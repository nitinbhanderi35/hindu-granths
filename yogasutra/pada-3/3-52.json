{
  "results": [
    {
      "book": "YogaSutras",
      "id": "64068",
      "key": "3-52",
      "order": 158,
      "tags": [
        "Pada 3",
        "Sutra 52"
      ],
      "text": "क्षणतत्क्रमयोः संयमाद्विवेकजं ज्ञानम् ॥ ३-५२ ॥"
    }
  ],
  "related": [
    {
      "book": "YS_Com_YogaChandrika",
      "id": "66778",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nक्षणतत्क्रमयोः संयमाद्विवेकजं ज्ञानम् ॥ ५२ ॥\n"
    },
    {
      "book": "YS_Com_YogaSudhakara",
      "id": "66576",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nअधस्तात्स्वार्थसंयमात्पुरुषज्ञानं भवतीत्यभिहितम् । अधुना तदेवान्यसंयमात्तावद्भवतीत्याह –\nक्षणतत्क्रमयोः संयमाद्विवेकजं ज्ञानम् ॥ ५२ ॥\nअभेद्यः कालविभागः सत्यः क्षणः । अन्ये तु मुहूर्तादयः कालविभागाः क्षणसमूहरूपा असत्याः। न हि क्षणानां समूहो वस्तु सन् । तत्रायमस्मात्पूर्वः क्षणः अयमुत्तरः क्षण इति क्षणानां तेषां क्रमस्य पौर्वापर्यस्य च संयमादतिसूक्ष्माणां भेदसाक्षात्कारो विवेको भवति । तेन युगपद्वियदादि-पुरुषान्तसाक्षात्कारो जायत इत्यर्थः ॥ ५२ ॥\n"
    },
    {
      "book": "YS_Com_Vritti",
      "id": "66415",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nविवेकजज्ञाने उपायान्तरमाह –\nक्षणतत्क्रमयोः संयमाद्विवेकजं ज्ञानम् ॥ ५२ ॥\nसर्वतोऽपकृष्टः कालः क्षणः । पूर्वापरभागविकलकालकलेति यावत् । परमाणुश्चलितो यावता समयेन स्वपरिमितं देशमतिक्रामति स समयः । तत्प्रवाहविच्छेदस्तु क्रमः । यत्तु पूर्वस्मादुत्तरस्य भाविनो यदानन्तर्यं स क्रम इति, तत्रानन्तर्यनन्तर इति बुद्धिविषयत्वमेव । नत्वानन्तर्यमेव बाह्यं किञ्चिद्वस्तु तत्रास्ति । अतोऽयं विकल्पात्मा व्यवहारः । एवं क्षणसमाहारो मुहूर्ताहोरात्रादय इत्यप्येवमेव । अयुगपद्भावित्वात् क्षणानां समाहारस्य वास्तवस्यासंभवात् । किन्तु बुद्धिमात्रविषयः समाहारः । तदुक्तं भाष्ये ’बुद्धिसमाहारो मुहूर्ताहोरात्रादयः । स खल्वयं कालो वस्तुशून्योऽपि बुद्धिनिर्माणः शाब्दज्ञानानुपाति लौकिकानां वस्तुभूत इवावभासते । क्षणस्तु वस्तुपतितः’ इति । न च क्षणोप्युत्तरसंयोगावच्छिन्ना क्रियास्तु त्रयाणामपि स्थिरत्वेन क्षणव्यवहारानालम्बनत्वात् । यदि विशिष्टमतिरिक्तमित्युच्यते तर्हि सिद्धं क्षणेनातिरिक्तेन । तयोः क्षणतत्क्रमयोः साक्षात्कारपर्यन्तात्संयमाद्विवेकजं ज्ञानम् । सर्ववस्तूनामशेषविशेषैर्विविच्य साक्षात्करणरूपं सार्वज्ञ्यं भवतीत्यर्थः । प्रतिक्षणं हि सर्वं वस्तु परिणमतेऽतः क्षणतत्क्रमयोः साक्षात्कारः सर्ववस्तूनां सर्वपरिणामतत्तत्क्रमयोरपि ज्ञानात्सर्वतो विवेकेन पुरुषप्रत्ययो भवतीत्याशयः ॥ ५१ ॥\n"
    },
    {
      "book": "YS_Com_SutrarthaBodhini",
      "id": "66200",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nपूर्वं बुद्धिप्रतिबिम्बितस्य पुरुषस्य स्वार्तस्य संयमात् तारकविवेकज्ञानमुक्तम् । तत्रोपायान्तरमाह-\nक्षणतत्क्रमयोः संयमाद्विवेकजं ज्ञानम् ॥ ५२ ॥\nअभेद्यः कालभागः क्षणः । अन्ये मुहूर्तादयः कालभागाः क्षणसमूहरूपा असत्याः । समूहस्यावस्तुत्वात् । तत्राऽयमस्मात् पूर्वक्षणोऽयमुत्तर इति क्रमस्य पौर्वापर्यस्य संयमादतिसूक्ष्माणां भेदसाक्षात्कारो विवेको भवति । इदं क्षणसंयमजं ज्ञानं युगपत् सर्वविषयमित्यग्रे वक्ष्यते ॥ ५२ ॥\n"
    },
    {
      "book": "YS_Com_SiddhantaChandrika",
      "id": "65998",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nसर्वज्ञतासाधनं संयमान्तरमाह –\nक्षणतत्क्रमयोः संयमाद् विवेकजं ज्ञानम्॥५२॥\nक्षणः स्ववृत्तिध्वंसप्रतियोग्यनाधारः समयः। मुहूर्तादयस्तत्समूहरूपत्वात् तदात्मका एव। तेषां क्रमोऽयमस्मात् पूर्वः क्षणोऽयमुत्तर इत्येवं पौर्वापर्यम्। तयोः संयमात् साक्षात्कारपर्यन्ताद् विवेकजं ज्ञानं विवेकेन इतरव्यावृत्ततया जायमानं सर्ववस्तूनां ज्ञानं भवतीत्यर्थः। सर्वं वस्तु प्रदक्षिणं परिणमते इति विकारितया क्षणरूपमेव। पठन्ति च नैय्यायिका अपि, जन्यमात्रं कालोपाधिरिति। जन्याभिन्नं चास्मन्मते प्रधानानान्तं कारणम्। कार्यकारणयोस्तादात्म्यसम्बन्धाङ्गीकारात्। अतः क्षणक्रमयोः संयमः कार्यकारणसर्वविषयक इति। तस्मात् साक्षात्कारपर्यन्तात् सर्वेषां वस्तूनां विवेकेन ज्ञानं भवतीति यावत्॥५२॥\n"
    },
    {
      "book": "YS_Com_Pradipika",
      "id": "65820",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nसर्वज्ञेऽपि वैराग्यान्मोक्ष इत्युक्तम् । यदि च तत्र रागो न गच्छति वासनाप्राबल्यादिदोषात्तद्रागनिवृत्तये पूर्ववत्सर्वज्ञतासाधकं संयमान्तरमप्याह –\nक्षणतत्क्रमयोः संयमाद्विवेकजं ज्ञानम् ॥ ५२ ॥\nपूर्वोक्तात्सत्वपुरुषान्यताप्रत्ययरूपाद्विवेकाज्जायमानं सर्वज्ञं विवेकजं ज्ञानं सर्ववस्तूनामशेषविशेषैर्विविच्य साक्षात्करणमिति यावत् । क्षणतत्क्रमयोः संयमादपि साक्षात्कारपर्यन्ताद्भवतीत्यर्थः । प्रतिक्षणं सर्वं वस्तु परिणमते । अतः क्षणेषु तत्तत्क्रमेषु संयमेन साक्षात्कृतेषु सत्सु सर्ववस्तूनां परिणामतत्तत्क्रमयोरपि ज्ञानात्सर्ववस्तूनां विवेकजज्ञानं भवतीत्याशयः ॥ ५१ ॥\n"
    },
    {
      "book": "YS_Com_ManiPrabha",
      "id": "65638",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nपूर्वं बुद्धिप्रतिबिम्बितपुरुषस्य स्वार्थसंयमात् तारकं विवेकज्ञानमुक्तम् । तत्रोपायान्तरमाह- \nक्षणतत्क्रमयोः संयमाद्विवेकजं ज्ञानम् ॥ ( ५२ )\nअभेद्यः कालभागः सत्यः क्षणः । अन्ये मुहूर्तादयः कालभागाः क्षणसमूहरूपा असत्याः । न हि क्षणानां समूहो वस्तु सन् । तत्र ’अयमस्मात्पूर्वक्षणः अयमुत्तरक्षण’ इति क्षणानां, तेषां क्रमस्य- पौर्वापर्यस्य (च) संयमात् अतिसूक्ष्माणां भेदसाक्षात्कारः विवेको भवति । तेन चायुगपद्वियदादीनां पुरुषान्तानां ज्ञानं साक्षात्कारात्मकं जायत इत्यर्थः ।।\n"
    },
    {
      "book": "YS_Com_VyasaBhashya",
      "id": "65470",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nक्षणतत्क्रमयोः संयमाद्विवेकजं ज्ञानम् ॥ ५२ ॥ \nयथाऽपकर्षपर्यन्तं द्रव्यं परमाणुरेवं परमापकर्षपर्यन्तः कालः क्षणो यावता वा समयेन चलितः परमाणुः पूर्वदेशं जह्यादुत्तरदेशमुपसंपद्येत स कालः क्षणः। तत्प्रवाहाविच्छेदस्तु क्रमः। क्षणतत्क्रमयोर्नास्ति वस्तुसमाहार इति बुद्धिसमाहारो मुहूर्ताहोरात्रादयः। स खल्वयं कालो वस्तुशून्योऽपि बुद्धिनिर्माणः शब्दज्ञानानुपाती लौकिकानां व्युत्थितदर्शनानां वस्तुस्वरूप इवावभासते।\nक्षणस्तु वस्तुपतितः क्रमावलम्बी। क्रमश्च क्षणानन्तर्यात्मा तं कालविदः काल इत्याचक्षते योगिनः। नच द्वौ क्षणौ सह भवतः। क्रमश्च न द्वयोः सहभुवोरसंभवात्। पूर्वस्मादुत्तरभाविनो यदानन्तर्यं क्षणस्य स क्रमः। तस्माद्वर्तमान एवैकः क्षणो न पूर्वोत्तरक्षणाः सन्तीति। तस्मान्नास्ति तत्समाहारः। ये तु भूतभाविनः क्षणास्ते परिणामान्विता व्याख्येयाः। तेनैकेन क्षणेन कृत्स्नो लोकः परिणाममनुभवति। तत्क्षणोपारूढाः खल्वमी सर्वे धर्माः। तयोः क्षणतत्क्रमयोः संयमात्तयोः साक्षात्करणम्। ततश्च विवेकजं ज्ञानं प्रादुर्भवति ॥ ५२ ॥ \n"
    },
    {
      "book": "YS_Com_RajaMartandaBhashya",
      "id": "65053",
      "key": "3-52",
      "order": 352,
      "tags": [
        "3-52",
        "Pada 3",
        "Sutra 52",
        "Yoga Sutra Commentary"
      ],
      "text": "\nक्षणतत्क्रमयोः संयमाद्विवेकजं ज्ञानम् ॥ ५२ ॥ \nक्षणः सर्वान्त्यः कालावयवो यस्य कलाः प्रभवितुं न शक्यन्ते। तथाविधानां कालक्षणानां यः क्रमः पौर्वापर्येण परिणामस्तत्र संयमात्प्रागुक्तं विवेकजं ज्ञानमुत्पद्यते। अयमर्थः अयं कालक्षणोऽमुष्मात्कालक्षणातुत्तरोऽयमस्मांत्पूर्व इत्येवंविधे क्रमे कृतसंयमस्यात्यन्तसूक्ष्मेऽपि क्षणक्रमे यदा भवति। साक्षात्कारस्तदाऽन्यदपि सूक्ष्मं महदादि साक्षात्करोतीति विवेकज्ञानोत्पत्तिः।\n"
    }
  ]
}