{
  "results": [
    {
      "book": "YogaSutras",
      "id": "64077",
      "key": "2-51",
      "order": 102,
      "tags": [
        "Pada 2",
        "Sutra 51"
      ],
      "text": "बाह्याभ्यन्तरविषयाक्षेपी चतुर्थः ॥ २-५१ ॥"
    }
  ],
  "related": [
    {
      "book": "YS_Com_YogaChandrika",
      "id": "66826",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nबाह्याभ्यन्तरविषयाक्षेपी चतुर्थः ॥ ५१ ॥\n"
    },
    {
      "book": "YS_Com_YogaSudhakara",
      "id": "66529",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nअथ रेचकादिभ्यस्त्रिभ्योऽन्यं प्रकारमाह –\nबाह्याभ्यन्तरविषयाक्षेपी चतुर्थः ॥ ५१ ॥\nयथाशक्ति वायुं विरेच्यानन्तरं क्रियमाणो बहिःकुम्भकः । यथाशक्ति वायुमापूर्यानन्तरं क्रियमाणोऽन्तःकुम्भकः । रेचकपूरकावनादृत्य केवलकुम्भकोऽभ्यस्यमानः पूर्वत्रयापेक्षया चतुर्थो भवति। निद्रातन्द्रादिदोषयुक्तानां रेचकादित्रयम्, तद्रहितानां चतुर्थ इति विवेकः ॥ ५१ ॥\n"
    },
    {
      "book": "YS_Com_Vritti",
      "id": "66416",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nअथ केवलकुम्भकरूपं चतुर्थभेदमाह –\nबाह्याभ्यन्तरविषयाक्षेपी चतुर्थः ॥ ५१ ॥\nबाह्याभ्यन्तरविषयौ उक्तौ रेचकपूरकौ तयोराक्षेपी तावतिक्रम्य जायमानः केवलकुम्भकरूपश्चतुर्थ इत्यर्थः । तदुक्तं वासिष्ठसंहितायां – ’प्रस्वेदं जनयेद्यस्तु प्राणायामो हि सोऽधमः । मध्यमः कम्पकः प्रोक्त उत्थाने चोत्तमो भवेत् ॥ पूर्वपूर्वं प्रकुर्वीत यावदुत्तरसम्भवः । निश्वासोच्छ्वासकौ देहे स्वाभाविकगुणावुभौ ॥ तथापि नश्यस्तेन प्राणायामोत्तमेन तौ । तयोर्नाशे समर्थः स्यात् कर्तुं केवलकुम्भकम् ॥ रेचकं पूरकं त्यक्त्वा ’सुखं यद्वायुधारणम् । प्राणायामोऽयमित्युक्तः स च केवलकुम्भकः । सहितं केवलं वापि कुम्भकं नित्यमभ्यसेत्’ । तपो न परं प्राणायामात्, ततो विशुद्धिर्मलादीनां दीप्तिश्च ज्ञानस्येति भाष्यम् ॥ ५१ ॥\n"
    },
    {
      "book": "YS_Com_SutrarthaBodhini",
      "id": "66192",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nतुरीयं प्राणायामं दर्शयति –\nबाह्याभ्यन्तरविषयाक्षेपी चतुर्थः ॥ ५१ ॥\nउक्तो बाह्यो देशो विषयः, आभ्यन्तरविषयो हृदयादिः । तयोराक्षेपः सूक्ष्मदृष्ट्या पर्यालोचनं यस्य पूर्वकालेऽस्ति स चतुर्थस्तम्भवृत्तिः । तस्यापि दीर्घसूक्ष्मत्वं पूर्ववत् । न चाऽस्य कुम्भकान्तर्भावः शङ्कनीयः ॥ ५१ ॥\n"
    },
    {
      "book": "YS_Com_SiddhantaChandrika",
      "id": "66075",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nप्राणायामस्य चतुर्थं विशेषमाह –\nबाह्याभ्यन्तरविषयाक्षेपी चतुर्थः॥५१॥\nबाह्यं चाभ्यन्तरं च बाह्याभ्यन्तरे विषयो देशो ययोस्तथाभूतौ बाह्याभ्यन्तरवृत्ती पूर्वसूत्रोक्तौ रेचकपूरकौ तयोर्विषयपदस्वारस्यात्। तद्विषययोश्चाक्षेपी अतिक्रमी। तावतिक्रम्य त्यक्त्वा स्वयमेव वर्त्तते शतं यावत्। एवम्भूतो यः प्राणायामः स चतुर्थ इत्यर्थः। अस्य च लक्षणं याज्ञवल्क्य आह –\nरेचकं पूरकं त्यक्त्वा यत् सुखं वायुधारणम्।\nप्राणायामोऽयमित्युक्तः स वै केवलकुम्भक, इत्यादि॥यद्यप्ययं तृतीयस्यैवावान्तरभेदस्थथापि देशकालाद्यवधारणकृतदीर्घसूक्ष्मत्वरूपस्य त्रितयसाधारणधर्मस्याभावाच्चतुर्थ इति पृथगुक्तः। ननु, केवलं सहितं वापि कुम्भकं नित्यमभ्यसत्* कुम्भके नित्ययुक्तस्य दुर्लभं न हि विद्यते इत्यादिना कुम्भकस्य नित्यमभ्यसनीयत्वोक्तेर्नित्याभ्यासकाले कालसंख्यादिपरिच्छिन्नत्वमस्याव्याहतम्। तत् कथं पृथगुक्तिरितिचेत् सत्यम्। यावद्वा शक्यते तावद्धारणं जपसंयुतम् * धारितं विसृजेत् पश्चात् प्राणं गत्या तु सूक्ष्मया* शनैः शनैरेष पन्थाः प्राणायामस्य सिद्धये इति वशिष्ठसंहितायां कालाद्यऽनवच्छिन्नतयैव मुख्याधिकारिणस्तदभ्यास उक्तः। यस्य तु केवलकुम्भके नास्त्येवाभ्यासस्तस्य तु सहिताभ्यास एवोक्तः। यावत् केवलयुक्तः स्यात् तावत् सहितमभ्यसेदिति। अतो देशकालादिविषयानपेक्षणात्तेभ्यो विलक्षणोऽयं पृथगेव भवतीति भावः। अस्यैव वक्ष्यमाणसहितभेदैः साध्यस्य फलवैभवः पुराणेषु ध्रुवच्यवनविश्वामित्रागस्त्यसंवत्तदुर्वासोजडभरतदत्तात्रेयप्रभृतीनां श्रूयते। यथा –\nवाक्सिद्धिः, कामचारित्वं, दूरदृष्टिस्तथैव च। \nदूरश्रुतिः, सूक्ष्मदृष्टिः, परदेहे प्रवेशनम्॥\nविण्मूत्रलेपने स्वर्णमदृष्टकरणं तथा। \nभवन्त्येतानि महतां खेचरत्वं तु योगिनाम्॥\nदुःखदोषक्षुधानिद्राजराभृत्युविवर्जनम्।\nसृष्टिसंहारकर्त्तृत्वमीश्वरेण समानता॥\nपरचित्तप्रवेशेन ज्ञानशक्तिप्रदातृता।\nसर्वज्ञता सर्वशक्तिः सर्वभूताद्यबाध्यतेति॥\nतृतीयपादोक्तसंयमफलमप्येतत्सिद्ध्यैव भवतीति ज्ञातव्यम्।\nएतदुत्पत्तिक्रममाह भाष्यकारः –\nदेशकालसंख्याभिर्बाह्यविषयपरिदृष्ट आक्षिप्तः। तथाऽभ्यन्तरपरिदृष्टविषय आक्षिप्तः। उभयथा दीर्धसूक्ष्मतत्पूर्वका भूमिजयात् क्रमेणोभयोर्गत्यभावश्चतुर्थः प्राणायाम इति॥\nअस्यार्थः। आदौ कथितदेशकालसंख्याभिर्बाह्यो रेचकः परिदृष्टोऽभ्यस्तः। पश्चाद्देशादिभिः सहैवाक्षिप्तोऽतिक्रामितो भवतीति शेषः। तथाभ्यन्तरविषय इति। आभ्यन्तरो विषयः पूरकोऽभ्यस्तः पश्चाद्देशादिभिः सहातिक्रामितो भवतीत्यर्थः। तच्चाक्षिप्तद्वयमुभयथा दीर्घसूक्ष्मो द्विविधो दीर्घसूक्ष्मश्चिरकालं देशादिभिरभ्यस्तौ रेचकपूरकाविति यावत्। तत्पूर्वकः तदुभयाक्षेपपूर्वकस्तदुभयमाक्षिपन्निति यावत्। स्वेदकम्परोमाञ्चोत्थानरूपाणां मूसिकानां मृदुमध्यमोत्तम्भेदेन तृतीयकुम्भकेषु यथाक्रमं जायमानानां जपाद् यथोक्तनियमपरिपालनेनाङ्गित्वबलाच्चोत्पद्यमान एवम्भूत उभयोः श्वासप्रश्वासर्योर्गतिविच्छेदश्चतुर्थः प्राणायाम इत्यर्थः। एतेन सहितकुम्भकाभ्यास एवास्यऽसाधारणम्। यदा नाडीविशुद्धिः स्याद्योगिनस्तत्त्वदर्शिनः * तदा विध्वस्तदोषस्य भवेत् केवलसम्बव इति स्मृतेरिति भावः। सहितस्य च सूर्यभेदनाद्यवान्तरभेदा हेतवः। ते चोक्ता हठयोगे –\nसूर्यभेदनमुज्जायी तथा सीत्कारशीतली।\nभस्त्रिकाभ्रमरीमूर्च्छासहितं वाऽथ कुम्भका इति॥सहितं वा उक्तप्रकारं मुख्यं सहितं चेत्यर्थः। अन्यथा पूरकरेचकान्वितत्वेन तेषामपि सहितावान्तरभेदत्वात् सहितं वेति विकल्पानुपपतिः। एतेषां लक्षणानि तत्रैवोक्तानि। तत्र सूर्यभेदनस्य यथा –\nआसने सुखदे योगी बद्धवज्रासनस्ततः।\nदक्षनासां समाकृष्य बहिःस्थं पवनं शनैः॥\nआकेशाग्रं नखाग्रं च शिरोऽग्राऽवधिकं ततः।\nशनैः शनैः सव्यनासा रेचयेत् पवनं सुधीः॥\nकपालशोधनं वातदोषघ्नं कृमिदोषहृत्।\nपुनः पुनरिदं कुर्यात् सूर्यभेदनमुत्तमम्॥\nअथोज्जायिनो यथा –\nमुखं संयम्य नाडीभ्यामाकृष्य पवनं पुनः।\nअन्तर्लगति हृत्कण्ठाद्धृदयावधि सखनः॥\nपूर्ववत् कुम्भयेत् प्राणं रेचयेदिडया ततः।\nश्लेष्मदोषहरं कण्ठे जाठरानलवर्द्धनम्॥\nउदरादिप्रदोषाणां विलापनमनुत्तमम्।\nगच्छता तिष्ठता कार्यमुज्जाय्याख्यं च कुम्भकमिति॥\nअथ सीत्कारस्य –\nसीत्कां कुर्य्यात्तथा वक्त्रे घ्राणेनैव विसर्जयेत्।\nएवमभ्यासयोगेन कामदेवो द्वितीयकः॥\nयोगिनीचक्रसंसेव्यः सृष्टिसंहारकारकः।\nन क्षुधा न तृषा निद्रा तन्द्राऽऽलस्यं न जायते॥\nभवेत् स्वच्छन्ददेहस्तु सर्वोपद्रववर्जितः।\nअनेन विधिना यस्तु योगीन्द्रो भूमिमण्डले॥\nरसनातालुयोगेन यः प्राणं सततं पिबेत्।\nअब्दार्धेन भवेत्तस्य सर्वरोगपरिक्षयः, इति॥\nअथ शीतल्याः –\nजिह्वया वायुमाकृष्य पूर्ववत् कुम्भकादनु। \nशनैस्तु घ्राणरन्ध्राभ्यां रेचयेदनिलं सुधीः॥\nगुल्मप्लीहोदरं वापि वातापित्तं क्षुधा तृषा।\nविषाणि शीतली नाम कुम्भको विनिहन्ति चेति॥\nअथ भ्रमर्य्याः –\nवेगोद्घोषं पूरकं भृङ्गनादं भृङ्गीनादं रेचकं मन्दमन्दम्।\nयोगीन्द्राणां नित्यमभ्यासयोगाच्चित्ते जाता काचिदानन्दलीलेति॥\nअथ मूर्च्छायाः –\nपूरकान्ते गाढतरं बन्धो जालन्धरः शनैः।\nरेचयेन्मूर्च्छनाख्योऽयं मनोमूर्च्छा सुखप्रदेति॥\nअथ भस्त्रिकायाः –\nआसनं तु ततो बद्ध्वा सम्यक् कमलसंज्ञकम्।\nसमग्रीवोदरः सम्यङ्मुखं संयम्य यत्नतः॥\nघ्राणेन रेचयेत् प्राणं हृत्कण्ठे पूरयेत्ततः।\nकपालाऽविधि वेगेन हृत्पद्माऽवधि मारुतम्॥\nपुनर्विरेचयेत्तद्वत् पूरयित्वा पुनः पुनः।\nयथैव लोहकाराणां भस्त्रा वेगेन चाल्यते॥\nतथैव हि शरिरस्थश्चाल्यते पवनो धिया।\nयथा श्रमो भवेद्देहे तथा वेगेन पूरयेत्॥\nयथोदरं भवेत् पूर्णं पवनेन तथा लघु।\nधारयेन्नासिकां मध्ये तर्ज्जनीभ्यां विना दृढम्॥\nकुम्भकं पूर्ववत् कृत्वा रेचयेदिडया ततः।\nवातपित्तश्लष्महरं शरीराग्निविवर्द्धनम्॥\nकुण्डलीबोधनं कुर्यात् पापघ्नं सुखदं शुभम्।\nविशेषेणैव कर्त्तव्यं भस्त्राख्यं कुम्भकं त्विदमिति॥\nमुख्यसहितन्तु वक्ष्यते –\nतस्मादेताँस्तु संसेव्य रोगजालविनाशकान्।\nमुख्यं सहितमभ्यस्य केवलं तु ततो न्यसेत्॥\nसोऽयं द्विवधकुम्भकः सोत्कर्षापकर्षभेदेन पुनर्द्विविधो भवति। तत्र सोत्कर्षः प्राणापानयोर्द्वयोरपि रोधः॥\nन प्राणेनाप्यपानेन तथा वायुं समुत्सृजेत्।\nन सिद्धिर्जायतेऽपानविसर्गेण ततो जयेत्॥\nशनैर्नासापुटे वायुमुत्सृजन्न तु वेगतः।\nन कम्पयेच्छरीरं तु सोत्कर्षो मुनिभिर्मत, इति स्मृतेः॥\nसापकर्षस्तु विसृष्टापानवान्॥\nप्राणेन पीडितापानम् मुक्त्वा कुम्भकसेवनम्।\nसापकर्षो भवेद्योगः कौष्ठ्यबन्धविनाशकः॥\nयोगपट्टासने स्थित्वा मध्ये पूरकयोगतः।\nमूलप्रवृत्तितः पूर्वं प्राणायामं समभ्यसेत्॥\nबद्धतेऽनेन योगोऽन्यो महासिद्ध्यादिदायक, इत्यादिस्मृतेः। अत्र नास्ति रोगस्मभावना। अपानस्यानिरोधादतो योगपट्टासने साधितोऽयं मलशोधनमात्रफलत्वात् परथमाभ्यास एवावश्यक इति भावः। इत्थञ्च रेचकपूरकौ द्वौ, सहितः, केवलश्चेति द्वावप्युत्कर्षकापकर्षकाविति षट्प्रकारः प्राणायामो भवति। पद्मपुराणे –\nप्राणः प्राणमयो वायुर्वायुरात्मा निगद्यते।\nतस्यायामः सुमुद्दिष्टः षट्प्रकारः सुयोत्कृभिरिति प्रकृतविभागाभिप्रायेण षट्प्रकारत्वकथनात्॥\nसोत्कर्षापकर्षभेदेन द्विविधोऽयं कुम्भको मिलित्वा पुनः सप्तविधो भवति॥\nयथाह देवलः –\nकुम्भः सप्तविधो ज्ञेयो रेचितादिप्रभेदतः।\nरेचितं पूरितः शान्तः प्रत्याहारोत्तरोऽधरः॥\nसमश्चेति विनिर्दिष्टः कुम्भकः सप्तभेदतः, इति॥\nएतेषां लक्षणानि चाह –\nरेचितस्य बहिस्तम्भो वायो रेचितकुम्भकः। \nपूरकेण विना सम्यग् योगोऽयं सुखदो नृणाम्॥१॥\nपूरितस्योदरे रोधः पश्चाद्रेचकसंयुतः।\nनाडीशुद्धिकरः सम्यक् प्रोक्तः पूरितकुम्भकः॥२॥\nकायस्यान्तर्बहिर्व्याप्तिर्या स स्याच्चान्तकुम्भकः॥३॥\nस्थानयोरन्तरे रोधः प्रत्याहाराख्यकुम्भकः॥४॥\nआपूरयेत् क्रमादूर्ध्वरोधो हृदादिषु॥५॥\nउत्तरः कुम्भकः स स्यादधोऽधो मूर्द्धतोऽधरः॥६॥\nरेचनापूरणे त्यक्त्वा मनसा मरुतो धृतिः।\nया नाभ्यादिप्रदेशेषु समः कुम्भः प्रकीर्तितः॥७॥\nअत्र शान्तसमौ केवलस्य भेदौ। अन्ये सहितस्य भेदाः। प्रत्याहाराख्यस्तूभयानुगत इति बोध्यम्। कायस्येति रेचकपूरकौ विहाय शरीरस्यान्तर्बहिश्च मनसा वायोर्धारणा व्याप्तिरित्यर्थः स्थानयोरित्यत्र वीप्सा ज्ञातव्या। पादतलगुल्फनाभिहृदुदरकण्ठघण्टिकाभ्यमध्यललाटब्रह्मरध्रादीनि स्थानानि। एतेषु स्थानेषु द्वयोर्द्वयोरन्तरे मध्ये वायोर्धारणं प्रत्याहाराख्यकुम्भकः।\nहृदादिस्थानेषु मूर्द्धतो हृदयपर्यन्तं रेचनापूरणे त्यक्त्वा मनसा वायोर्धारणात् समाख्यकुम्भकः। स्थानभेदात् समशान्तयोर्भेदः। अत्र पूरितकुम्भकक्रमः स्कान्दे –\nअथवा ह्यासने यस्मिन् सुखमस्योपजायते।\nस्वस्तिकादौ तदभ्यस्य योगं युञ्जीत योगवित्॥\nनिमीलिताक्षः सत्त्वस्थो दन्तैर्दन्तानसंस्पृशन्।\nतालुस्थाचलजिह्वश्च संवृतास्यः सुनिश्चलः॥\nसन्नियम्येन्द्रियग्रामः नातिनीचोच्छ्रितासनः।\nरविणा प्राणमाकृष्य पूरयेदुदरीं दरीम्॥\nकुम्भयित्वा शनैः पश्चाद् योगी चन्द्रेण रेचयेत्।\nयुक्तं युक्तं त्यजेद्वायुं युक्तं युक्तं च पूरयेत्॥\nयुक्तं युक्तं च बन्धीयादित्थं सिद्ध्यति योगवित्॥\nयोगभास्करे –\nइडया पूरयेद्वायुं धारयेत्तु सुषुम्नया।\nरेचयेत् पिङ्गलानाड्या प्राणायामक्रमः स्मृतः॥\nतन्त्रेऽपि –\nसम्यग्देशे समास्तीर्य ह्यासनं मृदुसंयुतम्।\nतत्रोपविश्य मेधावी स्वस्तिकादिसमन्वितः॥\nऋजुकायः सुखासीनः प्रणमेदिष्टदेवताम्।\nततो दक्षिणहस्तस्य अङ्गुष्ठेनैव पिङ्गलाम्॥\nनिरुद्ध्य पूरयेद्वायुमिडया तु शनैः शनैः।\nयथाशक्त्या निरोधेन ततः कुर्य्याच्च कुम्भकः॥\nततस्त्यजेत् पिङ्गलया शनैरेव न वेगतः।\nपुनः पिङ्गलयाऽऽपूर्य पूरयेदुदरं शनैः॥\nधारयित्वा यथाशक्ति रेचयेदीडया शनैः।\nयया त्यजेत्तयाऽऽपूर्य धारयेदनिरोधतः।\nएवं प्रातः प्रकुर्वीत शक्त्या विताशिकुम्भकान्॥\nएवं मध्याह्नसमये कुर्य्याद्विंशतिकुम्भकान्।\nततः सायं प्रकुर्वीत तथा विंशतिकुम्भकान्॥\nएवमेवार्द्धरात्रेऽपि पुनर्विंशतिकुम्भकान्।\nकुर्य्याद्रेचकपूराभ्यां सहितं प्रतिवासरम्॥\nसहितो रेचकपूराभ्यां तस्मात् सहितकुम्भकः।\nएवं मासत्रयं कुर्य्यान्नाडीशुद्धिस्ततो भवेत्॥\nयदा नाडीविशुद्धिः स्यात्तदा चिह्नानि योगिनः।\nजायन्ते तानि देहे वै तन्मे निगदतः शृणु॥\nशरीरलघुता दीप्तिर्जठराग्निविवर्द्धनम्।\nकृषत्वं च शरीरस्य तदा जायेत निश्चितमिति॥\nअयं च पूरकपूर्वकः क्रमः औत्सर्गिकः। सूत्रकारस्य रेचकपूर्वकोऽभिमतः। बाह्याभ्यन्तरस्तम्भवृत्तीति सूत्रयता तथा ज्ञापनात्। आरेच्यापूर्य यत् कुर्यात् स वै सहितकुम्भकः* इति स्कान्दोक्तेश्च। अयं च नाडीचक्रमलशोधकः केवलश्च सिद्धिपर्यन्तमभ्यसनीयः। यावत् केवलसिद्धिः स्यात्तावत् सहितमभ्यसेत्* इति स्मृतेः। एतस्य प्रमाणं तु श्रुतौ –\nसव्याहृतीं सप्रणवां गायत्रीं शिरसा सह।\nत्रिः पठेदायतः प्राणः प्राणायामः स उच्यते, इति॥सप्तव्याहृतीनामादौ सप्त प्रणवाः। सुवरिति याजुषेण पाठेन सप्तव्याहृतिसूत्रयोर्दशगायत्र्यादौ सप्त प्रणवाः। सुवरिति याजुषेण पाठेन सप्तव्याहृतिसूत्रयोर्दशगायत्र्यादौ शिरोनेत्रादौ च प्रणवद्वयम्। वरेणीयमिति सामपाठेन चतुर्विंशति गायत्र्याम्। आपोज्योतिरसोऽमृतम् , ब्रह्मर्भूर्भुवः स्वरोमिति शिरोमन्त्रेषु वरौमिति याजुषेण पाठेन षोडष। एवं द्विषष्ट्यक्षराणि सम्पद्यन्ते। तानि च त्रिगुणितानि षडशीत्यधिकं शतं भवन्ति। तैस्तावत्संख्याकैः प्रणवैरेव वा प्राणायामः करणीय इत्यर्थः॥लिङ्गपुराणे तु –\nप्राणायामस्य मानं तु मात्राद्वादशकं स्मृतम्।\nनीचो द्वादशमात्रस्तु सकृदुद्घात ईरितः॥\nमध्यमश्च द्विरुद्घातश्चतुर्विंशतिमात्रकः।\nमुख्यस्तु यस्त्रिरुद्घातः षट्त्रिंशन्मात्र उच्यते॥\nप्रस्वेदकम्पनोत्थानजनकश्च यथाक्रमम्।\nजलेन श्रमजातेन गात्रमर्दनमाचरेत्॥\nदृढता लघुता चैव योगिनस्तत्र जायते।\nआनन्दो जायते मुख्यो ध्वनिसम्पत्तिरेव च॥\nअदीनत्वमरोगुत्वमल्पनिन्द्रादिमूत्रकम्, इति॥\nमात्रा च स्कन्दपुराणे-\nजानुं प्रदक्षिणीकृत्य न द्रुतं न विलम्बितम्।\nकरोति छोटिकां यावत् सा मात्रेति च गीयते॥\nनन्दिपुराणे-\nत्वरितं लघुभिर्वर्णैर्मात्रा द्वादभिः स्मृतेति॥\nमार्कण्डेये-\nनिमेषोन्मेषणॆ मात्रा कालो लघ्वक्षरं तथा।\nप्राणायामस्य संख्यार्थं स्मृतो द्वादशमात्रिकः, इति॥\nनिमिषादिलघ्वक्षरान्तं मात्राप्रमाणम्। तदेव विशिष्य दर्शयत्युत्तरार्द्धेन। द्वादशमात्रिको द्वादशगुणितो निमेषादिरयं पदार्थः प्राणायामस्य संख्यार्थे स्मृत इत्यर्थः। दशगुर्वक्षरोच्चारणं वा नाकी, गुर्वक्षरोक्त्या सुरिति स्वरशास्त्रानुसरात्। इयं लघुमात्रा। अतिमात्रालक्षणं त्वाह याज्ञवल्क्यः –\nगोदोहं वत्सपानं वा इषुक्षेपमथापि वा।\nघण्टायास्तमितं वापि अतिमात्रा ह्युदाहृतेति॥\nउद्घातलक्षणं तु –\nप्राणेनोत्सार्यमाणेन अपानः पीड्यते यदा।\nगत्वा चोर्ध्वं निवर्त्तेन एतदुद्घातलक्षणमिति॥\nपूरकमात्रा तु कुम्भकचतुर्थीशः। रेचकमात्रा कुम्भकार्द्धीशः। पूरकं षोडशभिः कृत्वा चतुःषष्ट्या तु मात्रया* धारयेद्रेचयेत् पश्चाद् द्वात्रिंशन्मात्रया पुनरिति सामान्यशास्त्रात्।\nअथवा कौर्म्ये –\nमात्राद्वादशको मन्दश्चतुर्विंशतिमात्रकः।\nमध्यमः प्राणसंरोधः षट्त्रिंशन्मात्रिकोत्तमः, इति सामान्योक्तेः पूरकादिषु त्रिष्वपि द्वादशमात्रादिरूपैकैव संख्या। पूरकादिषु विशेषावचनादिति दिक्॥\nसोऽयमान्तरः कुम्भकः। पूरितस्यान्तःप्रदेशे धारणात्। रेचितकुम्भकस्तु बाह्यकुम्भकः। रेचितस्य वायोर्बहिः स्थापनात्।\nअयं च पूरकवर्जितः केवलकुम्भके अन्तरङ्गो बहुतरनियमापेक्षश्च भवतीति यद्यपि, प्रच्छर्दनेति सूत्रेणाहतस्तथापि स्कान्दे, इत्थं मासत्रयाभ्यासादुभयायामसेवनात्* शुद्धनाडीगणो योगी सिद्धप्राणोऽभिधीयते इत्यादिना एतस्यैव नाडीशोधकत्वोक्तेर्युक्तिसिद्धत्वाच्च नाडीशुद्ध्यर्थं पूरितकुम्भकस्यैवाभ्यासो युक्त इति दिक्॥\nतदेते सर्वे पुनः सगर्भागर्भभेदेन द्विविधा उक्ता नन्दिपुराणादौ –\nप्राणायामोऽस्य मथनं तस्यादौ युक्तिरुच्यते।\nअगर्भश्च सगर्भश्च द्विविधः सम्प्रकीर्त्तितः॥\nजपध्यानं विनाऽगर्भः सगर्भस्तत्समन्वितः।\nअगर्भाद्गर्भसंयुक्तः प्राणायामः शताधिकः॥\nजाप्येन तु जपे कुर्य्यादविलम्बितमद्रुतम्।\nमनसैव प्रसंख्यातं प्राणायामविधौ सदेत्यादि॥जाप्येन प्रणवादिमन्त्रेण, भगवन्नाम्नादिना वा, ध्यानं मन्त्रस्य, मन्त्रप्रतिपाद्यस्य च भगवतो नारायणस्य सगुणं निर्गुणं वा ध्यानप्रकरणे वक्ष्यमाणम्। इत्थञ्च सगर्भस्य त्रयो भेदा भवन्ति- सधूमकः, सज्वालः, प्रशान्तश्चेति । तत्र मन्त्रतदवयवमात्राध्यानात् सधूमकः। मन्त्रतदवयवतदर्थध्यानात् सज्वालः। मन्त्रतदवयवतद्वाच्यसगुणध्यानरहितकेवल-लक्ष्यात्ममात्रध्यानात् प्रशान्तः।\nतस्य मात्रात्रयध्यानात् प्राणायामः सधूमकः।\nकलांशे देवताध्याना सज्वालः परिकीर्त्तितः॥\nमात्राधूमांशनिर्वस्तुयोगनाडीसमाश्रयात्।\nप्रशान्त उक्तः शास्त्रेषु सर्वभावविवर्जितः, इत्यादिस्मृतेः। तस्य=प्रणवस्य। मात्राधूमेति। मात्राधूमं देवताज्वालारूपनिर्गतपरमात्मवस्तुसमाश्रयाद् योगनाडीसमाश्रयणाच्च प्रशान्त इत्यर्थः। अयं च सोत्कर्षः केवलकुम्भकावस्थः प्रशस्ततमो भवति। केवले कुम्भके सिद्धे रेचकपूरकवर्जिते* न तस्य दुर्लभं किञ्चित् त्रिषु लोकेषु विद्यते इत्याद्युदाहृतवाक्यैरेतस्यैवोत्कृष्टत्वज्ञापनात्। एवं प्राणायाममभ्यस्यतः सिद्धबिन्दोः। क्षीणपापस्यावस्थाचतुष्टयं संपद्यते। तदुक्तं  शिवयोगे – आरम्भश्च घटश्चैव तथा परिचयः पुनः* निष्पत्तिश्चेति योगस्य स्यादवस्थाचतुष्टयम्। तत्र प्राणायामप्रकरणोक्तं चतुष्कालिकप्राणायामाभ्यासादिना नाडीशुद्धौ आरम्भावस्था भवति। तस्या लक्षणं तेजस्वित्वसुगन्धित्वादि। अथ घटावस्था – प्राणापानौ नादबिन्दुर्जीवात्मपरमात्मनोः * मिलित्वा घटते यस्मात्तस्माद्वै घट उच्यते। याममात्रं प्राणापानादिकमेकत्र कर्त्तुं समर्थो घटावस्थामाप्नोति। तस्यामवस्थायां कामचारित्वदूरदर्शित्वादृश्यत्वादि भवति। तदुक्तम् –\nयदा भवेद घटावस्था योगिनोऽभ्यासिनः सदा।\nतदा संसारचक्रेऽस्मिन् नास्ति तद्यन्न साधयेत्॥\nअथ परिचयावस्था – \nदण्डाष्टकं यदा वायुर्निश्चलो योगिनो भवेत्।\nततः परिचयावस्था योगिनोऽभ्यासिनो भवेत्॥\nअस्यामवस्थायां वायुः सूर्याचन्द्रमसौ त्यक्त्वा षट्चक्राणि भित्वा सुषुम्नाव्योम्नि सञ्चरति। ततः कर्मणां त्रिकूटं पश्यति। तच्च प्रणवजपकायव्यूहोपभोगादिना नाशयेत्। धारणाप्रकरणीयफलं च भवति॥\nअथ निष्पत्त्यवस्था –\nततोऽभ्यासक्रमेणैव निष्पत्तिर्योगिनो भवेत्।\nअनादिकर्मबीजानि यतश्छित्वाऽमृतं भवेत्॥\nअस्यामवस्थायां, गृहीत्वा चेतसां वायुः क्रियाशक्तिं च वेगवान्* सर्वत्रचक्रं विजित्याशु ज्ञानशक्तौ विलीयत, इत्यन्यत्र विस्तरः॥\nसोऽयमखिलो योगो योग्यदेशकालादौ प्रतिषिद्धवर्जनयोग्यभोजनादिना सेव्यः। तत्र देश उक्त आदित्यपुराणे-\nएकान्तगिरिदुर्गेषु तीर्थायतनगह्वरे।\nसुशोभने मठे वाऽथ कार्ये योगस्थ सेवनम्, इति॥\nमठलक्षणं तु योगतत्त्वप्रकाशे-\nसुशोभनं मठं कुर्यात् सूक्ष्मद्वारं तु निष्प्रभम्। \nसुलिप्तं गोमयेनैव सुधया वा प्रयत्नतः॥\nमक्षिकादिकदोषेण वर्जितं मार्जितं सदा।\nवासितं च सुगन्धेन धूपितं गुग्गुलादिभिरिति॥\nहठप्रदीपिकायाम् –\nअल्पद्वारमरन्ध्रगर्त्तघटितं नात्युच्चनीचायितं \nसम्याग्गोमयसान्द्रलिप्तविमलं निःशेषजन्तूज्झितम्।\nबाह्ये मण्डपकूपवेदिरचितं प्राकारसंवेष्टितं \nप्रोक्तं योगमठस्य लक्षणमिदं सिद्धैर्हठभ्यासिभिरित्॥\nकालस्तु स्वरशास्त्रनुसारेण। कुमारो वा युवा। प्रतिषिद्धं शीतोष्णजलवह्निसशब्दस्थलम्। अतितृप्तिक्षुधार्त्तिविण्मूत्रादिबाधामार्गखेदचिन्ताबहुल्यसमयः। लवणादिभोजनं वा॥\nनातिशीते न चोष्णे च न शब्दाग्निजलान्विते।\nजीर्णगोष्ठे शुष्कपत्रचये वल्मीकसञ्चये॥\nदेशेष्वेतेषु तत्त्वज्ञो योगाभ्यासं विवर्जयेत्।\nनातितृप्तः क्षुधार्त्तो वा न विण्मूत्रप्रबाधितः॥\nनाध्वखिन्नो न चिन्तार्त्तो योगं युञ्जीततत्त्ववित्।\nलवणं सार्षपं चाम्लमुष्णं रूक्षं च तीक्ष्णकम्॥\nअतीव भोजनं त्याज्यमतिनिद्रातिभाषणम्।\nहारीतशाकं सौवीरतैलमत्स्यनिलास्तथा॥\nअजादिमांसं मद्यं च दधिकोलकुलत्थकाः।\nपिण्याकं हिङ्गु लशुनं तक्राण्येतानि वर्जयेद्, इत्यादिस्मृतेः। योग्यभोजनं तु प्रथमाभ्यासो क्षीरपानमेव। अभ्यासे प्रथमे काले प्रशस्तं क्षीरभोजनम्* ततोऽभ्यासे दृढीभूते न तादृङ्न्यमाग्रह, इति। क्षीराद्यलाभे तु गोधूमादिकं योन्यं, गोधूमशालियवषाष्टिकशोभनान्नं मिष्टान्नमण्डनवनीतसितामधूनि* सुण्ठीपटोलकफलादिकपञ्चशाकं मुद्गाद्यमल्पमुदकं च मुनीन्द्रपथ्यम्॥कर्पूरं मधुरं स्निग्धं गव्यं ताम्बूलमेव च * चूर्णेन रहितं धातुपोषणं योगिनां शुभम्॥भोजनं च यदा यदा क्षुधा तदा तदा मितमेव कार्यम्। अन्यथा योगाग्निनिरोधेन धातुवैषम्यण च नानारोगोत्पत्त्या योगप्रतिबन्धेन ज्ञानद्वारकमोक्षासिद्धेः। नचैतत् संन्यासाश्रमिणः कथम्। तस्य पुनर्भोजननिषेधादिति वच्यम्। एककालं द्विकालं वा योगाभ्यासपरो यतिः* आचरेद् भोजनं रम्यं हितं पथ्यं मितं सदेति स्मृतेः। निषेधवाक्यस्यायोगिसंन्यासिविषयत्वादिति दिक्॥\nइत्थं नियमेन योगं सेवयतो न भवति योगेन प्रतिबन्धः। यस्त्वेतान्नियमाननादृत्य सहसैव प्रवर्त्तते, तस्य तु भवति दोषैः प्रतिबन्धः। ते च दोषाः –बाधिर्ये जडता लोपः स्मृतेर्मूकत्वमन्दताः * कामश्च जायते पूर्णः सर्वज्ञानविनाशनः, इत्यादयः। प्रमादाज्जायमानेष्वेतेषु उपायमाह दत्तात्रेयः –\nस्निग्धां यवागूमत्युष्णां भुक्त्वा तत्रैव धारयेत्।\nवातगुल्मप्रशान्त्यर्थमुदावर्त्ते तथा दधि॥\nयवागूं चापि पवनं वायुग्रन्थिं प्रतिक्षिपेत्।\nतद्वत् कम्पे महाशैलं स्थिरं मनसि धारयेत्॥\nविघाते वचसो वाचि बाधिर्ये श्रवणेन्द्रिये।\nतथैवाम्लफलं ध्यायेत् तृष्णार्त्तो रसनेन्द्रिये॥\nदेशकालानुसारेण धारयेद्धारणां शुभाम्।\nअत्युष्णे तु महाशीतां तथा शीते विदाहिनीम्।\nकीलं शिरसि संस्थाप्य काष्ठं काष्ठेन ताडयेत्।\nलुप्तस्मृतेः स्मृतिः सद्यो योगिनस्तत्र जायते॥\nद्यावापृथिव्यौ वाय्वग्नी व्यापिनावपि धारयेत्।\nअमानुषाः सत्त्वजातबाधाश्चैताश्चिकित्सिताः॥\nअमानुषं सत्त्वमन्तर्योगिनं प्रविशेद्यदि।\nवाय्वग्निधारणाच्चैतद्देहसंस्थं विनिर्दिशेत्, इत्यादि॥इति सङ्क्षेपः॥५१॥\n"
    },
    {
      "book": "YS_Com_Pradipika",
      "id": "65862",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nउक्तस्यात्मसंयमिनः कैवल्याख्यसिद्ध्यर्थं न केवलं सर्वज्ञादिसिद्धिषु वैराग्यमेवापेक्षते, अपित्वन्यदपीत्याह –\nस्थान्युपनिमन्त्रणे सङ्गस्मयाकरणं पुनरनिष्टप्रसङ्गात् ॥ ५१ ॥\nस्थानिनः स्वर्गादिलोकाधिकारिणो देवा इन्द्रादयस्तेषां स्वर्गादिलोकनयनाय योगिनो निमन्त्रणे सति तत्र संगस्मययोरकरणं कैवल्योपायः । अन्यथासंगस्मयाभ्यां पुनःसंसारहेतुत्वमिति ॥ ५० ॥\n"
    },
    {
      "book": "YS_Com_ManiPrabha",
      "id": "65640",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nतुरीयं प्राणायामं दर्शयति- \nबाह्याभ्यन्तरविषयाक्षेपी चतुर्थः ॥ ( ५१ )\nउक्तो बाह्यो देशो विषयः आभ्यन्तरविषयश्च हृदयनाभिचक्रादिः, तयोराक्षेपः सूक्ष्मदृष्ट्या पर्यालोचनं स यस्य पूर्वकालेस्स्ति स चतुर्थः स्तम्भवृत्तिः । अस्यापि दीर्घसूक्ष्मत्वं पूर्ववत् । न चास्य कुम्भकान्तर्भावः शङ्कनीयः । रेचकपूरकयोरभ्यासेन जितबाह्याभ्यन्तरविषयनिश्चयं विनैव सकृत्प्रयत्नमात्रेण स्तम्भवृत्तिः कुम्भकः । तन्निश्चयपूर्वकस्तम्भवृत्तिर्बहुप्रयत्नसाध्यस्तुरीय इति वैलक्षण्यादिति ॥ \n"
    },
    {
      "book": "YS_Com_VyasaBhashya",
      "id": "65474",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nबाह्याभ्यन्तरविषयाक्षेपी चतुर्थः ॥ ५१ ॥ \nदेशकालसंख्याभिर्बाह्यविषयपरिदृष्ट आक्षिप्तः। तथाऽऽभ्यन्तरविषयपरिदृष्ट आक्षिप्तः। उभयथा दीर्घसूक्ष्मः। तत्पूर्वको भूमिजयात्क्रमेणोभयोर्गत्यभावश्चतुर्थः प्राणायामः। तृतीयस्तु विषयानालोचितो गत्यभावः सकृदारब्ध एव देशकालसंख्याभिः परिदृष्टो दीर्घसूक्ष्मः। चतुर्थस्तु श्वासप्रश्वासयोर्विषयावधारणात्क्रमेण भूमिजयादुभयाक्षेपपूर्वको गत्यभावश्चतुर्थः प्राणायाम इत्ययं विशेष इति ॥ ५१ ॥ \n"
    },
    {
      "book": "YS_Com_RajaMartandaBhashya",
      "id": "65027",
      "key": "2-51",
      "order": 251,
      "tags": [
        "2-51",
        "Pada 2",
        "Sutra 51",
        "Yoga Sutra Commentary"
      ],
      "text": "\nत्रीन्प्राणायामानभिधाय चतुर्थमभिधातुमाह –\nबाह्याभ्यन्तरविषयाक्षेपी चतुर्थः ॥ ५१ ॥ \nप्राणस्य बाह्यो विषयो नासाद्वादशान्तादिः। आभ्यन्तरो विषयो हृदयनाभिचक्रादिः। तौ द्वौ विषयावाक्षिप्य पर्यालोच्य सः स्तम्भरूपो गतिविच्छेदः स चतुर्थः प्राणायामः। तृतीयस्मात्कुम्भकाख्यादयमस्य विशेषः स बाह्याभ्यन्तरविषयावपर्यालोच्यैव सहसा तप्तोपलनिपतितजलन्यायेन युगपत्स्तम्भवृत्त्या निष्पद्यते। अस्य तु विषय द्वयाक्षेपक निरोधः। अयमपि पूर्ववद्देशकालसंख्याभिरूपलक्षितो द्रष्टव्यः।\n"
    }
  ]
}