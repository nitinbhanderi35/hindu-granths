{
  "results": [
    {
      "book": "YogaSutras",
      "id": "64001",
      "key": "2-28",
      "order": 79,
      "tags": [
        "Pada 2",
        "Sutra 28"
      ],
      "text": "योगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २-२८ ॥"
    }
  ],
  "related": [
    {
      "book": "YS_Com_YogaChandrika",
      "id": "66810",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nयोगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २८ ॥\nयोगाङ्गेति । वक्ष्यमाणयोगाङ्गानुष्ठानादाविवेकख्यातेरशुद्धिक्षये चित्तसत्त्वावरणरूपाशुद्धिक्षये या ज्ञानदीप्तिः सात्त्विकः परिणामो विवेकख्यातिपर्यन्तः स तस्याः ख्यातेर्हेतुः ॥ २८ ॥\n"
    },
    {
      "book": "YS_Com_YogaSudhakara",
      "id": "66533",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nपूर्वस्मिन्पादे समाहितचित्तस्यान्तरङ्गसाधने अभ्यासवैराग्ये अभिधाय आदावस्मिन्पादे व्युत्थितचित्तस्य क्रियायोगोऽभिहितः । अधुना ततोऽपि व्युत्थितचित्तस्य संप्रज्ञातसाधनान्यष्टाङ्गान्यभिधातुमाह  -\nयोगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २८ ॥\nवक्ष्यमाणयोगाङ्गानामनुष्ठानादशुद्धेः क्लेशरूपायाः क्रमेण क्षये जायमाने, ज्ञानस्य दीप्तिर्वृद्धिरा-विवेकख्यातेर्भवतीत्यर्थः । योगाङ्गानुष्ठानं शुद्धिद्वारा प्रज्ञासाधनमिति भावः ॥\n"
    },
    {
      "book": "YS_Com_Vritti",
      "id": "66399",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nअथारुरुक्षोर्मन्दाधिकारिणो धारणादिरूपोऽभ्यासो यमनियमादिरूपक्रियायोगश्च यथाक्रममनुष्ठेयत्वेनोपदिशन् आदौ यमाद्यनिष्ठानमिति दर्शयन् विवेकख्यात्युपायं दर्शयन्नाह –\nयोगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २८ ॥\nयोगाङ्गान्यष्टौ वक्ष्यमाणानि तेषामनुष्ठानात्पापक्षये सति ज्ञानस्य पृथिव्यादितत्वविषयकस्य दीप्तिः वृद्धिः प्रकृतिपुरुषविवेकसाक्षात्खारपर्यन्ता भवतीत्यर्थः ॥ २८ ॥\n"
    },
    {
      "book": "YS_Com_SutrarthaBodhini",
      "id": "66169",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nएवंजिज्ञासाजिहासाप्रेप्साचिकीर्षाशोकभयविकल्पान्तफलाः सप्त प्रज्ञाभूमयः प्रान्ताः प्रतिपाद्य सम्प्रति प्रज्ञासाधनान्याह –\nयोगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २८ ॥\nयोगाङ्गानां योगस्य चानुष्ठानादशुद्धेः क्लेशादिरूपायाः क्षये जायमाने ज्ञानस्य दीप्तिर्विशुद्धिः अविप्लवः आविवेकख्यातिर्भवतीत्यर्थः । साङ्ख्ययोगानुष्ठानस्य शुद्धिद्वारा प्रज्ञासाधनत्वमिति भावः ॥ २८ ॥\n"
    },
    {
      "book": "YS_Com_SiddhantaChandrika",
      "id": "66067",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nननु तथापि किमर्थं चित्तरोधहेतुप्राणनिरोधादिलक्षणो योगप्रयासः। मनोनिग्रहस्य श्रुतिजन्यात्ममात्रसत्यबोधेनैव सम्भवात्। तदुक्तम्। आत्मसत्यानुबोधेन न संकल्पयते यदा* अमनस्तां तदा याति तदभावे तदग्रहमित्यादि। अतस्तेन मनसो निग्रहे जाते स्वप्रकाशमात्मतत्वं केवलं स्वयमेव भासत इति समाधिसिद्धिर्योगाङ्गानुष्ठानप्रयासोऽनुचित इत्याशङ्क्य, आत्ममात्रसत्यत्वबोधरहितानां बहिर्मुखानां सत्ख्यातिवादिनां च मनोनिरोधहेतुकेन चाञ्चल्यनिरासेनैवात्मबोधो मोक्षाख्या शान्तिश्च भवतीति पूर्वमुक्ताननेकयोगान्। साङ्गसमाधियोगेऽन्तर्भावयिष्यन् योगाङ्गानुष्ठानात् तद्भवतीत्याह-\nयोगाङ्गानुष्ठानादशुद्धिक्षये ज्ञानदीप्तिराविवेकख्यातेः॥२८॥\nयोगाङ्गानुष्ठानेति॥योगस्य तदङ्गानां च अनुष्ठानात् पौनःपुन्यरूपाद् अभ्यासात् अशुद्धिक्षये चाञ्चल्यादिहेतुक्लेशादिलक्षणपापक्षये सति ज्ञानदीप्तिराविवेकख्यातेः विवेकख्यातिपर्यन्ता ज्ञानस्य श्रवणमनननिदिध्यासनजन्यस्य सर्वस्यापि दीप्तिः मिथ्याज्ञानेन अभिभवोऽश्रुतमतार्थग्राहित्वं च भवतीत्यर्थः। साङ्गयोगानुष्ठानस्य स्वजन्यधर्मजन्यशुद्धिद्वारा ज्ञानसाधनत्वमिति भावः। अथवा योगङ्गानां धौतीबस्तीत्यादिषट्कर्मणां महामुद्रादीनां च अनुष्ठानाद् दृढाभ्यासाज्ज्ञानदीप्तिः। ज्ञायतेऽनेनेति ज्ञानं करणवर्गः। तस्य दीप्तिः रोगाद्यभिघातेन तेजस्विता दृढता च, आविवेकख्यातेः विवेकख्यातिपर्यन्तं भवतीत्यर्थः। रोगादिना ज्ञानस्य कुण्ठीभावस्तु प्रसिद्ध एव। स चैतेष्वङ्गेष्वनुष्ठितेषु रोगप्रतिबन्धान्न भवतीत्यर्थः। तथा च करणदार्ढ्यद्वारा समाधिदार्ढ्यार्थार्थकर्मयोगोऽपि प्रथमतोऽनुष्ठेयो रोगभीरुणेति भावः। स च कर्मयोगः षट्कर्मरूपो मुद्रारूपश्चेति द्विविधो निरूपित आकरे। यथा-\nधौती बस्ती तथा नेति त्राटकं नौलिकं तथा।\nकपालभाती चैतानि षट् कर्माणि प्रचक्षते॥\nकर्मषट्कमिदं गोप्यं देहशोधनकारकमिति॥\nमहामुद्रा महाबन्धो महावेधश्च खेचरी।\nशक्तिचालो मूलबन्ध उड्डियानं ततः परम्।\nजालन्धराभिधो योगो विपरीतकृतिस्तथेति॥\nलक्षणानि च तत्रैवोक्तानि। तत्र धौती॥१॥\nचतुरङ्गुलविस्तारं सिक्तं वस्त्रं शनैर्ग्रसेत्॥\nपुनः प्रत्याहरेदेतदभ्यासाद्धौतिकर्मवित्।\nकासश्वासप्लीहकुष्ठकफरोगादयः क्रमात्॥\nधौतीकर्मप्रभावेन प्रयान्त्येव न संशयः, इति॥\nअथ बस्ती॥२॥\nनाभिदघ्ने जले पायुन्यस्तनालोत्कटासनः।\nआधाराकुचनं कुर्यादभ्यासाद् बस्तिकर्म तत्॥\nगुल्मोदनं चापि वातल्पीहपित्तकफोद्भवान्।\nबस्तिकर्मप्रभावेन बाध्यन्ते सकलाऽमयाः॥\nधात्वेन्द्रियान्तःकरणप्रसादं दध्याच्च कान्तिं गहनप्रदीप्तम्।\nअशेषदोषोपचयं निहन्यादभ्यस्यमानं जलबस्तिकर्मेति॥\nअथ नेति॥३॥\nसूत्रं वितस्तिसुस्निग्धं नासानाले प्रवेशयेत्।\nमुखान्निर्गमयेत् सा हि नेती सिद्धैर्निगद्यते॥\nकपालशोधिनी चैव दिव्यदृष्टिप्रदायिनी।\nतत्रोध्वजातरोगौघाञ्जरयत्याशु नेतिविद्, इति॥\nअथ त्राटकम्॥४॥\nनिरीक्षेन्निश्चलादृशा सूक्ष्मलक्ष्यं समाहितः।\nअश्रुपातादिपर्यन्तमार्यैस्तत् त्राटकं मतम्॥\nमोहनं नेत्ररोगाणां तन्द्रादीनां कपाटकम्।\nएतश्च त्राटकं गोप्यं यथा वध्वा रतिः सदेति॥\nअथ नौली॥५॥\nआनन्दावर्तवेगेन तुन्दं सव्यापसव्ययोः।\nनलांशो भ्रामयेदेषा नौली योगे प्रचक्षते॥\nमन्दाग्निसन्दीपनपाचकाग्निसन्धायिकानन्दकरी तथैव।\nअशेषदोषामयशोषणी च हठक्रिया मौलिनीयं हि नौली॥\nअथ कपालभाती॥६॥\nभस्त्रेव लोहकाराणां रेचपूरौ ससंभ्रमौ।\nकपालभाती विख्याता कफदोषप्रदाहिनी, इति॥\nअथ महामुद्रा॥१॥\nअपसव्येन संपीड्य पादमूलेन सादरम्।\nगुरूपदेशतो योनिं गुदमेढ्यान्तरालगाम्॥\nसव्यं प्रसारितं पादं धृत्वा पाणियुगेन तु।\nनवद्वाराणि संयम्य चिबुकं हृदयोपरि॥\nचित्तं चतुष्पथे दत्वा प्रारभेद्वायुधारणम्।\nमहामुद्रा भवेदेषा सर्वतन्त्रेषु गोपिता॥\nवामाङ्गेन समभ्यस्य दक्षाङ्गेनाऽभ्यसेत् पुनः।\nप्राणायामं समं कृत्वा योगी नियतमानसः॥\nमुद्रामेतां तु सम्प्राप्य गुरुवक्त्रात् सुगोपिताम्।\nअभ्यासयोगतो योगी मन्दभाग्योऽपि सिद्ध्यति॥\nसर्वासामेव नाडीनां चालनं बिन्दुधारणम्।\nजारणं तु कषायस्य पातकानां विनाशनम्॥\nकुण्डलीबोधनं वायोर्ब्रह्मरन्ध्रप्रवेशनम्।\nसर्वरोगोपशमं जठराग्निविवर्धनम्॥\nकुर्यादभ्यासतस्त्वेषा महामुद्रा सुगोपिता॥\nअथ महाबन्धः॥२॥\nयोऽस्यां प्रसारितः पादो विन्यस्य तमुरूपरि।\nगुदयोनी समाकुञ्च्य नीत्वा चापानमूर्ध्वगम्॥\nयोजयित्वा समानेन कृत्वा प्राणमधोमुखम्।\nबन्धयेदूर्ध्वगत्यर्थमपानप्राणयोः सुधीः॥\nकथितोऽयं महाबन्धः सर्वसिद्धप्रदायकः।\nनाडीगलद्रसव्यूहमूर्ध्वं नयति योगिनः॥\nउभाभ्यां साधयेत् पद्भ्यामेकैकं सुप्रयत्नतः।\nमतमत्र तु केषाञ्चित्कण्ठबन्धं विसर्जयेत्॥\nराजदन्तद्वयं तत्र जिह्वोत्तम्भयेदिति॥\nअथ महावेधः॥३॥\nमहावेधं स्थितो योगी कृत्वा पूरकमेकधा।\nवायूनां गतिमावृत्य निभृतं कण्ठमुद्रया॥\nसमहम्तयुगो भूमौ स्थितौ संताडयेच्छनैः।\nपुटद्वयं समाक्रम्य वायुः स्फुरति मध्यगः॥\nसोमसूर्याग्निसन्धानं जायते चामृतायते।\nमहावेधोऽयमभ्यासान्महासिद्धिप्रदायकः॥\nवलीपलितवेपघ्नः सेव्यते साधकोत्तमैः।\nएतत् त्रयं महागुप्तं जरारोगविनाशनम्॥\nवह्निवृद्धिकरं चैव सर्वसिद्धिप्रदायकमिति॥\nअथ खेचरी॥४॥\nछेदनचालनदोहैर्जिह्वां संवर्धयेत्तावत्।\nयावदियं भ्रूमध्यं स्पृशति तदा खेचरीसिद्धिः॥\nकलां परामुखीं कृत्वा त्रिपथे परिवर्तयेत्।\nसा भवेत् खेचरी मुद्रा व्योमचक्रं तदुच्यते॥\nरसं समूर्ध्वगां कृत्वा क्षणार्धं यदि तिष्ठति।\nविषयैर्मुच्यते योगी व्याधिमृत्युजराभिः॥\nखेचर्य्या मुद्रितं येन विवरे लम्बिकोर्ध्वतः।\nतस्य न क्षरति बिन्दुः कामिन्यालिङ्गितस्य च॥\nचलितोपपदे बिन्दुः सम्प्राप्तश्च हुताशनम्।\nव्रजत्यूर्ध्वं हि तच्छक्त्या निरुद्धो योनिमुद्रया॥\nचित्तायत्तं नृणां शुक्रं शुकायत्तं च जीवनम्।\nतस्माच्चित्तं च शुक्रं च रक्षणीयं प्रयत्नतः॥\nउभयोः रक्षणे हेतुः खेचर्येव न संशयः॥\nइयं व्युत्पादिता स्कान्दे-\nकपालकुहरे जिह्वा प्रविष्टा विपरीतगा।\nभ्रुवोरन्तर्गता दृष्टिर्मुद्रा भवति खेचरी॥\nचित्तं चरति खे यस्माज्जिह्वा चरति खे गता।\nतेनैषा खेचरी नाम मुद्रा सिद्धिर्निगद्यते, इति॥\nअथ शक्तिचालनम्॥५॥\nआधारकमले सुप्तां चालयेत् कुण्डलीं दृढाम्।\nअपानवायुनाकृष्य बलादाकृष्य बुद्धिमान्॥\nशक्तिचालनमेवं हि प्रत्यहं यः समभ्यसेत्।\nअग्निवृद्धिर्भवेत्तस्य रोगाणां च विनाशनम्॥\nविहाय मुद्रां भुजगीं स्वयमूर्ध्वं भवेत् खलु।\nतस्मादभ्यसनं कार्यं योगिना सिद्धिमिच्छता॥\nअथ मूलबन्धः॥६॥\nपादमूलेन संपीड्य गुदमार्गं सुयन्त्रितम्।\nबलादपानमाकृष्य बलादूर्ध्वं समभ्यसेत्॥\nकथितोऽयं मूलबन्धो जरामरणनाशनः।\nअग्निवृद्धिर्बवेत्तस्य रोगाणां च विनाशनम्॥\nअथोड्डीयानम्॥७॥\nसति वज्रासने पादौ कराभ्यां धारयेत् दृढम्।\nगुल्फदेशसमीपे च उदरं तत् पीडयेत्॥\nपश्चिमं तानमुदरं कारयेच्चिबुकं हृदि।\nशनैः शनैर्यथा प्राणस्तुन्दसिद्धिं न गच्छति॥\nसर्वेषामपि बन्धानामुत्तमो ह्युड्डियानकः।\nषण्मासमभ्यसन् मृत्युं जयत्येव न संशयः॥\nनित्यं यः कुरुते योगी चतुर्वारं दिने दिने।\nतस्य नाभेर्विशुद्धिः स्याद् येन सिद्धो भवेन्मरुत्॥\nअथ जालन्धरबन्धः॥८॥\nबध्वा गले शिराजालं हृदये चिबुकं न्यसेत्।\nबन्धो जालन्धरः प्रोक्तो देवानामपि दुर्लभः॥\nएतस्याभ्यासतो योगी योगसिद्धिमवाप्नुयात्॥\nअथ विपरीतकरणी॥९॥\nऊर्ध्वनाभिरधस्तालुरूर्ध्वभानुरधःशशी।\nकरणी विपरीताख्या सर्व्याधिविनाशिनी॥\nएतत्प्रकारमाह दत्तात्रेयः\nअधः शिराश्चोर्ध्वपादः क्षणं स्यात् प्रथमे दिने।\nक्षणाच्च किञ्चिदधिकमभ्यसेच्च दिने दिने॥\nगुरूपदेशतः सम्यङ् न तु शास्त्रार्थकोटिभिः।\nवलिश्च पलितं चैव षण्मासार्धे न दृश्यते॥\nयाममात्रं तु यो नित्यमभ्यसेत् स तु कालजित्।\nनित्यमभ्यासयुक्तस्य जाठराग्निविवर्धनम्॥\nआहारो बहुलं तस्य कार्योऽल्पे तु विनश्यति।\nतेन नाभिस्थितो देवो भास्करो दहनात्मकः॥\nतालुमध्ये स्थिताच्चन्द्राच्चलितं त्वमृतं मधु।\nनैव तदग्रसने शक्तो योगेनानेन वै चितः॥\nविशुद्धो रोधतो गच्छेत् सर्वाङ्गेषु ततः क्रमादिति॥\nएतच्च सर्वं, योगाङ्गानुष्ठानादिति सूत्रे सूत्रितमपि हठयोगाङ्गत्वेन देहसिद्धमात्रफलत्वेन साक्षाद्राजयोगाऽनङ्गत्वात् कण्ठरवेण सूत्रकृता नोक्तमिति मन्तव्यमिति संक्षेपः॥२८॥\n"
    },
    {
      "book": "YS_Com_Pradipika",
      "id": "65892",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nध्रुवे तद्गतिज्ञानम् ॥ २८ ॥\nध्रुवे तथा संयमात्ताराणां गतिमशेषविशेषतो जानाति ॥ २७ ॥\n"
    },
    {
      "book": "YS_Com_ManiPrabha",
      "id": "65568",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nसम्प्रति प्रज्ञासाधनान्याह- \nयोगाङ्गानुष्टानादशुद्धिक्षये ज्ञानदीप्तिराविवेकख्यातेः ॥ ( २८ )\nयोगाङ्गानां योगस्य चानुष्ठानादशुद्धेः क्लेशकर्मरूपायाः क्रमेण क्षये जायमाने ज्ञानस्य दीप्तिर्विशुद्धिः आनिर्विकल्पविवेकख्यातेर्भवतीत्यर्थः । साङ्गयोगानुष्ठानशुद्धिद्वारा प्रज्ञासाधनमिति भावः ॥\n"
    },
    {
      "book": "YS_Com_VyasaBhashya",
      "id": "65366",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nसिद्धा भवति विवेकख्यातिर्हानोपाय इति, न च सिद्धिरन्तरेण साधनमित्येतदारभ्यते –\nयोगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २८ ॥ \nयोगाङ्गान्यष्टावभिधायिष्यमाणानि। तेषामनुष्ठानात्पञ्चपर्वणो विपर्ययस्याशुद्धिरूपस्य क्षयो नाशः। तत्क्षये सम्यग्ज्ञानस्याभिव्यक्तिः। यथा यथा च साधनान्यनुष्ठीयन्ते तथा तथा तनुत्वमशुद्धिरापद्यते। यथा यथा च क्षीयते तथा तथा क्षयक्रमानुरोधिनी ज्ञानस्यापि दीप्तिर्विवर्धते। सा खल्वेषा विवृद्धिः प्रकर्षमनुभवत्या विवेकख्यातेः, आगुणपुरुषस्वरूपविज्ञानादित्यर्थः। योगाङ्गानुष्ठानमशुद्धेर्वियोगकारणम्। यथा परशुश्छेद्यस्य। विवेकख्यातेस्तु प्राप्तिकारणं यथा धर्मः सुखस्य नान्यथा कारणम्। कति चैतानि कारणानि शास्त्रे भवन्ति। नवैवेत्याह।\nतद्यथा – उत्पत्तिस्थित्यभिव्यक्तिविकारप्रत्ययाप्तयः।वियोगान्यत्वधृतयः कारणं नवधा स्मृतम् ॥ इति।तत्रोत्पत्तिकारणं मनो भवति विज्ञानस्य, स्थितिकारणं मनसः पुरुषार्थता, शरीरस्येवाऽऽहार इति। अभिव्यक्तिकारणं यथा रूपस्याऽऽलोकस्तथा रूपज्ञानं, विकारकारणं मनसो विषयान्तरम्। यथाऽग्निः पाकस्य। प्रत्ययकारणं धूमज्ञानमग्निज्ञानस्य। प्राप्तिकारणं योगाङ्गानुष्ठानं विवेकख्यातेः।\nवियोगकारणं तदेवाशुद्धेः। अन्यत्वकारणं यथा सुवर्णस्य सुवर्णकारः। एवमेकस्य स्त्रीप्रत्ययस्याविद्या मूढत्वे द्वेषो दुःखत्वे रागः सुखत्वे तत्त्वज्ञानं माध्यस्थ्ये। धृतिकारणं शरीरमिन्द्रियाणाम्। तानि च तस्य। महाभूतानि शरीराणां, तानि च परस्परं सर्वेषां तैर्यग्यौनमानुषदैवतानि च परस्परार्थत्वादित्येवं नव कारणानि। तानि च यथासंभवं पदार्थान्तरेष्वपि योज्यानि। योगाङ्गानुष्ठानं तु द्विधैव कारणत्वं लभत इति ॥ २८ ॥ \n"
    },
    {
      "book": "YS_Com_RajaMartandaBhashya",
      "id": "65065",
      "key": "2-28",
      "order": 228,
      "tags": [
        "2-28",
        "Pada 2",
        "Sutra 28",
        "Yoga Sutra Commentary"
      ],
      "text": "\nविवेकख्यातिः संयोगाभावहेतुरित्युक्तं तस्यास्तूत्पत्तौ किं निमित्तमित्यत आह –\nयोगाङ्गानुष्ठानादशुद्धिक्षये ज्ञानदीप्तिराविवेकख्यातेः ॥ २८ ॥ \nयोगाङ्गानि वक्ष्यमाणानि तेषामनुष्ठानाज्ज्ञानपूर्वकादभ्यासादा विवेकख्यातेरशुद्धिक्षये चित्तसत्त्वस्य प्रकाशावरणलक्षणक्लेशरूपाशुद्धिश्रये या ज्ञानदीप्तिस्तारतम्येन सत्त्विकः परिणामो विवेकख्यातिपर्यन्तः स तेस्याः ख्यातेर्हेतुरित्यर्थः।\n"
    }
  ]
}