{
  "results": [
    {
      "book": "YogaSutras",
      "id": "63993",
      "key": "2-4",
      "order": 55,
      "tags": [
        "Pada 2",
        "Sutra 4"
      ],
      "text": "अविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ २-४ ॥"
    }
  ],
  "related": [
    {
      "book": "YS_Com_YogaChandrika",
      "id": "66749",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nअविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ४ ॥\nअविद्येति । अविद्या अनात्मन्यात्माभिमानः सा क्षेत्रं प्रसवभूमिरुत्तरेषामस्मितादीनां प्रत्येकं सुप्तादिभेदेन चतुर्विधानाम् । तत्र ये क्लेशाश्चित्तभूमौ स्थिताः प्रबोधकाभावे स्वकार्यं नारभन्ते ते प्रसुप्ताः(१) । तनवः सूक्ष्माः (२) । विच्छिन्नाः परस्परमितरोत्कर्षे उच्छिन्नाः(३)। ये स्वं स्वं कार्तमभिनिर्वर्तयन्ति ते उदारास्तेषाम् ॥ ४ ॥\n"
    },
    {
      "book": "YS_Com_YogaSudhakara",
      "id": "66511",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nअथास्मितादीनामविद्यानिदानत्वमाह –\nअविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ४ ॥\nप्रसुप्तास्तनवो विच्छिन्ना उदाराश्चास्मितादयश्चत्वारः । तेषामुत्तरेषामविद्या भावरूपो विपर्ययः, सा क्षेत्रं प्रसवभूमिः । तत्र प्रसुप्तत्वं प्रबोधसहकारस्याभावेनानभिव्यक्तिः । तनुत्वं प्रतिपक्षभावनया शिथिलीकरणम् । विच्छिन्नत्वं बलवता क्लेशेनाभिभवः । उदारत्वं सहकारिसंनिधिवशात्कार्य-कारित्वमित्यर्थः ॥ ४ ॥\n"
    },
    {
      "book": "YS_Com_Vritti",
      "id": "66349",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nअथ सर्वेषां क्लेशानां ज्ञाननाश्यत्वमुपपादयितुमविद्यामूलकत्वमन्यक्लेशानामाह –\nअविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ४ ॥\nउत्तरेषामस्मितादीनां प्रस्तुप्तादिभेदेन चतुर्विधानामप्यविद्या क्षेत्रं प्रसवभूमिरित्यर्थः ॥ यद्यप्यन्तःकरणमेव सर्वेषां प्रसवभूमिः, तथाप्यविनाभावरूपेण तत्संश्लिष्टत्वरूपेन चोपादानसाधर्म्येणात्रनिमित्तकारणस्यापि प्रसवभूमित्वं गौणम्। यदेव हि अहंममेत्यविद्याविषयो भवति तत्रैव रागादिकं भवति । तत्र प्रसुप्तिर्ज्ञानाग्न्यादग्धया अव्यक्तावस्थया कार्योन्मुखतारूपयाऽवस्थानम् । यथा विदेहप्रकृतिलयानाम् । विवेकख्यातिरूपज्ञानाग्निदग्धानां न कदापि कार्योन्मुखता इति सा पञ्चमी अवस्था । तनुत्वं द्वितीयसूत्रे व्याख्यातम् ॥ विच्छिन्नत्वमल्पप्रबन्धवशाद्व्यञ्जकसत्वेऽप्यन्तरान्तरानभिव्यक्तिरतः प्रसुप्तितोऽस्य भेदः । व्यञ्जकविलम्बेन तज्जन्यपर्यन्तबहुकालव्याप्त्यनभिव्यक्तेरेव प्रसुप्तित्वात्, प्रशब्देन प्रकर्षलाभात् । विच्छिन्नत्वं यथा रागकाले द्वेषस्य द्वेषकाले रागस्य क्रोधसमाविष्टेन मिष्टान्नस्यापि त्यागात् । यथा वा विषयान्तररागेण विषयान्तररागः । स हि तदा प्रसुप्तस्तनुर्विच्छिन्नश्च । प्रतिपक्षभावनाऽप्रतिबन्धकत्वं च तनुत्वम् । उदारत्वं विषये लब्धवृत्तित्वाख्यमभिव्यक्तत्वम् । प्रसुप्तास्तत्त्वलीनानां तन्ववस्थाश्च योगिनाम्। विच्छिन्नोदाररूपाश्च क्लेशा विषयसङ्गिनामेव संग्रहः ॥ ४ ॥\n"
    },
    {
      "book": "YS_Com_SutrarthaBodhini",
      "id": "66103",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nचतुर्णामविद्याकार्यत्वेनाविद्यात्मकत्वमाह –\nअविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ४ ॥\nउत्तरेषामस्मितादीनामविद्या क्षेत्रं प्रसवभूमिः । तेषामवान्तरभेदमाह ॥ प्रसुप्तेति ॥ प्रसुप्तास्तनवो विच्छिन्ना उदाराश्च । तत्र विदेहप्रकृतिलयानां योगिनां क्लेशाः प्रसुप्ताः । तत्त्वज्ञानाभावेन शक्तिरूपेणावस्थानात् । ते च पुनरुद्भवन्ति ॥ क्रियायोगिनां तनवः । विषयसङ्गिनामुच्छिन्ना उदाराश्च भवन्ति । यथा कस्यचिद् यत्र रागस्तत्र क्रोधो विच्छिन्नो, राग उदारश्चेति द्रष्टव्यम् । उक्तं च –\nप्रसुप्तास्तत्त्वलीनानां तन्ववस्थाश्च योगिनाम् ।विच्छिन्नोदाररूपाश्च क्लेशा विषयसङ्गिनाम्, इति ॥ ४ ॥\n"
    },
    {
      "book": "YS_Com_SiddhantaChandrika",
      "id": "65963",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nउत्तरेषां चतुर्णां नाशेऽपि ज्ञानमेवाऽसाधारणं कारणमिति ज्ञापनायाविद्याकार्यत्वेनाविद्यात्मकत्वमाह-\nअविद्याक्षेत्रमुत्तरेषां प्रसुप्ततनुविच्छिन्नोदाराणाम्॥४॥\nउत्तरेषामस्मितादीनाम्  अविद्या वक्ष्यमाणलक्षणा क्षेत्रं प्रसवभूमिः। तेषामवतारमभेदमाह॥प्रसुप्तेति॥प्रसुप्तास्तनवो विच्छिन्न उदाराश्च तेषाम्। तत्र विदेहप्रकृतिलयानां प्रसुप्ताः। तत्त्वज्ञानाभावेन शक्तिरूपाणामवस्थानात्। ते हि पुनरुद्भवन्ति। क्रियायोगिनां तनवः क्रियायोगकाल एव तेषामभिभवात्। विषयसंयोगिनां विच्छिन्ना उदाराश्च भवन्ति। यथा कस्यचिद्यत्र रागस्तत्र क्रोधो विच्छिन्नोऽपि राग उदार एव। ततोऽन्यत्र तु क्रोध उदारो रागो विच्छिन्न एवेति द्रष्टव्यम्। उक्तं च- प्रसुप्तास्तत्त्वलीनानां तन्ववस्थास्तु योगिनाम्* विच्छिन्नोदाररूपाश्च क्लेशा विषयसङ्गिनामिति॥४॥\n"
    },
    {
      "book": "YS_Com_Pradipika",
      "id": "65886",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nधारणादित्रयस्य परिभाषासूत्रम् –\nत्रयमेकत्र संयमः ॥ ४ ॥\nतद्धारणादित्रयम् , एकत्रैकविषये क्रियमाणं संयम इत्युच्यत इत्यर्थः । संयमसिद्धयोऽग्रे वक्ष्यन्ते ॥ ४ ॥\n"
    },
    {
      "book": "YS_Com_ManiPrabha",
      "id": "65635",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nतत्र चतुर्णामविद्याकार्यत्वेनाविद्यात्वमाह- \nअविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ( ४ )\nउत्तरेषाम् अस्मितादीनाम् अविद्या क्षेत्रं- प्रसवभूमिः । तेषामवान्तरभेदमाह- प्रसुप्तेति । प्रसुप्ताः तनवः विच्छिन्नाः उदाराः च तेषाम् । तत्र विदेहप्रकृतिलयानां योगिनां क्लेशाः प्रसुप्ताः, विवेकख्यात्यभावेनादग्धतया शक्तिरूपेणावस्थानात् । अत एवान्ते पुनरुद्भवन्ति । क्रियायोगिनां तनवः । विषयसङ्गिनां विच्छिना उदाराश्च भवन्ति । यथा चैत्रस्य यस्यां रागस्तत्र क्रोधो विच्छिन्नः रागः उदारः । एवं यत्र क्रोध उदारस्तत्र रागो विच्छिन्नः, कालेनोदारो भूत्वा पुरुषपशुं क्लेशयति । एते क्लेशा अविद्यामूलाः । तस्याः पुरुषापरोक्षख्यात्या निवृत्तौ निवर्तन्ते । यथा जीवन्मुक्तस्य क्लेशाः । क्षीणा इति पञ्चमी क्लेशानामवस्था द्रष्टव्या ॥\n"
    },
    {
      "book": "YS_Com_VyasaBhashya",
      "id": "65352",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nअविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ४ ॥ \nअत्राविद्या क्षेत्रं प्रसवभूमिरुत्तरेषामस्मितादीनां चतुर्विधविकल्पानां प्रसुप्ततनुविच्छिन्नोदाराणाम्। तत्र का प्रसुप्तिः। चेतसि शक्तिमात्रप्रतिष्ठानां बीजभावोपगमः। तस्य प्रबोध आलम्बने संमुखीभावः। प्रसंख्यानवतो दग्धक्लेशबीजस्य संमुखीभूतेऽप्यालम्बने नासौ पुनरस्ति, दग्धबीजस्य कुतः प्ररोह इति। अतः क्षीणक्लेशः कुशलश्चरमदेह इत्युच्यते। तत्रैव सा दग्धबीजभावा पञ्चमी क्लेशावस्था नान्यत्रेति। सतां क्लेशानां तदा बीजसामर्थ्यं दग्धमिति विषयस्य संमुखीभावेऽपि सति न भवत्येषां प्रबोध इत्युक्ता प्रसुप्तिर्दग्धबीजानामप्ररोहश्च।\nतनुत्वमुच्यते – प्रतिपक्षभावनोपहताः क्लेशास्तनवो भवन्ति। तथा विच्छिद्य विच्छिद्य तेन तेनाऽऽत्मना पुनः पुनः समुदाचरन्तीति विच्छिन्नाः। कथं, रागकाले क्रोधस्यादर्शनात्। न हि रागकाले क्रोधः समुदाचरति। रागश्च क्वचिदृश्यमानो न विषयान्तरे नास्ति। नैकस्यां स्त्रियां चैत्रो रक्त इत्यन्यासु स्त्रीषु विरक्तः किंतु तत्र रागो लब्धवृत्तिरन्यत्र तु भविष्यद्वृत्तिरिति। स हि तदा प्रसुप्ततनुविच्छिन्नो भवति।\nविषये यो लब्धवृत्तिः स उदारः। सर्व एवैते क्लेशविषयत्वं नातिक्रामन्ति। कस्तर्हि विच्छिन्नः प्रसुप्तस्तनुरुदारो वा क्लेश इति, उच्यते – सत्यमेवैतत्, किंतु विशिष्टानामेवैतेषां विच्छिन्नादित्वम्। यथैव प्रतिपक्षभावनातो निवृत्तस्तथैव स्वव्यञ्जकाञ्जनेनाभिव्यक्त इति। सर्व एवामी क्लेशा अविद्याभेदाः। कस्मात्, सर्वेष्वविद्यैवाभिप्लवते। यदविद्यया वस्त्वाकार्यते तदेवानुशेरते क्लेशा विपर्यासप्रत्ययकाल उपलभ्यन्ते क्षीयमाणां चाविद्यामनु क्षीयन्त इति ॥ ४ ॥ \n"
    },
    {
      "book": "YS_Com_RajaMartandaBhashya",
      "id": "65022",
      "key": "2-4",
      "order": 204,
      "tags": [
        "2-4",
        "Pada 2",
        "Sutra 4",
        "Yoga Sutra Commentary"
      ],
      "text": "\nसत्यपि सर्वेषां तुल्ये क्लेशत्वे मूलभूतत्वादविद्यायाः प्राधान्यं प्रतिपादयितुमाह –\nअविद्या क्षेत्रमुत्तरेषां प्रसुप्ततनुविच्छिन्नोदाराणाम् ॥ ४ ॥ \nअविद्या मोहः अनात्मन्यात्माभिमान् इति यावत्। सो क्षेत्रं प्रसवभूमिरुत्तरेषामस्मितादीनां प्रत्येकं प्रसुप्ततन्वादिभेदेन चतुर्विधानाम्। अतो यत्राविद्या विपर्ययज्ञानरूपा शिथिली भवति तत्र क्लेशानामस्मितादीनां नोद्भवो दृश्यते। विपर्ययज्ञानसद्भावे च तेषामुद्भवदर्शनात्स्थितमेव मूलत्वमविद्यायाः। प्रसुप्ततनुविच्छिन्नोदाराणामिति। तत्र ये क्लेशाश्चित्तभूमौ स्थितः प्रबोधकाभावे स्वकार्यं नाऽऽरभन्ते ते प्रसुप्ता इत्युच्यन्ते। यथा बालावस्थायां बालस्य हि वासनारूपेण स्थिता अपि क्लेशाः प्रबोधकसहकार्यभावे नाभिव्यज्यन्ते। ते तनवो ये स्वस्वप्रतिपक्षभावनया शिथिलीकृतकार्यसंपादनशक्तयो वासनावशेषतया चेतस्यवस्थिताः प्रभूतां सामग्रीमन्तरेण स्वकार्यमारब्धुमक्षमाः। यथाऽभ्यासवतो योगिनः। ते विच्छिन्ना ये केनचिद्बलवता क्लेशेनाभिभूतशक्तयस्तिष्ठन्ति यथा द्वेषावस्थायां रागः रागावस्थायां वा द्वेषः न ह्यनयोः परस्परविरुद्धयोर्युम्पत्संभवोऽस्ति। त उदारा ये प्राप्तसहकारिसंनिधयः स्वं स्वं कार्यमभिनिर्वर्तयन्ति यथा सदैव योगपरिपन्थिनो व्युत्थानदशायाम्। एषां प्रत्येकं चतुर्विधानामपि मूलभूतत्वेन स्थिताऽप्यविद्याऽन्वयित्वेन प्रतीयते। न हि क्वचिदपि क्लेशानां विपर्ययान्वयनिरपेक्षाणां स्वरूपमुपलभ्यते। तस्यां च मिथ्यारूपायामविद्यायां सम्यग्ज्ञानेन निवर्तितायां दग्धबीजकल्पानामेषां न क्वचित्प्ररोहोऽस्ति अतोऽविद्यानिमित्तत्वमविद्यान्वयश्चैतेषां निश्चियते। अतः सर्वेऽपि अविद्याव्यपदेशभाजः। सर्वेषां च क्लेशानां चित्तविक्षेपकारित्वायोगिना प्रथममेव तदुच्छेदे यत्नः कार्य इति।\n"
    }
  ]
}