{
  "results": [
    {
      "book": "YogaSutras",
      "id": "64057",
      "key": "2-9",
      "order": 60,
      "tags": [
        "Pada 2",
        "Sutra 9"
      ],
      "text": "स्वरसवाही विदुषोऽपि तथा रूढोऽभिनिवेशः ॥ २-९ ॥"
    }
  ],
  "related": [
    {
      "book": "YS_Com_YogaChandrika",
      "id": "66754",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nस्वरसवाही विदुषोऽपि तथा रूढोऽभिनिवेशः ॥ ९ ॥\n"
    },
    {
      "book": "YS_Com_YogaSudhakara",
      "id": "66491",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nस्वरसवाही विदुषोऽपि तथा रूढोऽभिनिवेशः ॥ ९ ॥\nस्वरसतः प्रवाहशीलो विदुषोऽपि तथा मूढवदारूढोभयत्रासोऽभिनिवेशः । पूवजन्मानुभूतमरणदुःखानुभववासनाबलात्सर्वस्य प्राणभृन्मात्रस्य आ क्रिमेरा च विदुषः सञ्जायमानः शरीरविषयादेर्मम वियोगो मा भूदिति प्रत्यहं निमित्तमन्तरेण प्रवर्तमानोभयरूपोऽभिनिवेश इति ॥ ९ ॥\n"
    },
    {
      "book": "YS_Com_Vritti",
      "id": "66407",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nअभिनिवेशमाह –\nस्वरसवाही विदुषोऽपि तथा रूढोऽभिनिवेशः ॥ ९ ॥\nस्वस्य रसेन संस्कारेणैव वहतीति स्वरसवाही । अपिशब्दसमुच्चितस्तथाशब्दोऽविद्वांसं परामृशति । रूढः प्रसिद्धः । एवं च विद्वदविदुषोः इत्यर्थः । सर्वस्य चेयमिच्छा दृश्यते माभून्मे मृतिर्जीव्यासमिति । स च जन्मान्तरेऽनुभूतमरणत्रासस्यतत्रासस्मरणजन्यभयेनाभिनिवेशाख्येन हि इयमिच्छा । सचायं दुःखजनकत्वात्क्लेशः यथाचायं जातमात्रस्य क्रिम्यादेस्तथा श्रुतानुमानाभ्यां ज्ञातसंसारकैवल्यतत्त्वस्य विदुषोऽपि मरणत्रासरूपोऽभिनिवेश इत्यर्थः । एतज्जातीयं च भयसामान्यमभिनिवेशशब्देनोच्यते । ननु पञ्चमी क्लेशावस्था दग्धबीजभावावस्था कुतो नोक्तेति चेन्न । पुरुषप्रयत्नसाध्यहानिका ह्युक्ता, नचैषा तथा। चित्तलये तेनैव सह तासां नाशात् । ’ते प्रतिप्रसवहेयाः सूक्ष्मा’ इति तु भाष्यमेव न सूत्रमिति वाचस्पतिस्वरसः । प्रतिप्रसवश्चित्तलयः ॥ ९ ॥\n"
    },
    {
      "book": "YS_Com_SutrarthaBodhini",
      "id": "66148",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nस्वरसवाही विदुषोऽपि तथा रूढोऽभिनिवेशः ॥ ९ ॥\nविदुषो मूर्खस्य वा यो मरणत्रासः सोऽभिनिवेशः । सदा भूयासमिति मूर्खस्येव पण्डितस्यापि दृश्यते यतोऽतः स्वरसवाही । स कृमेरपि जातमात्रस्य प्रत्यक्षानुमानागमैरसम्भावितो मरणत्रास उच्छेददृष्ट्यात्मकः पूर्वजन्मानुभूतं मरणदुःखमनुमापयतीत्यर्थः ॥ ९ ॥\n"
    },
    {
      "book": "YS_Com_SiddhantaChandrika",
      "id": "65956",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nद्वेषमूलकतया द्वेषस्य पश्चादभिनिवेशं लक्षयति-\nस्वरसवाही विदुषोऽपि तथारूढोऽभिनिवेशः॥९॥\nस्वस्य रसेन संस्कारमात्रेण वहतीति स्वरसवाही। अपिशब्दसमुच्चितमविद्वांसं तं तथेति तच्छब्दःपरामृशति। रूढः प्रसिद्धः तथा च यथा अविद्वज्जनस्य तथा विदुषोऽपि स्वरसवाहित्वाद्यः क्लेशोऽस्ति माऽहमभावी भूवं सदा जीव्यासमिति मरणभयरूपः पूर्वजन्मीयमरणदुःखानुभवहेतुकः सोऽभिनिवेशसंज्ञकः क्लेश इत्यर्थः। अविद्यादयस्तु विदुषि न सन्तीति न तेष्वतिव्याप्तिः। क्लेशत्वकथनेन तथाशिषां हेयभाविदुःखानुत्पादविषयत्वं, नात्मसुखविषयत्वमिति ज्ञापितम्। अन्यथा सुखत्वेनेवाल्पत्वेनापि प्रेयस्त्वकल्पनप्रसङ्गात्। प्रेयस्त्वकल्पनवदात्मत्वेनापि तत्कल्पनौचित्यापातात्। तथाचैतन्मतेऽपसिद्धान्तापत्तिः स्पष्टा। इयं च बलवत्तरा वासना यावच्चित्तमनुवर्तते, न नश्यति ज्ञानेन। अतस्तत्वज्ञस्याविद्यास्मितादिसंस्कारनाशेऽप्यनुवर्तत इति दिक्॥\nएतेषामेवाविद्यादिक्लेशानां पञ्चानां यथासंख्यं तमोमोहमहामोहतामिस्रान्धतामिस्रसंज्ञाः। एतेषामेवावान्तरभेदः सांख्ये उक्तः –\nभेदस्तमसोऽष्टविधो मोहस्य च तथा दशविधो महामोहः। तमिस्रोऽष्टादशधा तथा भवत्यन्धतामिस्रः –\nइत्यादिना। अयमर्थः। अष्टसु प्रकृतिमहदहङ्कारपञ्चतन्मात्रेष्वात्मबुद्धिरविद्या तमः। तस्याष्टानात्मगोचरत्वादष्टविधत्वं सर्वस्याप्यैश्वर्यस्याणिमाद्यष्टैश्वर्य्यान्तर्गतत्वात् तत्प्राप्तिनिमित्तः सिद्धोऽहमस्मीत्याद्यभिमानविशेषोऽस्मिता मोहः। तस्याष्टविधैश्वर्यगोचरत्वादष्टविधत्वम्। शब्दादिषु पञ्चसु दिव्यादिव्यतया दशविधेषूत्कटदृष्ट्या रागो महामोहः। स च विषयस्य दशविधत्वाद्दशविधः। परेण भुज्यमानेषु शब्दादिषु परप्राप्तेष्वणिमादिषु द्वेषस्तामिस्रोऽष्टादशगोचरत्वादष्टादशविधः। प्राप्तेष्वष्टादशसु विषयेषु तपस्विभ्योऽसुरादिभ्यश्च ग्रहणभयमभिनिवेशोऽन्धतामिस्रः। स चाष्टादशविषयत्वादष्टादशविध इति। सोऽयं पञ्चविधः क्लेशोऽवान्तरभेदाद् द्विषष्टिर्भवतीति संक्षेपः॥९॥\n"
    },
    {
      "book": "YS_Com_Pradipika",
      "id": "65747",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nज्ञानोपायप्रसङ्गेन योगाङ्गानि विस्तरतः प्रोक्तानि । इदानीमङ्गभूतस्य समाधेरङ्गिनोश्च योगयोः स्वरूपभेदावधारणाय तदवस्थासु विशेषा वक्तव्याः । तावतैव तयोरङ्गाङ्गिनोः प्रयोजनमपि प्रतिपादितं भविष्यति । तत्रादावङ्गसमाध्यवस्थातोऽङ्गियोगयोरवस्थायां विशेषमाह –\nव्युत्थाननिरोधसंस्कारयोरभिभवप्रादुर्भावौ निरोधक्षणचितान्वयो निरोधपरिणामः ॥ ९ ॥\nव्युत्थानं निरोधश्च योगद्वयसाधारणमेवात्र ग्राह्यम् । केवलस्यासंप्रज्ञातस्य ग्रहणे संप्रज्ञातकालीनपरिणामाकथनान्न्यूनतापत्तेरिति । अभिभवप्रादुर्भावौ च ह्रासवृद्धी । तथा च व्युत्थानसंस्कारस्य ह्रासो वृत्तिनिरोधसंस्कारस्य वृद्धिर्निरोधकालीनः परिणामः । स च निरोधक्षणेष्वेकस्मिन्नेव स्थिरे चित्ते इत्यतश्चित्तस्थैर्यप्रतिपादनाय चित्तपदम् । निरोधस्य प्रतिक्षणमेतादृशपरिणामलाभाय निरोधक्षणेत्युक्तम् ॥ ९ ॥\n"
    },
    {
      "book": "YS_Com_ManiPrabha",
      "id": "65585",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nस्वरसवाही विदुषोस्पि तथारूढोस्भिनिवेशः ॥ ( ९ )\nविदुषः मूर्खस्य वा जन्तुमात्रस्य यो मरणत्रासः सः अभिनिवेशः । यथा मूर्खस्य अहं सदा स्याम् इति रूढत्रासः, तथा विदुषोस्पि रूढो दृश्यते । यतः स्वरसवाही सः । पूर्वजन्मस्वकृन्मरणदुःखानुभवजन्यवासनासङ्घः स्वरसः, तेन वहति – प्रवहतीति स्वरसवाही । अनेन भयेन देहातिरिक्तात्मा भाष्ये प्रसङ्गाद्दर्शितः । दृश्यते हि जातमात्रस्य बालस्य मरणाद्भयम् । तच्च पूर्वमरणस्मरणं विना अनुपपन्नम् इति ।\nएते चाविद्यादयः पञ्च क्रमेण तमः मोहः महामोहः तामिस्रः अन्धतामिस्रः इत्युच्यन्ते । तत्र अव्यक्तमहदहङ्कारपञ्चतन्मात्रेषु अष्टसु अनात्मसु आत्मबुद्धिरविद्या तमः । अणिमाद्यष्टैश्वर्येषु ’अणुरस्मि’ ’महानस्मि’ इति तादात्म्यं मोहः । तेन दिव्यादिव्यभेदेन शब्दादिदशविषयेषु रागो महामोहः । कुतश्चिदैश्वर्यविधाते तन्निमित्तकदशविषयभोगालाभे सति अष्टादशेष्टविधातके द्वेषः तामिस्रः । एतेषामेवाष्टादशानामिष्टानां नाशाद् भयमन्धतामिस्रः इति ।\nतथा च साङ्ख्यकारिका-\nभेदस्तमसोस्ष्टविधो मोहस्य च दशविधो महामोहः ।\nतामिस्रोस्ष्टादशधा तथा भवन्त्यन्धतामिस्रः ॥ इति ॥\nते च पञ्च क्लेशाः द्विविधाः- पुरुषख्यात्या दग्धाः संस्काररूपाः सूक्ष्माः, क्रियायोगेन मैत्र्यादिभावनारूपपरिकर्मणा च तनूकृताः स्थूलाः इति ।।\n"
    },
    {
      "book": "YS_Com_VyasaBhashya",
      "id": "65381",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nस्वरसवाही विदुषोऽपि तथा रूढोऽभिनिवेशः ॥ ९ ॥ \nसर्वस्य प्राणिन इयमात्माशीर्नित्या भवति मा न भूवं भूयासमिति। न चाननुभूतमरणधर्मकस्यैषा भवत्यात्माशीः। एतया च पूर्वजन्मानुभवः प्रतीयते। स चायमभिनिवेशः क्लेशः स्वरसवाही कृमेरपि जातमात्रस्य प्रत्यक्षानुमानागमैरसंभावितो मरणत्रास उच्छेददृष्ट्यात्मकः पूर्वजन्मानुभूऽतं मरणदुःखमनुमापयति।\nयथा चायमत्यन्तमूढेषु दृश्यते क्लेशस्तथा विदुषोऽपि विज्ञातपूर्वापरान्तस्य रूढः। कस्मात्। समाना हि तयोः कुशलाकुशलयोर्मरणदुःखानुभवादियं वासनेति ॥ ९ ॥ \n"
    },
    {
      "book": "YS_Com_RajaMartandaBhashya",
      "id": "64955",
      "key": "2-9",
      "order": 209,
      "tags": [
        "2-9",
        "Pada 2",
        "Sutra 9",
        "Yoga Sutra Commentary"
      ],
      "text": "\nअभिनिवेशस्य लक्षणमाह –\nस्वरसवाही विदुषोऽपि तथा रूढोऽभिनिवेशः ॥ ९ ॥ \nपूर्वजन्मानुभूतमरणदुःखानुभववासनाबलाद्भयरूपः समुपजायमानः शरीरविषयादिभिः मम वियोगो मा भूदिति अन्वहमनुबन्धरूपः सर्वस्यैवाऽऽकृमेर्ब्रह्मपर्यन्तं निमित्तमन्तरेण प्रवर्तमानोऽभिनिवेशाख्यः क्लेशः।\n"
    }
  ]
}