{
  "results": [
    {
      "book": "YogaSutras",
      "id": "63986",
      "key": "1-8",
      "order": 8,
      "tags": [
        "Pada 1",
        "Sutra 8"
      ],
      "text": "विपर्ययो मिथ्याज्ञानमतद्रूपप्रतिष्ठम् ॥ १-८ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66856",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययो मिथ्याज्ञानमतद्रूपप्रतिष्ठम् ॥ ८ ॥ \nप्रत्यक्षानुभवविरोधेनाविषयविषयकवृत्तिर्विपर्ययवृत्तिः अतद्रूप्रतिष्ठं ज्ञानं विपर्यय इत्युच्यते । तस्य संज्ञा मिथ्याज्ञानमिति । तद्धर्मरहिते तद्धर्मताबुद्धिरतद्रूपम् ।\n"
    },
    {
      "book": "YS_Com_YogaChandrika",
      "id": "66684",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययो मिथ्याज्ञानमतद्रूपप्रतिष्ठम् ॥ ८ ॥\nविपर्यय इति । अतथाभूतेऽर्थे तथोत्पद्यमानं ज्ञानं विपर्ययः संशयोऽप्यतद्रूपप्रतिष्ठत्वान्मिथ्याज्ञानम् ॥ ८ ॥\n"
    },
    {
      "book": "YS_Com_YogaSudhakara",
      "id": "66479",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययो मिथ्याज्ञानमतद्रूपप्रतिष्ठम् ॥ ८ ॥\nविपर्यय इति लक्ष्यनिर्देशः । मिथ्याज्ञानं बाधानन्तरं व्यवहाराजनकं यत् अतद्रूपप्रतिष्ठं तस्यार्थस्य यद्रूपं पारमार्थिकं स्वरूपं तत्राप्रतिष्ठितं तदनवगाहि । तत्त्वं  लक्षणम् । अतो न विकल्पेऽतिव्याप्तिः, तस्य बाधितत्वेऽपि केषाञ्चित्पण्डितानां व्यवहारजनकत्वात् । नापि संशये, तस्यापि लक्ष्यत्वात् ॥ ८ ॥\n"
    },
    {
      "book": "YS_Com_Vritti",
      "id": "66291",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययं लक्षयति –\nविपर्ययो मिथ्याज्ञानमतद्रूपप्रतिष्ठम् ॥ ८ ॥\nविपर्यय इति लक्ष्यम् ।मिथ्याज्ञानमिति लक्षणम् । मिथ्येत्यस्य विवरणमतद्रूपप्रतिष्ठमिति, भासमानरूपाभाववद्विशेष्यकमित्यर्थः । यद्वाऽतद्रूपप्रतिष्ठमित्यस्य बुद्धिविषयाकारसनाकारविषयप्रतिष्ठं नेत्यर्थः । भ्रमस्थले बुद्धिवृत्त्याकारस्यैव विषये आरोप इति सिद्धान्तात् । अतः संशयोऽपि मिथ्याज्ञानमेव । मिथ्यात्वेन तज्ज्ञाने बाध्यत्वमप्यभिप्रेतम् । अतएव वक्ष्यमाणविकल्पस्य न विपर्ययत्वम् । नेदं रजतमिति ज्ञानोत्तरमिदं रजतमिति ज्ञानव्यवहारयोरभावः, शशशृङ्गमिति ज्ञानव्यवहारौ बाधज्ञानकालोत्तरमपीति विशेषात् । वस्तुतत्त्वविषयज्ञानेन प्रमाणेनाप्रमाणबाधनं दृष्टम्, एकचन्द्रज्ञानेनेव द्विचन्द्रज्ञानस्य । मिथ्याज्ञाने च दोषः कारणम् । सा चाविद्येति वक्ष्यते । भ्रमस्थले बुद्धिरूपचित्तवृत्त्याकारस्यैव विषये आरोपः । ’विप्र पृथिव्यादि चित्तस्थं न बहिष्ठं कदाचन । स्वप्नभ्रममदाद्येषु सर्वैरेवानुभूयते’ इति स्मृतेः ॥ अतद्रूपप्रतिष्ठमितिवचनादन्यथाख्यातिरत्र दर्शन इति । वैशेषिकमतादयं विशेषः – तेषां बाह्यरजतारोपः, अस्माकं त्वान्तरस्येति । अत एव प्राग्दृष्टमिदानीं नास्तीति स्वरूपतो बाधानुभवः ॥ केचित्तु – वस्तुतस्तु अतद्रूपप्रतिष्ठत्वं तद्रूपप्रकारकत्वाभाव इति असंसर्गाविशिष्टं ज्ञानं भ्रम इति मतेऽपि सूत्रं सुयोजमिति । विपर्यय एवाविद्यास्मिताराग्द्वेषाभिनिवेशरूपपञ्चपर्वाऽविद्या । रागादीनामविद्यानुगतत्वादविद्यापर्यायत्वं विपर्ययत्वं च । एषामेव तमोमोहमहामोहतामिस्रान्धतामिस्रेति संज्ञा इति दिक् ॥ ८ ॥\n"
    },
    {
      "book": "YS_Com_SutrarthaBodhini",
      "id": "66077",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययं लक्षयति –\nविपर्ययो मिथ्याज्ञानमतद्रूपप्रतिष्ठम् ॥ ८ ॥\nअतद्रूपप्रतिष्ठं तद्रूपे स्वविषये स्वजन्यप्रतिष्ठाशून्यं बाधाविरोधीति यावत् । विकल्पेऽतिव्याप्तिवारणाय मिथ्याज्ञानपदम् ॥ ८ ॥\n"
    },
    {
      "book": "YS_Com_SiddhantaChandrika",
      "id": "65942",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविकल्पं लक्षयति –\nशब्दज्ञानानुपाती वस्तुशून्यो विकल्पः॥९॥\nशब्देति॥ शब्दञ्च ज्ञानं च शब्दज्ञाने। ते अनुपातिमी जनके यस्य स शब्दज्ञानानुपाती, श्रोतुः श्रूयमाणशब्दहेतुकः प्रयोक्तुः पद्थोपस्थितिहेतुकः बाधनिशयेऽपि कलहादौ नरशृङ्गादिप्रयोगे, उत्प्रेक्षादौ च सर्वानुभवसिद्धः। वस्तुशून्यो बाधितविषयप्रत्ययः नरविषाणं, खपुरुषं, चैतन्यं पुरुषस्य स्वरूपमित्याद्याकारा विकल्पाख्या वृत्तिरित्यर्थः। वस्तुशून्यत्वान्नायं प्रमाणम्। बाधाप्रतिबध्यत्वाच्च न विपर्ययः। न च बाधबुद्धिसत्त्वे विशिष्ट्प्रत्ययः कथं, लौकिकसन्निकर्षाजन्यदोषविशेषाजन्यविशिष्टबुद्धेर्बाधप्रतिबद्ध्यत्वादिति वाच्यम्। सत्यपि बाधनिश्चये, धूमस्तोमं तमश्शङ्के राधाविरहशुष्मणामित्याद्युत्प्रेक्षादिवाक्यतः शाब्दबोधस्यानुभवसिद्धत्वेन शाब्दातिरिक्तत्वेनापि तादृशाधिपो विशेषणीयत्वात्। अनाहार्यबुद्धेरेव तथाविधाया बाढप्रतिबध्यत्वाङ्गीकाराच्च। अन्यथा कलहतर्कादिनापि प्रतिपत्तिर्न स्यात्। नय्यायिकानां तु योग्यताया बाधेनात्र शब्दाऽऽहार्यस्यापि असम्भवात् पदार्थोपस्थितिमात्रं न शाब्दबोध इति सङ्क्षेपः॥९॥\n"
    },
    {
      "book": "YS_Com_Pradipika",
      "id": "65750",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययो मिथ्याज्ञानमतद्रूपप्रतिष्ठम् ॥ ८ ॥\nविपर्यय इति लक्ष्यनिर्देशः । मिथ्याज्ञानमिति लक्षणम् । मिथ्येत्यस्य विवरणमतद्रूपप्रतिष्ठमिति । न तद्रूपो न स्वसमानाकारो यो विषयस्तद्विशेष्यकमित्यर्थः । भ्रमस्थले च ज्ञानाकारस्यैव विषये समारोपः। “विप्र पृथ्व्यादि चित्तस्थं न बहिष्ठं कदाचन । स्वप्नभ्रममदाद्येषु सर्वैरेवानुभूयते” इति स्मृतेः ॥ स्वप्नादिषु चित्तमेव प्रतीयते न बहिष्ठमित्यर्थः । संशयस्यापि विपर्ययेऽन्तर्भावः । अतद्रूपप्रतिष्ठत्ववचनादन्यथाख्यातिरत्र दर्शने सिद्धा न तु सांख्यानामिवाविवेकमात्रम् ॥ ८ ॥\n"
    },
    {
      "book": "YS_Com_ManiPrabha",
      "id": "65557",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययं लक्षयति- \nविपर्ययो मिथ्याज्ञानमतद्रूपप्रतिष्ठम् ॥ ( ८ )  \nतत्तद्रूपे स्वविषये प्रतिष्ठाशून्यम् (बाधविरोधीति यावद्) । विकल्पोस्पि बाधविरोधी तद्रूपाप्रतिष्ठ इत्यतिव्याप्तिनिरासाय मिथ्याज्ञानपदम् । तेन स्वविषये स्वजन्यव्यवहारलोपिसमतबाधवत्त्वमुच्यते । न च विकल्पे तादृशबाधोस्स्ति । केषाञ्चित् पण्डितानां तत्र बाधबुद्धावपि यथापूर्वं व्यवहारालोपात् । संशयस्तु लक्ष्य एवेति नातिव्याप्तिरिति भावः । अस्यैव विपर्ययस्य भेदाः पञ्चक्लेशाः इति वक्ष्यते ।। \n"
    },
    {
      "book": "YS_Com_VyasaBhashya",
      "id": "65333",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nविपर्ययो मिथ्याज्ञानमतद्रूपप्रतिष्ठम् ॥ ८ ॥ \nस कस्मान्न प्रमाणम्? यतः प्रमाणेन बाध्यते। भूतार्थविषयत्वात्प्रमाणस्य। तत्र प्रमाणेन बाधनमप्रमाणस्य दृष्टम्। तद्यथा – द्विचन्द्रदर्शनं सद्विषयेणैकचन्द्रदर्शनेन बाध्यत इति।\nसेयं पञ्चपर्वा भवत्यविद्या, अविद्यास्मितारागद्वेषाभिनिवेशाः क्लेशा इति। एत एव स्वसंज्ञाभिस्तमो मोहो महामोहस्तामिस्रोऽन्धतामिस्र इति। एते चित्तमलप्रसङ्गेनाभिधास्यन्ते ॥ ८ ॥ \n"
    },
    {
      "book": "YS_Com_RajaMartandaBhashya",
      "id": "64943",
      "key": "1-8",
      "order": 108,
      "tags": [
        "1-8",
        "Pada 1",
        "Sutra 8",
        "Yoga Sutra Commentary"
      ],
      "text": "\nएवं प्रमाणरूपां वृत्तिं व्याख्याय विपर्य्यरूपामाह –\nविपर्ययो मिथ्याज्ञानमतद्रूपप्रतिष्ठम् ॥ ८ ॥ \nअतथाभूतेऽर्थे तथोत्पद्यानं ज्ञानं विपर्ययः। यथा शुक्तिकायां रजतज्ञानम्। अतद्रूपप्रतिष्ठमिति। तस्यार्थस्य यद्रूयं तस्मिन्रूपे न प्रतितिष्ठति तस्यार्थस्य यत्पारमार्थिकं रूपं न तत्प्रतिभासयतीति यावत्। संशयोऽप्यतद्रूपप्रतिष्ठत्वान्मिथ्याज्ञानम्। यथा स्थाणुर्वा पुरुषो वेति।\n"
    }
  ]
}