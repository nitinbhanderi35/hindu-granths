{
  "results": [
    {
      "book": "YogaSutras",
      "id": "63965",
      "key": "1-1",
      "order": 1,
      "tags": [
        "Pada 1",
        "Sutra 1"
      ],
      "text": "अथ योगानुशासनम् ॥ १-१ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66868",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nअथ योगानुशासनम् ॥ १ ॥ \nअथ इति मङ्गलार्थकः प्रारम्भार्थकश्च । “मङ्गलानन्तरारम्भप्रश्नकात्स्न्येष्वथो अथ” इति नामलिङ्गानुशासनम् । ततश्च अनादित एव योगतत्त्वमनुस्यूतमिति सिद्धं भवति ।\nयथा असंस्कृतस्य वस्तुनोऽनुपयोगः, एवमसंस्कृतस्य शरीरस्य तत्त्वज्ञानकर्मानुष्ठानादावित्यत्र न बहु वक्तव्यं भवति । प्रसिद्धं हि इदमध्यात्मशास्त्रकर्मशास्त्रादौ । संस्कारो नाम चेतनाचेतनवस्तुन उत्तरत्र सदुपयोगे योग्यताधानम् यथा उपनीतस्याध्ययने, विवाहिताया गर्भाधाने, गृह्यश्रौतकर्मसु होमादौ च स्रुगादीनाम् । एवं प्राक्तनसंप्रदायज्ञैर्निर्णीतं यदनष्ठितयोगस्य पुरुषस्य स्त्रियो वा सर्वासु क्रियास्वनधिकार इति । शारीरकशास्त्रेषु च सचेतनशरीरस्य संस्कृतस्याधिकारो योगसंस्कृत्स्यैव ज्ञेयमिति ।\nप्रथमसूत्रस्य नाम प्रतिज्ञासूत्रमिति ।\n"
    },
    {
      "book": "YS_Com_YogaChandrika",
      "id": "66666",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nअथ योगानुशासनम् ॥ १ ॥\nगुरुं प्रणम्य सूत्रार्थचन्द्रिका क्रियते मया । अनन्तेनेश्वरप्रीत्यै सच्चिदानन्दरूपिणम् ॥\nअथशब्दोऽधिकारवाची योगो नाम समाधानम् । अनुशिष्यते व्याख्यायते येन तत् ॥ १ ॥\n"
    },
    {
      "book": "YS_Com_YogaSudhakara",
      "id": "66657",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nइह खलु भगवान्पतञ्जलिः प्रेक्षावत्प्रवृत्त्यौपयिकं शास्त्रप्रतिपाद्यं  दर्शयति –\nअथ योगानुशासनम् ॥ १ ॥\nअत्र अथशब्दः आरम्भार्थः, अर्थान्मङ्गलार्थश्च । ’युज समाधौ’ इति धातोर्योगः समाधिः ; तस्यानुशासनं हैरण्यगर्भे शास्त्रमनुसृत्य शिष्यते व्याख्यायते ससाधनः सफलः समाधिरनेनेत्यनुशासनं शास्त्रम् । तथा च कस्मैचित्कैवल्यकामाय प्रतिपाद्ययोगप्रतिपादकं शास्त्रमारभ्यत इत्यक्षरार्थः । तत्र समाधिर्द्विविधः संप्रज्ञातोऽसंप्रज्ञातश्चेति । स च चित्तस्य धर्मः । चित्तं हि त्रिगुणात्मकत्वात्पञ्चभूम्युपेतम्। भूमयश्च – क्षिप्तं मूढं विक्षिप्तमेकाग्रं निरुद्धमिति । तत्र – रजसा विषयेषु क्षिप्यमाणं क्षिप्तम् ; तमसा निद्रालस्यादिवृत्तिमन्मूढम् ; ईषद्रजस्तमःसंस्पृष्टेन सत्त्वेन कादाचित्कध्यानयुक्तया क्षिप्ताद्विशिष्टं विक्षिप्तम्; विधूतरजस्तमोमलेन शुद्धसत्त्वेनैकाग्रमेकतानम् ; प्रशान्तसकलवृत्तिकं संस्कारशेषं निरुद्धम् । एवं च आद्याभूमित्रयपरित्यागेनावशिष्टभूमिद्वयोपेतस्य चित्तस्य समाधिद्वयं धर्म इति विवेकः ॥\n"
    },
    {
      "book": "YS_Com_Vritti",
      "id": "66273",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nअथ योगानुशासनम् ॥ १ ॥\nअथशब्दः स्वरूपेण मङ्गलं दध्यादिवत्, अधिकारद्योतकश्च । योगोऽनुशिष्यते विविच्य बोध्यतेऽनेनेति योगानुशासनं शास्त्रमधिकृतं बोद्धव्यमित्यर्थः । हिरण्यगर्भाद्युपदिष्टस्यैव योगस्य विविच्य बोधनमत्रेति बोध्यम् ॥ १ ॥\n"
    },
    {
      "book": "YS_Com_SutrarthaBodhini",
      "id": "66086",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nतत्रेदमाद्यं सूत्रम् –\nअथ योगानुशासनम् ॥ १ ॥\nअथ-शब्दः आरम्भार्थः । श्रुतिमात्रेण मङ्गलप्रयोजकश्च । शास्यतेऽनेनेति शासनं शास्त्रं, योगानामनुशासनं योगानुशासनम् । तथाच योगशास्त्रमारभ्यत इत्यर्थः ॥ १ ॥\n"
    },
    {
      "book": "YS_Com_SiddhantaChandrika",
      "id": "65933",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nअथ योगानुशासनम् ॥ ( १ )\nअथ शब्दः आरम्भार्थः श्रुतिमात्रेण मङ्गलार्थश्च, न प्रश्नाद्यानन्तर्यार्थः । शाब्दी हि आकाङ्क्षा शाब्देनैव पूर्यते इति न्यायेन शब्दानुपस्थितानन्तर्यार्थकत्वानौचित्यात् । शिष्यप्रश्नगुर्वाज्ञाश्रद्धादीनामविशेषेण विचारप्रयोजकतया कस्यानन्तर्ये तात्पर्यमित्यवधारयितुमशक्यत्त्वाच्च ॥\nयोगः समाधिः । अनुशासनं हिरण्यगर्भोक्तेरनु पश्चाच्छिष्यते व्युत्पाद्यते लक्षणभेदफलसाधनैर्नेनेत्यनुशासनं, योगस्यानुशासनं योगानुशासनम् । योगप्रतिपादकं शास्त्रमारभ्यते इत्यर्थः । सुसाधनः सफलः योगः पर्तिपाद्यतया शास्त्रस्याभिधेयः । प्रतिपाद्ययोगद्वारा कैवल्यं फलम् । तत्कामश्चाधिकारी । शास्त्रफलयोः प्रयोज्यप्रयोजकभावः । शास्त्राभिधेययोस्तु प्रतिपाद्यप्रतिपादकभावः । अभिधेयस्य योगस्य कैवल्यस्य च साध्यसाधनभावः सम्बन्धः इति दिक् ॥१॥\n"
    },
    {
      "book": "YS_Com_Pradipika",
      "id": "65739",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\n’मृत्युप्रोक्तां नचिकेतोऽथ लब्ध्वा विद्यामेतां योगविधिं च कृत्स्नम् । ब्रह्मप्राप्तो विरजोऽभूद्विमृत्युरन्योऽप्येवं यो विदध्यात्ममेव’ इत्यादिश्रुतिषु मुमुक्षूणां योगविधिरनुष्ठानार्थं ज्ञेयतयावगम्यते । अतो योगविधिमुपदिदिक्षुर्भगवान्पतञ्जलिः शिष्यावधानाय तच्छास्त्रारम्भं प्रतिजानीते-\nअथ योगानुशासनम् ॥ १ ॥\nअथशब्दोऽत्र उच्चारणमात्रेण मङ्गलरूपोऽधिकारवाचकः । न प्रश्नानन्तर्याद्यर्थकः । शाब्दी ह्याकाङ्क्षा शब्देनैव प्रपूर्यत इति न्यायेन शब्दानुपस्थितार्थानन्तर्यार्थकत्वानौचित्यात् । शिष्यप्रश्नगुर्वाज्ञालोकानुकम्पादीनामविशेषेण शास्त्ररचनाप्रयोजकतया कस्यानन्तर्ये तात्पर्यमित्यवधारयितुमशक्यत्वात् । हिरण्यगर्भादिना शिष्टस्य शासनमनुशासनं शास्त्रम् । शस्यते अनेनेति व्युत्पत्तेः । तथाच हिरण्यगर्भादिगुरूपदिष्टस्य योगस्य शास्त्रमधिकृतम् । आरब्धमित्यर्थः ॥ १ ॥\n"
    },
    {
      "book": "YS_Com_ManiPrabha",
      "id": "65523",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nइह खलु भगवान् पतञ्जलिः प्रेक्षवत्प्रवृत्त्यङ्गं शास्त्रप्रतिपाद्यं दर्शयति ----\nअथ योगानुशासनम् ॥ ( १ )  \nअत्र अथ शब्द आरम्भार्थः । योगशास्त्रमारभ्यत इत्यर्थः । यद्यपि हिरण्यगर्भेन शास्त्रं कृतं तथास्पि तद्विस्तृतम् इति मत्वा तदनुसृतं शास्त्रमारभ्यत इति ध्योतयति- अनुशासनम् इति । \nअत्र सूत्रे योगः शास्त्रप्रतिपाद्य उक्तः, अर्थात्तज्जिज्ञासुरधिकारी । फलं तु योगस्य कैवल्यम् । यथायोगं तेषां सम्बन्ध इत्यनुबन्धचतुष्टयं द्रष्टव्यम् ।\nतत्र योगो द्विविधः सम्प्रज्ञातोस्सम्प्रज्ञातश्चेति । स च चित्तस्य धर्मः । वृत्तीनां चित्तधर्मत्वेन तन्निरोधरूपयोगस्यापि तद्धर्मत्वात् । तस्य चित्तस्य पञ्च भूमयः – क्षिप्तम्, मूढम्, विक्षिप्तम्, एकाग्रम्, निरुद्धमिति । रजसा अत्यन्तं  चित्तं क्षिप्तं दैत्यानाम्; तमसा निद्रादिमन्मूढं रक्षसाम् ; क्षिप्ताद्विशिष्टं विक्षिप्तं देवादीनाम् ; अत्यन्तचलचित्तस्य कादाचित्कं स्थिरत्वं विशेषः । तत्र क्षिप्तमूढयोर्योगगन्धोस्पि नास्ति । विक्षिप्ते तु चित्ते कादाचित्को योगः प्रचुरविक्षेपवन्हिदग्धः अप्रतिष्ठितः निष्फलः न योगपक्षे वर्तते । एकाग्रे तु सत्त्वप्रधाने एकविषयस्थिते चित्ते रजस्तमोवृत्तिनिरोधः सात्विकवृत्तिविशेषः सम्प्रज्ञातयोगो भवति । तेन शब्दानुमानाभ्यां परोक्षत्वेन ज्ञातार्थः साक्षात् क्रियते । साक्षात्कारादविद्यादिक्लेशक्षयः ततः पुण्यपापकर्मणां दाहः ततः असम्प्रज्ञातो योगः । सात्त्विकवृत्तेरपि निरोधः संस्कारमात्रशेषे निरुद्धे चित्ते भवति । तदाह  भाष्यकारः- \n“यस्त्वेकाग्रे चेतसि सदभूतमर्थं प्रद्योतयति, क्षिणोति च क्लेशान् कर्मबन्धनानि श्लथयति, निरोधमभिमुखं करोति, स सम्प्रज्ञातयोग इत्याख्यायत” इति ॥  \n"
    },
    {
      "book": "YS_Com_VyasaBhashya",
      "id": "65330",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nअथ योगानुशासनम् ॥ १ ॥ \nअथेत्ययमधिकारार्थः।\nयोगानुशासनं शास्त्रमधिकृतं वेदितव्यम्। योगः समाधिः। स च सार्वभौमश्चित्तस्य धर्मः। क्षिप्तं मूढं विक्षिप्तमेकाग्रं निरुद्धमिति चित्तभूमयः। तत्र विक्षिप्ते चेतसि विक्षेपोपसर्जनीभूतः समाधिर्न योगपक्षे वर्तते।\nयस्त्वेकाग्रे चेतसि सद्भूतमर्थं प्रद्योतयति क्षिणोति च क्लेशान्कर्मबन्धनानि श्लथयति निरोधमभिमुखं करोति स संप्रज्ञातो योग इत्याख्यायते। स च वितर्कानुगतो विचारानुगत आनन्दानुगतोऽस्मितानुगत इत्युपरिष्टान्निवेदयिष्यामः। सर्ववृत्तिनिरोधे त्वसंप्रज्ञातः समाधिः ॥ १ ॥ \n"
    },
    {
      "book": "YS_Com_RajaMartandaBhashya",
      "id": "64949",
      "key": "1-1",
      "order": 101,
      "tags": [
        "1-1",
        "Pada 1",
        "Sutra 1",
        "Yoga Sutra Commentary"
      ],
      "text": "\nअथ योगानुशासनम् ॥ १ ॥ \nअनेन सूत्रेण शास्त्रस्य सम्बन्धभिधेयप्रयोजनान्याख्यायन्ते। अथ शब्दोऽधिकारद्योतको मङ्गलार्थकश्च। योगो युक्तिः समाधनम्। युज् समाधौ अनुशिष्यते व्याख्यायते लक्षणभेदोपायफलैर्येन तदनुशासनम्। योगस्यानुशासनं योगानुशासनम्। तदा शास्त्रपरिसमाप्तेरधिकृतं बोद्धव्यमित्यर्थः। तत्र शास्त्रस्य व्युत्पाद्यतया योगः ससाधनः सफलोऽभिधेयः। तदव्युत्पादनञ्च फलम्। व्युत्पादितस्य योगस्य कैवल्यं फलम्। शास्त्राभिधेययोः प्रतिपाद्यप्रतिपादकभावलक्षणः सम्बन्धः। अभिधेयस्य योगस्य तत्फलस्य च कैवल्यस्य साध्यसाधनभावः। एतदुक्तं भवति व्युत्पाद्यस्य योगस्य साधनानि शास्त्रेण प्रदर्श्यन्ते तत्साधनसिद्दो योगः कैवल्याख्यं फलमुत्पादयति।\n"
    }
  ]
}