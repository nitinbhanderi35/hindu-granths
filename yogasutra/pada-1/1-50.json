{
  "results": [
    {
      "book": "YogaSutras",
      "id": "64080",
      "key": "1-50",
      "order": 50,
      "tags": [
        "Pada 1",
        "Sutra 50"
      ],
      "text": "तज्जः संस्कारोऽन्यसंस्कारप्रतिबन्धी ॥ १-५० ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66895",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nतज्जः संस्कारोऽन्यसंस्कारप्रतिबन्धी ॥ ५० ॥ \n“न ह वै सशरीरस्य सतः प्रियाप्रिययोरपहतिरस्ति । अशरीरं वाव सन्तं न प्रियाप्रिये स्तृशतः” इति छान्दोग्यप्रमाणानुरोधेनानेके महान्तः पुरुषाः संन्यासिनश्चापौरुषेयेषु येदेषु जाग्रत्सु जीवानन्त्यं, तस्य सत्यत्वं ततोऽन्यत्वेन परमात्मनो भिन्नत्वं तस्यापि सर्वदेशसर्वकालसर्वावस्थासु सत्यत्वं सर्वेषां जीवानामभ्युपगतानभ्युपगतप्रारब्धकर्मानुगुणशरीरसंबन्धात् बद्धमुक्तनित्यभेदात् त्रैविध्यं च स्वात्मप्रामाण्यादभ्युपगम्य क्वचित् कदाचित् ज्ञानिनां श्रेष्ठा अपि तत्त्वबोधविषये भ्राम्यन्तीति नैतदाश्चर्यावहम् । अनेकेऽल्पज्ञानिनः पुरुषास्तादृग्भ्रान्तमहापुरुषमार्गमनुसृत्यैव स्वपरमतभेदमजानानास्तन्मार्गमेवानुगच्छन्ति । अद्य भगवत्पतञ्जलिमुनिभिश्चतुर्षु पादेषु जीवपरभेदं जीवपराणां सगुणत्वं जडायाः प्रकृतेस्त्रिगुणात्मिकायाः परमात्माधीनतया परिणामं च विदद्भिर्विविधसमाधिफलयोरपि जीवस्य फलप्रदत्वं परमात्मानैवैति स्पष्टतया प्रतिपादितमप्यत्यन्तबाल्य एव विरक्ता अनेकमतस्थापकाश्च स्वयं वैदिका अप्यखिलवेदविरुद्धं वेदोक्तानेकात्मवादं सगुणब्रह्मवादं च निराकृत्य भगवत्पतञ्जलिसूत्रविरोधेन चित्तविपश्चित्तिनिरोधो निरोधसंस्कारस्तदाशयश्च मनस एव न त्वात्मनः, एवमुपायानुष्ठानमनुष्ठानफलीभूतविविधसमाधिं समाधिजप्रज्ञां प्रजाजन्यं संस्कारं संस्काराधिकारं, संस्करस्य निर्बजसमाधिपीठं तादृशनिर्बीजसमाधिं चाफलानीति जगुः । इतीयं महती जगदुद्भ्रान्तियवनिकेति पातञ्जलसूत्रधारणैव वक्ति । तथा च सूत्रं\n“तज्जः संस्कारोऽन्यसंस्कारप्रतिबन्धी”ति ।\nतस्मात् जातः तज्जः । तस्याः समाधिजन्यप्रज्ञाया जात उत्पन्नोऽन्यसंस्कारप्रतिबन्धी । अन्ये च ते संस्काराश्च अन्यसंस्काराः अन्यसंस्कारान् प्रतिबध्नातीति अन्यसंस्कारप्रतिबन्धी । विक्षेपादिप्रत्ययजन्यसंस्काराणां प्रतिबन्धको निरोधकः कश्चन विजातीयसंस्कार इत्यर्थः ।\nचित्तस्य नानावस्थावृत्तिरूपम् । व्युत्थानावस्था विक्षेपावस्थेत्येकार्थत्वं बाह्यविषयरक्तत्वं च । तेन जन्यो व्युत्थानसंस्कारो भवति ।\nचित्तवृत्तिनिरोधावस्था, तस्य संस्कारः । यत्र विक्षेपः तत्रैव निरोधः । योगाङ्गानुष्ठानबलात् परमात्मसायुज्यं भावनासमाधिः । तज्जन्यो भावनासंस्कारः ।\n"
    },
    {
      "book": "YS_Com_YogaChandrika",
      "id": "66674",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nतज्जः संस्कारोऽन्यसंस्कारप्रतिबन्धी ॥ ५० ॥\n"
    },
    {
      "book": "YS_Com_YogaSudhakara",
      "id": "66521",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nतस्याः प्रज्ञाया असम्प्रज्ञातसमाधौ बहिरङ्गत्वसिद्ध्यर्थमुपकारित्वमाह –\nतज्जः संस्कारोऽन्यसंस्कारप्रतिबन्धी ॥ ५० ॥\nतस्याः प्रज्ञाया अभ्यासजन्यो यः संस्कारः, स चान्यान्व्युत्थानसंस्कारान्प्रतिबध्नाति बाधत इति तत्प्रतिबन्धीत्यर्थः ॥ ५० ॥\n"
    },
    {
      "book": "YS_Com_Vritti",
      "id": "66290",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nअथ संप्रज्ञातपरंपरायाः फलमाह –\nतज्जः संस्कारोऽन्यसंस्कारप्रतिबन्धी ॥ ५० ॥\nतज्जः एकाग्रसाक्षात्कारधारारूपया संप्रज्ञातप्रज्ञया जनितः संस्कारोऽन्येषां व्युत्थानसंस्काराणां प्रतिबन्धी तज्जन्यवृत्त्याख्यकार्यविरोधीत्यर्थः । अत्र संप्रज्ञातपरंपरया समाधिप्रज्ञासंस्कारदार्ढ्येन दुःखहेतुव्युत्थानसंस्काराभिभवः, तस्य धर्ममेघसमाधिना परिसमाप्तिः । स च सिद्धिकामनात्यागेन निरन्तरोत्पन्नात्सत्त्वपुरुषान्यताख्यातिप्रवाहात्सवासनाविद्यासंस्कारनिवृत्तौ तस्यामपि ख्यातौ प्रयोजनाभावेन दुःखात्मिकायामलंप्रत्ययरूपवैराग्ये सति जायते इति ज्ञेयम् । यदुत्तरमसंप्रज्ञातोदयः सर्वज्ञतादिजनकं प्रकृष्टं धर्म मेहति वर्षतीति व्युत्पत्तेः । अस्यामवस्थायां जीवन्मुक्त उच्यते, ततः प्राक् सत्यां कामनायां भूतेन्द्रियप्रकृतिजयोत्थः स्वेछाभोगश्च भवति । मोक्षान्यथानुपपत्त्यैवाविद्यासंस्काराणां विद्यासंस्कारदार्ढ्येन नाशः । अविद्यासंस्कारातिरिक्तसंस्काराणां च चित्तनाशेनैव नाशः । कस्यचित्तु सर्वज्ञत्वादिजनकधर्ममेघाभावेऽपि ज्ञानादविद्यानिवृत्तौ उत्तरक्लेशाभावात्कर्मविपाकाभावेऽपि प्रारब्धकर्मभोगहेतुवासनानामनुच्छेदेन प्रारब्धकर्मभोगानन्तरं देहपाते कैवल्यं भवतीति ज्ञेयम् । यत्तु योगस्याशेषपापनाशकत्वं श्रूयते तत्तु ज्ञानप्रतिबन्धकाशेषपापनाशपरम् । यत्तु तज्जन्यज्ञानस्य सर्वकर्मनाशकत्वं तत्प्रारब्धातिरिक्तसर्वकर्मनाशपरम् । ज्ञानेन प्रारब्धनाशे जीवन्मुक्तिप्रतिपादकश्रुतिविरोधश्च स्यात्तस्य सर्वकर्मनाशकत्वमविद्यादिक्लेशसहकार्युच्छेदेन स्वविपाकानारम्भकत्वं, प्रारब्धकर्मभोगे तु वासनैव तद्धेतुसहकारिणीति बोध्यम् ॥ ५० ॥\n"
    },
    {
      "book": "YS_Com_SutrarthaBodhini",
      "id": "66094",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nनन्वनादिना शब्दादिविषयभोगसंस्कारेणातिबलीयसाऽभिहता समाधिप्रज्ञा न स्थितिं लभेत इत्यत आह –\nतज्जः संस्कारोऽन्यसंस्कारप्रतिबन्धी ॥ ५० ॥\nनिर्विचारसमाधिप्रज्ञाजन्यः संस्कारो व्युत्थानसंस्कारस्य प्रतिबन्धी बाधक इत्यर्थः । कथमेतदितिचेत् । प्रज्ञासंस्कारस्य तत्त्वसंस्पर्शित्वादिति ध्येयम् ॥ ५० ॥\n"
    },
    {
      "book": "YS_Com_SiddhantaChandrika",
      "id": "65968",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nननु सम्प्रज्ञातसमाधिप्रज्ञासंस्कारप्रबलं चित्तं तत्प्रज्ञापरम्परामेव कुर्यात् । तथाच कथं निर्बीजसमाधिं कुर्यात् । तत्राह –\nतस्यापि निरोधे सर्वनिरोधान्निर्बीजः समाधिः ॥ ५१ ॥\nतस्यापीति ॥ पुरुषख्यात्यनन्तरं वैराग्यसंस्कारप्रचयेन तस्य सम्प्रज्ञातसमाधिप्रज्ञासंस्कारस्य अपिशब्दात् प्रज्ञायाश्च निरोधे सति सर्ववृत्तिनिरोधात् सर्वासां चित्तवृत्तीनां स्वकारणे प्रविलयाद् निर्बीजः मिथ्याज्ञानवासनारूपसंस्कारबीजरहितोऽसम्प्रज्ञातसमाधिर्भवति । यस्मिन् सति पुरुषः स्वरूपमात्रनिष्ठः केवलो भवति ॥५१ ॥\n"
    },
    {
      "book": "YS_Com_Pradipika",
      "id": "65828",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nननु तथापि प्रज्ञोत्पत्तिपर्यन्तं संप्रज्ञातयोगापेक्षा प्रज्ञोत्पत्त्यन्तरं संप्रज्ञातपरंपराया किं फलमित्याकाङ्क्षायामाह –\nतज्जः संस्कारोऽन्यसंस्कारप्रतिबन्धी ॥ ५० ॥\nतज्जः एकाग्रसाक्षात्कारधारारूपया समाधिप्रज्ञया जनितः संस्कारोऽन्येषां व्युत्थानसंस्काराणां प्रतिबन्धी स्मृत्याख्यकार्यविरोधीत्यर्थः । तथा च समाधिपरंपरया समाधिप्रज्ञासंस्कारदार्ढ्येन व्युत्थानसंस्काराशयस्याभिभवः क्रमेण भवति । ततश्च दुःखहेतुव्युत्थानसंस्काराभिभवरूपे प्रज्ञाकृत्ये समाप्ते प्रज्ञायामाप्यलमिति भावः । मोक्षान्यथानुपपत्त्यैवाविद्यासंस्कारस्य विद्यासंस्कारदार्ढ्येन नाशः सिद्ध्यति । अविद्यासंस्कारातिरिक्तानां च संस्काराणां चित्तनाशेनैव नाशो न तु संस्कारान्तरस्य तन्नाशकत्वं कल्प्यते, गौरवात् । संस्काराणां विरोधिसंस्काराभिभावकत्वं तु लोके बहुधा सिद्धमतः संस्कारप्रतिबन्धीत्येव सूत्रितं न तु तन्नाशक इति ॥ ५० ॥\n"
    },
    {
      "book": "YS_Com_ManiPrabha",
      "id": "65534",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nनन्वनादिना शब्दादिविषयभोगसंस्कारेणातिबलीयसाभिहता समाधिप्रज्ञा न स्थितिं लभत इत्याह- \nतज्जः संस्कारोस्न्यसंस्कारप्रतिबन्धी ॥ ( ५० )\nनिर्विचारसमाधिप्रज्ञाजन्यः संस्कारः व्युत्थानसंस्कारस्य प्रतिबन्धीबाधक इत्यर्थः । अनादिरपि व्युत्थानसंस्कारः तत्त्वास्पर्शित्वात् तत्त्वस्पर्शिप्रज्ञासंस्कारेण बाध्यते । तद्धाने व्युत्थानप्रत्यया न भवन्ति । समाधिप्रज्ञा तु भवति । ततः संस्कारः पुनः पुनरिति समाधिसंस्कारोपचयात् सर्वात्मना क्लेशक्षये सति भोगान्निर्विण्णं चित्तं पुरुषाभिमुखं विवेकख्यातिं कृत्वा कृतकृत्यं लीनं भवति समाप्ताधिकारत्वात् । ख्यातिपर्यवसानं हि चित्तचेष्टितमिति ॥ \n"
    },
    {
      "book": "YS_Com_VyasaBhashya",
      "id": "65421",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nसमाधिप्रज्ञाप्रतिलम्भे योगिनः प्रज्ञाकृतः संस्कारो नवो नवो जायते –\nतज्जः संस्कारोऽन्यसंस्कारप्रतिबन्धी ॥ ५० ॥ \nसमाधिप्रज्ञाप्रभवः संस्कारो व्युत्थानसंस्काराशयं बाधते। व्युत्थानसंस्काराभिभवात्तत्प्रभवाः प्रत्यया न भवन्ति। प्रत्ययनिरोधे समाधिरुपतिष्ठते। ततः समाधिजा प्रज्ञा, ततः प्रज्ञाकृताः संस्कारा इति नवो नवः संस्काराशयो जायते। ततश्च प्रज्ञा, ततश्च संस्कारा इति। कथमसौ संस्कारातिशयश्चित्तं साधिकारं न करिष्यतीति। न ते प्रज्ञाकृताः संस्काराः क्लेशक्षयहेतुत्वाच्चित्तमधिकारविशिष्टं कुर्वन्ति। चित्तं हि ते स्वकार्यादवसादयन्ति। ख्यातिपर्यवसानं हि चित्तचेष्टितमिति ॥ ५० ॥ \n"
    },
    {
      "book": "YS_Com_RajaMartandaBhashya",
      "id": "64974",
      "key": "1-50",
      "order": 150,
      "tags": [
        "1-50",
        "Pada 1",
        "Sutra 50",
        "Yoga Sutra Commentary"
      ],
      "text": "\nअस्याः प्रज्ञायाः फलमाह –\nतज्जः संस्कारोऽन्यसंस्कारप्रतिबन्धी ॥ ५० ॥ \nतया प्रज्ञया जनितो यः संस्कारः सोऽन्यान्व्युत्थानजान्समाधिजांश्च संस्कारान्प्रतिबध्नाति स्वकार्यकरणाक्षमान्करोतीत्यर्थः। यतस्तत्त्वरूपतयाऽऽनया जनिताः संस्कारा बलबत्त्वादतत्त्वरूपप्रज्ञाजनितान्संस्कारान्बाधितुं शक्नुवन्ति। अतस्तामेव प्रज्ञामभ्यसेदित्युक्तं भवति।\n"
    }
  ]
}