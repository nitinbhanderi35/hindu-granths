{
  "results": [
    {
      "book": "YogaSutras",
      "id": "63963",
      "key": "1-3",
      "order": 3,
      "tags": [
        "Pada 1",
        "Sutra 3"
      ],
      "text": "तदा द्रष्टुः स्वरूपेऽवस्थानम् ॥ १-३ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66857",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nतदा द्रष्टुः स्वरूपेऽवस्थानम् ॥ ३ ॥ \nआद्यद्वितीयसूत्राभ्यां योगारम्भोऽथ लक्षणम् । तृतीयेऽस्मिन् योगसूत्रे द्रष्टू रूपमिहोच्यते ॥\nफुल्लपुष्पायते सत्सु योगवल्ली निरन्तरम् । सैव भल्लायते क्षुद्रयोगिमानवसम्मुखे ॥\nतदा सद्रूपदेशलब्धनियमयुतसाङ्गयोगाङ्गसंघातक्रियानुष्ठानबलनिरस्तसमस्तकामाद्यनन्तरशब्दादि- बाह्यविषयविषयकचित्तविक्षेपकाले, द्रष्टुः, सृष्टिस्थितिकालीनपरमपुरुषसर्वेश्वरसत्यसङ्कल्पबलमात्रलब्ध- प्राकृतकरणकलेबरस्य बद्धजीवस्य जन्मान्तराचरितपुण्यपापस्वाङ्गीकृतस्वापराधनिमित्तकदुःखानुभवस्य इत्यर्थः ।\nस्वरूपे स्वस्य जीवस्य यद्रूपं परिशुद्धं, श्रीभगवद्गीतात्रयोदशाध्याये यथोक्तं “ज्ञानं ज्ञेयं ज्ञानगम्यं हृदि सर्वस्य विष्ठितमिति । ” तस्मिन्नवस्थानम् ।\nअवस्थानं, अव सर्वत्र विष्ठितं, विशेषेण स्थितम् । परमाचार्यैर्नाथमुनिपौत्रैरपि\n“देहेन्द्रियमनःप्राणधीभ्योऽन्योऽनन्यसाधनः । नित्यो व्यापी प्रतिक्षेत्रमात्मा भिन्नः स्वतः सुखी ॥ ”\nइत्यात्मसिद्धौ प्रकटीकृतम् । तादृक्परिशुद्धमपि प्राकृतकरणकलेबरं पातञ्जलयोगसंस्कृतं चेत् नित्यज्ञानानन्दमयस्वरुपप्राप्तिकारणं भवति ।\nद्रष्टुः, दर्शनकर्तुः आत्मनः जीवस्य दर्शनमालोकनमीक्षणमित्यर्थः । किमीक्ष्यते? चित्तविक्षेपदशयां बाह्यानि वस्तूनि चित्तद्वारा । न केवलमीक्षणं, तज्जन्यसुखदुःखानि प्रारब्धकर्मवासनाबलादनुभवति । निरोधावस्थायां तु परिशुद्धं स्वस्वरूपं ज्ञानानन्दं भासते । निरोधाभ्यासप्राबल्यादुद्भूतध्यानविशेषो निर्धूतरजस्तमोमयश्च जीवो ध्येयं परमात्मानं च किञ्चित्कालम् साक्षात्करोति । तदानीं बाह्यविषयान् विस्मरति च ।\nसूत्रार्थस्तु, तदा, चित्तवृत्तिरोधसमये, द्रष्टुः जीवात्मनः, स्वरूपे ज्ञानघनज्ञानानन्दस्वरूपे, अवस्थानमन्तर्बहिःस्थितिरिति ज्ञेयम् ।\nस्वरूपस्थितिसूत्रे तु द्रष्टुरित्यस्य वर्णनम् । ईक्षाकर्तुरिति स्पष्टं स्वरूपावस्थितेर्बलात् ॥\n"
    },
    {
      "book": "YS_Com_YogaChandrika",
      "id": "66746",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nतदा द्रष्टुः स्वरूपेऽवस्थानम् ॥ ३ ॥\nतस्मिन् समाधिनिरोधकाले द्रष्टुः पुरुषस्य स्वरूपे चिन्मात्रे अवस्थानं स्थितिर्भवति ॥ ३ ॥\n"
    },
    {
      "book": "YS_Com_YogaSudhakara",
      "id": "66502",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nननु बुद्धिवृत्तिस्वभावायाश्चितिशक्तेर्वृत्तिनिरोधे कथं स्थितिरित्याशङ्क्याह –\nतदा द्रष्टुः स्वरूपेऽवस्थानम् ॥ ३ ॥\nयदा सर्वासां वृत्तीनां निरोधः, तदा द्रष्टुश्चितिशक्तेः स्वाभाविके स्वरूपे स्थितिः कुसुमापगमे स्फटिकमणेरिवेत्यर्थः । चितिशक्तेश्चैतन्यमात्रं स्वभावो न वृत्तय इति भावः ॥ ३ ॥\n"
    },
    {
      "book": "YS_Com_Vritti",
      "id": "66284",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nनन्वेवं व्युत्थानकालीने यत्किंचिद्वृत्तिनिरोधेऽतिव्याप्तिः । किंच वृत्तिविषयकबोधस्वरूप एव पुरुष इति वृत्तिविलये तदनुभवरूपः पुरुषोऽपि नश्येत्, काष्ठापायेऽग्निवदित्यत आह –\nतदा द्रष्टुः स्वरूपेऽवस्थानम् ॥ ३ ॥\nतदेत्यनेन योग्यताबलात् सर्ववृत्तिनिरोधरूपोऽसंप्रज्ञातः परामृश्यते । संप्रज्ञाते तदभावस्योत्तरसूत्रारूढत्वात् । तदा सर्ववृत्तिनिरोधे द्रष्टुः ज्ञानस्वरूपस्य स्वरूपे निर्विषयचिन्मात्ररूपत्वे अवस्थानं भवतीत्यर्थः । जपापाये स्फटिकस्येव वृत्त्यपाये पुरुषस्य वृत्तिप्रतिबिम्बशून्यस्य स्वरूपेऽवस्थानमिति भावः । एवञ्च तदा वृत्त्यभावात्तदनुगतदुःखादिभोगनिवृत्तिः पुरुषार्थः । पुरुषस्यैतदेव स्वरूपं न बुद्धिवृत्तिविषयबोधः । तस्यौपाधिकत्वात् । तत्रोपाधिनिवृत्तावप्युपहितानिवृत्तिरिति न तन्नाशप्रसङ्गः । एवञ्च द्रष्टुरात्यन्तिकस्वरूपावस्थितिहेतुश्चित्तवृत्तिनिरोधो योगलक्षणम् । क्लेशकर्मादिपरिपन्थिचित्तवृत्तिनिरोधो वा । तच्च न व्युत्थानकालिकनिरोध इति न तत्रातिव्याप्तिः । संप्रज्ञातस्य चासंप्रज्ञातद्वारा स्वरूपावस्थितिहेतुत्वम् । प्रलयकालीनस्य समग्रसुषुप्तिकालीनस्य च निरोधस्य व्यावृत्तये आत्यन्तिकेति । स्वरूपावस्थानं चौपाधिकरूपनिवृत्तिपूर्वकः स्वरूपाप्रच्यवः । तन्निवृत्तिश्चोपाधिनिवृत्त्येति दिक् ॥ ३ ॥\n"
    },
    {
      "book": "YS_Com_SutrarthaBodhini",
      "id": "66112",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nननु बुद्धिवृत्तिस्वभावस्य पुरुषस्य वृत्तिनिरोधे कथं स्थितिरित्यत आह-\nतदा द्रष्टुः स्वरूपेऽवस्थानम् ॥ ३ ॥\nयदा चित्तस्य शान्तघोरमूढानां सर्वासां वृत्तीनां निरोधस्तदा द्रष्टुश्चिदात्मनः स्वाभाविके स्वरूपे स्थितिः, कुसुमापाये यथा स्फटिकस्य तथेत्यर्थः । पुरुषस्य चैतन्यमात्रं स्वभावो, न वृत्तय इति भावः ॥ ३ ॥\n"
    },
    {
      "book": "YS_Com_SiddhantaChandrika",
      "id": "65914",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nननु तर्हि व्युत्थाने स्वभावत् प्रच्युतिः स्यात् । आम्लेन दुग्धस्य दधिभाववच्चित्तादिभिरनौपाधिकस्यौपाधिकभावजननात् । तत्राह –\nवृत्तिसारूप्यमितरत्र॥४॥\nवृत्तीति इतरत्र व्युत्थाने वृत्तिसारूप्याऽञ्चितेन सह द्रष्टुर्वृत्तौ सारूप्यमवैलक्षण्यम् इत्यर्थः। शान्तघोरमूढाश्चित्तस्य वृत्तयः क्षणभङ्गुराः। ताभिरवशिष्टाः तत्प्रतिबिम्बरूपाः पुरुषस्य भवन्ति । याभिः शान्तोऽस्मि, दुःखितोऽस्मि, मूढोऽस्मि इति अध्यवस्यति। अतो न स्वभावात प्रच्युतिः। न हि लौहित्यप्तैबिम्बकालेऽपि स्फटिकस्य स्वभावात् प्रच्युतिरस्ति। अतात्विकान्यथाभावस्य विकारित्वाप्रयोजकत्वादिति भावः॥४॥ \n"
    },
    {
      "book": "YS_Com_Pradipika",
      "id": "65719",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nनन्वेवं व्युत्थानकालीने यत्किंचिद्वृत्तिनिरोधेऽतिव्याप्तिः । किंच वृत्तिविषयकबोधस्वरूप एव पुरुषः काष्ठाग्निवदिति योगसांख्ययोः सिद्धान्तः, अतो वृत्तिविलये तदनुभवरूपः पुरुषोऽपि नश्येत् काष्ठापायेऽग्निवत्, ततश्च योगकाले कः पुरुषार्थ इत्यपेक्षायामिदं सूत्रं प्रवर्तते –\nतदा द्रष्टुः स्वरूपेऽवस्थानम् ॥ ३ ॥\nतदेत्यनेन निरोधविशेष एवासंप्रज्ञाताख्यः परामृश्यते । योग्यताबलात् । संप्रज्ञाते स्वरूपावस्थानाभावस्योत्तरसूत्रे वक्ष्यमाणत्वात् । तदा सर्ववृत्तिनिरोधकाले द्रष्टुः दृष्टिस्वरूपस्य पुरुषस्य स्वरूपे निर्विषयचिन्मात्ररूपे अवस्थानं भवति । स्वतो धर्मतो वा न नाशशङ्कास्तीत्यर्थः । तदुक्तं वासिष्ठे –“असंभवति सर्वत्र दिग्भूमाकाशरूपिणा (?) । प्रकाश्ये यादृशं रूपं प्रकाशस्यामलं भवेत् ॥ अहं त्वं जगदित्यादौ प्रशान्ते दृश्यसंभ्रमे । स्यात्तादृशी केवलता स्थिते द्रष्टर्यवीक्षणे“ इति । इदानीं च वृत्यभावात्तदनुगतदुःखभोगनिवृत्तिः पुरुषार्थः । तदा द्रष्टुः स्वरूपावस्थितिहेतुचित्तवृत्तिनिरोधो योगलक्षणम् । तच्च न व्युत्थानकालीनस्यास्तीति नातिव्याप्तिरिति भावः । संप्रज्ञातस्य असंप्रज्ञातद्वारा स्वरूपावस्थितिहेतुत्वमुपपादनीयम् ॥ ३ ॥\n"
    },
    {
      "book": "YS_Com_ManiPrabha",
      "id": "65525",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nननु बुद्धिवृत्तिस्वभावस्य पुरुषस्य वृत्तिनिरोधे कथं स्थितिरित्यतः आह- \nतदा द्रष्टुः स्वरूपेस्वस्थानम् ॥ ( ३ )\nयदा चित्तस्य शान्तघोरमूढानां सर्वासां वृत्तीनां निरोधस्तदा द्रष्टुश्चिदात्मनः स्वाभाविके रूपे स्थितिः कुसूमापाये यथा स्फटिकस्य तथेत्यर्थः पुरुषस्य चैतन्यमात्रं स्वभावो न वृत्तय इति भावः ॥\n"
    },
    {
      "book": "YS_Com_VyasaBhashya",
      "id": "65355",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nतदवस्थे चेतसि विषयाभावाद्बुद्धिबोधात्मा पुरुषः किंस्वभाव इति –\nतदा द्रष्टुः स्वरूपेऽवस्थानम् ॥ ३ ॥ \nस्वरूपप्रतिष्ठा तदानीं चितिशक्तिर्यथा कैवल्ये। व्युत्थानचित्ते तु सति तथाऽपि भवन्ती न तथा ॥ ३ ॥ \n"
    },
    {
      "book": "YS_Com_RajaMartandaBhashya",
      "id": "64967",
      "key": "1-3",
      "order": 103,
      "tags": [
        "1-3",
        "Pada 1",
        "Sutra 3",
        "Yoga Sutra Commentary"
      ],
      "text": "\nइदानीं सूत्रकारश्चित्तवृत्तिनिरोधपदानि व्याख्यातुकामः प्रथमं चित्तपदं व्याचष्टे –\nतदा द्रष्टुः स्वरूपेऽवस्थानम् ॥ ३ ॥ \nद्रष्टुः पुरुषस्य तस्मिन्काले स्वरूपे चिन्मात्रतायामवस्थानं स्थितिर्भवति। अयमर्थः उत्पन्नविवेकख्यातेश्चित्संक्रमाभावात् कर्तृत्वाभिमाननिवृत्तौ प्रोच्छन्नपरिणामायां बुद्धौ चाऽत्मानः स्वरूपेणावस्थानं स्थितिर्भवति।\n"
    }
  ]
}