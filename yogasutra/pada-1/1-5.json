{
  "results": [
    {
      "book": "YogaSutras",
      "id": "63981",
      "key": "1-5",
      "order": 5,
      "tags": [
        "Pada 1",
        "Sutra 5"
      ],
      "text": "वृत्तयः पञ्चतय्यः क्लिष्टाक्लिष्टाः ॥ १-५ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66864",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nवृत्तयः पञ्चतय्यः क्लिष्टाक्लिष्टाः ॥ ५ ॥ \nचतुस्सूत्री समाप्ती हि वृत्तिसूत्रं प्रवर्तते ।वैविध्येन तथा साकं वृत्तिरोधक्रमस्स्फुटम् ॥\nचित्तस्येत्याध्याहारः । वृत्तिर्ज्ञानं प्रमाणं च बिना विषयालम्बनं न वर्तते । अतोऽत्र वृत्तिर्विषयाश्रिता । तदर्थं चिन्त्यते । सर्वत्रेयं व्यवस्था दरीदृश्यते जानाति इच्छति यतत इति । अर्थात् यः कोऽपि पुरुषो यस्मिन् कस्मिन् विषये कामं प्रवर्ततां तत्र तस्य प्रप्रथमं तद्विषयकज्ञानं ततस्तदिच्छा तदन्तरमेव तदादाने यत्न इति पारमार्थिकी स्थितिः ।\nअस्मिन् मते तु आत्मा मनसा संयुज्यते, मन इन्द्रियेण इन्द्रियमर्थेन तत इदमित्थमिति क्रमः । आत्मन्येव तत्तत्ज्ञानं, ज्ञानानुभवश्च । आत्मा इति जीवात्मानं बोधयति । तस्य मनःसंयोगश्च सर्वनियन्तृपरमात्माधीन इति दिक् । उक्तं हि भगवद्गीतायां “अधिष्ठानं तथा....... कर्ते”ति ॥ जीवात्मनः प्राक्तनजन्मकृतकर्मवासनानुगुण एव परमात्मसंकल्पः तदनुगुण एव तस्य जीवस्य इह जन्मनि यस्मिन् कस्मिन्नपि प्रवृत्तिः । प्रारब्धकर्मानुगुणं च भगवदनुमतिर्वर्तते । न त्वियं तस्याज्ञा । तत्तन्मनसा संयुज्यत इत्यास्माकीनः पन्थाः । सर्वशरीरवर्तिजीवप्रवृत्तौ इयमेव सरणिः । जीवप्रयत्नो नित्यो हेतुबलात् शुद्धाशुद्धश्चेति ।\nवृत्तयः पञ्चधा प्रोक्ताः क्लिष्टाक्लिष्टविभागशः ।दुःखदा प्रथमा उक्ता द्वितीया गुणवैरिणः ॥\nचित्तमेकमेव, तदवयवास्तु पञ्चसंख्याकाः । ताश्च दुःखहेतवः त्रिगुणमय्यः क्लिष्टा इत्युच्यन्ते । प्रकृतिपुरुषविवेकज्ञानहेतवो वैराग्यतत्त्वजिज्ञासाः सदाचार्यसेवारूपा अक्लिष्टा इत्युच्यन्ते । उद्रिक्तत्रिगुणं चित्तं पुरुषं सन्ततमेव क्लिश्नाति । चित्तस्य प्राकृतगुणोद्रेकश्चानुद्रेकश्चोभौ भोक्तृभुक्तसदसदाहारपरिणामबलाधीनावितीदं छान्दोग्ये “अन्नमयं हि सौम्य मनः” इत्यत्रावगन्तव्यम् । “आहारशुद्धौ सत्त्वशुद्धि”रित्यत्र च । गीतायां तु “आयुः सत्त्वबलारोग्य ............” इत्युक्तम् ।\nतपसा शोषय मेदः कायं, पयसा सेचय जाठरमनलम् ।मनसा चिन्तय परमात्मानं वदने घोषय वेदं नित्यम् ॥\nसुखेच्छा यदि तेऽस्तीह सदा योगे रतिं कुरु ।दुःखेच्छा यदि तेऽस्तीह सदाऽयोगे रतिं कुरु ॥\nकुरु कुरु धर्म स्वीयन्नित्यं वस वस वासे योग्ये देशे ।पठ पठ वेदान् कल्ये कल्ये चर चर सन्ध्यां काले काले ॥\nचित्तैकाग्र्यं योगाभ्यासे चित्तक्षेपो योगभ्रंशे ।चित्तं मत्तं स्वापे पापे चित्ताकारञ्चित्रं लोके ॥\nसंशयादाश्रयभोक्तारमादौ निर्वापयेत्सुधीः ।निर्मूलितसंशयायास्मै शेषशायिने नमः ॥\n"
    },
    {
      "book": "YS_Com_YogaChandrika",
      "id": "66665",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nवृत्तयः पञ्चतय्यः क्लिष्टाक्लिष्टाः ॥ ५ ॥\nवृत्तय इति। चित्तस्य परिणामविशेषाः क्लेशैराक्रान्ताः तद्भिन्नाः ॥ ५ ॥\n"
    },
    {
      "book": "YS_Com_YogaSudhakara",
      "id": "66472",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nअधुना निरोद्धव्यानां वृत्तीनामियत्तामाह –\nवृत्तयः पञ्चतय्यः क्लिष्टाक्लिष्टाः ॥ ५ ॥\nपञ्च तयबर्था अवयवा वक्ष्यमाणाः प्रमाणादयो यासां सामान्यवृत्तीनां ताः पञ्चतय्यो वृत्तयश्चित्तस्य परिणामाः । बहुवचनं तु मैत्रादिपुरुषबहुत्वाभिप्रायेण । ताः कीदृश्यः ? क्लिष्टा अक्लिष्टाः ; वक्ष्यमाणैः क्लेशैः संश्लिष्टाः स्वरूपाप्रतिष्ठाप्रत्ययाः क्लिष्टाः, तैरसंश्लिष्टाः स्वरूपप्रतिष्ठाप्रत्यया अक्लिष्टाः । यद्यपि पञ्चस्वेव क्लिष्टानामक्लिष्टानां चान्तर्भावः,  तथापि क्लिष्टा एव निरोद्धव्या इति मन्दबुद्धिं वारयितुं ताभिः सहाक्लिष्टाः अप्युदाहृताः ॥ ५ ॥\n"
    },
    {
      "book": "YS_Com_Vritti",
      "id": "66314",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nवृत्तीनामियत्तामाह –\nवृत्तयः पञ्चतय्यः क्लिष्टाक्लिष्टाः ॥ ५ ॥\nवृत्तिसमुदायरूपोऽवयवी पञ्चप्रकारावयवक इत्यर्थः । ते च वृत्तिसमुदायाः चैत्रमैत्रादिचित्तमेदाद्बहव इति बहुचनम् । धर्माधर्मवृद्धिरूपक्लेशफलिकाः क्लिष्टाः । सत्त्वपुरुषान्यतारूपविवेकज्ञानसाधनविषयाः ख्यातिसंज्ञा अक्लिष्टाः । तत्र क्लिष्टानामक्लिष्टाभिर्निरोधोऽक्लिष्टानां च परवैराग्येणेति बोध्यम् । तत्र क्लिष्टान्तर्वर्तिन्योऽप्यक्लिष्टाः क्लिष्टाभिरनभिभूताः स्वसंस्कारपरिपाकक्रमेण क्लिष्टा अभिभवन्तीति अक्लिष्टा एव भवन्तीति मिश्राणां नाधिक्यम् । वृत्तिभिः संस्काराः संस्कारैश्च वृत्तय इत्येवं वृत्तिसंस्कारचक्रमावर्तते आनिरोधयोगात् । निरोधावस्थां च चित्तं दग्धाखिलसंस्कारं प्रलयं याति । कृत्यादिलक्षणवृत्तीनां चैतन्निरोधेनैव निरोध इत्याशयेन पञ्चेत्युक्तम् । आसां वृत्तित्वं चैतैरेव व्यापारैश्चित्तस्य जीवनात् इति दिक् ॥ ५ ॥\n"
    },
    {
      "book": "YS_Com_SutrarthaBodhini",
      "id": "66132",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nइदानीं निरोद्धव्यानां वृत्तीनामियत्तामाह –\nवृत्तयः पञ्चतय्यः क्लिष्टाक्लिष्टाः ॥ ५ ॥\nतयप् प्रत्ययोऽवयववाची । वृत्तयोऽग्रिमसूत्रोक्ताः । प्रमाणादयः पञ्चवृत्तिविशेषा वृत्तिसमूहस्यावयविनोऽवयवा इत्यर्थः । पञ्चावयवा यासां ताः पञ्चतय्यः । तासां हानोपादानसिद्धये भेदमाह ॥ क्लिष्टा अक्लिष्टा इति ॥ रागादिक्लेशानां हेतवः । क्लिष्टा बन्धफलाः । सर्वो हि जन्तुः प्रमाणादिवृत्तिभिर्ज्ञातार्थेषु रागादिना कर्म कृत्वा सुखादिना बद्ध्यते । अक्लिष्टा मोक्षफलाः क्लेशनाशिन्यः आत्मगोचरा इत्यर्थः ॥ ५ ॥\n"
    },
    {
      "book": "YS_Com_SiddhantaChandrika",
      "id": "65938",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nता एव पञ्चवृत्तीरूपदिशति –\nप्रमाणविकर्ययविकल्पयनिद्रास्मृतयः॥६॥\nप्रमाणेति उद्देशफ्लमितोन्याः साक्षान्निरोद्धव्या वृत्तयो न सन्तीति। यद्यपि लाघवतर्कानुगृहीतान्वयव्यतिरेकाभ्यां विशेषांशज्ञानस्याऽप्रमात्वावच्छिन्नं प्रति हेतुत्वावधारणात् विपर्ययादीनां साक्षाश्रिताऽविद्यावृत्तित्वपक्षस्य वेदान्तिभिरङ्गीकृतस्य युकतत्वान्न चित्तवृत्तित्वकथनं युक्तं, तथापि स्वमतेऽनिर्वचनीयाऽनाद्यज्ञानस्य मानाभावेनानङ्गीकारान्मनः परिणामत्वमेव विपर्ययादीनाम्। अत एव स्वप्नशुक्तिरजतादयोऽपि चित्तपरिणामा एव बाधाबाधाभ्यां सदसद्रूपा इति सदसत्ख्यातिरित्यादग्रे विद्यासूत्रे स्फुटीभविष्यति॥६॥\n"
    },
    {
      "book": "YS_Com_Pradipika",
      "id": "65735",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nननु कियत्प्रकाराः कीदृश्यो वा वृत्तयो निरोद्धव्या इत्याकांक्षायामाह –\nवृत्तयः पञ्चतय्यः क्लिष्टाक्लिष्टाः ॥ ५ ॥\nवक्ष्यमाणाः पञ्चप्रकारा एव वृत्तयो निरोद्धव्याः । तासां निरोधेनैव रागद्वेशादिवृत्तीनां स्वयमनुदयात् । ताश्च वृत्तयः क्लिष्टरूपा वा भवन्तु , अक्लिष्टरूपा वा भवन्तु , सर्वा एव निरोद्धव्या इत्यर्थः। क्लिष्टास्तामस्योऽक्लिष्टाः सात्त्विक्यो राजस्यश्च । क्लिष्टाक्लिष्टमिश्रवृत्तेरंशाभ्यां तामसीसात्विक्योरेवान्तर्भावः। ’रजोमिश्रमि’ति स्मृतेः ॥ ५ ॥\n"
    },
    {
      "book": "YS_Com_ManiPrabha",
      "id": "65559",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nइदानीं निरोद्धव्यानां वृत्तीनामियत्तामाह – \nवृत्तयः पञ्चतय्यः क्लिष्टा अक्लिष्टाः ॥ ( ५ ) \nराजवार्तिके- चित्तवृत्तिनिरोधान् व्याख्यातुकामेन सूत्रकारेण सूत्रद्वयेन यस्य व्युत्थाननिरोधयोर्मुक्तिबन्धौ तच्चित्तमिति व्याख्याय ’वृत्तय’ इत्यादिना वृत्तीर्व्याख्याय ’अभ्यासवैराग्याभ्याम्’ इत्यादिना पादशेषेण निरोधे व्याख्यातः- इति विशेष उक्तः । अवयवार्थस्तयप् । वृत्तिशब्दः वृत्तिसामान्यपरः । चैत्रमैत्रादिचित्तभेदेन वृत्तिसामान्यानां बहुत्वात् वृत्तय इति बहुवचनम् । अग्रिमसूत्रोक्ताः प्रमाणादयः पञ्च विशेषा वृत्तिसामान्यस्यावयवा इत्यर्थः । पञ्च अवयवा यासां ताः पञ्चतय्यः तासां हानोपादानसिद्धये भेदमाह- क्लिष्टा अक्लिष्टा इति । रागद्वेषादिक्लेशानां हेतवः क्लिष्टाः- बन्धफलाः । सर्वो हि जन्तुः प्रमाणादिवृत्तिभिर्ज्ञातेष्वर्थेषु रागादिना कर्म कृत्वा सुखादिना बध्यते । अक्लिष्टाः- क्लेशनाशिन्यो मुक्तिफलाः सत्त्वपुरुषान्यतागोचराः । ताः खलु अभ्यासवैराग्याभ्यां क्लिष्टवृत्तिप्रवाहमध्ये जायमानाः स्वजन्याक्लिष्टसंस्कारैः पुनःपुनरभ्यासेन प्रवृद्धैः क्लिष्टसंस्कारनिरोधेन क्लिष्टवृत्तिप्रवाहं निरुध्य परवैराग्येण स्वयं निरुध्यन्ते । ततः संस्कारशेषस्य चित्तस्य प्रलयो मुक्तिर्भवतीति भावः ।।\n"
    },
    {
      "book": "YS_Com_VyasaBhashya",
      "id": "65328",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nताः पुनर्निरोद्धव्या बहुत्वे सति चित्तस्य –\nवृत्तयः पञ्चतय्यः क्लिष्टाक्लिष्टाः ॥ ५ ॥ \nक्लेशहेतुकाः कर्माशयप्रचये क्षेत्रीभूताः क्लिष्टाः। ख्यातिविषया गुणाधिकारविरोधिन्योऽक्लिष्टाः। क्लिष्टप्रवाहपतिता अप्यक्लिष्टाः। क्लिष्टच्छिद्रेष्वप्यक्लिष्टा भवन्ति। अक्लिष्टच्छिद्रेषु क्लिष्टा इति। तथाजातीयकाः संस्कारा वृत्तिभिरेव क्रियन्ते। संस्कारैश्च वृत्तय इति। एवं वृत्तिसंस्कारचक्रमनिशमावर्तते। तदेवंभूतं चित्तमवसिताधिकारमात्मकल्पेन व्यवतिष्ठते प्रलयं वा गच्छतीति। ताः क्लिष्टाश्चाक्लिष्टाश्च पञ्चधा वृत्तयः ॥ ५ ॥ \n"
    },
    {
      "book": "YS_Com_RajaMartandaBhashya",
      "id": "64944",
      "key": "1-5",
      "order": 105,
      "tags": [
        "1-5",
        "Pada 1",
        "Sutra 5",
        "Yoga Sutra Commentary"
      ],
      "text": "\nवृत्तिपदं व्याख्यातुमाह –\nवृत्तयः पञ्चतय्यः क्लिष्टाक्लिष्टाः ॥ ५ ॥ \nवृत्तयश्चित्तपरिणामविशेषाः वृत्तिसमुदायलक्षणस्यावयविनो या अवयवभूता वृत्तयस्तदपेक्षया तदप्यप्रत्ययः। एतदुक्तं भवति पञ्च वृत्तयः कीदृश्यः क्लिष्टा अक्लिष्टा क्लेशैर्वक्ष्यमाणलक्षणैराक्रान्ताः क्लिष्टाः। तद्विपरीता अक्लिष्टाः।\n"
    }
  ]
}