{
  "results": [
    {
      "book": "YogaSutras",
      "id": "64015",
      "key": "1-24",
      "order": 24,
      "tags": [
        "Pada 1",
        "Sutra 24"
      ],
      "text": "क्लेशकर्मविपाकाशयैरपरामृष्टः पुरुषविशेष ईश्वरः ॥ १-२४ ॥"
    }
  ],
  "related": [
    {
      "book": "YS_Com_YogaValliBhashyam",
      "id": "66891",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥ \nक्लेशा आध्यात्मिकाधिदैविकाधिभौतिकाः सर्वेष्वितरशास्त्रेषु प्रसिद्धाः । अस्मिन् शास्त्रे उत्तरत्र वक्ष्यमाणा अविद्यादयः क्लेशाः । कर्माणि शास्त्रीयाण्यशास्त्रीयाणीति प्राक्तनकर्ममहिम्ना बोद्धव्यानि । विपाकोऽवस्थाविशेषः परिणामविशेष इति तात्पर्यम् । आशयो मनसि संस्काराणां मिश्रीभूय एकीकरणम् । एतैरपरामृष्टस्तदन्तर्गतोऽपि तद्वियुक्तावाप्तसमस्तकामस्य सर्वदा परिपूर्णानन्दस्य कर्मफलसंयोगवियोगाभावः । परिपूर्णस्य भगवतः फलापेक्षायाः स्वत एव दूरोत्सारिताया ईश्वरसंयोगवियोगयोरप्रसक्ततया भूतभविष्यद्वर्तमानकालत्रयेऽपि सृष्टिस्थितिसंहारकालेषु च सर्वक्लेशपरामर्शसंभवो दूरोत्सरितः । ईदृशक्लेशसबंन्धरहित इत्यर्थः ।\nपुरुषविशेष ईश्वरः । पुरुषपदं नित्यसिद्धचैतन्यगुणविशिष्टात्मपरम्, आत्मानशचानेके इतरत्रजीवपदवाच्याः । अस्मिन् सूत्रे पुरुषेति पदं “भगवानिति शब्दोऽयं तथा पुरुष इत्यपि, निरुपाधी च वर्तते वासुदेवे परात्मनि” इति पराशरपुराणे वासुदेवपरतयोक्तम् । विशेषस्तु “सहस्रशीर्षापुरुषेति” पुरुषसूक्तभाष्ये च स्पष्टमुक्तम् । जीवात्मन्यपि पुरुषशब्दः प्रयुज्यते । तत्रौपचारिकप्रयोग इति ज्ञेयम् यथा सिंहो माणवक इति । पुरि शेते इति पुरुषः । 'शीङ् शयने' पुरि पाञ्चभौतिकशरीरात्मके पत्तने शेते, सुखं निद्रातीत्यर्थः । ईदृशं शयनं जीवात्मनः परमात्मनश्च समम् । परन्तु तत्र शयानोऽपि परमात्मा नियन्तृभावेन दहरे शेते । “अनिद्रः सततं रामः सुप्तोऽपि च नरोत्तम” इति श्रीमद्रामायणमत्र प्रमाणम् । इतरस्तु कर्मणा बद्धःसन् सुखाद्यनुभवतीति विशेषः । तत्र स्थितोऽपि कुतो न बद्धः । प्राकृतशरीरैन्द्रियकमानसिकपरिणामेषु कुतो न सक्तः? अयमत्र समाधिः । सः सर्वदा आनन्दी । अन्ये प्राकृतगुणास्तत्र न प्रसरन्ति । षड्रसोपेताहारभोजनेन तृप्तस्य विशेषभोजने नापेक्षात्र तद्वत् परिपूर्णस्य पुरुषविशेषस्यान्तर्यामितया हृदि स्थितस्यापि न प्राकृतगुणभोगापेक्षा । अत्यन्तसन्निहिता अपि प्राकृता गुणा नान्तर्यामिणं बाधन्ते । यत् तेजस्वी ओजस्वी भ्राजस्वी च स भवति । तेजः प्रकाशसहितमौष्ण्यम् । ओज उत्सारणशक्तिः । भ्राजोऽवकाशनावकाशः । तेन सर्वनियन्ता भवति । इदं च रूपमात्यन्तिकैकान्तिकभक्तिमन्मनोमात्रगोचरम् । ईश्वरः पूर्वसूत्रोक्त इव वेदितव्यः । पुरुषविशेष इति पदं पुरुषोत्तम उत्तमपुरुष इत्यर्थकम् । अयमर्थः “उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वर” इति साक्षाद्भगवतैव उक्तम् । “यस्मात् क्षरमतीतोऽहमक्षरादपि चोत्तमः । अतोऽस्ति लोके वैदे च प्रथितः पुरुषोत्तमः । '' इति गीतासूक्तिरिदं दृढीकरोति । क्षरः संसारी बद्धजीवः, अक्षरो मुक्तजीवः । ईश्वरः क्षराक्षरात्मकोऽन्यः । ईदृशेश्वरप्रणिधानमष्टाङ्गसहितभक्तिमतां यमनियमादिसमाधिमतां सर्वविधसमाधिरूपं करतलामलकवत् भवतति पराशरपूराणे “परः पराणां सकला न यत्र क्लेशादयः सन्ति परावरेशे” इत्यादौ स्पष्टमुक्तम् ।\n"
    },
    {
      "book": "YS_Com_YogaChandrika",
      "id": "66683",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥\nक्लेशेति । अविद्यादयः क्लेशाः कर्मणि जात्यायुर्भोगाः आफलविपाकात् चित्ते शेरते इत्याशया वासनास्ताभिर्न संस्पृष्टः अन्येभ्यः पुरुषेभ्यः विशिष्टः ईशनशीलः ॥ २४ ॥\n"
    },
    {
      "book": "YS_Com_YogaSudhakara",
      "id": "66496",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nकः पुनः स ईश्वरः इत्यत्राह –\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥\nक्लिश्नन्तीति क्लेशा वक्ष्यमाणलक्षणा अविद्यादयः । कर्म मिश्रामिश्ररूपं वक्ष्यमाणम् । विपच्यत इति विपाकः फलं जात्यायुर्भोगादिः । आशेरत इत्याशयाः संस्काराः । तैरपरामृष्टोऽसंश्लिष्टः । संश्लिष्टस्तु संसारी जीवः । मुक्तस्त्वसंश्लिष्टोऽपि पूर्वकाले तत्संश्लेषाद्बद्ध इव । अतः पुरुषविशेषो नित्यमुक्त ईश्वरः । तस्य सार्वज्ञ्यमैश्वर्यं च अनादिसिद्धप्राकृतशुद्धसत्त्वात्मकचित्तसंबन्धादिति द्रष्टव्यम् ॥ २४ ॥\n"
    },
    {
      "book": "YS_Com_Vritti",
      "id": "66278",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nअथ जीवव्यावृत्तमीश्वरस्वरूपमाह –\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥\nअविद्यास्मितारागद्वेषाभिनिवेशाः क्लेशाः । कर्म धर्माधर्मौ । विपाकाः कर्मफलानि जन्मायुर्भोगाः । आशयस्तदनुगुणं संसारसामान्यम् । एतैः कालत्रयेऽप्यपरामृष्टः पुरुषविशेष ईश्वर इत्यर्थः । जीवन्मुक्तप्रकृतिलीनादिव्यावृत्तये कालत्रयेऽपीति परामर्शशून्यत्वार्थकापरामृष्टपदलब्धम् ।यद्यपि जीवा अपि क्लेशादिशून्या एव तेषामन्तःकरणधर्मत्वात्, तथापि स्वाश्रयस्वामित्वसंबन्धेनैव क्लेशाद्यभावस्य विवक्षणान्न दोषः । जीवा हि तत्फलदुःखादिभोक्तृत्वात् क्लेशाद्याश्रयचित्तस्वामिनः । तदुक्तम् – स हि तत्फलभोक्तेति । यथा योद्धृषु वर्तमानौ जयपराजयौ स्वामिनि व्यपदिश्येते इति च भाष्ये । ईश्वरत्वं चास्येच्छामात्रेण सकलजगदुद्धरणक्षमत्वम् । तच्च ज्ञानक्रियासामर्थ्यातिशयसंपत्तिं विना न, सा चापहतरजस्तमोमलविशुद्धसत्वोपादानं विनेत्यालोच्य स्वयमेव सत्वमयं प्रधानमुपादत्ते । एतावतैव प्रधानप्रेरकतास्य यत् लोकोद्धरणेच्छया तदङ्गीकारः । उपादानोऽपि नास्मदादिवत्तत्त्वमविद्वान् भवति । नहि नटो रामत्वमारोप्य तास्ताश्चेष्टा दर्शयन् भ्रान्तो भवति । एवञ्चेदमाहार्यमस्य रूपम् । बाधकालीनेच्छाजन्यं ज्ञानमाहार्यम् । नचेच्छाया सत्वोपादानं तेनचेच्छेत्यन्योन्याश्रयः, अनादित्वात् । पूर्वकल्पसंहारकाले पूर्णे मया सत्त्वप्रकर्ष उपादेय इति प्रणिधानपूर्वकं तत्संहारे, ईश्वरसत्त्वे प्रधानसामान्यमुपागतेऽपि तदवधौ पूर्णे प्रणिधानवशात्पुनस्तदुपादत्ते इत्यनादित्वेन शाश्वतिकत्वान्न दोषः । एवं संहारकाले तमउपादाने इति बोध्यम् । तत्र प्रकृतेर्द्वे शक्ती साहजिके सृष्टिशक्तिर्लयशक्तिश्चेति । तत्रेश्वरेण सत्वपरिग्रहे सृष्टिशक्तेरुद्बोधः । तमःपरिग्रहे लयशक्तेरुद्बोधः । तमःपरिग्रहे च योगनिद्रेत्युच्यते । तत्तच्छक्त्युद्बोधे त्वनादिवासनासहकारेण तत्तत्पुरुषभोगार्थं तथा तथा प्रधानं परिणमते इति न वैषम्यनैर्घृण्ये ईश्वरस्य प्रसज्येते इति बोध्यम् । नन्वीदृशे तस्मिन् किं मानमिति चेच्छ्रुतिस्मृत्यादिशास्त्रमिति गृहाण । तत्कर्तृकमन्त्रायुर्वेदादौ अर्थाव्यभिचारनिश्चयात् प्रामाण्यस्य इष्टत्वेनान्यत्रापि तत्कर्तृके तत्स्वरूपबोधकेऽपि तन्निश्चयात् । नच तस्यान्यकर्तृकत्वं सम्भवति । ओषधीनां तत्संयोगानां चान्वयव्यतिरेकयोरन्यस्य सहस्रेणापि पुरुषायुषैरशक्यत्वात् । नचागमादन्वयव्यतिरेकौ ताभ्यां चागम इति तत्संतानयोरनादित्वान्न दोषः, महाप्रलये तयोर्विच्छेदात् । विसंदृशपरिणामक्षीरेक्षुरसादेर्दधिगुडादिरूपात्परिणामात्पूर्वसदृशपरिणामावश्यकत्वेन साम्यावस्थारूप-सदृशपरिणामस्यैव महाप्रलयत्वात् । तस्मादीश्वरबुद्धिसत्वप्रकर्षादेव वेद इति सिद्धम् । तस्य तत्त्वं वेदकारणात् वेदेन तथा बोधनाच्च, शास्त्रं तदेव बोधयति सदैवेश्वरः सदैव मुक्त एकश्चेति । अतस्तदैश्वर्य तज्ज्ञानं च साम्यातिशयनिर्मुक्तम् । अन्येषां त्वौपचारिकमैश्वर्यमिति दिक् ॥ २४ ॥\n"
    },
    {
      "book": "YS_Com_SutrarthaBodhini",
      "id": "66116",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nईश्वरस्य स्वरूपमाह –\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥\nक्लिश्यन्तीति क्लेशा अविद्यादयः पञ्च । कर्म धर्माधर्मौ । तयोः फलं विपाकः । फलानुकूलाः संस्कारा आशयाः । मनस्याशेरत इति व्युत्पत्तेः । तैः क्लेशादिभिः कालत्रयेऽप्यसंबन्धः पुरुष ईश्वरः । विशेषपदेन वस्तुतः कालत्रयासंबन्धजीवेभ्यो व्यावृत्तिः कृता ॥\nअत्र भाष्यम् । वक्ष्यमाणा अविद्यादयः क्लेशाः, कुशलाकुशलानि कर्माणि, तत्फलं विपाकः, तदनुगुणा वासना आशयाः । ते च मनसि वर्तमाना अपि पुरुषे व्यपदिश्यन्ते । स हि तत्फलस्य भोक्तेति । यथा जयः पराजयो वा योद्धृषु वर्तमानः स्वामिनि व्यपदिश्यते । यो ह्यनेन भोगेनापरामृष्टः स पुरुषविशेष ईश्वर इति । कैवल्यं प्राप्तास्तर्हि सन्ति च बहवः केवलिनः । ते हि त्रीणि बन्धनानि छित्वा कैवल्यं प्राप्ताः । ईश्वरस्य च तत्संबन्धो न भूतो न भावी । यथा मुक्तस्य पूर्वा बन्धकोटिः प्रज्ञायते, नैवमीश्वरस्य । यथा प्रकृतिलीनस्योत्तरा बन्धकोटिः सम्भाव्यते । स तु सदैव मुक्तः सदैवेश्वर इति । योऽसौ प्रकृष्टसत्त्वोपादानादीश्वरस्य शाश्वतिक उत्कर्षः स किं सनिमित्तः , आहोस्विन्निर्निमित्त इति ॥ तस्य शास्त्रं निमित्तम् ॥ शास्त्र पुनः किन्निमित्तम् । प्रकृष्टसत्त्वनिमित्तम् ॥ एतयोः शास्त्रोत्कर्षयोरीश्वरसत्त्वे वर्तमानयोरनादिसम्बन्धः । तस्मादेतद्भवति सदैवेश्वरः सदैव मुक्त इति । तच्चैतस्यैश्वर्यं साम्यातिशयविनिर्मुक्तम् । न तावदैश्वर्यान्तरेण तदतिशय्यते । यदेवातिशायितं तस्मादेव तत् स्यात् । तस्माद्यत्र काष्ठाप्राप्तिरैश्वर्यस्य स ईश्वरः । न च तत्समानमैश्वर्यमस्ति । कस्मात् सः । तुल्ययोरेकस्मिन् युगपत्कामितेऽर्थे नवमिदमस्तु पुराणमिदमस्त्विति एकस्य सिद्धावितरस्य प्राकाम्यविघातादूनत्वं प्रसक्तम् । द्वयोश्च तुल्ययोर्युगपत्कामितार्थप्राप्तिर्नास्ति । अर्थस्य विरुद्धत्वात् । तस्माद्यस्य साम्यातिशयविनिर्मुक्तमैश्वर्यं स ईश्वरः । स च पुरुषविशेष इति ॥ २४ ॥\n"
    },
    {
      "book": "YS_Com_SiddhantaChandrika",
      "id": "65931",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nतत्र लक्षणमुक्त्वा सार्वज्ञ्यरूपविशेषमाह –\nतत्र निरतिशयं सर्वज्ञबीजम् ॥२५॥\nतत्रेति ।सर्वज्ञेति भावप्रधानो निर्देशः। पदार्थानां सम्यग्ज्ञानमिदमस्याल्पमिदमस्याधिकमिति तारतम्येन वर्तमानं विरुद्धधर्मानमेकैकस्यापेक्षयेश्वरे निरतिशयं भवति । तदेव तत्रेश्वरे सार्वज्ञ्याऽनुमापकमित्यर्थः। प्रयोगस्तु सार्वज्ञ्यबीजं सातिशयमस्मदादिज्ञानं क्वचित्काष्ठाप्राप्तं सातिशयत्वात् परिणामवदिति । यत्र च तत्काष्ठाप्राप्तं सर्वज्ञ एव संसारिपुरुषविलक्षण इति दिक् ।\nअथवा तत्रानुमानमपि प्रमाणमित्याशयवानाह – तत्र निरतिशयमिति । तत्र ईश्वरे निरतिशयं निर्गतो नास्ति अतिशयः यस्मात् अन्यस्य तादृशमन्यप्रतियोगिकाधिक्यरहितं काष्ठाप्राप्तं ज्ञानदिकं सातिशयास्मदादिज्ञानेनोक्तप्रकरणेनानुमितम् । तदेव सर्वज्ञस्य भगवतो बीजं प्रमाणत्वाद्बीजमिव बीजमनुमापकम् । निरतिशयं तज्ज्ञानं क्वचिदाश्रितं ज्ञानत्वात् । अस्मदादिज्ञानवत् । स च आश्रयः लाघवादेको नित्यः संसारिपुरुषविलक्षणः इत्येवानुमापकमिति यावत् । एकत्त्वे च तत्र न संख्यानानात्वविरोधित्वात् । किन्तु पुरुषद्वयाऽवृत्तिनिरतिशयज्ज्ञानत्त्वावच्छिन्नाधिकरणतावत्त्वम् । अत्माऽनात्मवृत्तिभिन्नदुःखवदवृत्तिद्वित्त्वशून्यत्त्वम् वा । अत्र भिन्नानामीश्वरघटादिद्वित्त्वस्यावृत्यन्तमीश्वरजीवद्वित्वस्य वारणाय घटपटादिद्वित्त्वं च ईदृशं प्रसिद्धमिति दिक् । ननु स्वमते तस्य विज्ज्ञानमानन्दम् इत्यादिश्रुतिभिर्विज्ञानादिस्वरूपतैवाङ्गीक्रियते, न विज्ञानाश्रयत्वम् । अतो बाधितमनुमानमिति चेत् , न स्वमते प्रकाशरूपस्यापि सूर्यादेः प्रभारूपप्रकाशाश्रयत्त्ववत् । ज्ञानरूपस्यापि तस्य “ न हि दृष्टुर्दृष्टेर्विपरिलोपो विद्यते “ इत्यादिश्रुतिभिर्नित्यज्ञानाश्रत्त्वाङ्गीकारेण बाधाभावात् । अत एव प्रयोजकत्वमपि न , श्रुतेरेवानुकूलतर्कस्य सत्वात् । श्रुत्यैकवचनस्य ब्रह्मशिवनारयणपरमात्मेत्यादिनामावगतिरपीत्यास्तां विस्तरः॥२५॥\n"
    },
    {
      "book": "YS_Com_Pradipika",
      "id": "65767",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nईश्वरं लक्षयति –\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥\nक्लेशा अविद्यास्मितारागद्वेषाभिनिवेशा द्वितीयपादे व्याख्येयाः । कर्म धर्माधर्मौ । विपाकाः कर्मफलानि जन्मायुर्भोगाः । आशयो ज्ञानादिवासनाः । एतैः कालत्रयेऽप्यपरामृष्टः पुरुषविशेष ईश्वर इत्यर्थः । यद्यपि जीवा अपि क्लेशादिशून्यत्वं एव क्लेशादेरन्तःकरणधर्मत्वात् । तथापि स्वामित्वसंबन्धेनैव क्लेशाद्यभावस्य विवक्षितत्त्वाज्जीवव्यावृत्तिः । जीवा हि क्लेशादिफलयोः सुखदुःखयोर्भोक्तृत्वात्क्लेशादि-स्वामिन इति ॥ २४ ॥\n"
    },
    {
      "book": "YS_Com_ManiPrabha",
      "id": "65532",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nईश्वरस्वरूपान्निरूपयति – \nक्लेशकर्मविपाकाशयैरपरामृष्टः पुरुषविशेष ईश्वरः ॥ ( २४ )\nक्लेशाः- अविद्यादयः पञ्च । कर्म- अधर्माधर्मौ । तयोः फलं विपाकः । फलानुकूलाः संस्काराः आशयाः । मनस्याशेरत इति व्युत्पत्तेः । यथा नरस्य करिजन्मनि काष्ठभोगसंस्कारा  उद्भवन्ति, अन्यथा जीवनासंभवात् । तैः क्लेशादिभिः चित्तस्थैः परामृष्टः सांसारिकः पुरुषः, चित्ताविवेकेन भोक्तृत्वात् । तैः कालत्रयेस्प्यसंबद्धः पुरुष ’ईश्वरः’ । विशेषपदेन कालत्रयासम्बन्धवाचिना मुक्तजीवेभ्यो व्यावृत्तिः कृता । तेषां पूर्वकाले बन्धत्रयसम्बन्धात् प्रकृतौ लीनानां प्राकृतौ बन्धः । भूतेन्द्रियेषु विकारेषु लीनानां वेदेहानां वैकारिकः अन्येषां देवनरादीनां दक्षिणाबन्धः, चित्ताधीनकर्मफलत्वादिति भेदः । \nननु ज्ञानक्रियाशक्तिमत्त्वं परमैश्वर्यं पुरुषस्यापरिणामिनः कथमिति? उच्यते । अस्ति ईश्वरस्यानादिसिद्धं शुद्धसत्त्वात्मकं चित्तं प्रधानजं निरतिशयज्ञानक्रियाशक्तिमत् । स हि भगवान्संसारार्णवाज्जन्तूनामुद्धरणेच्छया तच्चित्तमुपादत्तेः तद्विना ज्ञानधर्मोपदेशभक्तानुग्रहायोगात् । न च- कथं चित्तोपादानात् प्रागिच्छाद्युदेति इति वाच्यम् । बीजाङ्कुरवदानिद्त्वात् सर्गप्रलयप्रवाहस्य । यदा सर्वकार्यस्य प्रलयः तदा भविष्यत्कल्पे लोकानुग्रहार्थम् ’इदं चित्तमुपादेयम्’ इति भगवता सङ्कल्पयते । तत्सङ्कल्पवासितं प्रधाने लीनं सत् सर्गादौ चित्तमुद्वहति । तेन चेशरोस्नुगृह्णातीत्यनवद्यम् ।\nननु तादृशाचित्तसत्त्वे किं मानमिति चेत् – ’स्वाभाविकी ज्ञानबलक्रिया च, एष सर्वेश्वर’ इत्यादिवेदवाक्यमिति ब्रूमः । वेदः निरतिशयज्ञानशक्तिमच्चित्तसचिवेश्वरप्रणीतः, अतः प्रमाणमिति संक्षेपः ।। \n"
    },
    {
      "book": "YS_Com_VyasaBhashya",
      "id": "65377",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nअथ प्रधानपुरुषव्यतिरिक्तः कोऽयमीश्वरो नामेति –\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥ \nअविद्यादय क्लेशाः। कुशलाकुशलानि कर्माणि। तत्फलं विपाकः। तदनुगुणा वासना आशयाः। ते च मनसि वर्तमानाः पुरुषे व्यपदिश्यन्ते, स हि तत्फलस्य भोक्तेति। यथा जयः पराजयो वा योद्धृषु वर्तमानः स्वामिनि व्यपदिश्यते। यो ह्यनेन भोगेनापरामृष्टः स पुरुषविशेष ईश्वरः।\nकैवल्यं प्राप्तास्तर्हि सन्ति च बहवः केवलिनः। ते हि त्रीणि बन्धनानि च्छित्त्वा कैवल्यं प्राप्ता ईश्वरस्य च तत्संबन्धो न भूतो न भावी। यथा मुक्तस्य पूर्वा बन्धकोटिः प्रज्ञायते नैवमीश्वरस्य। यथा वा प्रकृतिलीनस्योत्तरा बन्धकोटिः संभाव्यते नैवमीश्वरस्य। स तु सदैव मुक्तः सदैवेश्वर इति।\nयोऽसौ प्रकृष्टसत्त्वोपादानादीश्वरस्य शाश्वतिक उत्कर्षः स किं सनिमित्त आहोस्विन्निर्निमित्त इति। तस्य शास्त्रं निमित्तम्। शास्त्रं पुनः किंनिमित्तं, प्रकृष्टसत्त्वनिमित्तम्।\nएतयोः शास्त्रोत्कर्षयोरीश्वरसत्त्वे वर्तमानयोरनादिः संबन्धः। एतस्मादेतद्भवति सदैवेश्वरः सदैव मुक्त इति। तच्च तस्यैश्वर्यं साम्यातिशयविनिर्मुक्तम्। न तावदैश्वर्यान्तरेण तदतिशयते। यदेवातिशयि स्यात्तदेव तत्स्यात्। तस्माद्यत्र काष्ठाप्राप्तिरैश्वर्यस्य स ईश्वर इति। न च तत्समानमैश्वर्यमस्ति। कस्मात्, द्वयोस्तुल्ययोरेकस्मिन्युगपत्कामितेऽर्थे नवमिदमस्तु पुराणमिदमस्त्वित्येकस्य सिद्धावितरस्य प्राकाम्यविघातादूनत्वं प्रसक्तम्। द्वयोश्च तुल्ययोर्युगपत्कामितार्थप्राप्तिर्नास्ति। अर्थस्य विरुद्धत्वात्। तस्माद्यस्य साम्यातिशयैर्विनिर्मुक्तमैश्वर्यं स एवेश्वरः। स च पुरुषविशेष इति ॥ २४ ॥ \n"
    },
    {
      "book": "YS_Com_RajaMartandaBhashya",
      "id": "64945",
      "key": "1-24",
      "order": 124,
      "tags": [
        "1-24",
        "Pada 1",
        "Sutra 24",
        "Yoga Sutra Commentary"
      ],
      "text": "\nईश्वरस्य प्रणिधानात् समाधिलाभ इत्युक्तं तत्रेश्वरस्य स्वरूपं प्रमाणं प्रभावं वाचकं उपासनाक्रमं तत्फलञ्च क्रमेण वक्तुमाह –\nक्लेशकर्मविपाकाशयैरपरामृष्टः पुरुषविशेष ईश्वरः ॥ २४ ॥ \nक्लिश्नन्तीति क्लेशा अविद्यादयो वक्ष्यमाणाः। विहितप्रतिषिद्धव्यामिश्ररूपाणि कर्माणि। विपच्यन्त इति विपाकाः कर्मफलानि जात्यायुर्भोगाः। आ फलविपाकाच्चित्तभूमौ शेरत इत्याशया वासनाख्याः संस्कारास्तैरपरामृष्टस्त्रिष्वपि कालेषु च संस्पृष्टः। पुरुषविशेषः अन्येभ्यः पुरुषेभ्यो विशिष्यत इति विशेषः। ईश्वर ईशनशील इच्छामात्रेण सकलजगदुद्धरणक्षमः। यद्यपि सर्वेषामात्मनां क्लेशादिस्पर्शो नास्ति तथापि चित्तगतास्तेषामपदिश्यते। यथा योद्धृगतौ जयपराजयौ स्वामिनः। अस्य तु त्रिष्वपि कालेषु तथाविधोऽपि क्लेशादिपरामर्शो नास्ति। अतः स विलक्षण एव भगवानीश्वरः। तस्य च तथाविधमैश्वर्य्यमनादेः सत्त्वोत्कर्षात्। तस्य सत्त्वोत्कर्षश्च प्रकृष्टाज्ज्ञानादेव। न च अनयोर्ज्ञानैश्वर्य्ययोरितरेतराश्रयत्वं परस्परानपेक्षत्वात्। ते द्वे ज्ञानैश्वर्ये ईश्वरसत्त्वे वर्तमाने अनादिभूते तेन च तथाविधेन सत्त्वेन तस्यानादिरेव सम्बन्धः प्रकृतिपुरुषसंयोगवियोगयोरीश्वरेच्छाव्यतिरेकेणानुपपत्तेः यथेतरेषां प्राणिनां सुखदुःखमोहात्मकतया परिणतं चित्तं निर्मले सात्त्विके धर्मात्मप्रख्ये प्रतिसंक्रान्तं चिच्छायासंक्रान्ते संवेद्यं भवति नैवमीश्वरस्य तस्य केवल एव सात्त्विकः परिणाम उत्कर्षवाननादिसंबन्धेन भोग्यतया व्यवस्थितः अतः पुरुषान्तरविलक्षणतया स एवेश्वरः। मुक्तात्मानां तु पुनः क्लेशादियोगस्तैस्तैः शास्त्रोक्तैरुपायैर्निवर्तितः। अस्य पुनः सर्वदैव तथाविधत्वान्न मुक्तात्मतुल्यत्वम्। न चेश्वराणामनेकत्वं तेषां तुल्यत्वे भिन्नाभिप्रायत्वात्कार्यस्यैवानुपपत्तेः। उत्कर्षापकर्षयुक्तत्वे च एवोत्कृष्टः स एवेश्वरस्तत्रैव काष्ठाप्राप्तत्वादैश्वर्यस्य।\n"
    }
  ]
}