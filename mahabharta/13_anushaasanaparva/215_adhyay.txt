				
<tbody><tr><td>
	<b>महेश्वर उवाच।</b>	</td><td>	13-215-1x	
</td></tr>
				
<tr><td>
	मृगयात्रां तु वक्ष्यामि शृणु तां धर्मिचारिणि।<br>मृगान्हत्वा महीपालो यथा पापैर्न लिप्यते।।	</td><td>	13-215-1a<br>13-215-1b	
</td></tr>
				
<tr><td>
	निर्मानुषामिमां सर्वे मृगा इच्छन्ति मेदिनीम्।<br>भक्षयन्ति च सस्यानि शासितव्या नृपेण ते।।	</td><td>	13-215-2a<br>13-215-2b	
</td></tr>
				
				
<tr><td>
	दुष्टानां शासनं धर्मः शिष्टानां परिपालनम्।<br>कर्तव्यं भूमिपालेन नित्यं कार्येषु चार्जवम्।<br>स्वर्गं मृगाश्च गच्छन्ति स्वयं नृपतिना हताः।।	</td><td>	13-215-3a<br>13-215-3b<br>13-215-3c	
</td></tr>
				
				
<tr><td>
	यथा गावो ह्यगोपालास्तथा राष्ट्रमनायकम्।<br>तस्मादंशास्तु देवानां गन्धर्वोरगरक्षसाम्।<br>राज्ये नियुक्ता राष्ट्रेषु प्रजापालनकारणात्।।	</td><td>	13-215-4a<br>13-215-4b<br>13-215-4c	
</td></tr>
				
<tr><td>
	अशिष्टशासने चैव शिष्टानां परिपालने।<br>तेषां चर्यां प्रवक्ष्यामि श्रूयतामनुपूर्वशः।।	</td><td>	13-215-5a<br>13-215-5b	
</td></tr>
				
<tr><td>
	यथा प्रचरतां तेषां पार्थिवानां यशस्विनाम्।<br>राष्ट्रं धर्मो धनं चैव यशः कीर्तिश्च वर्धते।।	</td><td>	13-215-6a<br>13-215-6b	
</td></tr>
				
				
<tr><td>
	नृपाणां पूर्वमेवायं धर्मो धर्मभृतांवर।<br>सभाप्रपातटाकानि देवतायतनानि च।<br>ब्राह्मणावसथाश्चैव कर्तव्या नृपसत्तमैः।।	</td><td>	13-215-7a<br>13-215-7b<br>13-215-7c	
</td></tr>
				
<tr><td>
	ब्राह्मणा नावमन्तव्या भस्मच्छन्ना इवाग्नयः।<br>कुलमुत्सादयेयुस्ते क्रोधाविष्टा द्विजातयः।।	</td><td>	13-215-8a<br>13-215-8b	
</td></tr>
				
				
<tr><td>
	ध्मायमानो यता ह्यग्निर्निर्दहेत्सर्वमिन्धनम्।<br>तथा क्रोधाग्निना विप्रा दहेयुः पृथिवीमिमाम्।<br>न हि विप्रेषु क्रुद्धेषु राज्यं भुञ्जन्ति भूमिपाः।।	</td><td>	13-215-9a<br>13-215-9b<br>13-215-9c	
</td></tr>
				
				
<tr><td>
	परिभूय द्विजान्मोहाद्वातापिनहुषादयः।<br>सबन्धुमित्रा नष्टास्ते दग्धा ब्राह्मणमन्युभिः।<br>शरीरं चापि शक्रस्य कृतं भगनिरन्तरम्।।	</td><td>	13-215-10a<br>13-215-10b<br>13-215-10c	
</td></tr>
				
<tr><td>
	ततो देवगणाः सर्वे इन्द्रस्यार्थे महामुनिम्।<br>प्रसादं कारयामासुः प्रणासस्तुतिवन्दनैः।।	</td><td>	13-215-11a<br>13-215-11b	
</td></tr>
				
				
<tr><td>
	तेन प्रीतेन सुश्रोणि गौतमेन महात्मना।<br>तच्छरीरं तु शक्रस्य सहस्रभगचिह्नितम्।<br>कृतं नेत्रसहस्रेण क्षणेनैव निरन्तरम्।।	</td><td>	13-215-12a<br>13-215-12b<br>13-215-12c	
</td></tr>
				
<tr><td>
	छित्त्वा मेषस्य वृषणौ गौतमेनाभिमन्त्रितौ।<br>इन्द्रस्य वृषणौ भूत्वा क्षिप्रं वै श्लेषमागतौ।।	</td><td>	13-215-13a<br>13-215-13b	
</td></tr>
				
<tr><td>
	एवं विप्रेषु क्रुद्धेषु देवराजः शतक्रतुः।<br>अशक्तः शासितुं राज्यं किंपुनर्मानुषा भुवि।।	</td><td>	13-215-14a<br>13-215-14b	
</td></tr>
				
<tr><td>
	क्रोधाविष्टो दहेद्विप्रः शुष्केन्धनमिवानलः।<br>भस्मीकृत्य जगत्सर्वं सृजेदन्यज्जगत्पुनः।।	</td><td>	13-215-15a<br>13-215-15b	
</td></tr>
				
<tr><td>
	अदेवानपि देवान्स कुर्याद्देवानदेवताः।<br>तस्मान्नोत्पादयेन्मन्युं मन्युप्रहरणा द्विजाः।।	</td><td>	13-215-16a<br>13-215-16b	
</td></tr>
				
				
<tr><td>
	महत्स्वप्यपराधेषु शासनं नार्हति द्विजः।<br>न च शस्त्रनिपातानि न च प्राणैर्वियोजनम्।<br>दृश्यते त्रिषु लोकेषु ब्राह्ममानामनिन्दिते।।	</td><td>	13-215-17a<br>13-215-17b<br>13-215-17c	
</td></tr>
				
<tr><td>
	क्रोधाश्च विपुला घोराः प्रसादाश्चाप्यनुत्तमाः।<br>तस्मान्नोत्पादयेत्क्रोधं नित्यं पूज्या द्विजातयः।।	</td><td>	13-215-18a<br>13-215-18b	
</td></tr>
				
<tr><td>
	दृश्यते न स लोकेऽस्मिन्भूते वाऽथ भविष्यति।<br>क्रुद्धेषु यो वै विप्रेषु राज्यं भुङ्क्ते नराधिपः।।	</td><td>	13-215-19a<br>13-215-19b	
</td></tr>
				
<tr><td>
	न चैवापहसेद्विप्रान्नि चैवोपालभेच्च तान्।<br>कालमासाद्य कुप्येच्च काले कुर्यादनुग्रहम्।।	</td><td>	13-215-20a<br>13-215-20b	
</td></tr>
				
<tr><td>
	सम्प्रहासश्च भृत्येषु न कर्तव्यो नराधिपैः।<br>लघुत्वं चैव प्राप्नोति आज्ञा चास्य निवर्तते।।	</td><td>	13-215-21a<br>13-215-21b	
</td></tr>
				
<tr><td>
	भृत्यानां सम्प्रहासेन पार्थिवः परिभूयते।<br>अयाच्यानि च याचन्ति अवक्तव्यं ब्रुवन्ति च।।	</td><td>	13-215-22a<br>13-215-22b	
</td></tr>
				
<tr><td>
	पूर्वमप्यर्पितैर्लोभैः परितोषं न यान्ति ते।<br>तस्माद्भृत्येषु नृपतिः सम्प्रहासं विवर्जयेत्।।	</td><td>	13-215-23a<br>13-215-23b	
</td></tr>
				
<tr><td>
	न विश्वसेदविश्वस्ते विश्वस्ते नातिविश्वसेत्।<br>सगोत्रेषु विशेषेण सर्वोपायैर्न विश्वसेत्।।	</td><td>	13-215-24a<br>13-215-24b	
</td></tr>
				
				
<tr><td>
	विश्वासाद्भयमुत्पन्नं हन्याद्वृक्षमिवाशनिः।<br>प्रमादाद्धन्यते राजा लोभेन च वशीकृतः।<br>तस्मात्प्रमादं लोभं च न च कुर्यान्न विश्वसेत्।।	</td><td>	13-215-25a<br>13-215-25b<br>13-215-25c	
</td></tr>
				
<tr><td>
	भयार्तानां भयत्राता दीनानुग्रहकारणात्।<br>कार्याकार्यविशेषज्ञो नित्यं राष्ट्रहिते रतः।।	</td><td>	13-215-26a<br>13-215-26b	
</td></tr>
				
<tr><td>
	सत्यसन्धः स्थितो राज्ये प्रजापालनतत्परः।<br>अलुब्धो न्यायवादी च षड्भागमुपजीवति।।	</td><td>	13-215-27a<br>13-215-27b	
</td></tr>
				
<tr><td>
	कार्याकार्यविशेषज्ञः सर्वं धर्मेण पश्यति।<br>स्वराष्ट्रेषु दयां कुर्यादकार्ये न प्रवर्तते।।	</td><td>	13-215-28a<br>13-215-28b	
</td></tr>
				
<tr><td>
	ये चैवैनं प्रशंसन्ति ये च निन्दन्ति मानवाः।<br>शत्रुं च मित्रवत्पश्येदपराधविवर्जितम्।	</td><td>	13-215-29a<br>13-215-29b	
</td></tr>
				
				
<tr><td>
	अपराधानुरूपेण दुष्टं दण्डेन शासयेत्।<br>धर्मः प्रवर्तते तत्र यत्र दण्डरुचिर्नृपः।<br>न धर्मो विद्यते तत्र यत्र राजा क्षमान्वितः।।	</td><td>	13-215-30a<br>13-215-30b<br>13-215-30c	
</td></tr>
				
<tr><td>
	अशिष्टशासनं धर्मः शिष्टानां परिपालनम्।<br>वध्यांश्च घातयेद्यस्तु अवध्यानपरिरक्षति।।	</td><td>	13-215-31a<br>13-215-31b	
</td></tr>
				
				
<tr><td>
	अवध्या ब्राह्मणा गावो दूताश्चैव पिता तथा।<br>विद्यां ग्राहयते यश्च ये च पूर्वोपकारिणः।<br>स्त्रियश्चैव न हन्तव्या यच्च सर्वातिथिर्नरः।।	</td><td>	13-215-32a<br>13-215-32b<br>13-215-32c	
</td></tr>
				
<tr><td>
	धरणीं गां हिरण्यं च सिद्धान्नं च तिलान्घृतम्।<br>ददन्नित्यं द्विजातिभ्यो मुच्यते राजकिल्बिषात्।।	</td><td>	13-215-33a<br>13-215-33b	
</td></tr>
				
				
<tr><td>
	एवं चरति यो नित्यं राजा राष्ट्रहिते रतः।<br>तस्य राष्ट्रं धनं धर्मो यशः कीर्तिश्च वर्धते।<br>न च पापैर्न चानर्थैर्युज्यते स नराधिपः।।	</td><td>	13-215-34a<br>13-215-34b<br>13-215-34c	
</td></tr>
				
<tr><td>
	षड्भागमुपभुञ्जानः प्रजा राजा न रक्षति।<br>स्वचक्रपरचक्राभ्यां धर्मैर्वा विक्रमेण वा।।	</td><td>	13-215-35a<br>13-215-35b	
</td></tr>
				
<tr><td>
	निरुद्योगो नृपो यश्च परराष्ट्रनिघातने।<br>स्वराष्ट्रं निष्प्रतापस्य परचक्रेण हन्यते।।	</td><td>	13-215-36a<br>13-215-36b	
</td></tr>
				
<tr><td>
	यत्पापं सकलं राजा हतराष्ट्रः प्रपद्यते।।<br>मातुलं भागिनेयं वा मातरं श्वशुरं गुरुम्।	</td><td>	13-215-37a<br>13-215-37b	
</td></tr>
<tr><td>
	पितरं वर्जयित्वैकं हन्याद्धातकमागतम्।।	</td><td>	13-215-38a	
</td></tr>
				
<tr><td>
	स्वस्य राष्ट्रस्य रक्षार्थं युद्यमानश्च यो हतः।<br>सङ्ग्रामे परचक्रेण श्रूयतां तस्य या गतिः।।	</td><td>	13-215-39a<br>13-215-39b	
</td></tr>
				
<tr><td>
	विमानेन वरारोहे अप्सरोगणसेवितः।<br>शक्रलोकमितो याति सङ्ग्रामे निहतो नृपः।।	</td><td>	13-215-40a<br>13-215-40b	
</td></tr>
				
<tr><td>
	यावन्तो रोमकूपाः स्युस्तस्य गात्रेषु सुन्दरि।<br>तावद्वर्षसहस्राणि शक्रलोके महीयते।।	</td><td>	13-215-41a<br>13-215-41b	
</td></tr>
				
<tr><td>
	यदि वै मानुषे लोके कदाचिदुपपद्यते।<br>राजा वा राजमात्रो वा भूयो भवति वीर्यवान्।।	</td><td>	13-215-42a<br>13-215-42b	
</td></tr>
				
<tr><td>
	तस्माद्यत्नेन कर्तव्यं स्वराष्ट्रपरिपालनम्।<br>व्यवहाराश्च चारश्च सततं सत्यसन्धता।।	</td><td>	13-215-43a<br>13-215-43b	
</td></tr>
				
<tr><td>
	अप्रमादः प्रमोदश्च व्यवसायेऽप्यचण्डता।<br>भरणं चैव भृत्यानां वाहनानां च पोषणम्।।	</td><td>	13-215-44a<br>13-215-44b	
</td></tr>
				
<tr><td>
	योधानां चैव सत्कारः कृते कर्मण्यमोघता।<br>श्रेय एव नरेन्द्राणामिह चैव परत्र च।।	</td><td>	13-215-45a<br>13-215-45b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि पञ्चदशाधिकद्विशततमोऽध्यायः।। 215 ।।	</td><td>		
</td></tr></tbody>