<span style="font-size: 14pt; line-height: 200%">युधिष्ठिर उवाच।	 <br>
तीर्थानां दर्शनं श्रेयः स्नानं च भरतर्षभ।<br>
श्रवणं च महाप्राज्ञ श्रोतुमिच्छामि तत्त्वतः।	13-64-1<br>
<br>
पृथिव्यां यानि तीर्थानि पुण्यानि भरतर्षभ।<br>
वक्तुमर्हसि मे तानि श्रोताऽस्मि नियतं प्रभो।।	13-64-2<br>
<br>
भीष्म उवाच।	<br>
इममङ्गिरसा प्रोक्तं तीर्थवंशं महाद्युते।<br>
श्रोतुमर्हसि भद्रं ते प्राप्स्यसे धर्ममुत्तमम्।।	13-64-3<br>
<br>
तपोवनगतं विप्रमभिगम्य महामुनिम्।<br>
पप्रच्छाङ्गिरसं धीरं गौतमः संशितव्रतः।	13-64-4<br>
<br>
अस्ति मे भगवन्कश्चित्तीर्थेभ्यो धर्मसंशयः।<br>
तत्सर्वं श्रोतुमिच्छामि तन्मे शंस महामुने।।	13-64-5<br>
<br>
उपस्पृश्य फलं किं स्यात्तेषु तीर्थेषु वै मुने।<br>
प्रेत्यभावे महाप्राज्ञ तद्यथाऽस्ति तथा वद।।	13-64-6<br>
<br>
अङ्गिरा उवाच।	<br>
सप्ताहं चन्द्रभागां वै वितस्तामूर्मिमालिनीम्।<br>
विगाह्य वै निराहारो निर्मलो मुनिवद्भवेत्।।	13-64-7<br>
<br>
काश्मीरमण्डले नद्यो याः पतन्ति महास्वनम्।<br>
ता नदीः सिन्धुमासाद्य शीलवान्स्वर्गमाप्नुयात्।।	13-64-8<br>
<br>
पुष्करं च प्रभासं च नैमिषं सागरोदकम्।<br>
देविकामिन्द्रमार्गं च स्वर्णबिन्दुं विगाह्य च।।	13-64-9<br>
<br>
विबोध्यते विमानस्थः सोऽप्सरोभिरभिष्टुतः।<br>
हिरण्यबिन्दुमालक्ष्य प्रयतश्चाभिवाद्य च।।	13-64-10<br>
<br>
कुशेशये च देवत्वं धूयते तस्य किल्बिषम्।<br>
इन्द्रतोयां समासाद्य गन्धमादनसन्निधौ।।	13-64-11<br>
<br>
करतोयां कुरुङ्गे च त्रिरात्रोपोषितो नरः।<br>
अश्वमेधमवाप्नोति विगाह्य प्रयतः शुचिः।।	13-64-12<br>
<br>
गङ्गाद्वारे कुशावर्ते बिल्वके नीलपर्वते।<br>
तथा कनखले स्नात्वा धूतपाप्मा दिवं व्रजेत्।।	13-64-13<br>
<br>
अपां ह्रद उपस्पृश्य वाजिमेधफलं लभेत्।<br>
ब्रह्मचारी जितक्रोधः सत्यसन्धस्त्वहिंसकः।।	13-64-14<br>
<br>
यत्र भागीरथी गङ्गा वहते दिशमुत्तरम्।<br>
महेश्वरस्य त्रिस्थाने यो नरस्त्वभिषिच्यते।।	13-64-15<br>
<br>
एकमासं निराहारः स पश्यति हि देवताः।<br>
सप्तगङ्गे त्रिगङ्गे च इन्द्रमार्गे च तर्पयन्।।	13-64-16<br>
<br>
अर्थान्वै लभते भोक्तुं यो नरो जायते पुनः।<br>
महाश्रम उपस्पृश्य योऽग्निहोत्रपरः शुचिः।।	13-64-17<br>
<br>
एकमासं निराहारः सिद्धिं मासेन स व्रजेत्।<br>
महाह्रद उपस्पृश्य भृगुतुङ्गे त्वलोलुपः।।	13-64-18<br>
<br>
त्रिरात्रोपोषितो भूत्वा मुच्यते ब्रह्महत्यया।<br>
कन्याकूप उपस्पृश्य बलाकायां कृतोदकः।।	13-64-19<br>
<br>
देवेषु लभते कीर्तिं यशसा च विराजते।।	13-64-20<br>
देविकायामुपस्पृश्य तथा सुन्दरिकाह्रदे।<br>
अश्विन्यां रूपवर्चस्कं प्रेत्य वै लभते नरः।।	13-64-21<br>
<br>
महागङ्गामुपस्पृश्य कृत्तिकाङ्गारके तथा।<br>
पक्षमेकं निराहारः स्वर्गमाप्नोति निर्मलः।।	13-64-22<br>
<br>
वैमानिक उपस्पृश्य किङ्किणीकाश्रमे तथा।<br>
निवासेऽप्सरसां दिव्ये कामचारी महीयते।।	13-64-23<br>
<br>
कालिकाश्रममासाद्य विपाशायां कृतोदकः।<br>
ब्रह्मचारी जितक्रोधस्त्रिरात्रं मुच्यते भवात्।।	13-64-24<br>
<br>
आश्रमे कृत्तिकानां तु स्नात्वा यस्तर्पयेत्पितॄन्।<br>
तोषयित्वा महादेवं निर्मलः स्वर्गमाप्नुयात्।।	13-64-25<br>
<br>
महाकूपमुपस्पृश्य त्रिरात्रोपोषितः शुचिः।<br>
त्रसानां स्थावराणां च द्विपदानां भयं त्यजेत्।।	13-64-26<br>
<br>
देवदारुवने स्नात्वा धूतपाप्मा कृतोदकः।<br>
देवशब्दमवाप्नोति सप्तरात्रोषितः शुचिः।।	13-64-27<br>
<br>
शरस्तम्बे कुशस्तम्बे द्रोणशर्मपदे तथा।<br>
अपांप्रपतनासेवी सेव्यते सोप्सरोगणैः।।	13-64-28<br>
<br>
चित्रकूटे जनस्थाने तथा मन्दाकिनीजले।<br>
विगाह्य वै निराहारो राजलक्ष्म्या निषेव्यते।।	13-64-29<br>
<br>
श्यामायास्त्वाश्रमं गत्वा उषित्वा चाभिषिच्य च।<br>
एकपक्षं निराहारस्त्वन्तर्धानफलं लभेत्।।	13-64-30<br>
<br>
कौशिकीं तु समासाद्य वायुभक्षस्त्वलोलुपः।<br>
एकविंशतिरात्रेण स्वर्गमारोहते नरः।।	13-64-31<br>
<br>
मतङ्गवाप्यां यः स्नायादेकरात्रेण सिध्यति।<br>
विगाहति ह्यनालम्बमन्धकं वै सनातनम्।।	13-64-32<br>
<br>
नैमिषे स्वर्गतीर्थे च उपस्पृश्य जितेन्द्रियः।<br>
फलं पुरुषमेधस्य लभेन्मासं कृतोदकः।।	13-64-33<br>
<br>
गङ्गाह्रद उपस्पृस्य तथा चैवोत्पलावने।<br>
अश्वमेघमवाप्नोति तत्र मासं कृतोदकः।।	13-64-34<br>
<br>
गङ्गायमुनयोस्तीर्थे तथा कालञ्जरे गिरौ।<br>
दशाश्वमेधानाप्नोति तत्र मासं कृतोदकः।।	13-64-35<br>
<br>
यष्टिह्रद उपस्पृश्य चान्नदानाद्विशिष्यते।।	13-64-36<br>
दशतीर्थसहस्राणि तिस्रः कोट्यस्तथाऽपराः।<br>
समागच्छन्ति माघ्यां तु प्रयागे भरतर्षभ।।	13-64-37<br>
<br>
माघमासं प्रयागे तु नियतः संशितव्रतः।<br>
स्नात्वा तु भरतश्रेष्ठ निर्मलः स्वर्गमाप्नुयात्।।	13-64-38<br>
<br>
मरुद्गण उपस्पृश्य पितॄणामाश्रमे शुचिः।<br>
वैवस्वतस्य तीर्थे च तीर्थभूतो भवेन्नरः।।	13-64-39<br>
<br>
तथा ब्रह्मसरो गत्वा भागीरथ्यां कृतोदकः।<br>
एकमासं निराहारः सोमलोकमवाप्नुयात्।।	13-64-40<br>
<br>
उत्पातके नरः स्नात्वा अष्टावक्रे कृतोदकः।<br>
द्वादशाहं निराहारो नरमेधफलं लभेत्।।	13-64-41<br>
<br>
अश्मपृष्ठे गयायां च निरविन्दे च पर्वते।<br>
तृतीयां क्रौञ्चपद्यां च ब्रह्महत्यां विशुध्यते	13-64-42<br>
<br>
कलविङ्क उपस्पृश्य विद्याच्च बहुशो जलम्।<br>
अग्नेः पुरे नरः स्नात्वा अग्निकन्यापुरे वसेत्।।	13-64-43<br>
<br>
करवीरपुरे स्नात्वा विशालायां कृतोदकः।<br>
देवह्रद उपस्पृश्य ब्रह्मभूतो विराजते।।	13-64-44<br>
<br>
पुनरावर्तनन्दां च महानन्दां च सेव्य वै।<br>
नन्दने सेव्यते दान्तस्त्वप्सरोभिरहिंसकः।।	13-64-45<br>
<br>
उर्वशीं कृत्तिकायोगे गत्वा चैव समाहितः।<br>
लौहित्ये विधिवत्स्नात्वा पुण्डरीकफलं लभेत्।।	13-64-46<br>
<br>
रामह्रद उपस्पृश्य विपाशायां कृतोदकः।<br>
द्वादशाहं निराहारः कल्मषाद्विप्रमुच्यते।।	13-64-47<br>
<br>
महाह्रद उपस्पृश्य शुद्धेन मनसा नरः।<br>
एकमासं निराहारो जमदग्निगतिं लभेत्।।	13-64-48<br>
<br>
विन्ध्ये संताप्य चात्मानं सत्यसन्धस्त्वहिंसकः।<br>
विनयात्तप आस्थाय मासेनैकेन सिध्यति।।	13-64-49<br>
<br>
`मुण्डे ब्रह्मगवा चैव निरिचिं देवपर्वतम्।<br>
देवह्रदमुपस्पृश्य ब्रह्मभूतो विराजते।<br>
कुमारपदमास्थाय मासेनैकेन शुध्यति।।'	13-64-50<br>
<br>
नर्मदायामुपस्पृश्य तता शूर्पारकोदके।<br>
एकपक्षं निराहारो राजपुत्रो विधीयते।।	13-64-51<br>
<br>
जम्बूमार्गे त्रिभिर्मासैः संयतः सुसमाहितः।<br>
अहोरात्रेण चैकेन सिद्धिं समधिगच्छति।।	13-64-52<br>
<br>
कोकामुखे विगाह्याथ गत्वा चाञ्जलिकाश्रमम्।<br>
शाकभक्षश्चीरवासाः कुमारीर्विन्दते दश।।	13-64-53<br>
<br>
वैवस्वतस्य सदनं न स गच्छेत्कदाचन।<br>
<br>
प्रभासे त्वेकरात्रेण अमावास्यां ममाहितः।<br>
सिद्ध्यते तु महाबाहो यो नरो जायतेऽमरः।।	13-64-55<br>
<br>
उज्जानक उपस्पृस्य आर्ष्टिषेणस्य चाश्रमे।<br>
पिङ्गायाश्चाश्रमे स्नात्वा सर्वपापैः प्रमुच्यते।।	13-64-56<br>
<br>
कुल्यायां समुपस्पृश्य जप्त्वा चैवाघमर्षणम्।<br>
अश्वमेधमवाप्नोति त्रिरात्रोपोषितो नरः।।	13-64-57<br>
<br>
पिण्डारक उपस्पृश्य एकरात्रोषितो नरः।<br>
अग्निष्टोममवाप्नोति प्रभातां शर्वरीं शुचिः।।	13-64-58<br>
<br>
तथा ब्रह्मसरो गत्वा धर्मारण्योपशोभितम्।<br>
पुण्डरीकमवाप्नोति उपस्पृश्य नरः शुचिः।।	13-64-59<br>
<br>
मैनाके पर्वते स्नात्वा तथा सन्ध्यामुपास्य च।<br>
कामं जित्वा च वै मासं सर्वयज्ञफलं लभेत्।।	13-64-60<br>
<br>
कालोदकं नन्दिकुण्डं तथा चोत्तरमानसम्।<br>
अभ्येत्य योजनशताद्भूणहा विप्रमुच्यते।।	13-64-61<br>
<br>
नन्दीश्वरस्य मूर्ति तु दृष्ट्वा मुच्येत किल्बिषैः।<br>
स्वर्गमार्गे नरः स्नात्वा ब्रह्मलोकं स गच्छति।।	13-64-62<br>
<br>
विख्यातो हिमवान्पुण्यः शंकरश्वशुरो गिरिः।<br>
आकरः सर्वरत्नानां सिद्धचारणसेवितः।।	13-64-63<br>
<br>
दर्शनाद्गमनात्पूतो भवेदनशनादपि।'<br>
शरीरमुत्सृजेत्तत्र विधिपूर्वमनाशके।।	13-64-64<br>
<br>
अध्रुवं जीवितं ज्ञात्वा यो वै वेदान्तगो द्विजः।<br>
अभ्यर्च्य देवतास्तत्र नमस्कृत्य मुनींस्तथा।	13-64-65<br>
<br>
ततः क्रोधं च लोभं च यो जित्वा तीर्थमावसेत्।<br>
न तेन किञ्चिन्न प्राप्तं तीर्थाभिगमनाद्भवेत्।।	13-64-66<br>
<br>
यान्यगम्यानि तीर्थानि दुर्गाणि विषमाणि च।<br>
मनसा तानि गम्यानि सर्वतीर्थसमीक्षया।।	13-64-67<br>
<br>
इदं मेध्यमिदं पुण्यमिदं स्वर्ग्यमनुत्तमम्।<br>
इदं रहस्यं वेदानामाप्लाव्यं पावनं तथा।।	13-64-68<br>
<br>
इदं दद्याद्‌द्विजातीनां साधोरात्महितस्य च।<br>
सुहृदां च जपेत्कर्णे शिष्यस्यानुगतस्य च।	13-64-69<br>
<br>
दत्तवान्गौतमस्यैतदङ्गिरा वै महातपाः।<br>
अङ्गिराः समनुज्ञातः काश्यपेन च धीमता।।	13-64-70<br>
<br>
महर्षीणामिदं जप्यं पावनानां तथोत्तमम्।<br>
जपंश्चाभ्युत्थितः शश्वन्निर्मलः स्वर्गमाप्नुयात्।।	13-64-71<br>
<br>
इदं यश्चापि शृणुयाद्रहस्यं त्वङ्गिरोमतम्।<br>
उत्तमे च कुले जन्म लभेञ्जातीश्च संस्मरेत्।।	13-64-72<br>
<br>
।। इति श्रीमन्महाभारते अनुसासनपर्वणि<br>
दानधर्मपर्वणि चतुःषष्टितमोऽध्यायः।। 64 ।।	<br>
<br>
</span>
