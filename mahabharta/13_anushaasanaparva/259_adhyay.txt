				
<tbody><tr><td>
	<b>वायुरुवाच।</b>	</td><td>	13-259-1x	
</td></tr>
				
<tr><td>
	इमां भूमिं द्विजातिभ्यो दित्सुर्वै दक्षिणां पुरा।<br>अङ्गो नाम नृपो राजंस्ततश्चिन्तां मही ययौ।।	</td><td>	13-259-1a<br>13-259-1b	
</td></tr>
				
<tr><td>
	धारिणीं सर्वभूतानामयं प्राप्य वरो नृपः।<br>कथमिच्छति मां दातुं द्विजेभ्यो ब्रह्मणः सुताम्।।	</td><td>	13-259-2a<br>13-259-2b	
</td></tr>
				
<tr><td>
	साहं त्यक्त्वा गमिष्यामि भूमित्वं ब्रह्मणः पदम्।<br>अयं सराष्ट्रो नृपतिर्मार्भूदिति ततोऽगमत्।।	</td><td>	13-259-3a<br>13-259-3b	
</td></tr>
				
<tr><td>
	ततस्तां कश्यपो दृष्ट्वा व्रजन्तीं पृथिवीं तदा।<br>प्रविवेश महीं सद्यो युक्तात्मा सुसमाहितः।।	</td><td>	13-259-4a<br>13-259-4b	
</td></tr>
				
<tr><td>
	ऋद्धा सा सर्वतो जज्ञे तृणौषधिसमन्विता।<br>धर्मोत्तरा नष्टभया भूमिरासीत्तमतो नृप।।	</td><td>	13-259-5a<br>13-259-5b	
</td></tr>
				
<tr><td>
	एवं वर्षसहस्राणि दिव्यानि विपुलव्रतः।<br>त्रिंशतं कश्यपो राजन्भूमिरासीदतन्द्रितः।।	</td><td>	13-259-6a<br>13-259-6b	
</td></tr>
				
<tr><td>
	अथागम्य महाराजन्नमस्कृत्यि च कश्यपम्।<br>पृथवी काश्यपी जज्ञे सुता तस्य महात्मनः।।	</td><td>	13-259-7a<br>13-259-7b	
</td></tr>
				
<tr><td>
	एष राजन्नीदृशो वै ब्राह्मणः कश्यपोऽभवत्।<br>अन्यं प्रब्रूहि वा त्वं च कश्यपात्क्षत्रियं वरम्।।	</td><td>	13-259-8a<br>13-259-8b	
</td></tr>
				
<tr><td>
	तूष्णीं बभूव नृपतिः पवनस्त्वब्रवीद्वचः।<br>शृणु राजन्नुचथ्यस्य जातस्याङ्गिरसे कुले।।	</td><td>	13-259-9a<br>13-259-9b	
</td></tr>
				
<tr><td>
	भद्रा सोमस्य दुहिता रूपेण परमा मता।<br>तस्यास्तुल्यं पतिं सोम उचथ्यं समपश्यत।।	</td><td>	13-259-10a<br>13-259-10b	
</td></tr>
				
<tr><td>
	सा च तीव्रं तपस्तेपे महाभागा यशस्विनी।<br>उचथ्यं तु महाभागं तत्कृते वरयत्तदा।।	</td><td>	13-259-11a<br>13-259-11b	
</td></tr>
				
<tr><td>
	तत आहूय चोचथ्यं ददामीति यशस्विनीम्।<br>भार्यार्थे स च जग्राह विधिवद्भूरिदक्षिणः।।	</td><td>	13-259-12a<br>13-259-12b	
</td></tr>
				
<tr><td>
	तां त्वकामयत श्रीमान्वरुणः पूर्वमेव ह।<br>स चागम्य वनप्रस्थं यमुनायां जहार ताम्।।	</td><td>	13-259-13a<br>13-259-13b	
</td></tr>
				
<tr><td>
	जलेश्वरस्तु हृत्वा तामनयस्त्वं पुरं प्रति।<br>परमाद्भुतसङ्काशं षट्सहस्रशतह्रदम्।।	</td><td>	13-259-14a<br>13-259-14b	
</td></tr>
				
<tr><td>
	न हि रम्यतरं किञ्चित्तस्मादन्यत्पुरोत्तमम्।<br>वासादैरप्सरोभिश्च दिव्यैः कामैश्च शोभितम्।।	</td><td>	13-259-15a<br>13-259-15b	
</td></tr>
				
<tr><td>
	तत्र देवस्तया सार्धं रेमे राजञ्जलेश्वरः।<br>तदाख्यातमुचथ्याय ततः पत्न्यवमर्दनम्।।	</td><td>	13-259-16a<br>13-259-16b	
</td></tr>
				
<tr><td>
	तच्छ्रुत्वा नारदात्सर्वमुचथ्यो नारदं तदा।<br>प्रोवाच गच्छ ब्रूहि त्वं वरुणं परुषं वचः।।	</td><td>	13-259-17a<br>13-259-17b	
</td></tr>
				
<tr><td>
	मद्वाक्यान्मुञ्च मे भार्यां कस्मात्तां हृतवानसि।<br>लोकपालोसि लोकानां न लोकस्य विलोपकः।।	</td><td>	13-259-18a<br>13-259-18b	
</td></tr>
				
<tr><td>
	सोमेन दत्ता भार्या मे त्वया चापहृताऽद्य वै।<br>इत्युक्तो वचनात्तस्य नारदेन जलेश्वरः।।	</td><td>	13-259-19a<br>13-259-19b	
</td></tr>
				
<tr><td>
	मुञ्च भार्यामुचथ्यस्य कस्मात्त्वं हृतवानसि।<br>इति श्रुत्वा वचस्तस्य सोऽथ तं वरुणोऽब्रवीत्।।	</td><td>	13-259-20a<br>13-259-20b	
</td></tr>
				
				
<tr><td>
	ममैषा सुप्रिया भार्या नैनामुत्स्रष्टुमुत्सहे।<br>इत्युक्तो वरुणेनाथ नारदः प्राप्य तं मुनिम्।<br>उचथ्यमब्रवीद्वाक्यं नातिहृष्टमना इव।।	</td><td>	13-259-21a<br>13-259-21b<br>13-259-21c	
</td></tr>
				
<tr><td>
	गले गृहीत्वा क्षिप्तोस्मि वरुणेन महामुने।<br>न प्रयच्छति ते भार्यां यत्ते कार्यं कुरुष्व तत्।।	</td><td>	13-259-22a<br>13-259-22b	
</td></tr>
				
<tr><td>
	नारदस्य वचः श्रुत्वा क्रुद्धः प्राज्वलदङ्गिराः।<br>अपिबत्तेजसा वारि विष्टभ्य सुमहातपाः।।	</td><td>	13-259-23a<br>13-259-23b	
</td></tr>
				
<tr><td>
	पीयमाने तु सर्वस्मिंस्तोयेऽपि सलिलेश्वरः।<br>सुहृद्भिर्भिक्षमाणोऽपि नैवामुञ्चत तां तदा।।	</td><td>	13-259-24a<br>13-259-24b	
</td></tr>
				
<tr><td>
	ततः क्रुद्धोऽब्रवीद्भूमिमुचथ्यो ब्राह्मणोत्तमः।<br>दर्शय स्वस्थलं भद्रे षट्सहस्रशतह्रदम्।।	</td><td>	13-259-25a<br>13-259-25b	
</td></tr>
				
<tr><td>
	ततस्तदीरणं जातं समुद्रस्यावसर्पतः।<br>तस्माद्देशान्नदीं चैव प्रोवाचासौ द्विजोत्तमः।।	</td><td>	13-259-26a<br>13-259-26b	
</td></tr>
				
<tr><td>
	अदृश्या गच्छ भीरु त्वं सरस्वति मरून्प्रति।<br>अणुण्यभूषो भवतु देशस्त्यक्तस्तया शुभे।।	</td><td>	13-259-27a<br>13-259-27b	
</td></tr>
				
<tr><td>
	ततश्चूर्णीकृते देशेक भद्रामादाय वारिपः।<br>अददाच्छरणं गत्वा भार्यामाङ्गिरसाय वै।।	</td><td>	13-259-28a<br>13-259-28b	
</td></tr>
				
<tr><td>
	प्रतिगृह्य तु तां भार्यामुचथ्यः सुमनाऽभवत्।<br>मुमोच च जगद्दुःखान्मरुतश्चैव निर्मलाः।।	</td><td>	13-259-29a<br>13-259-29b	
</td></tr>
				
<tr><td>
	ततः स लब्ध्वा तां भार्यां वरुणं प्राह धर्मवित्।<br>उचथ्यः सुमहातेजा यत्तुच्छृणु नराधिप।।	</td><td>	13-259-30a<br>13-259-30b	
</td></tr>
				
<tr><td>
	मयैषा तपसा प्राप्ता क्रोशतस्ते जलाधिप।<br>इत्युक्त्वा तामुपादाय स्वमेव भवनं ययौ।।	</td><td>	13-259-31a<br>13-259-31b	
</td></tr>
				
<tr><td>
	एष राजन्नीदृशो वै उचथ्यो ब्राह्मणर्षभः।<br>ब्रवीमि हान्यं ब्रूहि त्वमुचथ्यात्क्षत्रियं वरम्।।	</td><td>	13-259-32a<br>13-259-32b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि एकोनषष्ट्यधिकद्विशततमोऽध्यायः।। 259 ।।	</td><td>		
</td></tr></tbody>