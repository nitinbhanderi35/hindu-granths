<span style="font-size: 14pt; line-height: 200%">देवा ऊचुः।<br>
असुरस्तारको नाम त्वया दत्तवरः प्रभो।<br>
सुरानृषींश्च क्लिश्नाति वधस्तस्य विधीयताम्।।	13-131-1<br>
<br>
तस्माद्भयं समुत्पन्नमस्माकं वै पितामह।<br>
परित्रायस्व नो देव न ह्यन्या गतिरस्ति नः।।	13-131-2<br>
<br>
ब्रह्मोवाच।	<br>
समोहं सर्वभूतानामधर्मं नेह रोचये।<br>
हन्यतां तारकः क्षिप्र सुरर्षिगणबाधिता।।	13-131-3<br>
<br>
वेदा धर्माश्च नोच्छेदं गच्छेयुः सुरसत्तमाः।<br>
विहितं पूर्वमेवात्र मया वै व्येतु वो ज्वरः।।	13-131-4<br>
<br>
देवा ऊचुः।	<br>
वरदानाद्भगवतो दैतेयो बलगर्वितः।<br>
देवैर्न शक्यते हन्तु स कथं प्रशमं व्रजेत्।।	13-131-5<br>
<br>
स हि नैव स्म देवानां नासुराणां न रक्षसाम्।<br>
वध्यः स्यामिति जग्राह वरं त्वत्तः पितामह।।	13-131-6<br>
<br>
देवाश्च शप्ता रुद्राण्या प्रजोच्छेदे पुरा कृते।<br>
न भविष्यति वोऽपत्यमिति सर्वे जगत्पते।।	13-131-7<br>
<br>
ब्रह्मोवाच।	<br>
हुताशनो न तत्रासीच्छापकाले सुरोत्तमाः।<br>
स उत्पादयिताऽपत्यं वधाय त्रिदशद्विषाम्।।	13-131-8<br>
<br>
तद्वै सर्वानतिक्रम्य देवदानवराक्षसान्।<br>
मानुषानथ गन्धर्वान्नागानथ च पक्षिणः।।	13-131-9<br>
<br>
अस्त्रेणामोघपातेन शक्त्या तं घातयिष्यति।<br>
यतो वो भयपुत्पन्नं ये चान्ये सुरशत्रवः।।	13-131-10<br>
<br>
सनातनो हि सङ्कल्पः काम इत्यभिधीयते।<br>
रुद्रस्य तेजः प्रस्कन्नमग्नौ निपतितं च यत्।।	13-131-11<br>
<br>
तत्तजोऽग्निर्महद्भूतं द्वितीयमिव पावकम्।<br>
वधार्थं देवशत्रूणां गङ्गायां जनयिष्यति।।	13-131-12<br>
<br>
स तु नावाप तं शापं नष्टः स हुतभुक्तदा।<br>
तस्माद्वो भयहृद्देवाः समुत्पत्स्यति पावकिः।।	13-131-13<br>
<br>
अन्विष्यतां वै ज्वलनस्तथा चाद्य नियुज्यताम्।<br>
तारकस्य वधोपायः कथितो वै मयाऽनघाः।।	13-131-14<br>
<br>
न हि तेजस्विनां शापास्तेजःसु प्रभवन्ति वै।<br>
बलान्यतिबलं प्राप्य दुर्बलानि भवन्ति वै।।	13-131-15<br>
<br>
हन्यादवध्यान्वरदानपि चैव तपस्विनः।<br>
सङ्कल्पाभिरुचिः कामः सनातनतमोऽभवत्।।	13-131-16<br>
<br>
जगत्पतिरनिर्देश्य सर्वगः सर्वभावनः।<br>
हृच्छयः सर्वभूतानां ज्येष्ठो रुद्रादपि प्रभुः।।	13-131-17<br>
<br>
अन्विष्यतां स तु क्षिप्रं तेजोराशिर्हुताशनः।<br>
स वो मनोगतं कामं देवः सम्पादयिष्यति।।	13-131-18<br>
<br>
एतद्वाक्यमुपश्रुत्य ततो देवा महात्मनः।<br>
जग्मु- संसिद्धसङ्कल्पाः पर्येषन्तो विभावसुम्।।	13-131-19<br>
<br>
ततस्त्रैलोक्यमृषयो व्यचिन्वन्त सुरैः सह।<br>
काङ्क्षन्तो दर्शनं वह्नेः सर्वे तद्गतमानसाः।।	13-131-20<br>
<br>
परेण तपसा युक्ताः श्रीमन्तो लोकविश्रुताः।<br>
लोकानन्वचरन्सिद्धाः सर्व एव भृगूत्तम।<br>
नष्टमात्मनि संलीनं नाभिजग्मुर्हुताशनम्।।	13-131-21<br>
<br>
ततः संजातसंत्रासानग्निदर्शनलालसान्।<br>
जलेचरः क्लान्तमनास्तेजसाऽग्नेः प्रदीपितः।<br>
उवाच देवान्मण्डूको रसातलतलोत्थितः।	13-131-22<br>
<br>
रसातलतले देवा वसत्यग्निरिति प्रभो।<br>
सन्तापादिह सम्प्राप्तः पावकप्रभवादहम्।।	13-131-23<br>
<br>
स संसुप्तो जले देवा भगवान्हव्यवाहनः।<br>
अपः संसृज्य तेजोभिस्तेन सन्तापिता वयम्।।	13-131-24<br>
<br>
तस्य दर्शनमिष्टं वो यदि देवा विभावसोः।<br>
तत्रैवमधिगच्छध्वं कार्यं वो यदि वह्निना।।	13-131-25<br>
<br>
गम्यतां साधयिष्यामो वयं ह्यग्निभयात्सुराः।<br>
एतावदुक्त्वा मण्डूकस्त्वरितो जलमाविशत्।।	13-131-26<br>
<br>
हुताशनस्तु बुबुधे मण्डूकस्य च पैशुनम्।<br>
शशाप स तमासाद्य न रसान्वेत्स्यसीति वै।।	13-131-27<br>
<br>
तं वै संयुज्य शापेन मण्डूकं त्वरितो ययौ।<br>
अन्यत्र वासाय विभुर्न चात्मानमदर्शयत्।।	13-131-28<br>
<br>
देवास्त्वनुग्रहं चक्रुर्मण्डूकानां भृगूत्तम।<br>
यत्तच्छृणु महाबाहो गदतो मम सर्वशः।।	13-131-29<br>
<br>
देवा ऊचुः।	<br>
अग्निशापादजिह्वाऽपि रसज्ञानबहिष्कृताः।<br>
सरस्वतीं बहुविधां यूममुच्चारयिष्यथ।।	13-131-30<br>
<br>
बिलवासं गतांश्चैव निराहारानचेतसः।<br>
गतासूनपि वः शुष्कान्भूमिः सन्धारयिष्यति।।	13-131-31<br>
<br>
तमोघनायामपि वै निशायां विचरिष्यथ।<br>
इत्युक्त्वा तांस्ततो देवाः पुनरेव महीमिमाम्।।	13-131-32<br>
<br>
परीयुर्ज्वलनस्यार्थे न चाविन्दन्हुताशनम्।<br>
अथ तान्द्विरदः कश्चित्सुरेन्द्रद्विरदोपमः।।	13-131-33<br>
<br>
अश्वत्थस्थोऽग्निरित्येवमाह देवान्भृगूद्वह।<br>
शशाप ज्वलनः सर्वान्द्विरदान्क्रोधमूर्च्छितः।।	13-131-34<br>
<br>
प्रतीपा भवतां जिह्वा भवित्रीति भृगूद्वह।<br>
इत्युक्त्वा निःसृतोऽश्वत्थादग्निर्वारणसूचितः।<br>
प्रविवेश शमीगर्भमथ वह्निः सुषुप्सया।।	13-131-35<br>
<br>
अनुग्रहं तु नागानां यं चक्रुः शृणु तं प्रभो।<br>
देवा भृगुकुलश्रेष्ठ प्रीत्या सत्यपराक्रमाः।।	13-131-36<br>
<br>
देवा ऊचुः।	<br>
प्रतीपया जिह्वयाऽपि सर्वाहारान्हरिष्यथ।<br>
वाचं चोच्चारयिष्यध्वमुच्चैरव्यञ्जिताक्षराम्।<br>
इत्युक्त्वा पुनरेवाग्निमनुसस्रुर्दिवौकसः।।	13-131-37<br>
<br>
अश्वत्थान्निःसृतश्चाग्निः शमीगर्भमुपाविशत्।<br>
शुकेन ख्यापितो विप्र तं देवाः समुपाद्रवन्।।	13-131-38<br>
<br>
शशाप सुकमग्निस्तु वाग्विहीनो भविष्यसि।<br>
जिह्वामावर्तयामास तस्यापि हुतभुक्तदा।।	13-131-39<br>
<br>
दृष्ट्वा तु ज्वलनं देवाः शुकमूचुर्दयान्विताः।<br>
भविता न त्वमत्यन्तं शुकत्वे नष्टवागिति।।	13-131-40<br>
<br>
आवृत्तजिह्वस्य सतो वाक्यं कान्तं भविष्यति।<br>
बालस्येव प्रवृद्धस्य कलमव्यक्तमद्भुतम्।।	13-131-41<br>
<br>
इत्युक्त्वा तं शमीगर्भे वह्निमालक्ष्य देवताः।<br>
तदेवायतनं चक्रुः पुण्यं सर्वक्रियास्वपि।।	13-131-42<br>
<br>
तदाप्रभृति चाप्यग्निः शमीगर्भेषु दृश्यते।<br>
उत्पादने तथोपायमभिजग्मुश्च मानवाः।।	13-131-43<br>
<br>
आपो रसातले यास्तु संस्पृष्टाश्चित्रभानुना।<br>
ताः पर्वतप्रस्रवणैरूष्मां मुञ्चन्ति भार्गव।<br>
पावकेनाधिशयता सन्तप्तास्तस्य तेजसा।।	13-131-44<br>
<br>
अथाग्निर्देवता दृष्ट्वा बभूव व्यथितस्तदा।<br>
किमागमनमित्येवं तानपृच्छत पावकः।।	13-131-45<br>
<br>
तमूचुर्विबुधाः सर्वे ते चैव परमर्षयः।<br>
त्वां नियोक्ष्यामहे कार्ये तद्भवान्कर्तुमर्हति।<br>
कृते च तस्मिन्भविता तवापि सुमहान्गुणः।।	13-131-46<br>
<br>
अग्निरुवाच।	<br>
ब्रूत यद्भवतां कार्यं कर्तास्मि तदहं सुराः।<br>
भवतां तु नियोज्योस्मि मावोत्रास्तु विचारणा।।	13-131-47<br>
<br>
देवा ऊचुः।	<br>
असुरस्तारको नाम ब्रह्मणो वरदर्पितः।<br>
अस्मान्प्रबाधते वीर्याद्वधस्तस्य विधीयताम्।।	13-131-48<br>
<br>
इमान्देवगणांस्तात प्रजापतिगणांस्तथा।<br>
ऋषींश्चापि महाभाग परित्रायस्व पावक।।	13-131-49<br>
<br>
अपत्यं तेजसा युक्तं प्रवीरं जनयक प्रभो।<br>
यद्भयं नोऽसुरात्तस्मान्नाशयेद्धव्यवाहन।।	13-131-50<br>
<br>
शप्तानां नो महादेव्या नान्यदस्ति परायणम्।<br>
अन्यत्र भवतो वीर तस्मात्त्रायस्व नः प्रभो।।	13-131-51<br>
<br>
इत्युक्तः स तथेत्युक्त्वा भगवान्हव्यवाहनः।<br>
जगामाथ दुराधर्षो गङ्गां भागीरथीं प्रति।।	13-131-52<br>
<br>
तया चाप्यभवन्मिश्रो गर्भं चास्यां दधे तदा।<br>
ववृधे स तदा गर्भः कक्षे कृष्णगतिर्यथा।।	13-131-53<br>
<br>
तेजसा तस्य देवस्य गङ्गा विह्वलचेतना।<br>
सन्तापमगमत्तीव्रं वोढुं सा न शशाक ह।।	13-131-54<br>
<br>
आहिते ज्वलनेनाथ गर्भे तेजःसमन्विते।<br>
गङ्गायामसुरः कश्चिद्भैरवं नादमानदत्।।	13-131-55<br>
<br>
अबुद्धिपतितेनाथ नादेन विपुलेन सा।।<br>
वित्रस्तोद्धान्तनयना गङ्गा विप्लुतलोचना।।	13-131-56<br>
<br>
विसंज्ञा नाशकद्गर्भं वोढुमात्मानमेव च।<br>
सा तु तेजःपरीताङ्गी कम्पमाना च जाह्नवी।।	13-131-57<br>
<br>
उवाच ज्वलनं विप्र तदा गर्भबलोद्धुता।<br>
नते शक्ताऽस्मि भगवंस्तेजसोऽस्य विधारणे।।	13-131-58<br>
<br>
विमूढाऽस्मि कृताऽनेन न मे स्वास्ध्यं यथा पुरा।<br>
विह्वला चास्मि भगवंश्चेतो नष्टं च मेऽनघ	13-131-59<br>
<br>
धारणे नास्य शक्ताऽहं गर्भस्य तपतांवर।<br>
उत्स्रक्ष्येऽहमिमं दुःखान्न तु कामात्कथञ्चन।।	13-131-60<br>
<br>
न तेजसाऽस्ति संस्पर्शो मम देव विभावसो।<br>
आपदर्थे हि सम्बन्धः सुसूक्ष्मोऽपि महाद्युते।।	13-131-61<br>
<br>
यदत्र गुणसम्पन्नमितरद्वा हुताशन।<br>
त्वय्येव तदहं मन्ये धर्माधर्मौ च केवलौ।।	13-131-62<br>
<br>
तामुवाच ततो वह्निर्धार्यतां धार्यतामिति।<br>
गर्भो मत्तेजसा युक्तो महागुणफलोदयः।।	13-131-63<br>
<br>
शक्ता ह्यसि महीं कृत्स्नां वोढुं धारयितुं तथा।<br>
न हि ते किञ्चिदप्राप्यमन्यतो धारणादृते।।	13-131-64<br>
<br>
एवमुक्ता तु सा देवी तत्रैवान्तरधीयत।<br>
पावकश्चापि तेजस्वी कृत्वा कार्यं दिवौकसाम्।<br>
जगामेष्टं तदा देशं ततो भार्गवनन्दन।।'	13-131-65<br>
<br>
सा वह्निना वार्यमाणा देवैरपि सरिद्वरा।<br>
समुत्ससर्ज तं गर्भं मेरौ गिरिवेर तदा।।	13-131-66<br>
<br>
समर्था धारणे चापि रुद्रतेजःप्रधर्षिता।<br>
नाशकत्सा तदा गर्भं सन्धारयितुमोजसा।<br>
समुत्ससर्ज तं दुःखाद्दीप्तवैश्वानरप्रभम्।।	13-131-67<br>
<br>
दर्शयामास चाग्निस्तां तदा गङ्गां भृगूद्वह।<br>
पप्रच्छ सरितां श्रेष्ठां कच्चिद्गर्भः सुखोदयः।।	13-131-68<br>
<br>
कीदृग्गुणोपि वा देवि कीदृग्रूपश्च दृश्यते।<br>
तेजसा केन वा युक्तः सर्वमेतद्ब्रवीहि मे।।	13-131-69<br>
<br>
गङ्गोवाच।	<br>
जातरूपः स गर्भो वै तेजसा त्वमिवानघ।<br>
सुवर्णो विमलो दीप्तः पर्वतं चावभासयन्।।	13-131-70<br>
<br>
पद्मोत्पलविमिश्राणां ह्रदानामिव शीतलः।<br>
गन्धोस्य स कदम्बानां तुल्यो वै तपतांवर।।	13-131-71<br>
<br>
तेजसा तस्य गर्भस्य भास्करस्येव रश्मिभिः।<br>
यद्द्रव्यं परिसंसृष्टं पृथिव्यां पर्वतेषु च।<br>
तत्सर्वं काञ्चनीभूतं समन्तात्प्रत्यदृश्यत।।	13-131-72<br>
<br>
पर्यधावत शैलांश्च नदीः प्रस्रवणानि च।<br>
व्यादीपयत्तेजसा च त्रैलोक्यं सचराचरम्।।	13-131-73<br>
<br>
एवंरूपः स भगवान्पुत्रस्ते हव्यवाहन।<br>
सूर्यवैश्वानरसमः कान्त्या सोम इवापरः।।	13-131-74<br>
<br>
वसिष्ठ उवाच।	<br>
एवमुक्त्वा तु सा देवी तत्रैवान्तरधीयत।<br>
पावकश्चापि तेजस्वी कृत्वा कार्यं दिवौकसाम्।<br>
जगामेष्टं ततो देशं तदा भार्गवनन्दन।।	13-131-75<br>
<br>
एतैः कर्मगुणैर्लोके नामाग्नेः परिगीयते।<br>
हिरण्यरेता इति वै ऋषिभिर्विबुधैस्तथा।<br>
पृथिवी च तदा देवी ख्याता वसुमतीति वै।।	13-131-76<br>
<br>
स तु गर्भो महातेजा गाङ्गेयः पावकोद्भवः।<br>
दिव्यं शरवणं प्राप्य ववृधेऽद्भुतदर्शनः।।	13-131-77<br>
<br>
ददृशुः कृत्तिकास्तं तु बालार्कसदृशद्युतिम्।<br>
जातस्नेहास्तु तं बालं पुपुषुः स्तन्यविस्रवैः।।	13-131-78<br>
<br>
ततः स कार्तिकेयत्वमवाप परमद्युतिः।<br>
स्कन्नत्वात्स्कन्दतां चापि गुहावासाद्गुहोऽभवत्।।	13-131-79<br>
<br>
एवं सुवर्णमुत्पन्नमपत्यं जातवेदसः।<br>
तत्र जाम्बूनदं श्रेष्ठं देवानामपि भूषणम्।।	13-131-80<br>
<br>
ततःप्रभृति चाप्येतञ्जातरूपमुदाहृतम्।<br>
रत्नानामुत्तमं रत्नं भूषणानां तथैव च।।	13-131-81<br>
<br>
पवित्रं च पवित्राणां मङ्गलानां च मङ्गलम्।<br>
यत्सुवर्णं स भगवानग्निरीशः प्रजापतिः।।	13-131-82<br>
<br>
पवित्राणां पवित्रं हि कनकं द्विजसत्तमाः।<br>
अग्नीषोमात्मकं चैव जातरूपमुदाहृतम्।।	13-131-83<br>
<br>
।। इति श्रीमन्महाभारते अनुशासनपर्वणि<br>
दानधर्मपर्वणि एकत्रिंशदधिकशततमोऽध्यायः।। 131 ।।	<br>
<br>
</span>
