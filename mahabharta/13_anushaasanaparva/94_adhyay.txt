				
<tbody><tr><td>
	<b>युधिष्ठिर उवाच।</b>	</td><td>	13-94-1x	
</td></tr>
				
<tr><td>
	यानीमानि बहिर्वेद्यां दानानि परिचक्षते।<br>तेभ्यो विशिष्टं किं दानं मतं ते कुरुपुङ्गव।।	</td><td>	13-94-1a<br>13-94-1b	
</td></tr>
				
<tr><td>
	कौतूहलं हि परमं तत्र मे विद्यते प्रभो।<br>दातारं दत्तमन्वेति यद्दानं तत्प्रचक्ष्व मे।।	</td><td>	13-94-2a<br>13-94-2b	
</td></tr>
<tr><td>
	<b>भीष्म उवाच।</b>	</td><td>	13-94-3x	
</td></tr>
				
<tr><td>
	अभयं सर्वभूतेभ्यो व्यसने चाप्यनुग्रहः।<br>यच्चाभिलषितं दद्यात्तृषितायाभियाचते।।	</td><td>	13-94-3a<br>13-94-3b	
</td></tr>
				
<tr><td>
	भरणे पुत्रदाराणां तद्दानं श्रेष्ठमुच्यते।<br>दत्तं दातारमन्वेति तद्दानं भरतर्षभ।।	</td><td>	13-94-4a<br>13-94-4b	
</td></tr>
				
<tr><td>
	हिरण्यदानं गोदानं पृथिवीदानमेव च।<br>एतानि वै पवित्राणि तारयन्त्यपि दुष्कृतात्।।	</td><td>	13-94-5a<br>13-94-5b	
</td></tr>
				
<tr><td>
	एतानि पुरुषव्याघ्र साधुभ्यो देहि नित्यदा।<br>दानानि हि नरं पापान्मोक्षयन्ति न संशयः।।	</td><td>	13-94-6a<br>13-94-6b	
</td></tr>
				
<tr><td>
	यद्यदिष्टतमं लोके यच्चास्य दयितं गृहे।<br>तत्तद्गुणवते देयं तदेवाक्षयमिच्छता।।	</td><td>	13-94-7a<br>13-94-7b	
</td></tr>
				
<tr><td>
	प्रियाणि लभते नित्यं प्रियदः प्रियकृत्तथा।<br>प्रियो भवति भूतानामिह चैव परत्र च।।	</td><td>	13-94-8a<br>13-94-8b	
</td></tr>
				
<tr><td>
	याचमानमभीमानादनासक्तमकिञ्चनम्।<br>यो नार्चति यथाशक्ति स नृशंसो युधिष्ठिर।।	</td><td>	13-94-9a<br>13-94-9b	
</td></tr>
				
<tr><td>
	अमित्रमपि चेद्दीनं शरणैषिणमागतम्।<br>व्यसने योऽनुगृह्णाति स वै पुरुषसत्तमः।।	</td><td>	13-94-10a<br>13-94-10b	
</td></tr>
				
<tr><td>
	कृशाय कृतविद्याय वृत्तिक्षीणाय सीदते।<br>अपहन्यात्क्षुधां यस्तु न तेन पुरुषः समः।।	</td><td>	13-94-11a<br>13-94-11b	
</td></tr>
				
<tr><td>
	क्रियानियमितान्साधुन्पुत्रदारैश्च कर्शितान्।<br>अयाचमानान्कौन्तेय सर्वोपायैर्निमन्त्रयेत्।।	</td><td>	13-94-12a<br>13-94-12b	
</td></tr>
				
<tr><td>
	आशिषं ये न देवेषु न च मर्त्येषु कुर्वते।<br>अर्हन्तो नित्यसत्वस्था यथालब्धोपजीविनः।।	</td><td>	13-94-13a<br>13-94-13b	
</td></tr>
				
<tr><td>
	आशीविषसमेभ्यश्च तेभ्यो रक्षस्व भारत।<br>तान्युक्तैरुपजिज्ञास्य भोगैर्निर्वप रक्ष च।।	</td><td>	13-94-14a<br>13-94-14b	
</td></tr>
				
<tr><td>
	कृतैरावसथैर्नित्यं सप्रेष्यैः सपरिच्छदैः।<br>निमन्त्रयेथाः कौरव्य सर्वभूतसुखावहैः।।	</td><td>	13-94-15a<br>13-94-15b	
</td></tr>
				
<tr><td>
	यदि ते प्रतिगृह्णीयुः श्रद्धापूतं युधिष्ठिर।<br>कार्यमित्येव मन्वाना धार्मिकाः पुण्यकर्मिणः।।	</td><td>	13-94-16a<br>13-94-16b	
</td></tr>
				
<tr><td>
	विद्यास्नाता व्रतस्नाता धर्ममाश्रित्य जीविनः।<br>गूढस्वाध्यायतपसो ब्राह्म्णाः संशितव्रताः।।	</td><td>	13-94-17a<br>13-94-17b	
</td></tr>
				
<tr><td>
	तेषु शुद्धेषु दान्तेषु स्वदारनिरतेषु च।<br>यत्करिष्यसि कल्याणं तत्ते लोके युधाम्पते।।	</td><td>	13-94-18a<br>13-94-18b	
</td></tr>
				
<tr><td>
	यथाऽग्निहोत्रं सुहुतं सायम्प्रातर्द्विजातिना।<br>तथा भवति दत्तं वै विद्वद्भ्यो यत्कृतात्मना।।	</td><td>	13-94-19a<br>13-94-19b	
</td></tr>
				
<tr><td>
	एष ते विततो यज्ञः श्रद्धापूतः सदक्षिणः।<br>विशिष्टः सर्वयज्ञेभ्यो ददतस्तात वर्तताम्।।	</td><td>	13-94-20a<br>13-94-20b	
</td></tr>
				
<tr><td>
	निवापो दानसदृशः सदृशेषु युधिष्ठिर।<br>निवेदयन्पूजयन्वै तेष्वानृण्यं निगच्छति।।	</td><td>	13-94-21a<br>13-94-21b	
</td></tr>
				
<tr><td>
	य एवं नैव कुप्यन्ते न लुभ्यन्ति तृणेष्वपि।<br>त एव नः पूज्यतमा ये चापि प्रियवादिनः।।	</td><td>	13-94-22a<br>13-94-22b	
</td></tr>
				
<tr><td>
	ये नो न बहुमन्यन्ते न प्रवर्तन्ति याचने।<br>पुत्रवत्परिपाल्यास्ते नमस्तेभ्यस्तथाऽभयम्।।	</td><td>	13-94-23a<br>13-94-23b	
</td></tr>
				
<tr><td>
	ऋत्विक्पुरोहिताचार्या मृदुधर्मपरा हि ये।<br>क्षात्रेणापि हि संसृष्टं तेजः शाम्यति तेष्वपि।।	</td><td>	13-94-24a<br>13-94-24b	
</td></tr>
				
<tr><td>
	ईश्वरो बलवानस्मि राजाऽस्मीति युधिष्ठिर।<br>ब्राह्मणान्मास्म पर्यासीर्वासोभिरशनेन च।।	</td><td>	13-94-25a<br>13-94-25b	
</td></tr>
				
<tr><td>
	यच्छोभार्थं बलार्तं वा वित्तमस्ति तवानघ।<br>तेन ते ब्राह्मणाः पूज्याः स्वधर्ममनुतिष्ठता।।	</td><td>	13-94-26a<br>13-94-26b	
</td></tr>
				
<tr><td>
	नमस्कार्यास्तथा विप्रा वर्तमाना यथातथम्।<br>यथासुखं यथोत्साहं ललन्तु त्वयि पुत्रवत्।।	</td><td>	13-94-27a<br>13-94-27b	
</td></tr>
				
<tr><td>
	को ह्यक्षयप्रसादानां सुहृदामल्पतोषिणाम्।<br>वृत्तिमर्हत्युपक्षेप्तुं त्वदन्यः कुरुसत्तम।।	</td><td>	13-94-28a<br>13-94-28b	
</td></tr>
				
<tr><td>
	यथाऽपत्याश्रयो धर्मः स्त्रीणां लोके सनातनः।<br>सदैव सा गतिर्नान्या तथाऽस्माकं द्विजातयः।।	</td><td>	13-94-29a<br>13-94-29b	
</td></tr>
				
<tr><td>
	यदि नो ब्राह्मणास्तात संत्यजेयुरपूजिताः।<br>पश्यन्तो दारुणं कर्म सततं क्षत्रिये स्थितम्।।	</td><td>	13-94-30a<br>13-94-30b	
</td></tr>
				
<tr><td>
	अवेदानामकीर्तीनामलोकानामयज्विनाम्।<br>कोनु स्याज्जीवितेनार्थस्तद्धिनो ब्राह्मणाश्रयम्।।	</td><td>	13-94-31a<br>13-94-31b	
</td></tr>
				
				
<tr><td>
	अत्र ते वर्तयिष्यामि यथा धर्मं सनातनम्।<br>राजन्यो ब्राह्मणान्राजन्पुरा परिचचार ह।<br>वैश्यो राजन्यमित्येव शूद्रो वैश्यमिति श्रुतिः।।	</td><td>	13-94-32a<br>13-94-32b<br>13-94-32c	
</td></tr>
				
<tr><td>
	दूराच्छूद्रेणोपचर्यो ब्राह्मणोऽग्निरिव ज्वलन्।<br>संस्पर्शपरिचर्यसल्तु वैश्येन क्षत्रियेण च।।	</td><td>	13-94-33a<br>13-94-33b	
</td></tr>
				
<tr><td>
	मृदुभावान्सत्यशीलान्सत्यधर्मानुपालकान्।<br>आशीविषानिव क्रुद्धांस्तानुपाचरत द्विजान्।।	</td><td>	13-94-34a<br>13-94-34b	
</td></tr>
				
				
<tr><td>
	अपरेषां परेषां च परेभ्यश्चापि ये परे।<br>क्षत्रियाणां प्रतपतां तेजसा च बलेन च।<br>ब्राह्मणेष्वेव शाम्यन्ति तेजांसि च तपांसि च।।	</td><td>	13-94-35a<br>13-94-35b<br>13-94-35c	
</td></tr>
				
<tr><td>
	न मे पिता प्रियतरो न त्वं तात तथा प्रियः।<br>न मे पितुः पिता राजन्न चात्मा न च जीवितम्।।	</td><td>	13-94-36a<br>13-94-36b	
</td></tr>
				
<tr><td>
	त्वत्तश्च मे प्रियतरः पृथिव्यां नास्ति कश्चन।<br>त्वत्तोऽपि मे प्रियतरा ब्राह्मणा भरतर्षभ।।	</td><td>	13-94-37a<br>13-94-37b	
</td></tr>
				
<tr><td>
	ब्रवीमि सत्यमेतच्च यथाऽहं पाण्डुनन्दन।<br>तेन सत्येन गच्छेयं लोकान्यत्र स शान्तनुः।।	</td><td>	13-94-38a<br>13-94-38b	
</td></tr>
				
<tr><td>
	पश्येयं च सतां लोकाञ्छुचीन्ब्रह्मपुरस्कृतान्।<br>तत्र मे तात गन्तव्यमह्नाय च चिराय च।।	</td><td>	13-94-39a<br>13-94-39b	
</td></tr>
				
<tr><td>
	सोहमेतादृशान्लोकान्दृष्ट्वा भरतसत्तम।<br>यन्मे कृतं ब्राह्मणेषु न तप्ये तेन पार्थिव।।	</td><td>	13-94-40a<br>13-94-40b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि चतुर्नवतितमोऽध्यायः।। 94 ।।	</td><td>		
</td></tr></tbody>