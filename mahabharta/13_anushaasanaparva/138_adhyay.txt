				
<tbody><tr><td>
	<b>युधिष्ठिर उवाच।</b>	</td><td>	13-138-1x	
</td></tr>
				
<tr><td>
	केन सङ्कल्पितं श्राद्धं कस्मिन्काले किमात्मकम्।<br>भृग्वङ्गिरसिके काले मुनिना कतरेण वा।।	</td><td>	13-138-1a<br>13-138-1b	
</td></tr>
				
				
<tr><td>
	`येन सङ्कल्पितं चैव तन्मे ब्रूहि पितामह।<br>कानि श्राद्धेषु वर्ज्यानि कानि मूलफलानि च।<br>धान्यजात्यश्च का वर्ज्यास्तन्मे ब्रूहि पितामह।।	</td><td>	13-138-2a<br>13-138-2b<br>13-138-2c	
</td></tr>
<tr><td>
	<b>भीष्म उवाच।</b>	</td><td>	13-138-3x	
</td></tr>
				
<tr><td>
	यथा श्राद्धं सम्प्रवृत्तं यस्मिन्काले सदात्मकम्।<br>येन सङ्कल्पितं चैव तन्मे शृणु जनाधिप।।	</td><td>	13-138-3a<br>13-138-3b	
</td></tr>
				
<tr><td>
	स्वायम्भुवोऽत्रिः कौरव्य परमर्षिः प्रतापवान्।<br>तस्य वंशे महाराज दत्तात्रेय इति स्मृतः।।	</td><td>	13-138-4a<br>13-138-4b	
</td></tr>
				
<tr><td>
	दत्तात्रेयस्य पुत्रोऽभून्निमिर्नाम तपोधनः।<br>निमेश्चाप्यभवत्पुत्रः श्रीमान्नाम श्रिया वृतः।।	</td><td>	13-138-5a<br>13-138-5b	
</td></tr>
				
<tr><td>
	पूर्णो वर्षसहस्रान्ते स कृत्वा दुष्करं तपः।<br>कालधर्मपरीतात्मा निधनं समुपागतः।।	</td><td>	13-138-6a<br>13-138-6b	
</td></tr>
				
<tr><td>
	निमिस्तु कृत्वा शौचानि विधिदृष्टेन कर्मणा।<br>सन्तापमगमत्तीप्रं पुत्रशोकपरायणः।।	</td><td>	13-138-7a<br>13-138-7b	
</td></tr>
				
<tr><td>
	अथ कृत्वोपकार्याणि चतुर्दश्यां महामतिः।<br>तमेव गणयञ्शोकं विरात्रे प्रत्यबुध्यत।।	</td><td>	13-138-8a<br>13-138-8b	
</td></tr>
				
<tr><td>
	तस्यासीत्प्रतिबुद्धस्य शोकेन व्यथितात्मनः।<br>मनः संहृत्य विषये बुद्धिर्विस्तारगामिनी।।	</td><td>	13-138-9a<br>13-138-9b	
</td></tr>
				
<tr><td>
	ततः सञ्चिन्तयामास श्राद्धकल्पं समाहितः।<br>यानि तस्यैव भोज्यानि मूलानि च फलानि च।।	</td><td>	13-138-10a<br>13-138-10b	
</td></tr>
				
<tr><td>
	उक्तानि यानि चान्यानि यानि चेष्टानि तस्य ह।<br>तानि सर्वाणि मनसा विनिश्चित्य तपोधनः।।	</td><td>	13-138-11a<br>13-138-11b	
</td></tr>
				
<tr><td>
	अमावास्यां महाप्राज्ञो विप्रानानाय्य पूजितान्।<br>दक्षिणावर्तिकाः सर्वा बृसीः स्वयमथाकरोत्।।	</td><td>	13-138-12a<br>13-138-12b	
</td></tr>
				
<tr><td>
	सप्त विप्रांस्ततो भोज्ये युगपत्समुपानयत्।<br>ऋते च लवणं भोज्यं श्यामाकान्नं ददौ प्रभुः।।	</td><td>	13-138-13a<br>13-138-13b	
</td></tr>
				
<tr><td>
	दक्षिणाग्रास्ततो दर्भा विष्टरेषु निवेशिताः।<br>पादयोश्चैव विप्राणां ये त्वन्नमुपभुञ्जते।।	</td><td>	13-138-14a<br>13-138-14b	
</td></tr>
				
<tr><td>
	कृत्वा च दक्षिणाग्नान्वै दर्भान्स प्रयतः शुचिः।<br>प्रददौ श्रीमते पिण्डान्नामगोत्रमुदाहरन्।।	</td><td>	13-138-15a<br>13-138-15b	
</td></tr>
				
<tr><td>
	तत्कृत्वा स मुनिश्रेष्ठो धर्मसङ्करमात्मनः।<br>पश्चात्तापेन महता तप्यमानोऽभ्यचिन्तयत्।।	</td><td>	13-138-16a<br>13-138-16b	
</td></tr>
				
<tr><td>
	अकृतं मुनिभिः पूर्वं किं मयेदमनुष्ठितम्।<br>कथं नु शापेन न मां दहेयुर्ब्राह्मणा इति।।	</td><td>	13-138-17a<br>13-138-17b	
</td></tr>
				
				
<tr><td>
	ततः सञ्चिन्तयामास वंशकर्तारमात्मनः।<br>`बुद्ध्वाऽत्रिं मनसा दध्यौ भगवन्तं समाहितः।<br>ध्यातमात्रस्तथा चात्रिराजगाम तपोधनः।।	</td><td>	13-138-18a<br>13-138-18b<br>13-138-18c	
</td></tr>
				
<tr><td>
	अथात्रिस्तं तथा दृष्ट्वा पुत्रशोकेन कर्शितम्।<br>भृशमाश्वासयामास वाग्भिरिष्टाभिरव्ययः।।	</td><td>	13-138-19a<br>13-138-19b	
</td></tr>
				
<tr><td>
	निमे सङ्कल्पितस्तेऽयं पितृयज्ञस्तपोधन।<br>मतो मे पूर्वदृष्टोऽत्र धर्मोऽयं ब्रह्मणा स्वयम्।।	</td><td>	13-138-20a<br>13-138-20b	
</td></tr>
				
<tr><td>
	सोयं स्वयभुविहितो धर्मः सङ्कल्पितस्त्वया।<br>ऋते स्वयम्भुवः कोऽन्यः श्राद्धे संविधिमाहरेत्।।	</td><td>	13-138-21a<br>13-138-21b	
</td></tr>
				
<tr><td>
	अथाख्यास्यामि ते पुत्र श्राद्दे यं विधिमुत्तमम्।<br>स्वयम्भुविहितं पुत्र तत्कुरुष्व निबोध मे।।	</td><td>	13-138-22a<br>13-138-22b	
</td></tr>
				
<tr><td>
	कृत्वाऽग्निशरणं पूर्वं मन्त्रपूर्वं तपोधन।<br>ततोऽग्नयेऽथ सोमाय वरुणाय च नित्यशः।।	</td><td>	13-138-23a<br>13-138-23b	
</td></tr>
				
<tr><td>
	विश्वेदवाश्च यि नित्यं पितृभिः सह गोचराः।<br>तेभ्यः सङ्कल्पिता भागाः स्वयमेव स्वयम्भुवा।।	</td><td>	13-138-24a<br>13-138-24b	
</td></tr>
				
<tr><td>
	स्तोतव्या चेह पृथिवी लोकस्यैव तु धारिणी।<br>वैष्णवी काश्यपि चेति तथैवेहाक्षयेति च।।	</td><td>	13-138-25a<br>13-138-25b	
</td></tr>
				
<tr><td>
	उदकानयने चैव स्तोतव्यो वरुणो विभुः।<br>ततोऽग्निश्चैव सोमश्च आराध्याविह तेऽनघ।।	</td><td>	13-138-26a<br>13-138-26b	
</td></tr>
				
<tr><td>
	देवास्तु पितरो नाम निर्मिता ये स्वयम्भुवा।<br>ऊष्मपा ये महाभागास्तेषां भागः प्रकल्पितः।।	</td><td>	13-138-27a<br>13-138-27b	
</td></tr>
				
<tr><td>
	ते श्राद्धेनार्च्यमाना वै विमुच्यन्ते ह किल्बिषात्।<br>सप्तकाः पितृवंशास्तु पूर्वदृष्टाः स्वयंभुवा।।	</td><td>	13-138-28a<br>13-138-28b	
</td></tr>
				
<tr><td>
	विश्वे चाग्निमुखा देवाः संख्याताः पूर्वमेव ते।<br>तेषां नामानि वक्ष्यामि भागार्हाणां महात्मनाम्।।	</td><td>	13-138-29a<br>13-138-29b	
</td></tr>
				
<tr><td>
	सहः कृतिर्विपाप्मा च पुण्यकृत्पावनस्तथा।<br>ग्राम्यः क्षेम्यः समूहश्च दिव्यसानुस्तथैव च।।	</td><td>	13-138-30a<br>13-138-30b	
</td></tr>
				
<tr><td>
	विवस्वान्वीर्यवाञ्श्रीमान्कीर्तिमान्कृत एव च।<br>जितात्मा मुनिवीर्यश्च दीप्तरोमा भयङ्करः।।	</td><td>	13-138-31a<br>13-138-31b	
</td></tr>
				
<tr><td>
	अनुकर्मा प्रतीतश्च प्रदाताऽप्यंशुमांस्तथा।<br>शैलाभः परमक्रोधी धीरोष्णी भूपतिस्तथा।।	</td><td>	13-138-32a<br>13-138-32b	
</td></tr>
				
<tr><td>
	स्रजो वज्रीवरी चैव विश्वेदेवाः सनातनाः।<br>विद्युद्वर्चाः सोमवर्चाः सूर्यश्रीश्चेति नामतः।।	</td><td>	13-138-33a<br>13-138-33b	
</td></tr>
				
<tr><td>
	सोमपः सूर्यसावित्रो दत्तात्मा पुण्डरीयकः।<br>उष्णीनाभो नभोदश्च विश्वायुर्दीप्तिरेव च।।	</td><td>	13-138-34a<br>13-138-34b	
</td></tr>
				
<tr><td>
	चमूहरः सुरेशश्च व्योमारिः शङ्करो भवः।<br>ईशः कर्ता कृतिर्दक्षो भुवनो दिव्यकर्मकृत्।।	</td><td>	13-138-35a<br>13-138-35b	
</td></tr>
				
<tr><td>
	गणितः पञ्चवीर्यश्च आदित्यो रश्मिवांस्तथा।<br>सप्तकृत्सोमवर्चाश्च विश्वकृत्कविरेव च।।	</td><td>	13-138-36a<br>13-138-36b	
</td></tr>
				
<tr><td>
	अनुगोप्ता सुगोप्ता च नप्ता चेश्वर एव च।<br>कीर्तितास्ते महाभागाः कालस्य गतिगोचराः।।	</td><td>	13-138-37a<br>13-138-37b	
</td></tr>
				
<tr><td>
	अश्राद्धेयानि धान्यानि कोद्रवाः पुलकास्तथा।<br>हिङ्गुद्रवेषु शाकेषु मूलानां लशुनं तथा।।	</td><td>	13-138-38a<br>13-138-38b	
</td></tr>
				
<tr><td>
	पलाण्डुः सौभाञ्जनकस्तथा गृञ्जनकादयः।<br>कूश्माण्डजात्यलाबुं च कृष्णं लवणमेव च।।	</td><td>	13-138-39a<br>13-138-39b	
</td></tr>
				
				
<tr><td>
	ग्राम्यवाराहमांसं च यच्चैवाप्रोक्षितं भवेत्।<br>कृष्णाजं जीरकं चैव शीतपाकी तथैव च।<br>अङ्कुराद्यास्तथा वर्ज्या इह शृङ्गाटकानि च।।	</td><td>	13-138-40a<br>13-138-40b<br>13-138-40c	
</td></tr>
				
<tr><td>
	वर्जयेल्लवणं सर्वं तथा जम्बूफलानि च।<br>अवक्षुतावरुदितं तथा श्राद्धे च वर्जयेत्।	</td><td>	13-138-41a<br>13-138-41b	
</td></tr>
				
<tr><td>
	निवापे हव्यकव्ये वा गर्हितं च सुदर्शनम्।<br>पितरश्च हि देवाश्च नाभिनन्दन्ति तद्धविः।।	</td><td>	13-138-42a<br>13-138-42b	
</td></tr>
				
<tr><td>
	चण्डालश्वपचौ वर्ज्यौ निवापे समुपस्थिते।<br>काषायवासाः कुष्ठी वा पतितो ब्रह्महाऽपि वा।।	</td><td>	13-138-43a<br>13-138-43b	
</td></tr>
				
<tr><td>
	सङ्कीर्णयोनिर्विप्रश्च सम्बन्धी पतितश्च यः।<br>वर्जनीय बुधैरेते निवापे समुपस्थिते।।	</td><td>	13-138-44a<br>13-138-44b	
</td></tr>
				
<tr><td>
	इत्येवमुक्त्वा भगवान्स्ववंश्यं तमृषिं पुरा।<br>पितामहसभां दिव्या जगामात्रिस्तपोधनः।।	</td><td>	13-138-45a<br>13-138-45b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि अष्टत्रिंशदधिकशततमोऽध्यायः।। 138 ।।	</td><td>		
</td></tr></tbody>