<span style="font-size: 14pt; line-height: 200%">वरश्च गृह्यतां मत्तो यश्च ते संशयो हृदि।<br>
तं प्रब्रूदि नरश्रेष्ठ सर्वं सम्पादयामि ते।।	13-90-1a<br>
<br>
कुशिक उवाच।	<br>
यदि प्रीतोसि भगवंस्ततो मे वद भार्गव।<br>
कारणं श्रोतुमिच्छामि मद्गृहे वासकारितम्।।	13-90-2a<br>
<br>
शयनं चैकपार्श्वेन दिवसानेकविंशतिम्।<br>
न किञ्चिदुक्त्वा गमनं बहिश्च मुनिपुङ्गवः।।	13-90-3a<br>
<br>
अन्तर्धानमकस्माच्च पुनरेव च दर्शनम्।<br>
पुनश्च शयनं विप्र दिवसानेकविंशतिम्।।	13-90-4a<br>
<br>
तैलाभ्यक्तस्य गमनं भोजनं च गृहे मम।<br>
समुपानीय विविधं यद्दग्धं जातवेदसा।।	13-90-5a<br>
<br>
निर्याणां च रथेनाशु सहसा यत्कृतं त्वया।<br>
धनानां च विसर्गश्च वनस्यापि च दर्शनम्।।	13-90-6a<br>
<br>
प्रासादानां बहूनां च काञ्चनानां महामुने।<br>
मणिविद्रुमपादानां पर्यङ्काणां च दर्शनम्।।	13-90-7a<br>
<br>
पुनश्चादर्शनं तस्य श्रोतुमिच्छामि कारणम्।<br>
अतीव ह्यत्र मुह्यामि चिन्तयानो भृगूद्वह।।	13-90-8a<br>
13-90-8b<br>
न चैवात्राधिगच्छामि सर्वस्यास्य विनिश्चयम्।<br>
एतदिच्छामि कार्त्स्न्येन सत्यं श्रोतुं तपोधन।।	13-90-9a<br>
<br>
च्यवन उवाच।	<br>
शृणु सर्वमशेषेणि यदिदं येन हेतुना।<br>
न हि शक्यमनाख्यातुमेवं पृष्टेन पार्थिव।।	13-90-10a<br>
<br>
पितामहस्य वदतः पुरा देवसमागमे।<br>
श्रुतवानस्मि यद्राजंस्तन्मे निगदतः शृणु।	13-90-11a<br>
<br>
ब्रह्मक्षत्रविरोधेन भविता कुलसङ्करः।<br>
पौत्रस्ते भविता राजंस्तेजोवीर्यसमन्वितः।।	13-90-12a<br>
<br>
ततः स्वकुलरक्षार्थमहं त्वां समुपागतः।<br>
चिकीर्षन्कुशिकोच्छेदं संदिधक्षुः कुलं तव।।	13-90-13a<br>
<br>
ततोऽहमागम्य पुरे त्वामवोचं महीपते।<br>
नियमं कञ्चिदारप्सये शुश्रूषा क्रियतामिति।।	13-90-14a<br>
<br>
न च ते दुष्कृतं किञ्चिदहमासादयं गृहे।<br>
तेन जीवसि राजर्षे न भवेथास्त्वमन्यथा।।	13-90-15a<br>
<br>
एवं बुद्धिं समास्थाय दिवसानेकविंशतिम्।<br>
सुप्तोस्मि यदि मां कश्चिद्बोधयेदिति पार्थिव।।	13-90-16a<br>
<br>
यदा त्वया सभार्येण संसुप्तो न प्रबोधितः।<br>
अहं तदैव ते प्रीतो मनसा राजसत्तम।।	13-90-17a<br>
<br>
उत्थाय चास्मि निष्क्रान्तो यदि मां त्वं महीपते।<br>
पृच्छेः क्व यास्यसीत्येवं शपेयं त्वामिति प्रभो।।	13-90-18a<br>
<br>
अन्तर्हितः पुनश्चास्मि पुनरेव च ते गृहे।<br>
योगमास्थाय संसुप्तो दिवसानेकविंशतिम्।।	13-90-19a<br>
<br>
क्षुधितौ मामसूयेथां श्रमाद्वेति नराधिप।<br>
एतां बुद्धिं समास्थाय कर्शितौ वां क्षुधा मया।।	13-90-20a<br>
<br>
न च तेऽभूत्सुसूक्ष्मोपि मन्युर्मनसि पार्थिव।<br>
सभार्यस्य नरश्रेष्ठ तेन ते प्रीतिमानहम्।।	13-90-21a<br>
<br>
भोजनं च समानाय्य यत्तदादीपितं मया।<br>
क्रुध्येथा यदि मात्सर्यादिति तन्मर्षितं च मे।।	13-90-22a<br>
<br>
ततोऽहं रथमारुह्य त्वामवोचं नराधिप।<br>
सभार्यो मां वहस्वेति तच्च त्वं कृतवांस्तथा।।	13-90-23a<br>
<br>
अविशङ्को नरपते प्रीतोऽहं चापि तेन ह।<br>
धनोत्सर्गेऽपि च कृते न त्वां क्रोधोप्यधर्षयत्।।	13-90-24a<br>
<br>
ततः प्रीतेन ते राजन्पुनरेतत्कृतं तव।<br>
सभार्यस्य वनं भूयस्तद्विद्धि मनुजाधिप।।	13-90-25a<br>
<br>
प्रीत्यर्थं तव चैतन्मे स्वर्गसंदर्शनं कृतम्।<br>
यत्ते वनेऽस्मिन्नृपते दृष्टं दिव्यं सुदर्शनम्।।	13-90-26a<br>
<br>
स्वर्गोद्देशस्त्वया राजन्सशरीरेण पार्थिव।<br>
मुहूर्तमनुभूतोऽसौ सभार्येण नृपोत्तम।।	13-90-27a<br>
<br>
निदर्शनार्थं तपसो धर्मस्य च नराधिप।<br>
तत्र नासीत्स्पृहा राजंस्तच्चापि विदितं मया।।	13-90-28a<br>
<br>
ब्राह्मण्यं काङ्क्षसे हि त्वं तपश्च पृथिवीपते।<br>
अवमत्य नरेन्द्रत्वं देवेन्द्रत्वं च पार्थिव।।	13-90-29a<br>
<br>
एवमेतद्यथातत्वं ब्राह्मण्यं तात दुर्लभम्।<br>
ब्राह्मण्ये सति चर्षित्वमृषित्वे च तपस्विता।।	13-90-30a<br>
<br>
भविष्यत्येष ते कामः कुशिकात्कौशिको द्विजः।।	13-90-31a<br>
तृतीयं पुरुषं प्राप्य ब्राह्मणत्वं गमिष्यति।<br>
वंशस्ते पार्थिवश्रेष्ठ भृगूणामेव तेजसा।।	13-90-32a<br>
<br>
पौत्रस्ते भविता विप्रस्तपस्वी पावकद्युतिः।<br>
जमदग्नौ महाभाग तपसा भावितात्मनि।।'	13-90-33a<br>
<br>
यः स देवमनुष्याणआं भयमुत्पादयिष्यति।<br>
त्रयाणामेव लोकानां सत्यमेतद्ब्रवीमि ते।।	13-90-34a<br>
<br>
वरं गृहाण राजर्षे यस्ते मनसि वर्तते।<br>
तीर्थयात्रां गमिष्यामि पुरा कालोऽतिवर्तते।।	13-90-35a<br>
<br>
कुशिक उवाच।	<br>
एष एव वरो मेऽद्य यत्त्वं प्रीतो महामुने।<br>
भवत्वेतद्यथार्थत्वं भवेत्पौत्रो ममानघ।।	13-90-36a<br>
<br>
ब्राह्मण्यं मे कुलस्यास्तु भगवन्नेष मे वरः।<br>
पुनश्चाख्यातुमिच्छामि भगवन्विस्तरेण वै।।	13-90-37a<br>
<br>
कथमेष्यति विप्रत्वं कुलं मे भृगुनन्दन।<br>
कश्चासौ भविता बन्धुर्मम कश्चापि सम्मतः।।	13-90-38a<br>
<br>
।। इति श्रीमन्महाभारते अनुशासनपर्वणि<br>
दानधर्मपर्वणि नवतितमोऽध्यायः।। 90 ।।	<br>
<br>
</span>
