<span style="font-size: 14pt; line-height: 200%">भीष्म उवाच।	<br>
अत्रैवोदाहरन्तीममितिहासं पुरातनम्।<br>
यद्वृत्तं तीर्थयात्रायां शपथं प्रति तच्छृणु।।	13-143-1<br>
<br>
पुष्करार्थं कृतं स्तैन्यं पुरा भरतसत्तम।<br>
राजर्षिभिर्महाराज तथैव च द्विजर्षिभिः।।	13-143-2<br>
<br>
पुरा प्रभासे ऋषयः समग्राः<br>
समेता वै मन्त्रममन्त्रयन्त।<br>
चराम सर्वां पृथिवीं पुण्यतीर्थां<br>
तन्नः कामं हन्त गच्छाम सर्वे।।	13-143-3<br>
<br>
शुक्रोऽङ्गिराश्चैव कविश्च विद्वां-<br>
स्तथा ह्यगस्त्यो नारदपर्वतौ च।<br>
भृगुर्वसिष्ठः कश्यपो गौतमश्च<br>
विश्वामित्रो जमदग्निश्च राजन्।।	13-143-4<br>
<br>
ऋषिस्तथा गालवोऽथाष्टकश्च<br>
भरद्वाजोऽरुन्धती वालखिल्याः।<br>
शिबिर्दिलीपो नहुषोऽम्बरीषो<br>
राजा ययातिर्धुन्धुमारोऽथ पूरुः।।	13-143-5<br>
1<br>
जग्मुः पुरस्कृत्य महानुभावं<br>
शतक्रतुं वृत्रहणं नरेन्द्राः।<br>
तीर्थानि सर्वाणि परिभ्रमन्तो<br>
माघ्यां ययुः कौशिकीं पुण्यतीर्थाम्।।	13-143-6<br>
<br>
सर्वेषु तीर्थेष्ववधूतपापा<br>
जग्मुस्ततो ब्रह्मसरः सुपुण्यम्।<br>
देवस्य तीर्थे जलमग्निकल्पा<br>
विगाह्य ते भुक्तबिसप्रसूनाः।।	13-143-7<br>
<br>
केचिद्बिसान्यखनंस्तत्र राजन्न-<br>
न्ये मृणालान्यखनंस्तत्र विप्राः।<br>
अथापश्यन्पुष्करं ते ह्रियन्तं<br>
ह्रदादगस्त्येन समुद्धृतं तत्।।	13-143-8<br>
<br>
नानाह सर्वानृषिमुख्यानगस्त्यः<br>
केनाहृतं पुष्करं मे सुजातम्।<br>
युष्माञ्शङ्के पुष्करं दीयतां मे<br>
न वै भवन्तो हर्तुमर्हन्ति पद्मम्।।	13-143-9<br>
<br>
शृणोमि कालो हिंसते धर्मवीर्यं<br>
सेयं प्राप्ता वर्तते धर्मपीडा।<br>
पुराऽधर्मो वर्तते नेह याव-<br>
त्तावद्गच्छामः सुरलोकं चिराय।।	13-143-10<br>
1<br>
पुरा वेदान्ब्राह्मणा ग्राममध्ये<br>
घुष्टस्वरा वृषलान्श्रावयन्ति।<br>
पुरा राजा व्यवहारानधर्मा-<br>
न्पश्यत्यहं परलोकं व्रजामि।।	13-143-11<br>
<br>
पुरा राजा प्रत्यवरान्गरीयसो<br>
मंस्यत्यथैनमनुयास्यन्ति सर्वे।<br>
धर्मोत्तरं यावदिदं न वर्तते<br>
तावद्व्रजामि परलोकं चिराय।।	13-143-12<br>
<br>
पुरा प्रपश्यामि परेण मर्त्या-<br>
न्बलीयसा दुर्बलान्भुज्यमानान्।<br>
तस्माद्यास्यामि परलोकं चिराय<br>
न ह्युत्सहे द्रष्टुमीदृङ्नृलोके।।	13-143-13<br>
<br>
तमाहुरार्ता ऋषयो महर्षिं<br>
न ते वयं पुष्करं चोरयामः।<br>
मिथ्याभिशंसा भवता न कार्या<br>
शपाम तीक्ष्णैः शपथैर्महर्षे।।	13-143-14<br>
<br>
ते निश्चितास्तत्र महर्षयस्तु<br>
सम्पश्यन्तो धर्ममेतं नरेन्द्राः।<br>
ततोऽशपन्त शपथान्पर्ययेण<br>
सहैव ते पार्थिव पुत्रपौत्रैः।।	13-143-15<br>
<br>
भृगुरुवाच।	<br>
प्रत्याक्रोशेदिहाक्रुष्टस्ताडितः प्रतिताडयेत्।<br>
खादेच्च पृष्ठमांसानि यस्ते हरति पुष्करम्।।	13-143-16<br>
<br>
वसिष्ठ उवाच।	<br>
अस्वाध्यायपरो लोके श्वानं च परिकर्षतु।<br>
पुरे च भिक्षुर्भवतु यस्ते हरति पुष्करम्।।	13-143-17<br>
<br>
कश्यप उवाच।<br>
सर्वत्र सर्वं पणतु न्यासे लोभं करोतु च।<br>
कूटसाक्षित्वमभ्येतु यस्ते हरति पुष्करम्।।	13-143-18<br>
<br>
गौतम उवाच।	<br>
जीवत्वहङ्कृतो बुद्ध्या विषमेणासमेन सः।<br>
कर्षको मत्सरी चास्तु यस्ते हरति पुष्करम्।।	13-143-19<br>
<br>
अङ्गिरा उवाच।	<br>
अशुचिर्ब्रह्मकूटोस्तु श्वानं च परिकर्षतु।<br>
ब्रह्महाऽनिकृतिश्चास्तु यस्ते हरति पुष्करम्।।	13-143-20<br>
<br>
धुन्धुमार उवाच।	<br>
अकृतज्ञस्तु मित्राणां शूद्रायां च प्रजायतु।<br>
एकः सम्पन्नमश्नातु यस्ते हरति पुष्करम्।।	13-143-21<br>
<br>
पुरूरवा उवाच।	<br>
चिकित्सायां प्रचरतु भार्यया चैव पुष्यतु।<br>
श्वशुरात्तस्य वृत्तिः स्याद्यस्ते हरति पुष्करम्।।	13-143-22<br>
<br>
दिलीप उवाच।	<br>
उदपानप्लवे ग्रामे ब्राह्मणो वृषलीपतिः।<br>
तस्य लोकान्स व्रजतु यस्ते हरति पुष्करम्।।	13-143-23<br>
<br>
शुक्र उवाच।	<br>
वृथा मांसं समश्नातु दिवा गच्छतु मैथुनम्।<br>
प्रेष्यो भवतु राज्ञश्च यस्ते हरति पुष्करम्।।	13-143-24<br>
<br>
जमदग्निरुवाच।	<br>
अनध्यायेष्वधीयीत मित्रं श्राद्धे च भोजयेत्।<br>
श्राद्धे शूद्रस्य चाश्नीयाद्यस्ते हरति पुष्करम्।।	13-143-25<br>
<br>
शिबिरुवाच।<br>
अनाहिताग्निर्मियतां यज्ञे विघ्नं करोतु च।<br>
तपस्विभिर्विरुध्येच्च यस्ते हरति पुष्करम्।।	13-143-26<br>
<br>
ययातिरुवाच।	<br>
अनृतौ व्रतनियतायां भार्यायां स प्रजायतु।<br>
निराकरोतु वेदांश्च यस्ते हरति पुष्करम्।।	13-143-27<br>
13-143-27b<br>
नहुष उवाच।	13-143-28x<br>
अतिथिर्गृहसंस्थोऽस्तु कामवृत्तस्तु दीक्षितः।<br>
विद्यां प्रयच्छतु भृतो यस्ते हरति पुष्करम्।।	13-143-28<br>
<br>
अम्बरीष उवाच।	<br>
नृशंसस्त्यक्तधर्मोऽस्तु स्त्रीषु ज्ञातिषु गोषु च।<br>
निहन्तु ब्राह्मणं चापि यस्ते हरति पुष्करम्।।	13-143-29<br>
<br>
नारद उवाच।	<br>
गृहज्ञानी बहिःशास्त्रं पठतां विस्वरं पदम्।<br>
गरीयसोऽवजानातु यस्ते हरति पुष्करम्।।	13-143-30<br>
<br>
नाभाग उवाच।	<br>
अनृतं भाषतु सदा सद्भिश्चैव विरुध्यतु।<br>
शुल्केन ददतु कन्यां यस्ते हरपि पुष्करम्।।	13-143-31<br>
<br>
कविरुवाच।<br>
पदा च गां संस्पृशतु सूर्यं च प्रति मेहतु।<br>
शरणागतं संत्यजतु यस्ते हरति पुष्करम्।।	13-143-32<br>
<br>
विश्वामिइत्र उवाच।	<br>
करोतु भृतकोऽवर्षां राज्ञश्चास्तु पुरोहितः।<br>
ऋत्विगस्तु ह्ययाज्यस्य यस्ते हरति पुष्करम्।।	13-143-33<br>
<br>
पर्वत उवाच।	<br>
ग्रामे चाधिकृतः सोऽस्तु खरयानेन गच्छतु।<br>
शुनः कर्षतु वृत्त्यर्थे यस्ते हरति पुष्करम्।।	13-143-34<br>
<br>
भरद्वाज उवाच।	<br>
सर्वपापसमादानं नृशंसे चानृते च यत्।<br>
तत्तस्यास्तु सदा पापं यस्ते हरति पुष्करम्।।	13-143-35<br>
<br>
अष्टक उवाच।	<br>
स राजास्त्वकृतप्रज्ञः कामवृत्तश्च पापकृत्।<br>
अधर्मेणाभिशास्तूर्वीं यस्ते हरति पुष्करम्।।	13-143-36<br>
<br>
गालव उवाच।	<br>
पापिष्ठेभ्यो ह्यनर्घार्हः स नरोऽस्तु स्वपापकृत्।<br>
दत्त्वा दानं कीर्तयतु यस्ते हरति पुष्करम्।।	13-143-37<br>
<br>
अरुन्धत्युवाच।	<br>
श्वश्र्वाऽपवादं वदतु भर्तुर्भवतु दुर्मनाः।<br>
एका स्वादु समश्नातु या ते हरति पुष्करम्।।	13-143-38<br>
<br>
वालखिल्या ऊचुः।	<br>
एकपादेन वृत्त्यर्थं ग्रामद्वारे स तिष्ठतु।<br>
धर्मज्ञस्त्यक्तधर्मास्तु यस्ते हरति पुष्करम्।।	13-143-39<br>
<br>
पशुसख उवाच।	<br>
अग्निहोत्रमनादृत्य स सुखं स्वपतु द्विजः।<br>
परिव्राट् कामवृत्तोस्तु यस्ते हरति पुष्करम्।।	13-143-40<br>
<br>
सुरभ्युवाच।	<br>
वालजेन निदानेन कांस्यं भवतु दोहनम्।<br>
दुह्येत परवत्सेन या ते हरति पुष्करम्।।	13-143-41<br>
<br>
भीष्म उवाच।<br>
ततस्तु तैः शपथैः शप्यमानै-<br>
र्नानाविधैर्बहुभिः कौरवेन्द्र।<br>
सहस्राक्षो देवराट् सम्प्रहृष्टः<br>
समीक्ष्य तं कोपनं विप्रमुख्यम्।।	13-143-42<br>
<br>
यथाब्रवीन्मघवा प्रत्ययं स्वं<br>
स्वयं समागत्य तमृषिं जातरोषम्।<br>
ब्रह्मर्षिदेवर्षिनृपर्षिमध्ये<br>
यं तं निबोधेह ममाद्य राजन्।।	13-143-43<br>
<br>
शक्र उवाच।	<br>
अध्वर्यवे दुहितरं ददातु<br>
छन्दोगे वाऽऽचरितब्रह्मचर्ये।<br>
अथर्वणं वेदमधीत्य विप्रः<br>
स्नायीत यः पुष्करमाददाति।।	13-143-44<br>
<br>
सर्वान्वेदानधीयीत पुण्यशीलोऽस्तु धार्मिकः।<br>
ब्रह्मणः सदनं यातु यस्ते हरति पुष्करम्।।	13-143-45<br>
<br>
अगस्त्य उवाच।	<br>
आशीर्वादस्त्वया प्रोक्तः शपथो बलसूदन।<br>
दीयतां पुष्करं मह्यमेष धर्मः सनातनः।।	13-143-46<br>
<br>
इन्द्र उवाच।	<br>
न मया भगवँल्लोभाद्धृतं पुष्करमद्य वै।<br>
धर्मांस्तु श्रोतुकामेन हृतं न क्रोद्धुमर्हसि।।	13-143-47<br>
<br>
धर्मश्रुतिसमुत्कर्षो धर्मसेतुरनामयः।<br>
आर्षो वै शाश्वतो नित्यमव्ययोऽयं मया श्रुतः।।	13-143-48<br>
<br>
तदिदं गृह्यतां विद्वन्पुष्करं द्विजसत्तम।<br>
अतिक्रमं मे भगवन्क्षन्तुमर्हस्यनिन्दित।।	13-143-49<br>
<br>
इत्युक्तः स महेन्द्रेण तपस्वी कोपनो भृशम्।<br>
जग्राह पुष्करं धीमान्प्रसन्नश्चाभवन्मुनिः।।	13-143-50<br>
<br>
प्रययुस्ते ततो भूयस्तीर्थानि वनगोचराः।<br>
पुण्येषु तीर्थेषु तथा गात्राण्याप्लावयन्त ते।।	13-143-51<br>
<br>
आख्यानं य इदं युक्तः पठेत्वर्वणिपर्वणि।<br>
न मूर्खं जनयेत्पुत्रं न भवेच्च निराकृतिः।।	13-143-52<br>
<br>
न तमापत्स्पृशेत्काचिद्विज्वरो न जरावहः।<br>
विरजाः श्रेयसा युक्तः प्रेत्य स्वर्गमवाप्नुयात्।।	13-143-53<br>
<br>
यश्च शास्त्रमधीयीत ऋषिभिः परिपालितम्।<br>
स गच्छेद्ब्रह्मणो लोकमव्ययं च नरोत्तम।।	13-143-54<br>
<br>
।। इति श्रीमन्महाभारते अनुशासनपर्वणि<br>
दानधर्मपर्वणि त्रिचत्वारिंशदधिकशततमोऽध्यायः।। 143 ।।	<br>
</span>
