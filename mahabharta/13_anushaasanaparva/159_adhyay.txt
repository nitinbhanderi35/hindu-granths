<span style="font-size: 14pt; line-height: 200%">युधिष्ठिर उवाच।	<br>
एको लोकस्तु कृतिनां स्वर्गे लोके पितामह।<br>
उत तत्रापि नानात्वं सर्वं ब्रूहि पितामह।।	13-159-1<br>
<br>
भीष्म उवाच।	<br>
कर्मभिः पार्थ नानात्वं लोकानां यान्ति मानवाः।<br>
पुण्यान्पुण्यकृतो यान्ति पापान्पापकृतो नराः।।	13-159-2<br>
<br>
अत्राप्युदाहरन्तीममितिहासं पुरातनम्।<br>
गौतमस्य मुनेस्तात संवादं वासवस्य च।।	13-159-3<br>
<br>
ब्राह्मणो गौतमः कश्चिन्मृदुर्दान्तो जितेन्द्रियः।<br>
महावने हस्तिशिशुं परिद्यूनममातृकम्।।	13-159-4<br>
<br>
तं दृष्ट्वा जीवयामास सानुक्रोशो धृतव्रतः।<br>
स तु दीर्घेण कालेनि बभूवातिबलो महान्।।	13-159-5<br>
13-159-5b<br>
तं प्रपन्नं महादीर्घं प्रभूतं सर्वतोमदम्।<br>
धृतराष्ट्रस्वरूपेण शक्रो जग्राह हस्तिनम्।।	13-159-6<br>
<br>
ह्रियमाणं तु तं दृष्ट्वा गौतमः संशितव्रतः।<br>
अभ्यभाषत राजानं धृतराष्ट्रं महातपाः।।	13-159-7<br>
<br>
मामाहार्षीर्हस्तिनं पुत्रमेनं<br>
दुःखात्पुष्टं धृतराष्ट्रात्कृतज्ञ।<br>
मैत्रं सतां सप्तपदं वदन्ति<br>
मित्रद्रोहो नेह राजन्स्पृसेत्त्वाम्।।	13-159-8<br>
<br>
इध्मोदकप्रदातारं शून्यपालं ममाश्रमे।<br>
विनीतमाचार्यकुले सुयुक्तं गुरुकर्मणि।।	13-159-9<br>
<br>
शिष्टं दान्तं कृतज्ञं च प्रियं च सततं मम।<br>
न मे विक्रोशतो राजन्हर्तुमर्हसि कुञ्जरम्।।	13-159-10<br>
<br>
धृतराष्ट्र उवाच।	<br>
गवां सहस्रं भवते ददानि<br>
शतानि निष्कस्य ददानि पञ्च।<br>
अन्यच्च वित्तं विविधं महर्षे<br>
किं ब्राह्मणस्येह गजेन कृत्यम्।।	13-159-11<br>
<br>
गौतम उवाच।	<br>
तवैव गावो हि भवन्तु राज-<br>
न्दास्यः सनिष्का विविधं च रत्नम्।<br>
अन्यच्च वित्तं विविधं नरेन्द्र<br>
किं ब्राह्मणस्येह धनेन कृत्यम्।।	13-159-12<br>
<br>
धृतराष्ट्र उवाच।	<br>
ब्राह्मणानां हस्तिभिर्नास्ति कृत्यं<br>
राजन्यानां नागकुलानि विप्र।<br>
स्वं वाहनं नयतो नास्त्यधर्मो<br>
नागश्रेष्ठं गौतमास्मान्निवर्त।।	13-159-13<br>
<br>
गौतम उवाच।	<br>
यत्र प्रेतो नन्दति पुण्यकर्मा<br>
यत्र प्रेतः शोचते पापकर्मा।<br>
वैवस्वतस्य सदने महात्मन-<br>
स्तत्र त्वाऽहं हस्तिनं यातयिष्ये।।	13-159-14<br>
<br>
धृतराष्ट्र उवाच।	<br>
ये निष्क्रिया नास्तिकाः श्रद्धधानाः<br>
पापात्मान इन्द्रियार्थे निसृष्टाः।<br>
यमस्य ते यातनां प्राप्नुवन्ति<br>
परं गन्ता धृतराष्ट्रो न तत्र।।	13-159-15<br>
<br>
गौतम उवाच।	<br>
वैवस्वती संयमनी जनानां<br>
यत्रानृतं नोच्यते यत्र सत्यम्।<br>
यत्रांबलान्बलिनो घातयन्ति<br>
तत्र त्वाऽहं हस्तिनं यातयिष्ये।।	13-159-16<br>
<br>
धृतराष्ट्र उवाच।	<br>
ज्येष्ठां स्वसारं पितरं मातरं च<br>
गुरून्यथाऽमानयन्तश्चरन्ति।<br>
तथाविधानामेष लोको महर्षे<br>
परं गन्ता धृतराष्ट्रो न तत्र।।	13-159-17<br>
<br>
गौतम उवाच।	<br>
मन्दाकिनी वैश्रवणस् राज्ञो<br>
महाभागा भोगिजनप्रवेश्या।<br>
गन्धर्वयक्षैरप्सरोभिश्च जुष्टा<br>
तत्र त्वाऽहं हस्तिनं यातयिष्ये।।	13-159-18<br>
<br>
धृतराष्ट्र उवाच।	<br>
अतिथिव्रताः सुव्रता ये जना वै<br>
प्रतिश्रयं ददति ब्राह्मणेभ्यः।<br>
शिष्टाशिनः संविभज्याश्रितेभ्यो<br>
मन्दाकिनीं तेऽपि हि भूषयन्ति।।	13-159-19<br>
<br>
गौतम उवाच।	<br>
मेरोरग्रे यद्वनं भाति रम्यं<br>
सुपुष्पितं किन्नरीगीतजुष्टम्।<br>
सुदर्शना यत्र जम्बूर्विशाला<br>
तत्र त्वाऽहं हस्तिनं यातयिष्ये।।	13-159-20<br>
<br>
धृतराष्ट्र उवाच।	<br>
ये ब्राह्मणा मृदवः सत्यशीला<br>
बहुश्रुताः सर्वभूताभिरामाः।<br>
येऽधीयते सेतिहासं पुराणं<br>
मध्वाहुत्या जुह्वति वै द्विजेभ्यः।।	13-159-21<br>
<br>
तथाविधानामेष लोको महर्षे<br>
परं गन्ता धृतराष्ट्रो न तत्र।<br>
यदन्यत्ते विदितं स्थानमस्ति<br>
तद्ब्रूहि त्वं त्वरितो ह्येष यामि।।	13-159-22<br>
<br>
गौतम उवाच।	<br>
सुपुष्पितं किंनरराजजुष्टं<br>
प्रियं वनं नन्दनं नारदस्य।<br>
गन्धर्वाणामप्सरसां च सद्म<br>
तत्र त्वाऽहं हस्तिनं यातयिष्ये।।	13-159-23<br>
<br>
धृतराष्ट्र उवाच।	<br>
ये नृत्यगीते कुशला जनाः सदा<br>
देवात्मानः प्रियकामाश्चरन्ति।<br>
तथाविधानामेष लोको महर्षे<br>
परं गन्ता धृतराष्ट्रो न तत्र।।	13-159-24<br>
<br>
गौतम उवाच।	<br>
यत्रोत्तराः कुरवो भान्ति रम्या<br>
देवैः सार्धं मोदमाना नरेन्द्रः।<br>
यत्राग्नियौनाश्च वसन्ति विप्रा<br>
अब्योनयः पर्वतयोनयश्च।।	13-159-25<br>
<br>
यत्र शक्रो वर्षति सर्वकामा-<br>
न्यत्र स्त्रियः कामचारा भवन्ति।<br>
यत्र चेर्ष्या नास्ति नारीनराणां<br>
तत्र त्वाऽहं हस्तिनं यातयिष्ये।।	13-159-26<br>
<br>
धृतराष्ट्र उवाच।	<br>
ये सर्वभूतेषु निवृत्तकामा<br>
अमांसादा न्यस्तदण्डाश्चरन्ति।<br>
न हिंसन्ति स्थावरं जङ्गमानि<br>
भूतानां ये सर्वभूतात्मभूताः।।	13-159-27<br>
<br>
निराशिषो निर्ममा वीतरागा<br>
लाभालाभे तुल्यनिन्दाप्रशंसाः।<br>
तथाविधानामेष लोको महर्षे<br>
परं गन्ता धृतराष्ट्रो न तत्र।।	13-159-28<br>
<br>
गौतम उवाच।	<br>
ततोऽपरे भान्ति लोकाः सनातनाः<br>
सुपुण्यगन्धा विरजा वीतशोकाः।<br>
सोमस्य राज्ञः सदने महात्मन-<br>
स्तत्र त्वाऽहं हस्तिनं यातयिष्ये।।	13-159-29<br>
<br>
धृतराष्ट्र उवाच।	<br>
ये दानशीला न प्रतिगृह्णते सदा<br>
न चाप्यर्थांश्चाददते परेभ्यः।<br>
येषामदेयमर्हते नास्ति किञ्चि-<br>
त्सर्वातिथ्याः सुप्रजना जनाश्च।।	13-159-30<br>
<br>
ये क्षन्तारो नाभिजल्पन्ति चान्या-<br>
ञ्शक्ता भूत्वा सततं पुण्यशीलाः।<br>
तथाविधानामेष लोको महर्षे<br>
परं गन्ता धृतराष्ट्रो न तत्र।।	13-159-31<br>
<br>
गौतम उवाच।	<br>
ततोऽपरे भान्ति लोकाः सनातना<br>
विराजसा वितमस्का विशोकाः।<br>
आदित्यदेवस्य पदं महात्मन-<br>
स्तत्र त्वाऽहं हस्तिनं यातयिष्ये।।	13-159-32<br>
<br>
धृतराष्ट्र उवाच।	<br>
स्वाध्यायशीला गुरुशुश्रूषकाश्च<br>
तपस्विनः सुव्रताः सत्यसन्धाः।<br>
आचार्याणामप्रतिकूलभाषिणो<br>
नित्योत्थिता गुरुकर्मस्वचोद्याः।।	13-159-33<br>
<br>
तथाविधानामेष लोको महर्षे<br>
विशुद्धानां भावितो वाग्यतानाम्।<br>
सत्ये स्थितानां वेदविदां महात्मनां<br>
परं गन्ता धृतराष्ट्रो न तत्र।।	13-159-34<br>
<br>
गौतम उवाच।	<br>
ततोऽपरे भान्ति लोकाः सनातनाः<br>
सुपुण्यगन्धा विरजा विशोकाः।<br>
वरुणस्य राज्ञः सदने महात्मन-<br>
स्तत्र त्वाऽहं हस्तिनं यातयिष्ये।।	13-159-35<br>
<br>
धृतराष्ट्र उवाच।	<br>
चातुर्मास्यैर्ये यजन्ते जनाः सदा<br>
तथेष्टीनां दशशतं प्राप्नुवन्ति।<br>
ये चाग्निहोत्रं जुह्वति श्रद्दधाना<br>
यथान्यायं त्रीणि वर्षाणि विप्राः।।	13-159-36<br>
<br>
स्वदारगाणां धर्मकृतां महात्मनां<br>
यथोदिते वर्त्मनि सुस्थितानाम्।<br>
धर्मान्मनामुद्वहतां गतिं तां<br>
परं गन्ता धृतराष्ट्रो न तत्र।।	13-159-37<br>
<br>
गौतम उवाच।	<br>
इन्द्रस्य लोका विरजा विशोका<br>
दुरन्वयाः काङ्क्षिता मानवानाम्।<br>
तस्याहं ते भवने भूरितेजसो<br>
राजन्निमं हस्तिनं यातयिष्ये।।	13-159-38<br>
<br>
धृतराष्ट्र उवाच।<br>
शतवर्षजीवी यश्च शूरो मनुष्यो<br>
वेदाध्यायी यश्च यज्वाऽप्रमत्तः।<br>
एते सर्वे शक्रलोकं व्रजन्ति<br>
परं गन्ता धृतराष्ट्रो न तत्र।।	13-159-39<br>
<br>
गौतम उवाच।	<br>
प्राजापत्याः सन्ति लोका महान्तो<br>
नाकस्य पृष्ठे पुष्कला वीतशोकाः।<br>
मनीषिणां सर्वलोकाभयानां<br>
तत्र त्वाऽहं हस्तिनं यातयिष्ये।।	13-159-40<br>
<br>
धृतराष्ट्र उवाच।	<br>
ये राजानो राजसूयाभिषिक्ता<br>
धर्मात्मानो रक्षितारः प्रजानाम्।<br>
ये चाश्वमेधावभृथे प्लुताङ्गा-<br>
स्तेषां लोका धृतराष्ट्रो न तत्र।।	13-159-41<br>
<br>
गौतम उवाच।	<br>
ततःपरं भान्ति लोकाः सनातनाः<br>
सुपुण्यगन्धा विरजा वीतशोकाः।<br>
तस्मिन्नहं दुर्लभे चाप्यधृष्ये<br>
गवां लोके हस्तिनं यातयिष्ये।।	13-159-42<br>
<br>
धृतराष्ट्र उवाच।	<br>
यो गोसहस्री शतदो महात्मा<br>
यो गोशती दश दद्याच्च शक्त्या।<br>
तथा दशभ्यो यश्च दद्यादिहैकां<br>
पञ्चभ्यो वा दानशीलस्तथैकाम्।।	13-159-43<br>
<br>
ये जीर्यन्ते ब्रह्मचर्येणि विप्रा<br>
ब्राह्मीं वाचं परिरक्षन्ति चैव।<br>
मनस्विनस्तीर्थयात्रापरा ये<br>
ते तत्र मोदन्ति ततो विमानैः।।	13-159-44<br>
<br>
प्रभासं मानसं तीर्थ पुष्कराणि महत्सरः।<br>
पुण्यं च नैमिषं तीर्थं बाहुदां करतोयिनीम्।।	13-159-45<br>
<br>
गां हयशिरश्चैव विपाशां स्थूलवालुकाम्।<br>
तूष्णीं गङ्गां शनैर्गङ्गां महाह्रदमथापि च।।	13-159-46<br>
<br>
गोमतीं कौशिकीं पंपां महात्मानो धृतव्रताः।<br>
सरस्वतीदृषद्वत्यौ यमुनां ये तु यान्ति च।।	13-159-47<br>
<br>
तत ते दिव्यसंस्थाना दिव्यमाल्यधराः शिवाः।<br>
प्रयान्ति पुण्यगन्धाढ्या धृतराष्ट्रो न तत्र वै।।	13-159-48<br>
<br>
गौतम उवाच।	<br>
यत्र शीतभयं नास्ति न चोष्णभयमण्वपि।<br>
न क्षुत्पिपासे न ग्लानिर्न दुःखं न सुखं तथा।।	13-159-49<br>
<br>
न द्वेष्यो न प्रियः कश्चिन्न बन्धुर्न रिपुस्तथा।<br>
न जरामरणे तत्र न पुण्यं न च पातकम्।	13-159-50<br>
<br>
तस्मिन्विरजसि स्फीते प्रज्ञासत्वव्यवस्थिते।<br>
स्वयम्भुभवने पुण्ये हस्तिनं यातयिष्यति।।	13-159-51<br>
<br>
धृतराष्ट्र उवाच।	<br>
निर्मुक्ताः सर्वसङ्गैर्ये कृतात्मानो यतव्रताः।<br>
अध्यात्मयोगसंस्तानैर्युक्ताः स्वर्गगतिं गताः।।	13-159-52<br>
<br>
ते ब्रह्मभवनं पुण्यं प्राप्नुवन्तीह सात्विकाः।<br>
न तत्र धृतराष्ट्रस्ते शक्यो द्रष्टुं महामुने।।	13-159-53<br>
<br>
गौतम उवाच।	<br>
रथन्तरं यत्र बृहच्च गीयते<br>
यत्र वेदिः पुण्यजनैर्वृता च।<br>
यत्रोपयाति हरिभिः सोमपीथी<br>
तत्र त्वाऽहं हस्तिनं यातयिष्ये।।	13-159-54<br>
<br>
बुध्यामि त्वां वृत्रहणं शतक्रतुं<br>
व्यतिक्रमन्तं भुवनानि विश्वा।<br>
कच्चिन्न वाचा वृजिनं कदाचि-<br>
दकार्षं ते मनसोऽभिषङ्कात्।।	13-159-55<br>
<br>
शतक्रतुरुवाच।	<br>
मघवाऽहं लोकपथं प्रजाना-<br>
मन्वागमं परिवादे गजस्य।<br>
तस्माद्भवान्प्रणतं माऽनुशास्तु<br>
ब्रवीषि यत्तत्करवाणि सर्वम्।।	13-159-56<br>
<br>
गौतम उवाच।	<br>
श्वेतं करेणुं मम पुत्रं हि नागं<br>
प्रियं तु मे षष्टिवर्षं तु बालम्।<br>
यो मे वने वसतोऽभूद्द्वितीय-<br>
स्तमेव मे देहि सुरेन्द्र नागम्।।	13-159-57<br>
<br>
शतक्रतुरुवाच।	<br>
अयं सुतस्ते द्विजमुख्यनाग<br>
आघ्रायते त्वामभिवीक्षमाणः।<br>
पादौ च ते नासिकयोपजिघ्रते<br>
श्रेयो ममाध्याहि नमश्च तेऽस्तु।।	13-159-58<br>
<br>
गौतम उवाच।	<br>
शिवं सदैवेह सुरेन्द्र तुभ्यं<br>
ध्यायामि पूजां च सदा प्रयुञ्जे।<br>
ममापि त्वं शक्र शिवं ददस्व<br>
त्वया दत्तं प्रतिगृह्णामि नागम्।।	13-159-59<br>
<br>
शतक्रतुरुवाच।	<br>
येषां वेदा निहिता वै गुहायां<br>
मनीषिणां सत्यवतां महात्मनाम्।<br>
तेषां त्वयैकेन महात्मनाऽस्मि<br>
बुद्धस्तस्मात्प्रीतिमांस्तेऽहतद्य।।	13-159-60<br>
<br>
हन्तैहि ब्राह्मणि क्षिप्रं सह पुत्रेण हस्तिना।<br>
त्वं हि प्राप्तुं शुभाँल्लोकानह्नाय च चिराय च।।	13-159-61<br>
<br>
भीष्म उवाच।	<br>
स गौतमं पुरुस्कृत्य सह पुत्रेण हस्तिना।<br>
दिवमाचक्रमे वज्री सद्भिः सह दुरासदम्।।	13-159-62<br>
<br>
इदं यः शृणुयान्नित्यं यः पठेद्वा जितेन्द्रियः।<br>
स याति ब्रह्मणो लोकं ब्राह्मणो गौतमो यथा।।	13-159-63<br>
<br>
।। इति श्रीमन्महाभारते अनुशासनपर्वणि<br>
दानधर्मपर्वणि एकोनषष्ट्यधिकशततमोऽध्यायः।। 159 ।।	<br>
</span>
