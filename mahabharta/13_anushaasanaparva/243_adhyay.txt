				
<tbody><tr><td>
	<b>उमोवाच।</b>	</td><td>	13-243-1x	
</td></tr>
				
<tr><td>
	देवदेव नमस्तेऽस्तु कालसूदन शङ्कर।<br>लोकेषु विविधा धर्मास्त्वत्प्रसादान्मया श्रुताः।।	</td><td>	13-243-1a<br>13-243-1b	
</td></tr>
				
<tr><td>
	विशिष्टं सर्वधर्मेभ्यः शाश्वतं ध्रुवमव्ययम्।<br>श्रुतुमिच्छाम्यहं सर्वमत्र मुह्यति मे मनः।।	</td><td>	13-243-2a<br>13-243-2b	
</td></tr>
				
<tr><td>
	केचिन्मोक्षं प्रशंसन्ति केचिद्यज्ञफलं द्विजाः।<br>वानप्रस्थं पुनः केचिद्गार्हस्थ्यं केचिदाश्रमम्।।	</td><td>	13-243-3a<br>13-243-3b	
</td></tr>
				
<tr><td>
	राजधर्माश्रयं केचित्केचित्स्वाध्यायमेव च।<br>ब्रह्मचर्याश्रमं केचित्केचिद्वाक्संयमाश्रयम्।।	</td><td>	13-243-4a<br>13-243-4b	
</td></tr>
				
<tr><td>
	मातरं पितरं केचित्सेवमाना दिवं गताः।<br>अहिंसया परः स्वर्गे सत्येन च महीयते।।	</td><td>	13-243-5a<br>13-243-5b	
</td></tr>
				
<tr><td>
	आहवेऽभिमुखाः केचिन्निहतास्त्रिदिवं गताः।<br>केचिदुञ्छवृत्ते सिद्धाः स्वर्गमार्गं समाश्रिताः।।	</td><td>	13-243-6a<br>13-243-6b	
</td></tr>
				
<tr><td>
	आर्जवेनापरे युक्ता महतां पूजते रताः।<br>ऋजवो नाकपृष्ठे तु शुद्धात्मानः प्रतिष्ठिताः।।	</td><td>	13-243-7a<br>13-243-7b	
</td></tr>
				
<tr><td>
	एवं बहुविधैर्लोके धर्मद्वारैः सुसंवृतैः।<br>ममापि मतिराविद्धा मेघलेखेव वायुना।।	</td><td>	13-243-8a<br>13-243-8b	
</td></tr>
				
<tr><td>
	एतस्मिन्संशयस्थाने संशयच्छेदकारि यत्।<br>वचनं ब्रूहि देवेश निश्चयज्ञानसंज्ञितम्।।	</td><td>	13-243-9a<br>13-243-9b	
</td></tr>
<tr><td>
	<b>नारद उवाच।</b>	</td><td>	13-243-10x	
</td></tr>
				
<tr><td>
	एवं पृष्टः स्वया देव्या महादेवः पिनाकधृक्।<br>प्रोवाच मधुरं वाक्यं सूक्ष्ममध्यात्मसंश्रितम्।।	</td><td>	13-243-10a<br>13-243-10b	
</td></tr>
<tr><td>
	<b>महेश्वर उवाच।</b>	</td><td>	13-243-11x	
</td></tr>
				
<tr><td>
	न्यायतस्त्वं महाभागे श्रोतुकामाऽसि निश्चयम्।<br>एतदेव विशिष्टं ते यत्त्वं पृच्छसि मां प्रिये।।	</td><td>	13-243-11a<br>13-243-11b	
</td></tr>
				
<tr><td>
	सर्वत्र विहितो धर्मः स्वर्गलोकफलाश्रितः।<br>बहुद्वारस्य धर्मस्य नेहास्ति विफलाः क्रियाः।।	</td><td>	13-243-12a<br>13-243-12b	
</td></tr>
				
<tr><td>
	यस्मिन्यस्मिंश्च विषये योयो याति विनिश्चयम्।<br>तं तमेवाभिजानाति नान्यं धर्मं शुचिस्मिते।।	</td><td>	13-243-13a<br>13-243-13b	
</td></tr>
				
<tr><td>
	शृणु देवि समासेन मोक्षद्वारसमनुत्तमम्।<br>एतद्धि सर्वधर्माणां विशिष्टं शुभमव्ययम्।।	</td><td>	13-243-14a<br>13-243-14b	
</td></tr>
				
<tr><td>
	नास्ति मोक्षात्परं देवि मोक्ष एव परा गतिः।<br>सुखमात्यन्तिकं श्रेष्ठमनिवृत्तं च तद्विदुः।।	</td><td>	13-243-15a<br>13-243-15b	
</td></tr>
				
<tr><td>
	नात्र देवि जरा मृत्युः शोको वा दुःखमेव वा।<br>अनुत्तममचिन्त्यं च तद्देवि परमं सुखम्।।	</td><td>	13-243-16a<br>13-243-16b	
</td></tr>
				
<tr><td>
	ज्ञानानामुत्तमं ज्ञानं मोक्षज्ञानं विदुर्बुधाः।<br>ऋषिभिर्देवसङ्घैश्च प्रोच्यते परमं पदम्।।	</td><td>	13-243-17a<br>13-243-17b	
</td></tr>
				
<tr><td>
	नित्यमक्षरमक्षोभ्यमजेयं शाश्वतं शिवम्।<br>विशन्ति तत्पदं प्राज्ञाः स्पृहणीयं सुरोत्तमैः।।	</td><td>	13-243-18a<br>13-243-18b	
</td></tr>
				
<tr><td>
	दुःखादिश्च दुरन्तश्च संसारोयं प्रकीर्तितः।<br>शोकव्याधिजरादोषैर्मरणेन च संयुतः।।	</td><td>	13-243-19a<br>13-243-19b	
</td></tr>
				
<tr><td>
	यथा ज्योतिर्गणा व्योम्नि विवर्तन्ते पुनःपुनः।<br>तस्य मोक्षस्य मार्गोऽयं श्रुयतां शुभलक्षणे।।	</td><td>	13-243-20a<br>13-243-20b	
</td></tr>
				
<tr><td>
	ब्रह्मादिस्थावरान्तश्च संसारो यः प्रकीर्तितः।<br>संसारे प्राणिनः सर्वे निवर्तन्ते यथा पुनः।।	</td><td>	13-243-21a<br>13-243-21b	
</td></tr>
				
<tr><td>
	तत्र संसारचक्रस्य मोक्षो ज्ञानेन दृश्यते।<br>अध्यात्मतत्वविज्ञानं ज्ञानमित्यभिधीयते।।	</td><td>	13-243-22a<br>13-243-22b	
</td></tr>
				
<tr><td>
	ज्ञानस्य ग्रहणोपायमाचारं ज्ञानिनस्तथा।<br>यथावत्सम्प्रवक्ष्यामि तत्त्वमेकमनाः शृणु।।	</td><td>	13-243-23a<br>13-243-23b	
</td></tr>
				
<tr><td>
	ब्राह्मणः क्षत्रियो वाऽपि भूत्वा पूर्वं गृहे स्थितः।<br>आनृण्यं सर्वतः प्राप्य ततस्तान्संत्यजेद्गृहान्।।	</td><td>	13-243-24a<br>13-243-24b	
</td></tr>
<tr><td>
	ततः संत्यज्य गार्हस्थ्यं निश्चितो वनमाश्रयेत्।।	</td><td>	13-243-25a	
</td></tr>
				
<tr><td>
	वने गुरुं समाज्ञाय दीक्षितो विधिपूर्वकम्।<br>दीक्षां प्राप्य यथान्यायं स्ववृत्तं परिपालयेत्।।	</td><td>	13-243-26a<br>13-243-26b	
</td></tr>
				
<tr><td>
	गृह्णीयादप्युपाध्यायान्मोक्षज्ञानमनिन्दितः।<br>द्विविधं च पुनर्मोक्षं साङ्ख्ययोगमिति स्मृतिः।।	</td><td>	13-243-27a<br>13-243-27b	
</td></tr>
				
				
<tr><td>
	पञ्चविंशतिविज्ञानं साङ्ख्यमित्यभिधीयते।<br>ऐश्वर्यं देवसारूप्यं योगशास्त्रस्य निर्णयः।<br>तयोरन्यतरं ज्ञानं शृणुयाच्छिष्यतां गतः।।	</td><td>	13-243-28a<br>13-243-28b<br>13-243-28c	
</td></tr>
				
				
<tr><td>
	नाकालो नाप्यकाषायी नाप्यसंवत्सरोषितः।<br>नासाङ्ख्ययोगो नाश्राद्धं गुरुणा स्नेहपूर्वकम्।<br>समः शीतोष्णहर्षादीन्विषहेत स वै मुनिः।।	</td><td>	13-243-29a<br>13-243-29b<br>13-243-29c	
</td></tr>
				
<tr><td>
	अमृष्यः क्षुत्पिपासाभ्यामुचितेभ्यो निवर्तयेत्।<br>त्यजेत्सङ्कल्पजान्ग्रन्थीन्सदा ध्यानपरो भवेत्।।	</td><td>	13-243-30a<br>13-243-30b	
</td></tr>
				
<tr><td>
	कुण्डिकाचमसं शिक्यं छत्रं यष्टिमुपानहौ।<br>चेलमित्येव नैतेषु स्थापयेत्साम्यमात्मनः।।	</td><td>	13-243-31a<br>13-243-31b	
</td></tr>
				
<tr><td>
	गुरोः पूर्वं समुत्तिष्ठेज्जघन्यं तस्य संविशेत्।<br>नैवाविज्ञाप्य भर्तारमावश्यकमपि व्रजेत्।।	</td><td>	13-243-32a<br>13-243-32b	
</td></tr>
				
<tr><td>
	द्विरह्नि स्नानशाटेन संध्ययोरभिषेचनम्।<br>एककालाशनं चास् विहितं यतिभिः पुरा।।	</td><td>	13-243-33a<br>13-243-33b	
</td></tr>
				
<tr><td>
	भैक्षं सर्वत्र गृह्णीयाच्चिन्तयेत्सततं निशि।<br>कारणे चापि सम्प्राप्ते न ज्ञाप्येत कदाचन।।	</td><td>	13-243-34a<br>13-243-34b	
</td></tr>
				
<tr><td>
	ब्रह्मिचर्यं वने वासं शौचमिन्द्रियसंयमः।<br>दया च सर्वभूतेषु तस्य धर्मः सनातनः।।	</td><td>	13-243-35a<br>13-243-35b	
</td></tr>
				
<tr><td>
	विमुक्तः सर्वपापेभ्यो लघ्वाहारो जितेन्द्रियः।<br>आत्मयुक्तः परां बुद्धिं लभते पापनाशिनीम्।।	</td><td>	13-243-36a<br>13-243-36b	
</td></tr>
				
<tr><td>
	यदा भावं न कुरुते सर्वभूतेषु पापकम्।<br>कर्मणा मनसा वाचा ब्र्हम सम्पद्यते तदा।।	</td><td>	13-243-37a<br>13-243-37b	
</td></tr>
				
<tr><td>
	अनिष्ठुरोऽनहङ्कारो निर्द्वन्द्वो वीतमत्सरः।<br>वीतशोकभयाबाधं पदं प्राप्नोत्यनुत्तमम्।।	</td><td>	13-243-38a<br>13-243-38b	
</td></tr>
				
<tr><td>
	तुल्यनिन्दास्तुतिर्मौनी समलोष्टाश्मकाञ्चनः।<br>समः शत्रौ च मित्रे च निर्वाणमधिगच्छति।।	</td><td>	13-243-39a<br>13-243-39b	
</td></tr>
				
<tr><td>
	एवं युक्तसमाचारस्तत्परोऽध्यात्मचिन्तकः।<br>ज्ञानाभ्यासेन तेनैव प्राप्नोति परमां गतिम्।।	</td><td>	13-243-40a<br>13-243-40b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि त्रिचत्वारिंशदधिकद्विशततमोऽध्यायः।। 243 ।।	</td><td>		
</td></tr></tbody>