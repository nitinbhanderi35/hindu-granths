<span style="font-size: 14pt; line-height: 200%">*युधिष्ठिर उवाच।	 <br>
सर्वेषामुपवासानां यच्छ्रेयः सुमहत्फलम्।<br>
यच्चाप्यसंशयं लोके तन्मे त्वं वक्तुमर्हसि।।	1<br>
भीष्म उवाच।	<br>
शृणु राजन्यथा गीतं स्वयमेव स्वयंभुवा।<br>
यत्कृत्वा निर्वृतो भूयात्पुरुषो नात्र संशयः।।	2<br>
द्वादश्यां मार्गशीर्षे तु अहोरात्रेण केशवम्।<br>
अर्च्याश्वमेधं प्राप्नोति दुष्कृतं चास्य नश्यति।।	3<br>
तथैव पौषमासे तु पूज्यो नारायणेति च।<br>
वाजपेयमवाप्नोति सिद्धिं च परमां व्रजेत्।।	4<br>
अहोरात्रेण द्वादश्यां माघमासे तु माघवम्।<br>
राजसूयमवाप्नोति कुलं चैव समुद्धरेत्।।	5<br>
तथैव फाल्गुने मासि गोविन्देति च पूजयन्।<br>
अतिरात्रमवाप्नोति सोमलोकं च गच्छति।।	6<br>
अहोरात्रेण द्वादश्यां चैत्रे विष्णुरिति स्मरन्।<br>
पौण्डरीकमवाप्नोति देवलोकं च गच्छति।।	7<br>
वैशाखमासे द्वादश्यां पूजयन्मधुसूदनम्।<br>
अग्निष्टोममवाप्नोति सोमलोकं च गच्छति।।	8<br>
अहोरात्रेण द्वादश्यां ज्येष्ठे मासि त्रिविक्रमम्।<br>
गवां मेधमवाप्नोति अप्सरोभिश्च मोदते।।	9<br>
आषाढे मासि द्वादश्यां वामनेति च पूजयन्।<br>
नरमेधमवाप्नोति पुण्यं च लभते महत्।।	10<br>
अहोरात्रेण द्वादश्यां श्रावणे मासि श्रीधरम्।<br>
पञ्चयज्ञानवाप्नोति विमानस्थश्च मोदते।।	11<br>
तथा भाद्रपदे मासि हृषीकेशेति पूजयन्।<br>
सौत्रामणिमवाप्नोति पूतात्मा भवते च हि।।	12<br>
द्वादश्यामाश्विने मासि पद्मनाभेति चार्चयन्।<br>
गोसहस्रफलं पुण्यं प्राप्नुयान्नात्र संशयः।।	13<br>
द्वादश्यां कार्तिके मासि पूज्यो दामोदरेति च।<br>
गवां यज्ञमवाप्नोति पुमान्स्त्री वा न संशयः।।	14<br>
अर्चयेत्पुण्डरीकाक्षमेवं संवत्सरं तु यः।<br>
जातिस्मरत्वं प्राप्नोति विन्द्याद्बहु सुवर्णकम्।।	15<br>
अहन्यहनि तद्भावमुपेन्द्रं योऽधिगच्छति।<br>
समाप्ते भोजयेद्विप्रानथवा दापयेद्धृतम्।।	16<br>
अतः परं नोपवासो भवतीति विनिश्चयः।।<br>
उवाच भगवान्विष्णुः स्वयमेव पुरातनम्।।]	17<br>
<br>
।। इति श्रीमन्महाभारते अनुशासनपर्वणि<br>
दानधर्मपर्वणि एकसप्तत्यधिकशततमोऽध्यायः।। 171 ।।	<br>
</span>
