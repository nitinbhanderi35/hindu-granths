				
<tbody><tr><td>
	<b>महेश्वर उवाच।</b>	</td><td>	13-245-1x	
</td></tr>
				
<tr><td>
	साङ्ख्यज्ञानं प्रवक्ष्यामि यथावत्ते शुचिस्मिते।<br>यज्ज्ञात्वा न पुनर्मर्त्यः संसारेषु प्रवर्तते।।	</td><td>	13-245-1a<br>13-245-1b	
</td></tr>
				
<tr><td>
	ज्ञानेनैव विमुक्तास्ते साङ्ख्याः संन्यासकोविदाः।<br>शरीरं तु तपो घोरं साङ्ख्याः प्राहुर्निरर्थकम्।	</td><td>	13-245-2a<br>13-245-2b	
</td></tr>
				
<tr><td>
	पञ्चविंशतिकं ज्ञानं तेषां ज्ञानमिति स्मृतम्।<br>मूलप्रकृतिरव्यक्तमव्यक्ताज्जायते महान्।।	</td><td>	13-245-3a<br>13-245-3b	
</td></tr>
				
<tr><td>
	महतोऽभूदहङ्कारस्तस्मात्तन्मात्रपञ्चकम्।<br>इन्द्रियाणि दशैकं च तन्मात्रेभ्यो भवन्त्युत।।	</td><td>	13-245-4a<br>13-245-4b	
</td></tr>
				
				
<tr><td>
	तेभ्यो भूतानि पञ्चास्य शरीरं यैः प्रवर्तते।<br>इति क्षेत्रस्य संक्षेपं चतुर्विंशतिरिष्यते।<br>पञ्चविंशतित्याहुः पुरुषेणेह सङ्ख्यया।।	</td><td>	13-245-5a<br>13-245-5b<br>13-245-5c	
</td></tr>
				
<tr><td>
	सत्वं रजस्तमश्चेति गुणाः प्रकृतिसम्भवाः।<br>तैः सृजत्यखिलं लोकं प्रकृतिः स्वात्मकैर्गुणैः।।	</td><td>	13-245-6a<br>13-245-6b	
</td></tr>
				
<tr><td>
	इच्छा द्वेषः सुखं दुःखं संघातश्चेतना धृतिः।<br>विकाराः प्रकृतेश्चैते वेदितव्या मनीषिभिः।।	</td><td>	13-245-7a<br>13-245-7b	
</td></tr>
				
<tr><td>
	लक्षणं चापि सर्वेषां विकल्पं चादितः पृथक्।<br>विस्तरेणैव वक्ष्यामि तस्य व्याख्यामहं शृणु।।	</td><td>	13-245-8a<br>13-245-8b	
</td></tr>
				
<tr><td>
	नित्यमेकमणु व्यापि क्रियाहीनमहेतुकम्।<br>अग्राह्यमिन्द्रियैः सर्वैरेतदव्यक्तलक्षणम्।।	</td><td>	13-245-9a<br>13-245-9b	
</td></tr>
				
<tr><td>
	अव्यक्तं प्रकृतिर्मूलं प्रधानं योनिरव्ययम्।<br>अव्यक्तस्यैव नामानि शब्दैः पर्यायवाचकैः।।	</td><td>	13-245-10a<br>13-245-10b	
</td></tr>
				
<tr><td>
	तत्सूक्ष्मत्वादनिर्देश्यं तत्सदित्यभिधीयते।<br>तन्मूलं च जगत्सर्वं तन्मूला सृष्टिरिष्यते।।	</td><td>	13-245-11a<br>13-245-11b	
</td></tr>
<tr><td>
	सत्वादयः प्रकृतिजा गुणास्तान्प्रब्रवीम्यहम्।।	</td><td>	13-245-12a	
</td></tr>
				
				
<tr><td>
	सुखं तुष्टिः प्रकाशश्च त्रयस्ते सात्विका गुणाः।<br>रागद्वेषौ सुखं दुःखं स्तम्भश्च रजसो गुणाः।<br>अप्रकाशो भयं मोहस्तन्द्री च तमसो गुणाः।।	</td><td>	13-245-13a<br>13-245-13b<br>13-245-13c	
</td></tr>
				
<tr><td>
	श्रद्धा प्रहर्षो विज्ञानमसंमोहो दया धृतिः।<br>सत्वे प्रवृत्ते वर्धन्ते विपरीते विपर्ययः।।	</td><td>	13-245-14a<br>13-245-14b	
</td></tr>
				
<tr><td>
	कामक्रोधौ मनस्तापो लोभो मोहस्तथामृषा।<br>प्रवृद्धे परिवर्धन्ते रजस्येतानि सर्वशः।।	</td><td>	13-245-15a<br>13-245-15b	
</td></tr>
				
<tr><td>
	विषादः संशयो मोहस्तन्द्री निद्रा भयं तथा।<br>तमस्येतानि वर्धन्ते प्रवृद्धे हेत्वहेतुकम्।।	</td><td>	13-245-16a<br>13-245-16b	
</td></tr>
				
<tr><td>
	एवमन्योन्यमेतानि वर्धन्ते च पुनःपुनः।<br>हीयन्ते च तथा नित्यमभिभूतानि भूरिशः।।	</td><td>	13-245-17a<br>13-245-17b	
</td></tr>
				
<tr><td>
	तत्र यत्प्रीतिसंयुक्तं कायेन मनसाऽपि वा।<br>वर्तते सात्विको भाव इत्युपेक्षेत तत्तथा।।	</td><td>	13-245-18a<br>13-245-18b	
</td></tr>
				
<tr><td>
	यदा सन्तापसंयुक्तं चित्तक्षोभकरं भवेत्।<br>वर्तते रज इत्येव तदा तदभिचिन्तयेत्।।	</td><td>	13-245-19a<br>13-245-19b	
</td></tr>
				
<tr><td>
	यदा सम्मोहसंयुक्तं यद्विषादकरं भवेत्।<br>अप्रतार्क्यमविज्ञेयं तमस्तदुपधारयेत्।।	</td><td>	13-245-20a<br>13-245-20b	
</td></tr>
				
<tr><td>
	समासात्सात्विको धर्मः समासाद्राजसं धनम्।<br>समासात्तामसः कामस्त्रिवर्गे त्रिगुणाः क्रमात्।।	</td><td>	13-245-21a<br>13-245-21b	
</td></tr>
				
<tr><td>
	ब्रह्मादिदेवसृष्टिर्या सात्विकीति प्रकीर्त्यते।<br>राजसी मानवी सृष्टिस्तिर्यग्योनिस्तु तामिसी।।	</td><td>	13-245-22a<br>13-245-22b	
</td></tr>
				
<tr><td>
	ऊर्ध्वं गच्छन्ति सत्वस्था मध्ये तिष्ठन्ति राजसाः।<br>जघन्यगुणवृतच्तिस्था अधो गच्छन्ति तामसाः।।	</td><td>	13-245-23a<br>13-245-23b	
</td></tr>
				
<tr><td>
	देवमानुषतिर्यक्षु यद्भूतं सचराचरम्।<br>आदिप्रभृति संयुक्तं व्याप्तमेभिस्त्रिभिर्गुणैः।।	</td><td>	13-245-24a<br>13-245-24b	
</td></tr>
				
<tr><td>
	अतः परं प्रवक्ष्यामि महदादीनि लिङ्गतः।<br>विज्ञानं च विवेकश्च महतो लक्षणं भवेत्।।	</td><td>	13-245-25a<br>13-245-25b	
</td></tr>
				
<tr><td>
	महान्बुद्धिर्मतिः प्रज्ञा नामानि महतो विदुः।<br>अहङ्कारः स विज्ञेयो लक्षणेन समासतः।।	</td><td>	13-245-26a<br>13-245-26b	
</td></tr>
				
<tr><td>
	अहङ्कारेण भूतानां सर्गो नानाविधो भवेत्।<br>अहङ्कारनिवृत्तिर्हि निर्वाणायोपपद्यते।।	</td><td>	13-245-27a<br>13-245-27b	
</td></tr>
				
<tr><td>
	खं वायुरग्निः सलिलं पृथिवी चेति पञ्चमी।<br>महाभूतानि भूतानां सर्वेषां प्रभवाप्ययौ।।	</td><td>	13-245-28a<br>13-245-28b	
</td></tr>
				
<tr><td>
	शब्दः श्रोत्रं तथा खानि त्रयमाकाशसम्भवम्।<br>स्पर्शवत्प्राणिनां चेष्टा पवनस्य गुणाः स्मृताः।।	</td><td>	13-245-29a<br>13-245-29b	
</td></tr>
				
<tr><td>
	रूपं पाकोक्षिणी ज्योतिश्चत्वारस्तेजसो गुणाः।<br>रसः स्नेहस्तथा जिह्वा शैत्यं च जलजा गुणाः।।	</td><td>	13-245-30a<br>13-245-30b	
</td></tr>
				
<tr><td>
	गन्धो घ्राणं शरीरं च पृथिव्यास्ते गुणास्त्रयः।<br>इति सर्वगुणा देवि विख्याताः पाञ्चभौतिकाः।।	</td><td>	13-245-31a<br>13-245-31b	
</td></tr>
				
<tr><td>
	गुणान्पूर्वस्यपूर्वस्य प्राप्नुवन्त्युत्तराणि तु।<br>तस्मान्नैकगुणाश्चेह दृश्यन्ते बूतसृष्टयः।।	</td><td>	13-245-32a<br>13-245-32b	
</td></tr>
				
<tr><td>
	उपलभ्याप्सु ये गन्धं केचिद्ब्रूयुरनैपुणाः।<br>अपां गन्धगुणं प्राज्ञा नेच्छन्ति कमलेक्षणे।।	</td><td>	13-245-33a<br>13-245-33b	
</td></tr>
				
				
<tr><td>
	तद्गन्धत्वमपां नास्ति पृथिव्या एव तद्गुणः।<br>भूमिर्गन्धे रसे स्नेहो ज्योतिश्चक्षुषि संस्थितम्।<br>प्राणापानाश्रयोः वायुः खेष्वाकाशः शरीरिणां	</td><td>	13-245-34a<br>13-245-34b<br>13-245-34c	
</td></tr>
				
<tr><td>
	केशास्थिनखदन्तत्वक्पाणिपादशिरांसि च।<br>पृष्ठोदरकटिग्रीवाः सर्वं भूम्यात्मकं स्मृतम्।।	</td><td>	13-245-35a<br>13-245-35b	
</td></tr>
				
<tr><td>
	यत्किञ्चिदपि कायेऽस्मिन्धातुदोषमलाश्रितम्।<br>तत्सर्वं भौतिकं विद्धि देहैरेवास्य स्वामिकम्।।	</td><td>	13-245-36a<br>13-245-36b	
</td></tr>
				
<tr><td>
	बुद्धीन्द्रियाणि कर्णत्वक्चक्षुर्जिह्वाऽथ नासिका।<br>कर्मेन्द्रियाणि वाक्पाणिपादौ मेढ्रं गुदस्तथा।।	</td><td>	13-245-37a<br>13-245-37b	
</td></tr>
				
<tr><td>
	शब्दः स्पर्शश्च रूपं च रसो गन्धश्च पञ्चमः।<br>बुद्धीन्द्रियार्थाञ्जानीयाद्भूतेभ्यस्त्वभिनिःसृतान्।।	</td><td>	13-245-38a<br>13-245-38b	
</td></tr>
				
<tr><td>
	वाक्यं क्रिया गतिः प्रीतिरुत्सर्गश्चेति पञ्चधा।<br>कर्मेन्द्रियार्थाञ्जानीयात्ते च भूतोद्भवा मताः।।	</td><td>	13-245-39a<br>13-245-39b	
</td></tr>
				
<tr><td>
	इन्द्रियाणां तु सर्वेषामीश्वरं मन उच्यते।<br>प्रार्थनालक्षणं तच्च इन्द्रियं तु मनः स्मृतम्।।	</td><td>	13-245-40a<br>13-245-40b	
</td></tr>
				
<tr><td>
	नियुङ्क्ते च सदा तानि भूतानि मनसा सह।<br>नियमे च विसर्गे च मनसः कारणं प्रभुः।।	</td><td>	13-245-41a<br>13-245-41b	
</td></tr>
				
<tr><td>
	इन्द्रियाणीन्द्रियार्थाश्च स्वभावश्चेतना धृतिः।<br>भूताभूतविकारश्च शरीरमिति संस्मृतम्।।	</td><td>	13-245-42a<br>13-245-42b	
</td></tr>
				
<tr><td>
	शरीराच्च परो देही शरीरं च व्यपाश्रितः।<br>शरीरिणः शरीरस्य सोऽन्तरं वेत्ति वै मुनिः।।	</td><td>	13-245-43a<br>13-245-43b	
</td></tr>
				
<tr><td>
	रसः स्पर्शस्च गन्धश्च रूपं शब्दविवर्जितम्।<br>अशरीरं शरीरेषु दिदृक्षेत निरिन्द्रियम्।	</td><td>	13-245-44a<br>13-245-44b	
</td></tr>
				
<tr><td>
	अव्यक्तं सर्वदेहेषु मर्त्येष्वमरमाश्रितम्।<br>यः पश्येत्परमात्मानं बन्धनैः स विमुच्यते।।	</td><td>	13-245-45a<br>13-245-45b	
</td></tr>
				
<tr><td>
	नैवायं चक्षुषां ग्राह्यो नापरैरिन्द्रियैरपि।<br>मनसैव प्रदीप्तेन महानात्मा प्रदृश्यते।।	</td><td>	13-245-46a<br>13-245-46b	
</td></tr>
				
<tr><td>
	स हि सर्वेषु भूतेषु स्थावरेषु चरेषु च।<br>वसत्येको महावीर्यो नानाभावसमन्वितः।।	</td><td>	13-245-47a<br>13-245-47b	
</td></tr>
				
<tr><td>
	नैव चोर्ध्वं न तिर्यक्च नाधस्तान्न कदाचन।<br>इन्द्रियैरिव बुद्ध्या वा न दृश्येत कदाचन।।	</td><td>	13-245-48a<br>13-245-48b	
</td></tr>
				
<tr><td>
	नवद्वारं पुरं गत्वा स्थितोऽसौ नियतो वशी।<br>ईश्वरः सर्वलोकेषु स्थावरस्य चरस्य च।।	</td><td>	13-245-49a<br>13-245-49b	
</td></tr>
				
<tr><td>
	तमेवाहुरणुभ्योऽणुं तु महद्भ्यो महत्तरम्।<br>बहुधा सर्वभूतानि व्याप्य तिष्ठति शाश्वतम्।।	</td><td>	13-245-50a<br>13-245-50b	
</td></tr>
				
<tr><td>
	क्षेत्रज्ञमेकतः कृत्वा सर्वं क्षेत्रमथैकतः।<br>एवं स विमृशेज्ज्ञानी संयतः सततं हृदि।।	</td><td>	13-245-51a<br>13-245-51b	
</td></tr>
				
<tr><td>
	पुरुषः प्रकृतिस्थो हि भुङ्क्ते प्रकृतिजान्गुणान्।<br>अकर्ता लेपको नित्यो मध्यस्थः सर्वकर्मणाम्।।	</td><td>	13-245-52a<br>13-245-52b	
</td></tr>
				
<tr><td>
	कार्यकारणकर्तृत्वे हेतुः प्रकृतिरुच्यते।<br>पुरुषः सुखदुःखानां भोक्तृत्वे हेतुरुच्यते।।	</td><td>	13-245-53a<br>13-245-53b	
</td></tr>
				
<tr><td>
	अजय्योऽयमचिन्त्योऽयमव्यक्तोऽयं सनातनः।<br>देही तेजोमयो देहि तिष्ठतीत्यपरे विदुः।।	</td><td>	13-245-54a<br>13-245-54b	
</td></tr>
				
<tr><td>
	ज्ञानमूष्मा च वायुश्च शरीरे जीवसंज्ञकः।<br>इत्येते निश्चिता बुद्ध्या तत्रैते बुद्धिचिन्तकाः।।	</td><td>	13-245-55a<br>13-245-55b	
</td></tr>
				
<tr><td>
	अपरे सर्वलोकांश्च व्याप्य तिष्ठन्तमीश्वरम्।<br>ब्रुवते केचिदत्रैव तिलतैलवदास्थितम्।।	</td><td>	13-245-56a<br>13-245-56b	
</td></tr>
				
<tr><td>
	अपरे नास्तिका मूढा हीनत्वात्स्थूललक्षणैः।<br>नास्त्यात्मेति विनिश्चित्याप्रज्ञास्ते निरयालयाः।।	</td><td>	13-245-57a<br>13-245-57b	
</td></tr>
<tr><td>
	एवं नानाविधा नैव विमृशन्ति महेश्वरम्।।	</td><td>	13-245-58a	
</td></tr>
<tr><td>
	<b>उमोवाच।</b>	</td><td>	13-245-59x	
</td></tr>
				
<tr><td>
	भगवन्ब्राह्मणो लोके नित्यमक्षरमव्ययम्।<br>अस्त्यात्मा सर्वभूतेषु हेतुस्तत्र सुदुर्गमः।।	</td><td>	13-245-59a<br>13-245-59b	
</td></tr>
<tr><td>
	<b>महेश्वर उवाच।</b>	</td><td>	13-245-60x	
</td></tr>
				
<tr><td>
	ऋषिभिश्चापि देवैश्च व्यक्तमेष न दृश्यते।<br>दृष्ट्वा तु तं महात्मानं पुनस्तु न निवर्तते।।	</td><td>	13-245-60a<br>13-245-60b	
</td></tr>
				
				
<tr><td>
	तस्मात्तद्दर्शनादेव विन्दते परमां गतिम्।<br>इति ते कथितो देवि साङ्ख्यधर्मः सनातनः।<br>कपिलादिभिराचार्यैः सेवितः परमर्षिभिः।।	</td><td>	13-245-61a<br>13-245-61b<br>13-245-61c	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि पञ्चचत्वारिंशदधिकद्विशततमोऽध्यायः।। 245 ।।	</td><td>		
</td></tr></tbody>