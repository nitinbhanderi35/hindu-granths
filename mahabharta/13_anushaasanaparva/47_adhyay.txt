				
<tbody><tr><td>
	<b>उपमन्युरुवाच।</b>	</td><td>	13-47-1x	
</td></tr>
				
<tr><td>
	ऋषिरासीत्कृते तात तण्डिरित्येव विश्रुतः।<br>दशवर्षसहस्राणि तेन देवः समाधिना।।	</td><td>	13-47-1a<br>13-47-1b	
</td></tr>
				
<tr><td>
	आराधितोऽभूद्भक्तेन तस्योदर्कं निशामय।<br>स दृष्टवान्महादेवमस्तौषीच्च स्तवैर्विभुम्।।	</td><td>	13-47-2a<br>13-47-2b	
</td></tr>
				
<tr><td>
	[इति तण्डिस्तपोयोगात्परमात्मानमव्ययम्।<br>चिन्तयित्वा महात्मानमिदमाह सुविस्मितः।।	</td><td>	13-47-3a<br>13-47-3b	
</td></tr>
				
<tr><td>
	यं पठन्ति सदा साङ्ख्याश्चिन्तयन्ति च योगिनः।<br>परं प्रधानं पुरुषमधिष्ठातारमीश्वरम्।	</td><td>	13-47-4a<br>13-47-4b	
</td></tr>
				
<tr><td>
	उत्पत्तौ च विनाशे च कारणं यं विदुर्बुधाः।<br>देवासुरमुनीनां च परं यस्मान्न विद्यते।।	</td><td>	13-47-5a<br>13-47-5b	
</td></tr>
				
<tr><td>
	अजं तमहमीशानमनादिनिधनं प्रभुम्।<br>अत्यन्तसुखिनं देवमनघं शरणं व्रजे।।	</td><td>	13-47-6a<br>13-47-6b	
</td></tr>
				
<tr><td>
	एवं ब्रुवन्नेव तदा ददर्श तपसान्निधिम्।<br>तमव्ययमनौपम्यमचिन्त्यं शाश्वतं ध्रुवम्।।	</td><td>	13-47-7a<br>13-47-7b	
</td></tr>
				
<tr><td>
	निष्कलं सकलं ब्रह्म निर्गुणं गुणगोचरम्।<br>योगिनां परमानन्दमक्षरं मोक्षसंज्ञितम्।।	</td><td>	13-47-8a<br>13-47-8b	
</td></tr>
				
<tr><td>
	मनोरिन्द्राग्निमरुतां विश्वस्य ब्रह्मणो गतिम्‌।<br>अग्राह्यमचलं शुद्धं बुद्धिग्राह्यं मनोमयम्।।	</td><td>	13-47-9a<br>13-47-9b	
</td></tr>
				
<tr><td>
	दुर्विज्ञेयमसङ्ख्ये दुष्प्रापमकृतात्मभिः।<br>योनि विश्वस्य जगतस्तमसः परतः परम्।।	</td><td>	13-47-10a<br>13-47-10b	
</td></tr>
				
				
<tr><td>
	यः प्राणवन्तमात्मानं ज्योतिर्जीवस्थितं मनः।<br>तं देवं दर्शनाकाङ्क्षी बहून्वर्षगणानृषिः।<br>तपस्युग्रे स्थितो भूत्वा दृष्ट्वा तुष्टाव चेश्वरम्।।]	</td><td>	13-47-11a<br>13-47-11b<br>13-47-11c	
</td></tr>
<tr><td>
	<b>तण्डिरुवाच।</b>	</td><td>	13-47-12x	
</td></tr>
<tr><td>
	पवित्राणां पवित्रस्त्वं गतिर्गतिमतांवर।।	</td><td>	13-47-12a	
</td></tr>
				
<tr><td>
	अत्युग्रं तेजसां तेजस्तपसां परमं तपः।<br>विश्वावसुहिरण्याक्षपुरुहूतनमस्तृत।।	</td><td>	13-47-13a<br>13-47-13b	
</td></tr>
				
<tr><td>
	भूरिकल्याणद विभो परं सत्यं नमोस्तु ते।<br>जातीमरणभीरूणां यतीनां यततां विभो।।	</td><td>	13-47-14a<br>13-47-14b	
</td></tr>
				
<tr><td>
	निर्वाणद सहस्रांशो नमस्तेऽस्तु सुखाश्रय।<br>ब्रह्मा शतक्रतुर्विष्णुर्विश्वेदेवा महर्षयः।।	</td><td>	13-47-15a<br>13-47-15b	
</td></tr>
				
<tr><td>
	न विदुस्त्वां तु तत्त्वेन कुतो वेत्स्यामहे वयम्।<br>त्वत्तः प्रवर्तते सर्वं त्वयि सर्वं प्रतिष्ठितम्।।	</td><td>	13-47-16a<br>13-47-16b	
</td></tr>
				
<tr><td>
	कालाख्यः पुरुषाख्यश्च ब्रह्माख्यश्च त्वमेव हि।<br>तनवस्ते स्मृतास्तिस्रः पुराणज्ञैः सुरर्षिभिः।।	</td><td>	13-47-17a<br>13-47-17b	
</td></tr>
				
<tr><td>
	अधिपौरुषमध्यात्ममधिभूताधिदैवतम्।<br>अधिलोकाधिविज्ञानमधियज्ञस्त्वमेव हि।।	</td><td>	13-47-18a<br>13-47-18b	
</td></tr>
				
<tr><td>
	त्वां विदित्वाऽऽत्मदेवस्थं दुर्विदं दैवतैरपि।<br>विद्वांसो यान्ति निर्मुक्ताः परं भावमनामयम्।।	</td><td>	13-47-19a<br>13-47-19b	
</td></tr>
				
<tr><td>
	अनिच्छतस्तव विभो जन्ममृत्युरनेकतः।<br>द्वारं तु स्वर्गमोक्षाणामाक्षेप्ता त्वं ददासि च।।	</td><td>	13-47-20a<br>13-47-20b	
</td></tr>
				
<tr><td>
	त्वं वै स्वर्गश्च मोक्षश्च कामः क्रोधस्त्वमेव च।<br>सत्वं रजस्ममश्चैव अधश्चोर्ध्वं त्वमेव हि।।	</td><td>	13-47-21a<br>13-47-21b	
</td></tr>
				
<tr><td>
	ब्रह्मा भवश्च विष्णुश्च स्कन्देन्द्रौ सविता यमः।<br>वरुणेन्दू मनुर्धाता विधाता त्वं धनेश्वरः।।	</td><td>	13-47-22a<br>13-47-22b	
</td></tr>
				
<tr><td>
	भूर्वायुः सलिलाग्निश्च खं वाग्बुद्धिः स्थितिर्मतिः।<br>कर्म सत्यानृते चोभे त्वमेवास्ति च नास्ति च।।	</td><td>	13-47-23a<br>13-47-23b	
</td></tr>
				
<tr><td>
	इन्द्रियाणीन्द्रियार्थाश्च प्रकृतिभ्यः परं ध्रुवम्।<br>विश्वाविश्वपरो भावश्चिन्त्याचिन्त्यस्त्वमेव हि।।	</td><td>	13-47-24a<br>13-47-24b	
</td></tr>
				
<tr><td>
	यच्चैतत्परमं ब्रह्म यच्च तत्परमं पदम्।<br>या गतिः साङ्ख्ययोगानां स भवान्नात्र संशयः।।	</td><td>	13-47-25a<br>13-47-25b	
</td></tr>
				
<tr><td>
	नूनमद्य कृतार्थाः स्म नूनं प्राप्ताः सतां गतिम्।<br>यां गतिं प्रार्तयन्तीह ज्ञाननिर्मलबुद्धयः।।	</td><td>	13-47-26a<br>13-47-26b	
</td></tr>
				
<tr><td>
	अयो मूढाः स्म सुचिरमिमं कालमचेतसा।<br>यन्न विद्मः परं देवं शाश्वतं यं विदुर्बुधाः।।	</td><td>	13-47-27a<br>13-47-27b	
</td></tr>
				
<tr><td>
	सेयमासादिता साक्षात्त्वद्भक्तिर्जन्मभिर्मया।<br>भक्तानुग्रहकृद्देवो यं ज्ञात्वाऽमृतमश्नुते।।	</td><td>	13-47-28a<br>13-47-28b	
</td></tr>
				
<tr><td>
	देवासुरमुनीनां तु यच्च गुह्यं सनातनम्।<br>गुहायां निहितं ब्रह्मि दुर्विज्ञेयं मुनेरपि।।	</td><td>	13-47-29a<br>13-47-29b	
</td></tr>
				
<tr><td>
	स एष भगवान्देवः सर्वकृत्सर्वतोमुखः।<br>सर्वात्मा सर्वदर्शी च सर्वगः सर्ववेदिता।।	</td><td>	13-47-30a<br>13-47-30b	
</td></tr>
				
<tr><td>
	देहकृद्देहभृद्देही देहभुग्देहिनां गतिः।<br>प्राणकृत्प्राणभृत्प्राणी प्राणदः प्राणिनां गतिः।।	</td><td>	13-47-31a<br>13-47-31b	
</td></tr>
				
<tr><td>
	अध्यात्मगतिरिष्टानां ध्यायिनामात्मवेदिनाम्।<br>अपुनर्भवकामानां या गतिः सोऽयमीश्वरः।।	</td><td>	13-47-32a<br>13-47-32b	
</td></tr>
				
				
<tr><td>
	अयं च सर्वभूतानां शुभाशुभगतिप्रदः।<br>अयं च जन्ममरणे विदध्यात्सर्वजन्तुषु।<br>अयं संसिद्धिकामानां या गतिः सोयमीस्वरः।	</td><td>	13-47-33a<br>13-47-33b<br>13-47-33c	
</td></tr>
				
<tr><td>
	भूराद्यान्सर्वभुवनानुत्पाद्य सदिवौकसः।<br>दधाति देवस्तनुभिरष्टाभिर्यो बिभर्ति च।।	</td><td>	13-47-34a<br>13-47-34b	
</td></tr>
				
<tr><td>
	अतः प्रवर्तते सर्वमस्मिन्सर्वं प्रतिष्ठितम्।<br>अस्मिंश्च प्रलयं याति अयमेकः सनातनः।।	</td><td>	13-47-35a<br>13-47-35b	
</td></tr>
				
<tr><td>
	अयं स सत्यकामानां सत्यलोकः परं सताम्।<br>अपवर्गश्च मुक्तानां कैवल्यं चात्मवेदिनाम्।।	</td><td>	13-47-36a<br>13-47-36b	
</td></tr>
				
<tr><td>
	अयं ब्रह्मादिभिः सिद्धैर्गुहायां गोपितः प्रुभुः।<br>देवासुरमनुष्याणामप्रकाशो भवेदिति।।	</td><td>	13-47-37a<br>13-47-37b	
</td></tr>
				
<tr><td>
	तं त्वां देवासुरनरास्तत्त्वेन न विदुर्भवम्।<br>मोहिताः खल्वनेनैव हृदिस्थेनाप्रकाशिना	</td><td>	13-47-38a<br>13-47-38b	
</td></tr>
				
<tr><td>
	ये चैनं प्रतिपद्यन्ते भक्तियोगेन भाविताः।<br>तेषामेवात्मनात्मानं दर्शयत्येष हृच्छयः।।	</td><td>	13-47-39a<br>13-47-39b	
</td></tr>
				
<tr><td>
	यं ज्ञात्वा न पुनर्जन्म मरणं चापि विद्यते।<br>यं विदित्वा परं वेद्यं वेदितव्यं न विद्यते।।	</td><td>	13-47-40a<br>13-47-40b	
</td></tr>
				
<tr><td>
	यं लब्ध्वा परमं लाभं नाधिकं मन्यते बुधः।<br>यां सूक्ष्मां परमां प्राप्तिं गच्छन्नव्ययमक्षयम्।।	</td><td>	13-47-41a<br>13-47-41b	
</td></tr>
				
<tr><td>
	यं साङ्ख्या गुणतत्त्वज्ञाः साङ्ख्यशास्त्रविशारदाः।<br>सूक्ष्मज्ञानतराः सूक्ष्मं ज्ञात्वा मुच्यन्ति बन्धनैः	</td><td>	13-47-42a<br>13-47-42b	
</td></tr>
				
<tr><td>
	यं च वेदविदो वेद्यं वेदान्ते च प्रतिष्ठितम्।<br>प्राणायामपरा नित्यं यं विशन्ति जपन्ति च।।	</td><td>	13-47-43a<br>13-47-43b	
</td></tr>
				
<tr><td>
	ओंकाररथमारुह्य ते विशन्ति महेश्वरम्।<br>अयं स देवयानानामादित्यो द्वारमुच्यते।।	</td><td>	13-47-44a<br>13-47-44b	
</td></tr>
				
<tr><td>
	अयं च पितृयानानां चन्द्रमा द्वारमुच्यते।<br>एष काष्ठा दिशश्चैव संवत्सरयुगादि च।।	</td><td>	13-47-45a<br>13-47-45b	
</td></tr>
				
<tr><td>
	दिव्यादिव्यः परो लाभ अयने दक्षिणोत्तरे।<br>एनं प्रजापतिः पूर्वमाराध्य बहुभिः स्तवैः।।	</td><td>	13-47-46a<br>13-47-46b	
</td></tr>
				
<tr><td>
	प्रजार्थं वरयामास नीललोहितसंज्ञितम्।<br>क्रग्भिर्यमनुशासन्ति तत्त्वे कर्मणि बह्वृचाः।।	</td><td>	13-47-47a<br>13-47-47b	
</td></tr>
				
<tr><td>
	यजुर्भिर्यत्त्रिधा वेद्यं जुह्वत्यध्वर्यवोऽध्वरे।<br>सामभिर्यं च गायन्ति सामगाः शुद्धबुद्धयः।।	</td><td>	13-47-48a<br>13-47-48b	
</td></tr>
				
<tr><td>
	ऋतं सत्यं परं ब्रह्म स्तुवन्त्याथर्वणा द्विजाः।<br>यज्ञस्य परमा योनिः परिश्चायं परः स्मृतः।।	</td><td>	13-47-49a<br>13-47-49b	
</td></tr>
				
<tr><td>
	रात्र्यहः श्रोत्रनयनः पक्षमासशिरोभुजः।<br>ऋतुवीर्यस्तपोधैर्यो ह्यब्दगुह्योरुपादवान्।।	</td><td>	13-47-50a<br>13-47-50b	
</td></tr>
				
<tr><td>
	मृत्युर्यमो हुताशश्च कालः संहारवेगवान्।<br>कालस्य परमा योनिः कालश्चायं सनातनः।।	</td><td>	13-47-51a<br>13-47-51b	
</td></tr>
				
<tr><td>
	चन्द्रादित्यौ सनक्षत्रौ ग्रहाश्च सह वायुना।<br>ध्रुवः सप्तर्षयश्चैव भुवनाः सप्त एव च।।	</td><td>	13-47-52a<br>13-47-52b	
</td></tr>
				
<tr><td>
	प्रधानं महदव्यक्तं विशेषान्तं सवैकृतम्।<br>ब्रह्मादिस्तम्बपर्यन्तं भूतादि सदसच्च यत्।।	</td><td>	13-47-53a<br>13-47-53b	
</td></tr>
				
<tr><td>
	अष्टौ प्रकृतयश्चैव प्रकृतिभ्यश्च यः परः।<br>अस्य देवस्य यद्भागं कृत्स्नं सम्परिवर्तते।।	</td><td>	13-47-54a<br>13-47-54b	
</td></tr>
				
<tr><td>
	एतत्परममानन्दं यत्तच्छाश्वतमेव च।<br>एषा गतिर्विरक्तानामेष भावः परः सताम्।।	</td><td>	13-47-55a<br>13-47-55b	
</td></tr>
				
<tr><td>
	एतत्पदमनुद्विग्नमेतद्ब्रह्म सनातनम्।<br>शास्त्रवेदाङ्गविदुषामेतद्ध्यानं परं पदम्।।	</td><td>	13-47-56a<br>13-47-56b	
</td></tr>
				
<tr><td>
	इयं सा परमा काष्ठा इयं सा परमा कला।<br>इयं सा परमा सिद्धिरियं सा परमा गतिः।।	</td><td>	13-47-57a<br>13-47-57b	
</td></tr>
				
<tr><td>
	इयं सा परमा शान्तिरियं सा निर्वृतिः परा।<br>यं प्राप्य कृतकृत्याः स्म इत्यमन्यन्त योगिनः।।	</td><td>	13-47-58a<br>13-47-58b	
</td></tr>
				
<tr><td>
	इयं तुष्टिरियं सिद्धिरियं श्रुतिरियं स्मृतिः।<br>अध्यात्मगतिरिष्टानां विदुषां प्राप्तिरव्यया।।	</td><td>	13-47-59a<br>13-47-59b	
</td></tr>
				
<tr><td>
	यजतां कामयानानां मखैर्विपुलदक्षिणैः।<br>या गतिर्यज्ञशीलानां सा गतिस्त्वं न संशयः।।	</td><td>	13-47-60a<br>13-47-60b	
</td></tr>
				
<tr><td>
	सम्यग्योगजपैः शान्तिर्नियमैर्देहतापनैः।<br>तप्यतां या गतिर्देव परमा सा गतिर्भवान्।।	</td><td>	13-47-61a<br>13-47-61b	
</td></tr>
				
<tr><td>
	कर्मन्यासकृतानां च विरक्तानां ततस्ततः।<br>या गतिर्ब्रह्मिसदने सा गतिस्त्वं सनातन।।	</td><td>	13-47-62a<br>13-47-62b	
</td></tr>
				
<tr><td>
	अपुनर्भवकामानां वैराग्ये वर्ततां च या।<br>प्रकृतीनां लयानां च सा गतिस्त्वं सनातन।।	</td><td>	13-47-63a<br>13-47-63b	
</td></tr>
				
<tr><td>
	ज्ञानविज्ञानयुक्तानां निरुपाख्या निरञ्जना।<br>कैवल्या या गतिर्देव परमा सा गतिर्भवान्।।	</td><td>	13-47-64a<br>13-47-64b	
</td></tr>
				
<tr><td>
	वेदशास्त्रपुराणोक्ताः पञ्च ता गतयः स्मृताः।<br>त्वत्प्रसादाद्धि लभ्यन्ते न लभ्यन्तेऽन्यथा विभो।।	</td><td>	13-47-65a<br>13-47-65b	
</td></tr>
				
<tr><td>
	इति तण्डिस्तपोराशिस्तुष्टावेसानमात्मना।<br>जगौ च परमं ब्रह्म यत्पुरा लोककृज्जगौ।।	</td><td>	13-47-66a<br>13-47-66b	
</td></tr>
<tr><td>
	<b>उपमन्युरुवाच।</b>	</td><td>	13-47-67x	
</td></tr>
				
<tr><td>
	एवं स्तुतो महादेवस्तण्डिना ब्रह्मवादिना।<br>उवाच भगवान्देव उमया सहितः प्रभुः।।	</td><td>	13-47-67a<br>13-47-67b	
</td></tr>
				
<tr><td>
	ब्रह्मा शतक्रतुर्विष्णुर्विश्वेदेवा महर्षयः।<br>न विदुस्त्वामिति ततस्तुष्टः प्रोवाच तं शिवः।।	</td><td>	13-47-68a<br>13-47-68b	
</td></tr>
				
<tr><td>
	अक्षयश्चाव्ययश्चैव भविता दुःखवर्जितः।<br>यशस्वी तेजसा युक्तो दिव्यज्ञानसमन्वितः।।	</td><td>	13-47-69a<br>13-47-69b	
</td></tr>
				
<tr><td>
	ऋषीणामभिगम्यश्च सूत्रकर्ता सुतस्तव।<br>मत्प्रसादाद्द्विजश्रेष्ठ भविष्यति न संशयः।।	</td><td>	13-47-70a<br>13-47-70b	
</td></tr>
				
<tr><td>
	कं वा कामं ददाम्यद्य ब्रूहि यद्वत्स काङ्क्षसे।<br>प्राञ्जलिः स उवाचेदं त्वयि भक्तिर्दृढाऽस्तु मे।।	</td><td>	13-47-71a<br>13-47-71b	
</td></tr>
<tr><td>
	<b>उपमन्युरुवाच।</b>	</td><td>	13-47-72x	
</td></tr>
				
<tr><td>
	एतान्दत्त्वा वरान्देवो वन्द्यमानः सुरर्षिभिः।<br>स्तूयमानश्च विबुधैस्तत्रैवान्तरधीयत।।	</td><td>	13-47-72a<br>13-47-72b	
</td></tr>
				
<tr><td>
	अन्तर्हिते भगवति सानुगे यादवेश्वर।<br>ऋषिराश्रममागम्य ममैतत्प्रोक्तवानिह।।	</td><td>	13-47-73a<br>13-47-73b	
</td></tr>
				
<tr><td>
	यानि च प्रथितान्यादौ तण्डिराख्यातवान्मम<br>मानानि मानवश्रेष्ठ तानि त्वं शृणु सिद्धये।।	</td><td>	13-47-74a<br>13-47-74b	
</td></tr>
				
<tr><td>
	दश नामसहस्राणि देवेष्वाह पितामहः।<br>सर्वस्य शास्त्रेषु तथा दश नामशतानि च।।	</td><td>	13-47-75a<br>13-47-75b	
</td></tr>
				
<tr><td>
	गुह्यानीमानि नामानि तण्डिर्भगवतोऽच्युत।<br>देवप्रसादाद्देवेशः पुरा प्राह महात्मने।।	</td><td>	13-47-76a<br>13-47-76b	
</td></tr>
<tr><td>
	।। इति श्रीमन्महाभारते अनुशासनपर्वणि <br>दानधर्मपर्वणि सप्तचत्वारिंशोऽध्यायः।। 47 ।।	</td><td>		
</td></tr></tbody>