				
<tbody><tr><td>
	<b>युधिष्ठिर उवाच।</b>	</td><td>	13-97-1x	
</td></tr>
				
<tr><td>
	इदं देयमिदं देयमितीयं श्रुतिचोदनात्।<br>बहुदेयाश्च राजानः किंस्विद्देयमनुत्तमम्।।	</td><td>	13-97-1a<br>13-97-1b	
</td></tr>
<tr><td>
	<b>भीष्म उवाच।</b>	</td><td>	13-97-2x	
</td></tr>
				
<tr><td>
	अति दानानि सर्वाणि पृथिवीदानमुच्यते।<br>अचला ह्यक्षया भूमिर्दोग्ध्री कामानिहोत्तमान्।।	</td><td>	13-97-2a<br>13-97-2b	
</td></tr>
				
<tr><td>
	दोग्ध्री वासांसि रत्नानि पशून्व्रीहियवांस्तथा।<br>भूमिदः सर्वभूतेषु शाश्वतीरेधते समाः।।	</td><td>	13-97-3a<br>13-97-3b	
</td></tr>
				
<tr><td>
	यावद्भूमेरायुरिह तावद्भूमिद एधते।<br>न भूमिदानादस्तीह परं किञ्चिद्युधिष्ठिर।।	</td><td>	13-97-4a<br>13-97-4b	
</td></tr>
				
<tr><td>
	अप्यल्पं प्रददुः सर्वे पृथिव्या इति नः श्रुतम्।<br>भूमिमेव ददुः सर्वे भूमिं ते भुञ्जते जनाः।।	</td><td>	13-97-5a<br>13-97-5b	
</td></tr>
				
<tr><td>
	स्वकर्मैवोपजीवन्ति नरा इह परत्र च।<br>भूमिः पतिं महादेवी दातारं कुरुते प्रियम्।।	</td><td>	13-97-6a<br>13-97-6b	
</td></tr>
				
<tr><td>
	य एतां दक्षिणां दद्यादक्षयां राजसत्तम।<br>पुनर्नरत्वं सम्प्राप्य भवेत्स पृथिवीपतिः।।	</td><td>	13-97-7a<br>13-97-7b	
</td></tr>
				
<tr><td>
	यथा दानं तथा भोग इति धर्मेषु निश्चयः।<br>सङ्ग्रामे वा तनुं जह्याद्दद्याच्च पृथिवीमिमांम्।।	</td><td>	13-97-8a<br>13-97-8b	
</td></tr>
				
<tr><td>
	इत्येतत्क्षत्रबन्धूनां वदन्ति परमाशिषः।<br>पुनाति दत्ता पृथिवी दातारमिति शुश्रुम।।	</td><td>	13-97-9a<br>13-97-9b	
</td></tr>
				
<tr><td>
	अपि पापसमाचारं ब्रह्मघ्नमपि चानृतम्।<br>सैव पापं प्लावयति सैव पापात्प्रमोचयेत्।।	</td><td>	13-97-10a<br>13-97-10b	
</td></tr>
				
<tr><td>
	अपि पापकृतां राज्ञां प्रतिगृह्णन्ति साधवः।<br>पृथिवीं नान्यदिच्छन्ति पावनं जगती यतः।।	</td><td>	13-97-11a<br>13-97-11b	
</td></tr>
				
<tr><td>
	नामास्याः प्रियदत्तेति गुह्यं देव्याः सनातनम्।<br>दानं वाऽप्यथवाऽदानं नामास्याः प्रथमप्रियम्।।	</td><td>	13-97-12a<br>13-97-12b	
</td></tr>
				
<tr><td>
	य एतां विदुषे दद्यात्पृथिवीं पृथिवीपतिः।<br>पृथिव्यामेतदिष्टं स राजा राज्यमितो व्रजेत्।।	</td><td>	13-97-13a<br>13-97-13b	
</td></tr>
				
<tr><td>
	पुनश्चासौ जनिं प्राप्य राजवत्स्यान्न संशयः।<br>तस्मात्प्राप्यैव पृथिवीं दद्याद्विप्राय पार्थिवः।।	</td><td>	13-97-14a<br>13-97-14b	
</td></tr>
				
<tr><td>
	नाभूमिपतिना भूमिरधिष्ठेया कथञ्चन।<br>न च वस्त्रेणि वा गूहेदन्तर्धानेन वा चरेत्।।	</td><td>	13-97-15a<br>13-97-15b	
</td></tr>
				
<tr><td>
	ये चान्ये भूमिमिच्छेयुः कुर्युरेवं न संशयः।<br>यः साधोर्भूमिमादत्ते न भूमिं विन्दते तु सः।।	</td><td>	13-97-16a<br>13-97-16b	
</td></tr>
				
<tr><td>
	भूमिं दत्त्वा तु साधुभ्यो विन्दते भूमिमुत्तमाम्।<br>प्रेत्य चेह च धर्मात्मा सम्प्राप्नोति महद्यशः।।	</td><td>	13-97-17a<br>13-97-17b	
</td></tr>
				
<tr><td>
	`एकाहारकरीं दत्त्वा षष्ठिसाहस्रमूर्ध्वगः।<br>तावत्या हरणे पृथ्व्या नरकं द्विगुणोत्तरम्।।'	</td><td>	13-97-18a<br>13-97-18b	
</td></tr>
				
<tr><td>
	यस्य विप्रास्तु शंसन्ति साधोर्भूमिं सदैव हि।<br>न तस्य शत्रवो राजन्प्रशंसन्ति वसुन्धराम्।।	</td><td>	13-97-19a<br>13-97-19b	
</td></tr>
				
<tr><td>
	यत्किञ्चित्पुरुषः पापं कुरुते वृत्तिकर्शितः।<br>अपि गोचर्ममात्रेण भूमिदानेन पूयते।।	</td><td>	13-97-20a<br>13-97-20b	
</td></tr>
				
<tr><td>
	येऽपि सङ्गीर्णाकर्माणो राजानो रौद्रकर्मिणः।<br>तेभ्यः पवित्रमाख्येयं भूमिदानमनुत्तमम्।।	</td><td>	13-97-21a<br>13-97-21b	
</td></tr>
				
<tr><td>
	अल्पान्तरमिदं शश्वत्पुराणा मेनिरे जनाः।<br>यो यजेताश्वमेधेन दद्याद्वा साधवे महीम्।।	</td><td>	13-97-22a<br>13-97-22b	
</td></tr>
				
<tr><td>
	अपि चेत्सुकृतं कृत्वा शङ्केरन्नपि पण्डिताः।<br>अशंक्यमेकमेवैतद्भूमिदानमनुत्तमम्।।	</td><td>	13-97-23a<br>13-97-23b	
</td></tr>
				
<tr><td>
	सुवर्णं रजतं वस्त्रं मणिमुक्तावसूनि च।<br>सर्वमेतन्महाप्राज्ञो ददाति वसुधां ददत्।।	</td><td>	13-97-24a<br>13-97-24b	
</td></tr>
				
<tr><td>
	तपो यज्ञः श्रुतं शीलमलोभः सत्यसन्धता।<br>गुरुदैवतपूजा च एता वर्तन्ति भूमिदम्।।	</td><td>	13-97-25a<br>13-97-25b	
</td></tr>
				
<tr><td>
	भर्तुनिःश्रेयसे युक्तास्त्यक्तात्मानो रणे हताः।<br>ब्रह्मलोकगताः सिद्धा नातिक्रामन्ति भूमिदम्।।	</td><td>	13-97-26a<br>13-97-26b	
</td></tr>
				
<tr><td>
	यथा जनित्री स्वं पुत्रं क्षीरेण भरते सदा।<br>अनुगृह्णाति दातारं तथा सर्वरसैर्मही।।	</td><td>	13-97-27a<br>13-97-27b	
</td></tr>
				
<tr><td>
	मृत्युर्वैकिंकरो दण्डस्तापो वह्नेः सुदारुणः।<br>घोराश्च वारुणाः पाशा नोपसर्पन्ति भूमिदम्।।	</td><td>	13-97-28a<br>13-97-28b	
</td></tr>
				
<tr><td>
	पितॄंश्च पितृलोकस्थान्देवलोके च देवताः।<br>सन्तर्पयति शान्तात्मा यो ददाति वसुन्धराम्।।	</td><td>	13-97-29a<br>13-97-29b	
</td></tr>
				
<tr><td>
	कृशाय म्रियमाणाय वृत्तिग्लानाय सीदते।<br>भूमिं वृत्तिकरीं दत्त्वा सत्री भवति मानवः।।	</td><td>	13-97-30a<br>13-97-30b	
</td></tr>
				
<tr><td>
	यथा धावति गौर्वत्सं स्रवन्ती वत्सला पयः।<br>एवमेव महाभाग भूमिर्भरति भूमिदम्।।	</td><td>	13-97-31a<br>13-97-31b	
</td></tr>
				
<tr><td>
	हलकृष्टां महीं दत्त्वा सबीजां सफलामपि।<br>सोदकं वाऽपि शरणं तथा भवति कामदः।।	</td><td>	13-97-32a<br>13-97-32b	
</td></tr>
				
<tr><td>
	ब्राह्मणं वृत्तसम्पन्नमाहिताग्निं शुचिव्रतम्।<br>नरः प्रतिग्राह्य महीं न याति यमसादनम्।।	</td><td>	13-97-33a<br>13-97-33b	
</td></tr>
				
<tr><td>
	यथा चन्द्रमसो वृद्धिरहन्यहनि जायते।<br>तथा भूमिकृतं दानं सस्येसस्ये विवर्धते।।	</td><td>	13-97-34a<br>13-97-34b	
</td></tr>
				
<tr><td>
	अत्र गाथा भूमिगीताः कीर्तयन्ति पुराविदः।<br>याः श्रुत्वा जामदग्न्येन दत्ता भूः काश्यपाय वै।।	</td><td>	13-97-35a<br>13-97-35b	
</td></tr>
				
<tr><td>
	मामेवादत्त मां दत्त मां दत्त्वा मामवाप्स्यथ।<br>अस्मिँल्लोके परे चैव तद्दत्तं जायते पुनः।।	</td><td>	13-97-36a<br>13-97-36b	
</td></tr>
				
<tr><td>
	य इमां व्याहृतिं वेद ब्राह्मणो वेदसम्मिताम्।<br>श्राद्धस्य हूयमानस्य ब्रह्मभूयं स गच्छति।।	</td><td>	13-97-37a<br>13-97-37b	
</td></tr>
				
<tr><td>
	कृत्यानामभिशप्तानामरिष्टशमनं महत्।<br>प्रायश्चित्तं महीं दत्त्वा पुनात्युभयतो दश।।	</td><td>	13-97-38a<br>13-97-38b	
</td></tr>
				
<tr><td>
	पुनाति य इदं वेद वेदवादं तथैव च।<br>प्रकृतिः सर्वभूतानां भूमिर्वै शाश्वती मता।।	</td><td>	13-97-39a<br>13-97-39b	
</td></tr>
				
<tr><td>
	अभिषिच्यैव नृपतिं श्रावयेदिममागमम्।<br>यथा श्रुत्वा महीं दद्यान्नादद्यात्साधुतश्च तां।।	</td><td>	13-97-40a<br>13-97-40b	
</td></tr>
				
<tr><td>
	सोऽयं कृत्स्नो ब्राह्मणार्थो राजार्थश्चाप्यसंशयः।<br>राजा हि धर्मकुशलः प्रथमं भूतिलक्षणम्।।	</td><td>	13-97-41a<br>13-97-41b	
</td></tr>
				
<tr><td>
	अथ येषामधर्मज्ञो राजा भवति नास्तिकः।<br>न ते सुखं प्रबुध्यन्ति न सुखं प्रस्वपन्ति च।।	</td><td>	13-97-42a<br>13-97-42b	
</td></tr>
				
<tr><td>
	सदा भवन्ति चोद्विग्नास्तस्य दुश्चरितैर्नराः।<br>योगक्षेमा हि बहवो राष्ट्रं नास्याविशन्ति तत्।।	</td><td>	13-97-43a<br>13-97-43b	
</td></tr>
				
<tr><td>
	अथ येषां पुनः प्राज्ञो राजा भवति धार्मिकः।<br>सुखं ते प्रतिबुध्यन्ते सुसुखं प्रस्वपन्ति च।।	</td><td>	13-97-44a<br>13-97-44b	
</td></tr>
				
<tr><td>
	तस्य राज्ञः शुभे राज्ये कर्मभिर्निर्वृता नराः।<br>योगक्षेमेण वृष्ट्या च विवर्धन्ते स्वकर्मभिः।।	</td><td>	13-97-45a<br>13-97-45b	
</td></tr>
				
<tr><td>
	स कुलीनः स पुरुषः स बन्धुः स च पुण्यकृत्।<br>स दाता स च विक्रान्तो यो ददाति वसुन्धरां।।	</td><td>	13-97-46a<br>13-97-46b	
</td></tr>
				
<tr><td>
	आदित्या इव दीप्यन्ते तेजसा भुवि मानवाः।<br>ददन्ति वसुधां स्फीतां ये वेदविदुषि द्विजे।।	</td><td>	13-97-47a<br>13-97-47b	
</td></tr>
				
<tr><td>
	यथा सस्यानि रोहन्ति प्रकीर्णानि महीतले।<br>तथा कामाः प्ररोहन्ति भूमिदानसमार्जिताः।।	</td><td>	13-97-48a<br>13-97-48b	
</td></tr>
				
<tr><td>
	आदित्यो वरुणो विष्णुर्ब्रह्मा सोमो हुताशनः।<br>शूलिपाणिश्च भगवान्प्रतिनन्दन्ति भूमिदम्।।	</td><td>	13-97-49a<br>13-97-49b	
</td></tr>
				
<tr><td>
	भूमौ जायन्ति पुरुषा भूमौ निष्ठां व्रजन्ति च।<br>चतुर्विधो हि लोकोऽयं योऽयं भूमिगुणात्मकः।।	</td><td>	13-97-50a<br>13-97-50b	
</td></tr>
				
<tr><td>
	एषा माता पिता चैव जगतः पृथिवीपते।<br>नानया सदृशं भूतं किञ्चिदस्ति जनाधिप।।	</td><td>	13-97-51a<br>13-97-51b	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>बृहस्पतेश्च संवादमिन्द्रस्य च युधिष्ठिर।।	</td><td>	13-97-52a<br>13-97-52b	
</td></tr>
				
<tr><td>
	इष्ट्वा क्रतुशतेनाथ महता दक्षिणावता।<br>मघवा वाग्विदांश्रेष्ठं पप्रच्छेदं बृहस्पतिम्।।	</td><td>	13-97-53a<br>13-97-53b	
</td></tr>
				
<tr><td>
	भगवन्केन दानेन स्वर्गतः सुखमेधते।<br>यदक्षयमहार्यं च तद्ब्रूहि वदतांवर।।	</td><td>	13-97-54a<br>13-97-54b	
</td></tr>
<tr><td>
	<b>भीष्म उवाच।</b>	</td><td>	13-97-55x	
</td></tr>
				
<tr><td>
	इत्युक्तृः स सुरेन्द्रेण ततो देवपुलोहितः।<br>बृहस्पतिर्बृहत्तेजाः प्रत्युवाच शतक्रतुम्।।	</td><td>	13-97-55a<br>13-97-55b	
</td></tr>
				
				
<tr><td>
	सुवर्णदानं गोदानं भूमिदानं च वृत्रहन्।<br>`विद्यादानं च कन्यानां दानं पापहरं परम्।'<br>दददेतान्महाप्राज्ञः सर्वपापैः प्रमुच्यते।।	</td><td>	13-97-56a<br>13-97-56b<br>13-97-56c	
</td></tr>
				
<tr><td>
	न भूमिदानाद्देवेन्द्र परं किञ्चिदिति प्रभो।<br>विशिष्टमिति मन्येऽहं यता प्राहुर्मनीषिणः।।	</td><td>	13-97-57a<br>13-97-57b	
</td></tr>
				
<tr><td>
	`ब्राह्मणार्थे गवार्थे वा राष्ट्रघातेऽथ स्वामिनः।<br>कुलस्त्रीणां परिभवे मृतास्ते भूमिपैः समाः'।।	</td><td>	13-97-58a<br>13-97-58b	
</td></tr>
				
<tr><td>
	ये शूरा निहता युद्धे स्वर्याता रणगृद्धिनः।<br>सर्वे ते विबुधश्रेष्ठ नातिक्रामन्ति भूमिदम्।।	</td><td>	13-97-59a<br>13-97-59b	
</td></tr>
				
<tr><td>
	भर्तुर्निःश्रेयसे युक्तास्त्यक्तात्मानो रणे हताः।<br>ब्राह्मलोकगता युक्ता नातिक्रामन्ति भूमिदम्।।	</td><td>	13-97-60a<br>13-97-60b	
</td></tr>
				
<tr><td>
	पञ्च पूर्वा हि पुरुषाः षडन्ये वसुधां गताः।<br>एकादश ददद्भूमिं परित्रातीह मानवः।।	</td><td>	13-97-61a<br>13-97-61b	
</td></tr>
				
<tr><td>
	रत्नोपकीर्णां वसुधां यो ददाति पुरंदर।<br>स मुक्तः सर्वकलुषैः स्वर्गलोके महीयते।।	</td><td>	13-97-62a<br>13-97-62b	
</td></tr>
				
<tr><td>
	महीं स्फीतां ददद्राजन्सर्वकामगुणान्विताम्।<br>राजाधिराजो भवति तद्धि दानमनुत्तमम्।।	</td><td>	13-97-63a<br>13-97-63b	
</td></tr>
				
<tr><td>
	सर्वकामसमायुक्तां काश्यपीं यः प्रयच्छति।<br>सर्वभूतानि मन्यन्ते मां ददातीति वासव।।	</td><td>	13-97-64a<br>13-97-64b	
</td></tr>
				
<tr><td>
	सर्वकामदुघां धेनुं सर्वकामगुणान्विताम्।<br>ददाति यः सहस्राक्ष स्वर्गं याति स मानवः।।	</td><td>	13-97-65a<br>13-97-65b	
</td></tr>
				
<tr><td>
	मधुसर्पिःप्रवाहिण्यः पयोदधिवहास्तथा।<br>सरितस्तपर्यन्तीह सुरेन्द्र वसुधाप्रदम्।।	</td><td>	13-97-66a<br>13-97-66b	
</td></tr>
				
<tr><td>
	भूमिप्रदानान्नृपतिर्मुच्यते सर्वकिल्बिषात्।<br>न हि भूमिप्रदानेन दानमन्यद्विशिष्यते।।	</td><td>	13-97-67a<br>13-97-67b	
</td></tr>
				
<tr><td>
	ददाति यः समुन्द्रान्तां पृथिवीं शस्त्रनिर्जिताम्।<br>तं जनाः कथयन्तीह यावद्धरति गौरियम्।।	</td><td>	13-97-68a<br>13-97-68b	
</td></tr>
				
<tr><td>
	पुण्यामृद्धिरसां भूमिं यो ददाति पुरंदर।<br>न तस्य लोकाः क्षीयन्ते भूमिदानगुणान्विताः।।	</td><td>	13-97-69a<br>13-97-69b	
</td></tr>
				
<tr><td>
	सर्वदा पार्थिवेनेह सततं भूतिमिच्छता।<br>भूर्देया विधिवच्छक्र पात्रे सुखमभीप्सुनां।।	</td><td>	13-97-70a<br>13-97-70b	
</td></tr>
				
<tr><td>
	अपि कृत्वा नरः पापं भूमिं दत्त्वा द्विजातये।<br>समुत्सृजति तत्पापं जीर्णां त्वचमिवोरगः।।	</td><td>	13-97-71a<br>13-97-71b	
</td></tr>
				
<tr><td>
	सागरान्सरितः शैलान्काननानि च सर्वशः।<br>सर्वमेतन्नरः शक्र ददाति वसुधां ददत्।।	</td><td>	13-97-72a<br>13-97-72b	
</td></tr>
				
<tr><td>
	तटाकान्युदपानानि स्रोतांसि च सरांसि च।<br>स्नेहान्सर्वरसांश्चैव ददाति वसुधां ददत्।।	</td><td>	13-97-73a<br>13-97-73b	
</td></tr>
				
<tr><td>
	ओषधीर्वीर्यसम्पन्नानगान्पुष्पफलान्वितान्।<br>काननोपलशैलांश्च ददाति वसुधां ददत्।।	</td><td>	13-97-74a<br>13-97-74b	
</td></tr>
				
<tr><td>
	अग्निष्टोमप्रभृतिभिरिष्ट्वा च स्वाप्तदक्षिणैः।<br>न तत्फलमवाप्नोति भूमिदानाद्यदश्नुते।।	</td><td>	13-97-75a<br>13-97-75b	
</td></tr>
				
<tr><td>
	दाता दशानुगृह्णाति दश हन्ति तथा क्षिपन्।<br>पूर्वदत्तां हरन्भूमिं नरकायोपगच्छति।।	</td><td>	13-97-76a<br>13-97-76b	
</td></tr>
				
<tr><td>
	न ददाति प्रतिश्रुत्य दत्त्वाऽपि च हरेत्तु यः।<br>स बद्धो वारुणैः पाशैस्तप्यते मृत्युसासनात्।।	</td><td>	13-97-77a<br>13-97-77b	
</td></tr>
				
<tr><td>
	आहिताग्निं सदायज्ञं कृशवृत्तिं प्रियातिथिम्।<br>ये भरन्ति द्विजश्रेष्ठं नोपसर्पन्ति ते यमम्।।	</td><td>	13-97-78a<br>13-97-78b	
</td></tr>
				
<tr><td>
	ब्राह्मणेष्वनृणीभूतः पार्थिवः स्यात्पुरंदर।<br>इतरेषां तु वर्णानां तारयेत्कृशदुर्बलान्।।	</td><td>	13-97-79a<br>13-97-79b	
</td></tr>
				
<tr><td>
	नाच्छिन्द्यात्स्पर्शितां भूमिं परेण त्रिदशाधिप।<br>ब्राह्मणस्य सुरश्रेष्ठ कृशवृत्तेः कदाचन।।	</td><td>	13-97-80a<br>13-97-80b	
</td></tr>
				
<tr><td>
	यथाश्रु पतितं तेषां दीनानामथ सीदताम्।<br>ब्राह्मणानां हृते क्षेत्रे हन्यात्त्रिपुरुषं कुलम्।।	</td><td>	13-97-81a<br>13-97-81b	
</td></tr>
				
<tr><td>
	भूमिपालं च्युतं राष्ट्राद्यस्तु संस्थापयेत्पुनः।<br>तस्य वासः सहस्राक्ष नाकपृष्ठे महीयते।।	</td><td>	13-97-82a<br>13-97-82b	
</td></tr>
				
<tr><td>
	`सुनिर्मितां सुविक्रीतां सुभृतां स्थापयेन्नृप।'<br>इक्षुभिः सन्ततां भूमिं यवगोधूमसालिनीम्।।	</td><td>	13-97-83a<br>13-97-83b	
</td></tr>
				
<tr><td>
	गोश्ववाहनपूर्णां वा यो ददाति वसुन्धराम्।<br>विमुक्तः सर्वपापेभ्यः स्वर्गलोके महीयते।।'	</td><td>	13-97-84a<br>13-97-84b	
</td></tr>
				
<tr><td>
	निधिगर्भां ददद्भूमिं सर्वरत्नपरिच्छदाम्।<br>अक्षयाँल्लभते लोकान्भूमिसत्रं हि तस्य तत।।	</td><td>	13-97-85a<br>13-97-85b	
</td></tr>
				
<tr><td>
	विधूय कलुषं सर्वं विरजाः सम्मतः सताम्।<br>लोके महीयते सद्भिर्यो ददाति वसुन्धराम्।।	</td><td>	13-97-86a<br>13-97-86b	
</td></tr>
				
<tr><td>
	यथाऽप्सु पतितः शक्र तैलबिन्दुर्विसर्पति।<br>तथा भूमिकृतं दानं सस्येसस्ये विवर्धते।।	</td><td>	13-97-87a<br>13-97-87b	
</td></tr>
				
<tr><td>
	ये रणाग्रे महीपालाः शूराः समितिशोभनाः।<br>वध्यन्तेऽभिमुखाः शक्र ब्रह्मलोकं व्रजन्ति ते।।	</td><td>	13-97-88a<br>13-97-88b	
</td></tr>
				
<tr><td>
	नृत्तगीतपरा नार्यो दिव्यमाल्यविभूषिताः।<br>उपतिष्ठन्ति देवेन्द्र यथा भूमिप्रदं दिवि।।	</td><td>	13-97-89a<br>13-97-89b	
</td></tr>
				
<tr><td>
	मोदते च सुखं स्वर्गे देवगन्धर्वपूजितः।<br>यो ददाति महीं सम्यग्विधिनेह द्विजातये।।	</td><td>	13-97-90a<br>13-97-90b	
</td></tr>
				
<tr><td>
	शतमप्सरसश्चैव दिव्यमाल्यविभूषिताः।<br>उपतिष्ठन्ति देवेन्द्र ब्रह्मलोके धराप्रदम्।।	</td><td>	13-97-91a<br>13-97-91b	
</td></tr>
				
<tr><td>
	उपतिष्ठन्ति पुण्यानि सदा भूमिप्रदं नरम्।<br>शङ्खं भद्रासनं छत्रं वराश्वा वरवाहनम्।।	</td><td>	13-97-92a<br>13-97-92b	
</td></tr>
				
<tr><td>
	भूमिप्रदानात्पुष्पाणि हिरण्यनिचयास्तथा।<br>आज्ञा सदाऽप्रतिहता जयशब्दा वसूनि च।।	</td><td>	13-97-93a<br>13-97-93b	
</td></tr>
				
<tr><td>
	भूमिदानस्य पुण्यानि फलं स्वर्गः पुरन्दर।<br>हिरण्यपुष्पाश्चौषध्यः कुशकाञ्चनशाद्वलाः।।	</td><td>	13-97-94a<br>13-97-94b	
</td></tr>
<tr><td>
	अमृतप्रसवां भूमिं प्राप्नोति पुरुषो ददत्।।	</td><td>	13-97-95a	
</td></tr>
				
<tr><td>
	नास्ति भूमिसमं दानं नास्ति मातृसमो गुरुः।<br>नास्ति सत्यसमो धर्मो नास्ति दानसमो निधिः।।	</td><td>	13-97-96a<br>13-97-96b	
</td></tr>
<tr><td>
	<b>भीष्म उवाच।</b>	</td><td>	13-97-97x	
</td></tr>
				
<tr><td>
	एतदाङ्गिरसाच्छ्रुत्वा वासवो वसुधामिमाम्।<br>वसुरत्नसमाकीर्णां ददावाङ्गिरसे तदा।।	</td><td>	13-97-97a<br>13-97-97b	
</td></tr>
				
<tr><td>
	य इदं श्रावयेच्छ्राद्धे भूमिदानस्य संस्तवम्।<br>न तस्य रक्षसां भागो नासुराणां भवत्युत।।	</td><td>	13-97-98a<br>13-97-98b	
</td></tr>
				
<tr><td>
	अक्षयं च भवेद्दत्तं पितृभ्यस्तन्न संशयः।<br>तस्माच्छ्राद्धेष्विदं विद्वान्भुञ्जतः श्रावयेद्द्विजान्।।	</td><td>	13-97-99a<br>13-97-99b	
</td></tr>
				
<tr><td>
	इत्येतत्सर्वदानानां श्रेष्ठमुक्तं तवानघ।<br>मया भरतशार्दूल किं भूयः श्रोतुमिच्छसि।।	</td><td>	13-97-100a<br>13-97-100b	
</td></tr>
<tr><td>
	।। इति श्रीमन्महाभारते अनुशासनपर्वणि <br>दानधर्मपर्वणि सप्तनवतितमोऽध्यायः।। 97 ।।	</td><td>		
</td></tr></tbody>