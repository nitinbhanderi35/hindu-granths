				
<tbody><tr><td>
	<b>भीष्म उवाच।</b>	</td><td>	13-89-1x	
</td></tr>
				
<tr><td>
	ततः स राजा रात्र्यन्ते प्रतिबुद्धो महामनाः।<br>कृतपूर्वाह्णिकः प्रायात्सभार्यस्तद्वनं प्रति।।	</td><td>	13-89-1a<br>13-89-1b	
</td></tr>
				
				
<tr><td>
	ततो ददर्श नृपतिः प्रासादं सर्वकाञ्चनम्।<br>मणिस्तम्भसहस्राढ्यं गन्धर्वनगरोपमम्।<br>तत्र दिव्यानभिप्रायान्ददर्श कुशिकस्तदा।।	</td><td>	13-89-2a<br>13-89-2b<br>13-89-2c	
</td></tr>
				
				
<tr><td>
	पर्वतान्रूप्यसानूंश्च नलिनीश्च सपङ्कजाः।<br>चित्रशालाश्च विविधास्तोरणानि च भारत।<br>शाद्वलोपचितां भूमिं तथा काञ्चनकुट्टिमाम्।।	</td><td>	13-89-3a<br>13-89-3b<br>13-89-3c	
</td></tr>
				
<tr><td>
	सहकारान्प्रफुल्लांश्च केतकोद्दालकान्वरान्।<br>अशोकान्सहकुन्दांश्च फुल्लांश्चैवातिमुक्तकान्।।	</td><td>	13-89-4a<br>13-89-4b	
</td></tr>
				
<tr><td>
	चम्पकांस्तिलकान्भव्यान्पनसान्वञ्जुलानपि।<br>पुष्पितान्कर्णिकारांश्च तत्रतत्र ददर्श ह।।	</td><td>	13-89-5a<br>13-89-5b	
</td></tr>
				
<tr><td>
	श्यामान्वारणपुष्पांश्च तथाऽष्टपदिका लताः।<br>तत्रतत्र परिक्लृप्ता ददर्श स महीपतिः।।	</td><td>	13-89-6a<br>13-89-6b	
</td></tr>
				
<tr><td>
	रम्यान्पद्मोत्पलधरान्सर्वर्तुकुसुमांस्तथा।<br>विमानप्रतिमांश्चापि प्रासादाञ्शैलसन्निभान्।।	</td><td>	13-89-7a<br>13-89-7b	
</td></tr>
				
<tr><td>
	शीतलानि च तोयानि क्वचिदुष्णानि भारत।<br>आसनानि विचित्राणि शयनप्रवराणि च।।	</td><td>	13-89-8a<br>13-89-8b	
</td></tr>
				
<tr><td>
	पर्यङ्कान्रत्नसौवर्णान्परार्ध्यास्तरणास्तृतान्।<br>भक्ष्यं भोज्यमनन्तं च तत्रतत्रोपकल्पितम्।।	</td><td>	13-89-9a<br>13-89-9b	
</td></tr>
				
<tr><td>
	वाणीवादाञ्छुकांश्चैव शारिका भृङ्गराजकान्।<br>कोकिलाञ्छतपत्रांश्च सकोयष्टिककुक्कुभान्।।	</td><td>	13-89-10a<br>13-89-10b	
</td></tr>
				
<tr><td>
	मयूरान्कुक्कुटांश्चापि दात्यूहाञ्जीवजीवकान्।<br>चकोरान्वानरान्हंसान्सारसांश्चक्रसाह्वयान्।।	</td><td>	13-89-11a<br>13-89-11b	
</td></tr>
				
<tr><td>
	समन्ततः प्रणदतो ददर्श सुमनोहरान्।<br>क्वचिदप्सरसां सङ्घान्गन्धर्वाणां च पार्थिव।।	</td><td>	13-89-12a<br>13-89-12b	
</td></tr>
				
<tr><td>
	कान्ताभिरपरांस्तत्र परिष्वक्रान्ददर्श ह।<br>न ददर्श च तान्भूयो ददर्श च पुनर्नृपः।।	</td><td>	13-89-13a<br>13-89-13b	
</td></tr>
				
<tr><td>
	गीतध्वनिं सुमधुरं तथैवाध्ययनध्वनिम्।<br>हंसानसुमधुरांश्चापि तत्र शुश्राव पार्थिवः।।	</td><td>	13-89-14a<br>13-89-14b	
</td></tr>
				
<tr><td>
	तं दृष्ट्वाऽत्यद्भुतं राजा मनसाऽचिन्तयत्तदा।<br>स्वप्नोऽयं चित्तविभ्रंश उताहो सत्यमेव तु।।	</td><td>	13-89-15a<br>13-89-15b	
</td></tr>
				
<tr><td>
	अहो सह शरीरेण प्राप्तोस्मि परमां गतिम्।<br>उत्तरान्वा कुरून्पुण्यानथवाऽप्यमरावतीम्।।	</td><td>	13-89-16a<br>13-89-16b	
</td></tr>
				
<tr><td>
	किञ्चेदं महदाश्चर्यं सम्पश्यामीत्यचिन्तयत्।<br>एवं सञ्चिन्तयन्नेव ददर्श मुनिपुङ्गवम्।।	</td><td>	13-89-17a<br>13-89-17b	
</td></tr>
				
<tr><td>
	तस्मिन्विमाने सौवर्णे मणिस्तम्भसमाकुले।<br>महार्हे शयने दिव्ये शयानं भृगुनन्दनम्।।	</td><td>	13-89-18a<br>13-89-18b	
</td></tr>
				
<tr><td>
	तमभ्ययात्प्रहर्षेण नरेन्द्रः सह भार्यया।<br>अन्तर्हितस्ततो भूयश्च्यवनः शयनं व तत्।।	</td><td>	13-89-19a<br>13-89-19b	
</td></tr>
				
<tr><td>
	ततोऽन्यस्मिन्वनोद्देशे पुनरेव ददर्श तम्।<br>कौश्यां बृस्यां समासीनं जपमानं महाव्रतम्।।	</td><td>	13-89-20a<br>13-89-20b	
</td></tr>
<tr><td>
	एवं योगबलाद्विप्रो मोहयामास पार्थिवम्।।	</td><td>	13-89-21a	
</td></tr>
				
<tr><td>
	क्षणेन तद्वनं चैव ते चैवाप्सरसां गणाः।<br>गन्धर्वाः पादपाश्चैव सर्वमन्तरधीयत।।	</td><td>	13-89-22a<br>13-89-22b	
</td></tr>
				
<tr><td>
	निःशब्दमभवच्चापि गङ्गाकूलं पुनर्नृप।<br>कुशवल्मीकभूयिष्ठं बभूव च यथा पुरा।।	</td><td>	13-89-23a<br>13-89-23b	
</td></tr>
				
<tr><td>
	ततः स राजा कुशिकः सभार्यस्तेन कर्मणा।<br>विस्मयं परमं प्राप्तस्तद्दृष्ट्वा महदद्भुतम्।।	</td><td>	13-89-24a<br>13-89-24b	
</td></tr>
				
				
<tr><td>
	ततः प्रोवाच कुशिको भार्या हर्षसमन्वितः।<br>पश्य भद्रे यथाभावाश्चित्रा दृष्टाः सुदुर्लभाः।<br>प्रसादाद्भृगुमुख्यस्य किमन्यत्र तपोबलात्।।	</td><td>	13-89-25a<br>13-89-25b<br>13-89-25c	
</td></tr>
				
<tr><td>
	तपसा तदवाप्यं हि यन्न शक्यं मनोरथैः।<br>त्रैलोक्यराज्यादपि हि तप एव विशिष्यते।।	</td><td>	13-89-26a<br>13-89-26b	
</td></tr>
				
<tr><td>
	तपसा हि सुतप्तेनि क्रीडत्येष तपोधनः।<br>अहो प्रभावो ब्रह्मर्षेश्च्यवनस्य महात्मनः।।	</td><td>	13-89-27a<br>13-89-27b	
</td></tr>
				
<tr><td>
	इच्छयैष तपोवीर्यादन्याँल्लोकान्सृजेदपि।<br>ब्राह्मणा एव जायेरन्पुण्यवाग्बुद्धिकर्मणा।।	</td><td>	13-89-28a<br>13-89-28b	
</td></tr>
				
<tr><td>
	उत्सहेदिह कृत्वैव कोऽन्यो वै च्यवनादृते।<br>ब्राह्मण्यं दुर्लभं लोके राज्यं हि सुलभं नरैः।।	</td><td>	13-89-29a<br>13-89-29b	
</td></tr>
				
<tr><td>
	ब्राह्मण्यस्य प्रभावाद्धि रथे युक्तौ स्वधुर्यवत्।<br>इत्येवं चिन्तयानः स विदितश्च्यवनस्य वै।।	</td><td>	13-89-30a<br>13-89-30b	
</td></tr>
				
<tr><td>
	सम्प्रेक्ष्योवाच नृपतिं क्षिप्रमागम्यतामिति।<br>इत्युक्तः सहभार्यस्तु सोभ्यगच्छन्महामुनिम्।।	</td><td>	13-89-31a<br>13-89-31b	
</td></tr>
				
				
<tr><td>
	शिरसा वन्दनीयं तमवन्दत च पार्थिवः।<br>तस्याशिषः प्रयुज्याथ स मुनिस्तं नराधिपम्।<br>निषीदेत्यब्रवीद्धीमान्सान्त्वयन्पुरुषर्षभः।।	</td><td>	13-89-32a<br>13-89-32b<br>13-89-32c	
</td></tr>
				
<tr><td>
	ततः प्रकृतिमापन्नो भार्गवो नृपते नृपम्।<br>उवाच श्लक्ष्णया वाचा तर्पयन्निव भारत।।	</td><td>	13-89-33a<br>13-89-33b	
</td></tr>
				
<tr><td>
	राजन्सम्यग्जितानीह पञ्चपञ्च स्वयं त्वया।<br>मनःषष्ठानीन्द्रियाणि कृच्छ्रान्मुक्तोसि तेन वै।।	</td><td>	13-89-34a<br>13-89-34b	
</td></tr>
				
<tr><td>
	सम्यगाराधितः पुत्र त्वयाऽहं वदतांवर।<br>न हि ते वृजितं किञ्चित्सुसूक्ष्ममपि दृश्यते।।	</td><td>	13-89-35a<br>13-89-35b	
</td></tr>
				
<tr><td>
	अनुजानीहि मां राजन्गमिष्यामि यथागतम्।<br>प्रीतोस्मि तव राजेन्द्र वरश्च प्रतिगृह्यताम्।।	</td><td>	13-89-36a<br>13-89-36b	
</td></tr>
<tr><td>
	<b>कुशिक उवाच।</b>	</td><td>	13-89-37x	
</td></tr>
				
<tr><td>
	अग्निमध्ये गतेनेव भगवन्सन्निधौ मया।<br>वर्तितं भृगुशार्दूल यन्न दग्धोस्मि तद्बहु।।	</td><td>	13-89-37a<br>13-89-37b	
</td></tr>
				
<tr><td>
	एष एव वरो मुख्यः प्राप्तो मे भृगुनन्दन।<br>यत्प्रीतोसि ममाचारैः कुलं त्रातं च मेऽनघ।।	</td><td>	13-89-38a<br>13-89-38b	
</td></tr>
				
<tr><td>
	एथ  मेऽन्द्रग्रहो विप्र जीविते च प्रयोजनम्।<br>एतद्राज्यफलं चैव तपसश्च फलं मम।।	</td><td>	13-89-39a<br>13-89-39b	
</td></tr>
				
<tr><td>
	यदि त्वं प्रीतिमान्विप्र मयि वै भृगुनन्दन।<br>अस्ति मे संशयः कश्चित्तन्मे व्याख्यातुमर्हसि।।	</td><td>	13-89-40a<br>13-89-40b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि एकोननवतितमोऽध्यायः।। 89।।	</td><td>		
</td></tr></tbody>