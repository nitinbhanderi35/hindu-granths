				
<tbody><tr><td>
	<b>युधिष्ठिर उवाच।</b>	</td><td>	13-161-1x	
</td></tr>
				
<tr><td>
	शतायुरुक्तः पुरुषः शतवीर्यश्चि वैदिके।<br>कस्मान्म्रियन्ते पुरुषा बाला अपि पितामह।।	</td><td>	13-161-1a<br>13-161-1b	
</td></tr>
				
<tr><td>
	आयुष्मान्केन भवति अल्पायुर्वाऽपि मानवः।<br>केन वा लभते कीर्तिं केन वा लभते श्रियम्।।	</td><td>	13-161-2a<br>13-161-2b	
</td></tr>
				
<tr><td>
	तपसा ब्रह्मचर्येण जपैर्होमैस्तथा परैः।<br>जन्मना यदि वाऽचारात्तन्मे ब्रूहि पितामह।।	</td><td>	13-161-3a<br>13-161-3b	
</td></tr>
<tr><td>
	<b>भीष्म उवाच।</b>	</td><td>	13-161-4x	
</td></tr>
				
<tr><td>
	अत्र तेऽहं प्रवक्ष्यामि यन्मां त्वमनुपृच्छसि।<br>अल्पायुर्येन भवति दीर्घायुर्येनि मानवः।।	</td><td>	13-161-4a<br>13-161-4b	
</td></tr>
				
<tr><td>
	येन वा लभते कीर्तिं येन वा लभते श्रियम्।<br>यथा च वर्तयन्पुरुषः श्रेयसा सम्प्रयुज्यते।।	</td><td>	13-161-5a<br>13-161-5b	
</td></tr>
				
<tr><td>
	आचाराल्लभते ह्यायुराचाराल्लभते श्रियम्।<br>आचारात्कीर्तिमाप्नोति पुरुषः प्रेत्य चेह च।।	</td><td>	13-161-6a<br>13-161-6b	
</td></tr>
				
<tr><td>
	दुराचारो हि पुरुषो नेहायुर्विन्दते महत्।<br>त्रसन्ति चास्य भूतानि तथा परिभवन्ति च।।	</td><td>	13-161-7a<br>13-161-7b	
</td></tr>
				
<tr><td>
	तस्मात्कुर्यादिहाचारं य इच्छेद्भूतिमात्मनः।<br>अपि पापशरीरस्य आचारो हन्त्यलक्षणम्।।	</td><td>	13-161-8a<br>13-161-8b	
</td></tr>
				
<tr><td>
	आचारलक्षणो धर्मः सन्तश्चारित्रलक्षणाः।<br>साधूनां च यथावृत्तमेतदाचारलक्षणम्।।	</td><td>	13-161-9a<br>13-161-9b	
</td></tr>
				
<tr><td>
	अप्यदृष्टं श्रवादेव पुरुषं धर्मचारिणम्।<br>स्वानि कर्माणि कुर्वाणं तं जनाः कुर्वते प्रियम्।।	</td><td>	13-161-10a<br>13-161-10b	
</td></tr>
				
<tr><td>
	ये नास्तिका निष्क्रियाश्च गुरुशास्त्रातिलङ्घिनः।<br>अधर्मज्ञा दुराचारास्ते भवन्ति गतायुषः।।	</td><td>	13-161-11a<br>13-161-11b	
</td></tr>
				
<tr><td>
	विशीला भिन्नमर्यादा नित्यं सङ्कीर्णमैथुनाः।<br>अल्पायुषो भवन्तीह नरा निरयगामिनः।।	</td><td>	13-161-12a<br>13-161-12b	
</td></tr>
				
<tr><td>
	सर्वलक्षणहीनोऽपि समुदाचारवान्नरः।<br>श्रद्दधानोऽनसूयुश्च शतं वर्षाणि जीवति।।	</td><td>	13-161-13a<br>13-161-13b	
</td></tr>
				
<tr><td>
	अक्रोधनः सत्यवादी भूतानामविहिंसकः।<br>अनसूयुरजिह्मश्च शतं वर्षाणि जीवति।।	</td><td>	13-161-14a<br>13-161-14b	
</td></tr>
				
<tr><td>
	लोष्ठमर्दी तृणच्छेदी नखखादी च यो नरः।<br>नित्योच्छिष्टः सङ्कुसुको नेहायुर्विन्दते महत्।।	</td><td>	13-161-15a<br>13-161-15b	
</td></tr>
				
				
<tr><td>
	ब्राह्मे मुहूर्ते बुध्येत धर्मार्थौ चानुचिन्तयेत्।<br>उत्थाय चोपतिष्ठेत पूर्वां सन्ध्यां कृताञ्जलिः।<br>एवमेवापरां सन्ध्यां समुपासीत वाग्यतः।।	</td><td>	13-161-16a<br>13-161-16b<br>13-161-16c	
</td></tr>
				
<tr><td>
	नेक्षेतादित्यमुद्यन्तं नास्तं यन्तं कदाचन।<br>नोपसृष्टं न वारिस्थं न मध्यं नभसो गतम्।।	</td><td>	13-161-17a<br>13-161-17b	
</td></tr>
<tr><td>
	ऋषयो नित्यसन्ध्यत्वाद्दीर्घमायुरवाप्नुवन्।।	</td><td>	13-161-18a	
</td></tr>
				
<tr><td>
	`सदर्भपाणिस्तत्कुर्वन्वाग्यतस्तन्मनाः शुचिः।'<br>तस्मात्तिष्ठेत्सदा पूर्वां पश्चिमां चैव वाग्यतः।।	</td><td>	13-161-19a<br>13-161-19b	
</td></tr>
				
<tr><td>
	ये न पूर्वामुपासन्ते द्विजाः संध्यां न पश्चिमाम्।<br>सर्वांस्तान्धार्मिको राजा शूद्रकर्माणि कारयेत्।।	</td><td>	13-161-20a<br>13-161-20b	
</td></tr>
				
<tr><td>
	परदारा न गन्तव्याः सर्ववर्णेषु कर्हिचित्।<br>नहीदृशमनायुष्यं लोके किञ्चन विद्यते।।	</td><td>	13-161-21a<br>13-161-21b	
</td></tr>
				
<tr><td>
	यादृशं पुरुषस्येह परदारोपसेवनम्।<br>तादृशं विद्यते किञ्चिदनायुष्यं नृणामिह।।	</td><td>	13-161-22a<br>13-161-22b	
</td></tr>
				
<tr><td>
	यावन्तो रोमकूपाः स्युः स्त्रीणां गात्रेषु निर्मिताः।<br>तावद्वर्षसहस्राणि नरकं पर्युपासते।।	</td><td>	13-161-23a<br>13-161-23b	
</td></tr>
				
<tr><td>
	मैत्रं प्रसाधनं स्नानमञ्जनं दन्तधावनम्।<br>पूर्वाह्ण एव कुर्वीत देवतानां च पूजनम्।।	</td><td>	13-161-24a<br>13-161-24b	
</td></tr>
				
				
<tr><td>
	पुरीषमूत्रे नोदीक्षेन्नाधितिष्ठेत्कदाचन।<br>नातिकल्यं नातिसायं न च मध्यंदिने स्थिते।<br>नाज्ञातैः सह गच्छेत नैको न वृषलैः सह।।	</td><td>	13-161-25a<br>13-161-25b<br>13-161-25c	
</td></tr>
				
<tr><td>
	पन्था देयो ब्राह्मणाय गोभ्यो राजभ्य एव च।<br>वृद्धाय भारतप्ताय गर्भिण्यै दुर्बलाय च।।	</td><td>	13-161-26a<br>13-161-26b	
</td></tr>
				
<tr><td>
	प्रदक्षिणं च कुर्वीत परिज्ञातान्वनस्पतीन्।<br>चतुष्पदान्मङ्गलांश्च मान्यान्वृद्धान्द्विजानपि।।	</td><td>	13-161-27a<br>13-161-27b	
</td></tr>
				
<tr><td>
	मध्यंदिने निशाकाले अर्धरात्रे च सर्वदा।<br>चतुष्पथं न सेवेत उभे सन्ध्ये तथैव च।।	</td><td>	13-161-28a<br>13-161-28b	
</td></tr>
				
<tr><td>
	उपानहौ न वस्त्रं च धृतमन्यैर्न धारयेत्।<br>ब्रह्मचारी च नित्यं स्यात्पादं पादेन नाक्रमेत्।।	</td><td>	13-161-29a<br>13-161-29b	
</td></tr>
				
<tr><td>
	अमावास्यां पौर्णमास्यां चतुर्दश्यां च जन्मनि।<br>अष्टम्यामथ द्वादश्यां ब्रह्मचारी सदा भवेत्।।	</td><td>	13-161-30a<br>13-161-30b	
</td></tr>
				
<tr><td>
	वृथा मांसं न खादेनि पृष्ठमांसं तथैव च।<br>आक्रोशं परिवादं च पैशुन्यं च विवर्जयेत्।।	</td><td>	13-161-31a<br>13-161-31b	
</td></tr>
				
				
				
<tr><td>
	नारुन्तुदः स्यान्न नृशंसवादी<br>न हीनतो वरमभ्याददीत।<br>ययाऽस्य वाचा पर उद्विजेत<br>न तां वदेद्रुशतीं पापलोक्याम्।।	</td><td>	13-161-32a<br>13-161-32b<br>13-161-32c<br>13-161-32c	
</td></tr>
				
				
				
<tr><td>
	अतिवादबाणा मुखतो निःसरन्ति<br>यैराहतः शोचति रात्र्यहानि।<br>परस्य वा मर्मसु ये पतन्ति<br>तान्पण्डितो नावसृजेत्परेषु।।	</td><td>	13-161-33a<br>13-161-33b<br>13-161-33c<br>13-161-33d	
</td></tr>
				
<tr><td>
	संरोहत्यग्निना दग्धं वनं परशुना हतम्।<br>वाचा दुरुक्तं बीभत्सं न संरोहति वाक्क्षतम्।।	</td><td>	13-161-34a<br>13-161-34b	
</td></tr>
				
<tr><td>
	कर्णिनालीकनाराचान्निर्हरन्ति शरीरतः।<br>वाक्शल्यस्तु न निर्हर्तुं शक्यो हृदिशयो हि सः।।	</td><td>	13-161-35a<br>13-161-35b	
</td></tr>
				
<tr><td>
	हीनाङ्गानतिरिक्ताङ्गान्विद्याहीनान्वयोधिकान्।<br>रूपद्रविणहीनांश्च सत्यहीनांश्च नाक्षिपेत्।।	</td><td>	13-161-36a<br>13-161-36b	
</td></tr>
				
<tr><td>
	नास्तिक्यं वेदनिन्दां च परनिन्दां च कुत्सनम्।<br>द्वेषस्तम्भाभिमानं च तैक्ष्ण्यं च परिवर्जयेत्।।	</td><td>	13-161-37a<br>13-161-37b	
</td></tr>
				
<tr><td>
	परस्य दण्डं नोद्यच्छेत्क्रुद्धो नैनं निपातयेत्।<br>अन्यत्रि पुत्राच्छिष्याच्च शिक्षार्थं ताडनं स्मृतं।।	</td><td>	13-161-38a<br>13-161-38b	
</td></tr>
				
<tr><td>
	न ब्राह्म्णान्परिवदेन्नक्षत्राणि न निर्दिशेत्।<br>तिथिं पक्षस्य न ब्रूयात्तथाऽस्यायुर्न रिष्यते।।	</td><td>	13-161-39a<br>13-161-39b	
</td></tr>
				
				
<tr><td>
	`अमावास्यामृते नित्यं दन्तधावनमाचरेत्।<br>इतिहासपुराणानि दानं वेदं च नित्यशः।<br>गायत्रीमननं नित्यं कुर्यात्सन्ध्यां समाहितः।।'	</td><td>	13-161-40a<br>13-161-40b<br>13-161-40c	
</td></tr>
				
<tr><td>
	कृत्वा मूत्रपुरीषे तु रथ्यामाक्रम्य वा पुनः।<br>पादप्रक्षालनं कुर्यात्स्वाध्याये भोजने तथा।।	</td><td>	13-161-41a<br>13-161-41b	
</td></tr>
				
<tr><td>
	त्रीणि देवाः पवित्राणि ब्राह्मणानामकल्पयन्।<br>अदृष्टमद्भिर्निर्णिक्तं यच्च वाचा प्रशस्यते।।	</td><td>	13-161-42a<br>13-161-42b	
</td></tr>
				
<tr><td>
	यावकं कृसरं मांसं शष्कुलीं पायसं तथा।<br>आत्मार्थंतं न प्रकर्तव्यं देवार्थं तु प्रकल्पयेत्।।	</td><td>	13-161-43a<br>13-161-43b	
</td></tr>
				
<tr><td>
	नित्यमग्निं परिचरेद्भिक्षां दद्याच्च नित्यदा।<br>दन्तकाष्ठे च सन्ध्यायां मलोत्सर्गे च मौनगः।।	</td><td>	13-161-44a<br>13-161-44b	
</td></tr>
				
				
<tr><td>
	न चाभ्युदितसायी स्यात्प्रायश्चित्ती तथा भवेत्।<br>मातापितरमुत्थाय पूर्वमेवाभिवादयेत्।<br>आचार्यमथवाऽप्यन्तं तथाऽऽयुर्विदन्ते महत्।।	</td><td>	13-161-45a<br>13-161-45b<br>13-161-45c	
</td></tr>
				
				
<tr><td>
	वर्जयेद्दन्तकाष्ठानि वर्जनीयानि नित्यशः।<br>भक्षयेच्छास्त्रदृष्टानि पर्वस्वपि विवर्जयेत्।<br>उदङ्मुखश्च सततं शौचं कुर्यात्समाहितः।।	</td><td>	13-161-46a<br>13-161-46b<br>13-161-46c	
</td></tr>
				
				
<tr><td>
	अकृत्वा देवपूजां च नाचरेद्दन्तधावनम्।<br>अकृत्वा देवपूजां च नान्यं गच्छेत्कदाचन।<br>अन्यत्र तु गुरुं वृद्धं धार्मिकं वा विचक्षणम्।।	</td><td>	13-161-47a<br>13-161-47b<br>13-161-47c	
</td></tr>
				
<tr><td>
	अवलोक्यो न चादर्शो मलिनो बुद्धिमत्तरैः।<br>न चाज्ञातां स्त्रियं गच्छेद्गर्भिणीं वा कदाचन।।	</td><td>	13-161-48a<br>13-161-48b	
</td></tr>
				
<tr><td>
	दारसङ्ग्रहणात्पूर्वं नाचरेन्मैथुनं बुधः।<br>अन्यथा त्ववकीर्णः स्यात्प्रायश्चित्तं सदाऽऽचरेत्।।	</td><td>	13-161-49a<br>13-161-49b	
</td></tr>
				
<tr><td>
	नीदीक्षेत्परदारांश्च रहस्येकासनो भवेत्।<br>इन्द्रियाणि सदा यच्छेत्स्वग्ने शुद्धमना भवेत्।।	</td><td>	13-161-50a<br>13-161-50b	
</td></tr>
				
<tr><td>
	उदक्शिरा न स्वपेत तथा प्रत्यक्शिरा न च।<br>प्राक्शिरास्तु स्वपेद्विद्वांस्तथा वै दक्षिणाशिराः।।	</td><td>	13-161-51a<br>13-161-51b	
</td></tr>
				
<tr><td>
	न भग्ने नावशीर्णो च शयने प्रस्वपीत च।<br>नान्तर्धानेन संयुक्ते न च तिर्यक्कदाचन।।	</td><td>	13-161-52a<br>13-161-52b	
</td></tr>
				
<tr><td>
	न चापि गच्छेत्कार्येण समयाद्वाऽपि नास्तिकैः।<br>आसनं तु पदाऽऽकृष्य न प्रसज्जेत्तथा नरः।।	</td><td>	13-161-53a<br>13-161-53b	
</td></tr>
				
				
<tr><td>
	न नग्नः कर्हिचित्स्नायान्न निशायां कदाचन।<br>स्नात्वा च नावमृज्येत गात्राणि सुविचक्षणः।<br>न निशायां पुनः स्नायादापद्यग्निद्विजान्तिके।।	</td><td>	13-161-54a<br>13-161-54b<br>13-161-54c	
</td></tr>
				
<tr><td>
	न चानुलिम्पेदस्नात्वा वासश्चापि न निर्धुनेत्।<br>आर्द्र एव तु वासांसि नित्यं सेवेत मानवः।।	</td><td>	13-161-55a<br>13-161-55b	
</td></tr>
				
<tr><td>
	स्रजश्च नावकृष्येत न बहिर्धारयीत च।<br>उदक्यया च सम्भाषां न कुर्वीत कदाचन।।	</td><td>	13-161-56a<br>13-161-56b	
</td></tr>
				
<tr><td>
	नोत्सृजेत पुरिषं च क्षेत्रे मार्गस्य चान्तिके।<br>उभे मूत्रपुरीषे तु नाप्सु कुर्यात्कदाचन।।	</td><td>	13-161-57a<br>13-161-57b	
</td></tr>
				
				
<tr><td>
	देवालयेऽथ गोवृन्दे चैत्ये सस्येषु विश्रमे।<br>भोक्ष्यं भुक्त्वा क्षुतेऽध्वानं गत्वा मूत्रपुरीषयोः।<br>द्विराचामेद्यथान्यायं हृद्गतं तु पिबन्नपः।।	</td><td>	13-161-58a<br>13-161-58b<br>13-161-58c	
</td></tr>
				
<tr><td>
	अन्नं बुभुक्षमाणस्तु त्रिमुखेन स्पृशेदपः।<br>भुक्त्वा चान्नं तथैव त्रिर्द्विः पुनः परिमार्जयेत्।।	</td><td>	13-161-59a<br>13-161-59b	
</td></tr>
				
<tr><td>
	प्राङ्मुखो नित्यमश्नीयाद्वाग्यतोऽन्नमकुत्सयन्।<br>प्रस्कन्दयेच्च मनसा भुक्त्वा चाग्निमुपस्पृशेत्।।	</td><td>	13-161-60a<br>13-161-60b	
</td></tr>
				
<tr><td>
	आयुष्यं प्राङ्मुखो भुङ्क्ते यशस्यं दक्षिणामुखः।<br>धन्यं पश्चान्मुखो भुङ्क्त ऋतं भुङ्क्त उदङ्मुखः।।	</td><td>	13-161-61a<br>13-161-61b	
</td></tr>
				
<tr><td>
	`अग्रासनो जितक्रोधो बालपूर्वस्त्वलङ्कृतः।<br>घृताहुतिविशुद्धान्नं हुताग्निश्च क्षिपन्ग्रसेत्।।'	</td><td>	13-161-62a<br>13-161-62b	
</td></tr>
				
<tr><td>
	अग्निमालभ्य तोयेन सर्वान्प्राणानुपस्पृशेत्।<br>गात्राणि चैव सर्वाणि नाभिं पाणितले तथा।।	</td><td>	13-161-63a<br>13-161-63b	
</td></tr>
				
<tr><td>
	नाधितिष्ठेत्तुषं जातु केशभस्मकपालिकाः।<br>अन्यस्य चाप्यवस्नातं दूरतः परिवर्जयेत्।।	</td><td>	13-161-64a<br>13-161-64b	
</td></tr>
				
<tr><td>
	शान्तिहोमांश्च कुर्वीत सावित्राणि च धारयेत्।<br>निषष्णश्चापि खादेन न तु गच्छन्कदाचन।।	</td><td>	13-161-65a<br>13-161-65b	
</td></tr>
				
<tr><td>
	मूत्रं नोत्तिष्ठता कार्यं न भस्मनि न गोव्रजे।<br>आर्द्रपादस्तु भुञ्जीत नार्द्रपादस्तु संविशेत्।।	</td><td>	13-161-66a<br>13-161-66b	
</td></tr>
				
				
<tr><td>
	आर्द्रपादस्तु भुञ्जानो वर्षाणां जीवते शतम्।<br>त्रीणि तेजांसि नोच्छिष्ट आलभेत कदाचन।<br>अग्निं गां ब्राह्मणं चैव तता ह्यायुर्न रिष्यते।।	</td><td>	13-161-67a<br>13-161-67b<br>13-161-67c	
</td></tr>
				
<tr><td>
	त्रीणि ज्योतींषि नोच्छिष्ट उदीक्षेत कदाचन।<br>सूर्याचन्द्रमसौ चैव नक्षत्राणि च सर्वशः।।	</td><td>	13-161-68a<br>13-161-68b	
</td></tr>
				
<tr><td>
	ऊर्ध्वं प्राणा ह्युत्क्रमन्ति यूनः स्थविर आगते।<br>प्रत्युत्थानाभिवादाभ्यां पुनस्तान्प्रतिपद्यते।।	</td><td>	13-161-69a<br>13-161-69b	
</td></tr>
				
<tr><td>
	अभिवादयीत वृद्धांश्च दद्याच्चैवासनं स्वयम्।<br>कृताञ्जलिरुपासीत गच्छन्तं पृष्ठतोऽन्वियात्।।	</td><td>	13-161-70a<br>13-161-70b	
</td></tr>
				
<tr><td>
	न चासीतासने भिन्ने भिन्नकांस्यं च वर्जयेत्।<br>नैकवस्त्रेण भोक्तव्यं न नग्नः स्नातुमर्हति।।	</td><td>	13-161-71a<br>13-161-71b	
</td></tr>
				
<tr><td>
	स्पप्तव्यं नैव नग्नेन न चोच्छिष्टोपि संविशेत्।<br>उच्छिष्टो न स्पृशेच्छीर्षं सर्वे प्राणास्तदाश्रयाः।।	</td><td>	13-161-72a<br>13-161-72b	
</td></tr>
				
				
<tr><td>
	केशग्रहं प्रहारांश्च सिरस्येतान्विवर्जयेत्।<br>न संहाताभ्यां पाणिभ्यां कण्डूयेदात्मनः शिरः।<br>न चाभीक्ष्णं शिरःस्नायात्तथा स्यायुर्न रिष्यते।।	</td><td>	13-161-73a<br>13-161-73b<br>13-161-73c	
</td></tr>
				
<tr><td>
	शिरःस्नातस्तु तैलैश्च नाङ्गं किञ्चिदपि स्पृशेत्।<br>तिलपिष्टं न चाश्नीयाद्गतसर्वरसं तथा।।	</td><td>	13-161-74a<br>13-161-74b	
</td></tr>
				
<tr><td>
	नाध्यापयेत्तथोच्छिष्टो नाधीयीत कदाचन।<br>वाते च पूतिगन्धे च मनसाऽपि न चिन्तयेत्।।	</td><td>	13-161-75a<br>13-161-75b	
</td></tr>
				
<tr><td>
	अत्र गाथा यमोद्गीताः कीर्तयन्ति पुराविदः।<br>आयुरस्य निकृन्तामि प्रज्ञामस्याददे तथा।।	</td><td>	13-161-76a<br>13-161-76b	
</td></tr>
				
<tr><td>
	उच्छिष्टो यः प्राद्रवति स्वाध्यायं चाधिगच्छति।<br>यश्चानध्यायकालेऽपि मोहादभ्यस्यति द्विजः।।	</td><td>	13-161-77a<br>13-161-77b	
</td></tr>
				
<tr><td>
	तस्य वेदः प्रणश्येत आयुश्चि परिहीयते।<br>तस्माद्युक्तो ह्यनध्याये नाधीयीत कदाचन।।	</td><td>	13-161-78a<br>13-161-78b	
</td></tr>
				
<tr><td>
	प्रत्यादित्यं प्रत्यनलं प्रतिगां च प्रतिद्विजान्।<br>ये मेहन्ति च पन्थानं ते भवन्ति गतायुषः।।	</td><td>	13-161-79a<br>13-161-79b	
</td></tr>
				
<tr><td>
	उभे मूत्रपुरीषे तु दिवा कुर्यादुदङ्मुखः।<br>दक्षिणाभिमुखो रात्रौ तथा हन्युर्न रिष्यते।। 	</td><td>	13-161-80a<br>13-161-80b	
</td></tr>
				
<tr><td>
	त्रीन्कृशान्नावजानीयाद्दीर्घमायुर्जिजीविषु।<br>ब्राह्मणं क्षत्रियं सर्पं सर्वे ह्याशीविषास्त्रयः।।	</td><td>	13-161-81a<br>13-161-81b	
</td></tr>
				
<tr><td>
	दहत्याशीविषः क्रुद्धो यावत्पश्यति चक्षुषा।<br>क्षत्रियोपि दहेत्क्रुद्धो यावत्स्पृशति तेजसा।।	</td><td>	13-161-82a<br>13-161-82b	
</td></tr>
				
<tr><td>
	ब्राह्म्णिस्तु कुलं हन्याद्ध्यानेनावेक्षितेन च।<br>तस्मादेतत्त्रयं यत्नादुपसेवेत पण्डितः।।	</td><td>	13-161-83a<br>13-161-83b	
</td></tr>
				
<tr><td>
	गुरुणा वैरनिर्बन्धो न कर्तव्यः कदाचन।<br>अनुमान्यः प्रसाद्यश्च गुरुः क्रुद्धो युदिष्ठिर।।	</td><td>	13-161-84a<br>13-161-84b	
</td></tr>
				
<tr><td>
	सम्यङ्मिथ्याप्रवृत्तेऽपि वर्तितव्यं गुराविह।<br>गुरुनिन्दा दहत्यायुर्मनुष्याणां न संशयः।।	</td><td>	13-161-85a<br>13-161-85b	
</td></tr>
				
<tr><td>
	दूरादावसथान्मूत्रं दूरात्पादावसेचनम्।<br>उच्छिष्टोत्सर्जनं चैव दूरे कार्यं हितैषिणा।।	</td><td>	13-161-86a<br>13-161-86b	
</td></tr>
				
<tr><td>
	रक्तमाल्यं न धार्यं स्याच्छुक्लं धार्यं तु पण्डितैः।<br>वर्जयित्वा तु कमलं तथा कुवलयं प्रभो।।	</td><td>	13-161-87a<br>13-161-87b	
</td></tr>
				
<tr><td>
	रक्तं शिरसि धार्यं तु तथा वानेयमित्यपि।<br>काञ्चनीयाऽपि माला या न सा दुष्यति कर्हिचित्।।	</td><td>	13-161-88a<br>13-161-88b	
</td></tr>
<tr><td>
	स्नातस्य वर्णकं नित्यमार्द्रं दद्याद्विशांपते।।	</td><td>	13-161-89a	
</td></tr>
				
<tr><td>
	विपर्ययं न कुर्वीत वाससो बुद्धिमान्नरः।<br>तथा नान्यधृतं धार्यं न चातिविकृतं तथा।।	</td><td>	13-161-90a<br>13-161-90b	
</td></tr>
				
<tr><td>
	अन्यदेव भवेद्वासः शयनीये नरोत्तम।<br>अन्यद्रथ्यासु देवानामर्चायामन्यदेव हि।।	</td><td>	13-161-91a<br>13-161-91b	
</td></tr>
				
<tr><td>
	प्रियङ्गुचन्दनाभ्यां च बिल्वेन स्थगरेण च।<br>पृथगेवानुलिम्पेत केसरेण च बुद्धिमान्।।	</td><td>	13-161-92a<br>13-161-92b	
</td></tr>
				
<tr><td>
	उपवासं च कुर्वीत स्नातः शुचिरलङ्कृतः।<br>`नोपवासं वृथा कुर्याद्धनं नापहरेदिह।।'	</td><td>	13-161-93a<br>13-161-93b	
</td></tr>
				
<tr><td>
	पर्वकालेषु सर्वेषु ब्रह्मचारी सदा भवेत्।<br>समानमेकपात्रे तु भुञ्जेन्नान्नं जनेश्वर।।	</td><td>	13-161-94a<br>13-161-94b	
</td></tr>
				
<tr><td>
	नावलीढमवज्ञातमाघ्रातुं भक्षयेदपि।<br>तथा नोद्धृतसाराणि प्रेक्षतामप्रदाय च।।	</td><td>	13-161-95a<br>13-161-95b	
</td></tr>
				
<tr><td>
	नासंनिविष्टो मेधावी नाशुचिर्नि च सत्यु च।<br>प्रतिषिद्धान्नं धर्मेषु भक्ष्यान्भुञ्जीत पृष्ठतः।।	</td><td>	13-161-96a<br>13-161-96b	
</td></tr>
				
<tr><td>
	पिप्पलं च वटं चैव शणशाकं तथैव च।<br>उदुम्बरं न खादेश्च भवार्थी पुरुषो नृप।।	</td><td>	13-161-97a<br>13-161-97b	
</td></tr>
				
<tr><td>
	आजं गव्यं च यन्मांसं मायूरं चैव वर्जयेत्।<br>वर्जयेच्छुष्कमांसं च तथा पर्युषितं च यत्।।	</td><td>	13-161-98a<br>13-161-98b	
</td></tr>
				
<tr><td>
	न पाणौ लवणं विद्वान्प्राश्नीयान्न च रात्रिषु।<br>दधिसक्तून्न दोषायां पिबेन्मधु च नित्यशः।।	</td><td>	13-161-99a<br>13-161-99b	
</td></tr>
				
<tr><td>
	सायं प्रातश्च भुञ्जीत नान्तराले समाहितः।<br>वालेन तु न भुञ्जीत परश्राद्धं तथैव च।।	</td><td>	13-161-100a<br>13-161-100b	
</td></tr>
				
<tr><td>
	वाग्यतो नैकवस्त्रश्च नासंविष्टः कदाचन।<br>भूमौ सदैव नाश्नीयान्नाशौचं न च शब्दवत्।।	</td><td>	13-161-101a<br>13-161-101b	
</td></tr>
				
<tr><td>
	तोयपूर्वं प्रदायान्नमतिथिभ्यो विशाम्पते।<br>पश्चाद्भुञ्जीत मेधावी न चाप्यन्यमना नरः।।	</td><td>	13-161-102a<br>13-161-102b	
</td></tr>
				
<tr><td>
	समानमेकपङ्क्त्यां तु भोज्यमन्नं नरेश्वर।<br>विषं हालाहलं भुङ्क्ते योऽप्रदाय सुहृज्जने।।	</td><td>	13-161-103a<br>13-161-103b	
</td></tr>
				
<tr><td>
	पानीयं पायसं सक्तून्दधि सर्पिर्मधून्यपि।<br>निरस्य शेषमन्येषां न प्रदेयं तु कस्यचित्।।	</td><td>	13-161-104a<br>13-161-104b	
</td></tr>
				
<tr><td>
	भुञ्जानो मनुजव्याघ्र नैव शङ्कां समाचरेत्।<br>दधि चाप्यनु पानं वै न कर्तव्यं भवार्थिना।।	</td><td>	13-161-105a<br>13-161-105b	
</td></tr>
				
<tr><td>
	आचम्य चैकहस्तेन परिस्राव्य तथोदकम्।<br>अङ्गुष्ठं चरणस्याथ दक्षिणस्यावसेचयेत्।।	</td><td>	13-161-106a<br>13-161-106b	
</td></tr>
				
<tr><td>
	पाणिं मूर्ध्नि समाधाय स्पृष्ट्वा चाग्निं समाहितः।<br>ज्ञातिश्रैष्ठ्यमवाप्नोति प्रयोगकुशलो नरः।।	</td><td>	13-161-107a<br>13-161-107b	
</td></tr>
				
<tr><td>
	अद्भिः प्राणान्समालभ्य नाभिं पाणितले तथा।<br>स्पृशंश्चैव प्रतिष्ठेत न चाप्यार्द्रेण पाणिना।।	</td><td>	13-161-108a<br>13-161-108b	
</td></tr>
				
<tr><td>
	अङ्गुष्ठमूलस्य तले ब्राह्मं तीर्तमुदाहृतम्।<br>कनिष्ठिकायाः पश्चात्तु देवतीर्थमिहोच्यते।।	</td><td>	13-161-109a<br>13-161-109b	
</td></tr>
				
<tr><td>
	अङ्गुष्ठस्य च यन्मध्यं प्रदेशिन्याश्च भारत।<br>तेन पित्र्याणि कुर्वीत स्पृष्ट्वाऽऽपो न्यायतः सदा।।	</td><td>	13-161-110a<br>13-161-110b	
</td></tr>
				
<tr><td>
	परापवादं न ब्रूयान्नाप्रियं च कदाचन।<br>न मन्युः कश्चिदुत्पाद्यः पुरुषेणि भवार्थिना।।	</td><td>	13-161-111a<br>13-161-111b	
</td></tr>
				
<tr><td>
	एतितैस्तु कथां नेच्छेद्दर्शनं च विवर्जयेत्।<br>संसर्गं च न गच्छेत तथाऽऽयुर्विन्दते महत्।।	</td><td>	13-161-112a<br>13-161-112b	
</td></tr>
				
<tr><td>
	न दिवा मैथुनं गच्छेन्न कन्यां न च बन्धकीम्।<br>न चास्नातां स्त्रियं गच्छेत्तथाऽऽयुर्विन्दते महत्।।	</td><td>	13-161-113a<br>13-161-113b	
</td></tr>
				
<tr><td>
	स्वेस्वे तीर्थे समाचम्य कार्ये समुपकल्पिते।<br>त्रिः पीत्वाऽऽपो द्विः प्रमृज्य कृतशौचो भवेन्नरः।।	</td><td>	13-161-114a<br>13-161-114b	
</td></tr>
				
<tr><td>
	इन्द्रियाणि सकृत्स्पृश्य त्रिरभ्युक्ष्य च मानवः।<br>कुर्वीत पित्र्यं दैवं च वेददृष्टेन कर्मणा।।	</td><td>	13-161-115a<br>13-161-115b	
</td></tr>
				
<tr><td>
	ब्राह्मणार्थे च यच्छौचं तच्च मे शृणु कौरव।<br>प्रवृत्तं चाहितं चोक्त्वा बहुभोजनवत्तदा।।	</td><td>	13-161-116a<br>13-161-116b	
</td></tr>
				
<tr><td>
	सर्वशौचेषु ब्राह्मेण तीर्थेन समुपस्पृशेत्।<br>निष्ठीव्य तु तथा क्षुत्वा स्पृश्यापो हि शुचिर्भवेत्।।	</td><td>	13-161-117a<br>13-161-117b	
</td></tr>
				
				
<tr><td>
	निष्ठिवने मैथुने च क्षुते अक्ष्याविमेचने।<br>उदक्या दर्शने तद्वन्नग्नस्याचमनं स्मृतम्।<br>स्पृशेत्कर्णं सप्रणवं सूर्यमीक्षेत्सदा तदा।।	</td><td>	13-161-118a<br>13-161-118b<br>13-161-118c	
</td></tr>
				
				
<tr><td>
	वृद्धो ज्ञातिस्तथा मित्रमनाथा च स्वसा गुरुः।<br>कुलीनः पण्डित इति रक्ष्या निःस्वः स्वशक्तितः।<br>गृहे वासयितव्यास्ते धन्यमायुष्यमेव च।।	</td><td>	13-161-119a<br>13-161-119b<br>13-161-119c	
</td></tr>
				
<tr><td>
	गृहे पारावता धार्याः शुकाश्च सहशारिकाः।<br>`देवताप्रतिमाऽऽदर्शश्चन्दनाः पुष्पवल्लिकाः।।	</td><td>	13-161-120a<br>13-161-120b	
</td></tr>
				
<tr><td>
	शुद्धं जलं सुवर्णं च रजतं गृहमङ्गलम्।'<br>गृहेष्वेते न पापाय यथा वै तैलपायिकाः।।	</td><td>	13-161-121a<br>13-161-121b	
</td></tr>
				
<tr><td>
	उद्दीपकाश्च गृध्रास्च कपोता भ्रमरास्तथा।<br>निविशेयुर्यदा तत्र शान्तिमेव तदाऽऽचरेत्।।	</td><td>	13-161-122a<br>13-161-122b	
</td></tr>
				
<tr><td>
	अमङ्गल्यः सतां शापस्तथाऽऽक्रोशो महात्मनाम्।<br>महात्मनोतिगुह्यानि न वक्तव्यानि कर्हिचित्।	</td><td>	13-161-123a<br>13-161-123b	
</td></tr>
				
<tr><td>
	अगम्याश्च न गच्छेत राज्ञः पत्नीं सखीस्तथा|<br>वैद्यानां बालवृद्धानां भृत्यानां च युधिष्ठिर	</td><td>	13-161-124a<br>13-161-124b	
</td></tr>
				
<tr><td>
	बन्धूनां ब्राह्मणानां च तथा शारणिकस्य च।<br>सम्बन्धिनां च राजेन्द्र तथाऽऽयुर्विन्दते महत्।।	</td><td>	13-161-125a<br>13-161-125b	
</td></tr>
				
<tr><td>
	ब्राह्मणस्तपतिभ्यां च निर्मितं यन्निवेशनम्।<br>तदा वसेत्सदा प्राज्ञो भवार्थी मनुजेश्वर।।	</td><td>	13-161-126a<br>13-161-126b	
</td></tr>
				
<tr><td>
	सन्ध्यायां न स्वपेद्राजन्विद्यां न च समाचरेत्।<br>न भुञ्जीत च मेधावी तथाऽऽयुर्विन्दते महत्।।	</td><td>	13-161-127a<br>13-161-127b	
</td></tr>
				
<tr><td>
	नक्तं न कुर्यात्पित्र्याणि नक्तं चैव प्रसाधनम्।<br>पानीयस्य क्रिया नक्तं न कार्या भूतिमिच्छता।।	</td><td>	13-161-128a<br>13-161-128b	
</td></tr>
				
<tr><td>
	वर्जनीयाश्चैव नित्यं सक्तवो निशि भारत।<br>शेषाणि चावदातानि पानीयं चापि भोजने।।	</td><td>	13-161-129a<br>13-161-129b	
</td></tr>
				
				
<tr><td>
	सौहित्यं न च कर्तव्यं रात्रौ न च समाचरेत्।<br>न भुक्त्वा मैथुनं गच्छेन्न धावेन्नातिहासकम्।'<br>द्विजच्छेदं न कुर्वीत भुक्त्वा न च समाचरेत्।।	</td><td>	13-161-130a<br>13-161-130b<br>13-161-130c	
</td></tr>
				
<tr><td>
	महाकुले प्रसूतां च प्रशस्तां लक्षणैस्तथा।<br>वयसाऽवरां सुनक्षत्रां कन्यामावोढुमर्हति।।	</td><td>	13-161-131a<br>13-161-131b	
</td></tr>
				
<tr><td>
	&lt;अपत्यमुत्पाद्य ततः प्रतिष्ठाप्य कुलं तथा।<br>पुत्राः प्रदेया जातेषु कुलधर्मेषु भारत।।	</td><td>	13-161-132a<br>13-161-132b	
</td></tr>
				
<tr><td>
	कन्या चोत्पाद्य दातव्या कुलपुत्राय धीमते।<br>पुत्रा निवेश्याश्च कुलाद्भृत्या लभ्याश्च भारत।।	</td><td>	13-161-133a<br>13-161-133b	
</td></tr>

<tr><td>
	शिरःस्नातोथ कुर्वीत दैवं पित्र्यमथापि च।।</td><td>	13-161-134a	
</td></tr>

<tr><td>
	तैलं जन्मदिनेऽष्टम्यां चतुर्दश्यां च पर्वसु।'<br>नक्षत्रे न च कुर्वीत यस्मिञ्जातो भवेन्नरः।<br>न प्रोष्ठपदयोः कार्यं तथाऽऽग्नेये च भारत।।	</td><td>	13-161-135a<br>13-161-135b<br>13-161-135c	
</td></tr>
				
<tr><td>
	दारुणेषु च सर्वेषु प्रत्यरिं च विवर्जयेत्।<br>ज्योतिषे यानि चोक्तानि तानि सर्वाणि वर्जयेत्।।	</td><td>	13-161-136a<br>13-161-136b	
</td></tr>
				
<tr><td>
	प्राङ्मुखः श्मश्रुकर्माणि कारयेत्सुसमाहितः।<br>उदङ्मुखो वा राजेन्द्र तथाऽऽयुर्विन्दते महत्।।	</td><td>	13-161-137a<br>13-161-137b	
</td></tr>
				
<tr><td>
	सामुद्रेणाम्यसा स्नानं क्षौरं श्राद्धेषु भोजनम्।<br>अन्तर्वत्नीपतिः कुर्वन्न पुत्रफलमश्नुते।।	</td><td>	13-161-138a<br>13-161-138b	
</td></tr>
				
				
<tr><td>
	सतां गुरूणां वृद्धानां कुलस्त्रीणां विशेषतः।'<br>परिवादं न च ब्रूयात्परेषामात्मनस्तथा।<br>परिवादो ह्यधर्माय प्रोच्यते भरतर्षभ।।	</td><td>	13-161-139a<br>13-161-139b<br>13-161-139c	
</td></tr>
				
<tr><td>
	वर्जयेद्व्यङ्गिनीं नारीं तथा कन्यां नरोत्तम।<br>समार्षां व्यङ्गिकां श्चैव मातुः सकुलजां तथा।।	</td><td>	13-161-140a<br>13-161-140b	
</td></tr>
				
<tr><td>
	वृद्धां प्रव्रजितां चैव तथैव च पतिव्रताम्।<br>तथा निकृष्टवर्णा च वर्णोत्कृष्टां च वर्जयेत्।	</td><td>	13-161-141a<br>13-161-141b	
</td></tr>
				
<tr><td>
	अयोनिं च वियोनिं च न गच्छेत विचक्षणः।<br>पिङ्गलां कुष्ठिनीं नारीं न त्वमुद्वोढुमर्हसि।।	</td><td>	13-161-142a<br>13-161-142b	
</td></tr>
				
<tr><td>
	अपस्मारिकुले जातां निहीनां चापि वर्जयेत्।<br>श्वित्रिणां च कुले जातां क्षयिणां मनुजेश्वर।।	</td><td>	13-161-143a<br>13-161-143b	
</td></tr>
				
<tr><td>
	`सुरोमशामतिस्थूलां कन्यां मातृपितृस्थिताम्।<br>अलज्जां भ्रातृजां तुष्टां वर्जयेद्रक्तकेशिनीम्।।'	</td><td>	13-161-144a<br>13-161-144b	
</td></tr>
				
<tr><td>
	लक्षणैरन्विता या च प्रशस्ता या च लक्षणैः।<br>मनोज्ञां दर्शनीयां च तां भवान्वोढुमर्हति।।	</td><td>	13-161-145a<br>13-161-145b	
</td></tr>
				
<tr><td>
	महाकुले निवेष्टव्यं सदृशे वा युधिष्ठिर।<br>अवरा पतिता चैव न ग्राह्या भूतिमिच्छता।।	</td><td>	13-161-146a<br>13-161-146b	
</td></tr>
				
<tr><td>
	अग्नीनुत्पाद्य यत्नेन क्रियाः सुविहिताश्च याः।<br>वेदे च ब्राह्मणैः प्रोक्तास्ताश्च सर्वाः समाचरेत्।।	</td><td>	13-161-147a<br>13-161-147b	
</td></tr>
				
<tr><td>
	न चेर्ष्या स्त्रीषु कर्तव्या रक्ष्या दाराश्च सर्वशः।<br>अनायुष्या भवेदीर्ष्या तस्मादीर्ष्यां विवर्जयेत्।।	</td><td>	13-161-148a<br>13-161-148b	
</td></tr>
				
<tr><td>
	अनायुष्यं दिवा स्वप्नं तथाऽभ्युदितशायिता।<br>प्रातर्निशायां च तथा ये चोच्छिष्टा भवन्ति च।।	</td><td>	13-161-149a<br>13-161-149b	
</td></tr>
				
<tr><td>
	पारदार्यमनायुष्यं नापितोच्छिष्टता तथा।<br>यत्नतो वै न कर्तव्यमत्याशश्चैव भारत।।	</td><td>	13-161-150a<br>13-161-150b	
</td></tr>
				
<tr><td>
	सन्ध्यां न भुञ्ज्यान्न स्नायेन्न पुरीषं समुत्सृजेत्।<br>प्रयतश्च भवेत्तस्यां न च किञ्चित्समाचरेत्।।	</td><td>	13-161-151a<br>13-161-151b	
</td></tr>
				
<tr><td>
	ब्राह्मणान्पूजयेच्चापि तथा स्नात्वा नराधिप।<br>देवांश्च प्रणमेत्स्नातो गुरूंश्चाप्यभिवादयेत्।।	</td><td>	13-161-152a<br>13-161-152b	
</td></tr>
				
<tr><td>
	अनिमन्त्रितो न गच्छेत यज्ञं गच्छेत दर्शकः।<br>अनर्चिते ह्यनायुष्यं गमनं तत्र भारत।।	</td><td>	13-161-153a<br>13-161-153b	
</td></tr>
				
<tr><td>
	न चैकेन परिव्रज्यं न गन्तव्यं तथा निशि।<br>नानापदि परस्यान्नमनिमन्त्रितमाहरेत्।।	</td><td>	13-161-154a<br>13-161-154b	
</td></tr>
				
<tr><td>
एकोद्दिष्टं न भुञ्जीत प्रथमं तु विशेषतः।	<br>सपिण्डीकरणं वर्ज्यं सविधानं च मासिकम्।।	</td><td>	13-161-155a<br>13-161-155b	
</td></tr>
<tr><td>
	अनागतायां सन्ध्यायां पश्चिमायां गृहे वसेत्।।</td><td>	13-161-156a	
</td></tr>
				
<tr><td>
	मातुः पितुर्गुरूणां च कार्यमेवानुशासनम्।<br>हितं चाप्यहितं चापि न विचार्यं नरर्षभ।।	</td><td>	13-161-157a<br>13-161-157b	
</td></tr>
				
<tr><td>
	`क्षत्रियस्तु विशेषेण धनुर्वेदं समभ्यसेत्।'<br>धनुर्वेदे च वेदे च यत्नः कार्यो नाराधिप।।	</td><td>	13-161-158a<br>13-161-158b	
</td></tr>
				
<tr><td>
	हस्तिपृष्ठेऽश्वपृष्ठे च रथचर्यासु चैव ह।<br>यत्नवान्भव राजेन्द्र यत्नवान्सुवमेधते।।	</td><td>	13-161-159a<br>13-161-159b	
</td></tr>
				
<tr><td>
	अप्रधृष्यश्च शत्रूमां भृत्यानां स्वजनस्य च।<br>प्रजापालनयुक्तश्च नारतिं लभते क्वचित्।।	</td><td>	13-161-160a<br>13-161-160b	
</td></tr>
				
<tr><td>
	युक्तिशास्त्रं च ते ज्ञेयं शब्दशास्त्रं च भारत।<br>गान्धर्वशास्त्रं च कलाः परिज्ञेया नराधिप।।	</td><td>	13-161-161a<br>13-161-161b	
</td></tr>
				
<tr><td>
	पुराणमितिहासाश्च तथाऽऽख्यानानि यानि च।	<br>महात्मनां च चरितं श्रोतव्यं नित्यमेव ते।।	</td><td>	13-161-162a<br>13-161-162b	
</td></tr>
				
<tr><td>
	`मान्यानां माननं कुर्यान्निन्द्यानां निन्दनं तथा।<br>गोब्राह्मणार्थे युध्येत प्राणानपि परित्यजेत्।।	</td><td>	13-161-163a<br>13-161-163b	
</td></tr>
				
				
<tr><td>
	न स्त्रीषु सज्जेद्द्रष्टव्यं शक्त्या दानरुचिर्भवेत्।<br>न ब्राह्मणान्परिभवेत्कार्पण्यं ब्राह्मणैर्वृतम्।<br>पतितान्नाभिभाषेत नाह्वयेत रजस्वलाम्।।'	</td><td>	13-161-164a<br>13-161-164b<br>13-161-164c	
</td></tr>
				
<tr><td>
	पत्नीं रजस्वलां चैव नाभिगच्छेन्न चाह्वयेत्।<br>स्नातां चतुर्थे दिवसे रात्रौ गच्छेद्विचक्षणः।।	</td><td>	13-161-165a<br>13-161-165b	
</td></tr>
				
<tr><td>
	पञ्चमे दिवसे नारी षष्ठेऽहनि पुमान्भवेत्।<br>`आषोडशादृतुर्मुख्यः पुत्रजन्मनि शब्दितः'	</td><td>	13-161-166a<br>13-161-166b	
</td></tr>
				
<tr><td>
	एतेन विधिना पत्नीमुपगच्छेत पण्डितः।<br>ज्ञातिसम्बन्धिमित्राणि पूजनीयानि सर्वशः।।	</td><td>	13-161-167a<br>13-161-167b	
</td></tr>
				
<tr><td>
	यष्टव्यं च यथाशक्ति यज्ञैर्विविधदक्षिणैः।<br>अत ऊर्ध्वमरण्यं च सेवितव्यं नराधिप।।	</td><td>	13-161-168a<br>13-161-168b	
</td></tr>
				
<tr><td>
	एष ते लक्षणोद्देश आयुष्याणां प्रकीर्तितः।<br>शेषस्त्रैविद्यवृद्धेभ्यः प्रत्याहार्यो युधिष्ठिर।।	</td><td>	13-161-169a<br>13-161-169b	
</td></tr>
				
<tr><td>
	एष ते लक्षणोद्देश आयुष्याणां प्रकीर्तितः।<br>शेषस्त्रैविद्यवृद्धेभ्यः प्रत्याहार्यो युधिष्ठिर।।	</td><td>	13-161-170a<br>13-161-170b	
</td></tr>
				
<tr><td>
	आचारो भूतिजनन आचारः कीर्तिवर्धनः।<br>आचाराद्वर्धते ह्यायुराचारो हन्त्यलक्षणम्।।	</td><td>	13-161-171a<br>13-161-171b	
</td></tr>
				
<tr><td>
	आगमानां हि सर्वेषामाचारः श्रेष्ठ उच्यते।<br>आचारप्रभवो धर्मो धर्मादायुर्विवर्धते।।	</td><td>	13-161-172a<br>13-161-172b	
</td></tr>
				
<tr><td>
	एतद्यशस्यमायुष्यं स्वर्ग्यं स्वस्त्ययनं महत्।<br>	अनुकम्प्य सर्ववर्णान्ब्रह्मणा समुदाहृतम्।।</td><td>	13-161-173a<br>13-161-173b	
</td></tr>
<tr><td>
	य इदं शृणुयान्नित्यं यश्चापि परिकीर्तयेत्।<br>स शुभान्प्राप्नुयाल्लोकान्सदाचारपरो नृप।।	</td><td>		
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि एकषष्ट्यधिकशततमोऽध्यायः।। 161 ।।</td><td>		
</td></tr></tbody>