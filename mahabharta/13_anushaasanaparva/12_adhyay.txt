				
<tbody><tr><td>
	<b>युधिष्ठिर उवाच।</b>	</td><td>	13-12-1x	
</td></tr>
				
<tr><td>
	यथैव ते नमस्कार्याः प्रोक्ताः शक्रेण मानद।<br>एतन्मे सर्वमाचक्ष्व येभ्यः स्पृहयसे नृपः।।	</td><td>	13-12-1a<br>13-12-1b	
</td></tr>
				
<tr><td>
	उत्तमापद्गतस्यापि यत्र ते वर्तते मनः।<br>मनुष्यलोके सर्वस्मिन्यदमुत्रेह चाप्युत।।	</td><td>	13-12-2a<br>13-12-2b	
</td></tr>
<tr><td>
	<b>भीष्म उवाच।</b>	</td><td>	13-12-3x	
</td></tr>
				
<tr><td>
	स्पृहयामि द्विजातिभ्यो येषां ब्रह्म परं धनम्।<br>येषां संप्रत्ययः स्वर्गस्तपःस्वाध्यायसाधनम्।।	</td><td>	13-12-3a<br>13-12-3b	
</td></tr>
				
<tr><td>
	येषां बालाश्च वृद्धाश्च पितृपैतामहीं धुरम्।<br>उद्वहन्ति न सीदन्ति तेभ्यो वै स्पृहयाम्यहम्।।	</td><td>	13-12-4a<br>13-12-4b	
</td></tr>
				
<tr><td>
	विद्यास्वभिविनीतानां दान्तानां मृदुभाषिणाम्।<br>श्रुतवृत्तोपपन्नानां सदाऽक्षरविदां सताम्।।	</td><td>	13-12-5a<br>13-12-5b	
</td></tr>
				
<tr><td>
	संसत्सु वदतां तात हंसानामिव सङ्घशः।<br>मङ्गल्यरूपा रुचिरा दिव्यजीमूतनिःस्वनाः।।	</td><td>	13-12-6a<br>13-12-6b	
</td></tr>
				
<tr><td>
	सम्यगुच्चरिता वाचः श्रूयन्ते हि युधिष्ठिर।<br>शुश्रूषमाणे नृपतौ प्रेत्य चेह सुखावहाः।।	</td><td>	13-12-7a<br>13-12-7b	
</td></tr>
				
<tr><td>
	ये चापि तेषां श्रोतारः सदा सदसि सम्मताः।<br>विज्ञानगुणसम्पन्नास्तेभ्यश्च स्पृहयाम्यहम्।।	</td><td>	13-12-8a<br>13-12-8b	
</td></tr>
				
				
<tr><td>
	सुसंस्कृतानि प्रयताः शुचीनि गुणवन्ति च।<br>ददत्यन्नानि तृप्त्यर्थं ब्राह्मणेभ्यो युधिष्ठर।<br>ये चापि सततं राजंस्तेभ्यश्च स्पृहयाम्यहम्।।	</td><td>	13-12-9a<br>13-12-9b<br>13-12-9c	
</td></tr>
<tr><td>
	शक्यं ह्येवाहवे योद्धुं न दातुमनसूयितुम्।।	</td><td>	13-12-10a	
</td></tr>
				
<tr><td>
	शूरा वीराश्च शतशः सन्ति लोके युधिष्ठिर।<br>तेषां संख्यायमानानां दानशूरो विशिष्यते।।	</td><td>	13-12-11a<br>13-12-11b	
</td></tr>
				
<tr><td>
	`भद्रं तु जन्म सम्प्राप्य भूयो ब्राह्मणको भवेत्।<br>बन्धुमध्ये कुले जातः सुदुरापमवाप्नुयात्।।'	</td><td>	13-12-12a<br>13-12-12b	
</td></tr>
				
<tr><td>
	धन्यः स्यां यद्यहं भूयः सौम्यब्राह्मणकोपि वा।<br>कुले जातो धर्मगतिस्तपोविद्यापरायणः।।	</td><td>	13-12-13a<br>13-12-13b	
</td></tr>
				
<tr><td>
	न मे त्वत्तः प्रियतरो लोकेऽस्मिन्पाण्डुनन्दन।<br>त्वत्तश्चापि प्रियतरा ब्राह्मणा एव भारत।।	</td><td>	13-12-14a<br>13-12-14b	
</td></tr>
				
<tr><td>
	यथा मम प्रियतमास्त्वत्तो विप्राः कुरूत्तम।<br>तेन सत्येन गच्छेयं लोकान्यत्र स शन्तनुः।।	</td><td>	13-12-15a<br>13-12-15b	
</td></tr>
				
<tr><td>
	न मे पिता प्रियतरो ब्रह्मणेभ्यस्तथाऽभवत्।<br>न मे पितुः पिता वाऽपि ये चान्येऽपि सुहृञ्जनाः।।	</td><td>	13-12-16a<br>13-12-16b	
</td></tr>
				
<tr><td>
	न हि मे वृजिनं किञ्चिद्विद्यते ब्राह्मणेष्विह।<br>अणु वा यदि वा स्थूलं विद्यते साधुकर्मसु।।	</td><td>	13-12-17a<br>13-12-17b	
</td></tr>
				
<tr><td>
	कर्मणा मनसा वाऽपि वाचा वाऽपि परंतप।<br>यन्मे कृतं ब्राह्मणेभ्यस्तेनाद्य न तपाम्यहम्।।	</td><td>	13-12-18a<br>13-12-18b	
</td></tr>
				
<tr><td>
	ब्रह्मण्य इति मामाहुस्तया वाचाऽस्मि तोषितः।<br>एतदेव पवित्रेभ्यः सर्वेभ्यः परमं स्मृतम्।।	</td><td>	13-12-19a<br>13-12-19b	
</td></tr>
				
<tr><td>
	पश्यामि लोकानमलाञ्शुचीन्ब्राह्मणतोषणात्।<br>तेषु मे तात गन्तव्यमह्नाय च चिराय च।।	</td><td>	13-12-20a<br>13-12-20b	
</td></tr>
				
<tr><td>
	यथा भर्त्राश्रयो धर्मः स्त्रीणां लोके युदिष्ठिर।<br>स देवः सा गतिर्नान्या क्षत्रियस्य तथा द्विजाः।।	</td><td>	13-12-21a<br>13-12-21b	
</td></tr>
				
<tr><td>
	क्षत्रियः शतवर्षी च दशवर्षी द्विजोत्तमः।<br>पितापुत्रौ च विज्ञेयौ तयोर्हि ब्राह्मणो गुरुः।।	</td><td>	13-12-22a<br>13-12-22b	
</td></tr>
				
<tr><td>
	नारी तु पत्यभावे वै देवरं कुरुते पतिम्।<br>पृथिवी ब्राह्मणालाभे क्षत्रियं कुरुते पतिम्।।	</td><td>	13-12-23a<br>13-12-23b	
</td></tr>
				
<tr><td>
	`ब्राह्मणानुज्ञया ग्राह्यं राज्यं च सपुरोहितैः।<br>तद्रक्षणेन स्वर्गोऽस्य तत्कोपान्नरकोऽक्षयः।।'	</td><td>	13-12-24a<br>13-12-24b	
</td></tr>
				
<tr><td>
	पुत्रवच्चैव ते रक्ष्या उपास्या गुरुवच्च ते।<br>अग्निवच्चोपचार्या वै ब्राह्मणाः कुरुसत्तम्।।	</td><td>	13-12-25a<br>13-12-25b	
</td></tr>
				
<tr><td>
	ऋजुन्सतः सत्यशीलान्सर्वभूतहिते रतान्।<br>आशीविषानिव क्रुद्धान्द्विजान्परिचरेत्सदा।।	</td><td>	13-12-26a<br>13-12-26b	
</td></tr>
				
<tr><td>
	तेजसस्तपसश्चैव नित्यं बिभ्येद्युधिष्ठिर।<br>उभे चैते परित्याज्ये तेजश्चैव तपस्तथा।।	</td><td>	13-12-27a<br>13-12-27b	
</td></tr>
				
<tr><td>
	व्यवसायस्तयोः शीघ्रमुभयोरेव विद्यते।<br>हन्युः क्रुद्धा महाराज ब्राह्मणा ये तपस्विनः।।	</td><td>	13-12-28a<br>13-12-28b	
</td></tr>
				
<tr><td>
	`दूरतो मातृवत्पूज्या विप्रदाराः सुरक्षया।<br>अकोपनापराधेन भूयो नरकमश्नुते।।	</td><td>	13-12-29a<br>13-12-29b	
</td></tr>
				
<tr><td>
	भूयः स्यादुभयं दत्तं ब्राह्मणाद्यदकोपनात्।<br>कुर्यादुभयतः शेषं दत्तशेषं न शेषयेत्।।	</td><td>	13-12-30a<br>13-12-30b	
</td></tr>
				
<tr><td>
	दण्डपाणिर्यथा गोष्ठं पालो नित्यं हि रक्षयेत्।<br>ब्राह्मणेषु स्थितं ब्रह्म क्षत्रियः परिपालयेत्।।	</td><td>	13-12-31a<br>13-12-31b	
</td></tr>
				
<tr><td>
	पितेव पुत्रान्रक्षेथा ब्राह्मणान्ब्रह्मतेजसः।<br>गृहे चैषामवेक्षेथाः किंस्विदस्तीति जीवनम्।।	</td><td>	13-12-32a<br>13-12-32b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि द्वादशोऽध्यायः।। 12 ।।	</td><td>		
</td></tr></tbody>