				
<tbody><tr><td>
	<b>`युधिष्ठिर उवाच।</b>	</td><td>	13-124-1x	
</td></tr>
				
<tr><td>
	पवित्राणां पवित्रं यच्छ्रेष्ठं लोकेषु पूजितम्।<br>महाव्रतं महाभाग तन्मे ब्रूहि पितामह।।	</td><td>	13-124-1a<br>13-124-1b	
</td></tr>
<tr><td>
	<b>भीष्म उवाच।</b>	</td><td>	13-124-2x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>पितुः पुत्रस्य संवादं व्यासस्य च शुकस्य च।।	</td><td>	13-124-2a<br>13-124-2b	
</td></tr>
				
<tr><td>
	ऋषीणामुत्तमं कृष्णं भावितात्मानमच्युतम्।<br>पारम्पर्यविशेषज्ञं सर्वशास्त्रार्थकोविदम्।।	</td><td>	13-124-3a<br>13-124-3b	
</td></tr>
				
<tr><td>
	कृतशौचः शुकस्तत्र कृतजप्यः कृताह्निकः।<br>परं नियममास्थाय परं धर्ममुपाश्रितः।।	</td><td>	13-124-4a<br>13-124-4b	
</td></tr>
				
<tr><td>
	प्रणम्य शिरसा व्यासं सूक्ष्मतत्वार्थदर्शिनम्।<br>शुकः पप्रच्छ वै प्रश्नं दानधर्मकुतूहलः।।	</td><td>	13-124-5a<br>13-124-5b	
</td></tr>
				
<tr><td>
	बहुचित्राणि दानानि बहुशः शंससे मुने।<br>महार्थं पावनं पुण्यं किंस्विद्दानं महाफलम्।।	</td><td>	13-124-6a<br>13-124-6b	
</td></tr>
				
<tr><td>
	केन दुर्गाणि तरति केन लोकानवाप्नुते।<br>केन वा महदाप्नोति इह लोके परत्र च।।	</td><td>	13-124-7a<br>13-124-7b	
</td></tr>
				
				
<tr><td>
	के वा यज्ञस्य वोढारः केषु यज्ञः प्रतिष्ठितः।<br>किञ्च यज्ञस्य यज्ञत्वं किञ्च यज्ञस्य भेषजम्।<br>यज्ञानामुत्तमं किञ्च तद्भवान्प्रब्रवीतु मे।।	</td><td>	13-124-8a<br>13-124-8b<br>13-124-8c	
</td></tr>
				
<tr><td>
	स तस्मै भजमानाय जातकौतूहलाय च।<br>व्यासो व्रतनिधिः प्राह गवामिदमनुत्तमम्।।	</td><td>	13-124-9a<br>13-124-9b	
</td></tr>
				
<tr><td>
	धन्यं यशस्यमायुष्यं लोके श्रुतिसुखावहम्।<br>यत्पवित्रं पवित्राणां मङ्गलानां च मङ्गलम्।।	</td><td>	13-124-10a<br>13-124-10b	
</td></tr>
				
				
<tr><td>
	सर्वपापप्रशमनं तत्समासेन मे शृणु।<br>यदिदं तिष्ठते लोके जगत्स्थावरजङ्गमम्।<br>गावस्तत्प्राप्य तिष्ठन्ति गोलोके पुण्यदर्शनाः।।	</td><td>	13-124-11a<br>13-124-11b<br>13-124-11c	
</td></tr>
				
<tr><td>
	मातरः सर्वभूतानां विश्वस्य जगतश्च ह।<br>रुद्राणामिह साध्यानां गाव एव तु मातरः।।	</td><td>	13-124-12a<br>13-124-12b	
</td></tr>
				
<tr><td>
	रुद्राणां मातरो ह्येता ह्यादित्यानां स्वसा स्मृताः।<br>वसूनां च दुहित्रस्ता ब्रह्मसन्तानमूलजाः।।	</td><td>	13-124-13a<br>13-124-13b	
</td></tr>
				
<tr><td>
	यासामधिपतिः पूषा मरुतो वालबन्धनाः।<br>ऐश्वर्यं वरुणो राजा विश्वेदेवाः समाश्रिताः।।	</td><td>	13-124-14a<br>13-124-14b	
</td></tr>
				
<tr><td>
	य एवं वेद ता गावो मातरो देवपूजिताः।<br>स विप्रो ब्रह्मलोकाय गवां लोकाय वा ध्रुवः।।	</td><td>	13-124-15a<br>13-124-15b	
</td></tr>
				
<tr><td>
	गावस्तु नावमन्येत कर्मणा मनसा गिरा।<br>गवां स्थानं परं लोके प्रार्थयेद्यः परां गतिम्।।	</td><td>	13-124-16a<br>13-124-16b	
</td></tr>
				
<tr><td>
	न पद्भ्यां ताडयेद्गा वै न दण्डेन न मुष्टिना।<br>इमां विद्यामुपाश्रित्य पावनीं ब्रह्मनिर्मिताम्।।	</td><td>	13-124-17a<br>13-124-17b	
</td></tr>
				
<tr><td>
	मातॄणामन्ववाये च न गोमध्ये न गोव्रजे।<br>नरो मूत्रपुरीषस्य दृष्ट्वा कुर्याद्विसर्जनम्।।	</td><td>	13-124-18a<br>13-124-18b	
</td></tr>
				
<tr><td>
	शुद्धाश्चन्दनशीताङ्ग्यश्चन्द्ररश्मिसमप्रभाः।<br>सौम्याः सुरभ्यः सुभगा गावो गुग्गुलुगन्धयः।।	</td><td>	13-124-19a<br>13-124-19b	
</td></tr>
				
<tr><td>
	सर्वे देवाऽविशन्गा वै समुद्रमिव सिन्धवः।<br>दिवं चैवान्तरिक्षं च गवां व्युष्टिं समश्नुते।।	</td><td>	13-124-20a<br>13-124-20b	
</td></tr>
				
<tr><td>
	दधिना जुहुयादग्निं दधिना स्वस्ति वाचयेत्।<br>दधि दद्याच्च प्राशेत गवां व्युष्टिं समश्नुते।।	</td><td>	13-124-21a<br>13-124-21b	
</td></tr>
				
<tr><td>
	घृतेन जुहुयादग्निं घृतेन स्वस्ति वाचयेत्।<br>घृतमालभ्य प्राश्नीयाद्गवां व्युष्टिं समश्नुते।।	</td><td>	13-124-22a<br>13-124-22b	
</td></tr>
				
<tr><td>
	गावः संजीवना यास्तु गावो दानमनुत्तमम्।<br>ताः पुण्यगोपाः सुफला भजमानं भजन्तु माम्।।	</td><td>	13-124-23a<br>13-124-23b	
</td></tr>
				
<tr><td>
	येन देवाः पवित्रेण स्वर्गलोकमितो गताः।<br>तत्पवित्रं पवित्राणां मम मूर्ध्नि प्रतिष्ठितम्।।	</td><td>	13-124-24a<br>13-124-24b	
</td></tr>
				
<tr><td>
	वीणामृदङ्गपणवा गवां गात्रं प्रतिष्ठिताः।<br>क्रीडारतिविहारार्थे त्रिषु लोकेषु वर्तते।।	</td><td>	13-124-25a<br>13-124-25b	
</td></tr>
				
<tr><td>
	न तत्र देवा वर्तन्ते नाग्निहोत्राणि जुह्वति।<br>न यज्ञैरिज्यते चात्र यत्र गौर्वै न दृश्यते।।	</td><td>	13-124-26a<br>13-124-26b	
</td></tr>
				
<tr><td>
	क्षीरं दधि घृथं यासां रसानामुत्तमो रसः।<br>अमृतप्रभवा गावस्त्रैलोक्यं येन जीवति।।	</td><td>	13-124-27a<br>13-124-27b	
</td></tr>
				
<tr><td>
	इमामाहूय धेनुं च सवत्सां यज्ञमातरम्।<br>उपाह्वयन्ति यां विप्रा गावो यज्ञहविष्कृतम्।।	</td><td>	13-124-28a<br>13-124-28b	
</td></tr>
				
<tr><td>
	या मेध्या प्रथमं कर्म इयं धेनुः सरस्वती।<br>पौर्णमासेन वत्सेन कामं कामगुणान्विता।।	</td><td>	13-124-29a<br>13-124-29b	
</td></tr>
				
<tr><td>
	यत्र सर्वमिदं प्रोतं यत्किंचिज्जङ्गमं जगत्।<br>स गौर्वै प्रथमा पुण्या सर्वभूतहिते रता।।	</td><td>	13-124-30a<br>13-124-30b	
</td></tr>
				
<tr><td>
	धारणाः पावनाः पुण्या भावना भूतभावनाः।<br>गावो मामभिरक्षन्तु इह लोके परत्र च।।	</td><td>	13-124-31a<br>13-124-31b	
</td></tr>
				
<tr><td>
	एष यज्ञः सहोपाङ्ग एष यज्ञः सनातनः।<br>वेदाः सहोपनिषदो गवां रूपाः प्रतिष्ठिताः।।	</td><td>	13-124-32a<br>13-124-32b	
</td></tr>
				
<tr><td>
	एतत्तात मया प्रोक्तं गवामिह परं मतम्।<br>सर्वतः श्रावयेन्नित्यं प्रयतो ब्रह्मसंसदि।।	</td><td>	13-124-33a<br>13-124-33b	
</td></tr>
				
<tr><td>
	श्रुत्वा लभेत ताँल्लोकान्ये मया परिकीर्तिताः।<br>श्रावयित्वापि प्रीतात्मा लोकांस्तान्प्रतिपद्यते	</td><td>	13-124-34a<br>13-124-34b	
</td></tr>
				
<tr><td>
	धेनुमेकां समादद्यादहन्यहनि पावनीम्।<br>तत्तथा प्राप्नुयाद्विप्रः पठन्वै गोमतीं सदा।।	</td><td>	13-124-35a<br>13-124-35b	
</td></tr>
				
<tr><td>
	अथ धेनुर्न विद्यते तिलधेनुमनुत्तमाम्।<br>दद्याद्गोमतिकल्पेन तां धेनुं सर्वपावनीम्।।	</td><td>	13-124-36a<br>13-124-36b	
</td></tr>
				
<tr><td>
	आह्निकं गोमतीं नित्यं यः पठेत सदा नरः।<br>सर्वपापात्प्रमुच्येत प्रयतात्मा य आचरेत्।।	</td><td>	13-124-37a<br>13-124-37b	
</td></tr>
				
<tr><td>
	घृतं वा नित्यमालभ्य प्राश्य वा गोमतीं जपेत्।<br>स्नात्वा वा गोकरीषेण पठन्पापात्प्रमुच्यते।।	</td><td>	13-124-38a<br>13-124-38b	
</td></tr>
				
<tr><td>
	मनसा गोमतीं जप्येद्गोमत्या नित्यमाह्निकम्।<br>न त्वेन दिवसं कुर्याद्व्यर्थं गोमत्यपाठकः।।	</td><td>	13-124-39a<br>13-124-39b	
</td></tr>
				
<tr><td>
	गोमतीं जपमाना हि देवा देवत्वमाप्नुवन्।<br>ऋषित्वमृषयश्चापि गोमत्या सर्वमाप्नुवन्।।	</td><td>	13-124-40a<br>13-124-40b	
</td></tr>
				
<tr><td>
	बद्धो बन्धात्प्रमुच्येत कृच्छ्रान्मुच्येत सङ्कटात्।<br>गोमतीं सेवते यस्तु लभते प्रियसङ्गमम्।।	</td><td>	13-124-41a<br>13-124-41b	
</td></tr>
				
<tr><td>
	एतत्पवित्रं कार्त्स्न्येन एतद्व्रतमनुत्तमम्।<br>एतत्तु पृथिवीपाल पावनं शृण्वतां सदा।।	</td><td>	13-124-42a<br>13-124-42b	
</td></tr>
				
<tr><td>
	पुत्रकामाश्च ये केचिद्धनकामाश्च मानवाः।<br>अद्धाने चोरवैरिभ्यो मुच्यते गोमतीं पठन्।।	</td><td>	13-124-43a<br>13-124-43b	
</td></tr>
				
<tr><td>
	पूर्ववैरानुबन्धेषु रणए चाप्याततायिनः।<br>लभेत जयमेवाशु सदा गोमतिपाठकः।।	</td><td>	13-124-44a<br>13-124-44b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि चतुर्विंशत्यधिकशततमोऽध्यायः।। 124 ।।	</td><td>		
</td></tr></tbody>