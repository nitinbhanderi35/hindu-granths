				
<tbody><tr><td>
	<b>`पराशर उवाच।</b>	</td><td>	13-150-1x	
</td></tr>
				
<tr><td>
	शुश्रूषानिरतो नित्यमरिष्टान्युपलक्षयेत्।<br>त्रैवार्षिकं द्विवार्षिकं वा वार्षिकं वा समुत्थितम्।।	</td><td>	13-150-1a<br>13-150-1b	
</td></tr>
				
<tr><td>
	षाण्मासिकं मासिकं वा साप्तरात्रिकमेव वा।<br>सर्वांस्तदर्थान्वा विद्यात्तेषां चिह्नानि लभयेत्।।	</td><td>	13-150-2a<br>13-150-2b	
</td></tr>
				
<tr><td>
	पुरुषं हिरण्मयं यस्तु तिष्ठन्तं दक्षिणामुखम्।<br>लक्षयेदुत्तरेणैव मृत्युस्त्रैवार्षिको भवेत्।।	</td><td>	13-150-3a<br>13-150-3b	
</td></tr>
				
<tr><td>
	शुद्धमण्डलमादित्यमरश्मिं सम्प्रपश्यतः।<br>संवत्सरद्वयेनैव तस्य मत्युं समादिशेत्।।	</td><td>	13-150-4a<br>13-150-4b	
</td></tr>
				
<tr><td>
	ज्योत्स्नायामात्मनश्छायां सच्छिद्रां यः प्रपश्यति।<br>मृत्युं संवत्सरेणैव जानीयात्सुविचक्षणः।।	</td><td>	13-150-5a<br>13-150-5b	
</td></tr>
				
<tr><td>
	विशिरस्कां यदा छायां पश्येत्पुरुष आत्मनः।<br>जानीयादात्मनो मृत्युं षाण्मासेनेह बुद्धिमान्।।	</td><td>	13-150-6a<br>13-150-6b	
</td></tr>
				
<tr><td>
	कर्णौ पिधाय हस्ताभ्यां शब्दं न शृणुते यदि।<br>जानीयादात्मनो मृत्युं मासेनैव विचक्षणः।।	</td><td>	13-150-7a<br>13-150-7b	
</td></tr>
				
<tr><td>
	शवगन्धमुपाघ्राति अन्यद्वा सुरभिं नरः।<br>देवतायतनस्थो वै सप्तरात्रेण मृत्युभाक्।।	</td><td>	13-150-8a<br>13-150-8b	
</td></tr>
				
<tr><td>
	कर्णनासापनयनं दन्यदृष्टिविरागता।<br>लुप्तसंज्ञं हि करणं सद्यो मृत्युं समादिशेत्।।	</td><td>	13-150-9a<br>13-150-9b	
</td></tr>
				
<tr><td>
	एवमेषामरिष्टानां पश्येदन्यतमं यदि।<br>न तं कालं परीक्षेत यथाऽरिष्टं प्रकल्पितम्।।	</td><td>	13-150-10a<br>13-150-10b	
</td></tr>
				
<tr><td>
	अभ्यासेन तु कालस्य गच्छेत पुलिनं शुचि।<br>तत्र प्राणान्प्रमुञ्चेत तमीशानमनुस्मरन्।।	</td><td>	13-150-11a<br>13-150-11b	
</td></tr>
				
<tr><td>
	ततोऽन्यदेहमासाद्य गान्धर्वं स्थानमाप्नुयात्।<br>तत्रस्थो वसते विंशत्पद्मानि सुहहाद्युतिः।।	</td><td>	13-150-12a<br>13-150-12b	
</td></tr>
				
<tr><td>
	गन्धर्वैश्चित्रसेनाद्यैः सहितः सत्कृतस्तथा।<br>नीलवैडूर्यवर्णेन विमानेनावभासयन्।।	</td><td>	13-150-13a<br>13-150-13b	
</td></tr>
				
<tr><td>
	नभस्थलमदीनात्मा सार्धमप्सरसां गणैः।<br>छन्दकामानुसारी च तत्रतत्र महीयते।।	</td><td>	13-150-14a<br>13-150-14b	
</td></tr>
				
<tr><td>
	मोदतेऽमरतुल्यात्मा सदाऽमरगणैः सह।<br>पतितश्च क्षये काले क्षणेन विमलद्युतिः।।	</td><td>	13-150-15a<br>13-150-15b	
</td></tr>
				
<tr><td>
	वैश्यस्य बहुवित्तस्य कुलेऽग्र्ये बहुगोधने।<br>अवाप्य तत्र वै जन्म स पूतो देवकर्मणा।।	</td><td>	13-150-16a<br>13-150-16b	
</td></tr>
				
<tr><td>
	छन्दसा जागतेनैव प्राप्तोपनयनं ततः।<br>क्षौमवस्त्रोपकरणं द्विजत्वं समवाप्य तु।।	</td><td>	13-150-17a<br>13-150-17b	
</td></tr>
				
<tr><td>
	अधीयमानो वेदार्थान्गुरुशुश्रूषणे रतः।<br>ब्रह्मचारी जितक्रोधस्तपस्वी जायते ततः।।	</td><td>	13-150-18a<br>13-150-18b	
</td></tr>
				
<tr><td>
	अधीत्य दक्षिणां दत्त्वा गुरवे विधिपूर्वकम्।<br>कृतदारः समुपैति गृहस्थव्रतमुत्तमम्।।	</td><td>	13-150-19a<br>13-150-19b	
</td></tr>
				
<tr><td>
	ददाति यजते चैव चज्ञैर्विपुलदक्षिणैः।<br>अग्निहोत्रमुपासन्वै जुह्वच्चैव यथाविधिः।।	</td><td>	13-150-20a<br>13-150-20b	
</td></tr>
				
<tr><td>
	धर्मं सञ्चिनुते नित्यं मृदुगामी जितेन्द्रियः।<br>स कालपरिणामात्तु मृत्युना सम्प्रयुज्यते।।	</td><td>	13-150-21a<br>13-150-21b	
</td></tr>
				
<tr><td>
	संस्कृतश्चाग्निहोत्रेण कृतपात्रोपधानवान्।<br>संस्कृतो देहमुत्सृज्य मरुद्भिरुपपद्यते।।	</td><td>	13-150-22a<br>13-150-22b	
</td></tr>
				
<tr><td>
	मरुद्भिः सहितश्चापि तुल्यतेजा महाद्युतिः।<br>बालार्कसमवर्णेन विमानेन विराजता।।	</td><td>	13-150-23a<br>13-150-23b	
</td></tr>
				
<tr><td>
	सुखं चरति तत्रस्तो गन्थर्वाप्सरसां गणैः।<br>विरजोम्बरसंवीतस्तप्तकाञ्चनभूषणः।।	</td><td>	13-150-24a<br>13-150-24b	
</td></tr>
				
<tr><td>
	छन्दकामानुसारी च द्विगुणं कालमावसेत्।<br>सन्निवर्तेत कालेन स्थानादस्मात्परिच्युतः।।	</td><td>	13-150-25a<br>13-150-25b	
</td></tr>
				
<tr><td>
	अवितृप्तविहारार्थो दिव्यभोगान्विहाय तु।<br>सञ्जायते नृपकुले गजाश्वरथसंकुले।।	</td><td>	13-150-26a<br>13-150-26b	
</td></tr>
				
<tr><td>
	पार्थिवीं श्रियमापन्नः श्रीमान्धर्मपतिर्यथा।<br>जन्मप्रभृति संस्कारं चौलोपनयनानि च।।	</td><td>	13-150-27a<br>13-150-27b	
</td></tr>
				
<tr><td>
	प्राप्य राजकुले तत्र यथावद्विधिपूर्वकम्।<br>छ्दसा त्रैष्टुभेनेह द्विजत्वमुपनीयते।।	</td><td>	13-150-28a<br>13-150-28b	
</td></tr>
				
<tr><td>
	अधीत्य वेदमखिलं धनुर्वेदं च मुख्यशः।<br>समावृत्तस्ततः पित्रा यौवराज्येऽभिषिच्यते।।	</td><td>	13-150-29a<br>13-150-29b	
</td></tr>
				
<tr><td>
	कृतदारक्रियः श्रीमान्राज्यं सम्प्राप्य धर्मतः।<br>प्रजाः पालयते सम्यक् षड्भागकृतसंविधिः।।	</td><td>	13-150-30a<br>13-150-30b	
</td></tr>
				
<tr><td>
	यज्ञैर्बहुभिरीजानः सम्यगाप्तार्थदक्षिणैः।<br>प्रशासति महीं श्रीमान्राज्यमिन्द्रसमुद्युतिः।।	</td><td>	13-150-31a<br>13-150-31b	
</td></tr>
				
<tr><td>
	स्वधर्मनिरतो नित्यं पुत्रपौत्रसहायवान्।<br>कालस्य वशमापन्नः प्राणांस्त्यजति संयुगे।।	</td><td>	13-150-32a<br>13-150-32b	
</td></tr>
				
<tr><td>
	देवराजस्य भवनमिन्द्रलोकमवाप्नुते।<br>सम्पूज्यमानस्त्रिदिवैर्विचचार यथासुखम्।।	</td><td>	13-150-33a<br>13-150-33b	
</td></tr>
				
<tr><td>
	राजर्षिभिः पुण्यकृद्भिर्यथा देवपतिस्तथा।<br>तैः स्तूयते बन्दिभिस्तु नानावाद्यैः प्रबोध्यते।।	</td><td>	13-150-34a<br>13-150-34b	
</td></tr>
				
<tr><td>
	दिव्यजाम्बूनदमयं भ्राजमानं समन्ततः।<br>वराप्सरोभिः सम्पूर्णं देवगन्धर्वसेवितम्।।	</td><td>	13-150-35a<br>13-150-35b	
</td></tr>
				
<tr><td>
	यानमारुह्य विचरेद्यथा शक्रः शचीपतिः।<br>स तत्र वसते षष्टिं पद्मानीह मुदान्वितः।।	</td><td>	13-150-36a<br>13-150-36b	
</td></tr>
				
				
<tr><td>
	सर्वाँल्लोकाननुचरन्महर्द्धिरवभासयन्।<br>अथ पुण्यक्षयात्तस्मात्स्थाप्यते भुवि भारत।<br>जायते च द्विजकुले वेदवेदाङ्गपारगे।।'	</td><td>	13-150-37a<br>13-150-37b<br>13-150-37c	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि पञ्चाशदधिकशततमोऽध्यायः।। 150 ।।	</td><td>		
</td></tr></tbody>