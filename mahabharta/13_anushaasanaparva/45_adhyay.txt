<span style="font-size: 14pt; line-height: 200%">युधिष्ठिर उवाच।	<br>
पितामह महेशाय नामान्याचक्ष्व शम्भवे।<br>
विदुषे विश्वमायाय महाभाग्यं च तत्वतः।।	13-45-1<br>
<br>
भीष्म उवाच।	<br>
सुरासुरगुरो देव विष्णो त्वं वक्तुमर्हसि।<br>
शिवाय शिवरूपाय यन्माऽपृच्छद्युधिष्ठिरः।।	13-45-2<br>
<br>
नाम्नां सहस्रं देवस्य तण्डिना ब्रह्मवादिना।<br>
निवेदितं ब्रह्मलोके ब्रह्मणो यत्पुराऽभवत्।।	13-45-3<br>
<br>
द्वैपायनप्रभृतयस्तथा चेमे तपोधनाः।<br>
ऋषयः सुव्रता दान्ताः शृण्वन्तु गदतस्तव।।	13-45-4<br>
<br>
ध्रुवाय नन्दिने होत्रे गोप्त्रे विश्वसृजेऽग्नये।<br>
महाभाग्यं विभोर्ब्रूहि मुण्डिनेऽथ कपर्दिने।।	13-45-5<br>
<br>
वासुदेव उवाच।	<br>
न गतिः कर्मणां शक्या वेत्तुमीशस्य तत्त्वतः।<br>
हिरण्यगर्भप्रमुखा देवाः सेन्द्रा महर्षयः।।	13-45-6<br>
<br>
न विदुर्यस्य निधनमादिं वा सूक्ष्मदर्शिनः।<br>
स कथं नाममात्रेण शक्यो ज्ञातुं सतां गतिः।।	13-45-7<br>
<br>
तस्याहमसुरघ्नस्य कांश्चिद्भगवतो गुणान्।<br>
भवतां कीर्तयिष्यामि व्रतेशाय यथातथम्।।	13-45-8<br>
<br>
वैशम्पायन उवाच।<br>
एवमुक्त्वा तु भगवान्गुणांस्तस्य महात्मनः।<br>
उपस्पृश्य शुचिर्भूत्वा कथयामास धीमतः।।	13-45-9<br>
<br>
वासुदेव उवाच।	<br>
शुश्रूषध्वं ब्राह्मणेन्द्रास्त्वं च तात युधिष्ठिर।<br>
त्वं चापगेय नामानि निशामय जगत्पतेः।।	13-45-10<br>
<br>
यदवाप्तं च मे पूर्वं साम्बहेतोः सुदुष्करम्।<br>
यथावद्भगवान्दृष्टो मया पूर्वं समाधिना।।	13-45-11<br>
<br>
शम्बरे निहते पूर्वं रौक्मिणेयेन धीमता।<br>
अतीते द्वादशे वर्षे जाम्बवत्यब्रवीद्धि माम्।।	13-45-12<br>
<br>
प्रद्युम्नचारुदेष्णादीन्रुक्मिण्या वीक्ष्य पुत्रकान्।<br>
पुत्रार्थिनी मामुपेत्य वाक्यमाह युधिष्ठिर।।	13-45-13<br>
<br>
शूरं बलवतां श्रेष्ठं कान्तरूपमकल्मषम्।<br>
आत्मतुल्यं मम सुतं प्रयच्छाच्युत माचिरम्।।	13-45-14<br>
<br>
न हि तेऽप्राप्यमस्तीह त्रिषु लोकेषु किञ्चन।<br>
लोकान्सृजेस्त्वमपरानिच्छन्यदुकुलोद्वह।।	13-45-15<br>
<br>
त्वया द्वादशवर्षाणि व्रतीभूतेन शुष्यता।<br>
आराध्य पशुभर्तारं रुक्मिण्यां जनिताः सुताः।।	13-45-16<br>
<br>
चारुदेष्णः सुचारुश्च चारुवेशो यशोधरः।<br>
चारुश्रवाश्चारुयशाः प्रद्युम्नः सम्भुरेव च।।	13-45-17<br>
<br>
यथा ते जनिताः पुत्रा रुक्मिण्यां चारुविक्रमाः।<br>
तथा ममापि तनयं प्रयच्छ मधुसूदन।।	13-45-18<br>
<br>
इत्येवं चोदितो देव्या तामवोचं सुमध्यमाम्।<br>
अनुजानीहि मां राज्ञि करिष्ये वचनं तव।।	13-45-19<br>
<br>
सा च मामब्रवीद्गच्छ शिवाय विजयाय च।<br>
ब्रह्मा शिवः काश्यपश्च नद्यो देवा मनोऽनुगाः।	13-45-20<br>
<br>
क्षेत्रौषध्यो यज्ञवाहाश्छन्दास्यृषिगणाध्वराः।<br>
समुद्रा दक्षिणा स्तोभा ऋक्षाणि पितरो ग्रहाः।।	13-45-21<br>
<br>
देवपत्न्यो देवकन्या देवमातर एव च।<br>
मन्वन्तराणि गावश्च चन्द्रमाः सविता हरिः।।	13-45-22<br>
<br>
सावित्री ब्रह्मविद्या च ऋतवो वत्सरास्तथा।<br>
क्षणा लवा मुहूर्ताश्च निमेषा युगपर्ययाः।।	13-45-23<br>
<br>
रक्षन्तु सर्वत्र गतं त्वां यादव सुखाय च।<br>
अरिष्टं गच्छ पन्थानमप्रमत्तो भवानघ।।	13-45-24<br>
<br>
एवं कृतस्वस्त्ययनस्तयाऽहं<br>
ततोऽभ्यनुज्ञाय नरेन्द्रपुत्रीम्।<br>
पितुः समीपं नरसत्तमस्य<br>
मातुश्च राज्ञश्च तथाऽऽहुकस्य।।	13-45-25<br>
<br>
<br>
<br>
ततःसमृद्धिर्भवतोऽस्त्वविघ्नम्।।	<br>
प्राप्यानुज्ञां गुरुजनादहं तार्क्ष्यमचिन्तयम्।<br>
सोवहद्धिमवन्तं मां प्राप्य चैनं व्यसर्जयम्।।	13-45-27<br>
<br>
तत्राहमद्बुतान्भावानपश्यं गिरिसत्तमे।<br>
क्षेत्रं च तपसां श्रेष्ठं पश्याम्यद्भुतमुत्तमम्।।	13-45-28<br>
<br>
दिव्यं वैयाघ्रपद्यस्य उपमन्योर्महात्मनः।<br>
पूजितं देवगन्धर्वैर्ब्राह्मया लक्ष्म्या समावृतम्।।	13-45-29<br>
<br>
धवककुभकदम्बनारिकेलैः<br>
कुरवककेतकजम्बुपाटलाभिः।<br>
वटवरुणकवत्सनाभविल्वैः<br>
सरलकपित्थप्रियालसालतालैः।।	13-45-30<br>
<br>
<br>
<br>
बदरीकुन्दपुन्नागरैशोकाम्रातिमुक्तकैः।<br>
मधूकैः कोविदारैश्च चम्पकैः पनसैस्तथा।।	13-45-31<br>
<br>
वन्यैर्बहुविधैर्वृक्षैः फलपुष्पप्रदैर्युतम्।<br>
पुष्पगुल्मलताकीर्णं कदलीषण्डशोभितम्।।	13-45-32<br>
<br>
नानाशकुनिसम्भोज्यैः फलैर्वृक्षैरलङ्कृतम्।<br>
यथास्थानविनिक्षिप्तैर्भूषितं भस्मराशिभिः।।	13-45-33<br>
<br>
रुरुवानरशार्दूलसिंहद्वीपिसमाकुलम्।<br>
कुरङ्गबर्हिणाकीर्णं मार्जारभुजगावृतम्।<br>
पूगैश्च मृगजातीनां महिषर्क्षनिषेवितम्।।	13-45-34<br>
<br>
<br>
सकृत्प्रभिन्नैश्च गजैर्विभूषितं<br>
प्रहृष्टनानाविधपक्षिसेवितम्।<br>
सुपुष्पितैरम्बुधरप्रकाशै-<br>
र्महीरुहाणां च वनैर्विचित्रैः।।	13-45-35<br>
<br>
<br>
नानापुष्परजोमिश्रो गजदानाधइवासितः।<br>
दिव्यस्त्रीगीतबहुलो मारुतोऽभिमुखो ववौ	13-45-36<br>
<br>
धारानिनादैर्विहगप्राणादैः<br>
शुभैस्तथा बृंहितैः कुञ्जराणाम्।<br>
गीतैस्तथा किन्नराणामुदारैः<br>
शुभैः स्वनैः सामगानां च वीर।।	13-45-37<br>
<br>
अचिन्त्यं मनसाऽप्यन्यैः सरोभिः समलङ्कृतम्।<br>
विशालैश्चाग्निशरणैर्भूषितं कुसुमावृतैः।।	13-45-38<br>
<br>
विभूषितं पुण्ययवित्रतोयया<br>
सदा च जुष्टं नृप जह्नुकन्यया।<br>
विभूषितं धर्मभृतां वरिष्ठै-<br>
र्महात्मभिर्वह्निसमानकल्पैः।।	13-45-39<br>
<br>
<br>
वाय्वाहारैरम्बुपैर्जप्यनित्यैः<br>
सम्प्रक्षालैर्योगिभिर्ध्याननित्यैः।<br>
धूमप्राशैरूष्मपैः क्षीरपैश्च<br>
संजुष्टं च ब्राह्मणेन्द्रैः समन्तात्।।	13-45-40<br>
<br>
गोचारिणोऽर्थाश्मकुट्टा दन्तोलूखलिकास्तथा।<br>
मरीचिपाः फेनपाश्च तथैव मृगचारिणः।।	13-45-41<br>
<br>
अश्वत्थफलभक्षाश्च तथा ह्युदकशायिनः।<br>
चीचचर्माम्बरधरास्तथा वल्कलधारिणः।।	13-45-42<br>
<br>
सुदुःखान्नियमांस्तांस्तान्वहतः सुतपोधनान्।<br>
पश्यन्मुनीन्बहुविधानप्रवेष्टुमुपचक्रमे।।	13-45-43<br>
<br>
सूपूजितं देवगणैर्महात्मभिः<br>
शिवादिभिर्भारतपुण्यकर्मभिः।<br>
रराज तच्चाश्रममण्डलं सदा<br>
दिवीव राजञ्शशिमण्डलं यथा।।	13-45-44<br>
<br>
क्रीडन्ति सर्पैर्नकुला मृगैर्व्याघ्राश्च मित्रवत्।<br>
प्रभावाद्दीप्ततपसां सन्निकर्षान्महात्मनाम्।।	13-45-45<br>
<br>
तत्राश्रमपदे श्रेष्ठे सर्वभूतमनोरम।<br>
सेविते द्विजशार्दूलैर्वेदवेदाङ्गपारगैः।।	13-45-46<br>
<br>
नानानियमविख्यातैर्ऋषिभि सुमहान्मभिः।<br>
प्रविशन्नेव चापश्यं जटाचीरधरं प्रभुम्।।	13-45-47<br>
<br>
तेजसा तपसा चैव दीप्यमानं यथाऽनलम्।<br>
शिष्यैरनुगतं शान्तं युवानं ब्राह्मणर्वभम्।।	13-45-48<br>
<br>
शिरसा वन्दमानं मामुपमन्युरभाषत।।	13-45-49<br>
स्वागतं पुण्डरीकाक्ष सफलानि तपांसि नः।<br>
यः पूज्यः पूजयसि मां द्रष्टव्यो द्रष्टुमिच्छसि।।	13-45-50<br>
<br>
मनुष्यतानुवृत्त्या त्वा ज्ञात्वा तिष्ठाम सर्वगम्।'<br>
तमहं प्राञ्जलिर्भूत्वा मृगपक्षिष्वथाग्निषु।<br>
धर्मे च शिष्यवर्गे च समपृच्छमनामयम्।।	13-45-51<br>
<br>
ततो मां भगवानाह साम्ना परमवल्गुना।<br>
लप्स्यसे तनयं कृष्णि आत्मतुल्यमसंशयम्।।	13-45-52<br>
<br>
तपः सुमहदास्थाय तोषयेशानमीश्वरम्।<br>
इह देवः सपत्नीकः समाक्रीडत्यधोक्षज।।	13-45-53<br>
<br>
इहैनं दैवतश्रेष्ठं देवाः सर्षिगणाः पुरा।<br>
तपसा ब्रह्मचर्येण सत्येन च दमेन च।।	13-45-54<br>
<br>
तोषयित्वा शुभान्कामान्प्राप्तवन्तो जनार्दन।<br>
तेजसां सपसां चैव निधिः स भगवानिह।।	13-45-55<br>
<br>
शुभाशुभान्वितान्भावान्विसृजन्स क्षिपन्नपि।<br>
आस्ते देव्या सहाचिन्त्यो यं प्रार्थयसि शत्रुहन्।।	13-45-56<br>
<br>
हिरण्यकशिपुर्योऽभूद्दानवो मेरुकम्पनः।<br>
तेन सर्वामरैश्वर्यं शर्वात्प्राप्तं समार्बुदम्।।	13-45-57<br>
<br>
तस्यैव पुत्रप्रवरो दमनो नाम विश्रुतः।<br>
महादेववराच्छक्रं वर्षार्बुदमयोधयम्।।	13-45-58<br>
<br>
विष्णोश्चक्रं च तद्धोरं वज्रमाखण्डलस्य च।<br>
शीर्णं पुराऽभवत्तात ग्रहस्याङ्गेषु केशव।।	13-45-59<br>
<br>
[यत्तद्भगवता पूर्वं दत्तं चक्रं तवानघ।<br>
जलान्तरचरं हत्वा दैत्यं च बलगर्वितम्।।	13-45-60<br>
<br>
उत्पादितं वृषाङ्केन दीप्तज्वलनसन्निभम्।<br>
दत्तं भगवता तुभ्यं दुर्धषं तेजसाऽद्भुतम्।।	13-45-61<br>
<br>
न शक्यं द्रष्टुमन्येन वर्जयित्वा पिनाकिनम्।<br>
सुदर्शनं भवत्येवं भवेनोक्तं तदा तु तत्।।	13-45-62<br>
<br>
सुदर्शनं तदा तस्य लोके नाम प्रतिष्ठितम्।<br>
तज्जीर्णमभावत्तात ग्रहस्याङ्गेषु केशव।	13-45-63<br>
<br>
ग्रहस्यातिवलस्याङ्गे वरदत्तस्य धीमतः।<br>
न शस्त्राणि वहन्त्यङ्गे चक्रवज्रशतान्यपि।।]	13-45-64<br>
<br>
अर्द्यमानाश्च विबुधा ग्रहेणि सुबलीयसा।<br>
शिवदत्तवराञ्जघ्नुरसुरेन्द्रान्सुरा भृशम्।।	13-45-65<br>
<br>
तृष्टो विद्युत्प्रभस्यापि त्रिलोकेश्वरतां ददौ।<br>
शतं वर्षसहस्राणां सर्वलोकेश्वरोऽभवत्।।	13-45-66<br>
<br>
ममैवानुचरो नित्यं भवितासीति चाब्रवीत्।<br>
तथा पुत्रसहस्राणामयुतं च ददौ प्रभुः।।	13-45-67<br>
<br>
कुशद्वीपं च स ददौ राज्येन भगवानजः।<br>
[तथा शतमुखो नाम धात्रा सृष्टो महासुरः।	13-45-68<br>
<br>
येन वर्षशतं साग्रमात्ममांसैर्हुतोऽनलः।<br>
तं प्राह भववांस्तुष्टः किंकरोमीति शंकरः।।	13-45-69<br>
<br>
तं वै शतमुखः प्राह योगो भवतु मेऽद्भुतः।<br>
बलं च दैवतश्रेष्ठ शाश्वतं सम्प्रयच्छ मे।।	13-45-70<br>
<br>
तथेति भगवानाह तस्य तद्वचनं प्रभुः।<br>
स्वायंभुवः क्रतुश्चापि पुत्रार्थमभवत्पुरा।।	13-45-71<br>
<br>
आविश्य योगेनात्मानं त्रीणि वर्षशतान्यपि।<br>
तस्य चोपददौ पुत्रान्सहस्रं क्रतुसम्मितान्।]<br>
योगेश्वरं देवगीतं वेत्थ कृष्ण न संशयः।।	13-45-72<br>
<br>
याज्ञवल्क्य इति ख्यात ऋषिः परमधार्मिकः।<br>
आराध्य स महादेवं प्राप्तवानतुलं यशः।।	13-45-73<br>
<br>
वेदव्यासश्च योगात्मा पराशरसुतो मुनिः।<br>
सोऽपि शंकरमाराध्य प्राप्तवानतुलं यशः।।	13-45-74<br>
<br>
वालखिल्या मघवता ह्यवज्ञाताः पुरा किल।<br>
तैः क्रुद्धैर्भगवान्रुद्रस्तपसा तोषितो ह्यभूत्।।	13-45-75<br>
<br>
तांश्चापि दैवतश्रेष्ठः प्राह प्रीतो जगत्पतिः।<br>
सुपर्णं सोमहर्तारं तपसोत्पादयिष्यथ।।	13-45-76<br>
<br>
महादेवस्य रोषाच्च आपो नष्टाः पुराऽभवन्।<br>
ताश्च सप्तकपालेन देवैरन्याः प्रवर्तिताः।।	13-45-77<br>
<br>
ततः पानीयमभवत्प्रसन्ने त्र्यम्बके भुवि।<br>
अत्रिभार्या सुतं दत्तं सोमं दुर्वाससं प्रभो।।	13-45-78<br>
<br>
अत्रेर्भार्याऽपि भर्तारं संत्यज्य ब्रह्मवादिनी।<br>
नाहं तव मुने भूयो वशगा स्यां कथञ्चन।।	13-45-79<br>
<br>
इत्युक्त्वा सा महादेवमगमच्छरणं किल।<br>
निराहास भयादत्रेस्त्रीणि वर्षशतान्यपि।।	13-45-80<br>
<br>
अशेत मुसलेष्वेव प्रसादार्थं भवस्य सा।<br>
तामब्रवीद्धसन्देवो भविता वै सुतस्तव।।	13-45-81<br>
<br>
विना भर्त्रा चरुद्रेण भविष्यति न संशयः।<br>
वंशे तवैव नाम्ना तु ख्यातिं यास्यति चेप्सिताम्।।	13-45-82<br>
<br>
विकर्णश्च महादेवं तथा भक्तसुखावहम्।<br>
प्रसाद्य भगवान्सिद्धिं प्राप्तवान्मधुसूदन।।	13-45-83<br>
<br>
शाकल्यः संशितात्मा वै नववर्षशतान्यपि।<br>
आराधयामास भवं मनोयज्ञेन केशव।।	13-45-84<br>
<br>
तं चाह भगवांस्तुष्टो ग्रन्थकारो भविष्यसि।<br>
वत्साक्षया च ते कीतिस्त्रेलोक्ये वै भविष्यति।।	13-45-85<br>
<br>
अक्षयं च कुलं तेऽस्तु महर्षिभिरलंकृतम्।<br>
भविष्यति द्विजश्रेष्ठः सूत्रकर्ता सुतस्तव।।	13-45-86<br>
<br>
सावर्णिश्चापि विख्यात ऋषिरासीत्कृते युगे।<br>
इह तेन तपस्तप्तं षष्टिवर्षशतान्यथ।।	13-45-87<br>
<br>
तमाह भगवान्रुद्रः साक्षात्तुष्टोस्मि तेऽनघ।<br>
ग्रन्थकृल्लोकविख्यातो भवितास्यजरामरः।।	13-45-88<br>
<br>
शक्रेणि तु पुरा देवो वाराणस्यां जनार्दन।<br>
आराधितोऽभूद्भक्तेन दिग्वासा भस्मगुष्ठितः।।<br>
आराध्य स महादेवं देवराज्यमवाप्तवान्।।	13-45-89<br>
<br>
<br>
नारदेन तु भक्त्याऽसौ भव आराधितः पुरा।<br>
तस्य तुष्टो महादेवो जगौ देवगुरुर्गुरुः।।	13-45-90<br>
<br>
तेजसा तपसा कीर्त्या त्वत्समो न भविष्यति।<br>
गीतेन वादितव्येन नित्यं मामनुयास्यसि।।	13-45-91<br>
<br>
`बाणः स्कन्दसमत्वं च कामो दर्पविमोक्षणम्।<br>
लवणोऽवध्यतामन्यैर्दशास्यश्च पुनर्बलम्।<br>
अन्तकोऽन्तमनुप्राप्तस्तस्मात्कोऽन्यः परः प्रभुः।।	13-45-92<br>
<br>
<br>
मयाऽपि च यथा दृष्टो देवदेवः पुरा विभो।<br>
साक्षात्पशुपतिस्तात तच्चापि शृणु माधव।।	13-45-93<br>
<br>
यदर्थं च मया देवः प्रयतेन तथा विभो।<br>
आराधितो महातेजास्तच्चापि शृणु विस्तरात्।।	13-45-94<br>
<br>
यदवाप्तं च मे पूर्वं देवदेवान्महेश्वरात्।<br>
तत्सर्वं निखिलेनाद्य कथयिष्यामि तेऽनघ	13-45-95<br>
<br>
पुरा कृतयुगे तात ऋषिरासीन्महायशाः।<br>
व्याघ्रपाद इति ख्यातो वेदवेदाङ्गपारगः।<br>
तस्याहमभवं पुत्रो धौम्यश्चापि ममानुजः।।	13-45-96<br>
<br>
कस्यचित्त्थ कालस्य धौम्येन सह माधव।<br>
आगच्छमाश्रमं क्रीडन्मुनीनां भावितात्मनाम्।।	13-45-97<br>
<br>
तत्रापि च मया दृष्टा दुह्यमाना पयस्विनी।<br>
लक्षितं च मया क्षीरं स्वादुतो ह्यमृतोपमम्।।	13-45-98<br>
<br>
तदाप्रभृति चैवाहमरुदं मधुसूदन।<br>
दीयतां दीयतां क्षीरं मम मातरितीरिता।।	13-45-99<br>
<br>
अभावाच्चैव दुग्धस्य दुःखिता जननी तदा।।	13-45-100<br>
ततः पिष्टं समालोड्य तोयेन सह माधव।<br>
आवयोः क्षीरमित्येव पानार्थं समुपानयत्।।	13-45-101<br>
<br>
अथ गव्यं पयस्तात कदाचित्प्राशितं मया।	13-45-102<br>
पित्राऽहं यज्ञकाले हि नीतो ज्ञातिकुलं महत्।<br>
तत्र सा क्षरते देवी दिव्या गौः सुरनन्दिनी।।	13-45-103<br>
<br>
यस्ताहं तत्पयः पीत्वा रसेन ह्यमृतोपमम्।<br>
ज्ञात्वा क्षीरगुणांश्चैव उपलभ्य हि सम्भवम्।<br>
स च पिष्टरसस्तात न मे प्रीतिमुपावहत्।।	13-45-104<br>
<br>
ततोऽहमब्रुवं बाल्याज्जननीमात्मनस्तदा।<br>
नेदं क्षीरोदनं मातर्यत्त्वं मे दत्तवत्यसि।।	13-45-105<br>
<br>
ततो मामब्रवीन्माता दुःखशोकसमन्विता।<br>
पुत्रस्नेहात्परिष्वज्य मूर्ध्नि चाघ्राय माधव।।	13-45-106<br>
<br>
कुतः क्षीरोदनं वत्स मुनीनां भावितात्मनम्।<br>
वने निवसतां नित्यं कन्दमूलफलाशिनाम्।।	13-45-107<br>
<br>
आस्थितानां नदीं दिव्यां वालखिल्यैर्निषेविताम्<br>
कुत क्षीरं वनस्थानां मुनीनां गिरिवासिनाम्।।	13-45-108<br>
<br>
पावनानां वनाशानां वनाश्रमनिवासिनाम्।<br>
ग्राम्याहारनिवृत्तानामारण्यफलभोजिनाम्।<br>
नास्ति पुत्र पयोऽरण्ये सुरभीगोत्रवर्जिते।।	13-45-109<br>
<br>
नदीगह्वरशैलेषु तीर्थेषु विविधेषु च।<br>
तपसा जप्यनित्यानां शिवो नः परमा गतिः।।	13-45-110<br>
<br>
अप्रसाद्य विरूपाक्षं वरदं स्थाणुमव्ययम्।<br>
कुतः क्षीरोदनं वत्स सुखानि वसनानि च।।	13-45-111<br>
<br>
तं प्रपद्य सदा वत्स सर्वभावेन शङ्करम्।<br>
तत्प्रसादाच्च कामेभ्यः फलं प्राप्स्यसि पुत्रक।।	13-45-112<br>
<br>
जनन्यास्तद्वचः श्रुत्वा तदाप्रभृति शत्रुहन्।<br>
[प्राञ्जलिः प्रणतो भूत्वा इदमम्बामवोचयं।।	13-45-113<br>
<br>
कोऽयमम्ब महादेवः स कथं च प्रसीदति।<br>
कुत्र वा वसते देवो द्रष्टव्यो वा कथञ्चन।।	13-45-114<br>
<br>
तुष्यते वा कथं शर्वो रूपं तस्य च कीदृशम्।<br>
कथं ज्ञेयः प्रसन्नो वा दर्शयेज्जननी मम।।	13-45-115<br>
<br>
एवमुक्ता तदा कृष्ण माता मे सुतवत्सला।<br>
मूर्घन्याध्राय गोविन्द सबाष्पाकुललोचना।।	13-45-116<br>
<br>
प्रमार्जन्ती च गात्राणि मम वै मधुसूदन।।<br>
दैन्यमालम्ब्य जननी इदमाह सुरोत्तम।।	13-45-117<br>
<br>
दुर्विज्ञेयो महादेवो दुराधारो दुरन्तकः।<br>
दुराबाधश्च दुर्ग्राह्यो दुर्द्दश्यो ह्यकृतात्मभिः।।	13-45-118<br>
<br>
यस्य रूपाण्यनेकानि प्रवदन्ति मनीषिणः।<br>
स्थानानि च विचित्राणि प्रासादाश्चाप्यनेकशः।।	13-45-119<br>
<br>
को हि तत्त्वेन तद्वेद ईशस्य चरितं शुभम्।<br>
कृतवान्यानि रूपाणि देवदेवः पुरा किल।<br>
क्रीडते च तथा शर्वः प्रसीदति यथाच वै।।	13-45-120<br>
<br>
हृदिस्थः सर्वभूतानां विश्वरूपो महेश्वरः।<br>
भक्तानामनुकम्पार्थं दर्शनं च यथाश्रुतम्।<br>
मुनीनां ब्रुवतां दिव्यमीशानचरितं शुभम्।।	13-45-121<br>
<br>
कृतवान्यानि रूपाणि कथितानि दिवौकसैः।<br>
अनुग्रहार्थं विप्राणां शृणु वत्स समासतः।।	13-45-122<br>
<br>
तानि ते कीर्तयिष्यामि यन्मां त्वं परिपृच्छसि।।	13-45-123<br>
ब्रह्मविष्णुसुरेन्द्राणां रुद्रादित्याश्विनामपि।<br>
विश्वेषामपि देवानां वपुर्धारयते भवः।।	13-45-124<br>
<br>
नराणां देवनारीणां तथा प्रेतपिशाचयोः।<br>
किरातशबराणां च जलजानामनेकशः।।	13-45-125<br>
<br>
करोति भगवान्रूपमाटव्यशबराण्यपि।<br>
कूर्मो मत्स्यस्तथा शङ्खः प्रवालाङ्कुरभूषणः।।	13-45-126<br>
<br>
यक्षराक्षससर्पाणां दैत्यदानवयोरपि।<br>
वपुर्धारयते देवो भूयश्च बिलवासिनाम्।।	13-45-127<br>
<br>
व्याघ्रसिंहमृगाणां च तरक्ष्वृक्षपतत्त्रिणाम्।<br>
उलूकश्वशृगालानां रूपाणि कुरुतेऽपि च।।	13-45-128<br>
<br>
हंसकाकमयूराणां कृकलासकसारसाम्।<br>
रूपाणि च बलाकानां गृध्रचक्राङ्गयोरपि।।	13-45-129<br>
<br>
करोति वा स रूपाणि धारयत्यपि पर्वतम्।<br>
गोरूपं च महादेवो हस्त्यश्वोष्ट्रखराकृतिः।।	13-45-130<br>
<br>
छागशार्दूलरूपश्च अनेकमृगरूपधृक्।<br>
अण्डजानां च दिव्यानां वपुर्धारयते भवः।।	13-45-131<br>
<br>
दण्डी छत्री च कुण्डी च द्विजानां वारणस्तथा।<br>
षण्मुखो वै बहुमुखस्त्रिनेत्रो बहुशीर्षकः।।	13-45-132<br>
<br>
अनेककटिपादश्च अनेकोदरवक्त्रधृत्।<br>
अनेकपाणिपार्श्वश्च अनेकगपसंवृतः।।	13-45-133<br>
<br>
ऋषिगन्धर्वरूपश्च सिद्धचारणरूपधृत्।<br>
भस्पपाण्डुरगात्रश्च चन्द्रार्धकृतभूषणः।।	13-45-134<br>
<br>
अनेकरावसंघुष्टश्चानेकस्तुतिसंस्कृतः।<br>
सर्वभूतान्तकः सर्वः सर्वलोकप्रतिष्ठितः।।	13-45-135<br>
<br>
सर्वलोकान्तरात्मा च सर्वगः सर्ववाद्यपि।<br>
सर्वत्र भगवान्ज्ञेयो हृदिस्थः सर्वदेहिनाम्।।	13-45-136<br>
<br>
यो हि यं कामयेत्कामं यस्मिन्नर्थऽर्च्यते पुनः।<br>
तत्सर्वं वेत्ति देवेशस्तं प्रपद्य यदीच्छसि।।	13-45-137<br>
<br>
नन्दते कुप्यते चापि तथा हुंकारयत्यपि।<br>
चक्री शूली गदापाणिर्मुसली खड्गपट्टसी।।	13-45-138<br>
<br>
भूधरो नागमौञ्जी च नागकुण्डलकुण्डली।<br>
नागयज्ञोपवीती य नागचर्मोत्तरच्छदः।।	13-45-139<br>
<br>
हसते गायते चैव नृत्यते च मनोहरम्।<br>
वादयत्यपि वाद्यानि विचित्राणि गणैर्युतः।।	13-45-140<br>
<br>
वल्गते जृम्बते चैव रुदते रोदयत्यपि।<br>
उन्मत्तमत्तरूपं च भाषते चापि सुस्वरः।।	13-45-141<br>
<br>
अतीव हसते रौद्रस्त्रासयन्नयनैर्जनम्।<br>
जागर्ति चैव स्वपिति जृम्भते च यथासुवम्।।	13-45-142<br>
<br>
जपते जप्यते चैव तपते तप्यते पुनः।<br>
ददाति प्रतिगृह्णाति युञ्जते ध्यायतेऽपि च।।	13-45-143<br>
<br>
वेदीमध्ये तथा यूपे गोष्ठमध्ये हुताशने।<br>
दृश्यते दृश्यते चापि बालो वृद्धो युवा तथा।।	13-45-144<br>
<br>
क्रीडते ऋषिकन्याभिर्ऋषिपत्नीभिरेव च।<br>
ऊर्ध्वकेशो महाशेफो नग्नो विकृतलोचनः।।	13-45-145<br>
<br>
गौरः श्यामस्तथा कृष्णः पाण्डुरो धूमलोहितः।<br>
विकृताक्षो विशालाक्षो दिग्वासाः सर्ववासकः।।	13-45-146<br>
<br>
अरूपस्याद्यरूपस्य अतिरूपाद्यरूपिणः।<br>
अनाद्यन्तमजस्यान्तं वेत्स्यते कोस्य तत्त्वतः।।	13-45-147<br>
<br>
हृदि प्राणो मनो जीवो योगात्मा योगसंज्ञितः।<br>
ध्यानं तत्परमात्मा च भावग्राह्यो महेश्वरः।।	13-45-148<br>
<br>
वादको गायनश्चैव सहस्रशतलोचनः।<br>
एकवक्त्रो द्विवक्त्रश्च त्रिवक्त्रोऽनेकवक्त्रकः।।	13-45-149<br>
<br>
तद्भक्तस्तद्गतो नित्यं तन्निष्ठस्तत्परायणः।<br>
भज पुत्र महादेवं ततः प्राप्स्यसि चेप्सितं।।	13-45-150<br>
<br>
जनन्यास्तद्वचः श्रुत्वा तदाप्रभृति शत्रुहन्।]<br>
मम भक्तिर्महादेवे नैष्ठिकी समपद्यत।।	13-45-151<br>
<br>
ततोऽहं तप आस्थाय तोपयामास शंकरम्।<br>
दिव्यं वर्षसहस्रं तु वामाङ्गुष्ठाग्रविष्ठितः।।	13-45-152<br>
<br>
एकं वर्षशतं चैव फलाहारस्ततोऽभवम्।<br>
द्वितीयं शीर्णपर्णाशी तृतीयं चाम्बुभोजनः।।	13-45-153<br>
<br>
शतानि सप्त चैवाहं वायुभक्षस्तदाऽभवम्।<br>
एकं वर्षसहस्रं तु दिव्यमाराधितो मया।।	13-45-154<br>
<br>
ततस्तुष्टो महादेवः सर्वलोकेश्वरः प्रभुः।<br>
एकभक्त इति ज्ञात्वा जिज्ञासां कुरुते तदा।।	13-45-155<br>
<br>
शक्ररूपं स कृत्वा तु सर्वैर्देवगणैर्वृतः।<br>
सहस्राक्षस्तदा भूत्वा वज्रपाणिर्महायशाः।।	13-45-156<br>
<br>
सुधावदातं रक्ताक्षं स्तब्धकर्णं मदोत्कटम्।<br>
आवेष्टतकरं घोरं चतुर्दष्ट्रं महागजम्।।	13-45-157<br>
<br>
समास्थितः स भगवान्दीप्यमानः स्वतेजसा।<br>
आजगाम किरीटी तु हारकेयूरभूषितः।।	13-45-158<br>
<br>
पाण्डुरेणातपत्रेण ध्रियमाणेन मूर्धनि।<br>
सेव्यभानोप्सरोभिश्च दिव्यगन्धर्वनादितैः।।	13-45-159<br>
<br>
ततो मामाह देवेन्द्रस्तुष्टस्तेऽहं द्विजोत्तम।<br>
वरं वृणीष्व मत्तस्त्वं यत्ते मनसि वर्तते।।	13-45-160<br>
<br>
शक्रस्य तु वचः श्रुत्वा नाहं प्रीतमनाऽभवम्।<br>
अब्रवं च तदा कृष्ण देवराजमिदं वचः।।	13-45-161<br>
<br>
नाहं त्वत्तो वरं काङ्क्षे नान्यस्मादपि दैवतात्।<br>
महादेवादृते सौम्य सत्यमेतद्ब्रवीमि ते।।	13-45-162<br>
<br>
सत्यंसत्यं हि नः शक्र वाक्यमेतत्सुनिश्चितम्।<br>
न यन्मिहेश्वरं मुक्त्वा कथाऽन्या मम रोचते।।	13-45-163<br>
<br>
पशुपतिवचनाद्भवामि सद्यः<br>
कृमिरथवा तरुरप्यनेकशाखः।<br>
अपशुपतिवरप्रसादजा मे<br>
त्रिभुवनराज्यविभूतिरप्यनिष्टा।।	13-45-164<br>
<br>
[जन्मश्वपाकमध्येऽ-<br>
पि मेऽस्तु हरचरणवन्दनरतस्य।<br>
मा वाऽनीश्वरभक्तो<br>
भवानि भवनेऽपि शक्रस्य।।	13-45-165<br>
<br>
वाय्वम्बुभुजोऽपि सतो।<br>
नरस्य दुःखक्षयः कुतस्तस्य।<br>
भवति हि सुरासुरगुरौ<br>
यस्य न विश्वेश्वरे भक्तिः।।	13-45-166<br>
<br>
अलमन्याभिस्तेषां<br>
कथाभिरप्यन्यधर्मयुक्ताभिः।<br>
येषां न क्षणमपि रुचितो<br>
हरचरणस्मरणविच्छेदः।।	13-45-167<br>
<br>
हरचरणनिरतमतिना<br>
भवितव्यमनार्जवं युगं प्राप्य।<br>
संसारभयं न भवति<br>
हरभक्तिरसायनं पीत्वा।।	13-45-168<br>
<br>
दिवसं दिवसार्धं वा मुहूर्तं वा क्षणं लवम्।<br>
न ह्यलब्धप्रसादस्य भक्तिर्भवति शङ्करे।।]	13-45-169<br>
<br>
अपि कीटः पतङ्गो वा भवेयं शङ्कराज्ञया।<br>
न तु शक्र त्वया दत्तं त्रैलोक्यमपि कामये।।	13-45-170<br>
<br>
[श्वाऽपि महेश्वरवचना-<br>
द्भवामि स हि नः परः कामः।<br>
त्रिदशगणराज्यमपि खलु<br>
नेच्छाम्यमहेश्वराज्ञप्तम्।।	13-45-171<br>
<br>
न नाकपृष्ठं न च देवराज्यं<br>
न ब्रह्मलोकं न च निष्कलत्वम्।<br>
न सर्वकामानखिलान्वृणोमि<br>
हरस्य दासत्वमहं वृणोमि।।]	13-45-172<br>
<br>
यावच्छशाङ्कधवलामलबद्धमौलि-<br>
र्न प्रीयते पशुपतिर्भगवान्ममेशः।<br>
तावज्जरामरणजन्मशताभिघातै-<br>
र्दुःखानि देहविहितानि समुद्वहामि।।	13-45-173<br>
<br>
दिवसकरशशाङ्कवह्निदीप्तं<br>
त्रिभुवनसारमसारमाद्यमेकम्।<br>
अजरममरमप्रसाद्य रुद्रं<br>
जगति पुमानिह को लभेत शान्तिं।।	13-45-174<br>
<br>
धिक्तेषां धिक्तेषां<br>
पुनरपि च धिगस्तु धिक्तेषाम्।<br>
येषां न वसति हृदये<br>
कुपथगतिविमोक्षको रुद्रः'।।	13-45-175<br>
<br>
यदि नाम जन्म भूयो<br>
भवति मदीयैः पुनर्दोषैः।<br>
तस्मिंस्तस्मिञ्जन्मनि<br>
भवे भवेन्मेऽक्षया भक्तिः।।	13-45-176<br>
<br>
शक्र उवाच।	<br>
कः पुनर्भवने हेतुरीशे कारणकारणे।<br>
येन शर्वादृतेऽन्यस्मात्प्रसादं नाभिकाङ्क्षसि।।	13-45-177<br>
<br>
[उपमन्युरुवाच।	<br>
सदसद्व्यक्तमव्यक्तं यमाहुर्ब्रह्मवादिनः।<br>
नित्यमेकमनेकं च वरं तस्माद्वृणीमहे।।	13-45-178<br>
<br>
अनादिमध्यपर्यन्तं ज्ञानैश्वर्यमचिन्तितम्।<br>
आत्मानं परमं यस्माद्वरं तस्माद्वृणीमहे।।	13-45-179<br>
<br>
ऐश्वर्यं सकलं यस्मादनुत्पादितमव्ययम्।<br>
अबीजाद्बीजसम्भूतं वरं तस्माद्वृणीमहे।।	13-45-180<br>
<br>
तमसः परमं ज्योतिस्तपस्तद्वृत्तिनां परम्।<br>
यं ज्ञात्वा नानुशोचन्ति वरं तस्माद्वृणीमहे।।	13-45-181<br>
<br>
भूतभावनभावज्ञं सर्वभूताभिभावनम्।<br>
सर्वगं सर्वदं देवं पूजयामि पुरंदर।।	13-45-182<br>
<br>
हेतुवादैर्विनिर्मुक्तं साङ्ख्ययोगार्थदं परम्।<br>
यमुपासन्ति तत्त्वज्ञा वरं तस्माद्वृणीमहे।।	13-45-183<br>
<br>
मघवन्मघवात्मानं यं वदन्ति सुरेश्वरम्।<br>
सर्वभूतगुरुं देवं वरं तस्माद्वृणीमहे।।	13-45-184<br>
<br>
यत्पूर्वमसृजद्देवं ब्रह्माणं लोकभावनम्।<br>
अण्डमाकाशमापूर्य वरं तस्माद्वृणीमहे।।	13-45-185<br>
<br>
अग्निरापोऽनिलः पृथ्वी खं बुद्धिश्च मनो महान्।<br>
स्रष्टा चैषां भवेद्योऽन्यो ब्रूहि कः परमेश्वरात्।।	13-45-186<br>
<br>
मनो मतिरहङ्कारस्तन्मात्राणीन्द्रियाणि च।<br>
ब्रूहि चैषां भवेच्छक्र कोऽन्योस्ति परमं शिवात्।।	13-45-187<br>
<br>
स्रष्टारं भुवनस्येह वदन्तीह पितामहम्।<br>
आराध्य स तु देवेशमश्नुते महतीं क्षियम्।।	13-45-188<br>
<br>
भगवत्युत्तमैश्वर्यं ब्रह्मविष्णुपुरोगमम्।<br>
विद्यते वै महादेवाद्ब्रूहि कः परमेश्वरात्।।	13-45-189<br>
<br>
दैत्यदानवमुख्यानामाधिपत्यारिमर्दनात्।<br>
कोऽन्यः शक्रोति देवेशाद्दितेः सम्पादितुं सुतान्।।	13-45-190<br>
<br>
दिक्कालसूर्यतेजांसि ग्रहवाय्विन्दुतारकाः।<br>
विद्धि त्वेते महादेवाद्ब्रूहि कः परमेश्वरात्।।	13-45-191<br>
<br>
अथोत्पत्तिविनाशे वा यज्ञस्य त्रिपुरस्य वा।<br>
दैत्यदानवमुख्यानामाधिपत्यारिमर्दनः।।	13-45-192<br>
<br>
किं चात्र बहुभिः सूक्तैर्हेतुवादैः पुरंदर।<br>
सहस्रनयनं दृष्ट्वा त्वामेव सुरसत्तम।।	13-45-193<br>
<br>
पूजितं सिद्धगन्धर्वैर्देवैश्च ऋषिभिस्तथा।<br>
देवदेवप्रसादेन तत्सर्वं कुशिकोत्तम।।	13-45-194<br>
<br>
अव्यक्तमुक्तकेशाय सर्वगस्येदमात्मकम्।<br>
चेतनाचेतनाद्येषु शक्र विद्धि महेश्वरात्।।	13-45-195<br>
<br>
भुवाद्येषु महान्तेषु लोकालोकान्तरेषु च।<br>
द्वीपस्थानेषु मेरोश्च विभवेष्वन्तरेषु च।	13-45-196<br>
<br>
भगवन्मघवन्देवं वदन्ते तत्त्वदर्शिनः।।<br>
यदि देवाः सुराः शक्र पश्यन्त्यन्यां भवाकृतिम्।	13-45-197<br>
<br>
किं न गच्छन्ति शरणं मर्दिताश्चासुरैः सुराः।।<br>
अभिघातेषु देवानां सयक्षोरगरक्षसाम्।	13-45-198<br>
<br>
परस्परविनाशीषु स्वस्थानैश्वर्यदो भवः।।<br>
अन्धकस्याथ शुक्रस्य दुन्दुभेर्महिषस्य च।<br>
यक्षेन्द्रबलरक्षःसु निवातकवचेषु च।<br>
वरदानावघाताय ब्रूहि कोऽन्यो महेश्वरात्।।	13-45-199<br>
<br>
सुरासुरगुरोर्वक्त्रे कस्य रेतः पुरा हुतम्।<br>
कस्य वाऽन्यस्य रेतस्तद्येन हैमो गिरिः कृतः।।	13-45-200<br>
<br>
दिग्वासाः कीर्त्यते कोऽन्यो लोके कश्चोर्ध्वरेतसः।<br>
कस्य चार्धे स्थिता कान्ता अनङ्गः केन निर्जितः।।	13-45-201<br>
<br>
ब्रूहीन्द्र परमं स्थानं कस्य देवैः प्रशस्यते।<br>
श्मशाने कस्य क्रीडार्थं नृत्ते वा कोऽभिभाष्यते।।	13-45-202<br>
<br>
कस्यैश्वर्यं समानं च भूतैः को वाऽपि क्रीडते।<br>
कस्य तुल्यबला देवगणाश्चैश्वर्यदर्पिताः।।	13-45-203<br>
<br>
घुष्यते ह्यचलं स्थानं कस्य त्रैलोक्यपूजितम्।<br>
वर्षते तपते कोऽन्यो ज्वलते तेजसा च कः।।	13-45-204<br>
<br>
कस्मादोषधिसम्पत्तिः को वा धारयते वसु।<br>
प्रकामं क्रीडते को वा त्रैलोक्ये सचराचरे।।	13-45-205<br>
<br>
ज्ञानसिद्धिक्रियायोगैः सेव्यमानश्च योगिभिः।<br>
ऋषिगन्धर्वसिद्धैश्च विहितं कारणं परम्।।	13-45-206<br>
<br>
कर्मयज्ञक्रियायोगैः सेव्यमानः सुरासुरैः।<br>
नित्यं कर्मफलैर्हीनं तमहं कारणं वदे।।	13-45-207<br>
<br>
स्थूलं सूक्ष्ममनौपम्यमग्राह्यं गुणगोचरम्।<br>
गुणहीनं गुणाध्यक्षं परं माहेश्वरं पदम्।।	13-45-208<br>
<br>
विश्वेशं कारणगुरुं लोककालोकान्तकारणम्।<br>
भूताभूतभविष्यच्च जनकं सर्वकारणम्।	13-45-209<br>
<br>
अक्षराक्षरमव्यक्तं विद्याविद्ये कृताकृते।<br>
धर्माधर्मौ यतः शक्र तमहं कारणं ब्रुवे।।	13-45-210<br>
<br>
प्रत्यक्षमिह देवेन्द्र पश्य लिङ्गं भगाङ्कितम्।<br>
देवदेवेन रुद्रेण सृष्टिसंहारहेतुना।।	13-45-211<br>
<br>
मात्रा पूर्वं ममाख्यातं कारणं लोकलक्षणम्।<br>
नास्ति चेशात्परं शक्र तं प्रपद्य यदीच्छसि।।	13-45-212<br>
<br>
प्रत्यक्षं ननु ते सुरेश विदितं संयोगलिङ्गोद्भवं<br>
त्रैलोक्यं सविकारनिर्गुणगणं ब्रह्मादिरेतोद्भवम्।<br>
यद्ब्रह्मेन्द्रहुताशविष्णुसहिता देवाश्च दैत्येश्वरा<br>
नान्यत्कामसहस्रकल्पितधियः शंसन्ति ईशात्परं।।	13-45-213<br>
<br>
तं देवं सचराचरस्य जगतो व्याख्यातवेद्योत्तमं<br>
कामार्थी वरयामि संयतमना मोक्षाय सद्यः शिवम्<br>
हेतुभिर्वा किमन्यैस्तैरीशः कारणकारणम्।<br>
न शुश्रुम यदन्यस्य लिङ्गमभ्यर्चितं सुरैः।।	13-45-214<br>
<br>
कस्यान्यस्य सुरैः सर्वैर्लिङ्गं मुक्त्वा महेश्वरम्।<br>
अर्च्यतेऽर्चितपूर्वं वा ब्रूहि यद्यस्ति ते श्रुतिः।।	13-45-215<br>
<br>
यस्य ब्रह्म च विष्णुश्च त्वं चापि सहदैवतैः।<br>
अर्चयध्वं सदा लिङ्गं तस्माच्छ्रेष्ठतमो हि सः।।	13-45-216<br>
<br>
न पद्माङ्गा न चक्राङ्का न वज्राङ्का यतः प्रजाः।<br>
लिङ्गाङ्का च भगाङ्का च तस्मान्माहेश्वरी प्रजा।।	13-45-217<br>
<br>
देव्याःकरणरूपभावजनिताःसर्वाभगाङ्काः स्त्रियो<br>
लिङ्गेनापि हरस्य सर्वपुरुषाः प्रत्यक्षचिह्नीकृताः।<br>
योऽन्यत्कारणमीश्वरात्प्रवदते देव्या च यन्नाङ्कितं<br>
त्रैलोक्ये सचराचरे स तु पुमान्बाह्यो भवेद्दुर्मतिः।।	13-45-218<br>
<br>
पुल्लिङ्गं सर्वमीशानं स्त्रीलिङ्गं विद्धि चाप्यमाम्।<br>
द्वाभ्यां तनुभ्यां व्याप्तं हि चराचरमिदं जगत्।।]	13-45-219<br>
<br>
तस्माद्वरमहं काङ्क्षे निधनं वाऽपि कौशिक।<br>
गच्छ वा तिष्ठ वा शक्र यथेष्टं बलसूदन।।	13-45-220<br>
<br>
काममेष वरो मेस्तु शापो वाऽथ महेश्वरात्।<br>
न चान्यां देवतां काङ्क्षे सर्वकामफलामपि।।	13-45-221<br>
<br>
एवमुक्त्वा तु देवेन्द्रं दुःखादाकुलितेन्द्रियः।<br>
न प्रसीदति मे देवः किमेतदिति चिन्तयन्।।	13-45-222<br>
<br>
अथापश्यं क्षणेनैव तमेवैरावतं पुनः।<br>
हंसकुन्देन्दुसदृशं मृणालरजतप्रभम्।।	13-45-223<br>
<br>
वृषरूपधरं साक्षात्क्षीरोदमिव सागरम्।<br>
कृष्णपुच्छं महाकायं मधुपिङ्गललोचनम्।।	13-45-224<br>
<br>
वज्रसारमयैः शृङ्गैर्निष्टप्तकनकप्रभैः।<br>
सुतीक्ष्णैर्मृदुरक्ताग्रैरुत्किरन्तमिवावनिम्।।	13-45-225<br>
<br>
जाम्बूनदेन दाम्ना च सर्वतः समलङ्कृतम्।<br>
सुवक्त्रखुरनासं च सुकर्णं सुकटीतटम्।<br>
सुपार्श्वं विपुलस्कन्धं सुरूपं चारुदर्शनम्।।	13-45-226<br>
<br>
ककुदं तस्य चाभाति स्कन्धमापूर्य धिष्ठितम्।<br>
तुषारगिरिकूटाभं सिताभ्रशिखरोपमम्।।	13-45-227<br>
<br>
तभास्थितश्च भगवान्देवदेवः सहोमया।<br>
अशोभत महादेवः पौर्णमास्यामिवोडुराट्।।	13-45-228<br>
<br>
किरीटं च जटाभारः सर्पाद्याभरणानि च।<br>
वज्रादिशूलमातङ्गगम्भीरस्मितमागतम्।।'	13-45-229<br>
<br>
तस्य तेजोभवो वह्निः समेघः स्तनयित्नुमान्।<br>
सहस्रमिव सूर्याणां सर्वमापूर्य धिष्ठितः।।	13-45-230<br>
<br>
ईश्वरः सुमहातेजाः संवर्तक इवानलः।<br>
युगान्ते सर्वभूतानां दिधक्षुरिव चोद्यतः।।	13-45-231<br>
<br>
तेजसा तु तदा व्याप्तं दुर्निरीक्ष्यं समन्ततः।<br>
पुनरुद्विग्नहृदय किमेतदिति चिन्तयम्।।	13-45-232<br>
<br>
मुहूर्तमिव तत्तेजो व्याप्य सर्वा दिशो दश।<br>
प्रशान्तं च क्षणेनैव देवदेवस्य मायया।।	13-45-233<br>
<br>
अथापश्यं स्थितं स्थाणुं भगवन्तं महेश्वरम्।<br>
सौरभेयगतं सौम्यं विधूममिव पावकम्।।	13-45-234<br>
<br>
प्रशान्तमनसं देवं त्रिनेत्रमपराजितम्।<br>
सहितं चारुसर्वाङ्ग्या पार्वत्या परमेश्वरम्।।'	13-45-235<br>
<br>
नीलकण्ठं महात्मनमसक्तं तेजसां निधिम्।<br>
अष्टादशभुजं स्थाणुं सर्वाभरणभूषितम्।।	13-45-236<br>
<br>
शुक्लाम्बरधरं देवं शुक्लमाल्यानुलेपनम्।<br>
शुक्लध्वजमनाधृष्यं शुक्लयज्ञोपवीतिनम्।।	13-45-237<br>
<br>
गायद्भिर्नृत्यमानैश्च वादयद्भिश्च सर्वशः।<br>
वृतं पार्श्वचरैर्दिव्यैरात्मतुल्यपराक्रमैः।।	13-45-238<br>
<br>
बालेन्दुमुकुटं पाण्डुं शरच्चन्द्रमिवोदितम्।<br>
त्रिभिर्नेत्रैः कृतोद्योतं त्रिभिः सूर्यैरिवोदितैः।।	13-45-239<br>
<br>
`सर्वविद्याधिपं देवं शरच्चन्द्रसमप्रभम्।<br>
नयनाह्लादसौम्योऽहमपश्यं परमेश्वरम्।।'	13-45-240<br>
<br>
अशोभतास्य देवस्य माला गात्रे सितप्रभे।<br>
जातरूपमयैः पद्मैर्ग्रथिता रत्नभूषिता।।	13-45-241<br>
<br>
मूर्तिमन्ति तथाऽस्त्राणि सर्वतेजोमयानि च।<br>
मया दृष्टानि गोविन्द भवस्यामिततेजसः।।	13-45-242<br>
<br>
इन्द्रायुधसहस्राभं धनुस्तस्य महात्मनः।<br>
पिनाकमिति विख्यातं स च वै पन्नगो महान्।।	13-45-243<br>
<br>
सप्तशीर्षो महाकायस्तीक्ष्णदंष्ट्रो विषोल्वणः।<br>
ज्यावेष्टितमहाग्रीवः स्थितः पुरुषविग्रहः।।	13-45-244<br>
<br>
शरश्च सूर्यसङ्काशो दृष्टः पाशुपताह्वयः।<br>
सहस्रभुजजिह्वास्यो भीषणो नागविग्रह।।	13-45-245<br>
<br>
शङ्खशूलासिभिश्चैव पट्टसै रूपवान्स्थितः।<br>
येन च त्रिपुरं दग्ध्वा क्षणाद् भस्मीकृतं पुरा।।13-45-246<br>
<br>
अद्वितीयमनिर्देश्यं सर्वभूतभयावहम्।<br>
सस्फुलिङ्गं महाकायं विसृजन्तमिवानलम्।।	13-45-247<br>
<br>
एकपादं महादंष्ट्रं सहस्रशिरसोदरम्।<br>
सहस्रभुजजिह्वाक्षमुद्गिरन्तमिवानलम्।।	13-45-248<br>
<br>
ब्राह्मान्नारायणाच्चैन्द्रादाग्नेयादपि वारुणात्।<br>
यद्विशिष्टं महाबाहो सर्वशस्त्रविघातनम्।।	13-45-249<br>
<br>
येन तत्त्रिपुरं दग्ध्वा क्षणाद्भस्मीकृतं पुरा।<br>
शरेणैकेन गोविन्द महादेवेन लीलया।।	13-45-250<br>
<br>
निर्दहेत च यत्कृत्स्नं त्रैलोक्यं सचराचरम्।<br>
महेश्वरभुजोत्सृष्टं निमेषार्धान्न संशयः।।	13-45-251<br>
<br>
नावध्यो यस्य लोकेऽस्मिन्ब्रह्मविष्णुसुरेष्वपि।<br>
तदहं दृष्टवांस्तत्र आश्चर्यमिदमुत्तमम्।।	13-45-252<br>
<br>
गुह्यमस्त्रवरं नान्यत्तत्तुल्यमधिकं हि वा।<br>
यत्तच्छूलमिति ख्यातं सर्वलोकेषु शूलिनः	13-45-253<br>
<br>
दारयेद्द्यां मही कृत्स्नां शोषयेद्वा महोदधिम्।<br>
संहरेद्वा जगत्कृत्स्नं विसृष्टं शूलपाणिना।।	13-45-254<br>
<br>
यौवनाश्वो हतो येन मान्धाता सबलः पुरा।<br>
चक्रवर्ती महातेजास्त्रिलोकविजयी नृपः।।	13-45-255<br>
<br>
महाबलो महावीर्यः शक्रतुल्यपराक्रमः।<br>
करस्थेनैव गोविन्द लवणस्येह रक्षसः।।	13-45-256<br>
<br>
तच्छूलमतितीक्ष्णाग्रं सुभीमं रोमहर्षणम्।<br>
त्रिशिखां भ्रुकुटिं कृत्वा तर्जमानमिव स्थितम्।।	13-45-257<br>
<br>
विधूमं सार्चिषं कृष्णं कालसूर्यमिवोदितम्।<br>
सर्पहस्तमनिर्देश्यं पाशहस्तामिवान्तकम्।।	13-45-258<br>
<br>
दृष्टवानस्मि गोविन्द तदस्त्रं रुद्रसन्निधौ।<br>
परशुस्तीक्ष्णधारश्च दत्तो रामस्य यः पुराः।।	13-45-259<br>
<br>
महादेवेन तुष्टेन दत्तं भृगुसुताय च।<br>
कार्तवीर्यो हतो येन चक्रवर्ती महामृधे।।	13-45-260<br>
<br>
त्रिःसप्तकृत्वः पृथिवी येन निःक्षत्रिया कृता।<br>
जामदग्न्येन गोविन्द रामेणाक्लिष्टकर्मणा।।	13-45-261<br>
<br>
दीप्तधारः सुरौद्रास्यः सर्पकण्ठाग्रधिष्ठितः।।<br>
अभवच्छूलिनोऽभ्याशे दीप्तवह्निशतोपमः।	13-45-262<br>
<br>
असङ्ख्येयानि चास्त्राणि तस्य दिव्यानि धीमतः।<br>
प्राधान्यतो मयैतानि कीर्तितानि तवानघ।।	13-45-263<br>
<br>
सव्यदेशे तु देवस्य ब्रह्मा लोकपितामहः।<br>
दिव्यं विमानमास्थाय हंसयुक्तं मनोजवम्।।	13-45-264<br>
<br>
वामपार्श्वगतश्चापि तथा नारायणः स्थितः।<br>
वैनतेयं समारुह्य शङ्खचक्रगदाधरः।।	13-45-265<br>
<br>
स्कन्दो मयूरमास्थाय स्थितो देव्याः समीपतः।<br>
शक्तिघण्टे समादाय द्वितीय इव पावकः।।	13-45-266<br>
<br>
पुरस्ताच्चैव देवस्य नन्दिं पश्याम्यवस्थितम्।<br>
शूलं विष्टभ्य तिष्ठन्तं द्वितीयमिव शङ्करम्।।	13-45-267<br>
<br>
स्वायंभुवाद्या मनवो भृग्वाद्या ऋषयस्तथा।<br>
शक्राद्या देवताश्चैव सर्व एव समभ्ययुः।।	13-45-268<br>
<br>
सर्वभूतगणाश्चैव मातरो विविधाः स्थिताः।<br>
तेऽभिवाद्य महात्मानं परिवार्य समन्ततः।।	13-45-269<br>
<br>
अस्तुवन्विविधैः सतोत्रैर्महादेवं सुरास्तदा।<br>
जगन्मूर्ति महालिङ्गं तन्मध्ये स्फूतरूपिणम्।।	13-45-270<br>
<br>
ब्रह्मा भवं तदाऽस्तौवीद्रथन्तरमुदीरयन्।<br>
ज्येष्ठसाम्ना च देवेशं जगौ नारायणस्तदा।।	13-45-271<br>
<br>
गृणन्ब्रह्म परं शक्रः शतरुद्रियमुत्तमम्।<br>
ब्रह्मा नारायणश्चैव देवराजश्च कौशिकः।<br>
अशोभन्त महात्मानस्त्रयस्त्रय इवाग्नयः।।	13-45-272<br>
<br>
तेषां मध्यगतो देवो रराज भगवाञ्छिवः।<br>
शरदभ्रविनिर्मुक्तः परिधिस्थ इवांशुमान्।।	13-45-273<br>
<br>
अयुतानि च चन्द्रार्कानपश्यं दिवि केशव।<br>
ततोऽहमस्तुवं देवं स्तवेनानेन सुव्रत।।	13-45-274<br>
<br>
उपमन्युरुवाच।	<br>
नमो देवाधिदेवाय महादेवाय ते नमः।<br>
शक्ररूपाय शक्राय शक्रवेषधराय च।।	13-45-275<br>
<br>
नमस्ते वज्रहस्ताय पिङ्गलायारुणाय च।<br>
पिनाकपाणये नित्यं शङ्खशूलधराय च।।।	13-45-276<br>
<br>
नमस्ते कृष्णवासाय कृष्णकुञ्चितमूर्धज।<br>
कृष्णाजिनोत्तरीयाय कृष्णाष्टमिरताय च।।	13-45-277<br>
<br>
शुक्लवर्णाय शुक्लाय शुक्लाम्बरधराय च।<br>
शुक्लभस्मावलिप्ताय शुक्लकर्मरताय च।।	13-45-278<br>
<br>
नमोस्तु रक्तवर्णाय रक्ताम्बरधराय च।<br>
रक्तध्वजपताकाय रक्तस्रगनुलेपिने।।	13-45-279<br>
<br>
नमोस्तु पीतवर्णाय पीताम्बरधराय च।।	13-45-280<br>
नमोस्तूच्छ्रितच्छत्राय किरीटवरधारिणे।<br>
अर्धहारार्दकेयूर अर्धकुण्डलकर्णिने।।	13-45-281<br>
<br>
नमः पवनवेगाय नमो देवाय वै नमः।<br>
सुरेन्द्राय मुनीन्द्राय महेन्द्राय नमोस्तु ते।।	13-45-282<br>
<br>
नमः पद्मार्धमालाय उत्पलैर्मिश्रिताय च।<br>
अर्धचन्दनलिप्ताय अर्धस्रगनुलेपिने।।	13-45-283<br>
<br>
नम आदित्यवक्त्राय आदित्यनयनाय च।<br>
नम आदित्यवर्णाय आदित्यप्रतिमाय च।।	13-45-284<br>
<br>
नमः सोमाय सौम्याय सौम्यवक्त्रधराय च।<br>
सौम्यरूपाय मुख्याय सौम्यदंष्ट्राविभूषिणे।।	13-45-285<br>
<br>
नमः श्यामाय गौराय अर्धपीतार्धपाण्डवे।<br>
नारीनरशरीराय स्त्रीपुंसाय नमोस्तु ते।।	13-45-286<br>
<br>
नमो वृषभवाहाय गजेन्द्रगमनाय च।<br>
दुर्गमाय नमस्तुभ्यमगम्यागमनाय च।।	13-45-287<br>
<br>
नमोस्तु गणनीताय गणवृन्दरताय च।<br>
गुणानुयातमार्गाय गणनित्यव्रताय च।।	13-45-288<br>
<br>
नमः श्वेताभ्रवर्णाय संध्यारागप्रभाच य।<br>
अनुद्दिष्टामभिधानाय स्वरूपाय नमोस्तु ते।।	13-45-289<br>
<br>
नमो रक्ताग्रवासाय रक्तसूत्रधराय च।<br>
रक्तमालाविचित्राय रक्ताम्बरधराय च।।	13-45-290<br>
<br>
मणिभूषितमूर्धाय नमश्चन्द्रार्धभूषिणे।<br>
विचित्रमणिमूर्धाय कुसुमाष्टधराय च।।	13-45-291<br>
13-45-291b<br>
नमोऽग्निमुखनेत्राय सहस्रशशिलोचने।<br>
अग्निरूपाय कान्ताय नमोस्तु गहनाय च।।	13-45-292<br>
<br>
खचराय नमस्तुभ्यं गोचराभिरताय च।<br>
भूचराय भुवनाय अनन्ताय शिवाय च।।	13-45-293<br>
<br>
नमो दिग्वाससे नित्यमधिवाससुवाससे।<br>
नमो जगन्निवासाय प्रतिपत्तिसुखाय च।।	13-45-294<br>
<br>
नित्यमुद्बद्धमुकुटे महाकेयूरधारिणे।<br>
सर्पकण्ठोपहाराय विचित्राभरणाय च।।	13-45-295<br>
<br>
नमस्त्रिनेत्रनेत्राय सहस्रशतलोचने।<br>
स्त्रीपुंसाय नपुंसाय नमः साङ्ख्याय योगिने।।	13-45-296<br>
<br>
शंयोरभिस्रवन्ताय अथर्वाय नमोनमः।<br>
नमः सर्वार्तिनाशाय नमः शोकहराय च।।	13-45-297<br>
<br>
नमो मेघनिनादाय बहुमायाधराय च।<br>
बीजक्षेत्राभिपालाय स्रष्टाराय नमोनमः।।	13-45-298<br>
<br>
नमः सुरासुरेशाय विश्वेशाय नमोनमः।<br>
मनः पवनवेगाय नमः पवनरूपिणे।।	13-45-299<br>
<br>
नमः काञ्चनमालाय गिरिमालाय वै नमः।<br>
नमः सुरारिमालाय चण्डवेगाय वै नमः।।	13-45-300<br>
<br>
ब्रह्मशिरोपहर्ताय महिषघ्नाय वै नमः।<br>
नमः स्त्रीरूपधाराय यज्ञविध्वंसनाय च।।	13-45-301<br>
<br>
नमस्त्रिपुरहर्ताय यज्ञविध्वंसनाय च।<br>
नमः कामाङ्गनाशाय कालदण्डधराय च।।	13-45-302<br>
<br>
नमः स्कन्दविशाखाय ब्रह्मदण्डाय वै नमः।<br>
नमो भवाय शर्वाय विश्वरूपाय वै नमः।।	13-45-303<br>
<br>
ईशानाय भवघ्नाय नमोस्त्वन्धकघातिने।<br>
नमो विश्वाय मायायचिन्त्याचिन्त्याय वै नमः।।	13-45-304<br>
<br>
त्वं नो गतिश्च श्रेष्ठश्च त्वमेव हृदयं तथा।]<br>
त्वं ब्रह्मा सर्वदेवानां रुद्राणां नीललोहितः।।	13-45-305<br>
<br>
आत्मा च सर्वभूतानां साङ्ख्ये पुरुष उच्यते।<br>
ऋषभस्त्वं पवित्राणां योगिनां निष्कलः शिवः।।	13-45-306<br>
<br>
गृहस्थस्त्वमाश्रगिणामीश्वराणां महेश्वरः।<br>
कुबेरः सर्वयक्षाणां क्रतूनां विष्णुरुच्यते।।	13-45-307<br>
<br>
पर्वतानां भवान्मेरुर्नक्षत्राणां च चन्द्रमाः।<br>
वसिष्ठस्त्वमृषीणां च ग्रहाणां सूर्य उच्यते।।	13-45-308<br>
<br>
आरण्यानां पशूनां च सिंहस्त्वं परमेश्वरः।<br>
ग्राम्याणां गोवृषश्चासि भवाँल्लोक्प्रपूजितः।।	13-45-309<br>
<br>
आदित्यानां भवान्विष्णुर्वसूनां चैव पावकः।<br>
पक्षिणां वैनतेयस्त्वमनन्तो भ्रुजगेषु च।।	13-45-310<br>
<br>
सामवेदश्च वेदानां यजुषां शतरुद्रियम्।<br>
सनत्कुमारो योगानां साङ्ख्यानां कपिलो ह्यसि।।	13-45-311<br>
<br>
शक्रोसि मरुतां देव पितॄणां हव्यवाडसि।।<br>
ब्रह्मलोकश्च लोकानां गतीनां मोक्ष उच्यसे।।	13-45-312<br>
<br>
क्षीरोदः सागराणां च शैलानां हिमवान्गिरिः।<br>
वर्णानां ब्राह्मणश्चासि विप्राणां दीक्षितो द्विजः।।	13-45-313<br>
<br>
आदिस्त्वमसि लोकानां संहर्ता काल एव च<br>
यच्चान्यदपि लोके वै सर्वतेजोधिकं स्मृतम्।<br>
तत्सर्वं भगवानेव इति मे निश्चिता मतिः।।	13-45-314<br>
<br>
नमस्ते भगवन्देव नमस्ते भक्तवत्सलः।<br>
योगेश्वर नमस्तेऽस्तु नमस्ते विस्वसम्भव।।	13-45-315<br>
<br>
प्रसीद मम भक्तस्य दीनस्य कृपणस्य च।<br>
अनैश्वर्येणि युक्तस्य गतिर्भव सनातन।।	13-45-316<br>
<br>
यच्चापराधं कृतवानज्ञात्वा परमेश्वर।<br>
मद्भक्त इति देवेश तत्सर्वं क्षन्तुमर्हसि।।	13-45-317<br>
<br>
मोहितश्चास्मि देवेश त्वया रूपविपर्ययात्।<br>
नार्घ्यं तेन मया दत्तं पाद्यं चापि महेश्वर।।	13-45-318<br>
<br>
एवं स्तुत्वाऽहमीशानं पाद्यमर्घ्यं च भक्तितः।<br>
कृताञ्जलिपुटो भूत्वा सर्वं तस्मै न्यवेदयम्।।	13-45-319<br>
<br>
ततः शीताम्बुसंयुक्ता दिव्यगन्धसमन्विता।<br>
पुष्पवृष्टिः शुभा तात पपात मम मूर्धनि।।	13-45-320<br>
<br>
दुन्दुभिश्च तदा दिव्यस्ताडितो देवकिंकरैः।<br>
ववौ च मारुतः पुण्यः शुचिगन्धः सुखावहः।।	13-45-321<br>
<br>
ततः प्रीतो महादेवः सपत्नीको वृषध्वजः।<br>
अब्रवीत्त्रिदशांस्तत्र हर्षयन्निव मां तदा।।	13-45-322<br>
<br>
पश्यध्वं त्रिदशाः सर्वे उपमन्योर्महात्मनः।<br>
मयि भक्तिं परां नित्यमेकभावादवस्थिताम्।।	13-45-323<br>
<br>
एवमुक्तास्तदा कृष्ण सुरास्ते शूलपाणिना।<br>
ऊचुः प्राञ्जलयः सर्वे नमस्कृत्वा वृषध्वजम्।।	13-45-324<br>
<br>
भगवन्देवदेवेश लोकनाथ जगत्पते।<br>
लभतां सर्वकामेभ्यः फलं त्वत्तो द्विजोत्तमः।।	13-45-325<br>
<br>
एवमुक्तस्ततः शर्वः सुरैर्ब्रह्मादिभिस्तथा।<br>
आह मां भगवानीशः प्रहसन्निव शङ्करः।।	13-45-326<br>
<br>
भगवानुवाच।	<br>
वत्सोपमन्यो तृष्टोस्मि पश्य मां मुनिपुङ्गव।<br>
दृढभक्तोसि विप्रर्षे मया जिज्ञासितो ह्यसि।।	13-45-327<br>
<br>
अनया चैव भक्त्या ते अत्यर्थं प्रीतिमानहम्।<br>
तस्मात्सर्वान्ददाम्यद्य कामांस्तव यथोप्सितान्।।	13-45-328<br>
<br>
एवमुक्तस्य चैवाथ महादेवेन धीमता।<br>
हर्षादश्रूण्यवर्तन्त रोमहर्षस्त्वजायत।।	13-45-329<br>
<br>
अब्रवं च तदा देव हर्षगद्गदया गिरा।<br>
जानुभ्यामवनीं गत्वा प्रणम्य च पुनःपुनः।।	13-45-330<br>
<br>
अद्य जातो ह्यहं देव सफलं जन्म चाद्य मे।<br>
यन्मे साक्षान्महादेवः प्रसन्नस्तिष्ठतेऽग्रतः।।	13-45-331<br>
<br>
यं न पश्यन्ति चैवाद्धा देवा ह्यमितविक्रमम्।<br>
तमहं दृष्टवान्देवं कोऽन्यो धन्यतरो मया।।	13-45-332<br>
<br>
एवं ध्यायन्ति विद्वांसः परं तत्त्वं सनातनम्।<br>
तद्विशेषमतिख्यातं यदजं ज्ञानमक्षरम्।।	13-45-333<br>
<br>
स एष भगवान्देवः सर्वसत्त्वादिरव्ययः।<br>
सर्वतत्त्वविधानज्ञः प्रधानपुरुषः परः।।	13-45-334<br>
<br>
योऽसृजद्दक्षिणादङ्गाद्ब्रह्माणां लोकसम्भवम्।<br>
वामपार्श्वात्तथा विष्णुं लोकरक्षार्थमीश्वरः।।	13-45-335<br>
<br>
युगान्ते चैव सम्प्राप्ते रुद्रमीशोऽसृजत्प्रभुः।<br>
स रुद्रः संहरन्कृत्स्नं जगत्स्थावरजङ्गमम्।।	13-45-336<br>
<br>
कालो भूत्वा परं ब्रह्म याति संवर्तकानलः।<br>
युगान्ते सर्वभूतानि ग्रसन्निव व्यवस्थितः।।	13-45-337<br>
<br>
एष देवो महादेवो जगत्सृष्ट्वा चराचरम्।<br>
कल्पान्ते चैव सर्वेषां स्मृतिमाक्षिप्य तिष्ठति।।	13-45-338<br>
<br>
सर्वगः सर्वभूतात्मा सर्वभूतभवोद्भवः।<br>
आस्ते सर्वगतो नित्यमदृश्यः सर्वदैवतैः।।	13-45-339<br>
<br>
यदि देयो वरो मह्यं यदि तुष्टोऽसि मे प्रभो।<br>
भक्तिर्भक्तु मे नित्यं त्वयि देव सुरेश्वर।।	13-45-340<br>
<br>
अतीतानागतं चैव वर्तमानं च यद्विभो।<br>
जानीयामिति मे बुद्धिः प्रसादात्सुरसत्तम।।	13-45-341<br>
<br>
क्षीरोदनं च भुञ्जीयामक्षयं सह बान्धवैः।<br>
आश्रमे च सदाऽस्माकं सान्निध्यं परमस्तु ते।।	13-45-342<br>
<br>
एवमुक्तः स मां प्राह भगवाँल्लोकपूजितः।<br>
महेश्वरो महातेजाश्वराचरगुरुः शिवः।।	13-45-343<br>
<br>
श्रीभगवानुवाच।	<br>
अजरश्चामरश्चैव भव त्वं दुःखवर्जितः।<br>
यशस्वी तेजसा युक्तो दिव्यज्ञानसमन्वितः।।	13-45-344<br>
<br>
ऋषीणामभिगम्यश्च मत्प्रसादाध्भविष्यसि।<br>
शीलवान्गुणसम्पन्नः सर्वज्ञः प्रियदर्शनः।।	13-45-345<br>
<br>
अक्षयं यौवनं तेऽस्तु तेजश्चैवानलोपमम्।<br>
क्षीरोदः सागरश्चैव यत्रयत्रेच्छसि प्रियम्।।	13-45-346<br>
<br>
तत्र ते भविता कामं सान्निध्यं पयसोनिधेः।<br>
क्षीरोदनं च भुङ्ख त्वममृतेन समन्वितम्।।	13-45-347<br>
<br>
बन्धुभिः सहितः कल्पं ततो मामुपयास्यसि।<br>
अक्षया बान्धवाश्चैव कुलं गोत्रं च ते सदा।।	13-45-348<br>
<br>
भविष्यति द्विजश्रेष्ठ मयि भक्तिश्च शाश्वती।<br>
सान्निध्यं चाश्रमे नित्यं करिष्यामि द्विजोत्तम।।	13-45-349<br>
<br>
तिष्ठ वत्स यथाकामं नोत्कण्ठां च करिष्यति।<br>
स्मृतस्त्वया पुनर्विप्र करिष्यामि च दर्शनम्।।<br>
एवमुक्त्वा स भगवान्सूर्यकोटिसमप्रभः।<br>
ईशानः स वरान्दत्त्वा तत्रैवान्तरधीयत।।	13-45-350<br>
<br>
एवं दृष्टो मया कृष्ण देवदेवः समाधिना।<br>
तदवाप्तं च मे सर्वं यदुक्तं तेन धीमता।।	13-45-352<br>
<br>
प्रत्यक्षं चैव ते कृष्ण पश्य सिद्धान्व्यवस्थितान्।<br>
ऋषीन्विद्याधरान्यक्षान्गन्धर्वाप्सरसस्तथा।।	13-45-353<br>
<br>
पश्य वृक्षलतागुल्मान्सर्वपुष्पफलप्रदान्।<br>
सर्वर्तुकुसुमैर्युक्तान्सुखपत्रान्सुगन्धिनः।।	13-45-354<br>
<br>
सर्वमेतन्महाबाहो दिव्यभावसमन्वितम्।<br>
प्रसादाद्देवदेवस्य ईशअवरस्य महात्मनः।।	13-45-355<br>
<br>
वासुदेव उवाच।	<br>
एतच्छ्रुत्वा वचस्तस्य प्रत्यक्षमिव दर्शनम्।<br>
विस्मयं परमं गत्वा अब्रवं तं महामुनिम्।।	13-45-356<br>
13-45-356b<br>
धन्यस्त्वमसि विप्रेन्द्रि कस्त्वदन्योस्ति पुण्यकृत्।<br>
यस्य देवाधिदेवस्ते सान्निध्यं कुरुतेऽऽश्रमे।।	13-45-357<br>
<br>
अपि तावन्ममाप्येवं दद्यात्स भगवाञ्शिवः।<br>
दर्शं मुनिशार्दूल प्रसादं चापि शङ्करः।।	13-45-358<br>
<br>
उपमन्युरुवाच।	<br>
[द्रक्ष्यसे पुण्डरीकाक्ष महादेवं न संशयः।<br>
अचिरेणैव कालेन यथा दृष्टो मयाऽनघ।।	13-45-359<br>
<br>
चक्षुषा चैव दिव्येन पश्याम्यमितविक्रमम्।<br>
षष्ठे मासि महादेवं द्रक्ष्यसे पुरुषोत्तम।।	13-45-360<br>
<br>
षोडशाष्टौ वरांश्चापि प्राप्स्यसि त्वं महेश्वरात्।<br>
सपत्नीकाद्यदुश्रेष्ठ सत्यमेतद्ब्रवीमि ते।।	13-45-361<br>
<br>
अतीतानागतं चैव वर्तमानं च नित्यशः।<br>
विदितं मे महाबाहो प्रसादात्तस्य धीमतः।।]	13-45-362<br>
<br>
एतान्सहस्रशश्चान्यान्समनुध्यातवान्हरः।<br>
कस्मात्प्रसादं भगवान्न कुर्यात्तव माधव।।	13-45-363<br>
<br>
त्वादृशेन हि देवानां श्लाघनीय समागमः।<br>
ब्रह्मणअयेनानृशंसेन श्रद्दधानेन चाप्युत।<br>
जप्यं तु ते प्रदास्यामि येन द्रक्ष्यसि शंकरम्।।	13-45-364<br>
<br>
श्रीकृष्ण उवाच।	<br>
अब्रवं तमहं ब्रह्मन्त्वत्प्रसादान्महामुने।<br>
द्रक्ष्ये दितिजसङ्घानां मर्दनं त्रिदशेश्वरम्।।	13-45-365<br>
<br>
एवं कथयतस्तस्य महादेवाश्रितां कथाम्।<br>
दिनान्यष्टौ ततो जग्मुर्मुहूर्तमिव भारत।।	13-45-366<br>
<br>
दिनेऽष्टमे तु विप्रेणि दीक्षितोऽहं यथाविधि।<br>
दण्डी मुण्डी कुशी चीरि घृताक्तो मेखलीकृतः।।	13-45-367<br>
<br>
मासमेकं फलाहारो द्वितीयं सलिलाशनः।<br>
तृतीयं च चतुर्थं च पञ्चमं चानिलाशः।।	13-45-368<br>
<br>
एकपादेन तिष्ठंश्च ऊर्ध्वबाहुरतन्द्रितः।<br>
तेजः सूर्यसहस्रस्य अपश्यं दिवि भारत।।	13-45-369<br>
<br>
तस्य मध्यगतं चापि तेजसः पाण्डुनन्दन।<br>
इन्द्रायुधपिनद्धाङ्गं विद्युन्मालागवाक्षकम्।<br>
नीलसैलचयप्रख्यं बलाकाभूषिताम्बरम्।।	13-45-370<br>
<br>
तत्र स्थितश्च भगवान्देव्या सह महाद्युतिः।<br>
तपसा तेजसा कान्त्या दीप्तया सह भार्यया।।	13-45-371<br>
<br>
रराज भगवांस्तत्र देव्या सह महेश्वरः।<br>
सोमेन सहितः सूर्यो यथा मेघस्थितस्तथा।।	13-45-372<br>
<br>
संहृष्टरोमा कौन्तेय विस्मयोत्फुल्ललोचनः।<br>
अपश्यं देवसङ्घानां गतिमार्तिहरं हरम्।।	13-45-373<br>
<br>
किरीटिनं गदिनं शूलपाणिं<br>
व्याघ्राजिनं जटिलं दण्डपाणिम्।<br>
पिनाकिनं वज्रिणं तीक्ष्णदंष्ट्रं<br>
शुभाङ्गदं व्यालयज्ञोपवीतम्।।	13-45-374<br>
<br>
दिव्यां मालामुरसाऽनेकवर्णां<br>
समुद्वहन्तं गुल्फदेशावलम्बाम्।<br>
चन्द्रं यथा परिविष्टं ससन्ध्यं<br>
वर्षात्यये तद्वदपश्यमेनम्।।	13-45-375<br>
<br>
प्रमथानां गणैश्चैव समन्तात्परिवारितम्।<br>
शरदीव सुदुष्प्रेक्ष्यं परिविष्टं दिवाकरम्।।	13-45-376<br>
<br>
एकादशशतान्येवं रुद्राणां वृषवाहनम्<br>
अस्तुवं नियतात्मानं कर्मभिः शुभकर्मिणम्।।	13-45-377<br>
<br>
आदित्या वसवः साध्या विश्वेदेवास्तथाऽश्विनौ।<br>
विश्वाभिः स्तुतिभिर्देवं विश्वदेवं समस्तुवन्।।	13-45-378<br>
<br>
शतक्रतुश्च भगवान्विष्णुश्चादितिनन्दनौ।<br>
ब्रह्मा रथन्तरं साम ईरयन्ति भवान्तिके।।	13-45-379<br>
<br>
योगीश्वराः सुबहवो योगदं पितरं गुरुम्।<br>
ब्रह्मर्षयश्च ससुतास्तथा देवर्षयश्च वै।।	13-45-380<br>
<br>
पृथिवीं चान्तरिक्षं च नक्षत्राणि ग्रहास्तथा।<br>
मासार्धमासा क्रतवो रात्रिः संवत्सराः क्षणाः।।	13-45-381<br>
<br>
मुहूर्ताश्च निमेपाश्च तथैव युगपर्ययाः।<br>
दिव्या राजन्नमस्यन्ति विद्याः सत्वविदस्तथा।।	13-45-382<br>
<br>
सनत्कुमारो देवाश्च इतिहासास्तथैव च।<br>
मरीचिरङ्गिरा अत्रिः पुलस्त्यः पुलहः क्रतुः।।	13-45-383<br>
<br>
मनवः सप्त सोमश्च अर्थवा सबृहस्पतिः।<br>
भृगुर्दक्षः कश्यपश्च वसिष्ठः काश्य एव च।।	13-45-384<br>
<br>
छन्दांसि दीक्षा यज्ञाश्च दक्षिणाः पावको हविः।<br>
यज्ञोपगानि द्रव्याणि मूर्तिमन्ति युधिष्ठिर।।	13-45-385<br>
<br>
प्रजानां पालकाः सर्वे सरितः पन्नगा नगाः।<br>
देवानां मातरः सर्वादेवपत्न्य सकन्यकाः।।	13-45-386<br>
<br>
सहस्राणि मुनीनां च अयुतान्यर्बुदानि च।<br>
नमस्यन्ति प्रभुं शान्तं पर्वताःसागरा दिशः।।	13-45-387<br>
<br>
गन्धर्वाप्सरसश्चैव गीतवादित्रकोविदाः।<br>
दिव्यतालेषु गायन्तः स्तुवन्ति भवमद्भुतम्।।	13-45-388<br>
<br>
विद्याधरा दानवाश्च गुह्यका राक्षसास्तथा।<br>
सर्वाणि चैव भूतानि स्तावराणि चराणि च।<br>
नमस्यन्ति महाराज वाङ्मनः कर्मभिर्विभुम्।।	13-45-389<br>
<br>
पुरस्ताद्धिष्ठितः शर्वो ममासीस्त्रिदशेश्वरः।।	13-45-390<br>
पुरस्तद्धिष्ठितं दृष्ट्वा ममेशानं च भारत।<br>
सप्रजापतिशक्रान्तं जगन्मामभ्युदैक्षत।।	13-45-391<br>
<br>
ईक्षितुं च महादेवं न मे शक्तिरभूत्तदा।<br>
ततो मामब्रवीद्देवः पश्य कृष्ण वदस्व च।।	13-45-392<br>
<br>
त्वया ह्याराधितश्चाहं शतशोऽथ सहस्रशः।<br>
त्वत्समो नास्ति मे कश्चित्त्रिषु लोकषु वै प्रियः।।	13-45-393<br>
<br>
शिरसा वन्दिते देवे देवी प्रीता ह्युमा तदा।<br>
ततोऽहमब्रुवं स्थाणुं स्तुतं ब्रह्मादिभिः सुरैः।।	13-45-394<br>
<br>
कृष्ण उवाच।<br>
नमोस्तु ते शाश्वत सर्वयोने<br>
ब्राह्माधिपं त्वामृषयो वदन्ति।<br>
तपश्च सत्वं च रजस्तमश्च<br>
त्वामेव सत्यं च वदन्ति सन्तः।।	13-45-395<br>
<br>
त्वं वै ब्रह्मा च रुद्रश्च वरुणोऽग्निर्मनुर्भवः।<br>
धाता त्वष्टा विधाता च त्वं प्रभुः सर्वतोमुखः।।	13-45-396<br>
<br>
त्वत्तो जातानि भूतानि स्थावराणि चराणि च।<br>
त्वया सृष्टमिदं कृत्स्नं त्रैलोक्यं सचराचरम्।।	13-45-397<br>
<br>
यानीन्द्रियाणीह मनश्च कृत्स्नं<br>
ये वायवः सप्ति तथैव चाग्नयः।<br>
ये देवसंस्थास्तव देवताश्च<br>
तस्मात्परं त्वामृषयो वदन्ति।।	13-45-398<br>
<br>
वेदाश्च यज्ञाः सोमश्च दक्षिणा पावको हविः।<br>
यज्ञोपगं च यत्किंचिद्भगवांस्तदसंशयम्।।	13-45-399<br>
<br>
इष्टं दत्तमधीतं व्रतानि नियमाश्च ये।<br>
ह्रीः कीर्तिः श्रीर्द्युतिस्तुष्टिः सिद्धिश्चैव तदर्पणी।।	13-45-400<br>
<br>
कामः क्रोधो भयं लोभो मदः स्तम्भोथ मत्सरः।<br>
आधयो व्याधयश्चैव भगवंस्तनवस्तव।।	13-45-401<br>
<br>
कृतिर्विकारः प्रणयः प्रधानं बीजमव्ययम्।<br>
मनसः परमा योनिः प्रभावश्चापि शाश्वतः।।	13-45-402<br>
<br>
अव्यक्तः पावनोऽचिन्त्यः सहस्रांशुर्हिरण्मयः।<br>
आदिर्गणानां सर्वेषां भवान्वैजीविताश्रयः।।	13-45-403<br>
<br>
महानात्मा मतिर्ब्रह्मा विश्वः शंभुः स्वयंभुवः।<br>
बुद्धिः प्रज्ञोपलब्धिश्चसंवित्ख्यातिर्धृतिः स्मृतिः।।	13-45-404<br>
<br>
पर्यायवाचकैः शब्दैर्महानात्मा विभाव्यते।<br>
त्वां बुद्ध्वा ब्राह्मणो वेदात्प्रमोहं विनियच्छति।।	13-45-405<br>
<br>
हृदयं सर्वभूतानां क्षेत्रज्ञस्त्वमृषिस्तुतः।।	13-45-406<br>
सर्वतः पाणिपादस्त्वं सर्वतोक्षिशिरोमुखः।<br>
सर्वतः श्रुतिमाँल्लोके सर्वमावृत्य तिष्ठसि।।	13-45-407<br>
<br>
फलं त्वमसि दिग्मांशोर्निमेषादिषु कर्मसु।<br>
त्वं वै प्रबार्चिः पुरुषः सर्वस्य हृदि संश्रितः।<br>
अणिमा महिमा प्राप्तिरीशानो ज्योतिरव्ययः।।	13-45-408<br>
<br>
त्वयि बुद्धिर्मतिर्लोकाः प्रपन्नाः संश्रिताश्च ये।<br>
ध्यानिनो नित्ययोगाश्च सत्यसत्वा जितेन्द्रियाः।।	13-45-409<br>
<br>
यस्त्वां ध्रुवं वेदयते गुहाशयं<br>
प्रभुं पुराणं पुरुषं विश्वरूपम्।<br>
हिरण्मयं बुद्धिमतां परां गतिं<br>
स बुद्धिमान्बुद्धिमतीत्य तिष्ठति।।	13-45-410<br>
1<br>
विदित्वा सप्त सूक्ष्माणि षडङ्गं त्वां च मूर्तितः।<br>
प्रधानविधियोगस्थस्त्वामेव विशते बुधः।।	13-45-411<br>
<br>
एवमुक्ते मया पार्थ भवे चार्तिविनाशने।<br>
चराचरं जगत्सर्गं सिंहनादं तदाऽकरोत्।।	13-45-412<br>
<br>
तं विप्रसङ्घाश्च सुरासुराश्च<br>
नागाः पिशाचाः पितरो वयांसि।<br>
रक्षोगणा भूतगणाश्च सर्वे<br>
महर्षयश्चैव तदा प्रणेमुः।।	13-45-413<br>
<br>
मम मूर्ध्नि च दिव्यानां कुसुमानां सुगन्धिनाम्।<br>
राशयो निपतन्ति स्म वायुश्च सुसुखो ववौ।।	13-45-414<br>
<br>
निरीक्ष्य भगवान्देवीं ह्युमां मां च जगद्धितः।<br>
शतक्रतुं चाभिवीक्ष्य स्वयं मामाह शङ्करः।।	13-45-415<br>
<br>
विद्मः कृष्ण परां भक्तिमस्मासु तव शत्रुहन्।<br>
क्रियतामात्मनः श्रेयः प्रीतिर्हित्वयि मे परा।।	13-45-416<br>
<br>
वृणीष्वाष्टौ वरान्कृष्ण दाताऽस्मि तव सत्तम।<br>
ब्रूहि यादवशार्दूल यानिच्छसि सुदुर्लभान्।।	13-45-417<br>
<br>
।। इति श्रीमन्महाभारते अनुशासनपर्वणि<br>
दानधर्मपर्वणि पञ्चचत्वारिंशोऽध्यायः।। 45 ।।	<br>
</span>
