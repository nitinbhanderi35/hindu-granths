<span style="font-size: 14pt; line-height: 200%"><br>
भीष्म उवाच।	<br>
केन ते च भवेत्प्रीतिः कथं तुष्टिं तु गच्छसि।<br>
इति पृष्टः सुरेन्द्रेण प्रोवाच हरिरीश्वरः।।	1<br>
ब्राह्मणानां परीवादो मम विद्वेषणं महत्।<br>
ब्राह्मणैः पूजितैर्नित्यं पूजितोऽहं न संशयः।।	2<br>
नित्याभिवाद्या विप्रेन्द्रा भुक्त्वा पादौ तथाऽऽत्मनः।<br>
तेषां तुष्यामि मर्त्यानां यश्चक्रे च बलिं हरेत्।।	3<br>
वामनं ब्राह्मणं दृष्ट्वा वराहं च जलोत्थितम्।<br>
उद्धृतां धरणीं चैव मूर्ध्ना धारयते तु यः।<br>
न तेषामशुभं किञ्चित्कल्मषं चोपपद्यते।।	4<br>
अश्वत्थं रोचनां गां च पूजयेद्यो नरः सदा।<br>
पूजितं च जगत्तेन सदेवासुरमानुषम्।।	5<br>
तेन रूपेण तेषां च पूजां गृह्णामि तत्त्वतः।<br>
पूजा ममैषा नास्त्यन्या यावल्लोकाः प्रतिष्ठिताः।।	6<br>
अन्यथा हि वृथा मर्त्याः पूजयन्त्यल्पबुद्ध्यः।<br>
नाहं तत्प्रतिगृह्णामि न सा तुष्टिकरी मम।।	7<br>
इन्द्र उवाच।	<br>
चक्रं पादौ वराहं च ब्राह्मणं चापि वामनम्।<br>
उद्धृतां धरणीं चैव किमर्थं त्वं प्रशंससि।।	8<br>
भवान्सृजति भूतानि भावन्संहरति प्रजाः।<br>
प्रकृतिः सर्वभूतानां समर्त्यानां सनातनी।।	9<br>
भीष्म उवाच।	<br>
सम्प्रहस्य ततो विष्णुरिदं वचनमब्रवीत्।<br>
चक्रेण निहता दैत्याः पद्म्यां क्रान्ता वसुन्धरा।।	10<br>
वाराहं रूपमास्थाय हिरण्याक्षो निपातितः।<br>
वामनं रूपमास्थाय जितो राजा मया बलिः।	11<br>
परितुष्टो भवाम्येवं मानुषाणां महात्मनाम्।<br>
तन्मां ये पूजयिष्यन्ति नास्ति तेषां पराभवः।।	12<br>
अपि वा ब्राह्म्णं दृष्ट्वा ब्रह्म चारिणमागतम्।<br>
ब्राह्मणाग्र्याहुतिं दत्त्वा अमृतं तस्य भोजनम्।।	13<br>
ऐन्द्रीं संध्यामुपासित्वा आदित्याभिमुखः स्थितः।<br>
सर्वतीर्थेषु स स्नातो मुच्यते सर्वकिल्बिषैः।।	14<br>
एतद्वः कथितं गुह्यमखिलेनि तपोधनाः।<br>
संशयं पृच्छमानानां किं भूयः कथयाम्यहम्।।	15<br>
बलदेव उवाच।	<br>
श्रूयतां परमं गुह्यं मानुषाणां सुखावहम्।<br>
अजानन्तो यदबुधाः क्लिश्यन्ते भूतपीडिताः।।	16<br>
कल्य उत्थाय यो मर्त्यः स्पृशेद्गां वै घृतं दधि।<br>
सर्षपं च प्रियङ्गं च कल्मषात्प्रतिमुच्यते।।	17<br>
भूतानि चैव सर्वाणि अग्रतः पृष्ठतोपि वा।<br>
उच्छिष्टं वाऽपि च्छिद्रेषु वर्जयन्ति तपोधनाः।।	18<br>
देवा ऊचुः।	<br>
प्रगृह्यौदुम्बरं पात्रं तोयपूर्णमुदङ्भुखः।<br>
उपवासं तु गृह्णीयाद्यद्वा सङ्कल्पयेद्व्रतम्।।	19<br>
देवतास्तस्य तुष्यन्ति कामिकं चापि सिध्यति।<br>
अन्यथा हि वृथा मर्त्याः कुर्वते स्वल्पबुद्धयः।।	20<br>
उपवासे बलौ चापि ताम्रपात्रं विशिष्यते।<br>
बलिर्भिक्षा तथाऽर्ध्यं च पितॄणां च तिलोदकं	21<br>
ताम्रपात्रेण दातव्यमन्यथाऽल्पफलं भवेत्।<br>
गुह्यमेतत्समुद्दिष्टं यथा तुष्यन्ति देवताः।।	22<br>
धर्म उवाच।	<br>
राजपौरुषिके विप्रे घाण्टिके परिचारिके।<br>
गोरक्षके वाणिजके तथा कारुकुशीलवे।।	23<br>
मित्रद्रुह्यनधीयाने यश्च स्याद्वृषलीपतिः।<br>
एतेषु दैवं पित्र्यं वा न देयं स्यात्कथञ्चन।<br>
पिण्डदास्तस्य हीयन्ते न च प्रीणाति वै पितॄन्।।	24<br>
अतिथिर्यस्य भग्नाशो गृहात्प्रतिनिवर्तते।<br>
पितरस्तस्य देवाश्च अग्नयश्च तथैव हि।<br>
निराशाः प्रतिगच्छन्ति अतिथेरप्रतिग्रहात्।।	25<br>
स्त्रीघ्नैर्गोघ्नैः कृतघ्नैश्च ब्रह्मघ्नैर्गुरुतल्पगैः।<br>
तुल्यदोषो भवत्येभिर्यस्यातिथितरनर्चितः।।	26<br>
अग्निरुवाच।	<br>
पादमुद्यम्य यो मर्त्यः स्पृशेद्गाश्च सुदुर्मतिः।<br>
ब्राह्मणं वा महाभागं दीप्यमानं तथाऽनलम्।<br>
तस्य दोषान्प्रवक्ष्यामि तच्छृणुध्वं समाहिताः।।	27<br>
दिवं स्पृशत्यशब्दोऽस्य त्रस्यन्ति पितरश्च वै।<br>
वैमनस्यं च देवानां कृतं भवति पुष्कलम्।<br>
पावकश्च महातेजा हव्यं न प्रतिगृह्णति।।	28<br>
आजन्मनां शतं चैव नरके पच्यते तु सः।<br>
निष्कृतिं च न तस्यापि अनुमन्यन्ति कर्हिचित्।।	29<br>
तस्माद्गावो न पादेन स्प्रष्टव्या वै कदाचन।<br>
ब्राह्मणश्च महातेजा दीप्यमानस्तथाऽनलः।<br>
श्रद्दधानेन मर्त्येन आत्मनो हितमिच्छता।।	30<br>
एते दोषा मया प्रोक्तास्त्रिषु यः पादमुत्सृजेत्।	31<br>
विश्वामित्र उवाच।	<br>
श्रूयतां परमं गुह्यं रहस्यं धर्मसंहितम्।<br>
परमान्नेन यो दद्यात्पितॄणामौपहारिकम्।।	32<br>
गजच्छायायां पूर्वस्यां कुतपे दक्षिणामुखः।<br>
यदा भाद्रपदे मासि भवते बहुले मघा।।	33<br>
श्रूयतां तस्य दानस्य यादृशो गुणविस्तरः।<br>
कृतं तेन महच्छ्राद्धं वर्षाणीह त्रयोदश।।	34<br>
बहपल् समङ्गे ह्यकुतोभये च<br>
क्षेमे च संख्येव हि भूयसी च।<br>
यथा पुरा ब्रह्मपुरे सवत्सा<br>
शतक्रतोर्वज्रधरस्य यज्ञे।।	35<br>
भूयश्च या विष्णुपदे स्थिताया<br>
विभावसोश्चापि पथे स्थिता या।<br>
देवाश्च सर्वे सह नारदेन<br>
प्रकुर्वते सर्वसहेति नाम।।	36<br>
मन्त्रेणैतेनाभिवन्देत यो वै<br>
विमुच्यते पापकृतेन कर्मणा।<br>
लोकानवाप्नोति पुरंदरस्य<br>
गवां फलं चन्द्रमसो द्युतिं च।।	37<br>
एवं हि मन्त्रं त्रिदशाभिजुष्टं<br>
पठेत यः पर्वसु गोष्ठमध्ये।<br>
न तस्यि पापं न भयं न शोकः<br>
सहस्रनेत्रस्य च याति लोकम्।।	38<br>
भीष्म उवाच।	<br>
अथ सप्त महाभाग ऋषयो लोकविश्रुताः।<br>
वसिष्ठप्रमुखाः सर्वे ब्रह्मणं पद्मसम्भवम्।	39<br>
प्रदक्षिणमभिक्रम्य सर्वे प्राञ्जलयः स्थिताः।।<br>
उवाच वचनं तेषां वसिष्ठो ब्रह्मवित्तमः।	40<br>
सर्वप्राणिहितं प्रश्नं ब्रह्मिक्षत्रे विशेषतः।।<br>
द्रव्यहीनाः कथं मर्त्या दरिद्राः साधुवर्तिनः।	41<br>
प्राप्नुवन्तीह यज्ञस्य फलं केन च कर्मणा।।<br>
एतच्छ्रुत्वा वचस्तेषां ब्रह्मा वचनमब्रवीत्।।	42<br>
अहो प्रश्नो महाभाग गूढार्थः परमः शुभः।<br>
सूक्ष्मः श्रेयांश्च मर्त्यानां भवद्भिः समुदाहृतः।।	43<br>
श्रूयतां सर्वमाख्यास्ये निखिलेन तपोधनाः।<br>
यथा यज्ञफलं मर्त्यो लभते नात्र संशयः।।	44<br>
पौषमासस्य शुक्ले वै यदा युज्येत रोहिणी।<br>
तेन नक्षत्रयोगेन आकाशशयनो भवेत्।।	45<br>
एकवस्त्रः शुचिः स्नातः श्रद्दधानः समाहितः।<br>
सोमस्य रश्मयः पीत्वा महायज्ञफलं लभेत्।।	46<br>
एतद्वः परमं गुह्यं कथितं द्विजसत्तमाः।<br>
यन्मां भवन्तः पृच्छन्ति सूक्ष्मतत्त्वार्थदर्शिनः]।।	47<br>
<br>
इति श्रीमन्महाभारते अनुशासनपर्वणि<br>
दानधर्मपर्वणि एकोननवत्यधिकशततमोऽध्यायः।। 189 ।।	<br>
<br>
</span>
