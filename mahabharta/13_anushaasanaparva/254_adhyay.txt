<span style="font-size: 14pt; line-height: 200%">वैशम्पायन उवाच।	<br>
श्रुत्वा धर्मानशेषेण पावनानि च सर्वशः।<br>
युधिष्ठिरः शान्तनवं पुनरेवाभ्यभाषत।।	1<br>
किमेकं दैवतं लोके किं वाऽप्येकं परायणम्।<br>
स्तुवन्तः कं कर्मर्चन्तः प्राप्नुयुर्मानवाः शुभम्।।	2<br>
को धर्मः सर्वधर्माणां भवतः परमो मतः।<br>
किं जपन्मुच्यते जन्तुर्जन्मसंसारबन्धनात्।।	3<br>
भीष्म उवाच।	<br>
जगत्प्रभुं देवदेवमनन्तं पुरुषोत्तमम्।<br>
स्तुवन्नामसहस्रेण पुरुषः सततोत्थितः।।	4<br>
तमेव चार्चयन्नित्यं भक्त्या पुरुषमव्ययम्।<br>
ध्यायन्स्तुवन्नमस्यंश्च यजमानस्तमेव च।।	5<br>
अनादिनिधनं विष्णुं सर्वलोकमहेश्वरम्।<br>
लोकाध्यक्षं स्तुवन्नित्यं सर्वदुःकातिगो भवेत्।।	6<br>
ब्रह्मण्यं सर्वधर्मज्ञं लोकानां कीर्तिवर्धनम्।<br>
लोकनाथं महद्भूतं सर्वबूतभवोद्भवम्।।	7<br>
एष मे सर्वधर्माणां धर्मोऽधिकतमो मतः।<br>
यद्भक्त्या पुण्डरीकाक्षं स्तवैरर्चेन्नरः सदा।।	8<br>
परमं यो महत्तेजः परमं यो महत्तपः।<br>
परमं यो महद्ब्रह्म परमं यः परायणम्।।	9<br>
पवित्राणां पवित्रं यो मङ्गलानां च मङ्गलम्।<br>
दैवतं देवतानां च भूतानां योऽव्ययः पिता।।	10<br>
यतः सर्वाणि भूतानि भवन्त्यादियुगागमे।<br>
यस्मिंश्च प्रलयं यान्ति पुनरेव युगक्षये।।	11<br>
तस्य लोकप्रधानस्य जगन्नाथस्य भूपते।<br>
विष्णोर्नामसहस्रं मे शृणु पापभयापहम्।।	12<br>
यानि नामानि गौणानि विख्यातानि महात्मनः।<br>
ऋषिभिः परिगीतानि तानि वक्ष्यामि भूतये।।	13<br>
`ऋषिर्नाम्नां सहस्रस्य देवव्यासो महामुनिः।<br>
छन्दोनुष्टुप्तथा देवो भगवान्देवकीसुतः।।	14<br>
अमुतांशूद्भवो बीजं शक्तिर्देवकिनन्दनः।<br>
त्रिसाम हृदयं तस्य शान्त्यर्थे विनियुज्यते।।'	15<br>
ओं विश्वं विष्णुर्वषट्कारो भूतभव्यभवत्प्रभुः।<br>
भूतकृद्भूतभृद्भावो भूतात्मा भूतभावनः।।	16<br>
पूतात्मा परमात्मा च मुक्तानां परमा गतिः।<br>
अव्ययः पुरुषः साक्षी क्षेत्रज्ञोऽक्षर एव च।।	17<br>
योगो योगविदांनेता प्रधानपुरुषेश्वरः।<br>
नरसिंहवपुः श्रीमान्केशवः पुरुषोत्तमः।।	18<br>
सर्वः शर्वः शिवः स्थाणुर्भूतादिर्निधिरव्ययः।<br>
सम्भवो भावनो भर्ता प्रभवः प्रभुरीश्वरः।।	19<br>
स्वयंभूः शंभुरादित्यः पुष्कराक्षो महास्वनः।<br>
अनादिनिधनो धाता विधाता धातुरुत्तमः।।	20<br>
अप्रमेयो हृषीकेशः पद्मनाभोऽमरप्रभुः।<br>
विश्वकर्मा मनुस्त्वष्टा स्थविष्ठः स्थविरो ध्रुवः।।	21<br>
अग्राह्यः शाश्वतः कृष्णो लोहिताक्षः प्रतर्दनः।<br>
प्रभूतस्त्रिककुद्धाम पवित्रं मङ्गलं परम्।।	22<br>
ईशानः प्राणदः प्राणो ज्येष्ठः श्रेष्ठः प्रजापतिः।<br>
हिरण्यगर्भो भूगर्भो माघवो मधुसूदनः।।	23<br>
ईश्वरो विक्रमी धन्वी मेधावी विक्रमः क्रमः।<br>
अनुत्तमो दुराधर्षः कृतज्ञः कृतिरात्मवान्।।	24<br>
सुरेशः शरणं शर्म विश्वरेताः प्रजाभवः।<br>
अहः संवत्सरो व्यालः प्रत्ययः सर्वदर्शनः।।	25<br>
अजः सर्वेश्वरः सिद्धः सिद्धिः सर्वादिरच्युतः।<br>
वृषाकपिरमेयात्मा सर्वयोगविनिःसृतः।।	26<br>
वसुर्वसुमनाः सत्यः समात्मा सम्मितः समः।<br>
अमोघः पुण्डरीकाक्षो वृषकर्मा वृषाकृतिः।।	27<br>
रुद्रो बहुशिरा बभ्रुर्विश्वयोनिः शुचिश्रवाः।<br>
अमृतः शाश्वतः स्थापुर्वरारोहो महातपाः।।	28<br>
सर्वगः सर्वविद्भानुर्विष्वक्सेनो जनार्दनः।<br>
वेदो वेदविदव्यङ्गो वेदाङ्गो वेदवित्कविः।।	29<br>
लोकाध्यक्षः सुराध्यक्षो धर्माध्यक्षः कृताकृतः।<br>
चतुरात्मा चतुर्व्यूहश्चतुर्दंष्ट्रश्चतुर्भुजः।।	30<br>
भ्राजिष्णुर्भोजनं भोक्ता सहिष्णुर्जगदादिजः।<br>
अनघो विजयो जेता विश्वयोनिः पुनर्वसु।।	31<br>
उपेन्द्रो वामनः प्रांशुरमोघः शुचिरूर्जितः।<br>
अतीन्द्रः सङ्ग्रहः सर्गो धृतात्मा नियमोयमः।।	32<br>
वेद्यो वैद्यः सदायोगी वीरहा माधवो मधुः।<br>
अतीन्द्रियो महामायो महोत्साहो महाबलः।।	33<br>
महाबुद्धिर्महावीर्यो महाशक्तिर्महाद्युतिः।<br>
अनिर्देश्यवपुः श्रीमानमेयात्मा महाद्रिधृक्।।	34<br>
महेष्वासो महीभर्ता श्रीनिवासः सताङ्गतिः।<br>
अनिरुद्धः सुरानन्दो गोविन्दो गोविदाम्पतिः।।	35<br>
मरीचिर्दमनो हंसः सुपर्णो भुजगोत्तमः।<br>
हिरण्यनाभः सुतपाः पद्मनाभः प्रजापतिः।।	36<br>
अमृत्युः सर्वदृक्सिंहः सन्धाता सन्धिमान्स्थिरः।<br>
अजो दुर्मर्षणः शास्ता विश्रुतात्मा सुरारिहा।।	37<br>
गुरुर्गरुतमो धाम सत्यः सत्यपराक्रमः।<br>
निमिषोऽनिमिषः स्रग्वी वाचस्पतिरुदारधीः।।	38<br>
अग्रणीर्ग्रामणीः श्रीमान्न्यायो नेता समीरणः।<br>
सहस्रमूर्धा विश्वात्मा सहस्राक्षः सहस्रपात्।।	39<br>
आवर्तनो निवृत्तात्मा संवृतः सम्प्रमर्दनः।<br>
अहः संवर्तको वह्निरनिलो धरणीधरः।।	40<br>
सुप्रसादः प्रसन्नात्मा विश्वदृग्विश्वभुग्विभुः।<br>
सत्कर्ता सत्कृतिः साधुर्जह्नुर्नारायणो नरः।।	41<br>
असंख्येयोप्रमेयात्मा विशिष्टः शिष्टकृच्छुचिः।<br>
सिद्धार्थः सिद्धसङ्कल्पः सिद्धिदः सिद्धिसाधनः।।	42<br>
वृषाहिर्वृषभो विष्णुर्वृषपर्वा वृषोदरः।<br>
वर्धनो वर्धमानश्च विविक्तः श्रुतिसागरः।।	43<br>
सुभुजो दुर्धरो वाग्मी महेन्द्रो वसुदो वसुः।<br>
नैकरूपो बृहद्रूपः शिपिविष्टः प्रकाशनः।।	44<br>
ओजस्तेजोद्युतिधरः प्रकाशात्मा प्रतापनः।<br>
ऋद्धः स्पृष्टाक्षरो मन्त्रश्चन्द्रांशुर्भास्करद्युतिः।।	45<br>
अमृतांशूद्भवो भानुः शशबिन्दुः सुरेश्वरः।<br>
औषधं जगतः सेतुः सत्यधर्मपराक्रमः।।	46<br>
भूतभव्यभवन्नाथः पवनः पावनोऽनलः।<br>
कामहा कामकृत्कान्तः कामः कामप्रदः प्रभुः।।	47<br>
युगादिकृद्युगावर्तो नैकमायो महाशनः।<br>
अदृश्यो व्यक्तरूपश्च सहस्रजिदनन्तजित्।।	48<br>
इष्टो विशिष्टः शिष्टेष्ट शिखण्डी नहुषो वृषः।<br>
क्रोधहा क्रोधकृत्कर्ता विश्वबाहुर्महीधरः।।	49<br>
अच्युतः प्रथितः प्राणः प्राणदो वासवानुजः।<br>
अपांनिधिरधिष्ठानमप्रमत्तः प्रतिष्ठितः।।	50<br>
स्कन्दः स्कन्दधरो धुर्यो वरदो वायुवाहनः।<br>
वासुदेवो बृहद्भानुरादिदेवः पुरंदरः।।	51<br>
अशोकस्तारणस्तारः शूरः शौरिर्जनेश्वरः।<br>
अनुकूलः शतावर्तः पद्मी पद्मनिभेक्षणः।।	52<br>
पद्मनाबोऽरविन्दाक्षः पद्मगर्भः शरीरभृत्।<br>
महर्द्धिर्ऋद्धो वृद्धात्मा महाक्षो गरुडध्वक्षः।।	53<br>
अतुलः शरभो भीमः समयज्ञो हविर्हरिः।<br>
सर्वलक्षणलक्षण्यो लक्ष्मीवान्समितिंजयः।।	54<br>
विक्षरो रोहितो मार्गो हेतुर्दामोदरः सहः।<br>
महीधरो महाभागो वेगवानमिताशनः।।	55<br>
उद्भवः क्षोभणो देवः श्रीगर्भः परमेश्वरः।<br>
करणं कारणं कर्ता विकर्ता गहनो गुहः।।	56<br>
व्यवसायो व्यवस्थानः संस्थानः स्थानदो ध्रुवः।<br>
परर्द्धिः परमस्पष्टस्तुष्टः पुष्टः शुभेक्षणः।।	57<br>
रामो विरामो विरजो मार्गो नेयो नयोऽनयः।<br>
वीरः शक्तिमतांश्रेष्ठो धर्मो धर्मविदुत्तमः।।	58<br>
वैकुण्ठः पुरुषः प्राणः प्राणदः प्रणवः पृथुः।<br>
हिरण्यगर्भः शत्रुघ्नो व्याप्तो वायुरधोक्षजः।।	59<br>
ऋतुः सुदर्शनः कालः परमेष्ठी परिग्रहः।<br>
उग्रः संवत्सरो दक्षो विश्रामो विश्वदक्षिणः।।	60<br>
विस्तारः स्थावरः स्थाणुः प्रमाणं बीजमव्ययम्।<br>
अर्थोऽनर्थो महाकोशो महाभोगो महाधनः।।	61<br>
अनिर्विण्णः स्थविष्ठो भूर्धर्मयूपो महामखः।<br>
नक्षत्रनेमिर्नक्षत्री क्षमः क्षामः समीहनः।।	62<br>
यज्ञ इज्यो महेज्यश्च क्रतुः सत्रं सताङ्गतिः।<br>
सर्वदर्शी वमुक्तात्मा सर्वज्ञो ज्ञानमुत्तमम्।।	63<br>
सुव्रतः सुमुखः सूक्ष्मः सुघोषः सुखदः सुहृत्।<br>
मनोहरो जितक्रोधो वीरबाहुर्विदारणः।।	64<br>
स्वापनः स्ववशो व्यापी नैकात्मा नैककर्मकृत्।<br>
वत्सरो वत्सलो वत्सी रत्नगर्भो धनेश्वरः।।	65<br>
धर्मगुब्धर्मकृद्धर्मी सदसत्क्षरमक्षरम्।<br>
अविज्ञाता सहस्रांशुर्विधाता कृतलक्षणः।।	66<br>
गभस्तिनेमिः सत्वस्थः सिंहो भूतमहेश्वरः।<br>
आदिदेवो महादेवो देवेशो देवभृद्गुरुः।।	67<br>
उत्तरो गोपतिर्गोप्ता ज्ञानगम्यः पुरातनः।<br>
शरीरी भूतभृद्भोक्ता कपीन्द्रो भूरिदक्षिणः।।	68<br>
सोमपोऽमृतपः सोमः पुरुजित्पुरुसत्तमः।<br>
विनयोज्यः सत्यसन्धो दाशार्हः सात्वतांपतिः।।	69<br>
जीवो विनयिता साक्षी मुकुन्दोऽमितविक्रमः।<br>
अम्भोनिधिरनन्तात्मा महोदधिशयोऽन्तकः।।	70<br>
अजो महार्हः स्वाभाव्यो जितामित्रः प्रमोदनः।<br>
आनन्दो नन्दनो नन्दः सत्यधर्मा त्रिविक्रमः।।	71<br>
महर्षिः कपिलाचार्य कृतज्ञो मेदिनीपतिः।<br>
त्रिपदस्त्रिदशाध्यक्षो महाशृङ्गः कृतान्तकृत्।।	72<br>
महावराहो गोविन्दः सुषेणः कनकाङ्गदी।<br>
गुह्यो गभीरो गहनो गुप्तश्चक्रगदाधरः।।	73<br>
वेधाः स्वाङ्गोऽजितः कृष्णो दृढः सङ्कर्षणोच्युतः।<br>
वरुणो वारुणो वृक्षः पुष्कराक्षो महामनाः।।	74<br>
भगवान्भगहा नन्दी वनमाली हलायुधः।<br>
आदित्यो ज्योतिरादित्यः सहिष्णुर्गतिसत्तमः।।	75<br>
सुधन्वा खण्डपरशुर्दारुणो द्रविणप्रदः।<br>
दिवस्पृक्सर्वदृग्व्यासो वाचस्पतिरयोनिजः।।	76<br>
त्रिसामा सामगः साम निर्वाणं भेषजं भिषक्।<br>
संन्यासकृच्छमः शान्तो निष्ठा शान्तिः परायणम्।।	77<br>
शुभाङ्गः शान्तिदः स्रष्टा कुमुदः कुवलेशयः।<br>
गोहितो गोपतिर्गोप्ता वृषभाक्षो वृषप्रियः।।	78<br>
अनिवर्ती निवृत्तात्मा संक्षेप्ता क्षेमकृच्छिवः।<br>
श्रीवत्सवक्षाः श्रीवासः श्रीपतिः श्रीमतांवरः।।	79<br>
श्रीदः श्रीशः श्रीनिवासः श्रीनिधिः श्रीविभावनः।<br>
श्रीधरः श्रीकरः श्रेयः श्रीमाँल्लोकत्रयाश्रयः।।	80<br>
स्वक्षः स्वङ्गः शतानन्दो नन्दिर्ज्योतिर्गणेश्वरः।<br>
विजितात्मा विधेयात्मा सत्कीर्तिश्छिन्नसंशयः।।	81<br>
उदीर्णः सर्वतश्चक्षुरनीशः शाश्वतः स्थिरः।<br>
भूशयो भूषणो भूतिर्विशोकः शोकनाशनः।।	82<br>
अर्चिष्मानर्चितः कुम्भो विशुद्धात्मा विशोधनः।<br>
अनिरुद्धोऽप्रतिरथः प्रद्युम्नोऽमितविक्रमः।।	83<br>
कालनेमिनिहा वीरः शौरिः सूरजनेश्वरः।<br>
त्रिलोकात्मा त्रिलोकेशः केशवः केशिहा हरिः।।	84<br>
कामदेवः कामपालः कामी कान्तः कृतागमः।<br>
अनिर्देश्यवपुर्विष्णुर्वीरोऽनन्तो धनञ्जयः।।	85<br>
ब्रह्मण्यो ब्रह्मकृद्ब्रह्मा ब्रह्म ब्रह्मविवर्धनः।<br>
ब्रह्मविद्ब्राह्मणो ब्रह्मी ब्रह्मज्ञो ब्राह्मणप्रियः।।	86<br>
महाक्रमो महाकर्मा महातेजा महोरगः।<br>
महाक्रतुर्महायज्वा महायज्ञो महाहविः।।	87<br>
स्तव्यः स्तवप्रियः स्तोत्रं स्तुतिःस्तोता रणप्रियः।<br>
पूर्णः पूरयिता पुण्यः पुण्यकीर्तिरनामयः।।	88<br>
मनोजवस्तीर्थकरो वसुरेता वसुप्रदः।<br>
वसुप्रदो वासुदेवो वसुर्वसुमना हविः।।	89<br>
सद्गतिः सत्कृतिः सत्ता सद्भूतिः सत्परायणः।<br>
शूरसेनो यदुश्रेष्ठः सन्निवासः सुयामुनः।।	90<br>
भूतावासो वासुदेवः सर्वासुनिलयोऽनलः।<br>
दर्पहा दर्पहो दृप्तो दुर्धरोऽद्धाऽपराजितः।।	91<br>
विश्वमूर्तिर्महमूर्तिर्दीप्तमूर्तिरमूर्तिमान्।<br>
अनेकमूर्तिरव्यक्तः शतमूर्तिः शताननः।।	92<br>
एको नैकः सवः कः किं यत्तत्पदमनुत्तमम्।<br>
लोकबन्धुर्लोकनाथो माधवो भक्तवत्सलः।।	93<br>
सुवर्णवर्णो हेमाङ्गो वराङ्गश्चन्दनाङ्गदी।<br>
वीरहा विषमः शून्यो घृताशीरचलश्चलः।।	94<br>
अमानी मानदो मान्यो लोकस्वामी त्रिलोकधृत्।<br>
सुमेधा मेघजो धन्यः सत्यमेधा धराधरः।।	95<br>
तेजो वृषो द्युतिधरः सर्वशस्त्रभृतांवरः।<br>
प्रग्रहो निग्रहो व्यग्रो नैकशृङ्गो गदाग्रजः।।	96<br>
चतुर्मूर्तिश्चतुर्बाहुश्चतुर्व्यूहश्चतुर्गतिः।<br>
चतुरात्मा चतुर्भावश्चतुर्वदविदेकपात्।।	97<br>
समावर्तो निवृत्तात्मा दुर्जयो दुरतिक्रमः।<br>
दुर्लभो दुर्गमो दुर्गो दुरावासो दुरारिहा।।	98<br>
शुभाङ्गो लोकसारङ्गः सुतन्तुस्तन्तुवर्धनः।<br>
इन्द्रकर्मा महाकर्मा कृतकर्मा कृतागमः।।	99<br>
उद्भवः सुन्दरः सुन्दो रत्ननाभः सुलोचनः।<br>
अर्को वाजसनः शृङ्गी जयन्तः सर्वविज्जयी।।	100<br>
सुवर्णिबिन्दुरक्षोभ्यः सर्ववागीश्वरेश्वरः।<br>
महाह्रदो महागर्तो महाभूतो महानिधिः।।	101<br>
कुमुदः कुन्दरः कुन्दः पर्जन्यः पवनोऽनिलः।<br>
अमृतांशोऽमृतवपुः सर्वज्ञः सर्वतोमुखः।।	102<br>
सुलभः सुव्रतः सिद्धः शत्रुजिच्छत्रुतापनः।<br>
न्यग्रोधोदुम्बरोश्वत्थश्चापूरान्ध्रनिषूदनः।।	103<br>
सहस्रार्चिः सप्तजिह्वः सप्तैधाः सप्तवाहनः।<br>
अमूर्तिरनघोऽचिन्त्यो भयकृद्भयनाशनः।।	104<br>
अणुर्बृहत्कृशः स्थूलो गुणभृन्नर्गुणो महान्।<br>
अधृतः स्वधृतः स्वास्थ्यः प्राग्वंशो वंशवर्धनः।।	105<br>
भारभृत्कथितो योगी योगीशः सर्वकामदः।<br>
आश्रमः श्रमणः क्षामः सुपर्णो वायुवाहनः।।	106<br>
धनुर्धरो धनुर्वेदो दण्डो दमयिता दमः।<br>
अपराजितः सर्वसहो नियन्ता नियमो यमः।।	107<br>
सत्ववान्सात्विकः सत्यः सत्यधर्मपरायणः।<br>
अभिप्रायः प्रियार्होऽर्हःऋ प्रियकृत्प्रीतिवर्धनः।।	108<br>
विहायसगतिर्ज्योतिः सुरुचिर्हुतभुग्विभुः।<br>
रविर्विरोचनः सूर्यः सविता रविलोचनः।।	109<br>
अन्तो हुतभुग्भोक्ता सुखदो नैकदोऽग्रजः।<br>
अनिर्विण्णः सदामर्षी लोकाधिष्ठानमद्भुतः।।	110<br>
सनात्सनातनतमः कपिलः कपिरप्ययः।<br>
स्वस्तिदः स्वस्तिकृत्स्वस्ति स्वस्तिभुक् स्वस्तिदक्षिणः।।	111<br>
अरौद्रः कुण्डली चक्री विक्रम्यूर्जितशासनः।<br>
शब्दातिगः शब्दसहः शिशिरः शर्वरीकरः।।	112<br>
अक्रूरः पेशलो दक्षो दक्षिणः क्षमिणांवरः।<br>
विद्वत्तमो वीतभयः पुण्यश्रवणकीर्तनः।।	113<br>
उत्तारणो दुष्कृतिहा पुण्यो दुःखप्ननाशनः।<br>
वीरहा रक्षणः सन्तो जीवनः पर्यवस्थितः।।	114<br>
अनन्तरूपोऽनन्तश्रीर्जितमन्युर्भयापहः।<br>
चतुरस्रो गभीरात्मा विदिशो व्यादिशो दिशः।।	115<br>
अनादिर्भूर्भुवो लक्ष्मीः सुवीरो रुचिराङ्गदः।<br>
जननो जनजन्मादिर्भीमो भीमपराक्रमः।।	116<br>
आधारनिलयो धाता पुष्पहासः प्रजागरः।<br>
ऊर्ध्वगः सत्पथाचारः प्राणदः प्रणवः पणः।।	117<br>
प्रमाणं प्राणनिलयः प्राणभृत्प्राणजीवनः।<br>
तत्त्वं तत्त्वविदेकात्मा जन्ममृत्युजरातिगः।।	118<br>
भूर्भुवःस्वस्तरुस्तारः सविता प्रपितामहः।<br>
यज्ञो यज्ञपतिर्यज्वा यज्ञाङ्गो यज्ञवाहनः।।	ॊॊ9<br>
यज्ञभृद्यज्ञकृद्यज्ञी यज्ञभुग्यज्ञसाधनः।<br>
यज्ञान्तकृद्यज्ञगुह्यमन्नमन्नाद एव च।।	120<br>
आत्मयोनिः स्वयंजातो वैखानः सामगायनः।<br>
देवकीनन्दनः स्रष्टा क्षितीशः पापनाशनः।।	121<br>
शङ्खभृन्नन्दकी चक्री शार्ङ्गधन्वा गदाधरः।<br>
रथाङ्गपाणिरक्षोभ्यः सर्वप्रहरणायुधः।<br>
सर्वप्रहारणायुध ओंनम इति।।	122<br>
इतीदं कीर्तनीयस्यि केशवस्य महात्मनः।<br>
नाम्नां सहस्रं दिव्यानामशेषेण प्रकीर्तितम्।।	123<br>
य इदं शृणुयान्नित्यं यश्चापि परिकीर्तयेत्।<br>
नाशुभं प्राप्नुयात्किञ्चित्सोमुत्रेह च मानवः।।	124<br>
वेदान्तो ब्राह्मणः स्यात्क्षत्रियो विजयी भवेत्।<br>
वैश्यो धनसमृद्धः स्याच्छूद्रः सुखमवाप्नुयात्।।	125<br>
धर्मार्थी प्राप्नुयाद्धर्ममर्थार्थी चार्थमाप्नुयात्।<br>
कामानवाप्नुयात्कामी प्रजार्थी प्राप्नुयात्प्रजाम्।।	126<br>
भक्तिमान्यः सदोत्थाय शुचिस्तद्गतमानसः।<br>
सहस्रं वासुदेवस्य नाम्नातेमत्प्रकीर्तयेत्।।	127<br>
यशः प्राप्नोति विपुलं ज्ञातिप्राधान्यमेव च।<br>
अचलां श्रियमाप्नोति श्रेयः प्राप्नोत्यनुत्तमम्।।	128<br>
न भयं क्वचिदाप्नोति वीर्यं तेजश्च विन्दति।<br>
भवत्ययोगो द्युतिमान्बलरूपगुणान्वितः।।	129<br>
रोगार्तो मुच्यते रोगाद्बद्धो मुच्येत बन्धनात्।<br>
भयान्मुच्येत भीतस्तु मुच्येदापन्न आपदः।।	130<br>
दुर्गाण्यतितरत्याशु पुरुषः पुरुषोत्तमम्।<br>
स्तुवन्नामसहस्रेण नित्यं भक्तिसमन्वितः।।	131<br>
वासुदेवाश्रयो मर्त्यो वासुदेवपरायणः।<br>
सर्वपापविशुद्धात्मा याति ब्रह्म सनातनम्।।	132<br>
न वासुदेवभक्तानामशुभं विद्यते क्वचित्।<br>
जन्ममृत्युजराव्याधिभयं नैवोपजायते।।	133<br>
इमं स्तवमधीयानः श्रद्धाभक्तिसमन्वितः।<br>
युज्येतात्मसुखक्षान्तिश्रीधृतिस्मृतिकीर्तिभिः।।	134<br>
न क्रोधो न च मात्सर्यं न लोभो नाशुभा मतिः।<br>
भन्ति कृतपुण्यानां भक्तानां पुरुषोत्तमे।।	135<br>
द्यौः सचन्द्रार्कनक्षत्रा खं दिशो भूर्महोदधिः।<br>
वासुदेवस्य वीर्येण विधृतानि महात्मनः।।	136<br>
ससुरासुरगन्धर्वं सयक्षोरगराक्षसम्।<br>
जगद्वशे वर्ततेदं कृष्णस्य सचराचरम्।।	137<br>
इन्द्रियाणि मनो बुद्धिः सत्वं तेजो बलं धृतिः।<br>
वासुदेवात्मकान्याहुः क्षेत्रं क्षेत्रज्ञ एव च।।	138<br>
सर्वागमानामाचारः प्रथमं परिकल्प्यते।<br>
आचारप्रभवो धर्मो धर्मस्य प्रभुरच्युतः।।	139<br>
ऋषयः पितरो देवा महाभूतानि धातवः।<br>
जङ्गमाजङ्गमं चेदं जगन्नारयणोद्भवम्।।	140<br>
योगो ज्ञानं तथा साङ्ख्यं विद्याः शिल्पादिकर्म च।<br>
वेदाः सास्त्राणि विज्ञानमेतत्सर्वं जनार्दनात्।।	141<br>
एको विष्णुर्महद्भूतं पृथग्भूतान्यनेकशः।<br>
त्रींल्लोकान्व्याप्य भूतात्मा भुङ्क्ते विश्वभुगव्ययः।।	142<br>
इमं स्तवं भगवतो विष्णोर्व्यासेन कीर्तितम्।<br>
पठेद्य इच्छेत्पुरुषः श्रेयः प्राप्तुं सुखानि च।।	143<br>
विश्वेश्वरमजं देवं जगतः प्रभवाप्ययम्।<br>
भजन्ति ये पुष्कराक्षं न ते यान्ति पराभवम्।<br>
`न ते यान्ति पराभवम् ओं नम इति।।	144<br>
अर्जुन उवाच।	<br>
पद्मपत्रविशालक्ष पद्मनाभ सुरोत्तम।<br>
भक्तानामनुरक्तानां त्राता भव जनार्दन।।	145<br>
भगवानुवाच।	<br>
यो मां नामसहस्रेण स्तोतुमिच्छति पाण्डव।<br>
सोहमेकेन श्लोकेन स्तुत एव न संशयः।<br>
स्तुत एव न संशय ओं नम इति।।	146<br>
वासनाद्वासुदेवः स्या वासितं ते जगत्त्रयम्।<br>
सर्वभूतनिवासोसि वासुदेव् नमोस्तु ते।।	147<br>
नमोस्त्वनन्ताय सहस्रमूर्तये<br>
सहस्रपादाक्षिशिरोरुबाहवे।<br>
सहस्रनाम्ने पुरुषाय शाश्वते<br>
सहस्रकोटियुगधारिणे नमः।<br>
श्रीसहस्रकोटियुगधारिणे नम इति।।'	148<br>
<br>
<br>
</span>
