				
<tbody><tr><td>
	<b>`सनत्कुमार उवाच।</b>	</td><td>	13-167-1x	
</td></tr>
				
<tr><td>
	प्रभवश्चाप्ययस्तात वर्णितस्तेऽनुपूर्वशः।<br>तथाऽध्यात्माधेभूतं च तथैवात्राधिदैवतम्।।	</td><td>	13-167-1a<br>13-167-1b	
</td></tr>
				
<tr><td>
	निखिलेन तु वक्ष्यामि दैवतानि ह देहिनाम्।<br>यान्याश्रितेषु देहेषु यानि पृच्छसि शङ्कर।।	</td><td>	13-167-2a<br>13-167-2b	
</td></tr>
				
<tr><td>
	वाच्यग्निस्त्वथ जिह्वायां सोमः प्राणे तु मारुतः।<br>रूपे चाप्यथ नक्षत्रं जिह्वायां चाप एव तु।।	</td><td>	13-167-3a<br>13-167-3b	
</td></tr>
				
<tr><td>
	नाभ्यां समुद्रश्च विभुर्नखरोम तथैव च।<br>वनस्पतिवनौषध्यस्त्वङ्गेषु मरुतस्तथा।।	</td><td>	13-167-4a<br>13-167-4b	
</td></tr>
				
<tr><td>
	संवत्सराः पर्वसु च आकाशे दैवमानुषे।<br>उदाने विद्युदभवद्व्याने पर्जन्य एव च।।	</td><td>	13-167-5a<br>13-167-5b	
</td></tr>
				
<tr><td>
	स्तनयोरेव चाकाशं बले चेन्द्रस्तथैव च।<br>मनसोऽप्यथ चेशानस्त्वपाने रुद्र एव च।।	</td><td>	13-167-6a<br>13-167-6b	
</td></tr>
				
<tr><td>
	गन्धर्वाप्सरसो व्याने सत्ये मित्रश्च शङ्कर।<br>प्रज्ञायां वरुणश्चैव चक्षुष्यादित्य एव च।।	</td><td>	13-167-7a<br>13-167-7b	
</td></tr>
				
<tr><td>
	शरीरे पृथिवी चैव पादयोर्विष्णुरेव च।<br>पायौ मित्रस्तथोपस्थे प्रजापतिररिंदम।।	</td><td>	13-167-8a<br>13-167-8b	
</td></tr>
				
<tr><td>
	मूर्ध्नि चैव दिशः प्राहुर्बुद्धौ ब्रह्मा प्रतिष्ठितः।<br>बुध्यमानोऽऽत्मनिष्ठः स्यादधिष्ठाता तु शङ्करः।।	</td><td>	13-167-9a<br>13-167-9b	
</td></tr>
				
<tr><td>
	अबुद्धश्चाभवत्तस्माद्बुध्यमानान्न संशयः।<br>आभ्यामन्यः परो बुद्धो वेदवादेषु शङ्कर।।	</td><td>	13-167-10a<br>13-167-10b	
</td></tr>
				
<tr><td>
	यदाश्रितानि देहेषु दैवतानि पृथक्पृथक्।<br>योऽग्नये जायते नित्यमात्मयाजी समाहितः।।	</td><td>	13-167-11a<br>13-167-11b	
</td></tr>
				
				
<tr><td>
	य एवमनुपश्येत दैवतानि समाहितः।<br>सोत्र योगी भवत्येव य एवमनुपश्यति।<br>स सर्वज्ञयाजिभ्यो ह्यात्मयाजी विशिष्यते।।	</td><td>	13-167-12a<br>13-167-12b<br>13-167-12c	
</td></tr>
				
<tr><td>
	मुखे जुहोति यो नित्यं कृत्स्नं विश्वमिदं जगत्।<br>सोत्मवित्प्रोच्यते तज्ज्ञैर्महादेव महात्मभिः।।	</td><td>	13-167-13a<br>13-167-13b	
</td></tr>
				
<tr><td>
	सर्वेभ्यः परमेभ्यो वै दैवतेभ्यो ह्यात्मयाजिना।<br>गन्तव्यं परमाकाङ्क्षन्परमेव च चिन्तयन्।।	</td><td>	13-167-14a<br>13-167-14b	
</td></tr>
				
<tr><td>
	यथा संक्रमते देहाद्देही त्रिपुरसूदन।<br>तथास्य स्थानमाख्यास्ये पृथक्त्वेनेह शङ्कर।।	</td><td>	13-167-15a<br>13-167-15b	
</td></tr>
				
<tr><td>
	पादाभ्यां वैष्णवं स्थानमाप्नोति विनियोजनात्।<br>पायुना मित्रमाप्नोति उपस्थेन प्रजापतिम्।।	</td><td>	13-167-16a<br>13-167-16b	
</td></tr>
				
				
<tr><td>
	नाभ्या च वारुणं स्थानं स्तनाभ्यां तु भवो लभेत्<br>बाहुभ्यां वासवं स्थानं श्रोत्राभ्यामाप्नुयाद्दिशः।<br>आदित्यं चक्षुषा स्थानं मूर्ध्ना ब्रह्मण एव च।।	</td><td>	13-167-17a<br>13-167-17b<br>13-167-17c	
</td></tr>
				
<tr><td>
	अथ मूर्धसु यः प्राणान्धारयेत समाहितः।<br>बुद्ध्या मानमवाप्नोति द्रव्यावस्थं च संशयः।।	</td><td>	13-167-18a<br>13-167-18b	
</td></tr>
				
<tr><td>
	अव्यक्तात्परमं शुद्धमप्रमेयमनामयम्।<br>तमाहुः परमं नित्यं यद्यदाप्नोति बुद्धिमान्।।	</td><td>	13-167-19a<br>13-167-19b	
</td></tr>
				
<tr><td>
	बुध्यमानाप्रबुद्धाभ्यां स बुद्ध इति पठ्यते।<br>बुध्यमानमबुद्धश्च नित्यमेवानुपश्यति।।	</td><td>	13-167-20a<br>13-167-20b	
</td></tr>
				
<tr><td>
	विकारपुरुषस्त्वेष बुध्यमान इति स्मृतः।<br>पञ्चविंशतितत्वं तत्प्रोच्यते तत्र संशयः।।	</td><td>	13-167-21a<br>13-167-21b	
</td></tr>
				
<tr><td>
	स एष प्रकृतिस्थत्वात्तस्थुरित्युपदिश्यते।<br>महानात्मा महादेव महानत्राधितिष्ठति।।	</td><td>	13-167-22a<br>13-167-22b	
</td></tr>
				
<tr><td>
	अधिष्ठानादधिष्ठाता प्रोच्यते शास्त्रदर्शनात्।<br>एष चेतयते देव मोहजालमबुद्धिमान्।।	</td><td>	13-167-23a<br>13-167-23b	
</td></tr>
				
<tr><td>
	अव्यक्तस्यैव साधर्म्यमेतदाहुर्मनीषिणः।<br>सोहं सोहमतो नित्यादज्ञानादिति मन्यते।।	</td><td>	13-167-24a<br>13-167-24b	
</td></tr>
				
<tr><td>
	यदि बुध्यति चैवायं मन्येयमिति भास्वरः।<br>न प्रबुद्धो न वर्तेत पानीयं मत्स्यको यथा।।	</td><td>	13-167-25a<br>13-167-25b	
</td></tr>
				
<tr><td>
	देवता निखिलेनैताः प्रोक्तास्त्रिभुवनेश्वर।<br>योगकृत्यं तु तावन्मे त्वं निबोधानुपूर्वशः।।	</td><td>	13-167-26a<br>13-167-26b	
</td></tr>
				
<tr><td>
	शून्यागारेष्वरण्येषु सागरे वा गुहासु वा।<br>विष्टम्भयित्वा त्रीन्दण्डानवाप्तो ह्यद्वयो भवेत्।।	</td><td>	13-167-27a<br>13-167-27b	
</td></tr>
				
<tr><td>
	प्राङ्मुखोदङ्मुखो वापि तथा पश्चान्मुखोपि वा।<br>दक्षिणावदनो वापि बद्ध्वा विधिवदासनम्।।	</td><td>	13-167-28a<br>13-167-28b	
</td></tr>
				
<tr><td>
	स्वस्तिकेनोपसंविष्टः कायमुन्नाम्य भास्वरम्।<br>यथोपदिष्टं गुरुणा तथा तद्ब्रह्म धारयेत्।।	</td><td>	13-167-29a<br>13-167-29b	
</td></tr>
				
<tr><td>
	लघ्वाहारो यतो दान्तस्त्रिकालपरिवर्जकः।<br>मूत्रोत्सर्गपुरीषाभ्यामाहारे च समाहितः।।	</td><td>	13-167-30a<br>13-167-30b	
</td></tr>
				
<tr><td>
	शेषकालं तु युञ्जीत मनसा सुसमाहितः।<br>इन्द्रियाणीन्द्रियार्थेभ्यो मनसा विनिवर्तयेत्।।	</td><td>	13-167-31a<br>13-167-31b	
</td></tr>
				
<tr><td>
	मनस्तथैव सङ्गृह्य बुद्ध्या बुद्धिमतां वर।<br>विधावमानं धैर्येण विस्फुरन्तमितस्ततः।।	</td><td>	13-167-32a<br>13-167-32b	
</td></tr>
				
<tr><td>
	निरुध्य सर्वसङ्कल्पांस्ततो वै स्थिरतां व्रजेत्।<br>एकाग्रस्तद्विजानीयात्सर्वं गुह्यतमं परम्।।	</td><td>	13-167-33a<br>13-167-33b	
</td></tr>
				
<tr><td>
	निवातस्थ इवालोलो यथा दीपोऽतिदीप्यते।<br>ऊर्ध्वमेव न तिर्यक्च तथैवाभ्रान्ति ते मनः।।	</td><td>	13-167-34a<br>13-167-34b	
</td></tr>
				
<tr><td>
	हृदिस्थस्तिष्ठते योसौ तस्यैवाभिमुखो यदा।<br>मनो भवति देवेश पाषाणमिव निश्चलम्।।	</td><td>	13-167-35a<br>13-167-35b	
</td></tr>
				
<tr><td>
	स निर्जने विनिर्घोषे सघोषे चाऽऽवसञ्जने।<br>युक्तो यो न विकम्पेत योगी योगविधिः श्रुतः।।	</td><td>	13-167-36a<br>13-167-36b	
</td></tr>
				
<tr><td>
	ततः पश्यति तद्ब्रह्म ज्वलदात्मनि संस्थितम्।<br>विद्युदम्बुधरे यद्वत्तद्वदेकमनाश्रयम्।।	</td><td>	13-167-37a<br>13-167-37b	
</td></tr>
				
<tr><td>
	तमस्यगाधे तिष्ठन्तं निस्तमस्कमचेतनम्।<br>चेतयानमचेतं च दीप्यमानं स्वतेजसा।।	</td><td>	13-167-38a<br>13-167-38b	
</td></tr>
				
<tr><td>
	अङ्गष्ठपर्वमात्रं तन्नैश्रेयसमनिन्दितम्।<br>महद्भूतमनन्तं च स्वतन्त्रं विगतज्वरम्।।	</td><td>	13-167-39a<br>13-167-39b	
</td></tr>
				
<tr><td>
	ज्योतिषां ज्योतिषं देवं विष्णुमत्यन्तनिर्मलम्।<br>नारायणमणीयांसमीश्वराणामधीश्वरम्।।	</td><td>	13-167-40a<br>13-167-40b	
</td></tr>
				
<tr><td>
	विश्वतः परमं नित्यं विश्वं नारायणं प्रभुम्।<br>अविज्ञाय निमज्जन्ति लोकाः संसारसागरे।।	</td><td>	13-167-41a<br>13-167-41b	
</td></tr>
				
<tr><td>
	यं दृष्ट्वा यतयस्तात न शोचन्ति गतज्वराः।<br>जन्ममृत्युभयान्मुक्तास्तीर्णाः संसारसागरम्।।	</td><td>	13-167-42a<br>13-167-42b	
</td></tr>
				
				
<tr><td>
	अणिमा लघिमा भूमा प्राप्तिः प्राकम्यमेव च।<br>ईशित्वं च वशित्वं च यत्र कामावसायिता।<br>एतदष्टुगुणं योगं योगानाममितं स्मृतम्।।	</td><td>	13-167-43a<br>13-167-43b<br>13-167-43c	
</td></tr>
				
				
<tr><td>
	दृष्ट्वात्मानं निरात्मानमप्रमेयं सनातनम्।<br>ते विशन्ति शरीराणि योगेनानेन भास्वरम्।<br>दैत्यदेवमनुष्याणां बलेन बलवत्तमाः।।	</td><td>	13-167-44a<br>13-167-44b<br>13-167-44c	
</td></tr>
				
<tr><td>
	एतत्तत्वमनाद्यन्तं यद्भवाननुपृच्छति।<br>नित्यं वयमुपास्यामो योगधर्मं सनातनम्।।	</td><td>	13-167-45a<br>13-167-45b	
</td></tr>
				
<tr><td>
	योगधर्मान्न धर्मोस्ति गरीयान्सुरसत्तम।<br>एतद्धर्म हि धर्माणामपुनर्भवसंस्कृतम्।।	</td><td>	13-167-46a<br>13-167-46b	
</td></tr>
				
<tr><td>
	तत्वतः परमस्तीस्ति केचिदाहुर्मनीषिणः।<br>केचिदाहुः परं नास्ति ये ज्ञानफलमाश्रिताः।।	</td><td>	13-167-47a<br>13-167-47b	
</td></tr>
				
<tr><td>
	ज्ञानस्थः पुरुषस्त्वेष विकृतः स्वेन वर्णितः।<br>ये ध्यानेनानुपश्यन्ति नित्यं योगपरायणाः।।	</td><td>	13-167-48a<br>13-167-48b	
</td></tr>
				
<tr><td>
	तमेव पुरुषं देवं केचिदेव महेश्वर।<br>नित्यमन्यतमाः प्राहुर्ज्ञानं परमकं स्मृतम्।।	</td><td>	13-167-49a<br>13-167-49b	
</td></tr>
				
<tr><td>
	ज्ञानमेव विनिर्मुक्ताः सांख्या गच्छन्ति केवलम्।<br>चिन्ताध्यात्मनि चान्यत्र योगाः परमबुद्धयः।।	</td><td>	13-167-50a<br>13-167-50b	
</td></tr>
				
<tr><td>
	उक्तमेतावदेतत्ते योगदर्शनमुत्तमम्।<br>साङ्ख्यज्ञानं प्रवक्ष्यामि परिसंख्याविदर्शनम्।।'	</td><td>	13-167-51a<br>13-167-51b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि सप्तषष्ट्यधिकशततमोऽध्यायः।। 167 ।।	</td><td>		
</td></tr></tbody>