				
<tbody><tr><td>
	<b>`युधिष्ठिर उवाच।</b>	</td><td>	13-38-1x	
</td></tr>
				
<tr><td>
	क्लिश्यमानेषु भूतेषु जातीमरणसागरे।<br>यत्प्राप्य क्लेशं नाप्नोति तन्मे ब्रूहि पितामह।।	</td><td>	13-38-1a<br>13-38-1b	
</td></tr>
<tr><td>
	<b>भीष्म उवाच।</b>	</td><td>	13-38-2x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>सनत्कुमारस्य सतः संवादं नारदस्य च।।	</td><td>	13-38-2a<br>13-38-2b	
</td></tr>
				
<tr><td>
	सनत्कुमारो भगवान्ब्रह्मपुत्रो महायशाः।<br>पूर्वजातास्त्रयस्तस्य कथ्यन्ते ब्रह्मवादिनः।।	</td><td>	13-38-3a<br>13-38-3b	
</td></tr>
				
<tr><td>
	सनकः सनन्दनश्चैव तृतीयश्च सनातनः।<br>जातमात्राश्च ते सर्वे प्रतिबुद्धा इति श्रुतिः।।	</td><td>	13-38-4a<br>13-38-4b	
</td></tr>
				
<tr><td>
	चतुर्थश्चैव तेषां स भगवान्योगवित्तमः।<br>सनत्कुमार इति वै कथयन्ति महर्षयः।।	</td><td>	13-38-5a<br>13-38-5b	
</td></tr>
				
<tr><td>
	हैरण्यगर्भः स मुनिर्वसिष्ठः पञ्चमः स्मृतः।<br>षष्ठः स्थाणुः स भगवानमेयात्मा त्रिशूलधृत्।।	</td><td>	13-38-6a<br>13-38-6b	
</td></tr>
				
<tr><td>
	ततोऽपरे समुत्पन्नाः पावकादारुणे क्रतौ।<br>मनसा स्वयंभुवो हीमे मरीचिप्रमुखास्तथा।।	</td><td>	13-38-7a<br>13-38-7b	
</td></tr>
				
<tr><td>
	भुगुर्मरीचेरनुजो भृगोरप्यङ्गिरास्तथा।<br>अनुजोङ्गिरसोऽथात्रिः पुलस्त्योत्रेस्तथाऽनुजः।।	</td><td>	13-38-8a<br>13-38-8b	
</td></tr>
				
<tr><td>
	पुलस्त्यस्यानुजो विद्वान्पुलहो न महाद्युतिः।<br>पठ्यन्ते ब्रह्मजा ह्येते विद्वद्बिरमितौजसः।।	</td><td>	13-38-9a<br>13-38-9b	
</td></tr>
				
<tr><td>
	सर्वमेतन्महाराज कुर्वन्नादिगुरुर्महान्।<br>प्रभुर्विभुरनन्तश्रीर्ब्रह्मा लोकपितामहः।।	</td><td>	13-38-10a<br>13-38-10b	
</td></tr>
				
				
<tr><td>
	मूर्तिमन्तोऽमृतीभूतास्तेजसाऽतितपोन्विताः।<br>सनकप्रभृतयस्तत्र ये च प्राप्ताः परं पदम्।<br>कृत्स्नं क्षयमनुप्राप्य विमुक्ता मूर्तिबन्धनात्।।	</td><td>	13-38-11a<br>13-38-11b<br>13-38-11c	
</td></tr>
				
<tr><td>
	सनत्कुमारस्तु विभुर्योगमास्थाय योगवित्।<br>त्रीँल्लोकानचरच्छश्वदैर्येण परेण हि।।	</td><td>	13-38-12a<br>13-38-12b	
</td></tr>
				
<tr><td>
	रुद्रश्चाप्यष्टगुणितं योगं प्राप्तो महायशाः।<br>सूक्ष्ममष्टगुणं राजन्नितरे नृपसत्तम।।	</td><td>	13-38-13a<br>13-38-13b	
</td></tr>
				
<tr><td>
	मरीचिप्रमुखास्तात सर्वे सृष्ट्यर्थमेव ते।<br>नियुक्ता राजशार्दूल तेषां सृष्टिं शृणुष्व मे।।	</td><td>	13-38-14a<br>13-38-14b	
</td></tr>
				
<tr><td>
	सप्त ब्रह्मण इत्येते पुराणे निश्चयं गताः।<br>सर्वे वेदेषु चैवोक्ताः खिलेषु च न संशयः।।	</td><td>	13-38-15a<br>13-38-15b	
</td></tr>
				
<tr><td>
	इतिहासपुराणे च श्रुतिरेषा सनातनी।<br>ब्राह्मणा वरदानेतान्प्राहुर्वेदान्तपारगाः।।	</td><td>	13-38-16a<br>13-38-16b	
</td></tr>
				
<tr><td>
	एतेषां पितरस्तात पुत्रा इत्यनुचक्षते।<br>गणाः सप्त महाराज मूर्तयोऽमूर्तयस्तथा।।	</td><td>	13-38-17a<br>13-38-17b	
</td></tr>
				
<tr><td>
	पितृणां चैव राजेन्द्र पुत्रा देवा इति श्रुतिः।<br>देवैर्व्याप्ता इमे लोका इत्येवमनुशुश्रुम।।	</td><td>	13-38-18a<br>13-38-18b	
</td></tr>
				
<tr><td>
	कृष्णद्वैपायनाच्चैव देवस्थानात्तथैव त।<br>देवलाच्च नरश्रेष्ठ काश्यपाच्च मया श्रुतम्।।	</td><td>	13-38-19a<br>13-38-19b	
</td></tr>
				
<tr><td>
	गौतमादपि कौण्डिन्याद्बारद्वाजात्तथैव च।<br>मार्कण्डेयात्तथैवैतदृषेर्देवमतादपि।।	</td><td>	13-38-20a<br>13-38-20b	
</td></tr>
				
<tr><td>
	पित्रा च मम राजेन्द्र श्राद्धकाले प्रभाषितम्।<br>परं रहस्यं वेदान्तं प्रियं हि परमात्मनः।।	</td><td>	13-38-21a<br>13-38-21b	
</td></tr>
				
				
<tr><td>
	अतः परं प्रवक्ष्यामि यन्मां पृच्छसि भारतः।<br>तदिहैकमनोबुद्धिः शृणुष्वावहितो नृप।<br>स्वायंभुवस्य संवादं नारदस्य च धीमतः।।	</td><td>	13-38-22a<br>13-38-22b<br>13-38-22c	
</td></tr>
				
<tr><td>
	सनत्कुमारो भगवान्दिव्यं जज्वाल तेजसा।<br>अङ्गुष्ठमात्रो भूत्वा वै विचचार महाद्युतिः।।	</td><td>	13-38-23a<br>13-38-23b	
</td></tr>
				
<tr><td>
	स कदाचिन्महाभागो मेरुपृष्ठं समागमत्।<br>नारदेन नरश्रेष्ठ मुनिना ब्रह्मवादिना।।	</td><td>	13-38-24a<br>13-38-24b	
</td></tr>
				
<tr><td>
	जिज्ञासमानावन्योन्यं सकाशे ब्रह्मणस्ततः।<br>ब्रह्म भागवतौ तात परमार्थार्थचिन्तकौ।।	</td><td>	13-38-25a<br>13-38-25b	
</td></tr>
				
<tr><td>
	मतिमान्मतिमच्छ्रेष्ठं बुद्धिमान्बुद्धिमत्तरम्।<br>क्षेत्रवित्क्षेत्रविच्छ्रेष्ठं ज्ञानविज्ज्ञानमत्तमम्।।	</td><td>	13-38-26a<br>13-38-26b	
</td></tr>
				
				
<tr><td>
	सनत्कुमारं तत्वज्ञं भगवन्तमरिंदम।<br>लोकविल्लोकविच्छ्रेष्ठमात्मविच्चात्मवित्तमम्।<br>सर्ववेदार्थकुशलं सर्वशास्त्रविशारदम्।।	</td><td>	13-38-27a<br>13-38-27b<br>13-38-27c	
</td></tr>
				
<tr><td>
	साङ्ख्ययोगं च यो वेद पाणावामलकं यथा।<br>नारदोऽथ नरश्रेष्ठ तं पप्रच्छ महाद्युतिः।।	</td><td>	13-38-28a<br>13-38-28b	
</td></tr>
<tr><td>
	<b>नारद उवाच।</b>	</td><td>	13-38-29x	
</td></tr>
				
<tr><td>
	त्रयोविंशतितत्वस्य अव्यक्तस्य महामुने।<br>प्रभवं चाप्ययं चैव श्रोतुमिच्छामि तत्वतः।।	</td><td>	13-38-29a<br>13-38-29b	
</td></tr>
				
<tr><td>
	अध्यात्ममधिभूतं च अधिदैवं तथैव च।<br>कालसङ्ख्याश्च सर्गं च स्रष्टारं पुरुषं प्रभुम्।	</td><td>	13-38-30a<br>13-38-30b	
</td></tr>
				
<tr><td>
	यं विस्वमुपजीवन्ति येन सर्वमिदं ततम्।<br>यं प्राप्य न निवर्तन्ते तद्भवान्वक्तुमर्हति।।	</td><td>	13-38-31a<br>13-38-31b	
</td></tr>
<tr><td>
	<b>सनत्कुमार उवाच।</b>	</td><td>	13-38-32x	
</td></tr>
				
<tr><td>
	यं विश्वमुपजीवन्ति यमाहुः पुरुषं परम्।<br>तं वै शृणु महाबुद्धे नारायणमनामयम्।।	</td><td>	13-38-32a<br>13-38-32b	
</td></tr>
				
<tr><td>
	एष नारायणो नाम यं विश्वमुपजीवति।<br>एष स्रष्टा विधाता च भर्ता पालयिता प्रभुः।।	</td><td>	13-38-33a<br>13-38-33b	
</td></tr>
				
<tr><td>
	प्राप्यैनं न निवर्तन्ते यतयोऽध्यात्मचिन्तकाः।<br>एतावदेव वक्तव्यं मया नारद पृच्छते।।	</td><td>	13-38-34a<br>13-38-34b	
</td></tr>
				
<tr><td>
	परं न वेद्मि तत्सर्गं यावांश्चायं यथाप्यहम्।<br>श्रूयतामानुपूर्व्येण न च सर्गः प्रयत्नतः।।	</td><td>	13-38-35a<br>13-38-35b	
</td></tr>
				
				
<tr><td>
	यथा कालपरीमाणं तत्वानामृषिसत्तम।<br>अध्यात्ममधिभूतं च अधिदैवं तथैव च।<br>कालसंख्यां च सर्गं च सर्वमेव महामुने।।	</td><td>	13-38-36a<br>13-38-36b<br>13-38-36c	
</td></tr>
				
<tr><td>
	तमसः कुर्वतः सर्गं तामसो ह्यभिधीयते।<br>ब्रह्मविद्भिर्द्विजैर्नित्यं नित्यमध्यात्मचिन्तकैः।।	</td><td>	13-38-37a<br>13-38-37b	
</td></tr>
				
<tr><td>
	पर्यायनामान्येतस्य कथयन्ति मनीषिणः।<br>तानि ते सम्प्रवक्ष्यामि तदिहैकमनाः शृणु।।	</td><td>	13-38-38a<br>13-38-38b	
</td></tr>
				
				
<tr><td>
	महार्णवोऽर्णवश्चैव सलिलं च गुणास्तथा।<br>वेदास्तपांसि यज्ञाश्च धर्माश्च भगवान्विभुः।<br>प्राणः सांवर्तकोग्निश्च व्योम कालस्तथैव च।।	</td><td>	13-38-39a<br>13-38-39b<br>13-38-39c	
</td></tr>
				
<tr><td>
	नामान्येतानि ब्रह्मर्षे शरीरस्येश्वरस्य वै।<br>कीर्तितानि द्विजश्रेष्ठ मया शास्त्रानुसारतः।।	</td><td>	13-38-40a<br>13-38-40b	
</td></tr>
				
<tr><td>
	चतुर्युगसहस्राणि चतुर्युगमरिंदम।<br>प्राहुः कल्पसहस्रं वै ब्राह्मणास्तत्वदर्शिनः।।	</td><td>	13-38-41a<br>13-38-41b	
</td></tr>
				
<tr><td>
	दशकल्पसहस्राणि अव्ययस्य महानिशा।<br>तथैव दिवसं प्राहुर्योगाः सांख्याश्च तत्वतः।।	</td><td>	13-38-42a<br>13-38-42b	
</td></tr>
				
<tr><td>
	निशासुप्तोथ भगवान्क्षपान्ते प्रत्यबुध्यत।<br>पश्चाद्बुद्ध्वा ससर्जापस्तासु वीर्यमवासृजत्।।	</td><td>	13-38-43a<br>13-38-43b	
</td></tr>
				
<tr><td>
	तदण्डमभवद्धैमं सहस्रांशुसमप्रभम्।<br>अहंकृत्वा ततस्तस्मिन्ससर्ज प्रभुरीश्वरः।।	</td><td>	13-38-44a<br>13-38-44b	
</td></tr>
				
				
<tr><td>
	हिरण्यगर्भं विस्वात्मा ब्रह्माणां जलवन्मुनिम्।<br>भूतभव्यभविष्यस्य कर्तारमनघं विभुम्।<br>मूर्तिमन्तं महात्मानं विश्वशभुं स्वयंभुवम्।।	</td><td>	13-38-45a<br>13-38-45b<br>13-38-45c	
</td></tr>
				
<tr><td>
	अणिमा लघिमा प्राप्तिरीशानो ज्योतिषां नरम्।<br>चक्रे तिरोधां भगवानेत्कृत्वा महायशाः।।	</td><td>	13-38-46a<br>13-38-46b	
</td></tr>
				
<tr><td>
	एतस्यापि निशामाहुर्वेदवेदाङ्गपारगाः।<br>पञ्चकल्पसहस्राणि अहरेतावदेव च।।	</td><td>	13-38-47a<br>13-38-47b	
</td></tr>
				
<tr><td>
	स सर्गं कुरुत ब्रह्मा तामसश्चानुपूर्व्यशः।<br>सृजतेऽहं त्वहंकारं परमेष्ठिनमव्ययम्।।	</td><td>	13-38-48a<br>13-38-48b	
</td></tr>
				
<tr><td>
	अहङ्कारेणैव लोका व्याप्ताः साहंकृतेन वै।<br>येनाविष्टानि भूतानि मज्जन्त्यव्यक्तसागरे।।	</td><td>	13-38-49a<br>13-38-49b	
</td></tr>
				
<tr><td>
	देवर्षिदानवनरा यक्षगन्धर्वकिन्नराः।<br>उन्मज्जन्ति निमज्जन्ति ऊर्ध्वाधस्तिर्यगेव च।।	</td><td>	13-38-50a<br>13-38-50b	
</td></tr>
				
<tr><td>
	एतस्यापि निशामाहुस्तृतीयामथ कुर्वतः।<br>त्रीणि कल्पसहस्राणि अहरेतावदेव तु।।	</td><td>	13-38-51a<br>13-38-51b	
</td></tr>
				
<tr><td>
	अहङ्कारस्तु सृजति महाभूतानि पञ्च वै।<br>पृथिवी वायुराकाशमापो ज्योतिश्च पञ्चमम्।।	</td><td>	13-38-52a<br>13-38-52b	
</td></tr>
				
<tr><td>
	एतेषां गुणतत्वानि पञ्च प्राहुर्द्विजातयः।<br>शब्दे स्पर्शे च रूपे च रसे गन्धे तथैव च।।	</td><td>	13-38-53a<br>13-38-53b	
</td></tr>
				
<tr><td>
	गुणेष्वेतेष्वभिरताः पङ्कलग्ना इव द्विपाः।<br>नोत्तिष्ठन्त्यवशीभूताः सक्ता अव्यक्तसागरे।।	</td><td>	13-38-54a<br>13-38-54b	
</td></tr>
				
<tr><td>
	एतेषामिह वै सर्वं चतुर्थमिह कुर्वतः।<br>चतुर्युगसहस्रे वै अहोरात्रास्तथैव च।।	</td><td>	13-38-55a<br>13-38-55b	
</td></tr>
				
<tr><td>
	अनन्त इति विख्यातः पञ्चमः सर्ग उच्यते।<br>इन्द्रियाणि दशैकं च यथाश्रुतिनिदर्शनात्।।	</td><td>	13-38-56a<br>13-38-56b	
</td></tr>
				
<tr><td>
	मनः सर्वमिदं तात विश्वं सर्वमिदं जगत्।<br>न तथान्यानि भूतानि बलवन्ति यथा मनः।।	</td><td>	13-38-57a<br>13-38-57b	
</td></tr>
				
<tr><td>
	एतस्यापि ह वै सर्गं षष्ठमाहुर्द्विजातयः।<br>अहः कल्पसहस्रं वै रात्रिरेतावती तथा।।	</td><td>	13-38-58a<br>13-38-58b	
</td></tr>
				
<tr><td>
	ऊर्ध्वस्रोतस्तु वै सर्गं सप्तमं ब्रह्मणो विदुः।<br>अष्टमं चाप्यधःस्रोतस्तिर्यक्तु नवमः स्मृतः।।	</td><td>	13-38-59a<br>13-38-59b	
</td></tr>
				
<tr><td>
	एतानि नव सर्गाणि तत्वानि च महामुने।<br>चतुर्विंशतितत्वानि तत्वसंख्यानि तेऽनघ।।	</td><td>	13-38-60a<br>13-38-60b	
</td></tr>
				
				
<tr><td>
	सर्वस्य प्रभवः पूर्वमुक्तो नारायणः प्रभुः।<br>अव्ययः प्रभवश्चैव अव्यक्तस्य महामुने।<br>प्रवक्ष्याम्यपरं तत्वं यस्य यस्येश्वरश्च यः।।	</td><td>	13-38-61a<br>13-38-61b<br>13-38-61c	
</td></tr>
				
<tr><td>
	अध्यात्ममधिभूतं च अधिदैवं तथैव च।<br>यथाश्रुतं यथादृष्टं तत्वतो वै निबोध मे।।'	</td><td>	13-38-62a<br>13-38-62b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि अष्टत्रिंशोऽध्यायः।। 38 ।।	</td><td>		
</td></tr></tbody>