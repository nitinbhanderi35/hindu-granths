<span style="font-size: 14pt; line-height: 175%"><br>
तिलादिदानफलम्<br>
&nbsp;<br>
युधिष्ठिर उवाच॥<br>
<br>
दह्यमानाय विप्राय यः प्रयच्छत्युपानहौ |<br>
यत्फलं तस्य भवति तन्मे ब्रूहि पितामह ॥१॥<br>
<br>
भीष्म उवाच॥<br>
<br>
उपानहौ प्रयच्छेद्यो ब्राह्मणेभ्यः समाहितः |<br>
मर्दते कण्टकान्सर्वान्विषमान्निस्तरत्यपि ॥२॥<br>
<br>
स शत्रूणामुपरि च सन्तिष्ठति युधिष्ठिर ॥२॥<br>
<br>
यानं चाश्वतरीयुक्तं तस्य शुभ्रं विशां पते |<br>
उपतिष्ठति कौन्तेय रूप्यकाञ्चनभूषणम् ॥३॥<br>
<br>
शकटं दम्यसंयुक्तं दत्तं भवति चैव हि ॥३॥<br>
<br>
युधिष्ठिर उवाच॥<br>
<br>
यत्फलं तिलदाने च भूमिदाने च कीर्तितम् |<br>
गोप्रदानेऽन्नदाने च भूयस्तद्ब्रूहि कौरव ॥४॥<br>
<br>
भीष्म उवाच॥<br>
<br>
शृणुष्व मम कौन्तेय तिलदानस्य यत्फलम् |<br>
निशम्य च यथान्यायं प्रयच्छ कुरुसत्तम ॥५॥<br>
<br>
पितॄणां प्रथमं भोज्यं तिलाः सृष्टाः स्वयम्भुवा |<br>
तिलदानेन वै तस्मात्पितृपक्षः प्रमोदते ॥६॥<br>
<br>
माघमासे तिलान्यस्तु ब्राह्मणेभ्यः प्रयच्छति |<br>
सर्वसत्त्वसमाकीर्णं नरकं स न पश्यति ॥७॥<br>
<br>
सर्वकामैः स यजते यस्तिलैर्यजते पितॄन् |<br>
न चाकामेन दातव्यं तिलश्राद्धं कथञ्चन ॥८॥<br>
<br>
महर्षेः कश्यपस्यैते गात्रेभ्यः प्रसृतास्तिलाः |<br>
ततो दिव्यं गता भावं प्रदानेषु तिलाः प्रभो ॥९॥<br>
<br>
पौष्टिका रूपदाश्चैव तथा पापविनाशनाः |<br>
तस्मात्सर्वप्रदानेभ्यस्तिलदानं विशिष्यते ॥१०॥<br>
<br>
आपस्तम्बश्च मेधावी शङ्खश्च लिखितस्तथा |<br>
महर्षिर्गौतमश्चापि तिलदानैर्दिवं गताः ॥११॥<br>
<br>
तिलहोमपरा विप्राः सर्वे संयतमैथुनाः |<br>
समा गव्येन हविषा प्रवृत्तिषु च संस्थिताः ॥१२॥<br>
<br>
सर्वेषामेव दानानां तिलदानं परं स्मृतम् |<br>
अक्षयं सर्वदानानां तिलदानमिहोच्यते ॥१३॥<br>
<br>
उत्पन्ने च पुरा हव्ये कुशिकर्षिः परन्तप |<br>
तिलैरग्नित्रयं हुत्वा प्राप्तवान्गतिमुत्तमाम् ॥१४॥<br>
<br>
इति प्रोक्तं कुरुश्रेष्ठ तिलदानमनुत्तमम् |<br>
विधानं येन विधिना तिलानामिह शस्यते ॥१५॥<br>
<br>
अत ऊर्ध्वं निबोधेदं देवानां यष्टुमिच्छताम् |<br>
समागमं महाराज ब्रह्मणा वै स्वयम्भुवा ॥१६॥<br>
<br>
देवाः समेत्य ब्रह्माणं भूमिभागं यियक्षवः |<br>
शुभं देशमयाचन्त यजेम इति पार्थिव ॥१७॥<br>
<br>
देवा ऊचुः॥<br>
<br>
भगवंस्त्वं प्रभुर्भूमेः सर्वस्य त्रिदिवस्य च |<br>
यजेमहि महाभाग यज्ञं भवदनुज्ञया ॥१८॥<br>
<br>
नाननुज्ञातभूमिर्हि यज्ञस्य फलमश्नुते ॥१८॥<br>
<br>
त्वं हि सर्वस्य जगतः स्थावरस्य चरस्य च |<br>
प्रभुर्भवसि तस्मात्त्वं समनुज्ञातुमर्हसि ॥१९॥<br>
<br>
ब्रह्मोवाच॥<br>
<br>
ददामि मेदिनीभागं भवद्भ्योऽहं सुरर्षभाः |<br>
यस्मिन्देशे करिष्यध्वं यज्ञं काश्यपनन्दनाः ॥२०॥<br>
<br>
देवा ऊचुः॥<br>
<br>
भगवन्कृतकामाः स्मो यक्ष्यामस्त्वाप्तदक्षिणैः |<br>
इमं तु देशं मुनयः पर्युपासन्त नित्यदा ॥२१॥<br>
<br>
भीष्म उवाच॥<br>
<br>
ततोऽगस्त्यश्च कण्वश्च भृगुरत्रिर्वृषाकपिः |<br>
असितो देवलश्चैव देवयज्ञमुपागमन् ॥२२॥<br>
<br>
ततो देवा महात्मान ईजिरे यज्ञमच्युत |<br>
तथा समापयामासुर्यथाकालं सुरर्षभाः ॥२३॥<br>
<br>
त इष्टयज्ञास्त्रिदशा हिमवत्यचलोत्तमे |<br>
षष्ठमंशं क्रतोस्तस्य भूमिदानं प्रचक्रिरे ॥२४॥<br>
<br>
प्रादेशमात्रं भूमेस्तु यो दद्यादनुपस्कृतम् |<br>
न सीदति स कृच्छ्रेषु न च दुर्गाण्यवाप्नुते ॥२५॥<br>
<br>
शीतवातातपसहां गृहभूमिं सुसंस्कृताम् |<br>
प्रदाय सुरलोकस्थः पुण्यान्तेऽपि न चाल्यते ॥२६॥<br>
<br>
मुदितो वसते प्राज्ञः शक्रेण सह पार्थिव |<br>
प्रतिश्रयप्रदाता च सोऽपि स्वर्गे महीयते ॥२७॥<br>
<br>
अध्यापककुले जातः श्रोत्रियो नियतेन्द्रियः |<br>
गृहे यस्य वसेत्तुष्टः प्रधानं लोकमश्नुते ॥२८॥<br>
<br>
तथा गवार्थे शरणं शीतवर्षसहं महत् |<br>
आसप्तमं तारयति कुलं भरतसत्तम ॥२९॥<br>
<br>
क्षेत्रभूमिं ददल्लोके पुत्र श्रियमवाप्नुयात् |<br>
रत्नभूमिं प्रदत्त्वा तु कुलवंशं विवर्धयेत् ॥३०॥<br>
<br>
न चोषरां न निर्दग्धां महीं दद्यात्कथञ्चन |<br>
न श्मशानपरीतां च न च पापनिषेविताम् ॥३१॥<br>
<br>
पारक्ये भूमिदेशे तु पितॄणां निर्वपेत्तु यः |<br>
तद्भूमिस्वामिपितृभिः श्राद्धकर्म विहन्यते ॥३२॥<br>
<br>
तस्मात्क्रीत्वा महीं दद्यात्स्वल्पामपि विचक्षणः |<br>
पिण्डः पितृभ्यो दत्तो वै तस्यां भवति शाश्वतः ॥३३॥<br>
<br>
अटवीपर्वताश्चैव नदीतीर्थानि यानि च |<br>
सर्वाण्यस्वामिकान्याहुर्न हि तत्र परिग्रहः ॥३४॥<br>
<br>
इत्येतद्भूमिदानस्य फलमुक्तं विशां पते |<br>
अतः परं तु गोदानं कीर्तयिष्यामि तेऽनघ ॥३५॥<br>
<br>
गावोऽधिकास्तपस्विभ्यो यस्मात्सर्वेभ्य एव च |<br>
तस्मान्महेश्वरो देवस्तपस्ताभिः समास्थितः ॥३६॥<br>
<br>
ब्रह्मलोके वसन्त्येताः सोमेन सह भारत |<br>
आसां ब्रह्मर्षयः सिद्धाः प्रार्थयन्ति परां गतिम् ॥३७॥<br>
<br>
पयसा हविषा दध्ना शकृताप्यथ चर्मणा |<br>
अस्थिभिश्चोपकुर्वन्ति शृङ्गैर्वालैश्च भारत ॥३८॥<br>
<br>
नासां शीतातपौ स्यातां सदैताः कर्म कुर्वते |<br>
न वर्षं विषमं वापि दुःखमासां भवत्युत ॥३९॥<br>
<br>
ब्राह्मणैः सहिता यान्ति तस्मात्परतरं पदम् |<br>
एकं गोब्राह्मणं तस्मात्प्रवदन्ति मनीषिणः ॥४०॥<br>
<br>
रन्तिदेवस्य यज्ञे ताः पशुत्वेनोपकल्पिताः |<br>
ततश्चर्मण्वती राजन्गोचर्मभ्यः प्रवर्तिता ॥४१॥<br>
<br>
पशुत्वाच्च विनिर्मुक्ताः प्रदानायोपकल्पिताः |<br>
ता इमा विप्रमुख्येभ्यो यो ददाति महीपते ॥४२॥<br>
<br>
निस्तरेदापदं कृच्छ्रां विषमस्थोऽपि पार्थिव ॥४२॥<br>
<br>
गवां सहस्रदः प्रेत्य नरकं न प्रपश्यति |<br>
सर्वत्र विजयं चापि लभते मनुजाधिप ॥४३॥<br>
<br>
अमृतं वै गवां क्षीरमित्याह त्रिदशाधिपः |<br>
तस्माद्ददाति यो धेनुममृतं स प्रयच्छति ॥४४॥<br>
<br>
अग्नीनामव्ययं ह्येतद्धौम्यं वेदविदो विदुः |<br>
तस्माद्ददाति यो धेनुं स हौम्यं सम्प्रयच्छति ॥४५॥<br>
<br>
स्वर्गो वै मूर्तिमानेष वृषभं यो गवां पतिम् |<br>
विप्रे गुणयुते दद्यात्स वै स्वर्गे महीयते ॥४६॥<br>
<br>
प्राणा वै प्राणिनामेते प्रोच्यन्ते भरतर्षभ |<br>
तस्माद्ददाति यो धेनुं प्राणान्वै स प्रयच्छति ॥४७॥<br>
<br>
गावः शरण्या भूतानामिति वेदविदो विदुः |<br>
तस्माद्ददाति यो धेनुं शरणं सम्प्रयच्छति ॥४८॥<br>
<br>
न वधार्थं प्रदातव्या न कीनाशे न नास्तिके |<br>
गोजीविने न दातव्या तथा गौः पुरुषर्षभ ॥४९॥<br>
<br>
ददाति तादृशानां वै नरो गाः पापकर्मणाम् |<br>
अक्षयं नरकं यातीत्येवमाहुर्मनीषिणः ॥५०॥<br>
<br>
न कृशां पापवत्सां वा वन्ध्यां रोगान्वितां तथा |<br>
न व्यङ्गां न परिश्रान्तां दद्याद्गां ब्राह्मणाय वै ॥५१॥<br>
<br>
दशगोसहस्रदः सम्यक्षक्रेण सह मोदते |<br>
अक्षयाँल्लभते लोकान्नरः शतसहस्रदः ॥५२॥<br>
<br>
इत्येतद्गोप्रदानं च तिलदानं च कीर्तितम् |<br>
तथा भूमिप्रदानं च शृणुष्वान्ने च भारत ॥५३॥<br>
<br>
अन्नदानं प्रधानं हि कौन्तेय परिचक्षते |<br>
अन्नस्य हि प्रदानेन रन्तिदेवो दिवं गतः ॥५४॥<br>
<br>
श्रान्ताय क्षुधितायान्नं यः प्रयच्छति भूमिप |<br>
स्वायम्भुवं महाभागं स पश्यति नराधिप ॥५५॥<br>
<br>
न हिरण्यैर्न वासोभिर्नाश्वदानेन भारत |<br>
प्राप्नुवन्ति नराः श्रेयो यथेहान्नप्रदाः प्रभो ॥५६॥<br>
<br>
अन्नं वै परमं द्रव्यमन्नं श्रीश्च परा मता |<br>
अन्नात्प्राणः प्रभवति तेजो वीर्यं बलं तथा ॥५७॥<br>
<br>
सद्भ्यो ददाति यश्चान्नं सदैकाग्रमना नरः |<br>
न स दुर्गाण्यवाप्नोतीत्येवमाह पराशरः ॥५८॥<br>
<br>
अर्चयित्वा यथान्यायं देवेभ्योऽन्नं निवेदयेत् |<br>
यदन्नो हि नरो राजंस्तदन्नास्तस्य देवताः ॥५९॥<br>
<br>
कौमुद्यां शुक्लपक्षे तु योऽन्नदानं करोत्युत |<br>
स सन्तरति दुर्गाणि प्रेत्य चानन्त्यमश्नुते ॥६०॥<br>
<br>
अभुक्त्वातिथये चान्नं प्रयच्छेद्यः समाहितः |<br>
स वै ब्रह्मविदां लोकान्प्राप्नुयाद्भरतर्षभ ॥६१॥<br>
<br>
सुकृच्छ्रामापदं प्राप्तश्चान्नदः पुरुषस्तरेत् |<br>
पापं तरति चैवेह दुष्कृतं चापकर्षति ॥६२॥<br>
<br>
इत्येतदन्नदानस्य तिलदानस्य चैव ह |<br>
भूमिदानस्य च फलं गोदानस्य च कीर्तितम् ॥६३॥<br>
<br>
</span>
