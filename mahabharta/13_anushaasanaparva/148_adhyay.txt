				
<tbody><tr><td>
	<b>पराशर उवाच।</b>	</td><td>	13-148-1x	
</td></tr>
				
<tr><td>
	न तथा सम्प्रदानेन नोपवासादिभिस्तथा।<br>इष्टां गतिमवाप्नोति यथा शुश्रूषकर्मणा।।	</td><td>	13-148-1a<br>13-148-1b	
</td></tr>
				
<tr><td>
	यादृशेन तु तोयेन शुद्धिं प्रकुरुते नरः।<br>तादृग्भवति तद्धौतमुदकस्य प्रभावतः।।	</td><td>	13-148-2a<br>13-148-2b	
</td></tr>
				
<tr><td>
	शूद्रोप्येतेन मार्गेण यादृशं सेवते जनम्।<br>तादृग्भवति संसर्गादचिरेण न संशयः।।	</td><td>	13-148-3a<br>13-148-3b	
</td></tr>
				
<tr><td>
	तस्मात्प्रयत्नतः सेव्या भिक्षवो नियतात्मना।<br>उदकग्राहणाद्येन स्नपनोद्वर्तनैस्तथा।।	</td><td>	13-148-4a<br>13-148-4b	
</td></tr>
				
<tr><td>
	अध्वना कर्शितानां च व्याधितानां तथैव च।<br>शुश्रूषां नियतं कुर्यात्तेषामापदि यत्नतः।।	</td><td>	13-148-5a<br>13-148-5b	
</td></tr>
				
				
<tr><td>
	दर्भाजिनान्यवेक्षेत भैक्षभाजनमेव च।<br>यथाकामं च कार्याणि सर्वाण्येवोपसाधयेत्।<br>प्रायश्चित्तं यता न स्यात्तथा सर्वं समाचरेत्।।	</td><td>	13-148-6a<br>13-148-6b<br>13-148-6c	
</td></tr>
				
<tr><td>
	व्याधितानां तु भिक्षूणां चेलप्रक्षालनादिभिः।<br>प्रतिकर्मक्रिया कार्या भेषजानयनैस्तथा।।	</td><td>	13-148-7a<br>13-148-7b	
</td></tr>
				
<tr><td>
	पिंषणालेपनं चूर्णं कषायमथ साधनम्।<br>नान्यस्य प्रतिचारेषु सुखार्थमुपपादयेत्।।	</td><td>	13-148-8a<br>13-148-8b	
</td></tr>
				
<tr><td>
	भिक्षाटनोऽभिगच्छेत भिषजश्च विपश्चितः।<br>ततो विनिष्क्रियार्थानि द्रव्याणि समुपार्जयेत्।।	</td><td>	13-148-9a<br>13-148-9b	
</td></tr>
				
<tr><td>
	यश्च प्रीतमना दद्यादादद्याद्भेषजं नरः।<br>अश्रद्धया हि दत्तानि तान्यभोक्ष्याणि भिक्षुभिः।।	</td><td>	13-148-10a<br>13-148-10b	
</td></tr>
				
<tr><td>
	श्रद्धया यदुपादत्तं श्रद्धया चोपपादितम्।<br>तस्योपभोगाद्धर्मः स्याद्व्याधिभिश्च निवर्त्यते।।	</td><td>	13-148-11a<br>13-148-11b	
</td></tr>
				
<tr><td>
	आदेहपतनादेवं शुश्रूषेद्विधिपूर्वकम्।<br>न त्वेवं धर्ममुत्सृज्य कुर्यात्तेषां प्रतिक्रियाम्।।	</td><td>	13-148-12a<br>13-148-12b	
</td></tr>
				
				
<tr><td>
	स्वभावतो हि द्वन्द्वानि विप्रयान्त्युपयान्ति च।<br>स्वभावतः सर्वभावा भवन्ति नभवन्ति च।<br>सागरस्योर्मिसदृशा विज्ञातव्या गुणात्मकाः।।	</td><td>	13-148-13a<br>13-148-13b<br>13-148-13c	
</td></tr>
				
<tr><td>
	विद्यादेवं हि यो धीमांस्तत्ववित्तत्वदर्शनः।<br>न स लिप्येत पापेन पद्मपत्रमिवाम्भसा।।'	</td><td>	13-148-14a<br>13-148-14b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि अष्टचत्वारिंशदधिकशततमोऽध्यायः।। 148 ।।	</td><td>		
</td></tr></tbody>