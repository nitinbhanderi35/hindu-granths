				
<tbody><tr><td>
	<b>उमोवाच।</b>	</td><td>	13-242-1x	
</td></tr>
				
<tr><td>
	भगवन्मानुषाः केचित्कालधर्ममुपस्थिताः।<br>प्राणमोक्षं कथं कृत्वा परत्रि हितमाप्नुयुः।।	</td><td>	13-242-1a<br>13-242-1b	
</td></tr>
<tr><td>
	<b>महेश्वर उवाच।</b>	</td><td>	13-242-2x	
</td></tr>
				
<tr><td>
	हन्त ते कथयिष्यामि शृणु देवि समाहिता।<br>द्विविधं मरणं लोके स्वभावाद्यत्नतस्तथा।।	</td><td>	13-242-2a<br>13-242-2b	
</td></tr>
				
<tr><td>
	तयोः स्वभावं नापायं यत्नतः करणोद्भवम्।<br>एतयोरुभयोर्देवि विधानं शृणु शोभने।।	</td><td>	13-242-3a<br>13-242-3b	
</td></tr>
				
<tr><td>
	कल्याकल्यशरीरस्य यत्नजं द्विविधं स्मृतम्।<br>यत्नजं नाम मरणमात्मत्यागो मुमूर्षया।।	</td><td>	13-242-4a<br>13-242-4b	
</td></tr>
				
				
<tr><td>
	तत्राकल्यशरीरस्य जरा व्याधिश्च कारणम्।<br>महाप्रस्थानगमनं तथा प्रायोपवेशनम्।<br>जलावगाहनं चैव अग्निचित्यां प्रवेशनम्।।	</td><td>	13-242-5a<br>13-242-5b<br>13-242-5c	
</td></tr>
				
<tr><td>
	एवं चतुर्विधः प्रोक्त आत्मत्यागो मुमूर्षताम्।<br>एतेषां क्रमयोगेन विधानं शृणु शोभने।।	</td><td>	13-242-6a<br>13-242-6b	
</td></tr>
				
<tr><td>
	स्वधर्मयुक्तं गार्हस्थ्यं चिरमूढ्वा विधानतः।<br>तत्रानृण्यं च सम्प्राप्य वृद्धो वा व्याधितोऽपि वा।।	</td><td>	13-242-7a<br>13-242-7b	
</td></tr>
				
<tr><td>
	दर्शयित्वा स्वदौर्बल्यं सर्वानेवानुमान्य च।<br>सर्वं विहाय बन्धूंश्च क्रमाणां भरणं तथा।।	</td><td>	13-242-8a<br>13-242-8b	
</td></tr>
				
<tr><td>
	दानानि विधिवत्कृत्वा धर्मिकार्यर्थमात्मनः।<br>अनुज्ञाप्य जनं सर्वं वाचा मधुरया ब्रुवन्।।	</td><td>	13-242-9a<br>13-242-9b	
</td></tr>
				
<tr><td>
	अहतं वस्त्रमाच्छाद्य बद्ध्वा तत्कुशरज्जुना।<br>उपस्पृश्च प्रतिज्ञाय व्यवसायपुरसरम्।।	</td><td>	13-242-10a<br>13-242-10b	
</td></tr>
				
<tr><td>
	परित्यज्य ततो ग्राम्यं धर्मं कुर्याद्यथेप्सितम्।<br>महाप्रस्तानमिच्छेच्चेत्प्रतिष्ठेतोत्तरां दिशम्।।	</td><td>	13-242-11a<br>13-242-11b	
</td></tr>
				
				
<tr><td>
	भूत्वा तावन्निराहारो यावत्प्राणविमोक्षणम्।<br>चेष्टाहानौ शयित्वाऽपि तन्मनाः प्राणमुत्सृजेत्।<br>एवं पुण्यकृतां लोकानमलान्प्रतिपद्यते।।	</td><td>	13-242-12a<br>13-242-12b<br>13-242-12c	
</td></tr>
				
<tr><td>
	प्रायोपवेशनं चेच्छेत्तेनैव विधिना नरः।<br>देशे पुण्यतमे श्रेष्ठे निराहारस्तु संविशेत्।।	</td><td>	13-242-13a<br>13-242-13b	
</td></tr>
				
				
<tr><td>
	अप्राणं तु शुचिर्भूत्वा कुर्वन्दानं स्वशक्तितः।<br>पुण्यं परित्यजेत्प्राणानेष धर्मः सनातनः।<br>एवं कलेवरं त्यक्त्वा स्वर्गलोके महीयते।।	</td><td>	13-242-14a<br>13-242-14b<br>13-242-14c	
</td></tr>
				
<tr><td>
	अग्निप्रवेशनं चेच्छेत्तेनैव विधिना शुभे।<br>कृत्वा काष्ठमयं चित्यं पुण्यक्षेत्रे नदीषु वा।।	</td><td>	13-242-15a<br>13-242-15b	
</td></tr>
				
				
<tr><td>
	दैवतेभ्यो नमस्कृत्वा कृत्वा चापि प्रदक्षिणम्।<br>भूत्वा शुचिर्व्यवसितः प्रविशेदग्निसंस्तरम्।<br>सोपि लोकान्यथान्यायं प्राप्नुयात्पुण्यकर्मणाम्।।	</td><td>	13-242-16a<br>13-242-16b<br>13-242-16c	
</td></tr>
				
<tr><td>
	जलावगाहनं चेच्छेत्तेनैव विधिना शुभे।<br>ख्याते पुण्यतमे तीर्थे निमज्जेत्सुकृतं स्मरन्।।	</td><td>	13-242-17a<br>13-242-17b	
</td></tr>
				
<tr><td>
	सोपि पुण्यतमाँल्लोकान्निःसङ्गात्प्रतिपद्यते।<br>ततः कल्यशरीरस्य संत्यागं शृणु तत्वतः।।	</td><td>	13-242-18a<br>13-242-18b	
</td></tr>
				
<tr><td>
	रक्षार्थं क्षत्रियः श्रेष्ठः प्रजापालनकारणात्।<br>योधानां भर्तृपिण्डार्थं गुर्वर्थं ब्रह्मचारिणाम्।।	</td><td>	13-242-19a<br>13-242-19b	
</td></tr>
				
<tr><td>
	गोब्राह्मणार्थं सर्वेषां प्राणत्यागो विधीयते।<br>स्वराज्यरक्षणार्तं वा कुजनैः पीडिताः प्रजाः।।	</td><td>	13-242-20a<br>13-242-20b	
</td></tr>
				
				
<tr><td>
	मोक्तुकामस्त्यजेत्प्राणान्युद्धमार्गे यथाविधि।<br>सुसन्नद्धो व्यवसितः सम्प्रविश्यापराङ्मुखः।<br>एवं राजा मृतः सद्यः स्वर्गलोके महीयते।।	</td><td>	13-242-21a<br>13-242-21b<br>13-242-21c	
</td></tr>
				
<tr><td>
	तादृशी सुगतिर्नास्ति क्षत्रियस्य विशेषतः।<br>भृत्यो वा भर्तृपिण्डार्थं भर्तृकर्मण्युपस्थिते।।	</td><td>	13-242-22a<br>13-242-22b	
</td></tr>
				
<tr><td>
	कुर्वंस्तत्र तु साहाय्यमात्मप्राणानपेक्षया।<br>स्वाम्यर्थं संत्यजेत्प्राणान्पुण्याँल्लोकान्स गच्छति।।	</td><td>	13-242-23a<br>13-242-23b	
</td></tr>
				
<tr><td>
	स्पृहणीयः सुरगणैस्तत्र नास्ति विचारणा।<br>एवं गोब्राह्मणार्थं वा दीनार्थं वा त्यजेत्तनुम्।।	</td><td>	13-242-24a<br>13-242-24b	
</td></tr>
				
<tr><td>
	सोपि पुण्यमवाप्नोति आनृशंस्यव्यपेक्षया।<br>इत्येते जीवितत्यागे मार्गास्ते समुदाहृताः।।	</td><td>	13-242-25a<br>13-242-25b	
</td></tr>
				
<tr><td>
	कामक्रोधाद्भयाद्वाऽपि यदि चेत्संत्यजेत्तनुम्।<br>सोऽनन्तं नरकं याति आत्महन्तृत्वकारणात्।।	</td><td>	13-242-26a<br>13-242-26b	
</td></tr>
				
<tr><td>
	स्वभावं मरणं नाम न तु चात्मेच्छया भवेत्।<br>यथा मृतानां यत्कार्यं तन्मे शृणु यथाविधि।।	</td><td>	13-242-27a<br>13-242-27b	
</td></tr>
				
<tr><td>
	तत्रापि मरणं त्यागो मूढत्यागाद्विशिष्यते।<br>भूमौ संवेशयेद्देहं नरस्य विनशिष्यतः।।	</td><td>	13-242-28a<br>13-242-28b	
</td></tr>
				
<tr><td>
	निर्जीवं वृणुयात्सद्यो वाससा तु कलेवरम्।<br>माल्यगन्धैरलङ्कृत्य सुवर्णेन च भामिनि।।	</td><td>	13-242-29a<br>13-242-29b	
</td></tr>
				
<tr><td>
	श्मशाने दक्षिणे देशे चिताग्नौ प्रदहेन्मृतम्।<br>अथवा निक्षिपेद्भूमौ शरीरं जीववर्जितम्।।	</td><td>	13-242-30a<br>13-242-30b	
</td></tr>
				
<tr><td>
	दिवा च शुक्लपक्षश्च उत्तरायणमेव च।<br>मुमूर्षूणां प्रशस्तानि विपरीतं तु गर्हितम्।।	</td><td>	13-242-31a<br>13-242-31b	
</td></tr>
				
				
<tr><td>
	औदकं चाष्टकाश्राद्धं बहुभिर्बहुभिः कृतम्।<br>आप्यायनं मृतानां तत्परलोके भवेच्छुभम्।<br>एतत्सर्वं मया प्रोक्तं मानुषाणां हितं वचः।।	</td><td>	13-242-32a<br>13-242-32b<br>13-242-32c	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि द्विचत्वारिंशदधिकद्विशततमोऽध्यायः।। 242 ।।	</td><td>		
</td></tr></tbody>