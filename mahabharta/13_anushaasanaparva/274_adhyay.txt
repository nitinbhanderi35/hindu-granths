				
<tbody><tr><td>
	<b>वैशम्पायन उवाच।</b>	</td><td>	13-274-1x	
</td></tr>
				
<tr><td>
	एवमुक्त्वा कुरून्सर्वान्भीष्मः शान्तनवस्तदा।<br>तूष्णीं बभूव कौरव्यः स मुहूर्तमरिंदम।।	</td><td>	13-274-1a<br>13-274-1b	
</td></tr>
				
<tr><td>
	धारयामास चात्मानं धारणासु यथाक्रमम्।<br>तस्योर्ध्वमगमन्प्राणाः सन्निरुद्धा महात्मनः।।	</td><td>	13-274-2a<br>13-274-2b	
</td></tr>
				
<tr><td>
	इदमाश्चर्यमासीच्च मध्ये तेषां महात्मनाम्।<br>सहितैर्ऋषिभिः सर्वैस्तदा व्यासादिभिः प्रभो।।	</td><td>	13-274-3a<br>13-274-3b	
</td></tr>
				
				
<tr><td>
	यद्यन्मुञ्चति गात्रं हि स शन्तनुसुतस्तदा।<br>तत्तद्विशल्यमभवद्योगयुक्तस्य वै क्रमात्।<br>क्षणेन प्रेक्षतां तेषां विशल्यः सोऽभवत्तदा।।	</td><td>	13-274-4a<br>13-274-4b<br>13-274-4c	
</td></tr>
				
<tr><td>
	तद्दृष्ट्वा विस्मिताः सर्वे वासुदेवपुरोगमाः।<br>सह तैर्मुनिभिः सर्वैस्तदा व्यासादिभिर्नृप।।	</td><td>	13-274-5a<br>13-274-5b	
</td></tr>
				
<tr><td>
	सन्निरुद्धस्तु तेनात्मा सर्वेष्वायतनेषु च।<br>जगाम भित्त्वा मूर्धानं दिवमभ्युत्पपात ह।।	</td><td>	13-274-6a<br>13-274-6b	
</td></tr>
				
<tr><td>
	देवदुन्दुभिनादश्च पुष्पवर्षैः सहाभवत्।<br>सिद्धा ब्रह्मर्षयश्चैव सादुसाध्विति हर्षिताः।।	</td><td>	13-274-7a<br>13-274-7b	
</td></tr>
				
<tr><td>
	महोल्केव च भीष्मस्य मूर्धदेशाज्जनाधिप।<br>निःसृकत्याकाशमाविश्य क्षणेनान्तरधीयत।।	</td><td>	13-274-8a<br>13-274-8b	
</td></tr>
				
<tr><td>
	एवं स राजशार्दूल नृपः शान्तनवस्तदा।<br>समयुज्यत लोकैः स्वैर्भरतानां कुलोद्वहः।।	</td><td>	13-274-9a<br>13-274-9b	
</td></tr>
				
				
<tr><td>
	ततस्त्वादाय दारूणि गन्धांश्च विविधान्बहून्।<br>चितां चक्रुर्महात्मानः पाण्डवा विदुरस्तथा।<br>युयुत्सुश्चापि कौरव्यं प्रेक्षकास्त्वितरेऽभवन्।।	</td><td>	13-274-10a<br>13-274-10b<br>13-274-10c	
</td></tr>
				
<tr><td>
	युधिष्ठिरश्च गाङ्गेयं धृतराष्ट्रश्च दुःखितौ।<br>छादयामासतुरुभौ क्षौमेर्माल्यैश्च कौरवम्।।	</td><td>	13-274-11a<br>13-274-11b	
</td></tr>
				
				
<tr><td>
	धारयामास तस्याथ युयुत्सुश्छत्रमुत्तमम्।<br>चामरे व्यजने शुभ्रे भीमसेनार्जुनावुभौ।<br>उष्णीषे परिगृह्णीतां माद्रीपुत्रावुभौ तथा।।	</td><td>	13-274-12a<br>13-274-12c<br>13-274-12d	
</td></tr>
				
				
<tr><td>
	युधिष्ठिरेण सहितो धृतराष्ट्रश्च पादतः।<br>वृद्धा स्त्रियः कौरवाणां भीष्मं कुरुकुलोद्वहम्।<br>तालवृन्तान्युपादाय पर्यवीजन्त सर्वशः।।	</td><td>	13-274-13a<br>13-274-13b<br>13-274-13c	
</td></tr>
				
<tr><td>
	ततोस्य विदिवच्चक्रुः पितृमेधं महात्मनः।<br>याजका जुहुवुश्चाग्नौ जगुः सामानि समागाः।।	</td><td>	13-274-14a<br>13-274-14b	
</td></tr>
				
<tr><td>
	ततश्चन्दनकाष्ठैश्च तथा कालीयकैरपि।<br>कालागुरुप्रभृतिभिर्गन्धैश्चोच्चावच्चैस्तथा।।	</td><td>	13-274-15a<br>13-274-15b	
</td></tr>
				
<tr><td>
	समवच्छाद्य गाङ्गेयं सम्प्रज्वाल्य हुताशनम्।<br>अपसव्यमकुर्वन्त धृतराष्ट्रमुखाश्चिताम्।।	</td><td>	13-274-16a<br>13-274-16b	
</td></tr>
				
<tr><td>
	संस्कृत्य च कुरुश्रेष्ठं गाङ्गेयं कुरुसत्तमाः।<br>जग्मुर्भागीरथीं पुण्यामृषिजुष्टां कुरूद्वहाः।।	</td><td>	13-274-17a<br>13-274-17b	
</td></tr>
				
<tr><td>
	अनुगम्यमाना व्यासेन नारदेनासितेन च।<br>कृष्णेन भरतस्त्रीभिर्ये च पौराः समागताः।।	</td><td>	13-274-18a<br>13-274-18b	
</td></tr>
				
<tr><td>
	उदकं चक्रिरे सर्वे गाङ्गेयस्य महात्मनः।<br>विधिवत्क्षत्रियश्रेष्ठाः स च सर्वो जनस्तदा।।	</td><td>	13-274-19a<br>13-274-19b	
</td></tr>
				
				
<tr><td>
	ततो भागीरथी देवी तनयस्योदके कृते।<br>उत्थाय सलिलात्तस्माद्रुदती शोकविह्वला।<br>परिदेवयती तत्र कौरकवानभ्यभाषत।।	</td><td>	13-274-20a<br>13-274-20b<br>13-274-20c	
</td></tr>
				
				
<tr><td>
	निबोधत यथावृत्तमुच्यमानं मया नृपाः।<br>राजवृत्तेन सम्पन्नः प्रज्ञयाभिजनेन च।<br>सत्कर्ता कुरुवृद्धानां पितृभक्तो दृढव्रतः।।	</td><td>	13-274-21a<br>13-274-21b<br>13-274-21c	
</td></tr>
				
<tr><td>
	जामदग्न्येन रामेण यः पुरा न पराजितः।<br>दिव्यैरस्त्रैर्महावीर्यः स हतोऽद्य शिखण्डिना।।	</td><td>	13-274-22a<br>13-274-22b	
</td></tr>
				
<tr><td>
	अश्मसारमयं नूनं हृदयं मम पार्थिवाः।<br>अपश्यन्त्याः प्रियं पुत्रं यन्न दीर्यति मेऽद्य वै।।	</td><td>	13-274-23a<br>13-274-23b	
</td></tr>
				
<tr><td>
	समेतं पार्थिवं क्षत्रं काशिपुर्यां स्वयंपरे।<br>विजित्यैकरथेनाजौ कन्याश्चायं जहारह।।	</td><td>	13-274-24a<br>13-274-24b	
</td></tr>
				
<tr><td>
	यस्य नास्ति बले तुल्यः पृथिव्यामपि कश्चन।<br>हतं शिखण्डिना श्रुत्वा यन्न दीर्यति मे मनः।।	</td><td>	13-274-25a<br>13-274-25b	
</td></tr>
				
<tr><td>
	जामदग्न्यः कुरुक्षेत्रे युधि येन महात्मना।<br>पीडितो नातियत्नेन स हतोऽद्य शिखण्डिना।।	</td><td>	13-274-26a<br>13-274-26b	
</td></tr>
				
<tr><td>
	एवंविधं बहु तदा विलन्पतीं नहानदीम्।<br>आश्वासयामास तदा साम्ना दामोदरो विभुः।।	</td><td>	13-274-27a<br>13-274-27b	
</td></tr>
				
<tr><td>
	समाश्वसिहि भद्रे त्वं मा शुचः शुभदर्शने।<br>गतः स परमं लोकं तव पुत्रो न संशयः।।	</td><td>	13-274-28a<br>13-274-28b	
</td></tr>
				
<tr><td>
	वसुरेष महातेजाः शापदोषेण शोभने।<br>मानुषत्वमनुप्राप्तो नैनं शोचितुमर्हसि।।	</td><td>	13-274-29a<br>13-274-29b	
</td></tr>
				
<tr><td>
	स एष क्षत्रधर्मेण युध्यमानो रणाजिरे।<br>धनंजयेन निहतो नैष देवि शिखण्डिना।।	</td><td>	13-274-30a<br>13-274-30b	
</td></tr>
				
<tr><td>
	भीष्मं हि कुरुशार्दूलमुद्यतेषु महारणे।<br>न शक्तः संयुगे हन्तुं साक्षादपि शतक्रतुः।।	</td><td>	13-274-31a<br>13-274-31b	
</td></tr>
				
<tr><td>
	स्वच्छन्दतस्तव सुतो गतः स्वर्गं शुभानने।<br>न शक्ता विनिहन्तुं हि रणे तं सर्वदेवताः।।	</td><td>	13-274-32a<br>13-274-32b	
</td></tr>
				
<tr><td>
	तस्मान्मा त्वं सरिच्छ्रेष्ठे शोचस्य कुरुनन्दनम्।<br>वसूनेष गतो देवि पुत्रस्ते विज्वरा भव।।	</td><td>	13-274-33a<br>13-274-33b	
</td></tr>
<tr><td>
	<b>वैशम्पायन उवाच।</b>	</td><td>	13-274-34x	
</td></tr>
				
<tr><td>
	इत्युक्ता सा तु कृष्णेन व्यासेन तु सरिद्वरा।<br>त्यक्त्वा शोकं महाराज स्वं वार्यवततार ह।।	</td><td>	13-274-34a<br>13-274-34b	
</td></tr>
				
<tr><td>
	सत्कृत्य ते तां सरितं ततः कृष्णमुखा नृप।<br>अनुज्ञातास्तया सर्वे न्यवर्तन्त जनाधिपाः।।	</td><td>	13-274-35a<br>13-274-35b	
</td></tr>
<tr><td>
	।। इति श्रीमन्महाभारते <br>शतसाहस्रिकायां संहितायां <br>वैयासिक्यां अनुशासनपर्वणि<br> भीष्मस्वर्गारोहणपर्वणि <br>चतुःसप्तत्यधिकद्विशततमोऽध्यायः।। 274 ।।	</td><td>		
</td></tr></tbody>