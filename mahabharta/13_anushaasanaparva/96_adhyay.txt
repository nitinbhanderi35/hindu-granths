				
<tbody><tr><td>
	<b>युधिष्ठर उवाच।</b>	</td><td>	13-96-1x	
</td></tr>
				
<tr><td>
	दानं यज्ञः क्रिया चेह किंस्वित्प्रेत्य महाफलम्।<br>कस्य ज्यायः फलं प्रोक्तं कीदृशेभ्यः कथं कदा।।	</td><td>	13-96-1a<br>13-96-1b	
</td></tr>
				
<tr><td>
	एतदिच्छामि विज्ञातुं याथातथ्येनि भारत।<br>विद्वञ्जिज्ञासमानाय दानधर्मान्प्रचक्ष्व मे।।	</td><td>	13-96-2a<br>13-96-2b	
</td></tr>
				
<tr><td>
	अन्तर्वेद्यां च यद्दत्तं श्रद्धया चानृशंस्यतः।<br>किंस्विन्नैःश्रेयसं तात तन्मे ब्रूहि पितामह।।	</td><td>	13-96-3a<br>13-96-3b	
</td></tr>
<tr><td>
	<b>भीष्म उवाच।</b>	</td><td>	13-96-4x	
</td></tr>
				
<tr><td>
	रौद्रं कर्म क्षत्रियस्य सततं तात वर्तते।<br>नास्य वैतानिकफलं विना दानं सुपावनम्।।	</td><td>	13-96-4a<br>13-96-4b	
</td></tr>
				
<tr><td>
	न तु पापकृतां राज्ञां याजका द्विजसत्तमाः।।<br>धने सत्यप्रदातॄणां प्रतिगृह्णन्ति साधवः।।	</td><td>	13-96-5a<br>13-96-5b	
</td></tr>
				
<tr><td>
	प्रतिगृह्णन्ति न तु चेद्यद्रोषादाप्तदक्षिणैः।<br>एतस्मात्कारणाद्यज्ञैर्यजेद्राजाऽऽप्तदक्षिणैः।।	</td><td>	13-96-6a<br>13-96-6b	
</td></tr>
				
<tr><td>
	अथ चेत्प्रतिगृह्णीयुर्दद्यादहरहर्नृपः।<br>श्रद्धामास्थाय परमां पावनं ह्येतुदुत्तमम्।।	</td><td>	13-96-7a<br>13-96-7b	
</td></tr>
				
<tr><td>
	ब्राह्मणांस्तर्पयन्द्रव्यैः स वै यज्ञोऽनुपद्रवः।<br>मैत्रान्साधून्वेदविदः शीलवृत्ततपोर्जितान्।।	</td><td>	13-96-8a<br>13-96-8b	
</td></tr>
				
<tr><td>
	यत्ते ते न करिष्यन्ति कृतं ते न भविष्यति।<br>यज्ञान्साधय साधुभ्यः स्वाद्वन्नान्दक्षिणावतः।।	</td><td>	13-96-9a<br>13-96-9b	
</td></tr>
				
<tr><td>
	इष्टं दत्तं च मन्येथा आत्मानं दानकर्मणा।<br>पूजयेथा यायजूकांस्तवाप्यंशो भवेद्यथा।।	</td><td>	13-96-10a<br>13-96-10b	
</td></tr>
				
				
<tr><td>
	`विद्वद्भ्यः सम्प्रदानेन तत्राप्यंशोऽस्य पूजया।<br>यज्वभ्यश्चाथ विद्वद्भ्यो दत्त्वा लोकं प्रदापयेत्।<br>प्रदद्याज्ज्ञानदातॄणां ज्ञानदानांशभाग्यभवेत्।।'	</td><td>	13-96-11a<br>13-96-11b<br>13-96-11c	
</td></tr>
				
<tr><td>
	प्रजावतो भरेथाश्च ब्राह्मणान्बहुभारिणः।<br>प्रजावांस्तेन भवति यथा जनयिता तथा।।	</td><td>	13-96-12a<br>13-96-12b	
</td></tr>
				
<tr><td>
	यावतः साधुधर्मान्वै सन्तः संवर्धयन्त्युत।<br>सर्वस्वैश्चापि भर्तव्या नरा ये बहुकारिणः।।	</td><td>	13-96-13a<br>13-96-13b	
</td></tr>
				
<tr><td>
	समृद्धः सम्प्रयच्छ त्वं ब्राह्म्णेभ्यो युधिष्ठिर।<br>धेनूरनडुहोऽन्नानि च्छत्रं वासांस्युपानहौ।।	</td><td>	13-96-14a<br>13-96-14b	
</td></tr>
				
<tr><td>
	आज्यानि यजमानेभ्यस्तथाऽन्नानि च भारत।<br>अश्ववन्ति च यानानि वेश्मानि शयनानि च।।	</td><td>	13-96-15a<br>13-96-15b	
</td></tr>
				
<tr><td>
	एते देयाः पुष्टिमद्भिर्लघूपायाश्च भारत।<br>अजुगुप्सांश्च विज्ञाय ब्राह्मणान्वृत्तिकर्शितान्।।	</td><td>	13-96-16a<br>13-96-16b	
</td></tr>
				
<tr><td>
	उपच्छन्नं प्रकाशं वा वृत्त्या तान्प्रतिपालय।<br>राजसूयाश्वमेधाभ्यां श्रेयस्तत्क्षत्रियान्प्रति।।	</td><td>	13-96-17a<br>13-96-17b	
</td></tr>
				
<tr><td>
	एवं पापैर्विनिर्मुक्तस्त्वं पूतः स्वर्गमाप्स्यसि।<br>सञ्चयित्वा पुनः कोशं यद्राष्ट्रं पालयिष्यसि।।	</td><td>	13-96-18a<br>13-96-18b	
</td></tr>
				
<tr><td>
	तेन त्वं ब्रह्मभूयत्वमवाप्स्यसि धनानि च।<br>आत्मनश्च परेषां च वृत्तिं संरक्ष भारत।।	</td><td>	13-96-19a<br>13-96-19b	
</td></tr>
				
<tr><td>
	पुत्रवच्चापि भृत्यान्स्वान्प्रजाश्च परिपालय।<br>[योगः क्षेमश्च ते नित्यं ब्राह्मणेष्वस्तु भारत।।	</td><td>	13-96-20a<br>13-96-20b	
</td></tr>
				
<tr><td>
	तदर्थं जीवितं तेऽस्तु मा तेभ्योऽप्रतिपालनम्।<br>अनर्थो ब्राह्मणस्यैष यद्वित्तनिचयो महान्।।	</td><td>	13-96-21a<br>13-96-21b	
</td></tr>
				
				
<tr><td>
	क्षिया ह्यभीक्ष्णं संवासो दर्पयेत्सम्प्रमोहयेत्।<br>ब्राह्मणेषु प्रमूढेषु धर्मो विप्रणशेद्धुवम्।<br>धर्मप्रणाशे भूतानामभावः स्यान्न संशयः।।	</td><td>	13-96-22a<br>13-96-22b<br>13-96-22c	
</td></tr>
				
<tr><td>
	यो रक्षिभ्यः सम्प्रदाय राजा राष्ट्रं विलुम्पति।<br>यज्ञे राष्ट्राद्धनं तस्मादानयध्वमिति ब्रुवन्।।	</td><td>	13-96-23a<br>13-96-23b	
</td></tr>
				
<tr><td>
	यच्चादाय तदाज्ञप्तं भीतं दत्तं सुदारुणम्।<br>यजेद्राजा न तं यज्ञं प्रशंसन्त्यस्य साधवः।।	</td><td>	13-96-24a<br>13-96-24b	
</td></tr>
				
<tr><td>
	अपीडिताः सुसंवृद्धा ये ददत्यनुकूलतः।<br>तादृशेनाप्युपायेन यष्टव्यं नोद्यमाहृतैः।।	</td><td>	13-96-25a<br>13-96-25b	
</td></tr>
				
<tr><td>
	यदा परिनिषिच्येत निहितो वै यथाविधि।<br>तदा राजा महायज्ञैर्यजेत बहुदक्षिणैः।।	</td><td>	13-96-26a<br>13-96-26b	
</td></tr>
				
<tr><td>
	वृद्धबालधनं रक्ष्यमन्धस्य कृपणस्य च।<br>न खातपूर्वं कुर्वीत न रुदन्तीधनं हरेत्।।	</td><td>	13-96-27a<br>13-96-27b	
</td></tr>
				
<tr><td>
	हृतं कृपणवित्तं हि राष्ट्रं हन्ति नृप श्रियम्।<br>दद्याच्च महतो भोगान्क्षुद्भयं प्रणुदेत्सताम्।।	</td><td>	13-96-28a<br>13-96-28b	
</td></tr>
				
<tr><td>
	येषां स्वादूनि भोज्यानि समवेक्ष्यन्ति बालकाः।<br>नाश्नन्ति विधिवत्तानि किन्नु पापतरं ततः।।	</td><td>	13-96-29a<br>13-96-29b	
</td></tr>
				
<tr><td>
	यदि ते तादृशो राष्ट्रे विद्वान्त्सीदेत्क्षुधा द्विजः।<br>भ्रूणहत्यां च गच्छेथाः कृत्वा पापमिवोत्तमम्।।	</td><td>	13-96-30a<br>13-96-30b	
</td></tr>
				
<tr><td>
	धिक्तस्य जीवितं राज्ञो राष्ट्रे यस्यावसीदति।<br>द्विजोऽन्यो वा मनुष्योपि शिबिराह वचो यथा।।	</td><td>	13-96-31a<br>13-96-31b	
</td></tr>
				
<tr><td>
	यस्य स्म विषये राज्ञः स्नातकः सीदति क्षुधा।<br>अवृद्धिमेति तद्राष्ट्रं विन्दते सह राजकम्।।	</td><td>	13-96-32a<br>13-96-32b	
</td></tr>
				
<tr><td>
	क्रोशन्त्यो यस्य वै राष्ट्राद्ध्रियन्ते तरसा स्त्रियः।<br>क्रोशतां पतिपुत्राणां मृतोऽसौ न च जीवति]।।	</td><td>	13-96-33a<br>13-96-33b	
</td></tr>
				
<tr><td>
	अरक्षितारं हर्तारं विलोप्तारमनायकम्।<br>तं वै राजकलिं हन्युः प्रजाः सन्नह्य निर्घृणं।।	</td><td>	13-96-34a<br>13-96-34b	
</td></tr>
				
<tr><td>
	अहं वो रक्षितेत्युक्त्वा यो न रक्षति भूमिपः।<br>स संहत्य निहन्तव्यः श्वेव सोन्माद आतुरः।।	</td><td>	13-96-35a<br>13-96-35b	
</td></tr>
				
<tr><td>
	पापं कुर्वन्ति यत्किञ्चित्प्रजा राज्ञा ह्यरक्षिताः।<br>चतुर्थं तस्य पापस्य राजा विन्दति भारत।।	</td><td>	13-96-36a<br>13-96-36b	
</td></tr>
				
<tr><td>
	अथाहुः सर्वमेवैति भूयोऽर्धमिति निश्चयः।<br>चतुर्थं मतमस्माकं मनोः श्रुत्वानुशासनम्।।	</td><td>	13-96-37a<br>13-96-37b	
</td></tr>
				
<tr><td>
	शुभं वा यच्च कुर्वन्ति प्रजा राज्ञा सुरक्षिताः।<br>चतुर्थं तस्य पुण्यस्य राजा चाप्नोति भारत।।	</td><td>	13-96-38a<br>13-96-38b	
</td></tr>
				
<tr><td>
	जीवन्तं त्वानुजीवन्तु प्रजाः सर्वा युधिष्ठिर।<br>पर्जन्यमिव भूतानि महाद्रुममिवाण्डजाः।।	</td><td>	13-96-39a<br>13-96-39b	
</td></tr>
				
<tr><td>
	कुबेरमिव रक्षांसि शतक्रतुमिवामराः।<br>ज्ञातयस्त्वाऽनुजीवन्तु सुहृदश्च परन्तप।।	</td><td>	13-96-40a<br>13-96-40b	
</td></tr>
<tr><td>
	।। इति श्रीमन्महाभारते अनुशासनपर्वणि <br>दानधर्मपर्वणि षण्णवतितमोऽध्यायः।। 96 ।।	</td><td>		
</td></tr></tbody>