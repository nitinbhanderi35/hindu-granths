<span style="font-size: 14pt; line-height: 200%">युधिष्ठिर उवाच*। <br>
पितामह महाप्राज्ञ सर्वशास्त्रविशारद।<br>
किं जप्यं जपतो नित्यं भवेद्धर्मफलं महत्।। 1 <br>
प्रस्थाने वा प्रवेशे वा प्रवृत्ते वाऽपि कर्मणि।<br>
दैवे वा श्राद्धकाले वा किं जप्यं कर्मसाधनम्।। 2 <br>
शान्तिकं पौष्टिकं रक्षा शत्रुघ्नं भयनाशनम्।<br>
जप्यं यद्ब्रह्म समितं तद्भवान्वक्तुमर्हति।। 3 <br>
भीष्म उवाच। <br>
व्यासप्रोक्तमिमं मन्त्रं शृणुष्वैकमना नृप।<br>
सावित्र्या विहितं दिव्यं सद्यः पावविमोचनम्।। 4 <br>
शृणु मन्त्रविधिं कृत्स्नं प्रोच्यमानं मयाऽनघ।<br>
यं श्रुत्वा पाण्डवश्रेष्ठ सर्वपापैः प्रमुच्यते।। 5 <br>
रात्रावहनि धर्मज्ञ जपन्पापैर्न लिप्यते।<br>
तत्तेऽहं सम्प्रवक्ष्यामि शृणुष्वैकमना नृप।। 6 <br>
आयुष्मान्भवते चैव यं श्रुत्वा पार्थिवात्मज।<br>
पुरुषस्तु सुसिद्धार्थः प्रेत्य चेह च मोदते।। 7 <br>
सेवितं सततं राजन्पुरा राजर्षिसत्तमैः।<br>
क्षत्रधर्मपैरर्नित्यं सत्यव्रतपरायणैः।। 8 <br>
इदमाह्निकमव्यग्रं कुर्वद्भिर्नियतैः सदा।<br>
नृपैर्भरतशार्दूल प्राप्यते श्रीरनुत्तमा।। 9 <br>
नमो वसिष्ठाय महाव्रताय<br>
पराशरं वेदनिधइं नमस्ते।<br>
नमोस्त्वनन्ताय महोरगाय<br>
नमोस्तु सिद्धेभ्य इहाक्षयेभ्यः।। 10 <br>
नमोस्त्वृषिभ्यः परमं परेषां<br>
देवेषु देवं वरदं वराणाम्।<br>
सहस्रशीर्षाय नमः शिवाय<br>
सहस्रनामाय जनार्दनाय।। 11 <br>
अजैकपादहिर्बुध्न्यः पिनाकी चापराजितः।<br>
ऋतश्च पितृरूपश्च त्र्यम्बकश्च महेश्वरः।। 12 <br>
वृषाकपिश्च शंभुश्च हवनोऽथेश्वरस्तथा।<br>
एकादशैते प्रथिता रुद्रास्त्रिभुवनेश्वराः।। 13 <br>
शतमेतत्समाम्नातं शतरुद्रे महात्मनाम्।। 14 <br>
अंशो भगश्च मित्रश्च वरुणश्च जलेश्वरः।<br>
तथा धाताऽर्यमा चैव जयन्तो भास्करस्तथा।। 15 <br>
त्वष्टा पूषा तथैवेन्द्रो द्वादशो विष्णुरुच्यते।<br>
इत्येते द्वादशादित्याः काश्यपेया इति श्रुतिः।। 16 <br>
धरो ध्रुवश्च सोमश्च सावित्रोऽथानिलोऽनलः।<br>
प्रत्यूषश्च प्रभासश्च वसवोष्टौ प्रकीर्तिताः।। 17 <br>
नासत्यश्चापि दस्रश्च स्मृतौ द्वावश्विनावपि।<br>
मार्तण्डस्यात्मजावेतौ संज्ञानासाविनिर्गतौ।। 18 <br>
अतः परं प्रवक्ष्यामि लोकानां कर्मसाक्षिणः।<br>
अपि यज्ञस्य वेत्तारो दत्तस्य सुकृतस्य च।। 19 <br>
अदृश्याः सर्वभूतेषु पश्यन्ति त्रिदशेश्वराः। <br>
शुभाशुभानि कर्माणि मृत्युः कालश्च सर्वशः।। 20 <br>
विश्वेदेवाः पितृगणा मूर्तिमन्तस्तपोधनाः।<br>
मुनयश्चैव सिद्धाश्च तपोमोक्षपरायणाः।<br>
शुचिस्मिताः कीर्तयतां प्रयच्छन्ति शुभं नृणाम्।। 21 <br>
प्रजापतिकृतानेतान्लोकान्दिव्येन तेजसा।<br>
वसन्ति सर्वलोकेषु प्रयताः सर्वकर्मसु।। 22 <br>
प्राणानामीश्वरानेतान्कीर्तयन्प्रयतो नरः।<br>
धर्मार्थकामैर्विपुलैर्युज्यते सह नित्यशः।। 23 <br>
लोकांश्च लभते पुण्यान्विश्वेश्वरकृताञ्शुभान्।<br>
एते देवास्त्रयस्त्रिंशत्सर्वभूतगणेश्वराः।। 24 <br>
नन्दीश्वरो महाकायो ग्रामणीर्वृषभध्वजः।<br>
ईश्वराः सर्वलोकानां गणेश्वरविनायकाः।। 25 <br>
सौम्या रौद्रा गणाश्चैव योगभूतगणास्तथा।<br>
ज्योतींषि सरितो व्योम सुपर्णः पतगेश्वरः।। 26 <br>
पृथिव्यां तपसा सिद्धाः स्थावराश्च चरास्च ह।<br>
हिमवान्गिरयः सर्वे चत्वारश्च महार्णवाः।। 27 <br>
भवस्यानुचराश्चैव हरतुल्यपराक्रमाः।<br>
विष्णुर्देवोथ जिष्णुश्च स्कन्दश्चाम्बिकया सह।। 28 <br>
कीर्तयन्प्रयतः सर्वान्सर्वपापैः प्रमुच्यते।<br>
अत ऊर्ध्वं प्रवक्ष्यामि मानवानृषिसत्तमान्।। 29 <br>
यवक्रीतश्च रैभ्यश्च अर्वावसुपरावसू।<br>
औशिजश्चैव कक्षीवान्बलश्चाङ्गिरसः सुतः।। 30 <br>
ऋषिर्मेधातिथेः पुत्रः कण्वो बर्हिषदस्तथा।<br>
ब्रह्मतेजोमयाः सर्वे कीर्तिता लोकभावनाः।। 31 <br>
लभन्ते हि शुभं सर्वे रुद्रानलवसुप्रभाः।<br>
भुवि कृत्वा शुभं कर्म मोदन्ते दिवि दैवतैः।। 32 <br>
महेन्द्रगुरवः सप्त प्राचीं वै दिशमाश्रिताः।<br>
प्रयतः कीर्तयेदेताञ्शक्रलोके महीयते।। 33 <br>
उन्मुचुः प्रमुचुश्चैव स्वस्त्यात्रेयश्च वीर्यवान्।<br>
दृढव्यश्चोर्ध्वबाहुश्च तृणसोमाङ्गिरास्तथा।। 34 <br>
मित्रावरुणयोः पुत्रस्तथाऽगस्त्यः प्रतापवान्।<br>
धर्मराजर्त्विजः सप्त दक्षिणां दिशमाश्रिताः।। 35 <br>
दृढेयुश्च ऋतेयुश्च परिव्याधश्च कीर्तिमान्।<br>
एकतश्च द्वितश्चैव त्रितश्चादित्यसन्निभाः।। 36 <br>
अत्रेः पुत्रश्च धर्मात्मा ऋषिः सारस्वतस्तथा।<br>
वरुणस्यर्त्विजः सप्त पश्चिमां दिशमाश्रिताः।। 37 <br>
अत्रिर्वसिष्ठो भगवान्कश्यपश्च महानृषिः।<br>
गौतमश्च भरद्वाजो विश्वामित्रोथ कौशिकः।। 38 <br>
ऋचीकतनयश्चोग्रो जमदग्निः प्रतापवान्।<br>
धनेश्वरस्य गुरवः सप्तैते उत्तराश्रिताः।। 39 <br>
अपरे मुनयः सप्त दिक्षु सर्वास्वधिष्ठिताः।<br>
कीर्तिस्वस्तिकरा नॄणां कीर्तिता लोकभावनाः।। 40 <br>
धर्मः कामश्च कालश्च वसुर्वासुकिरेव च।<br>
अनन्तः कपिलश्चैव सप्तैते धरणीधराः।। 41 <br>
रामो व्यासस्तथा द्रौणिरश्वत्थामा च लोमशः।<br>
इत्येते मुनयो दिव्या एकैकः सप्तसप्तधा।। 42 <br>
शान्तिस्वस्तिकरा लोके दिशांपालाः प्रतीर्तिताः।<br>
यस्यांयस्यां दिशि ह्येते तन्मुखः शरणं व्रजेत्।। 43 <br>
स्रष्टारः सर्वभूतानां कीर्तिता लोकपावनाः।<br>
संवर्तो मेरुसावर्णो मार्कण्डेयश्च धार्मिकः।। 44 <br>
साङ्ख्ययोगौ नारदश्च दुर्वासाश्च महानृषिः।<br>
अत्यन्ततपसो दान्तास्त्रिषु लोकेषु विश्रुताः।। 45 <br>
अपरे रुद्रसङ्काशाः कीर्तिता ब्रह्मलौकिकाः।<br>
अपुत्रो लभते पुत्रं दरिद्रो लभते धनम्।। 46 <br>
तथा धर्मार्थकामेषु सिद्धिं च लभते नरः।<br>
पृथुं वैन्यं नृपवरं पृथ्वी यस्याभवत्सुता।। 47 <br>
प्रजापतिं सार्वभौमं कीर्तयेद्वसुधाधिपम्।<br>
आदित्यवंशप्रभवं महेन्द्रसमविक्रमम्।। 48 <br>
पुरूरवसमैलं च त्रिषु लोकेषु विश्रुतम्।<br>
बुधस्य दयितं पुत्रं कीर्तयेद्वसुधाधिपम्।। 49 <br>
त्रिलोकविश्रुतं वीरं भरतं च प्रकीर्तयेत्।<br>
गवामयेन यज्ञेन येनेष्टं वै कृते युगे।। 50 <br>
रन्तिदेवं महादेवं कीर्तयेत्परमद्युतिम्।<br>
विश्वजित्तपसोपेतं लक्षण्यं लोकपूजितम्।। 51 <br>
तथा श्वेतं च राजर्षिं कीर्तयेत्परमुद्यतिम्।<br>
सगरस्यात्मजा येन प्लावितास्तारितास्तथा।। 52 <br>
हुताशनसमानेतान्महारूपान्महौजसः।<br>
उग्रकायान्महासत्वान्कीर्तयेत्कीर्तिवर्धनान्।। 53 <br>
देवानृषिगणांश्चैव नृपांश्च जगतीश्वरान्।<br>
साङ्ख्यं योगं च परमं हव्यं कव्यं तथैव च।। 54 <br>
कीर्तितं परमं ब्रह्म सर्वश्रुतिपरायणम्।<br>
मङ्गल्यं सर्वभूतानां पवित्रं बहु कीर्तितम्।। 55 <br>
व्याधिप्रशमनं श्रेष्ठं पौष्टिकं सर्वकर्मणाम्।<br>
प्रयतः कीर्तयेच्चैतान्कल्यं सायं च भारत।। 56 <br>
एते वै यान्ति वर्षन्ति भान्ति वान्ति सृजन्ति च।<br>
एते विनायकाः श्रेष्ठा दक्षाः क्षान्ता जितेन्द्रियाः।। 57 <br>
नराणामशुभं सर्वे व्यपोहन्ति प्रकीर्तिताः।<br>
साक्षिभूता महात्मानः पापस्य सुकृतस्य च।। 58 <br>
एतान्वै कल्यमुत्थाय कीर्तयञ्शुभमश्नुते।<br>
नाग्निचोरभयं तस्य न मार्गप्रतिरोधनम्।। 59 <br>
एतान्कीर्तयतां नित्यं दुःस्वप्नो नश्यते नृणाम्।<br>
मुच्यते सर्वपापेभ्यः स्वस्तिमांश्च गृहान्व्रजेत्।। 60 <br>
दीक्षाकालेषु सर्वेषु यः पठेन्नियतो द्विजः।<br>
न्यायवानात्मनिरतः क्षान्तो दान्तोऽनसूयकः।। 61 <br>
रोगार्तो व्याधियुक्तो वा पठन्पापात्प्रमुच्यते।<br>
वास्तुमध्ये तु पठतः कुले स्वस्त्ययनं भवेत्।। 62 <br>
क्षेत्रमध्ये तु पठतः सर्वं सस्यं प्ररोहति।<br>
गच्छतः क्षेममध्वानं ग्रामान्तरगतः पठन्।। 63 <br>
आत्मनश्च सुतानां च दाराणां च धनस्य च।<br>
बीजानामोषधीनां च रक्षामेतां प्रयोजयेत्।। 64 <br>
एतान्सङ्ग्रामकाले तु पठतः क्षत्रियस्य तु।<br>
व्रजन्ति रिपवो नाशं क्षेमं च परिवर्तते।। 65 <br>
एतान्दैवे च पित्र्ये च पठतः पुरुषस्य हि।<br>
भुञ्जते पितरः कव्यं हव्यं च त्रिदिवौकसः।। 66 <br>
न व्याधिश्वापदभयं न द्विपान्न हि तस्करात्।<br>
कश्मलं लघुतां याति पाप्मना च प्रमुच्यते।। 67 <br>
यानपात्रे च याने च प्रवासे राजवेश्मनि।<br>
परां सिद्धिमवाप्नोति सावित्रीं ह्युत्तमां पठन्।। 68 <br>
न च राजभयं तेषां न पिशाचान्न राक्षसात्।<br>
नाग्न्यम्बुपवनव्यालाद्भयं तस्योपजायते।। 69 <br>
चतुर्णामपि वर्णानामाश्रमस्य विशेषतः।<br>
करोति सततं शान्तिं सावित्रीमुत्तमां पठन्।। 70 <br>
नाग्निर्दहति काष्ठानि सावित्री यत्र पठ्यते।<br>
न तत्र बालो म्रियते न च तिष्ठन्ति पन्नगाः।। 71 <br>
न तेषां विद्यते दुःखं गच्छन्ति परमां गतिम्।<br>
ये शृण्वन्ति महद्ब्रह्म सावित्रीगुणकीर्तनम्।। 72 <br>
गवां मध्ये तु पठतो गावोऽस्य बहुवत्सलाः।<br>
प्रस्थाने वा प्रवासे वा सर्वावस्थां गतः पठेत्।। 73 <br>
जपतां जुह्वतां चैव नित्यं च प्रयतात्मनाम्।<br>
ऋषीणां परमं जप्यं गुह्यमेतन्नराधिप।। 74 <br>
याथातथ्येन सिद्धस्य इतिहासं पुरातनम्।<br>
पराशरमतं दिव्यं शक्राय कथितं पुरा।। 75 <br>
तदेतत्ते समाख्यातं तथ्यं ब्रह्म सनातनम्।<br>
हृदयं सर्वभूतानां श्रुतिरेषा सनातनी।। 76 <br>
सोमादित्यान्वयाः सर्वे राघवाः कुरवस्तथा।<br>
पठन्ति शुचयो नित्यं सावित्रीं प्राणिनां गतिं।। 77 <br>
अभ्यासे नित्यं देवानां सप्तर्षीणां ध्रुवस्य च।<br>
मोक्षणं सर्वकृच्छ्राणां मोचयत्यशुभात्सदा।। 78 <br>
वृद्धैः काश्यपगौतमप्रभृतिभिर्भृग्वङ्गिरोत्र्यादिभिः<br>
शुक्रागस्त्यबृहस्पतिप्रभृतिभिर्ब्रह्मह्मर्षिभिः सेवितम्।<br>
भारद्वाजमतं ऋचीकतनयैः प्राप्तं वसिष्ठात्पुनः<br>
सावित्रीमधिगम्य शक्रवसुभिः कृत्स्ना जिता दानवाः।। 79 <br>
यो गोशतं कनकशृङ्गमयं ददाति<br>
विप्राय वेदविदुषे च बहुश्रुताय।<br>
दिव्यां च भारतकथां कथयेच्च नित्यं<br>
तुल्यं फलं भवति तस्य च तस्य चैव।। 80 <br>
धर्मो विवर्धति भृगोः परिकीर्तनेन<br>
वीर्यं विवर्धति पसिष्ठनमोनतेन।<br>
सङ्ग्रामजिद्भवति चैव रघुं नमस्य-<br>
न्स्यादश्विनौ च परिकीर्तयतो न रोगः।। 81 <br>
एषा ते कथिता राजन्सावित्री ब्रह्मशाश्वती।<br>
विवक्षुरसि यच्चान्यत्तत्ते वक्ष्यामि भारत।। 82 <br>
।। इति श्रीमन्महाभारते अनुशासनपर्वणि<br>
दानधर्मपर्वणि पञ्चपञ्चाशदधिकद्विशततमोऽध्यायः।। 255 ।। <br>
</span>
