				
<tbody><tr><td>
	<b>युधिष्ठिर उवाच।</b>	</td><td>	13-177-1x	
</td></tr>
				
<tr><td>
	अहिंसा परमो धर्म इत्युक्तं बहुशस्त्वया।<br>श्राद्धेषु च भवानाह पितॄणां मांसमीप्सितम्।।	</td><td>	13-177-1a<br>13-177-1b	
</td></tr>
				
<tr><td>
	मांसैर्बहुविधैः प्रोक्तस्त्वया श्राद्धविधिः पुरा।<br>अहत्वा च कुतो मांसमेवमेतद्विरुध्यते।।	</td><td>	13-177-2a<br>13-177-2b	
</td></tr>
				
<tr><td>
	जातो नः संशयो धर्मे मांसस्य परिवर्जने।<br>दोषो भक्षयत कः स्यात्कश्चाभक्षयतो गुणः।।	</td><td>	13-177-3a<br>13-177-3b	
</td></tr>
				
<tr><td>
	हत्वा भक्षयतो वाऽपि परेणोपहृतस्य वा।<br>हन्याद्वा यः परस्यार्थे क्रीत्वा वा भक्षयेन्नरः।।	</td><td>	13-177-4a<br>13-177-4b	
</td></tr>
				
<tr><td>
	एतदिच्छामि तत्त्वेन कथ्यमानं त्वयाऽनघ।<br>निश्चयेन चिकीर्षामि धर्ममेतं सनातनम्।।	</td><td>	13-177-5a<br>13-177-5b	
</td></tr>
				
<tr><td>
	कथमायुरवाप्नोति कथं भवति सत्ववान्।<br>कथमव्यङ्गतामेति लक्षण्यो जायते कथम्।।	</td><td>	13-177-6a<br>13-177-6b	
</td></tr>
<tr><td>
	<b>भीष्म उवाच।</b>	</td><td>	13-177-7x	
</td></tr>
				
<tr><td>
	मांसस्याभक्षणाद्राजन्यो धर्मः कुरुनन्दन।<br>तं मे शृणु यथातत्त्वं यश्चास्य विधिरुत्तमः।।	</td><td>	13-177-7a<br>13-177-7b	
</td></tr>
				
<tr><td>
	रूपमव्यङ्गतामायुर्बुद्धिं सत्वं बलं स्मृतिम्।<br>प्राप्तुकामैर्नरैर्हिंसा वर्जनीया कृतात्मभिः।।	</td><td>	13-177-8a<br>13-177-8b	
</td></tr>
				
<tr><td>
	ऋषीणामत्र संवादो बहुशः कुरुनन्दन।<br>बभूव तेषां तु मतं यत्तच्छृणु युधिष्ठिर।।	</td><td>	13-177-9a<br>13-177-9b	
</td></tr>
				
<tr><td>
	यो यजेताश्वमेधेन मासिमासि यतव्रतः।<br>वर्जयेन्मधु मांसं च सममेतद्युधिष्ठिर।।	</td><td>	13-177-10a<br>13-177-10b	
</td></tr>
				
<tr><td>
	सप्तर्षयो वालखिल्यास्तथैव च मरीचिपाः।<br>मांसस्याभक्षणं राजन्प्रशंसन्ति मनीषिणः।।	</td><td>	13-177-11a<br>13-177-11b	
</td></tr>
				
<tr><td>
	न भक्षयति यो मांसं न च हन्यान्न घातयेत्।<br>तन्मित्रं सर्वभूतानां मनुः स्वायंभुवोऽब्रवीत्।।	</td><td>	13-177-12a<br>13-177-12b	
</td></tr>
				
<tr><td>
	अधृष्यः सर्वभूतानां विश्वास्यः सर्वजन्तुषु।<br>साधूनां सम्मतो नित्यं भवेन्मांसं विवर्जयन्।।	</td><td>	13-177-13a<br>13-177-13b	
</td></tr>
				
<tr><td>
	स्वमांसं परमांसेन यो वर्धयितुमिच्छति।<br>अविश्वास्योऽवसीदेत्स इति होवाच नारदः।।	</td><td>	13-177-14a<br>13-177-14b	
</td></tr>
				
<tr><td>
	ददाति यजते चापि तपस्वी च भवत्यपि।<br>मधुमांसनिवृत्त्येति प्राह चैवं बृहस्पतिः।।	</td><td>	13-177-15a<br>13-177-15b	
</td></tr>
				
<tr><td>
	मासिमास्यश्वमेधेन यो यजेत शतं समाः।<br>न खादति च यो मांसं सममेतन्मतं मम।।	</td><td>	13-177-16a<br>13-177-16b	
</td></tr>
				
<tr><td>
	सदा यजति सत्रेण सदा दानं प्रयच्छति।<br>सदा तपस्वी भवति मद्यमांसविवर्जनात्।।	</td><td>	13-177-17a<br>13-177-17b	
</td></tr>
				
<tr><td>
	सर्वे वेदा न तत्कुर्युः सर्वे यज्ञाश्च भारत।<br>यो भक्षयित्वा मांसानि पश्चादपि निवर्तते।।	</td><td>	13-177-18a<br>13-177-18b	
</td></tr>
				
				
<tr><td>
	`भक्षयित्वा निमित्तेऽपि दुष्करं कुरुते तपः।'<br>दुष्करं च रसज्ञेन मांसस्य परिवर्जनम्।<br>चर्तुं व्रतमिदं श्रेष्ठं सर्वप्राण्यभयप्रदम्।।	</td><td>	13-177-19a<br>13-177-19b<br>13-177-19c	
</td></tr>
				
				
<tr><td>
	सर्वभूतेषु यो विद्वान्ददात्यभयदक्षिणाम्।<br>दाता भवति लोके स प्राणानां नात्र संशयः।<br>एवं वै परमं धर्मं प्रशंसन्ति मनीषिणः।।	</td><td>	13-177-20a<br>13-177-20b<br>7-117-20c	
</td></tr>
				
<tr><td>
	प्राणा यथाऽऽत्मनोऽभीष्टा भूतानामपि वै तथा।<br>आत्मौपम्येन गन्तव्यं बुद्धिमद्भिः कृतात्मभिः।।	</td><td>	13-177-21a<br>13-177-21b	
</td></tr>
				
				
<tr><td>
	विकीर्णकर्णकेनापि तृणमस्पन्दने भयम्।<br>किं पुनर्हन्यमानानां तरसा जीवितार्थिनाम्।<br>अरोगाणामपापानां पापैर्मांसोपजीविभिः।।	</td><td>	13-177-22a<br>13-177-22b<br>13-177-22c	
</td></tr>
				
<tr><td>
	मृत्युतो भयमस्तीति शङ्कायां दुःखमुत्तरम्।<br>धर्मस्यायतनं तस्मान्मांसस्य परिवर्जनम्।।	</td><td>	13-177-23a<br>13-177-23b	
</td></tr>
				
<tr><td>
	अहिंसा परमो धर्मस्तथाऽहिंसा परं तपः।<br>अहिंसा परमं सत्यं ततो धर्मः प्रवर्तते।।	</td><td>	13-177-24a<br>13-177-24b	
</td></tr>
				
<tr><td>
	न हि मांसं तृणात्काष्ठादुपलाद्वाऽपि जायते।<br>हत्वा जन्तुं ततो मांसं तस्माद्दोषस्तु भक्षणे।।	</td><td>	13-177-25a<br>13-177-25b	
</td></tr>
				
<tr><td>
	स्वाहास्वाधामृतभुजो देवाः सत्यार्जवप्रियाः।<br>राक्षसेन्द्रभयान्मुक्ताः सर्वभूतपरायणाः।।	</td><td>	13-177-26a<br>13-177-26b	
</td></tr>
				
<tr><td>
	कान्तारेष्वथ घोरेषु दुर्गेषु गहनेषु च।<br>रात्रावहनि सन्ध्यासु चत्वरेषु सभासु च।।	</td><td>	13-177-27a<br>13-177-27b	
</td></tr>
				
<tr><td>
	उद्यतेषु च शस्त्रेषु मृगव्यालहतेषु च।<br>अमांसभक्षणाद्राजन्न भयं तेषु विद्यते।।	</td><td>	13-177-28a<br>13-177-28b	
</td></tr>
				
<tr><td>
	शरण्यः सर्वभूतानां विश्वास्यः सर्वजन्तुषु।<br>अनुद्वेगकरो लोके न चाप्युद्विजते सदा।।	</td><td>	13-177-29a<br>13-177-29b	
</td></tr>
				
<tr><td>
	यदि चेत्स्वादको न स्यान्न तदा घातको भवेत्।<br>घातकः खादकार्थाय तद्धातयति वै नरः।।	</td><td>	13-177-30a<br>13-177-30b	
</td></tr>
				
<tr><td>
	अभक्ष्यमेतदिति वै इति हिंसा निवर्तते।<br>खादकक्रमतो हिंसा मृगादीनां प्रवर्तते।।	</td><td>	13-177-31a<br>13-177-31b	
</td></tr>
				
<tr><td>
	यस्माद्ग्रसति चैवायुर्हिंसकानां महाद्युते।<br>तस्माद्विवर्जयेन्मांसं य इच्छेद्भूतिमात्मनः।।	</td><td>	13-177-32a<br>13-177-32b	
</td></tr>
				
<tr><td>
	त्रातारं नाधिगच्छन्ति रौद्राः प्राणिविहिंसकाः।<br>उद्वेजकास्तु भूतानां यथा व्यालमृगास्तथा।।	</td><td>	13-177-33a<br>13-177-33b	
</td></tr>
				
<tr><td>
	लोभाद्वा बुद्धिमोहाद्वा बलवीर्यार्थमेव च।<br>संसर्गादथ पापानामधर्मो रुचितो नृणाम्।।	</td><td>	13-177-34a<br>13-177-34b	
</td></tr>
				
<tr><td>
	स्वमांसं परमांसेन यो वर्धयितुमिच्छति।<br>उद्विग्नराष्ट्रे वसति यत्र यत्राभिजायते।।	</td><td>	13-177-35a<br>13-177-35b	
</td></tr>
				
<tr><td>
	धन्यं यशस्यामायुष्यं स्वर्ग्यं स्वस्त्ययनं महत्।<br>मांसस्याभक्षणं प्राहुर्नियताः परमर्षयः।।	</td><td>	13-177-36a<br>13-177-36b	
</td></tr>
				
<tr><td>
	इदं तु खलु कौन्तेय श्रुतमासीत्पुरा मया।<br>मार्कण्डेयस्य वदतो ये दोषा मांसभक्षणे।।	</td><td>	13-177-37a<br>13-177-37b	
</td></tr>
				
<tr><td>
	यो हि खादति सांसानि प्राणिनां जीवितैषिणाम्।<br>सदा भवति वै पापः प्राणिहन्ता तथैव सः।।	</td><td>	13-177-38a<br>13-177-38b	
</td></tr>
				
<tr><td>
	धनेन क्रयिको हन्ति खादकश्चोपभोगतः।<br>घातको वधबन्धाभ्यामित्येष त्रिविधो वधः।।	</td><td>	13-177-39a<br>13-177-39b	
</td></tr>
				
<tr><td>
	अखादन्ननुमोदंश्च भावदोषेण मानवः।<br>योऽनुमोदति हन्यन्तं सोऽपि दोषेण लिप्यते।।	</td><td>	13-177-40a<br>13-177-40b	
</td></tr>
				
<tr><td>
	अधृष्यः सर्वभूतानामायुष्मान्निरुजः सदा।<br>भवत्यभक्षयन्मासं दयावान्प्राणिनामिह।।	</td><td>	13-177-41a<br>13-177-41b	
</td></tr>
				
<tr><td>
	हिरण्यदानैर्गोदानैर्भूमिदानैश्च सर्वशः।<br>मांसस्याभक्षणे धर्मो विशिष्ट इति नः श्रुतिः।।	</td><td>	13-177-42a<br>13-177-42b	
</td></tr>
				
<tr><td>
	अप्रोक्षितं वृथामासं विधिहीनं न भक्षयेत्।<br>भक्षयन्निरयं याति नरो नास्त्यत्र संशयः।।	</td><td>	13-177-43a<br>13-177-43b	
</td></tr>
				
<tr><td>
	प्रोक्षिताभ्युक्षितं मांसं तथा ब्राह्म्णकाम्यया।<br>अल्पदोषमिति ज्ञेयं विपरिते तु लिप्यते।।	</td><td>	13-177-44a<br>13-177-44b	
</td></tr>
				
<tr><td>
	खादकस्य कृते जन्तून्यो हन्यात्पुरुषाधमः।<br>महादोषकरस्तत्र घातको न तु खादकः।।	</td><td>	13-177-45a<br>13-177-45b	
</td></tr>
				
<tr><td>
	इज्यायज्ञश्रुतिकृतैर्या मार्गैरबुधोऽधमः।<br>हन्याज्जन्तून्मांसगृध्नुः स वै नरकभाङ्नरः।।	</td><td>	13-177-46a<br>13-177-46b	
</td></tr>
				
<tr><td>
	भक्षयित्वाऽपि यो मांसं पश्चादपि निवर्तते।<br>तस्यापि सुमहान्धर्मो यः पापाद्विनिवर्तते।।	</td><td>	13-177-47a<br>13-177-47b	
</td></tr>
				
<tr><td>
	आहर्ता चानुमन्ता च विशस्ता क्रयविक्रयी।<br>संस्कर्ता चोपभोक्ता च घातकाः सर्व एव ते।।	</td><td>	13-177-48a<br>13-177-48b	
</td></tr>
				
<tr><td>
	इदमन्यत्तु वक्ष्यामि प्रमाणं विधिनिर्मितम्।<br>पुराणमुषिभिर्जुष्टं वेदेषु परिनिश्चितम्।।	</td><td>	13-177-49a<br>13-177-49b	
</td></tr>
				
<tr><td>
	प्रवृत्तिलक्षणे धर्मे फलार्थिभिरभिद्रुते।<br>यथोक्तं राजशार्दूल न तु तन्मोक्षकारणम्।।	</td><td>	13-177-50a<br>13-177-50b	
</td></tr>
				
				
<tr><td>
	हविर्यत्संस्कृतं मन्त्रैः प्रोक्षिताभ्युक्षितं शुचि।<br>वेदोक्तेन प्रमाणेन पितॄणां प्रक्रियासु च।<br>प्रवृत्तिधर्मिणा भक्ष्यं नान्यथा मनुरब्रवीत्।।	</td><td>	13-177-51a<br>13-177-51b<br>13-177-51c	
</td></tr>
				
<tr><td>
	अस्वर्ग्यमयशस्यं च रक्षोवद्भरतर्षभ।<br>विधिहीनं नरः पूर्वं मांसं राजन्न भक्षयेत्।।	</td><td>	13-177-52a<br>13-177-52b	
</td></tr>
				
<tr><td>
	य इच्छेत्पुरुषोऽत्यन्तमात्मानं निरुपद्रवम्।<br>स वर्जयेत मांसानि प्राणिनामिह सर्वशः।।	</td><td>	13-177-53a<br>13-177-53b	
</td></tr>
				
<tr><td>
	श्रूयते हि पुराकल्पे नृणां व्रीहिमयः पशुः।<br>येनायजन्त विद्वांसः पुण्यलोकपरायणाः।।	</td><td>	13-177-54a<br>13-177-54b	
</td></tr>
				
<tr><td>
	ऋषिभिः संशयं पृष्टो वसुश्चेदिपतिः पुरा।<br>अभक्ष्यमपि मांसं यः प्राह भक्ष्यमिति प्रभो।।	</td><td>	13-177-55a<br>13-177-55b	
</td></tr>
				
<tr><td>
	आकाशादवनिं प्राप्तस्ततः स पृथिवीपतिः।<br>यस्तदेव पुनश्चोक्त्वा विवेश धरणीतलम्।।	</td><td>	13-177-56a<br>13-177-56b	
</td></tr>
				
<tr><td>
	प्रजानां हितकामेन त्वगस्त्येन महात्मना।<br>आरण्याः सर्वदैवत्याः प्रोक्षितास्तापसैर्मृगाः।।	</td><td>	13-177-57a<br>13-177-57b	
</td></tr>
				
<tr><td>
	क्रिया ह्येवं न हीयन्ते पितृदैवतसंश्रिताः।<br>प्रीयन्ते पितरश्चैव न्यायतो मांसतर्पिताः।।	</td><td>	13-177-58a<br>13-177-58b	
</td></tr>
				
<tr><td>
	इदं तु शृणु राजेन्द्र मांसस्याभक्षणे गुणाः।<br>[अभक्षणे सर्वसुखं मांसस्य मनुजाधिप।।]	</td><td>	13-177-59a<br>13-177-59b	
</td></tr>
				
<tr><td>
	यस्तु वर्षशतं पूर्णं तपस्तप्येत्सुदारुणम्।<br>यश्चैव वर्जयेन्मांसं सममेतन्मतं मम।।	</td><td>	13-177-60a<br>13-177-60b	
</td></tr>
				
<tr><td>
	कौमुद्यास्तु विशेषेण शुक्लपक्षे नराधिप।<br>वर्जयेत्सर्वमांसानि धर्मो ह्यत्र विधीयते।।	</td><td>	13-177-61a<br>13-177-61b	
</td></tr>
				
<tr><td>
	[चतुरो वार्षिकान्मासान्यो मांसं परिवर्जयेत्।<br>चत्वारि भद्राण्याप्नोति कीर्तिमायुर्यशो बलम्।।	</td><td>	13-177-62a<br>13-177-62b	
</td></tr>
				
<tr><td>
	अथवा मासमेकं वै सर्वमांसान्यभक्षयन्।<br>अतीत्य सर्वदुःखानि सुखं जीवेन्निरामयः।।	</td><td>	13-177-63a<br>13-177-63b	
</td></tr>
				
<tr><td>
	वर्जयन्ति हि मांसानि मासशः पक्षशोपि वा।<br>तेषां हिंसानिवृत्तानां ब्रह्मलोको विधीयते।।]	</td><td>	13-177-64a<br>13-177-64b	
</td></tr>
				
<tr><td>
	मांसं तु कौमुदं पक्षं वर्जितं पार्थ राजभिः।<br>सर्वभूतात्मभूतस्थैर्विदितार्थपरावरैः।।	</td><td>	13-177-65a<br>13-177-65b	
</td></tr>
				
<tr><td>
	नाभागेनाम्बरीषेण गयेन च महात्मना।<br>आयुषाऽथानरण्येन दिलीपरघुसूनुभिः।।	</td><td>	13-177-66a<br>13-177-66b	
</td></tr>
				
<tr><td>
	कार्तवीर्यानिरुद्धाभ्यां नहुषेण ययातिना।<br>नृगेण विष्वगश्वेन तथैव शशबिन्दुना।।	</td><td>	13-177-67a<br>13-177-67b	
</td></tr>
				
<tr><td>
	युवनाश्वेन च तथा शिबिनौशीनरेण च।<br>मुचुकुन्देन मान्धात्रा हरिश्चन्द्रेण वा विभो।।	</td><td>	13-177-68a<br>13-177-68b	
</td></tr>
				
<tr><td>
	सत्यं वदत माऽसत्यं सत्यं धर्मः सनातनः।<br>हरिश्चन्द्रश्चरति वै दिवि सत्येन चन्द्रवत्।।	</td><td>	13-177-69a<br>13-177-69b	
</td></tr>
				
<tr><td>
	श्येनचित्रेण राजेन्द्र सोमकेन वृकेण च।<br>रैवते रन्तिदेवेन वसुना सृञ्जयेन च।।	</td><td>	13-177-70a<br>13-177-70b	
</td></tr>
				
				
<tr><td>
	एतैश्चान्यैश्च राजेन्द्र कृपेण भरतेन च।<br>दुष्यन्तेन करूशेन रामालर्कनलैस्तथा।<br>विचकाश्वेन निमिना जनकेन च धीमता।।	</td><td>	13-177-71a<br>13-177-71b<br>13-177-71c	
</td></tr>
				
<tr><td>
	ऐलेन पृथुना चैंव वीरसेनेन चैव ह।<br>इक्ष्वाकुणा शम्भुना च श्वेतेन सगरेण च।।	</td><td>	13-177-72a<br>13-177-72b	
</td></tr>
				
<tr><td>
	अजेन धुन्धुना चैव तथैव च सुबाहुना।<br>हर्यश्वेन च राजेन्द्र क्षुपेण भरतेन च।।	</td><td>	13-177-73a<br>13-177-73b	
</td></tr>
				
<tr><td>
	एतैश्चान्यैश्च राजेन्द्रि पुरा मांसं न भक्षितम्।<br>शारदं कौमुदं मासं ततस्ते स्वर्गमाप्नुवन्।।	</td><td>	13-177-74a<br>13-177-74b	
</td></tr>
				
<tr><td>
	ब्रह्मलोके च तिष्ठन्ति ज्वलमानाः श्रियाऽन्विताः।<br>उपास्यमाना गन्धर्वैः स्त्रीसहस्रसमन्विताः।।	</td><td>	13-177-75a<br>13-177-75b	
</td></tr>
				
<tr><td>
	तदेतदुत्तमं धर्ममहिंसाधर्मलक्षणम्।<br>ये चरन्ति महात्मानो नाकपृष्ठे वसन्ति ते।।	</td><td>	13-177-76a<br>13-177-76b	
</td></tr>
				
<tr><td>
	मधु मांसं च ये नित्यं वर्जयन्तीह धार्मिकाः।<br>जन्मप्रभृति मद्यं च सर्व ते मुनयः स्मृताः।।	</td><td>	13-177-77a<br>13-177-77b	
</td></tr>
				
<tr><td>
	इमं धर्मममांसादं यश्चरेनच्छ्रावयीत वा।<br>अपि चेत्सुदुराचारो न जातु निरयं व्रजेत्।।	</td><td>	13-177-78a<br>13-177-78b	
</td></tr>
				
<tr><td>
	पठेद्वा च इदं राजञ्शृणुयाद्वाऽप्यभीक्ष्णशः।<br>अमांसभक्षणविधिं पवित्रमृषिपूजितम्।।	</td><td>	13-177-79a<br>13-177-79b	
</td></tr>
				
				
<tr><td>
	विमुक्तः सर्वपापेभ्यः सर्वकामैर्महीयते।<br>विशिष्टतां ज्ञातिषु च लभते नात्र संशयः।<br>`अहिंस्रो दानशीलश्च मधुमांसविवर्जितः।।'	</td><td>	13-177-80a<br>13-177-80b<br>13-177-80c	
</td></tr>
				
<tr><td>
	आपन्नश्चापदो मुच्येद्बद्धो मुच्येत बन्धनात्।<br>मुच्येत्तथाऽऽतुरो रोगाद्दुःखान्मुच्येत दुःखितः।।	</td><td>	13-177-81a<br>13-177-81b	
</td></tr>
				
<tr><td>
	तिर्यग्योनिं न गच्छेत रूपवांश्च भवेन्नरः।<br>ऋद्धिमान्वै कुरुश्रेष्ठ प्राप्नुयाच्च महद्यशः।।	</td><td>	13-177-82a<br>13-177-82b	
</td></tr>
				
<tr><td>
	एतत्ते कथितं राजन्मांसस्य परिवर्जने।<br>प्रवृत्तौ च निवृत्तौ च विधानमृषिनिर्मितम्।।	</td><td>	13-177-83a<br>13-177-83b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि सप्तसप्तत्यधिकशततमोऽध्यायः।। 177 ।।	</td><td>		
</td></tr></tbody>