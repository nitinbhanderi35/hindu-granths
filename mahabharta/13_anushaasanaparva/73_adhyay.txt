				
<tbody><tr><td>
	<b>युधिष्ठिर उवाच।</b>	</td><td>	13-73-1x	
</td></tr>
				
<tr><td>
	स्त्रीणां स्वभावमिच्छामि श्रोतुं भरतसत्तम।<br>स्त्रियो हि मूलं दोषाणां लघुचित्ता हि ताः स्मृताः?	</td><td>	13-73-1a<br>13-73-1b	
</td></tr>
<tr><td>
	<b>भीष्म उवाच।</b>	</td><td>	13-73-2x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>नारदस्य च संवादं पुंश्चल्या पञ्चचूडाया।।	</td><td>	13-73-2a<br>13-73-2b	
</td></tr>
				
<tr><td>
	लोकाननुचरन्सर्वान्देवर्षिर्नारदः पुरा।<br>ददर्शाप्सरसं ब्राह्मीं पञ्चचूडामनिन्दिताम्।।	</td><td>	13-73-3a<br>13-73-3b	
</td></tr>
				
<tr><td>
	तां दृष्ट्वा चारुसर्वाङ्गीं पप्रच्चाप्सरसं मुनिः।<br>संशयो हृदि कश्चिन्मे ब्रूहि तन्मे सुमध्यमे।।	</td><td>	13-73-4a<br>13-73-4b	
</td></tr>
				
<tr><td>
	एवमुक्ताऽथ सा विप्रं प्रत्युवाचाथ नारदम्।<br>विषये सति वक्ष्यामि समर्थां मन्यसे च माम्।।	</td><td>	13-73-5a<br>13-73-5b	
</td></tr>
<tr><td>
	<b>नारद उवाच।</b>	</td><td>	13-73-6x	
</td></tr>
				
<tr><td>
	न त्वामविषये भद्रे नियोक्ष्यामि कथञ्चन।<br>स्त्रीणां स्वभावमिच्छामि त्वत्तः श्रोतुं वरानने।।	</td><td>	13-73-6a<br>13-73-6b	
</td></tr>
				
<tr><td>
	एतच्छ्रुत्वा वचस्तस्य देवर्षेरप्सरोत्तमा।<br>प्रत्युवाच न शक्ष्यामि स्त्री सती निन्दितुं स्त्रियः।।	</td><td>	13-73-7a<br>13-73-7b	
</td></tr>
				
<tr><td>
	विदितास्ते स्त्रियो याश्च यादृशाश्च स्वभावतः।<br>न मामर्हसि देवर्षे नियोक्तुं कार्य ईदृशे।।	</td><td>	13-73-8a<br>13-73-8b	
</td></tr>
				
<tr><td>
	तामुवाच स देवर्षिः सत्यं वद सुमध्यमे।<br>मृषावादे भवेद्दोषः सत्ये दोषो न विद्यते।।	</td><td>	13-73-9a<br>13-73-9b	
</td></tr>
				
<tr><td>
	इत्युक्ता सा कृतमतिरभवच्चारुहासिनी।<br>स्त्रीदोषाञ्शाश्वतान्सत्यान्भाषितुं सम्प्रचक्रमे।।	</td><td>	13-73-10a<br>13-73-10b	
</td></tr>
				
<tr><td>
	कुलीना रूपवत्यश्च नाथवत्यश्च योषितः।<br>मर्यादासु न तिष्ठन्ति स दोषः स्त्रीषु नारद	</td><td>	13-73-11a<br>13-73-11b	
</td></tr>
				
<tr><td>
	न स्त्रीभ्यः किञ्चिदन्यद्वै पापीयस्तरमस्ति वै।<br>स्त्रियो हि मूलं दोषाणां तथा त्वमपि वेत्थ ह।।	</td><td>	13-73-12a<br>13-73-12b	
</td></tr>
				
<tr><td>
	समाज्ञातानृद्धिमतः प्रतिरूपान्वशे स्थितान्।<br>पतीनन्तरमासाद्य नालं नार्यः परीक्षितुम्।।	</td><td>	13-73-13a<br>13-73-13b	
</td></tr>
				
<tr><td>
	असद्धर्मस्त्वयं स्त्रीणामस्माकं भवति प्रभो।<br>पापीयसो नरान्यद्वै लज्जां त्यक्त्वा भजामहे।।	</td><td>	13-73-14a<br>13-73-14b	
</td></tr>
				
<tr><td>
	स्त्रियं हि यः प्रार्थयते सन्निकर्षं च गच्छति।<br>ईषच्च कुरुते सेवां तमेवेच्छन्ति योषितः।।	</td><td>	13-73-15a<br>13-73-15b	
</td></tr>
				
<tr><td>
	अनर्थित्वान्मनुष्याणां भयात्परिजनस्य च।<br>मर्यादायाममर्यादाः स्त्रियस्तिष्ठन्ति भर्तृषु।।	</td><td>	13-73-16a<br>13-73-16b	
</td></tr>
				
<tr><td>
	नासां कश्चिदगम्योस्ति नासां वयसि निश्चयः।।<br>विरूपं रूपवन्तं वा पुमानित्येव भुञ्जते।।	</td><td>	13-73-17a<br>13-73-17b	
</td></tr>
				
<tr><td>
	न भयान्नाप्यनुक्रोशान्नार्थहेतोः कथञ्चन।<br>न ज्ञातिकुलसम्बन्धात्स्त्रियस्तिष्ठन्ति भर्तृषु।।	</td><td>	13-73-18a<br>13-73-18b	
</td></tr>
				
<tr><td>
	यौवने वर्तमानानां मृष्टाभरणवाससाम्।<br>नारीणां खैरवृत्तीनां स्पृहयन्ति कुलस्त्रियः।।	</td><td>	13-73-19a<br>13-73-19b	
</td></tr>
				
<tr><td>
	याश्च शश्वद्बहुमता रक्ष्यन्ते दयिताः स्त्रियः।<br>अपि ताः सम्प्रसज्जन्ते कुब्जान्धजडवामनैः।।	</td><td>	13-73-20a<br>13-73-20b	
</td></tr>
				
<tr><td>
	पङ्गुष्वथ च देवर्षे ये चान्ये कुत्सिता नराः।<br>स्त्रीणामगम्यो लोकेऽस्मिन्नास्ति कश्चिन्महामुने।।	</td><td>	13-73-21a<br>13-73-21b	
</td></tr>
				
<tr><td>
	यदि पुंसां गतिर्ब्रह्मन्कथंचिन्नोपपद्यते।<br>अप्यन्योन्यं प्रवर्तन्ते न हि तिष्ठन्ति भर्तृषु।।	</td><td>	13-73-22a<br>13-73-22b	
</td></tr>
				
<tr><td>
	`दुष्टाचाराः पापरता असत्या मायया वृताः।<br>अदृष्टबुद्धिबहुलाः प्रायेणेत्यवगम्यताम्।।	</td><td>	13-73-23a<br>13-73-23b	
</td></tr>
				
<tr><td>
	अलाभात्पुरुषाणां हि भयात्परिजनस्य च।<br>वधबन्धभयाच्चापि स्वयं गुप्ता भवन्ति ताः।।	</td><td>	13-73-24a<br>13-73-24b	
</td></tr>
				
<tr><td>
	चलस्वभावा दुःसेव्या दुर्ग्राह्या भावतस्तथा।<br>प्राज्ञस्य पुरुषस्येह यथाभावास्तथा स्त्रियः।।	</td><td>	13-73-25a<br>13-73-25b	
</td></tr>
				
<tr><td>
	नाग्निस्तृप्यति काष्ठानां नापगानां महोदधिः।<br>नान्तकः सर्वभूतानां न पुंसां वामलोचनाः।।	</td><td>	13-73-26a<br>13-73-26b	
</td></tr>
				
<tr><td>
	इदमन्यच्च देवर्षे रहस्यं सर्वयोषिताम्।<br>दृष्ट्वैव पुरुषं ह्यन्यं योनिः प्रक्लिद्यते स्त्रियाः।।	</td><td>	13-73-27a<br>13-73-27b	
</td></tr>
				
<tr><td>
	कामानामपि दातारं कर्तारं मानसान्त्वयोः।<br>रक्षितारं न मृष्यन्ति स्वभर्तारमसत्स्त्रियः।।	</td><td>	13-73-28a<br>13-73-28b	
</td></tr>
				
<tr><td>
	न कामभोगान्विपुलान्नालङ्कारार्थसञ्चयान्।<br>तथैव बहुमन्वन्ते यथा रत्यामनुग्रहम्।।	</td><td>	13-73-29a<br>13-73-29b	
</td></tr>
				
<tr><td>
	अन्तकः शमनो मृत्युः पातालं बडबामुखम्।<br>क्षुरधारा विषं सर्पो वह्निरित्येकतः स्त्रियः।।	</td><td>	13-73-30a<br>13-73-30b	
</td></tr>
				
				
				
<tr><td>
	यतश्च भूतानि महान्ति पञ्च<br>यतश्च लोका विहिता विधात्रा।<br>यतः पुमांसः प्रमदाश्च निर्मिता-<br>स्ततश्च दोषाः प्रमदासु नारद।।	</td><td>	13-73-31a<br>13-73-31b<br>13-73-31c<br>13-73-31d	
</td></tr>
<tr><td>
	।। इति श्रीमन्महाभारते अनुशासनपर्वणि <br>दानधर्मपर्वणि त्रिसप्ततितमोऽध्यायः।। 73 ।।	</td><td>		
</td></tr></tbody>