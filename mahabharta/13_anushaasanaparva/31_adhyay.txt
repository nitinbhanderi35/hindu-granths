				
<tbody><tr><td>
	<b>युधिष्ठिर उवाच।</b>	</td><td>	13-31-1x	
</td></tr>
				
<tr><td>
	मित्रसौहार्दयोगेन उपदेशं करोति यः।<br>जात्याऽधरस्य राजर्षे दोषस्तस्य भवेन्न वा।।	</td><td>	13-31-1a<br>13-31-1b	
</td></tr>
				
<tr><td>
	एतदिच्छामि तत्त्वेन व्याख्यातुं वै पितामह।<br>सूक्ष्मा गतिर्हि धर्मस्यि यत्र मुह्यन्ति मानवाः।।	</td><td>	13-31-2a<br>13-31-2b	
</td></tr>
<tr><td>
	<b>भीष्म उवाच।</b>	</td><td>	13-31-3x	
</td></tr>
				
				
<tr><td>
	अत्र ते वर्तयिष्यामि शृणु राजन्यथाक्रमम्।<br>`मदुक्तं वचनं राजन्यथान्यायं यथागमम्।'<br>ऋषीणां वदतां पूर्वं श्रुतमासीद्यथा पुरा।।	</td><td>	13-31-3a<br>13-31-3b<br>13-31-3c	
</td></tr>
				
<tr><td>
	उपदेशो न कर्तव्यो जातिहीनस्य कस्य चित्।<br>उपदेशे महान्दोष उपाध्यायस्य भाष्यते।।	</td><td>	13-31-4a<br>13-31-4b	
</td></tr>
				
<tr><td>
	`नाध्यापयेच्छूद्रमिह तथा नैव च याजयेत्।'<br>निदर्शनमिदं राजञ्शृणु मे भरतर्षभ।।	</td><td>	13-31-5a<br>13-31-5b	
</td></tr>
				
<tr><td>
	दुरुक्तवचने राजन्यथापूर्वं युधिष्ठिर।<br>ब्रह्माश्रमपदे वृत्तं पार्श्वे हिमवतः शुभे।।	</td><td>	13-31-6a<br>13-31-6b	
</td></tr>
				
				
<tr><td>
	तत्राश्रमपदं पुण्यं नानावृक्षगणायुतम्।<br>नानागुल्मलताकीर्णं मृगद्विजनिषेवितम्।<br>सिद्धचारणसंघुष्टं रम्यं पुष्पितकाननम्।।	</td><td>	13-31-7a<br>13-31-7b<br>13-31-7c	
</td></tr>
				
<tr><td>
	व्रतिभिर्बहुभिः कीर्णं तापसैरुपशोभितम्।<br>ब्राह्मणैश्च महाभागैः सूर्यज्वलनसन्निभैः।।	</td><td>	13-31-8a<br>13-31-8b	
</td></tr>
				
<tr><td>
	नियमव्रतसम्पन्नैः समाकीर्णं तपस्विभिः।<br>दीक्षितैर्भरतश्रेष्ठ यताहारैः कृतात्मभिः।।	</td><td>	13-31-9a<br>13-31-9b	
</td></tr>
				
<tr><td>
	वेदाध्ययनघोषैश्च नादितं भरतर्षभ।<br>वालखिल्यैश्च बहुभिर्यतिभिश्च निषेवितम्।।	</td><td>	13-31-10a<br>13-31-10b	
</td></tr>
				
<tr><td>
	तत्र कश्चित्समुत्साहं कृत्वा शूद्रो दयान्वितः।<br>आगतो ह्याश्रमपदं पूजितश्च तपस्विभिः।।	</td><td>	13-31-11a<br>13-31-11b	
</td></tr>
				
<tr><td>
	तांस्तु दृष्ट्वा मुनिगणान्देवकल्पान्महौजसः।<br>विविधां वहतो दीक्षां सम्प्राहृष्यत भारत।।	</td><td>	13-31-12a<br>13-31-12b	
</td></tr>
				
<tr><td>
	अथास्य बुद्धिरभावत्तापस्ये भरतर्षभ।<br>ततोऽब्रवीत्कुलपतिं पादौ सङ्गृह्य भारत।।	</td><td>	13-31-13a<br>13-31-13b	
</td></tr>
				
<tr><td>
	भवत्प्रसादादिच्छामि धर्मं चर्तुं द्विजर्षभ।<br>तस्मादभिगतं त्वं मां प्रव्राजयितुमर्हसि।।	</td><td>	13-31-14a<br>13-31-14b	
</td></tr>
				
<tr><td>
	वर्णावरोऽहं भगवञ्शूद्रो जात्याऽस्मि सत्तम।<br>शुश्रूषां कर्तुमिच्छामि प्रपन्नाय प्रसीद मे।।	</td><td>	13-31-15a<br>13-31-15b	
</td></tr>
<tr><td>
	<b>कुलपतिरुवाच।</b>	</td><td>	13-31-16x	
</td></tr>
				
<tr><td>
	न शक्यमिह शूद्रेण लिङ्गमाश्रित्य वर्तितुम्।<br>आस्यतां यदि ते बुद्धिः शुश्रूषानिरतो भव।।	</td><td>	13-31-16a<br>13-31-16b	
</td></tr>
<tr><td>
	शुश्रूषया पराँल्लोकानवाप्स्यसि न संशयः।।	</td><td>	13-31-17a	
</td></tr>
<tr><td>
	<b>भीष्म उवाच।</b>	</td><td>	13-31-18x	
</td></tr>
				
<tr><td>
	एवमुक्तस्तु मुनिना स शूद्रोऽचिन्तयन्नृप।<br>कथमत्र मया कार्यं श्रुद्धा धर्मपरा च मे।।	</td><td>	13-31-18a<br>13-31-18b	
</td></tr>
				
<tr><td>
	विज्ञातमेवं भवतु करिष्ये प्रियमात्मनः।<br>गत्वाऽऽश्रमपदाद्दूरमुटजं कृतवांस्तु सः।।	</td><td>	13-31-19a<br>13-31-19b	
</td></tr>
				
<tr><td>
	तत्र वेदीं च भूमिं च देवतायतनानि च।<br>निवेश्य भरतश्रेष्ठ नियमस्थोऽभवन्मुनिः।।	</td><td>	13-31-20a<br>13-31-20b	
</td></tr>
				
<tr><td>
	अभिषेकांश्च नियमान्देवतायतनेषु च।<br>बलिं च कृत्वा हुत्वा च देवतां चाप्यपूजयत्।।	</td><td>	13-31-21a<br>13-31-21b	
</td></tr>
				
<tr><td>
	सङ्कल्पनियमोपेतः फलाहारो जितेन्द्रियः।<br>नित्यं सन्निहिताभिस्तु ओषधीभिः फलैस्तथा।।	</td><td>	13-31-22a<br>13-31-22b	
</td></tr>
				
<tr><td>
	अतिथीन्पूजयामास यथावत्समुपागतान्।<br>एवं हि सुमहान्कालो व्यत्यक्रामत तस्य वै।।	</td><td>	13-31-23a<br>13-31-23b	
</td></tr>
				
<tr><td>
	अथास्य मुनिरागच्चत्सङ्गत्या वै तमाश्रमम्।<br>सम्पूज्य स्वागतेनर्षिं विधिवत्समतोषयत्।।	</td><td>	13-31-24a<br>13-31-24b	
</td></tr>
				
<tr><td>
	अनूकूलाः कथाः कृत्वा यथागतमपृच्छत।<br>ऋषिः परमतेजस्वी धर्मात्मा संशितव्रतः।।	</td><td>	13-31-25a<br>13-31-25b	
</td></tr>
				
<tr><td>
	एवं सुबहुशस्तस्य शूद्रस्य भरतर्षभ।<br>सोऽगच्छदाश्रममृषिः शूद्रं द्रष्टुं नरर्षभः।।	</td><td>	13-31-26a<br>13-31-26b	
</td></tr>
				
<tr><td>
	अथ तं तापसं शूद्रः सोऽब्रवीद्भरतर्षभ।<br>पितृकार्यं करिष्यामि तत्र मेऽनुग्रहं कुरु।।	</td><td>	13-31-27a<br>13-31-27b	
</td></tr>
				
<tr><td>
	बाढमित्येव तं विप्र उवाच भरतर्षभ।<br>शुचिर्भूत्वा स शूद्रस्तु तस्यर्षेः पाद्यमानयत्।।	</td><td>	13-31-28a<br>13-31-28b	
</td></tr>
				
<tr><td>
	अथ दर्भाश्च वन्यांश्च ओषधीर्भरतर्षभ।<br>पवित्रमासनं चैव बृसीं चि समुपानयत्।।	</td><td>	13-31-29a<br>13-31-29b	
</td></tr>
				
<tr><td>
	अथ दक्षिणमावृत्य बृसीं चरमशैर्षिकीम्।<br>कृतामन्यायतो दृष्ट्वा तं शूद्रमृषिरब्रवीत्।।	</td><td>	13-31-30a<br>13-31-30b	
</td></tr>
				
<tr><td>
	कुरुष्वैतां पूर्वशीर्षां भवांश्चोदङ्मुखः शुचिः।<br>स च तत्कृतवाञ्शूद्रः सर्वं यदृषिरब्रवीत्।।	</td><td>	13-31-31a<br>13-31-31b	
</td></tr>
				
<tr><td>
	यथोपदिष्टं मेधावी दर्भार्घादि यथातथम्।<br>हव्यकव्यविधिं कृत्स्नमुक्तं तेन तपस्विना।।	</td><td>	13-31-32a<br>13-31-32b	
</td></tr>
				
<tr><td>
	ऋषिणा पितृकार्येषु सदा धर्मपथे स्थितः।<br>पितृकार्ये कृते चापि विसृष्टः स जगाम ह।।	</td><td>	13-31-33a<br>13-31-33b	
</td></tr>
				
				
<tr><td>
	अथ दीर्घस्य कालस्य स तप्यञ्शूद्रतापसः।<br>वने पञ्चत्वमगमत्सुकृतेन च तेन वै।<br>अजायत महाराज वंशे स च महाद्युतिः।।	</td><td>	13-31-34a<br>13-31-34b<br>13-31-34c	
</td></tr>
				
<tr><td>
	तथैव स ऋषिस्तात कालधर्ममवाप ह।<br>पुरोहितकुले विप्रः स जातोऽस्य वशानुगः।।	</td><td>	13-31-35a<br>13-31-35b	
</td></tr>
				
<tr><td>
	एवं तौ तत्र सम्भूतावुभौ शूद्रमुनी तदा।<br>क्रमेण वर्धितौ चापि विद्यासु कुशलावुभौ।।	</td><td>	13-31-36a<br>13-31-36b	
</td></tr>
				
				
<tr><td>
	अथर्ववेदे वेदे च बभूवर्षिः सुनिष्ठितः।<br>कल्पप्रयोगे चोत्पन्ने ज्योतिषे च परं गतः।<br>साङ्ख्ये चैव परा प्रीतिस्तस्य चैवं व्यवर्धत।।	</td><td>	13-31-37a<br>13-31-37b<br>13-31-37c	
</td></tr>
				
<tr><td>
	पितर्युपरते चापि कृतशौचस्तु पार्थिवः।<br>अभिषिक्तः प्रकृतिभी राजपुत्रः स पार्थिवः।।	</td><td>	13-31-38a<br>13-31-38b	
</td></tr>
<tr><td>
	अभिषिक्तेन स ऋषिरभिषिक्तः पुरोहितः।।	</td><td>	13-31-39a	
</td></tr>
				
<tr><td>
	स तं पुरोधाय सुखमवसद्भरतर्षभः।<br>राज्यं शशास धर्मेण प्रजाश्च परिपालयन्।।	</td><td>	13-31-40a<br>13-31-40b	
</td></tr>
				
				
<tr><td>
	पुण्याहवाचने नित्यं धर्मकार्येषु चासकृत्।<br>उत्स्मयन्प्राहसच्चापि दृष्ट्वा राजा पुरोहितम्।<br>एवं स बहुशो राजन्पुरोधसमुपाहसत्।।	</td><td>	13-31-41a<br>13-31-41b<br>13-31-41c	
</td></tr>
				
<tr><td>
	लक्षयित्वा पुरोधास्तु बहुशस्तं नराधिपम्।<br>उत्स्मयन्तं च सततं दृष्ट्वा तं मन्युमानभूत्।।	</td><td>	13-31-42a<br>13-31-42b	
</td></tr>
				
<tr><td>
	अथ शून्ये पुरोधास्तु सह राज्ञा समागतः।<br>कथाभिरनुकूलाभी राजानं चाभ्योरचयत्।।	</td><td>	13-31-43a<br>13-31-43b	
</td></tr>
				
<tr><td>
	ततोऽब्रवीन्नरेन्द्रं स पुरोधा भरतर्षभ।<br>वरमिच्छाम्यहं त्वेकं त्वया दत्तं महाद्युते।।	</td><td>	13-31-44a<br>13-31-44b	
</td></tr>
<tr><td>
	<b>राजोवाच।</b>	</td><td>	13-31-45x	
</td></tr>
				
<tr><td>
	वराणां ते शतं दद्यां किं बतैकं द्विजोत्तम।<br>स्नेहाच्च बहुमानाच्च नास्त्यदेयं हि मे तव।।	</td><td>	13-31-45a<br>13-31-45b	
</td></tr>
<tr><td>
	<b>पुरोहित उवाच।</b>	</td><td>	13-31-46x	
</td></tr>
				
<tr><td>
	एकं वै वरमिच्छामि यदि तुष्टिसि पार्थिव।<br>प्रतिजानीहि तावत्त्वं सत्यं यद्वद नानृतम्।।	</td><td>	13-31-46a<br>13-31-46b	
</td></tr>
<tr><td>
	<b>भीष्म उवाचि।</b>	</td><td>	13-31-47x	
</td></tr>
				
<tr><td>
	बाढमित्येव तं राजा प्रत्युवाच युधिष्ठिर।<br>यदि ज्ञास्यामि वक्ष्यामि अजानन्न तु संवदे।।	</td><td>	13-31-47a<br>13-31-47b	
</td></tr>
<tr><td>
	<b>पुरोहित उवाच।</b>	</td><td>	13-31-48x	
</td></tr>
				
<tr><td>
	पुण्याहवाचने नित्यं धर्मकृत्येषु चासकृत्।<br>शान्तिहोमेषु च सदा किं त्वं हससि वीक्ष्य मां।।	</td><td>	13-31-48a<br>13-31-48b	
</td></tr>
				
<tr><td>
	सव्रीडं वै भवति हि मनो मे हसता त्वया।<br>कामया शापितो राजन्नान्यथावक्तुमर्हसि।।	</td><td>	13-31-49a<br>13-31-49b	
</td></tr>
				
<tr><td>
	भाव्यं हि कारणेनात्र न ते हास्यमकारणम्।<br>कौतूहलं मे सुभृशं तत्त्वेन कथमस्व मे।।	</td><td>	13-31-50a<br>13-31-50b	
</td></tr>
<tr><td>
	<b>राजोवाच।</b>	</td><td>	13-31-51x	
</td></tr>
				
<tr><td>
	एवमुक्ते त्वया विप्र यदवाच्यं भवेदपि।<br>अवश्यमेव वक्तव्यं शृणुष्वैकमना द्विज।।	</td><td>	13-31-51a<br>13-31-51b	
</td></tr>
				
<tr><td>
	पूर्वदेहे यथा वृत्तं तन्निबोध द्विजोत्तम।<br>जातिं स्मराम्यहं ब्रह्मन्नवधानेन मे शृणु।।	</td><td>	13-31-52a<br>13-31-52b	
</td></tr>
				
<tr><td>
	शुद्रोऽहमभवं पूर्वं तपसे कृतनिश्चयः।<br>ऋषिरुग्रतपास्त्वं च तदाऽभूर्द्विजसत्तम।।	</td><td>	13-31-53a<br>13-31-53b	
</td></tr>
				
<tr><td>
	प्रीयता हि तदा ब्रह्मन्ममानुग्रहबुद्धिना।<br>पितृकार्ये त्वया पूर्वमुपदेशः कृतोऽनघ।।	</td><td>	13-31-54a<br>13-31-54b	
</td></tr>
				
<tr><td>
	वृस्यां दर्भेषु हव्ये च कव्ये च मुनिसत्तम।<br>एतेन कर्मदोषेण पुरोधास्त्वमजायथाः।।	</td><td>	13-31-55a<br>13-31-55b	
</td></tr>
				
<tr><td>
	अहं राजा च विप्रेन्द्र पश्य कालस्य पर्ययम्।<br>मत्कृतस्योपदेशस्य त्वयाऽवाप्तमिदं फलम्।।	</td><td>	13-31-56a<br>13-31-56b	
</td></tr>
				
<tr><td>
	एतस्मात्कारणाद्ब्रह्मन्प्रहसे त्वां द्विजोत्तम।<br>न त्वां परिभवन्ब्रह्मनप्रहसामि गुरुर्भवान्।।	</td><td>	13-31-57a<br>13-31-57b	
</td></tr>
				
<tr><td>
	विपर्ययेण मे मन्युस्तेन सन्तप्यते मनः।<br>जातिं स्मराम्यहं तुभ्यमतस्त्वां प्रहसामि वै।।	</td><td>	13-31-58a<br>13-31-58b	
</td></tr>
				
<tr><td>
	एवं तवोग्रं हि तप उपदेशेन नाशितम्।<br>पुरोहितत्वमुत्सृज्य यतस्व त्वं पुनर्भवे।।	</td><td>	13-31-59a<br>13-31-59b	
</td></tr>
				
<tr><td>
	इतस्त्वमधमामन्यां मा योनिं प्राप्स्यसे द्विज।<br>गृह्यतां द्रविणं विप्र पूतात्मा भव सत्तम।।	</td><td>	13-31-60a<br>13-31-60b	
</td></tr>
<tr><td>
	<b>भीष्म उवाच।</b>	</td><td>	13-31-61x	
</td></tr>
				
<tr><td>
	ततो विसृष्टो राज्ञा तु विप्रो दानान्यनेकशः।<br>ब्राह्मणेभ्यो ददौ वित्तं भूमिं ग्रामांश्च सर्वशः।।	</td><td>	13-31-61a<br>13-31-61b	
</td></tr>
				
<tr><td>
	कृच्छ्राणि चीर्त्वा च ततो यथोक्तानि द्विजोत्तमैः।<br>तीर्थानि चापि गत्वा वै दानानि विविधानि च।।	</td><td>	13-31-62a<br>13-31-62b	
</td></tr>
				
<tr><td>
	दत्त्वा गाश्चैव विप्रेभ्यः पूतात्माऽभवदात्मवान्।<br>तमेव चाश्रमं गत्वा चचार विपुलं तपः।।	</td><td>	13-31-63a<br>13-31-63b	
</td></tr>
				
<tr><td>
	ततः सिद्धिं परां प्राप्तो ब्राह्मणो राजसत्तम।<br>सम्मतस्चाभवत्तेषामाश्रमे तन्निवासिनाम्।।	</td><td>	13-31-64a<br>13-31-64b	
</td></tr>
				
<tr><td>
	एवं प्राप्तो महत्कृच्छ्रमृषिः सन्नृपसत्तम।<br>ब्राह्मणेन न वक्तव्यं तस्माद्वर्णावरे जने।।	</td><td>	13-31-65a<br>13-31-65b	
</td></tr>
				
<tr><td>
	`वर्जयेदुपदेशं च सदैव ब्राह्मणो नृप।<br>उपदेशं हि कुर्वाणो द्विजः कृच्छ्रमवाप्नुयात्।।	</td><td>	13-31-66a<br>13-31-66b	
</td></tr>
				
<tr><td>
	नेषितव्यं सदा वाचा द्विजेन नृपसत्तम।<br>न च प्रवक्तव्यमिह किञ्चिद्वर्णावरे नरे।।'	</td><td>	13-31-67a<br>13-31-67b	
</td></tr>
				
<tr><td>
	ब्राह्मणाः क्षत्रिया वैश्यास्त्रयो वर्णा द्विजातयः।<br>एतेषु कथयन्राजन्ब्राह्मणो न प्रदुष्यति।।	</td><td>	13-31-68a<br>13-31-68b	
</td></tr>
				
<tr><td>
	तस्मात्सद्भिर्न वक्तव्यं कस्यचित्किंचिदग्रतः।<br>सूक्ष्मा गतिर्हि धर्मस्य दुर्ज्ञेया ह्यकृतात्मभिः।।	</td><td>	13-31-69a<br>13-31-69b	
</td></tr>
				
<tr><td>
	तस्मान्मौनेन मुनयो दीक्षां कुर्वन्ति चादृताः।<br>दुरुक्तस्य भयाद्राजन्नाभाषन्ते च किञ्चन।।	</td><td>	13-31-70a<br>13-31-70b	
</td></tr>
				
<tr><td>
	धार्मिका गुणसम्पन्नाः सत्यार्जवसमन्विताः।<br>दुरुक्तवाचाभिहितैः प्राप्नुवन्तीह दुष्कृतम्।।	</td><td>	13-31-71a<br>13-31-71b	
</td></tr>
				
<tr><td>
	उपदेशो न कर्तव्यो ह्यज्ञात्वा यस्यकस्य चित्।<br>उपदेशाद्धि तत्पापं ब्राह्मणः समवाप्नुयात्।।	</td><td>	13-31-72a<br>13-31-72b	
</td></tr>
				
<tr><td>
	विमृश्य तस्मात्प्राज्ञेन वक्तव्यं धर्ममिच्छता।<br>सत्यानृतेन हि कृत उपदेशो हिनस्ति हि।।	</td><td>	13-31-73a<br>13-31-73b	
</td></tr>
				
<tr><td>
	वक्तव्यमिह पृष्टेन विनिश्चयविपर्ययम्।<br>स चोपदेशः कर्तव्यो येन धर्ममवाप्नुयात्।।	</td><td>	13-31-74a<br>13-31-74b	
</td></tr>
				
<tr><td>
	एतत्ते सर्वमाख्यातमुपदेशकृते मया।<br>महान्क्लेशो हि भवति तस्मान्नोपदिशेदिह।।	</td><td>	13-31-75a<br>13-31-75b	
</td></tr>
<tr><td>
	।। इति श्रीमन्महाभारते अनुशासनपर्वणि<br> दानधर्मपर्वणि एकविंशोऽध्यायः।। 31 ।।	</td><td>		
</td></tr></tbody>