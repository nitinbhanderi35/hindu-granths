				
<tbody><tr><td>
	<b>जनमेजय उवाच।</b>	</td><td>	7-38-1x	
</td></tr>
				
<tr><td>
	दृष्ट्वा पुत्रांस्तथा पौत्रान्सानुबन्धाञ्जनाधिपः।<br>धृतराष्ट्रः किमकरोद्राजा चैव युधिष्ठिरः।।	</td><td>	7-38-1a<br>7-38-1b	
</td></tr>
<tr><td>
	<b>वैशम्पायन उवाच।</b>	</td><td>	7-38-2x	
</td></tr>
				
<tr><td>
	तद्दृष्ट्वा महदाश्चर्यं पुत्राणां दर्शनं पुनः।<br>वीतशोकः स राजर्षिः पुनराश्रममागमत्।।	</td><td>	7-38-2a<br>7-38-2b	
</td></tr>
				
<tr><td>
	इतरस्तु जनः सर्वस्ते चैव परमर्षयः।<br>प्रतिजग्मुर्यथाकामं धृताराष्ट्राभ्यनुज्ञया।।	</td><td>	7-38-3a<br>7-38-3b	
</td></tr>
				
<tr><td>
	पाण्डवास्तु महात्मानो लघुभूयिष्ठसैनिकाः।<br>अनुजग्मुर्महात्मानं सदारास्तं महीपतिम्।।	</td><td>	7-38-4a<br>7-38-4b	
</td></tr>
				
<tr><td>
	तमाश्रमगतं धीमान्ब्रह्मर्षिर्लोकपूजितः।<br>द्वैपायनोऽभ्युपागम्य राजानमिदम्नब्रवीत्।।	</td><td>	7-38-5a<br>7-38-5b	
</td></tr>
				
<tr><td>
	धृताष्ट्र महाबाहो शृणु कौरवनन्दन।<br>श्रुतास्ते ज्ञानवृद्धानामृषीणां पुण्यकर्मणाम्।।	</td><td>	7-38-6a<br>7-38-6b	
</td></tr>
				
<tr><td>
	अद्धाभिजनवृद्धानां वेदवेदाङ्गवेदिनाम्।<br>धर्मज्ञानां पुराणानां वदतां विविधाः कथाः।।	</td><td>	7-38-7a<br>7-38-7b	
</td></tr>
				
<tr><td>
	मा स्म शोके मनः कार्षीर्दिष्टे न व्यथते बुधः।<br>श्रुतं देवरहस्यं ते नारदाद्देवदर्शनात्।।	</td><td>	7-38-8a<br>7-38-8b	
</td></tr>
				
<tr><td>
	गतास्ते क्षत्रधर्मेण शस्त्रपूतां गतिं शुभाम्।<br>यथा दृष्टास्त्वया पुत्रास्तथा कामविहारिणः।।	</td><td>	7-38-9a<br>7-38-9b	
</td></tr>
				
<tr><td>
	युधिष्ठिरः स्वयं धीमान्भवन्तमनुरुध्यते।<br>सहितो भ्रातृभिः सर्वैःइ सदारः ससुहृज्जनः।।	</td><td>	7-38-10a<br>7-38-10b	
</td></tr>
				
<tr><td>
	विसर्जयैनं यात्वेष स्वराज्यमनुशासताम्।<br>मासः समधिकस्तेषामतीतो वसतां वने।।	</td><td>	7-38-11a<br>7-38-11b	
</td></tr>
				
<tr><td>
	एतद्धि नित्यं यत्नेन पदं रक्ष्यं नराधिप।<br>बहुप्रत्यर्थिकं ह्येतद्राज्यं नाम कुरूद्वह।।	</td><td>	7-38-12a<br>7-38-12b	
</td></tr>
				
<tr><td>
	इत्युक्तः कौरवो राजा व्यासेनामितबुद्धिना।<br>युधिष्ठिरमथाहूय वाग्मी वचनमब्रवीत्।।	</td><td>	7-38-13a<br>7-38-13b	
</td></tr>
				
<tr><td>
	अजातशत्रो भद्रं ते शृणु मे भ्रातृभिः सह।<br>त्वत्प्रसादान्महीपाल शोको नास्मान्प्रबाधते।।	</td><td>	7-38-14a<br>7-38-14b	
</td></tr>
				
<tr><td>
	रमे चाहं त्वया पुत्र पुरेव गजसाहये।<br>नाथेनानुगतो विद्वन्प्रियेषु परिवर्तिना।।	</td><td>	7-38-15a<br>7-38-15b	
</td></tr>
				
<tr><td>
	प्राप्तं पुत्रफलं त्वत्तः प्रीतिर्मे परमा त्वयि।<br>न मे मन्युर्महाबाहो गम्यतां मा चिरं कृथाः।।	</td><td>	7-38-16a<br>7-38-16b	
</td></tr>
				
<tr><td>
	भवन्तं चेह संप्रेक्ष्य तपो मे परिहीयते।<br>उपयुक्तं शरीरं च त्वां दृष्ट्वा धारितं पुनः।।	</td><td>	7-38-17a<br>7-38-17b	
</td></tr>
				
<tr><td>
	मातरौ ते तथैवेमे शीर्णपर्णकृताशने।<br>मम तुल्यव्रते पुत्र न चिरं वर्तयिष्यतः।।	</td><td>	7-38-18a<br>7-38-18b	
</td></tr>
				
<tr><td>
	दुर्योधनप्रभृतयो दृष्टा लोकान्तरं गताः।<br>व्यासस्य तपसो वीर्याद्भवतश्च समागमात्।।	</td><td>	7-38-19a<br>7-38-19b	
</td></tr>
				
<tr><td>
	प्रयोजनं चिरं वृत्तं जीवितस्य ममानघ।<br>उग्रं तपः समास्थास्येत्वमनुज्ञातुमर्हसि।।	</td><td>	7-38-20a<br>7-38-20b	
</td></tr>
				
<tr><td>
	त्वय्यद्य पिण्डः कीर्तिश्च कुलं चेदं प्रतिष्ठितम्।<br>श्वोवाऽद्य वा महाबाहो गम्यतां माचिरं कृथाः।।	</td><td>	7-38-21a<br>7-38-21b	
</td></tr>
				
<tr><td>
	राजनीतिः सुबहुशः श्रुता ते भरतर्षभ।<br>संदेष्टव्यं न पश्यामि कृतमेतावता विभो।।	</td><td>	7-38-22a<br>7-38-22b	
</td></tr>
<tr><td>
	<b>वैशम्पायन उवाच।</b>	</td><td>	7-38-23x	
</td></tr>
				
<tr><td>
	इत्युक्तवचनं तं तु नृपो राजानमब्रवीत्।<br>न मामर्हसि धर्मज्ञ परित्यक्तुमनागसम्।।	</td><td>	7-38-23a<br>7-38-23b	
</td></tr>
				
<tr><td>
	कामं गच्छन्तु मे सर्वे भ्रातरोऽनुचरास्तथा।<br>भवन्तमहमन्विष्ये मातरौ च यतव्रतः।।	</td><td>	7-38-24a<br>7-38-24b	
</td></tr>
				
<tr><td>
	तमुवाचाथ गान्धारी मैवं पुत्र शृणुष्व च।<br>त्वय्यधीनं कुरुकुलं पिण्डश्च श्वशुरस्य मे।।	</td><td>	7-38-25a<br>7-38-25b	
</td></tr>
				
<tr><td>
	गम्यतां पुत्र पर्याप्तमेतावत्पूजिता वयम्।<br>राजा यदाह तत्कार्यं त्वया पुत्र पितुर्वचः।।	</td><td>	7-38-26a<br>7-38-26b	
</td></tr>
<tr><td>
	<b>वैशम्पायन उवाच।</b>	</td><td>	7-38-27x	
</td></tr>
				
<tr><td>
	इत्युक्तः स तु गान्धार्या कुन्तीमिदमभाषत।<br>स्नेहबाष्पाकुले नेत्रे परिमृज्य विनीतवत्।।	</td><td>	7-38-27a<br>7-38-27b	
</td></tr>
				
<tr><td>
	विसर्जयति मां राजा गान्धारी च यशस्विनी।<br>भवत्यां बद्धचित्तस्तु कथं यास्यामि दुःखितः।।	</td><td>	7-38-28a<br>7-38-28b	
</td></tr>
				
<tr><td>
	न चोत्सहे तपोविघ्नं कर्तुं ते धर्मचारिणि।<br>तपसो हि परं नास्ति तपसा विन्दते महत्।।	</td><td>	7-38-29a<br>7-38-29b	
</td></tr>
				
<tr><td>
	ममापि न तथा राज्ञि राज्ये बुद्धिर्यथा पुरा।<br>तपस्येवानुरक्तं मे मनः सर्वात्मना तथा।।	</td><td>	7-38-30a<br>7-38-30b	
</td></tr>
				
<tr><td>
	शून्येयं च मही कृत्स्ना न मे प्रीतिकरी शुभे।<br>बान्धवा नः परिक्षीणा बलं नो न यथा पुरा।।	</td><td>	7-38-31a<br>7-38-31b	
</td></tr>
				
<tr><td>
	पाञ्चालाः सुभृशं क्षीणाः कन्यामात्रावशेषिताः।<br>न तेषां कुलकर्तारं कञ्चित्पश्याम्यहं शुभे।।	</td><td>	7-38-32a<br>7-38-32b	
</td></tr>
				
				
<tr><td>
	सर्वे हि भस्मासान्नीतास्ते द्रोणेन रणाजिरे।<br>अवशिष्टाश्च निहता द्रोणपुत्रेण वै निशि।<br>चेदयश्चैव मत्स्याश्च दृष्टपूर्वास्तथैव नः।।	</td><td>	7-38-33a<br>7-38-33b<br>7-38-34c	
</td></tr>
				
<tr><td>
	केवलं वृष्णिचक्रं च वासुदेवपरिग्रहात्।<br>यद्‌दृष्ट्वा स्थातुमिच्छामि धर्मार्थं नार्थहेतुतः।।	</td><td>	7-38-34a<br>7-38-34b	
</td></tr>
				
<tr><td>
	शिवेन पश्य नः सर्वान्दुर्लभं तव दर्शनम्।<br>भविष्यत्यंब राजा हि तीव्रं चारप्स्यते तपः।।	</td><td>	7-38-35a<br>7-38-35b	
</td></tr>
				
<tr><td>
	एतच्छ्रुत्वा महाबाहुः सहदेवो युधांपतिः।<br>युधिष्ठिरमुवाचेदं बाष्पव्याकुललोचनः।।	</td><td>	7-38-36a<br>7-38-36b	
</td></tr>
				
<tr><td>
	नोत्सहेऽहं परित्यक्तुं मातरं भरतर्षभ।<br>प्रतियातु भवान्क्षिप्रं तपस्तप्स्याम्यहं वने।।	</td><td>	7-38-37a<br>7-38-37b	
</td></tr>
				
<tr><td>
	इहैव शोषयिष्यामि तपसेदं कलेवरम्।<br>पादशुश्रूषणेरक्तो राज्ञो मात्रोस्तथाऽनयोः।।	</td><td>	7-38-38a<br>7-38-38b	
</td></tr>
				
<tr><td>
	तमुवाच ततः कुन्ती परिष्वज्य महाभुजम्।<br>गम्यतां पुत्र मैवं त्वं वोचः कुरु वचो मम।।	</td><td>	7-38-39a<br>7-38-39b	
</td></tr>
				
<tr><td>
	आगमा वः शिवाः सन्तु स्वस्था भवत पुत्रकाः।<br>उपरोधो भवेदेवमस्माकं तपसः कृते।।	</td><td>	7-38-40a<br>7-38-40b	
</td></tr>
				
<tr><td>
	त्वत्स्नेहपाशबद्धा च हीयेयं तपसः परात्।<br>तस्मात्पुत्रक गच्छ त्वं शिष्टमल्पं च नः प्रभो।।	</td><td>	7-38-41a<br>7-38-41b	
</td></tr>
				
<tr><td>
	एवं संस्तंभितं वाक्यैः कुन्त्या बहुविधैर्मनः।<br>सहदेवस्य राजेन्द्र राज्ञश्चैव विशेषतः।।	</td><td>	7-38-42a<br>7-38-42b	
</td></tr>
				
<tr><td>
	ते मात्रा समनुज्ञाता राज्ञा च कुरुपुङ्गवाः।<br>अभिवाद्य कुरुश्रेष्ठमामन्त्रयितुमारभन्।।	</td><td>	7-38-43a<br>7-38-43b	
</td></tr>
<tr><td>
	<b>युधिष्ठिर उवाच।</b>	</td><td>	7-38-44x	
</td></tr>
				
<tr><td>
	राज्यं प्रति गमिष्यामः शिवेन प्रतिनन्दितः।<br>अनुज्ञातास्त्वया राजन्गमिष्यामो विकल्मषाः।।	</td><td>	7-38-44a<br>7-38-44b	
</td></tr>
				
<tr><td>
	एवमुक्तः स राजर्षिर्धर्मराज्ञा महात्मना।<br>अनुयज्ञे जयाशीर्भिः पूजयित्वा युधिष्ठिरम्।।	</td><td>	7-38-45a<br>7-38-45b	
</td></tr>
				
<tr><td>
	भीमं च बलिनां श्रेष्ठं सान्त्वयामास पार्थिवः।<br>स चास्य सम्यङ्मेधावी प्रत्यपद्यत वीर्यवान्।।	</td><td>	7-38-46a<br>7-38-46b	
</td></tr>
				
<tr><td>
	अर्जुनं च समाश्लिष्य यंमौ च भरतर्षभौ।<br>अनुयज्ञे स कौरव्यः परिष्वज्याभिनन्द्य च।।	</td><td>	7-38-47a<br>7-38-47b	
</td></tr>
				
<tr><td>
	गान्धार्या चाभ्यनुज्ञाताः कृतपादाभिवादनाः।<br>जनन्या समुपाघ्राताः परिष्वक्ताश्च ते नृपम्।।	</td><td>	7-38-48a<br>7-38-48b	
</td></tr>
				
<tr><td>
	चक्रुः प्रदक्षिणं सर्वे वत्सा इव निवारणे।<br>पुनः पुनर्निरीक्षन्तः प्रचक्रुस्ते प्रदक्षिणम्।।	</td><td>	7-38-49a<br>7-38-49b	
</td></tr>
				
<tr><td>
	द्रौपदीप्रमुखाश्चैव सर्वाः कौरवयोषितः।<br>न्यायतः श्वशुरे वृत्तिं प्रयुज्य प्रययुस्ततः।।	</td><td>	7-38-50a<br>7-38-50b	
</td></tr>
				
<tr><td>
	श्वश्रूभ्यां समनुज्ञाताः परिष्वज्याभिनन्दिताः।।<br>संदिष्टाश्चेतिकर्तव्यं प्रययुर्भर्तृभिः सह।।	</td><td>	7-38-51a<br>7-38-51b	
</td></tr>
				
<tr><td>
	ततः प्रजज्ञे निनदः सूतानां युज्यतामिति।<br>उष्ट्राणां क्रोशतां चापि हयानां हेषतामपि।।	</td><td>	7-38-52a<br>7-38-52b	
</td></tr>
				
				
<tr><td>
	ततो युधिष्ठिरो राजा सदारः सहसैनिकः।<br>नगरं हास्तिनपुरं पुनरायात्सबान्धवः।।</td><td>	7-38-53a<br>7-38-53b
</td></tr>
<tr><td>
।। इति श्रीमन्महाभारते आश्रमवासिकपर्वणि<br> पुत्रदर्शनपर्वणि अष्टत्रिंशोऽध्यायः।। 38 ।।</td><td>	
</td></tr>
<tr><td>
	।। समाप्तं चेदं पुत्रदर्शनपर्व।। 2 ।।	</td><td>		
</td></tr></tbody>