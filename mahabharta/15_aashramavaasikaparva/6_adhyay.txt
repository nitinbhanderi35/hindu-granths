				
<tbody><tr><td>
	<b>वैशम्पायन उवाच।</b>	</td><td>	15-6-1x	
</td></tr>
				
<tr><td>
	ततो राज्ञाऽभ्यनुज्ञातो धृतराष्ट्रो महामनाः।<br>ययौ स्वभवनं राजा गान्धार्याऽनुगतस्तदा।।	</td><td>	15-6-1a<br>15-6-1b	
</td></tr>
				
<tr><td>
	मन्दप्राणगतिर्धामान्कृच्छ्रादिव समुद्वहन्।<br>पदानि स महीपालो जीर्णो गजपतिर्यथा।।	</td><td>	15-6-2a<br>15-6-2b	
</td></tr>
				
<tr><td>
	तमन्वगच्छद्विदुरो विद्वान्सूतश्च संजयः।<br>स चापि परमेष्वासः कृपः सारद्वतस्तथा।।	</td><td>	15-6-3a<br>15-6-3b	
</td></tr>
				
<tr><td>
	स प्रविश्य गृहं राजा कृतपूर्वाह्णिकक्रियः।<br>तर्पयित्वा द्विजश्रेष्ठानाहारमकरोत्तदा।।	</td><td>	15-6-4a<br>15-6-4b	
</td></tr>
				
<tr><td>
	गान्धारी चैव धर्मज्ञा कुन्त्या सह मनस्विनी।<br>वधूभिरुपचारेणि पूजिताऽभुङ्क्त भारत।।	</td><td>	15-6-5a<br>15-6-5b	
</td></tr>
				
<tr><td>
	कृताहारं कृताहाराः सर्वे ते विदुरादयः।<br>पाण्डवाश्च कुरुश्रेष्ठमुपातिष्ठन्त तं नृपम्।।	</td><td>	15-6-6a<br>15-6-6b	
</td></tr>
				
<tr><td>
	ततोऽब्रवीन्महाराजः कुन्तीपुत्रमुपह्वरे।<br>निषण्णं पाणिना पृष्ठे संस्पृशन्नंबिकासुतः।।	</td><td>	15-6-7a<br>15-6-7b	
</td></tr>
				
<tr><td>
	अप्रमादस्त्वया कार्यः सर्वथा कुरुनन्दन।<br>अष्टाङ्गे राजशार्दूल राज्ये धर्मपुरस्कृते।।	</td><td>	15-6-8a<br>15-6-8b	
</td></tr>
				
<tr><td>
	तत्तु शक्यं महाराज रक्षितुं पाण्डुनन्दन।<br>राज्यं धर्मेण कौन्तेय विद्वानसि निबोध तत्।।	</td><td>	15-6-9a<br>15-6-9b	
</td></tr>
				
<tr><td>
	विद्यावृद्धान्सदैव त्वमुपासीथा युधिष्ठिर।<br>शृणुयास्ते च यद्ब्रूयुः कुर्याश्चैवाविचारयन्।।	</td><td>	15-6-10a<br>15-6-10b	
</td></tr>
				
<tr><td>
	प्रातरुस्थाय तान्राजन्पूजयित्वा यथाविधि।<br>कृत्यकाले समुत्पन्ने पृच्छेथाः कार्यमात्मनः।।	</td><td>	15-6-11a<br>15-6-11b	
</td></tr>
				
<tr><td>
	ते तु सम्मानिता राजंस्त्वया लोकहितार्थिना।<br>प्रवक्ष्यन्ति हितं तात सर्वथा तव भारत।।	</td><td>	15-6-12a<br>15-6-12b	
</td></tr>
				
<tr><td>
	इन्द्रियाणि च सर्वाणि वाजिवत्परिपालय।<br>हितायैव भविष्यन्ति रक्षितं द्रविणं यथा।।	</td><td>	15-6-13a<br>15-6-13b	
</td></tr>
				
<tr><td>
	अमात्यानुपधातीतान्पितृपैतामहाञ्शुचीन्।<br>दान्तान्कर्मसु सर्वेषु मुख्यान्मुख्येषु योजयेः।।	</td><td>	15-6-14a<br>15-6-14b	
</td></tr>
				
<tr><td>
	चारयेथाश्च सततं चारैरविदितः परैः।<br>परीक्षितैर्बहुविधैः स्वराष्ट्रेषु परेषु च।।	</td><td>	15-6-15a<br>15-6-15b	
</td></tr>
				
<tr><td>
	पुरं च ते सुगुप्तं स्याद्दृढप्राकारतोरणम्।<br>अट्टाट्टालकसम्बाधं षट्पदं सर्वतो दिशम्।।	</td><td>	15-6-16a<br>15-6-16b	
</td></tr>
				
<tr><td>
	तस्य द्वाराणि सर्वाणि पर्याप्तानि बृहन्ति च।<br>सर्वतः सुविभक्तानि यन्त्रैरारक्षितानि च।।	</td><td>	15-6-17a<br>15-6-17b	
</td></tr>
				
				
<tr><td>
	पुरुषैरलमर्थस्ते विदितैः कुलशीलतः।<br>आत्मा च रक्ष्यः सततं भोजनादिषु भारत।<br>विहाराहारकालेषु माल्यशय्यासनेषु च।।	</td><td>	15-6-18a<br>15-6-18b<br>15-6-18c	
</td></tr>
				
<tr><td>
	स्त्रियश्च ते सुगुप्ताः स्युर्वृद्धैराप्तैरधिष्ठिताः।<br>शीलवद्भिः कुलीनैश्च विद्वद्भिश्च युधिष्ठिर।।	</td><td>	15-6-19a<br>15-6-19b	
</td></tr>
				
<tr><td>
	मन्त्रिणिश्चैव कुर्वीथा द्विजान्विद्याविशारदान्।<br>विनीतांश्च कुलीनांश्च धर्मार्थकुशलानृजून्।।	</td><td>	15-6-20a<br>15-6-20b	
</td></tr>
				
<tr><td>
	तैः सार्धं मन्त्रयेथास्त्वं नात्यर्थं बहुभिःक सह।<br>समस्तैरपि च व्यस्तैर्व्यपदेशेन केनचित्।।	</td><td>	15-6-21a<br>15-6-21b	
</td></tr>
				
<tr><td>
	सुसंवृतं मन्त्रगृहं स्थलं चारुह्य मन्त्रयेः।<br>अरण्ये निःशलाके वा न च रात्रौ कथञ्चन।।	</td><td>	15-6-22a<br>15-6-22b	
</td></tr>
				
<tr><td>
	वानराः पक्षिणश्चैव ये मनुष्यानुकारिणः।<br>सर्वे मन्त्रगृहे वर्ज्या ये चापि जडपङ्गवः।।	</td><td>	15-6-23a<br>15-6-23b	
</td></tr>
				
<tr><td>
	मन्त्रभेदे हि ये दोषा भन्ति पृथिवीक्षिताम्।<br>न ते शक्याः समाधातुं कथञ्चिदिति मे मतिः।।	</td><td>	15-6-24a<br>15-6-24b	
</td></tr>
				
<tr><td>
	दोषांश्च मन्त्रभेदस्य ब्रूयास्त्वं मन्त्रिमण्डले।<br>अभेदे च गुणा राजन्पुनःपुनररिंदम।।	</td><td>	15-6-25a<br>15-6-25b	
</td></tr>
				
<tr><td>
	पौरजानपदानां च शौचशौचे युधिष्ठिर।<br>यथा स्याद्विदितं राजंस्तथा कार्यं कुरूद्वह।।	</td><td>	15-6-26a<br>15-6-26b	
</td></tr>
				
<tr><td>
	व्यवहारश्च ते राजन्नित्यमाप्तैरधिष्ठितः।<br>योज्यस्तुष्टैर्हितै राजन्नित्यं चारैरनुष्ठितः।।	</td><td>	15-6-27a<br>15-6-27b	
</td></tr>
				
<tr><td>
	परिमाणं विदित्वा च दण्डं दण्ड्येषु भारत।<br>प्रणयेयुर्यथान्यायं पुरुषास्ते युधिष्ठिर।।	</td><td>	15-6-28a<br>15-6-28b	
</td></tr>
				
<tr><td>
	आदानरुचयश्चैव परदाराभिमर्शिनः।<br>उग्रदण्डिप्रधानाश्च मिथ्याव्याहारिणस्तथा।।	</td><td>	15-6-29a<br>15-6-29b	
</td></tr>
				
				
<tr><td>
	आक्रोष्टारश्च लुब्धाश्च हर्तारः साहसप्रियाः।<br>सभाविहारभेत्तारो वर्णानां च प्रदूषकाः।<br>हिरण्यदण्ड्या वध्याश्च कर्तव्या देशकालतः।।	</td><td>	15-6-30a<br>15-6-30b<br>15-6-30c	
</td></tr>
				
<tr><td>
	`अवरोधभूमौ भृत्यैश्च पानं सह विवर्जयेत्।<br>आक्रोशन्त्यनुमत्तास्ते कलत्रं वाऽपि गृह्णते।।	</td><td>	15-6-31a<br>15-6-31b	
</td></tr>
				
<tr><td>
	जिघांसन्त्यपि शस्त्रेण नष्टाः क्रीडन्ति चोत्कटाः।<br>नानाक्षेपा व्याहरन्ति गम्यागम्यं न जानते।।	</td><td>	15-6-32a<br>15-6-32b	
</td></tr>
				
<tr><td>
	अतिपानेनि राजाऽपि सर्वं कोशं विनाशयेत्।<br>वितरेद्गायकेभ्यश्च वृथा च द्रव्यसञ्चयम्।।	</td><td>	15-6-33a<br>15-6-33b	
</td></tr>
				
<tr><td>
	शब्दमात्मनि दोषांश्च पिबेदेकश्च जायया।<br>युक्त्या प्रकाशमयति सुवीर्यस्यि विवृद्धये।।'	</td><td>	15-6-34a<br>15-6-34b	
</td></tr>
				
<tr><td>
	प्रातरेव हि पश्यथा ये कुर्युः प्रियकर्म ते।<br>अलङ्कारमथो भोज्यमत ऊर्ध्वं समाचरेः।।	</td><td>	15-6-35a<br>15-6-35b	
</td></tr>
				
<tr><td>
	पश्येथाश्चि ततो योधान्सदा त्वं प्रतिहर्षयन्।<br>दूतानां च चराणां च प्रदोषस्ते सदा भवेत्।।	</td><td>	15-6-36a<br>15-6-36b	
</td></tr>
				
<tr><td>
	सदा चापररात्रान्ते भवेत्कार्यार्थनिर्णयः।<br>मध्यरात्रे विहारस्ते मध्याह्ने च सदा भवेत्।।	</td><td>	15-6-37a<br>15-6-37b	
</td></tr>
				
<tr><td>
	सर्वे त्वौपयिकाः कालाः कार्याणां भरतर्षभ।<br>तथैवालङ्कृतः काले तिष्ठिथा भूरिदक्षिणः।।	</td><td>	15-6-38a<br>15-6-38b	
</td></tr>
				
<tr><td>
	`न विद्राव्य च तिष्ठेत परिहार्य विभूषणम्।<br>प्रयोज्यं सर्वदैवेह मङ्गल्यं पापनाशनम्।।'	</td><td>	15-6-39a<br>15-6-39b	
</td></tr>
				
				
<tr><td>
	चक्रवत्तात कार्याणां पर्यायो दृश्यते सदा।<br>कोशस्य निचये यत्नं कुर्वीथा न्यायतः सदा।<br>विविधस्य महाराज विपरीतं विवर्जयेः।।	</td><td>	15-6-40a<br>15-6-40b<br>15-6-40c	
</td></tr>
				
<tr><td>
	चारैर्विदित्वा शत्रूंश्च ये राज्ञामन्तरैषिणः।<br>तानाप्तैः पुरुषैर्दूराद्धातयेथा नराधिप।।	</td><td>	15-6-41a<br>15-6-41b	
</td></tr>
				
<tr><td>
	कर्म दृष्ट्वाऽथ भृत्यांस्त्वं वरयेथाः कुरूद्वह।<br>कारयेथाश्च कर्माणि युक्तायुक्तैरधिष्ठितैः।।	</td><td>	15-6-42a<br>15-6-42b	
</td></tr>
				
<tr><td>
	सेनाप्राणेता च भवेत्तव तात दृढव्रतः।<br>शूरः क्लेशसहश्चैव हितो भक्तश्च पूरुषः।।	</td><td>	15-6-43a<br>15-6-43b	
</td></tr>
				
<tr><td>
	सर्वे जनपदाश्चैव तव कर्माणि पाण्डव।<br>गोवद्रासभवच्चैव कुर्युर्ये व्यवहारिणः।।	</td><td>	15-6-44a<br>15-6-44b	
</td></tr>
				
<tr><td>
	स्वरन्ध्रं पररन्ध्रं च स्वेषु चैव परेषु च।<br>उपलक्षयितव्यं ते नित्यमेव युधिष्ठिर।।	</td><td>	15-6-45a<br>15-6-45b	
</td></tr>
				
<tr><td>
	देशजाश्चैव पुरुषा विक्रान्ताः स्वेषु कर्मसु।<br>यात्राभिरनुरूपाभिरनुग्राह्या हितास्त्वया।।	</td><td>	15-6-46a<br>15-6-46b	
</td></tr>
				
<tr><td>
	गुणार्थिनां गुणः कार्यो विदुषा वै जनाधिप।<br>अविचार्याश्च ते ते स्युरचला इव नित्यशः।।	</td><td>	15-6-47a<br>15-6-47b	
</td></tr>
<tr><td>
	।। इति श्रीमन्महाभारते आश्रमवासिकपर्वणि <br>आश्रमवासपर्वणि षष्ठोऽध्यायः।। 6 ।।	</td><td>		
</td></tr>
</tbody>