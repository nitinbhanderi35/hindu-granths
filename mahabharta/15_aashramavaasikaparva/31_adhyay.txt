				
<tbody><tr><td>
	<b>जनमेजय उवाच।</b>	</td><td>	15-31-1x	
</td></tr>
				
<tr><td>
	वनवासं गते विप्र धृतराष्ट्रे महीपतौ।<br>सभार्ये नृपशार्दूले वध्वा कुन्त्या समन्विते।।	</td><td>	15-31-1a<br>15-31-1b	
</td></tr>
				
<tr><td>
	विदुरे चापि धर्मज्ञे धर्मराजं व्यपश्रिते।<br>वसत्सु पाण्डुपुत्रेषु सर्वेष्वाश्रममण्डले।।	</td><td>	15-31-2a<br>15-31-2b	
</td></tr>
				
<tr><td>
	यत्तदाश्चर्यमिति वै करिष्यामीत्युवाच ह।<br>व्यासः परमतेजस्वी महर्षिस्तद्वदस्व मे।।	</td><td>	15-31-3a<br>15-31-3b	
</td></tr>
				
<tr><td>
	वनवासे च कौरव्याः कियन्तं कालमच्युतः।<br>युधिष्ठिरो नरपतिर्न्यवसत्सजनस्तदा।।	</td><td>	15-31-4a<br>15-31-4b	
</td></tr>
				
<tr><td>
	किमाहाराश्च ते तत्र ससैन्या न्यवसन्प्रभो।<br>सान्तःपुरा महात्मान एतदिच्छामि वेदितुम्।।	</td><td>	15-31-5a<br>15-31-5b	
</td></tr>
<tr><td>
	<b>वैशम्पायन उवाच।</b>	</td><td>	15-31-6x	
</td></tr>
				
<tr><td>
	`वनवासगतं राजन्धृतराष्ट्रं महीपतिम्।<br>युधिष्ठिरोऽभ्ययाद्द्रष्टुं ससैन्यो भ्रातृभिः सह।।	</td><td>	15-31-6a<br>15-31-6b	
</td></tr>
				
<tr><td>
	प्रथमे दिवसे चैषामापो मूलं फलं तथा।<br>भोजनं भूमिशय्या च तत्रासीद्भरतर्षभ।।	</td><td>	15-31-7a<br>15-31-7b	
</td></tr>
				
<tr><td>
	तेऽनुज्ञातास्तदा राजन्कुरुराजेन पाण्डवाः।<br>विविधान्यन्नपानानि शय्याश्चैवाभजन्वने।।	</td><td>	15-31-8a<br>15-31-8b	
</td></tr>
				
<tr><td>
	मासमेकं विजह्रुस्ते ससैन्यान्तःपुरो वने।<br>अथ तत्रागमद्व्यासो यथोक्तं ते मयाऽनघ।।	</td><td>	15-31-9a<br>15-31-9b	
</td></tr>
				
<tr><td>
	तथा च तेषां सर्वेषां कथाभिर्नृपसन्निधौ।<br>व्यासन्वास्य तं राजन्नाजग्मुर्मुनयोऽपरे।।	</td><td>	15-31-10a<br>15-31-10b	
</td></tr>
				
<tr><td>
	नारदः पर्वतश्चैव देवलश्च महातपाः।<br>विश्वावसुस्तुंबुरुश्च चित्रसेनश्च भारत।।	</td><td>	15-31-11a<br>15-31-11b	
</td></tr>
				
<tr><td>
	तेषामपि यथान्यायं पूजां चक्रे महातपाः।<br>धृतराष्ट्राभ्यनुज्ञातः कुरराजो युधिष्ठिरः।।	</td><td>	15-31-12a<br>15-31-12b	
</td></tr>
				
<tr><td>
	निषेदुस्ते ततः सर्वे पूजां प्राप्य युधिष्ठिरात्।<br>आसनेषु च पुण्येषु बर्हिणेषु वरेषउ च।।	</td><td>	15-31-13a<br>15-31-13b	
</td></tr>
				
<tr><td>
	तेषु तत्रोपविष्टेषु स तु राजा महामतिः।<br>पाण्डुपुत्रैः परिवृतो निषसाद कुरूद्वह।।	</td><td>	15-31-14a<br>15-31-14b	
</td></tr>
				
<tr><td>
	गान्धारी चैव कुन्ती च द्रौपदी सात्वती तथा।<br>स्त्रियश्चान्यास्तथाऽन्याभिः सहोपविविशुस्ततः।।	</td><td>	15-31-15a<br>15-31-15b	
</td></tr>
				
<tr><td>
	तेषां तत्र कथा दिव्या धर्मिष्ठाश्चाभवन्नृप।<br>राजर्षीणां पुराणानां देवासुरविभिश्रिताः।।	</td><td>	15-31-16a<br>15-31-16b	
</td></tr>
				
<tr><td>
	ततः कथान्ते व्यासस्तं प्रज्ञाचक्षुषमीश्वरम्।<br>प्रोवाच वदतांश्रेष्ठः पुनरेव स तद्वचः।।	</td><td>	15-31-17a<br>15-31-17b	
</td></tr>
				
<tr><td>
	प्रीयमाणो महातेजाः सर्ववेदविदांवरः।<br>विदितं मम राजेन्द्र यत्ते हृदि विवक्षितम्।।	</td><td>	15-31-18a<br>15-31-18b	
</td></tr>
				
<tr><td>
	दह्यमानस्य शोकेन तव पुत्रकृतेन वै।<br>गान्धार्याश्चैव यद्दुःखं हृदि तिष्टति नित्यदा।।	</td><td>	15-31-19a<br>15-31-19b	
</td></tr>
				
				
<tr><td>
	कुन्त्याश्च यन्महाराज द्रौपद्याश्च हृदि स्थितम्।<br>यच्च धारयते तीव्रं दुःखं पुत्रविनाशजम्।<br>सुभद्रा कृष्णभगिनी तच्चापि विदितं मम।।	</td><td>	15-31-20a<br>15-31-20b<br>15-31-20c	
</td></tr>
				
<tr><td>
	श्रुत्वा समागममिमं सर्वेषां वस्ततो नृप।<br>संशयच्छेदनार्थाय प्राप्तः कौरवनन्दन।।	</td><td>	15-31-21a<br>15-31-21b	
</td></tr>
				
<tr><td>
	इमे च देवगन्धर्वाः सर्वे चेमे महर्षयः।<br>पश्यन्तु तपसो वीर्यमद्य मे चिरसम्भृतम्।।	</td><td>	15-31-22a<br>15-31-22b	
</td></tr>
				
<tr><td>
	तदुच्यतां महाप्राज्ञ कं कामं प्रददामि ते।<br>प्रवणोस्मि वरं दातुं पश्य मे तपसो बलम्।।	</td><td>	15-31-23a<br>15-31-23b	
</td></tr>
				
<tr><td>
	एवमुक्तः स राजेन्द्रो व्यासेनामितबुद्धिना।<br>मुहूर्तमिव संचिन्त्य वचनायोपचक्रमे।।	</td><td>	15-31-24a<br>15-31-24b	
</td></tr>
				
<tr><td>
	धन्योस्म्यनुगृहीतश्च सफलं जीवितं च मे।<br>यन्मे समागमोऽद्येह भवद्भिः सह साधुभिः।।	</td><td>	15-31-25a<br>15-31-25b	
</td></tr>
				
<tr><td>
	अद्य चाप्यवगच्छामि गतिमिष्टामिहात्मनः।<br>ब्रह्मकल्पैर्भवद्भिर्यत्समेतोऽहं तपोधनाः।।	</td><td>	15-31-26a<br>15-31-26b	
</td></tr>
				
<tr><td>
	दर्शनादेव भवतां पूतोऽहं नात्र संशयः।<br>विद्यते न भयं चापि परलोके ममानघाः।।	</td><td>	15-31-27a<br>15-31-27b	
</td></tr>
				
<tr><td>
	किंतु तस्य सुदुर्बुद्धेर्मन्दस्यापनयैर्भृशम्।<br>दूयते मे मनो नित्यं स्मरतः पुत्रगृद्धिनः।।	</td><td>	15-31-28a<br>15-31-28b	
</td></tr>
				
<tr><td>
	अपापाः पाण्डवा येन निकृताः पापबुद्धिना।<br>घातिता पृथिवी येन सहया सनरद्विपा।।	</td><td>	15-31-29a<br>15-31-29b	
</td></tr>
				
<tr><td>
	राजानश्च महात्मानो नानाजनपदेश्वराः।<br>आगम्य मम पुत्रार्थे सर्वे मृत्युवशं गताः।।	</td><td>	15-31-30a<br>15-31-30b	
</td></tr>
				
<tr><td>
	ये ते पितॄश्चं दारांश्च प्राणांश्च मनसः प्रियान्।<br>परित्यज्य गताः शूराः प्रेतराजनिवेशनम्।।	</td><td>	15-31-31a<br>15-31-31b	
</td></tr>
				
<tr><td>
	का नु तेषां गतिर्ब्रह्मन्मित्रार्थे ये हता मृधे।<br>तथैव पुत्रपौत्राणां मम ये निहता युधि।।	</td><td>	15-31-32a<br>15-31-32b	
</td></tr>
				
<tr><td>
	दूयते मे मनोऽभीक्ष्णं घातयित्वा महाबलम्।<br>भीष्मं शान्तनवं वृद्धं द्रोणं च द्विजसत्तमम्।।	</td><td>	15-31-33a<br>15-31-33b	
</td></tr>
				
<tr><td>
	मम पुत्रेण मूढेन पापेनाकृतबुद्धिना।<br>क्षयं नीतं कुलं दीप्तं पृथिवीराज्यमिच्छता।।	</td><td>	15-31-34a<br>15-31-34b	
</td></tr>
				
				
<tr><td>
	`एते मदर्थे पुत्रांश्च दारांश्च मनसः प्रियान्।<br>भोगांश्च विविधांस्तात इष्टापुर्तांस्तथैव च।<br>परित्यज्य गताः शूराः प्रेतराजनिवेशनम्।।'	</td><td>	15-31-35a<br>15-31-35b<br>15-31-35c	
</td></tr>
				
<tr><td>
	एतत्सर्वमनुस्मृत्य दह्यमानो दिवानिशम्।<br>न शान्तिमधिगच्छामि दुःखशोकसमाहतः।।	</td><td>	15-31-36a<br>15-31-36b	
</td></tr>
<tr><td>
	इति मे चिन्तयानस्य पितः शान्तिर्न विद्यते।।	</td><td>	15-31-37a	
</td></tr>
<tr><td>
	<b>वैशम्पायन उवाच।</b>	</td><td>	15-31-38x	
</td></tr>
				
<tr><td>
	तच्छ्रुत्वा विविधं तस्य राजर्षेः परिदेवितम्।<br>पुनर्नवीकृतः शोको गान्धार्या जनमेजय।।	</td><td>	15-31-38a<br>15-31-38b	
</td></tr>
				
<tr><td>
	कुन्त्या द्रुपदपुत्र्याश्च सुभद्रायास्तथैव च।<br>तासां च वरनारीणां वधूनां कौरवस्य ह।।	</td><td>	15-31-39a<br>15-31-39b	
</td></tr>
				
<tr><td>
	पुत्रशोकसमाविष्टा गान्धारी त्विदमब्रवीत्।<br>श्वशुरं बद्धनयना देवी प्राञ्जलिरुत्थिता।।	</td><td>	15-31-40a<br>15-31-40b	
</td></tr>
				
<tr><td>
	`लोकान्तरगतान्पुत्रानयं काङ्क्षति मानद।<br>तच्चास्य मासं ज्ञातं भगवंस्तपसा त्वया।।'	</td><td>	15-31-41a<br>15-31-41b	
</td></tr>
				
<tr><td>
	षोडशेमानि वर्षाणि गतानि मुनिपुङ्गव।<br>अस्य राज्ञोहतान्पुत्राञ्शोचतो न शमो विभो।।	</td><td>	15-31-42a<br>15-31-42b	
</td></tr>
				
<tr><td>
	पुत्रशोकसमाविष्टो निःश्वसन्ह्येष भूमिपः।<br>न शेते वसतीः सर्वा धृतराष्ट्रो महामुने।।	</td><td>	15-31-43a<br>15-31-43b	
</td></tr>
				
<tr><td>
	लोकानन्यान्समर्थोसि स्रष्टुं सर्वांस्तपोबलात्।<br>किमु लोकान्तरगतान्राज्ञो दर्शयितुं सुतान्।।	</td><td>	15-31-44a<br>15-31-44b	
</td></tr>
				
<tr><td>
	इयं च द्रौपदी कृष्णा हतज्ञातिसुता भृशम्।<br>शोचत्यतीव सर्वासां स्नुषाणां दयिता स्नुषा।।	</td><td>	15-31-45a<br>15-31-45b	
</td></tr>
				
<tr><td>
	तथा कृष्णस्य भगिनी सुभद्रा भद्रभाषिणी।<br>सौभद्रकवधसंतप्ता भृशं शोचति भामिनी।।	</td><td>	15-31-46a<br>15-31-46b	
</td></tr>
				
<tr><td>
	इयं च भूरिश्रवसो भार्या परमसम्मता।<br>भर्तृव्यसनशोकार्ता भृशं शोचति भामिनी।।	</td><td>	15-31-47a<br>15-31-47b	
</td></tr>
				
<tr><td>
	यस्यास्तु श्वशुरो धीमान्बाह्लिकः स कुरूद्वहः।<br>निहतः सोमदत्तश्च पित्रा सह महारणे।।	</td><td>	15-31-48a<br>15-31-48b	
</td></tr>
				
<tr><td>
	श्रीमतोस्य महाबुद्धेः सङ्ग्रामेष्वपलायिनः।<br>पुत्रस्य ते पुत्रशतं निहतं यद्रणाजिरे।।	</td><td>	15-31-49a<br>15-31-49b	
</td></tr>
				
				
<tr><td>
	तस्य भार्याशतमिदं दुःखशोकसमाहतम्।<br>पुनःपुनर्वर्धयानं शोकं रोज्ञो ममैव च।<br>हताहारेण महता मामुपास्ते महामुने।।	</td><td>	15-31-50a<br>15-31-50b<br>15-31-50c	
</td></tr>
				
<tr><td>
	ये च शूरा महात्मानः श्वशुरा मे महारथाः।<br>सोमदत्तप्रभृतयः का नु तेषां गतिः प्रभो।।	</td><td>	15-31-51a<br>15-31-51b	
</td></tr>
				
<tr><td>
	तव प्रसादाद्भगवन्विशोकोऽयं महीपतिः।<br>कुर्यात्कालमहं चेयं वधूस्तव महामुने।।	</td><td>	15-31-52a<br>15-31-52b	
</td></tr>
				
<tr><td>
	इत्युक्तवत्यां गान्धार्यां कुन्ती व्रतकृशानना।<br>प्रच्चन्नजातं पुत्रं तु सस्मारादित्यसन्निभम्।।	</td><td>	15-31-53a<br>15-31-53b	
</td></tr>
				
<tr><td>
	तामृषिर्वरदो व्यासो दूरश्रवणदर्शनः।<br>अपश्यद्दुःखितां देवीं मातरं सव्यसाचिनः।।	</td><td>	15-31-54a<br>15-31-54b	
</td></tr>
				
<tr><td>
	तामुवाच ततो व्यासो यत्ते कार्यं विवक्षितम्।<br>तद्बूहि त्वं महाभागे यत्ते मनसि वर्तते।।	</td><td>	15-31-55a<br>15-31-55b	
</td></tr>
				
<tr><td>
	श्वशुराय तत कुन्ती प्रणम्य शिरसा तदा।<br>उवाच वाक्यं सव्रीडा विवृण्वाना पुरातनम्।।	</td><td>	15-31-56a<br>15-31-56b	
</td></tr>
<tr><td>
	।। इति श्रीमन्महाभारते आश्रमवासिकपर्वणि<br> पुत्रदर्शनपर्वणि एकत्रिंशोऽध्यायः।। 31 ।।	</td><td>		
</td></tr></tbody>