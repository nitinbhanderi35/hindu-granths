				
<tbody><tr><td>
	<b>वैशम्पायन उवाच।</b>	</td><td>	2-2-1x	
</td></tr>
	
<tr><td>
	उषित्वा खाण्डवप्रस्थे सुखवासं जनार्दनः।<br>पार्थैः प्रीतिसमायुक्तैः पूजनार्होऽभिपूजितः।।	</td><td>	2-2-1a<br>2-2-1b	
</td></tr>
				
<tr><td>
	गमनाय मतिं चक्रे पितुर्दर्शनलालसः।<br>धर्मराजमथामन्त्र्य पृथां च पृथुलोचनः।।	</td><td>	2-2-2a<br>2-2-2b	
</td></tr>
				
<tr><td>
	ववन्दे चरणौ मूर्ध्ना जगद्वन्द्यः पितृष्वसुः।<br>स तया मूर्ध्न्युपाघ्रातः परिष्वक्तश्च केशवः।।	</td><td>	2-2-3a<br>2-2-3b	
</td></tr>
				
<tr><td>
	ददर्शानन्तरं कृष्णो भगिनीं स्वां महायशाः।<br>तामुपेत्य हृषीकेशः प्रीत्या बाष्पसमन्वितः।।	</td><td>	2-2-4a<br>2-2-4b	
</td></tr>
				
<tr><td>
	अर्थ्यं तथ्यं हितं वाक्यं लघु युक्तमनुत्तरम्।<br>उवाच भगवान्भद्रां सुभद्रां भद्रभाषिणीम्।।	</td><td>	2-2-5a<br>2-2-5b	
</td></tr>
				
<tr><td>
	तया स्वजनगामीनि श्रावितो वचनानि सः।<br>सम्पूजितश्चाप्यसकृच्छिरसा चाभिवादितः।।	</td><td>	2-2-6a<br>2-2-6b	
</td></tr>
				
<tr><td>
	तामनुज्ञाय वार्ष्णेयः प्रतिनन्द्य च भामिनीम्।<br>ददर्शानन्तरं कृष्णां धौम्यं चापि जनार्दनः।।	</td><td>	2-2-7a<br>2-2-7b	
</td></tr>
				
<tr><td>
	ववन्दे च यथान्यायं धौम्यं पुरुषसत्तमः।<br>द्रौपदीं सान्त्वयित्वा च सुभद्रां परिदाय च।।	</td><td>	2-2-8a<br>2-2-8b	
</td></tr>
				
<tr><td>
	भ्रातृनभ्यगमद्विद्वान्पार्थेन सहितो बली।<br>भ्रातृभिः पञ्चभिः कृष्णो वृतः शक्र इवामरैः।।	</td><td>	2-2-9a<br>2-2-9b	
</td></tr>
				
<tr><td>
	यात्राकालस्य योग्यानि कर्माणि गरुडध्वजः।<br>कर्तुकामः शुचिर्भूत्वा स्नातवान्समलङ्कृतः।।	</td><td>	2-2-10a<br>2-2-10b	
</td></tr>
				
<tr><td>
	अर्चयामास देवांश्च द्विजांश्च यदुपुङ्गवः।<br>माल्यजाप्यनमस्कारैर्गन्धैरुच्चावचैरपि।।	</td><td>	2-2-11a<br>2-2-11b	
</td></tr>
				
<tr><td>
	स कृत्वा सर्वकार्याणि प्रतस्थे तस्थुपां वरः।<br>उपेत्य स यदुश्रेष्ठो बाह्यकक्षाद्विनिर्गतः।।	</td><td>	2-2-12a<br>2-2-12b	
</td></tr>
				
<tr><td>
	स्वस्ति वाच्यार्हतो विप्रान्दधिपात्रफलाक्षतैः।<br>वसु प्रदाय च ततः प्रदक्षिणमथाकरोत्।।	</td><td>	2-2-13a<br>2-2-13b	
</td></tr>
				
<tr><td>
	काञ्चनं रथमास्थाय तार्क्ष्यकेतनमाशुगम्।<br>गदाचक्रासिशार्ङ्गाद्यैरायुधैरावृतं शुभम्।।	</td><td>	2-2-14a<br>2-2-14b	
</td></tr>
				
<tr><td>
	सुतिथावथ नक्षत्रे मुहूर्ते च गुणान्विते।<br>प्रययौ पुण्डरीकाक्षः शैब्यसुग्रीववाहनः।।	</td><td>	2-2-15a<br>2-2-15b	
</td></tr>
				
<tr><td>
	अन्वारुरोह चाप्येनं प्रेम्णा राजा युधिष्ठिरः।<br>अपास्य चास्य यन्तारं दारुकं यन्तृसत्तमम्।।	</td><td>	2-2-16a<br>2-2-16b	
</td></tr>
				
<tr><td>
	अभीषून्सम्प्रजग्राह स्वयं कुरुपतिस्तदा।<br>उपारुह्यार्जुनश्चाऽपि चामरव्यजनं सितम्।।	</td><td>	2-2-17a<br>2-2-17b	
</td></tr>
				
<tr><td>
	रुक्मदण्डं बृहद्बाहुर्विदुधाव प्रदक्षिणम्।<br>तथैव भीमसेनोऽपि रथमारुह्य वीर्यवान्।।	</td><td>	2-2-18a<br>2-2-18b	
</td></tr>
				
<tr><td>
	`छत्रं शतशलाकं च दिव्यमाल्योपशोभितम्।<br>वैडूर्यमणिदण्डं च चामीकरविभूषितम्।	</td><td>	2-2-19a<br>2-2-19b	
</td></tr>
				
<tr><td>
	दधार तरसा भीमः मुच्छत्रं शार्ङ्गधन्वने।<br>भीमसेनार्जुनौ चापि यमावरिनिषूदनौ'।।	</td><td>	2-2-20a<br>2-2-20b	
</td></tr>
				
<tr><td>
	पृष्ठतोऽनुययुः कृष्णमृत्विक्पौरजनैर्वृता।<br>स तथा भ्रातृभिः सर्वैः केशवः परवीरहा।।	</td><td>	2-2-21a<br>2-2-21b	
</td></tr>
				
<tr><td>
	अन्वीयमानः शुशुभे शिष्यैरिव गुरुः प्रियैः।<br>`अभिमन्युं च सौभद्रं वृद्धैः परिवृतस्तथा।।	</td><td>	2-2-22a<br>2-2-22b	
</td></tr>
				
<tr><td>
	रथमारोप्य निर्यातो धौम्यो ब्राह्मणपुङ्गवः।<br>इन्द्रप्रस्थमतिक्रम्य क्रोशमात्रं महाद्युतिः'।<br>पार्थमामन्त्र्य गोविन्दः परिष्वज्य सुपीडितम् ।।	</td><td>	2-2-23a<br>2-2-23b<br>2-2-32c	
</td></tr>
				
<tr><td>
	युधिष्ठरं पूजयित्वा भीमसेनं यमौ तथा।<br>परिष्वक्तो भृशं तैस्तु यमाभ्यामभिवादितः।।	</td><td>	2-2-24a<br>2-2-24b	
</td></tr>
				
<tr><td>
	योजनार्धमथो गत्वा कृष्णः परपुरञ्जयः।<br>युधिष्ठिरं समामन्त्र्य निवर्तस्वेति भारत।।	</td><td>	2-2-25a<br>2-2-25b	
</td></tr>
				
<tr><td>
	ततोऽभिवाद्य गोविन्दः पादौ जग्राह धर्मवित्।<br>उत्थाप्य धर्मराजस्तु मूर्ध्न्युपाघ्राय केशवम्।।	</td><td>	2-2-26a<br>2-2-26b	
</td></tr>
				
<tr><td>
	पाण्डवो यादवश्रेष्ठं कृष्णं कमललोचनम्।<br>गम्यतामित्यनुज्ञाप्य धर्मराजो युधिष्ठिरः।।	</td><td>	2-2-27a<br>2-2-27b	
</td></tr>
				
<tr><td>
	ततस्तैः संविदं कृत्वा यथावन्मधुसूदनः।<br>निवर्त्य च तथा कृच्छ्रात्पाण्डवान्सपदानुगान्।।	</td><td>	2-2-28a<br>2-2-28b	
</td></tr>
				
<tr><td>
	स्वां पुरीं प्रययौ हृष्टो यथा शक्रोऽमरावतीम्।।<br>लोचनैरनुजग्मुस्ते तमादृष्टिपथात्तदा।।	</td><td>	2-2-29a<br>2-2-29b	
</td></tr>
				
<tr><td>
	मनोभिरनुजग्मुस्ते कृष्णं प्रीतिसमन्वयात्।<br>अतृप्तमनसामेव तेषां केशवदर्शने।।	</td><td>	2-2-30a<br>2-2-30b	
</td></tr>
				
<tr><td>
	क्षिप्रमन्तर्दधे शौरिश्चक्षुषां प्रियदर्शनः।<br>अकामा एव पार्थास्ते गोविन्दगमानसाः।।	</td><td>	2-2-31a<br>2-2-31b	
</td></tr>
				
<tr><td>
	निवृत्योपययुस्तूर्णं स्वं पुरं पुरुषर्षभाः।<br>स्यन्दनेनाथ कृष्णोऽपि त्वरितं द्वारकामगात्।।	</td><td>	2-2-32a<br>2-2-32b	
</td></tr>
				
				
<tr><td>
	सात्वतेन च वीरेण पृष्ठतो यायिना तदा।<br>दारुकेण च सूतेन सहितो देवकीसुतः।<br>स गतो द्वारकां विष्णुर्गरुत्मानिव वेगवान्।।	</td><td>	2-2-33a<br>2-2-33b<br>2-2-33c	
</td></tr>
<tr><td>
	<b>वैशम्पायन उवाच।</b>	</td><td>	2-2-34x	
</td></tr>
				
<tr><td>
	निवृत्य धर्मराजस्तु सह भ्रातृभिरच्युतः।<br>सुहृत्परिवृतो राजा प्रविवेश पुरोत्तमम्।।	</td><td>	2-2-34a <br>2-2-34b	
</td></tr>
				
<tr><td>
	विसृज्य सुहृदः सर्वान्भ्रातॄन्पुत्रांश्च धर्मराट्।<br>मुमोद पुरुषव्याघ्रो द्रौपद्या सहितो नृप।।	</td><td>	2-2-35a<br>2-2-35b	
</td></tr>
				
<tr><td>
	केशवोपि मुदा युक्तः प्रविवेश पुरोत्तमम्।<br>पूज्यमानो यदुश्रेष्ठैरुग्रसेनमुखैस्तथा।।	</td><td>	2-2-36a<br>2-2-36b	
</td></tr>
				
<tr><td>
	आहुकं पितरं वृद्धं मातरं च यशस्विनीम्।<br>अभिवाद्य बलं चैव स्थितः कमललोचनः।।	</td><td>	2-2-37a<br>2-2-37b	
</td></tr>
				
<tr><td>
	प्रद्युम्नसाम्बनिशठांश्चरुदेष्णं गदं तथा।<br>अनिरुद्धं च भानुं च परिष्वज्य जनार्दनः।।	</td><td>	2-2-38a<br>2-2-38b	
</td></tr>
				
<tr><td>
	स वृद्धैरभ्यनुज्ञातो रुक्मिण्या भवनं ययौ।<br>`स तत्र भवने दिव्ये प्रमुमोद सुखी सुखम्।।	</td><td>	2-2-39a<br>2-2-39b	
</td></tr>
				
<tr><td>
	एतस्मिन्नन्तरे राजन्मयो दैत्याधिपस्तदा।<br>विधिवत्कल्पयामास सभां धर्मसुताय वै।।	</td><td>	2-2-40a<br>2-2-40b	
</td></tr>

<tr><td>
	।। इति श्रीमन्महाभारते सभापर्वणि <br>मन्त्रपर्वणि द्वितीयोऽध्यायः।। 2।।	</td><td>		
</td></tr> </tbody>