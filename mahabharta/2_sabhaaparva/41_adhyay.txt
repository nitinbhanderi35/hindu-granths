				
<tbody><tr><td>
	<b>वैशम्पायन उवाच। </b>	</td><td>	2-41-1x	
</td></tr>
				
<tr><td>
	ततो युधिष्ठिरो राजा शिशुपालमुपाद्रवत्। <br>उवाच चैनं मधुरं सान्त्वपूर्वमिदं वचः।। 	</td><td>	2-41-1a<br>2-41-1b	
</td></tr>
				
<tr><td>
	नेदं युक्तं महीपाल यादृशं वै त्वमुक्तवान्। <br>अधर्मश्च परो राजन्पारुष्यं च निरर्थकम्।। 	</td><td>	2-41-2a<br>2-41-2b	
</td></tr>
				
<tr><td>
	न हि धर्मं परं जातु नावबुध्येत पार्थिवः। <br>भीष्मः शान्तनवस्त्वेनं मावमंस्थास्त्वमन्यथा।। 	</td><td>	2-41-3a<br>2-41-3b	
</td></tr>
				
<tr><td>
	पश्य चैतान्महीपालांस्त्वत्तो वृद्धतरान्बहून्। <br>मृष्यन्ते चार्हणां कृष्णे तद्वत्वं क्षन्तुमर्हसि।। 	</td><td>	2-41-4a<br>2-41-4b	
</td></tr>
				
<tr><td>
	वेद तत्त्वेन कृष्णं हि भीष्णश्चेदिपते भृशम्। <br>न ह्येनं त्वं तथा यथैनं वेद कौरवः।। 	</td><td>	2-41-5a<br>2-41-5b	
</td></tr>
<tr><td>
	<b>भीष्म उवाच। </b>	</td><td>	2-41-6x	
</td></tr>
				
<tr><td>
	नास्मै देयो ह्यनुनयो नायमर्हति सान्त्वनम्। <br>लोकवृद्धतमे कृष्णे योऽर्हणां नाभिमन्यते।। 	</td><td>	2-41-6a<br>2-41-6b	
</td></tr>
				
<tr><td>
	क्षत्रियः क्षत्रियं जित्वा रणे रणकृतां वरः। <br>यो मुञ्चति वशे कृत्वा गुरुर्भवति तस्य सः।। 	</td><td>	2-41-7a<br>2-41-7b	
</td></tr>
				
<tr><td>
	अस्यां हि समितौ राज्ञामेकमप्यजितं युधि। <br>न पश्यामि महीपालं सात्वतीपुत्रतेजसा।। 	</td><td>	2-41-8a<br>2-41-8b	
</td></tr>
				
<tr><td>
	न हि केवलमस्माकमयमर्च्यतमोऽच्युतः। <br>त्रयाणामपि लोकानामर्चनीयो महाभुजः।। 	</td><td>	2-41-9a<br>2-41-9b	
</td></tr>
				
<tr><td>
	कृष्णेन हि जिता युद्धे बहवः क्षत्रियर्षभाः। <br>जगत्सर्वं च वार्ष्णेये निखिलेन प्रतिष्ठितम्।। 	</td><td>	2-41-10a<br>2-41-10b	
</td></tr>
				
<tr><td>
	तस्मात्सत्स्वपि वृद्धेषु कृष्णमर्चाम नेतरान्। <br>एवं वक्तुं न चार्हस्त्वं मा तेऽभूद्बुद्धिरीदृशी।। 	</td><td>	2-41-11a<br>2-41-11b	
</td></tr>
				
				
<tr><td>
	ज्ञानवृद्धा मया राजन्बहवः पर्युपासिताः। <br>`यस्य राजन्प्रभावज्ञाः पुरा सर्वे च रक्षिताः'।<br>तेषां कथयतां शौरेरहं गुणवतो गुणान्।। 	</td><td>	2-41-12a<br>2-41-12b<br>2-41-12c	
</td></tr>
				
<tr><td>
	समागतानामश्रौषं बहून्बहुमतान्सताम्। <br>कर्माण्यपि च यान्यस्य जन्मप्रभृति धीमतः।। 	</td><td>	2-41-13a<br>2-41-13b	
</td></tr>
				
<tr><td>
	बहृशः कथ्यमानानि नरैर्भूयः श्रुतानि मे। <br>न केवलं वयं कामाच्चेदिगज जनार्दनम्।।	</td><td>	2-41-14a<br>2-41-14b	
</td></tr>
				
<tr><td>
	न सम्बन्धं पुरस्कृत्य कृतार्थं वा कथञ्चन। <br>अर्चामहेऽर्चितं सद्भिर्भुवि भूतसुखावहम्।। 	</td><td>	2-41-15a<br>2-41-15b	
</td></tr>
				
<tr><td>
	यशः शौर्यं जयं चास्य विज्ञायार्चां प्रयुञ्ज्महे<br>न च कश्चिदिहास्माभिः सुवालोप्यपरीक्षितः।। 	</td><td>	2-41-16a<br>2-41-16b	
</td></tr>
				
<tr><td>
	गुणैर्वृद्धानतिक्रम्य हरिरर्च्यतमो मतः।<br>ज्ञानवृद्धो द्विजातीनां क्षत्रियाणां बलाधिकः।। 	</td><td>	2-41-17a<br>2-41-17b	
</td></tr>
				
<tr><td>
	वैश्यानां धान्यधनवाञ्शूद्राणामेव जन्मतः। <br>पूज्यतायां च गोविन्दे हेतू द्वावपि संस्थितौ।। 	</td><td>	2-41-18a<br>2-41-18b	
</td></tr>
				
<tr><td>
	वेदवेदाङ्गविज्ञानं बलं चाभ्यधिकं तथा। <br>नृणां लोके हि कोऽन्योस्ति विशिष्टः केशवादृते।। 	</td><td>	2-41-19a<br>2-41-19b	
</td></tr>
				
<tr><td>
	दानं दाक्ष्यं श्रुतं शौर्यं ह्रीः कीर्तिर्बुद्धिरुत्तमा। <br>संनतिः श्रीर्धृतिस्तुष्टिः पुष्टिश्च नियताऽच्युते।। 	</td><td>	2-41-20a<br>2-41-20b	
</td></tr>
				
<tr><td>
	तमिमं लोकसम्पन्नमाचार्यं पितरं गुरुम्। <br>अर्घ्यमर्चितमर्चामः सर्वे सङ्क्षन्तुमर्हथ।। 	</td><td>	2-41-21a<br>2-41-21b	
</td></tr>
				
<tr><td>
	ऋत्विग्गुरुर्विवाह्यश्च स्नातको नृपतिः प्रियः। <br>सर्वमेतद्धृषीकेशस्तस्मादभ्यर्चितोऽच्युतः।। 	</td><td>	2-41-22a<br>2-41-22b	
</td></tr>
				
<tr><td>
	कृष्ण एव हि लोकानामुत्पत्तिरपि चाप्ययः।<br>कृष्णस्य हि कृते विश्वमिदं भूतं चराचरम्।। 	</td><td>	2-41-23a<br>2-41-23b	
</td></tr>
				
<tr><td>
	एष प्रकृतिरव्यक्ता कर्ता चैव सनातनः।<br>परश्च सर्वभूतेभ्यस्तस्मात्पूज्यतमोऽच्युतः।। 	</td><td>	2-41-24a<br>2-41-24b	
</td></tr>
				
<tr><td>
	द्धिर्मनो महद्वायुस्तेजोऽभः खं मही च या। <br>चतुर्विधं च यद्भूतं सर्वं कृष्णे प्रतिष्ठितम्।। 	</td><td>	2-41-25a<br>2-41-25b	
</td></tr>
				
<tr><td>
	आदित्यश्चन्द्रमाश्चैव नक्षत्राणि ग्रहाश्च ये। <br>दिशश्च विदिशश्चैव सर्वं कृष्णे प्रतिष्ठितम्।। 	</td><td>	2-41-26a<br>2-41-26b	
</td></tr>
				
<tr><td>
	` एष रुद्रश्च सर्वात्मा ब्रह्मा चैव सनातनः। <br>अक्षरं क्षररूपेण मानुषत्वमुपागतः'।।	</td><td>	2-41-27a<br>2-41-27b	
</td></tr>
				
<tr><td>
	अग्निहोत्रमुखा वेदा गायत्री च्छन्दसां मुखम्। <br>राजा मुखं मनुष्याणां नदीनां सागरो मुखम्।। 	</td><td>	2-41-28a<br>2-41-28b	
</td></tr>
				
<tr><td>
	नक्षत्राणां मुखं चन्द्र आदित्यस्तेजसां मुखम्। <br>पर्वतानां मुखं मेरुर्गरुडः पततां मुखम्।। 	</td><td>	2-41-29a<br>2-41-29b	
</td></tr>
				
<tr><td>
	ऊर्ध्वं तिर्यगधश्चैव यावती जगतो गतिः। <br>सदेवकेषु लोकेषु भगवान्केशवो मुखम्।। 	</td><td>	2-41-30a<br>2-41-30b	
</td></tr>
				
<tr><td>
	अयं तु पुरुषो बालः शिशुपालो न बुध्यते। <br>सर्वत्र सर्वदा कृष्णं तस्मादेवं प्रभाषते।। 	</td><td>	2-41-31a<br>2-41-31b	
</td></tr>
				
<tr><td>
	यो हि धर्मं विचिनुयादुत्कृष्टं मतिमान्नरः। <br>स वै पश्येद्यथा धर्मं न तथा चेदिराडयम्।। 	</td><td>	2-41-32a<br>2-41-32b	
</td></tr>
				
<tr><td>
	सवृद्धबालेष्वथवा पार्थिवेषु महात्मसु। <br>को नार्हं मन्यते कृष्णं को वाप्येनं न पूजयेत्।।	</td><td>	2-41-33a<br>2-41-33b	
</td></tr>
				
<tr><td>
	अथैनां दुष्कृतां पूजां शिशुपालो व्यवस्यति। <br>दुष्कृतायां यथान्यायं तथाऽयं कर्तुमर्हति।। 	</td><td>	2-41-34a<br>2-41-34b	
</td></tr>
<tr><td>
	।। इति श्रीमन्महाभारते सभापर्वणि <br>अर्घाहरणपर्वणि एकचत्वारिंशोऽध्यायः।। 41 ।। 	</td><td>		
</td></tr></tbody>