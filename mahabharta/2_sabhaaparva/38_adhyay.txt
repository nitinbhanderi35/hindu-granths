				
<tbody><tr><td>
	<b>वैशम्पायन उवाच।। </b>	</td><td>	2-38-1x	
</td></tr>
				
<tr><td>
	पितामहं गुरुं चैव प्रत्युद्गम्य युधिष्ठिरः। <br>अभिवाद्य ततो राजन्निदं वचनमब्रवीत्।। 	</td><td>	2-38-1a<br>2-38-1b	
</td></tr>
				
<tr><td>
	भीष्मं द्रोणं कृपं द्रौणिं दुर्योधनविविंशती। <br>अस्मिन्यज्ञे भवन्तो मामनुगृह्णन्तु सर्वशः।। 	</td><td>	2-38-2a<br>2-38-2b	
</td></tr>
				
<tr><td>
	इदं वः सुमहच्चैव यदिहास्ति धनं मम। <br>प्रणयन्तु भवन्तो मां यथेष्टमभिमन्त्रितः।। 	</td><td>	2-38-3a<br>2-38-3b	
</td></tr>
				
<tr><td>
	एवमुक्त्वा स तान्सर्वान्दीक्षितः पाण्डवाग्रजः। <br>युयोज स यथायोगमधिकारेष्वनन्तरम्।। 	</td><td>	2-38-4a<br>2-38-4b	
</td></tr>
				
<tr><td>
	`पङ्क्त्यारोपणकार्ये च उच्छिष्टापनये पुनः। <br>भोजनावेक्षणे चैव युयुत्सुं समयोजयत्'।। 	</td><td>	2-38-5a<br>2-38-5b	
</td></tr>
				
<tr><td>
	भक्ष्यभोज्याधिकारेषु दुःशासनमयोजयत्। <br>परिग्रहे ब्राह्मणानामश्वत्थामानमुक्तवान्। 	</td><td>	2-38-6a<br>2-38-6b	
</td></tr>
				
<tr><td>
	राज्ञां तु प्रतिपूजार्थं सञ्जयं न्ययोजयत्। <br>कृताकृतपरिज्ञाने भीष्णद्रोणौ महामती।। 	</td><td>	2-38-7a<br>2-38-7b	
</td></tr>
				
<tr><td>
	हिरण्यस्य सुवर्णस्य रत्नानां चान्ववेक्षणे। <br>दक्षिणानां च वै दाने कृपं राजा न्ययोजयत्।। 	</td><td>	2-38-8a<br>2-38-8b	
</td></tr>
				
				
<tr><td>
	तथाऽऽन्यान्पुरुषव्याघ्रांस्तस्मिंस्तस्मिन्न्ययोजयत्। <br>बाह्लिको धृतराष्ट्रश्च सोमदत्तो जयद्रथः। <br>नकुलेन समानीताः स्वामिवत्तत्र रेमिरे।। 	</td><td>	2-38-9a<br>2-38-9b<br>2-38-9c	
</td></tr>
				
<tr><td>
	क्षत्ता व्ययकरस्त्वासीद्विदुरः सर्वधर्मवित्। <br>दुर्योधनस्त्वर्हणानि प्रतिजग्राह सर्वशः।। 	</td><td>	2-38-10a<br>2-38-10b	
</td></tr>
				
				
<tr><td>
	`कुन्ती साध्वी च गान्धारी स्त्रीणां कुर्वन्ति चार्चनम्।। <br>अन्याः सर्वाः स्नुषास्तासां सन्देशं यान्तु माचिरम्। <br>तिष्ठेत्कृष्णान्तिके सोयमर्जुनः कार्यसिद्धये'।। 	</td><td>	2-38-11a<br>2-38-11b<br>2-38-11c	
</td></tr>
				
<tr><td>
	चरणक्षालने कृष्णो ब्राह्मणानां स्वयं ह्यभूत्। <br>सर्वलोकसमावृत्तः पिप्रीषुः फलमुत्तमम्।। 	</td><td>	2-38-12a<br>2-38-12b	
</td></tr>
				
<tr><td>
	द्रष्टुकामः सभां चैव धर्मराजं यधिष्ठिरम्। <br>न कश्चिदाहरत्तत्र सहस्रावरमर्हणम्।। 	</td><td>	2-38-13a<br>2-38-13b	
</td></tr>
				
<tr><td>
	रत्नैश्च बहुभिस्तत्र धर्मराजमवर्धयत्। <br>कथं तु मम कौरव्यो रत्नदानैः समाप्नुयात्।।  	</td><td>	2-38-14a<br>2-38-14b	
</td></tr>
				
<tr><td>
	यज्ञमित्येव राजानः स्पर्धमाना ददुर्धनम्। <br>भवनैः सविमानाग्रैः सोदर्कैर्बलसंवृतैः।। 	</td><td>	2-38-15a<br>2-38-15b	
</td></tr>
				
<tr><td>
	लोकराजविमानैश्च ब्राह्मणावसथैः सह। <br>कृतैरावसथैर्दिव्यैर्विमानप्रतिमैस्तथा।। 	</td><td>	2-38-16a<br>2-38-16b	
</td></tr>
				
				
<tr><td>
	विचित्रै रत्ववद्भिश्च ऋद्ध्या परमया युतैः। <br>राजभिश्च समावृत्तैरतीव श्रीसमृद्धिभिः। <br>अशोभत सदो राजन्कौन्तेयस्य महात्मनः।। 	</td><td>	2-38-17a<br>2-38-17b<br>2-38-17c	
</td></tr>
				
<tr><td>
	ऋद्ध्या तु वरुणं देवं स्पर्धमानो युधिष्ठिरः। <br>षडग्निनाथ यज्ञेन सोऽयजद्दक्षिणावता।। 	</td><td>	2-38-18a<br>2-38-18b	
</td></tr>
				
				
<tr><td>
	सर्वाञ्जनान्सर्वकामैः समृद्धैः समतर्पयत्। <br>अन्नवान्बहुभक्ष्यश्च भुक्तवज्जनसंवृतः। <br>रत्नोपहारसम्पन्नो बभूव स समागमः।। 	</td><td>	2-38-19a<br>2-38-19b<br>2-38-19c	
</td></tr>
				
<tr><td>
	इडाज्यहोमाहुतिभिर्मन्त्रशिक्षाविशारदैः। <br>तस्मिन्हि ततृपुर्देवास्तते यज्ञे महर्षिभिः।। 	</td><td>	2-38-20a<br>2-38-20b	
</td></tr>
				
<tr><td>
	यथा देवास्तथा विप्रा दक्षिणान्नमहाधनैः। <br>ततृपुः सर्ववर्णाश्च तस्मिन्यज्ञे मुदाऽन्विताः।। 	</td><td>	2-38-21a<br>2-38-21b	
</td></tr>
<tr><td>
	।। इति श्रीमन्महाभारते सभापर्वणि <br>दिग्विजयपर्वणि अष्टत्रिंशोऽध्यायः।। 38 ।। 	</td><td>		
</td></tr>
<tr><td>
	।। समाप्तं च राजसूयपर्व।। 	</td><td>		
</td></tr></tbody>