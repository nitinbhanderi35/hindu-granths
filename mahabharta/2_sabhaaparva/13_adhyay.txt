				
<tbody><tr><td>
	<b>वैशम्पायन उवाच।। </b>	</td><td>	2-13-1x	
</td></tr>
				
<tr><td>
	ऋषेस्तद्वचनं श्रुत्वा निशश्वास युधिष्ठिरः।<br>चिन्तयन्राजसूयेष्टिं न लेभे शर्म भारत।। 	</td><td>	2-13-1a<br>2-13-1b	
</td></tr>
				
<tr><td>
	राजर्षीणां च तं श्रुत्वा महिमानं महात्मनाम्। <br>यज्वनां कर्मभिः पुण्यैर्लोकप्राप्तिं समीक्ष्य च।। 	</td><td>	2-13-2a<br>2-13-2b	
</td></tr>
				
<tr><td>
	हरिश्चन्द्रं च राजर्षि रोजमानं विशेषतः।<br>यज्वानं यज्ञमाहर्तुं राजसूयमियेष सः।। 	</td><td>	2-13-3a<br>2-13-3b	
</td></tr>
				
<tr><td>
	युधिष्ठिरस्ततः सर्वानर्चयित्वा सभासदः। <br>प्रत्यर्चितश्च तैः सर्वैर्यज्ञायैव मनो दधे।। 	</td><td>	2-13-4a<br>2-13-4b	
</td></tr>
				
<tr><td>
	स राजसूयं राजेन्द्र कुरूणामृषभस्तदा। <br>आहर्तुं प्रवणं चक्रे मनः सञ्चिन्त्य चासकृत्।। 	</td><td>	2-13-5a<br>2-13-5b	
</td></tr>
				
<tr><td>
	भूयश्चाद्भुतवीर्यौजा धर्ममेवानुचिन्तयन्। <br>किं हितं सर्वलोकानां भवेदिति मनो दधे।। 	</td><td>	2-13-6a<br>2-13-6b	
</td></tr>
				
<tr><td>
	अनुगृह्णन्प्रजाः सर्वाः सर्वधर्मभृतां वरः।<br>अविशेषेण सर्वेषां हितं चक्रे युधिष्ठिरः।। 	</td><td>	2-13-7a<br>2-13-7b	
</td></tr>
				
<tr><td>
	सर्वेषां दीयतां देयं मुष्णन्कोपमदावुभौ। <br>साधु धर्मेति धर्मेति नान्यच्छ्रूयेत भाषितम्।। 	</td><td>	2-13-8a<br>2-13-8b	
</td></tr>
				
<tr><td>
	एवं गते ततस्तस्मिन्पितरीवाश्वसञ्जनाः। <br>न तस्य विद्यते द्रेष्टा ततोऽस्याजातशत्रुता।। 	</td><td>	2-13-9a<br>2-13-9b	
</td></tr>
				
<tr><td>
	परिग्रहान्नरेन्द्रस्य भीमस्य परिपालनात्। <br>शत्रूणां क्षपणाच्चैव बीभत्सोः सव्यसाचिनः।। 	</td><td>	2-13-10a<br>2-13-10b	
</td></tr>
				
<tr><td>
	`बलीनां सम्यगुत्थानान्नकुलस्य यशस्विनः'। <br>धीमतः सहदेवस्य धर्माणामनुशासनात्।। 	</td><td>	2-13-11a<br>2-13-11b	
</td></tr>
				
<tr><td>
	वैनत्यात्सर्वतश्चैव नकुलस्य स्वभावतः।<br>अविग्रहा वीतभयाः स्वकर्मनिरताः सदा।। 	</td><td>	2-13-12a<br>2-13-12b	
</td></tr>
				
<tr><td>
	निकामवर्षाः स्फीताश्च आसञ्जनपदास्तथा।<br>वार्धुषी यज्ञसत्वानि गोरक्षं कर्षणं वणिक् ।। 	</td><td>	2-13-13a<br>2-13-13b	
</td></tr>
				
<tr><td>
	विशेषात्सर्वमेवैतत्सञ्जज्ञे राजकर्मणा। <br>अनुकर्षं च निष्कर्षं व्याधिपावकमूर्छनम्।। 	</td><td>	2-13-14a<br>2-13-14b	
</td></tr>
				
<tr><td>
	सर्वमेव न तत्रासीद्धर्मनित्ये युधिष्ठिरे। <br>दस्युभ्यो वञ्चकेभ्यश्च राज्ञः प्रति परस्परम्।। 	</td><td>	2-13-15a<br>2-13-15b	
</td></tr>
				
<tr><td>
	राजवल्लभतश्चैव नाश्रूयत मृषाकृतम्। <br>प्रियं कर्तुमुपस्थातुं बलिकर्म स्वकर्मजम्।। 	</td><td>	2-13-16a<br>2-13-16b	
</td></tr>
				
<tr><td>
	अभिहर्तुं नृपाः षट्‌सु पृथक्‌जात्यैश्च नैगमैः। <br>ववृधे विषयस्तत्र धर्मनित्ये युधिष्ठिरे।। 	</td><td>	2-13-17a<br>2-13-17b	
</td></tr>
				
<tr><td>
	कामतोऽप्युपयुञ्जानै राजसैर्लोभजैर्जनैः। <br>सर्वव्यापी सर्वगुणी सर्वसाहः स सर्वराट्।। 	</td><td>	2-13-18a<br>2-13-18b	
</td></tr>
				
				
<tr><td>
	यस्मिन्नधिकृतः सम्राड् भ्राजमानो महायशाः। <br>यत्र राजन्दश दिशः पितृतो मातृतस्तथा। <br>अनुरक्ताः प्रजा आसन्नागोपाला द्विजातयः ।। 	</td><td>	2-13-19a<br>2-13-19b<br>2-13-19c	
</td></tr>
				
<tr><td>
	स मन्त्रिणः समानाय्य भ्रातृंश्च वदतां वरः।<br>bराजसूयं प्रति तदा पुनः पुनरपृच्छत।। 	</td><td>	2-13-20a<br>43874	
</td></tr>
				
<tr><td>
	ते पृच्छ्यमानाः सहिता वचोऽर्थ्यं मन्त्रिणस्तदा। <br>युधिष्ठिरं महाप्राज्ञं यियक्षुमिदमब्रुवन्।। 	</td><td>	2-13-21a<br>2-13-21b	
</td></tr>
				
<tr><td>
	येनाभिषिक्तो नृपतिर्वारुणं गुणमृच्छति। <br>तेन राजाऽपि तं कुत्स्नं सम्राड्गुणमभीप्सृति।। 	</td><td>	2-13-22a<br>2-13-22b	
</td></tr>
				
<tr><td>
	तस्य सम्राड्गुणार्हस्य भवतः कुरुनन्दन। <br>राजसूयस्य समयं मन्यन्ते सुहृदस्तव।। 	</td><td>	2-13-23a<br>2-13-23b	
</td></tr>
				
<tr><td>
	तस्य यज्ञस्य समयः स्वाधीनः क्षत्रसम्पदा। <br>साम्ना षडग्नयो यस्मिंश्चीयन्ते शंसितव्रतैः।। 	</td><td>	2-13-24a<br>2-13-24b	
</td></tr>
				
<tr><td>
	दर्वीहोमानुपादाय सर्वान्यः प्राप्नुते क्रतून्। <br>अभिषेकं च यज्ञान्ते सर्वजित्तेन चोच्यते।। 	</td><td>	2-13-25a<br>2-13-25b	
</td></tr>
				
<tr><td>
	समर्थोऽसि महाबाहो सर्वे ते वशगा वयम्।<br>अचिरात्त्वं महाराज राजसूयमवाप्स्यसि।। 	</td><td>	2-13-26a<br>2-13-26b	
</td></tr>
				
<tr><td>
	अविचार्य महाराज राजसूये मनः कुरु। <br>इत्येवं सुहृदः सर्वे पृथक्च सह चाब्रुवन्।। 	</td><td>	2-13-27a<br>2-13-27b	
</td></tr>
				
<tr><td>
	स धर्म्यं पाण्डवस्तेषां वचः श्रुत्वा विशाम्पते। <br>धृष्टमिष्टं वरिष्टं च जग्राह मनसाऽरिहा।। 	</td><td>	2-13-28a<br>2-13-28b	
</td></tr>
				
<tr><td>
	श्रुत्वा सुहृद्वचस्तच्च जानंश्चाप्यात्मनः क्षमम्। <br>`स प्रशस्तक्रियारम्भः परीक्षामुपचक्रमे।। 	</td><td>	2-13-29a<br>2-13-29b	
</td></tr>
<tr><td>
	<b>वैशम्पायन उवाच।।</b>	</td><td>	2-13-30x	
</td></tr>
				
<tr><td>
	चतुर्भिर्भीमसेनाद्यैर्भ्रातृभिः सहितो हितम्। <br>एवमुक्तस्तथा पार्थो धर्म एव मनो दधे।। 	</td><td>	2-13-30a<br>2-13-30b	
</td></tr>
				
<tr><td>
	स राजसूयं राजेन्द्रः कुरूणामृषभः क्रतुम्। <br>जगाम मनसा सद्य आहरिष्यन्युधिष्ठिरः।। 	</td><td>	2-13-31a<br>2-13-31b	
</td></tr>
				
<tr><td>
	भूयस्त्वद्भुतवीर्योपि धर्ममेवानुपालयन् '।<br>पुनः पुनर्मनो दध्रे राजसूयाय भारत।। 	</td><td>	2-13-32a<br>2-13-32b	
</td></tr>
				
<tr><td>
	स भ्रातृभिः पुनर्धीमानृत्विग्निश्च महात्मभिः। <br>मन्त्रिभिश्चापि सहितो धर्मराजो युधिष्ठिरः।। 	</td><td>	2-13-33a<br>2-13-33b	
</td></tr>
				
<tr><td>
	धौम्यद्वैपायनाद्यैश्च मन्त्रयामास मन्त्रवित्। <br>`विराटद्रुपदाभ्यां च सात्यकेन च धीमता।। 	</td><td>	2-13-34a<br>2-13-34b	<p class="mw-empty-elt"></p></td></tr>
<tr><td><p>	युधामन्यूत्तमौजोभ्यां सौभद्रेण च धीमता। <br>द्रौपदेयैः परं शूरैर्मन्त्रयामास संवृतः।। 	</p></td><td>	2-13-35a<br>2-13-35b	<p class="mw-empty-elt"></p></td></tr>
<tr><td><p>	<b>युधिष्ठिर उवाच'।।</b>	</p></td><td>	2-13-36x	<p class="mw-empty-elt"></p></td></tr>
<tr><td><p>	भवन्तो राजसूयस्य सम्राडर्हस्य सुक्रतोः।<br>श्रद्दधानस्य वदत ममावाप्तिः कथं भवेत्।। 	</p></td><td>	2-13-36a<br>2-13-36b	<p class="mw-empty-elt"></p></td></tr>
<tr><td><p>	<b>वैशम्पायन उवाच। </b>	</p></td><td>	2-13-37x	<p class="mw-empty-elt"></p></td></tr>
<tr><td><p>	एवमुक्तास्तु ते तेन राज्ञा राजीवलोचन। <br>इदमूचुर्वचः काले धर्मराजं युधिष्ठिरम्।। 	</p></td><td>	2-13-37a<br>2-13-37b	<p class="mw-empty-elt"></p></td></tr>
<tr><td><p>	अर्हस्त्वमसि धर्मज्ञ राजसूयं महाक्रतुम्। <br>अथैवमुक्ते नृपतावृत्विग्भिर्ऋषिभिस्तथा।। 	</p></td><td>	2-13-38a<br>2-13-38b	<p class="mw-empty-elt"></p></td></tr>
<tr><td><p>	मन्त्रिणो भ्रातरश्चास्य तद्वचः प्रत्यपूजयन्। <br>स तु राजा महाप्राज्ञः पुनरेवात्मनाऽऽत्मवान्।।	</p></td><td>	2-13-39a<br>2-13-39b	<p class="mw-empty-elt"></p></td></tr>
<tr><td><p>	भूयो विममृशे पार्थो लोकानां हितकाम्यया। <br>सामर्थ्ययोगं सम्प्रेक्ष्य देशकालौ व्ययागमौ।। 	</p></td><td>	2-13-40a<br>2-13-40b	<p class="mw-empty-elt"></p></td></tr>
<tr><td><p>	विमृश्य सम्यक् च धिया कुर्वन्प्राज्ञो न सीदति। <br>नहि यज्ञसमारम्भः केवलात्मविनिश्चयात्।। 	</p></td><td>	2-13-41a<br>2-13-41b	<p class="mw-empty-elt"></p></td></tr>
<tr><td><p>	भवतीति समाज्ञाय यत्नतः कार्यमुद्वहन्। <br>स निश्चयार्थं कार्यस्य कृष्णमेव जनार्दनम्।। 	</p></td><td>	2-13-42a<br>2-13-42b	<p class="mw-empty-elt"></p></td></tr>
<tr><td><p>	सर्वलोकात्परं मत्वा जगाम मनसा हरिम्। <br>अप्रमेयं महाबाहुं कामाञ्जातमजं नृषु।। 	</p></td><td>	2-13-43a<br>2-13-43b	<p class="mw-empty-elt"></p></td></tr>
<tr><td><p>	पाण्डवस्तर्कयामास कर्मभिर्देवसंमतैः। <br>नास्य किञ्चिदविज्ञातं नास्य किञ्चिदकर्मजम्।। 	</p></td><td>	2-13-44a<br>2-13-44b	<p class="mw-empty-elt"></p></td></tr>
<tr><td><p>	न स किञ्चिन्न विषहेदिति कृष्णममन्यत। <br>स तु तां नैष्ठिकीं बुद्धिं कृत्वा पार्थो युधिष्ठिरः ।। 	</p></td><td>	2-13-45a<br>2-13-45b	<p class="mw-empty-elt"></p></td></tr>
<tr><td><p>	गुरुवद्भूतगुरवे प्राहिणोद्दूतमञ्जसा। <br>शीघ्रगेन रथेनाशु स दूतः प्राप्य यादवान्।। 	</p></td><td>	2-13-46a<br>2-13-46b	<p class="mw-empty-elt"></p></td></tr>
<tr><td><p>	द्वारकावासिनं कृष्णं द्वारवत्यां समासदत्। <br>` स प्रभुं प्राञ्जलिर्भूत्वा व्यज्ञापयत माधवम्।। 	</p></td><td>	2-13-47a<br>2-13-47b	
</td></tr>
<tr><td>
	<b>दूत उवाच।। </b>	</td><td>	2-13-48x	
</td></tr>
				
<tr><td>
	धर्मराजो हृषीकेश धौम्यव्यासादिभिः सह। <br>पाञ्चालमात्स्यसहितैर्भ्रातृभिश्चैव सर्वशः।। 	</td><td>	2-13-48a<br>2-13-48b	
</td></tr>
<tr><td>
	त्वद्दर्शनं महाबाहो काङ्क्षते स युधिष्ठिरः।। 	</td><td>	2-13-49a	
</td></tr>
<tr><td>
	<b>वैशम्पायन उवाच।। </b>	</td><td>	2-13-50x	
</td></tr>
				
<tr><td>
	इन्द्रसेनवचः श्रुत्वा यादवप्रवरो बली'। <br>दर्शनाकाङ्क्षिणं पार्थं दर्शनाकाङ्क्षयाच्युतः।। 	</td><td>	2-13-50a<br>2-13-50b	
</td></tr>
				
				
<tr><td>
	`आमन्त्र्य राजन्सुहृदो वसुदेवं च माधवः'। <br>इन्द्रसेनेन सहित इन्द्रप्रस्थमगात्तदा। <br>व्यतीत्य विविधान्देशांस्त्वरावान्क्षिप्रवाहनवः।। 	</td><td>	2-13-51a<br>2-13-51b<br>2-13-51c	
</td></tr>
				
<tr><td>
	इन्द्रप्रस्थगतं पार्थमभ्यगच्छज्जनार्दनः। <br>स गृहे पितृवद्धात्रा धर्मराजेन पूजितः।। 	</td><td>	2-13-52a<br>2-13-52b	
</td></tr>
				
<tr><td>
	भीमेन च ततोऽपश्यत्स्वसारं प्रीतिमान्पितुः।<br>प्रीतः प्रीतेन सुहृदा रेमे स सहितस्तदा।। 	</td><td>	2-13-53a<br>2-13-53b	
</td></tr>
				
				
<tr><td>
	अर्जुनेन यमाभ्यां च गुरुवत्पर्युपासितः।<br>तं विश्रान्तं शुभे देशे क्षणिनं कल्पमच्युतम्। <br>धर्मराजः समागम्य ज्ञापयत्स्वप्रयोजनम्।। 	</td><td>	2-13-54a<br>2-13-54b<br>2-13-54c	
</td></tr>
<tr><td>
	<b>युधिष्ठिर उवाच।। </b>	</td><td>	2-13-55x	
</td></tr>
				
<tr><td>
	प्रार्थितो राजसूयो मे न चासौ केवलेप्सया। <br>प्राप्यते येन तत्ते हि विदितं कृष्ण सर्वशः।। 	</td><td>	2-13-55a<br>2-13-55b	
</td></tr>
				
<tr><td>
	यस्मिन्सर्वं सम्भवति यश्च सर्वत्र पूज्यते। <br>यश्च सर्वेश्वरो राजा राजसूयं स विन्दति।। 	</td><td>	2-13-56a<br>2-13-56b	
</td></tr>
				
<tr><td>
	तं राजसूयं सुहृदः कार्यमाहुः समेत्य मे। <br>तत्र मे निश्चिततमं तव कृष्ण गिरा भवेत्।। 	</td><td>	2-13-57a<br>2-13-57b	
</td></tr>
				
<tr><td>
	केचिद्धि सौहृदा देवे न दोषं परिचक्षते। <br>स्वार्थहेतोस्तथैवान्ये प्रियमेव वदन्त्युत।। 	</td><td>	2-13-58a<br>2-13-58b	
</td></tr>
				
<tr><td>
	प्रियमेव परीप्सन्ते केचिदात्मनि यद्धितम्।<br>एवम्प्रायाश्च दृश्यन्ते जनवादाः प्रयोजने।। 	</td><td>	2-13-59a<br>2-13-59b	
</td></tr>
				
<tr><td>
	त्वं तु हेतूनतीत्यैतान्कामक्रोधौ व्युदस्य च। <br>परमं यत्क्षमं लोके यथावद्वक्तुमर्हसि।। 	</td><td>	2-13-60a<br>2-13-60b	
</td></tr>
<tr><td>
	।। इति श्रीमन्महाभारते सभापर्वणि <br>मन्त्रपर्वणि त्रयोदशोऽध्यायः।। 13।। 	</td><td>		
</td></tr></tbody>