				
<tbody><tr><td>
	<b>दुर्योधन उवाच।। </b>	</td><td>	2-87-1x	
</td></tr>
				
				
				
<tr><td>
	परेषामेव यशसा श्लोघसे त्वं<br>सदा क्षत्तः कुत्सयन्धार्तराष्ट्रान्। <br>जानीमहे विदुर यत्प्रियस्त्वं<br>बालानिवास्मानवमन्यसे नित्यमेव।। 	</td><td>	2-87-1a<br>2-87-1b<br>2-87-1c<br>2-87-1d	
</td></tr>
				
				
				
<tr><td>
	स विज्ञेयः पुरुषोऽन्यत्रकामो<br>निन्दाप्रशंसे हि तथा युनक्ति। <br>जिह्वाऽऽत्मनो हृदयस्थं व्यनक्ति<br>जानीमहे त्वन्मनसः प्रातिकूल्यम्।। 	</td><td>	2-87-2a<br>2-87-2b<br>2-87-2c<br>2-87-2d	
</td></tr>
				
				
				
<tr><td>
	उत्सङ्गे च व्याल इवाहितोऽसि<br>मार्जरवत्पोषकं चोपहंसि। <br>भर्तृघ्नं त्वां न हि पापीय आहु-<br>स्तस्मात्क्षत्तः किं न बिभेषि पापात्।। 	</td><td>	2-87-3a<br>2-87-3b<br>2-87-3c<br>2-87-3d	
</td></tr>
				
				
				
<tr><td>
	जित्वा शत्रून्फलमाप्तं महद्वै<br>माऽस्मान्क्षत्तः परुषामीह वोचः। <br>द्विषद्भिस्त्वं सम्प्रयोगाभिनन्दी<br>मुहुर्देषं यासि नः सम्प्रयोगात्।। 	</td><td>	2-87-4a<br>2-87-4b<br>2-87-4c<br>2-87-4d	
</td></tr>
				
				
				
<tr><td>
	अमित्रतां याति नरोऽक्षमं ब्रुव- <br>न्निगूहते गुह्यममित्रसंस्तवे। <br>तदाश्रितोऽपत्रप किं नु बाधसे<br>यदिच्छसि त्वं तदिहाभिभाषतसे।। 	</td><td>	2-87-5a<br>2-87-5b<br>2-87-5c<br>2-87-5d	
</td></tr>
				
				
				
<tr><td>
	मा नोऽवमंस्था विद्य मानस्तवेदं<br>शिक्षस्व बुद्धिं स्थविराणां सकाशात्। <br>यशो रक्षस्व विदुर सम्प्रणीतं<br>मा व्यापृतः परकार्येशु भूस्त्वम्।। 	</td><td>	2-87-6a<br>2-87-6b<br>2-87-6c<br>2-87-6d	
</td></tr>
				
				
				
<tr><td>
	अहं कर्तेति विदूर मा च मंस्था<br>मा नो नित्यं परुषाणीह वोचः। <br>न त्वां पृच्छामि विदुर यद्धितं मे<br>स्वस्ति क्षत्तर्मा तितिक्षून् क्षिण् त्वम्।। 	</td><td>	2-87-7a<br>2-87-7b<br>2-87-7c<br>2-87-7d	
</td></tr>
				
				
				
<tr><td>
	एकः शास्ता न द्वितीयोऽस्ति शास्ता<br>गर्भे शयानं पुरुषं शास्ति शास्ता। <br>तेनानुशिष्टः प्रवणादिवाम्भो<br>यथा नियुक्तोऽस्ति तथा भवामि।। 	</td><td>	2-87-8a<br>2-87-8b<br>2-87-8c<br>2-87-8d	
</td></tr>
				
				
<tr><td>
	भिनत्ति शिरसा शैलमहिं भोजयते च यः। <br>धीरेव कुरुते तस्य कार्याणामनुशासनम्। <br>यो बलादनुशास्तीह सोऽमित्रं तेन विन्दति।। 	</td><td>	2-87-9a<br>2-87-9b<br>2-87-9c	
</td></tr>
				
				
<tr><td>
	मित्रतामनुवृत्तं तु समुपेक्षत्यपण्डितः। <br>दीप्य यः प्रदीप्ताग्निं प्राच्किरं नाभिधावति। <br>भस्मापि न स विन्देत शिष्टं क्वचन भारत।। 	</td><td>	2-87-10a<br>2-87-10b<br>2-87-10c	
</td></tr>
				
				
				
<tr><td>
	न वासयेत्पारवर्ग्यं द्विषन्तं<br>विशेषतः क्षत्तरहितं मनुप्यम्। <br>स यत्रेच्छसि विदुर तत्र गच्छ<br>सुसान्त्विता ह्यसती स्त्री जहाति।। 	</td><td>	2-87-11a<br>2-87-11b<br>2-87-11c<br>2-87-11d	
</td></tr>
<tr><td>
	<b>विदुर उवाच।। </b>	</td><td>	2-87-12x	
</td></tr>
				
				
				
<tr><td>
	एतावता पुरुषं ये त्यजन्ति<br>तेषां सख्यमन्तवद्ब्रूहि राजन्। <br>राज्ञां हि चित्तानि परिप्लुतानि<br>सान्त्वं दत्वा मुसलैर्घातयन्ति।। 	</td><td>	2-87-12a<br>2-87-12b<br>2-87-12c<br>2-87-12d	
</td></tr>
				
				
				
<tr><td>
	अबालत्वं मन्यसे राजपुत्र<br>बालोऽहमित्येव सुमन्दबुद्धे। <br>यः सौहृदे पुरुषं स्थापयित्वा<br>पश्चादेनं दूषयते स बालः।। 	</td><td>	2-87-13a<br>2-87-13b<br>2-87-13c<br>2-87-13d	
</td></tr>
				
				
				
<tr><td>
	न श्रेयसे नीयते मन्दबुद्धिः<br>स्त्री श्रोत्रियस्येव गृहे प्रदुष्टा। <br>ध्रुवं न रोचेद्भरतर्षभस्य <br>पतिः कुमार्या इव षष्टिवर्षः।। 	</td><td>	2-87-14a<br>2-87-14b<br>2-87-14c<br>2-87-14d	
</td></tr>
				
				
				
<tr><td>
	अतः प्रियं चेदनुकाङ्क्षसे त्वं<br>सर्वेषु कार्येषु हिताहितेषु<br>स्त्रियश्च राजञ्जडपङ्गुकांश्च<br>पृच्छ त्वं वै तादृशांश्चैव सर्वान्।। 	</td><td>	2-87-15a<br>2-87-15b<br>2-87-15c<br>2-87-15d	
</td></tr>
				
<tr><td>
	लभ्यते खलु पापीयान्नरोऽनु प्रियवागिह। <br>अप्रियस्य हि पथ्यस्य वक्ता श्रोता च दुर्लभः	</td><td>	2-87-16a<br>2-87-16b	
</td></tr>
				
<tr><td>
	यस्तु धर्मपरश्च स्याद्धित्वा भर्तुः प्रियाप्रिये। <br>अप्रियाण्याह पथ्यानि तेन राजा सहायवान्।। 	</td><td>	2-87-17a<br>2-87-17b	
</td></tr>
				
				
				
<tr><td>
	अव्याधइजं कटुजं तीक्ष्णमुष्णं<br>यशोमुषं परुषं पूतिगन्धिम्। <br>सतां पेयं यन्न पिबन्त्यसन्तो<br>मन्युं महाराज पिब प्रशाम्य ।। 	</td><td>	2-87-18a<br>2-87-18b<br>2-87-18c<br>2-87-18d	
</td></tr>
				
				
				
<tr><td>
	वैचित्रवीर्यस्य यशो धनं च<br>वाञ्छाम्यहं सहपुत्रस्य शश्वत्। <br>यथा तथा तेऽस्तु नमश्चतेऽस्तु <br>ममापि च स्वस्ति दिशन्तु विप्राः।। 	</td><td>	2-87-19a<br>2-87-19b<br>2-87-19c<br>2-87-19d	
</td></tr>
				
<tr><td>
	आशीविषान्नेत्रविषान्कोपयेन्न च पण्डितः। <br>एवं तेऽहं वदामीदं प्रयतः कुरुनन्दन।। 	</td><td>	2-87-20a<br>2-87-20b	
</td></tr>
<tr><td>
	।। इति श्रीमन्महाभारते सभापर्वणि<br> द्यूतपर्वणि सप्ताशीतितमोऽध्यायः।। 87 ।। 	</td><td>		
</td></tr></tbody>