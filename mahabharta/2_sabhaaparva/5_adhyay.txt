<span style="font-size: 14pt; line-height: 200%"><br>
वैशम्पायन उवाच।	<br>
अथ तत्रोपविष्टेषु पाण्डवेषु महात्मसु।<br>
महत्सु चोपविष्टेषु गन्धर्वेषु च भारत।।	2-5-1<br>
<br>
वेदोपनिषदां वेत्ता ऋषिः सुरगणार्चितः।<br>
इतिहासपुराणज्ञः क्रियाकल्पविशेषवित्।।	2-5-2<br>
<br>
स्तुतस्तोमग्रहस्तोभपदक्रमविभागवित्।<br>
शिक्षाक्षरविभागज्ञः पुराकल्पविशेषवित्।।	2-5-3<br>
<br>
आदिकल्पार्थवेत्ता च कल्पसूत्रार्थतत्त्ववित्।<br>
ब्रह्मचर्यव्रतपर ऊहापोहविशारदः।।	2-5-4<br>
<br>
नृत्तगान्धर्वसेवी च सर्वत्राप्रतिमस्तथा।<br>
अष्टादशानां विद्यानां कोशभूतो महाद्युतिः'।।	2-5-5<br>
<br>
न्यायविद्धर्मतत्त्वज्ञः षडङ्गविदनुत्तमः।<br>
ऐक्यसंयोगनानात्वसमवायविशारदः।।	2-5-6<br>
<br>
वक्ता प्रगल्भो मेधावी स्मृतिमान्नयवित्कविः।<br>
परापरविभागज्ञः प्रमाणकृतनिश्चयः।।	2-5-7<br>
<br>
पञ्चावयवयुक्तस्य वाक्यस्य गुणदोषवित्।<br>
उत्तरोत्तरवक्ता च वदतोपि बृहस्पतेः।।	2-5-8<br>
<br>
धर्मकामार्थमोक्षेषु यथावत्कृतनिश्चयः।<br>
तथा भुवनकोशस्य सर्वस्यास्य महामतिः।।	2-5-9<br>
<br>
प्रत्यक्षदर्शी लोकस्य तिर्यगूर्ध्वमधस्तथा।<br>
साङ्ख्ययोगविभागज्ञो निर्विवित्सुः सुरासुरान्।।	2-5-10<br>
<br>
सन्धिविग्रहतत्त्वज्ञस्त्वनुमानविभागवित्।<br>
षाङ्गुण्यविधियुक्तश्च सर्वशास्त्रविशारदः।।	2-5-11<br>
<br>
युद्धगान्धर्वसेवी च सर्वत्राप्रतिघस्तथा।<br>
एतैश्चान्यैश्च बहुभिर्युक्तो गुणगणैर्मुनिः।।	2-5-12<br>
<br>
लोकाननुचरन्सर्वानागमत्तां सभां नृप।<br>
नारदः सुमहातेजा ऋषिभिः सहितस्तदा।।	2-5-13<br>
<br>
पारिजातेन राजेन्द्र पर्वतेन च धीमता।<br>
सुमुखेन च सौम्येन देवर्षिरमितद्युतिः।।	2-5-14<br>
<br>
सभास्थान्पाण्डवान्द्रष्टुं प्रीयमाणो मनोजवः।<br>
जयाशीर्भिस्तु तं विप्रो धर्मराजानमार्चयत्।।	2-5-15<br>
<br>
तमागतमृषिं दृष्ट्वा नारदं सर्वधर्मवित्।<br>
सहसा पाण्डवश्रेष्ठः प्रत्युत्थायानुजैः सह।।	2-5-16<br>
<br>
अभ्यवादयत प्रीत्या विनयावनतस्तदा।<br>
तदर्हमासनं तस्मै सम्प्रदाय यथाविधि।।	2-5-17<br>
<br>
गां चैव मधुपर्कं च सम्प्रदायार्घ्यमेव च।<br>
अर्चयामास रत्नैश्च सर्वकामैश्च धर्मवित्।।	2-5-18<br>
<br>
तुतोष च यथावच्च पूजां प्राप्य युधिष्ठिरात्।<br>
सोऽर्चितः पाण्डवैः सर्वैर्महर्षिर्वेदपारगः।<br>
धर्मकामार्थसंयुक्तं पप्रच्छेदं युधिष्ठिरम्।।	2-5-19<br>
<br>
नारद उवाच।	<br>
कच्चिदर्थाश्च कल्पन्ते धर्मे च रमते मनः।<br>
सुखानि चानुभूयन्ते मनश्च न विहन्यते।।	2-5-20<br>
<br>
कच्चिदाचरितां पूर्वैर्नरदेवपितामहैः।<br>
वर्तसे वृत्तिमक्षुद्रां धर्मार्थसहितां त्रिषु।।	2-5-21<br>
<br>
कच्चिदर्थेन वा धर्मं धर्मेणार्थमथापि वा।<br>
उभौ वा प्रीतिसारेण न कामेन प्रबाधसे।।	2-5-22<br>
<br>
कच्चिदर्थं च धर्मं च कामं च जयतां वर।<br>
विभज्य काले कालज्ञः सदा वरद सेवसे ।।	2-5-23<br>
<br>
कच्चिद्राजगुणैः षड्भिः सप्तोपायांस्तथाऽनघ।<br>
बलाबलं तथा सम्यक्वतुर्दश परीक्षसे।।	2-5-24<br>
<br>
कच्चिदात्सानमर्न्वाक्ष्य परांश्च जयतां वर।<br>
तथा सन्धाय कर्माणि अष्टौ भारत सेवसे।।	2-5-25<br>
<br>
कच्चित्प्रकृतयः सप्त न लुप्ता भरतर्षभ।<br>
आढ्यास्तथा व्यसनिनः स्वनुरक्ताश्च सर्वशः।।	2-5-26<br>
<br>
कच्चिन्न कृतकैर्दूतैर्ये चाप्यपरिशङ्किताः।<br>
त्वत्तो वा तव चामात्यैर्भिद्यते मन्त्रितं तथा।।	2-5-27<br>
<br>
मित्रोदासीनशत्रूणां कच्चिद्वेत्सि चिकीर्षितम्।<br>
कच्चित्सन्धिं यथाकालं विग्रहं चोपसेवसे।।	2-5-28<br>
<br>
कच्चिद्वृत्तिमुदासीने मध्यमे चानुमन्यसे।<br>
कच्चिदात्मसमा वृद्धाः शुद्धाः सम्बोधनक्षमाः।।	2-5-29<br>
<br>
कुलीनाश्चानुरक्ताश्च कृतास्ते वीरमन्त्रिणः।<br>
विजयो मन्त्रमूलो हि राज्ञो भवति भारत।।	2-5-30<br>
<br>
कच्चित्संवृतमन्त्रैस्ते अमात्यैः शास्त्रकोविदैः।<br>
राष्ट्रं सुरक्षितं तात शत्रुभिर्न विलुप्यते।।	2-5-31<br>
<br>
कच्चिन्निद्रावशं नैषि कच्चित्काले विबुद्ध्यसे।<br>
कच्चिच्चापररात्रेषु चिन्तयस्यर्थमर्थवित्।।	2-5-32<br>
<br>
कच्चिन्मन्त्रयसे नैकः कच्चिन्न बहुभिः सह।<br>
कच्चित्ते मन्त्रितो मन्त्रो न राष्ट्रं परिधावति।।	2-5-33<br>
<br>
कच्चिदर्थान्विनिश्चित्य लघुमूलान्महोदयान्।<br>
क्षिप्रमारभसे कर्तुं न विघ्नयसि तादृशान्।।	2-5-34<br>
<br>
कच्चिन्न स्रवे कर्मान्ताः परोक्षास्ते विशङ्किताः।<br>
सर्वे वा पुनरुत्सृष्टाः संसृष्टं चात्र कारणम्।।	2-5-35<br>
<br>
आप्तैरलुब्धैः क्रमिकैस्ते च कच्चिदनुष्ठिताः।<br>
कच्चिद्राजन्कृतान्येव कृतप्रायाणि वा पुनः।।	2-5-36<br>
<br>
विदुस्ते वीर कर्माणि नानवाप्तानि कानिचित्।<br>
कच्चित्कारणिका धर्मे सर्वशास्त्रेषु कोविदाः।<br>
कारयन्ति कुमारांश्च योधमुख्यांश्च सर्वशः।।	2-5-37<br>
<br>
कच्चित्सहस्रैर्मूर्खाणामेकं क्रीणासि पण्डितम्।<br>
पण्डितो ह्यर्थकृच्छ्रेषु कुर्यान्नः श्रेयसं परम्।।	2-5-38<br>
<br>
कच्चिद्दुर्गाणि सर्वाणि धनधान्यायुधोदकैः।<br>
यन्त्रैश्च परिपूर्णानि तथा शिल्पिधनुर्धरैः।।	2-5-39<br>
<br>
एकोप्यमात्यो मेधावी शूरो दान्तो विचक्षणः।<br>
राजानं राजपुत्रं वा प्रापयेन्महतीं श्रियम्।।	2-5-40<br>
<br>
कच्चिदष्टादशान्येषु स्वपक्षे दश पञ्च च।<br>
त्रिभिस्त्रिभिरविज्ञातैर्वेत्सि तीर्थानि चारकैः।।	2-5-41<br>
<br>
कच्चिद्द्विषामविदितः प्रतिपन्नश्च सरवदा।<br>
नित्ययुक्तो रिपून्सर्वान्वीक्षसे रिपुसूदन।।	2-5-42<br>
<br>
कच्चिद्विनयसम्पन्नः कुलपुत्रो बहुश्रुतः।<br>
अनसूयुरनुप्रष्टा सत्कृतस्ते पुरोहितः।।	2-5-43<br>
<br>
कच्चिदग्निषु ते युक्तो विधिज्ञो मतिमानृजुः।<br>
हुतं च होष्यमाणं च काले वेदयते सदा।।	2-5-44<br>
<br>
कच्चिदङ्गेषु निष्णातो ज्योतिपः प्रतिपादकः।<br>
उत्पातेषु च सर्वेषु दैवज्ञः कुशलस्तव।।	2-5-45<br>
<br>
कच्चिन्मुख्या महत्स्वेव मध्यमेषु च मध्यमाः।<br>
जघन्याश्च जघन्येषु भृत्याः कर्मसु योजिताः।।	2-5-46<br>
<br>
अमात्यानुपधातीतान्पितृपैतामहाञ्शुचीन्।<br>
श्रेष्ठाञ्श्रेष्ठेषु कच्चित्त्वं नियोजयसि कर्मसु।।	2-5-47<br>
<br>
कच्चिन्नोग्रेण दण्डेन भृशमुद्विजसे प्रजाः।<br>
राष्ट्रं तवानुशासन्ति मन्त्रिणो भरतर्षभ।।	2-5-48<br>
<br>
कच्चित्त्वां नावजानन्ति याजकाः पतितं यथा।<br>
उग्रप्रतिग्रहीतारं कामयानमिव स्त्रियः।।	2-5-49<br>
<br>
कच्चिद्धृष्टश्च शूरश्च मतिमान्धृतिमाञ्शुचिः।<br>
कुलीनश्चानुरक्तश्च दक्षः सेनापतिस्तथा।	2-5-50<br>
<br>
कच्चिद्बलस्य ते मुख्याः सर्वयुद्धविशारदाः।<br>
धृष्टावदाता विक्रान्तास्त्वया सत्कृत्य मानिताः।।	2-5-51<br>
<br>
कच्चिद्वलस्य भक्तं च वेतनं च यथोचितम्।<br>
सम्प्राप्तकाले दातव्यं ददासि न विकर्षसि।।	2-5-52<br>
<br>
कालातिक्रमणादेते भक्तवेतनयोर्भृताः।<br>
भर्तुः कुप्यन्ति दौर्गत्यात्सोऽनर्थः सुमहान्स्मृतः।।	2-5-53<br>
<br>
कच्चित्सर्वेऽनुरक्तास्त्वां कुलपुत्राः प्रधानतः।<br>
कच्चित्प्राणांस्तवार्थेषु सन्त्यजन्ति सदा युधि।।	2-5-54<br>
<br>
कच्चिन्नैको बहूनर्थान्सर्वशः साम्परायिकान्।<br>
अनुशास्ति यथाकामं कामात्मा शासनातिगः।।	2-5-55<br>
<br>
कच्चित्पुरुषकारेण पुरुषः कर्म शोभयन्।<br>
लभते मानमधिकं भूयो वा भक्तवेतनम्।।	2-5-56<br>
<br>
कच्चिद्विद्याविनीतांश्च नराञ्ज्ञानविशारदान्।<br>
यथार्हं गुणतश्चैव दानेनाभ्युपपद्यसे।।	2-5-57<br>
<br>
कच्चिद्दारान्मनुष्याणां तवार्थे मृत्युमीयुषाम्।<br>
व्यसनं चाभ्युपेतानां बिभर्षि भरतर्षभ।।	2-5-58<br>
<br>
कच्चिद्भयादुपगतं क्षीणं वा रिपुमागतम्।<br>
युद्धे वा विजितं पार्थ पुत्रवत्परिरक्षसि।।	2-5-59<br>
<br>
कच्चित्त्वमेव सर्वस्याः पृथिव्याः पृथिवीपते।<br>
समश्चानभिशङ्क्यश्च यथा माता यथा पिता।।	2-5-60<br>
<br>
कच्चिद्व्यसनिनं शत्रुं निशम्य भरतर्षभ।<br>
अभियासि जवेनैव समीक्ष्य त्रिविधं बलम्।।	2-5-61<br>
<br>
यात्रामारभसे दिष्ट्या प्राप्तकालमरिन्दम।<br>
पार्ष्णिमूलं च विज्ञाय व्यवसायं पराजयम्।।	2-5-62<br>
<br>
बलस्य च महाराज दत्त्वा वेतनमग्रतः।<br>
कच्चिच्च बलमुख्येभ्यः परराष्ट्रे परन्तप।<br>
उपच्छन्नानि रत्नानि प्रयच्छसि यथार्हतः।।	2-5-63<br>
<br>
कच्चिदात्मानमेवाग्रे विजित्य विजितेन्द्रियः।<br>
पारञ्जिगीषसे पार्थ प्रमत्तानजितेन्द्रियान्।।	2-5-64<br>
<br>
कच्चित्ते यास्यतः शत्रून्पर्वं यान्ति स्वनुष्ठिताः।<br>
साम दानं च भेदश्च दण्डश्च विधिवद्गुणाः।।	2-5-65<br>
<br>
तांश्च विक्रमसे जेतुं जित्वा च परिरक्षसि।।<br>
कच्चिदष्टाङ्गसंयुक्ता चतुर्विधबला चमूः।	2-5-66<br>
<br>
बलमुख्यैः सुनीता ते द्विषतां प्रतिवर्धिनी ।।<br>
कच्चिल्लवं च मुष्टिं च परराष्ट्रे परन्तप।	2-5-67<br>
<br>
अविहाय महाराज निहंसि समरे रिपून्।।<br>
कच्चित्स्वपरराष्ट्रेषु बहवोऽधिकृतास्तव।	2-5-68<br>
<br>
अर्थान्समधितिष्ठन्ति रक्षन्ति च परस्परम्।।	2-5-69<br>
कच्चिदभ्यवहार्याणि गात्रसंस्पर्शनानि च।<br>
घ्रेयाणि च महाराज रक्षन्त्यनुमतास्तव।	2-5-70<br>
<br>
कच्चित्कोशश्च कोष्ठं च वाहनं द्वारमायुधम्।।<br>
आयश्च कृतकल्याणैस्तव भक्तैरनुष्ठितः।।	2-5-71<br>
<br>
कच्चिदाभ्यन्तरेभ्यश्च बाह्येभ्यश्च विशाम्पते।।<br>
रक्षस्यात्मानमेवाग्रे तांश्च स्वेभ्यो मिथश्च तान्।	2-5-72<br>
<br>
कच्चिन्न पाने द्यूते वा क्रीडासु प्रमदासु च।<br>
प्रतिजानन्ति पूर्वाह्णे व्ययं व्यसनजं तव।।	2-5-73<br>
<br>
कच्चिदायस्य चार्धेन चतुर्भागेन वा पुनः।<br>
पादभागैस्त्रिभिर्वापि व्ययः संशुद्ध्यते तव।।	2-5-74<br>
<br>
कच्चिज्ज्ञातीन्गुरून्वृद्धा-<br>
न्वणिजः शिल्पिनः श्रितान्।<br>
अभीक्ष्णमनुगृहाणिसि<br>
धनधान्येन दुर्गतान्।।	2-5-75<br>
<br>
कच्चिच्चायव्यये युक्ताः सर्वे गणकलेखकाः।<br>
अनुतिष्ठन्ति पूर्वाह्णे नित्यमायं व्ययं तव।।	2-5-76<br>
<br>
कच्चिदर्थेषु सम्प्रौढान्हितकामाननुप्रियान्।<br>
नापकर्षसि कर्मभ्यः पूर्वमप्राप्य किल्बिषम्।।	2-5-77<br>
<br>
कच्चिद्विदित्वा पुरुषानुत्तमाधममध्यमान्।<br>
त्वं कर्मस्वनुरूपेषु नियोजयसि भारत।।	2-5-78<br>
<br>
कच्चिन्न लुब्धाश्चौरा वा वैरिणो वा विशाम्पते।<br>
अप्राप्तव्यवहारा वा तव कर्मस्वनुष्ठिताः।।	2-5-79<br>
<br>
कच्चिन्न चौरैर्लुब्धैर्वा कुमारैः स्त्रीबलेन वा।<br>
त्वया वा पीड्यते राष्ट्रं कच्चित्तुष्टाः कृषीवलाः	2-5-80<br>
<br>
कच्चिद्राष्ट्रे तटाकानि पूर्णानि च बृहन्ति च।<br>
भागशो विनिविष्टानि न कृषिर्देवमातृका।।	2-5-81<br>
<br>
कच्चिन्नं भक्तं बीजं च कर्षकस्यावसीदति।<br>
प्रत्येकं च शतं वृद्ध्या ददास्यृणमनुग्रहम्।।	2-5-82<br>
<br>
कच्चित्स्वनुष्ठिता तात वार्ता ते साधुभिर्जनैः।<br>
वार्तायां संश्रितस्तात लोकोऽयं सुखमेधते।।	2-5-83<br>
<br>
कच्चिच्छूराः कृतप्रज्ञाः पञ्चपञ्च स्वनुष्ठिताः।<br>
क्षेमं कुर्वन्ति संहत्य राजञ्जनपदे तव।।	2-5-84<br>
<br>
कच्चिन्नगरगुप्त्यर्थं ग्रामा नगरवत्कृताः।<br>
ग्रामवच्च कृताः प्रान्तास्ते च सर्वे त्वदर्पणाः।।	2-5-85<br>
<br>
कच्चिद्बलेनानुगताः समानि विषमाणि च।<br>
पुराणि चौरान्निघ्नन्तश्चरन्ति विषये तव।।	2-5-86<br>
<br>
कच्चित्स्रियः सान्त्वयसि कच्चित्ताश्च सुरक्षिताः।<br>
कच्चिन्न श्रद्दधास्यासां कच्चिद्गुह्यं न भाषसे।।	2-5-87<br>
<br>
कच्चिदात्ययिकं श्रुत्वा तदर्थमनुचिन्त्य च।<br>
प्रियाण्यनुभवञ्शेषे न त्वमन्तः पुरे नृप।।	2-5-88<br>
<br>
कच्चिद्द्वौ प्रथमौ यामौ रात्रेः सुप्त्वा विशाम्पते।<br>
सञ्चिन्तयसि धर्मार्थौ याम उत्थाय पश्चिमे ।।	2-5-89<br>
<br>
कच्चिद्दर्शयसे नित्यं मनुष्यान्समलङ्कृतः।<br>
उत्थाय काले कालज्ञैः सह पाण्डव मन्त्रिभिः ।।	2-5-90<br>
<br>
कच्चिद्रक्ताम्बरधराः खड्गहस्ताः स्वलङ्कृताः।<br>
उपासते त्वामभितो रक्षणार्थमरिन्दम।।	2-5-91<br>
<br>
कच्चिद्दण्ड्येषु यमवत्पूज्येषु च विशाम्पते।<br>
परीक्ष्य वर्तसे सम्यगप्रियेषु प्रियेषु च।।	2-5-92<br>
<br>
कच्चिच्छारीरमाबाधमौषधैर्नियमेन वा।<br>
मानसं वृद्धसेवाभिः सदा पार्थापकर्षसि ।।	2-5-93<br>
<br>
कच्चिद्वैद्याश्चिकित्सायामष्टाङ्गायां विशारदाः।<br>
सुहृदश्चानुरक्ताश्च शरीरे ते हिताः सदा।।	2-5-94<br>
<br>
कच्चिन्न लोभान्मोहाद्वा मानाद्वापि विशाम्पते।<br>
अर्थिप्रत्यर्थिनः प्राप्तान्नापास्यसि कथञ्चन।।	2-5-95<br>
<br>
कच्चिन्न लोभान्मोहाद्वा विश्रम्भात्प्रणयेन वा।<br>
आश्रितानां मनुष्याणां वृत्तिं त्वं संरुणात्सि वै।।	2-5-96<br>
<br>
कच्चित्पौरा न सहिता ये च ते राष्ट्रवासिनः।<br>
त्वया सह विरुध्यन्ते परैः क्रीताः कथञ्चन।।	2-5-97<br>
<br>
कच्चिन्न दुर्बलः शत्रुर्बलेन परिपीडितः।<br>
मन्त्रेण बलवान्कश्चिदुभाभ्यां च कथञ्चन।।	2-5-98<br>
<br>
कच्चित्सर्वेऽनुरक्तास्त्वां भूमिपालाः प्रधानतः।<br>
कच्चित्प्राणांस्त्वदर्थेषु सन्त्यजन्ति त्वया हृताः।।	2-5-99<br>
<br>
कच्चित्ते सर्वविद्यासु गुणतोऽर्चा प्रवर्तते।<br>
ब्राह्मणानां च साधूनां तव नैः श्रेयसी शुभा।<br>
दक्षिणास्त्वं ददास्येषां नित्यं स्वर्गापवर्गदाः ।।	2-5-100<br>
<br>
कच्चिद्धर्मे त्रयीमूले पूर्वैराचरिते जनैः।<br>
यतमानस्तथा कर्तुं तस्मिन्कर्मणि वर्तसे।।	2-5-101<br>
<br>
कच्चित्तव गृहेऽन्नानि स्वादून्यश्रन्ति वै द्विजाः।<br>
गुणवन्ति गुणोपेतास्तवाध्यक्षं सदक्षिणम्।।	2-5-102<br>
<br>
कच्चित्क्रतूनेकचित्तो वाजपेयांश्च सर्वशः।<br>
पौण्डरीकांश्च कार्त्स्न्येन यतसे कर्तुमात्मवान् ।।	2-5-103<br>
<br>
कच्चिज्ज्ञातीन्गुरून्वृद्धान्दैवतांस्तापसानपि।<br>
चैत्यांश्च वृक्षान्कल्याणान्ब्राह्मणांश्च नमस्यसि ।।	2-5-104<br>
<br>
कच्चिच्छोको न मन्युर्वा त्वया प्रोत्पाद्यतेऽनघ।<br>
अपि मङ्गलहस्तश्च जनः पार्श्वे न तिष्ठति।।	2-5-105<br>
<br>
कच्चिदेषा च ते बुद्धिर्वृत्तिरेषा च तेऽनघ।<br>
आयुष्या च यशस्या च धर्मकामार्थदर्शिनी ।।	2-5-106<br>
<br>
एतया वर्तमानस्य बुद्ध्या राष्ट्रं न सीदति।<br>
विजित्य च महीं राजा सोत्यन्तं सुखमेधते।।	2-5-107<br>
<br>
कच्चिदार्यो विशुद्धात्मा क्षारितश्चौरकर्मणि।<br>
अदृष्टशास्त्रकुशलैर्न लोभाद्वध्यते शुचि।।	2-5-108<br>
<br>
दुष्टो गृहीतस्तत्कारितज्ज्ञैर्दृष्टः सकारणः।<br>
कच्चिन्न मुच्यते स्तेनो द्रव्यलोभान्नरर्षभ।।	2-5-109<br>
<br>
उत्पन्नानकच्चिदाढ्यस्य दरिद्रस्य च भारत।<br>
अर्थान्न मिथ्या पश्यन्ति तवामात्या हृता धनैः।।	2-5-110<br>
<br>
नास्तिक्यमनृतं क्रोधं प्रमादं दीर्घसूत्रताम्।<br>
अदर्शनं ज्ञानवतामालस्यं पञ्चवृत्तिताम्।<br>
एकचिन्तनमर्थानामनर्थज्ञैश्च चिन्तनम्।।	2-5-111<br>
<br>
निश्चितानामनारम्भं मन्त्रस्यापरिरक्षणम्।<br>
मङ्गलाद्यप्रयोगं च प्रत्युत्थानं च सर्वतः।।	2-5-112<br>
<br>
कच्चित्त्वं वर्जयस्येतान्राजदोषांश्चतुर्दश।<br>
प्रायशोयैर्विनश्यन्ति कृतमूलापि पार्थिवः ।।	2-5-113<br>
<br>
कच्चित्ते सफला वेदाः कच्चित्ते सफळं धनम्।<br>
कच्चित्ते सफला दाराः कच्चित्ते सफलं श्रुतम्।।	2-5-114<br>
<br>
युधिष्ठिर उवाच ।	<br>
कथं वै सफला वेदाः कथं वै सफलं धनम्।<br>
कथं वै सफला दाराः कथं वै सफलं श्रुतम् ।।	2-5-115<br>
<br>
नारद उवाच।<br>
अग्निहोत्रफला वेदा दत्तभुक्तफलं धनम्।<br>
रतिपुत्रफला दाराः शीलवृत्तफलं श्रुतम्।।	2-5-116<br>
<br>
वैशम्पायन उवाच।<br>
एतदाख्याय स मुनिर्नारदो वै महातपाः।<br>
पप्रच्छानन्तरमिदं धर्मात्मानं युधिष्ठिरम्।।	2-5-117<br>
<br>
नारद उवाच।<br>
कच्चिदभ्यागता दूराद्वणिजो लाभकारणात्।<br>
यथोक्तमवहार्यन्ते शुल्कं शुल्कोपजीविभिः।।	2-5-118<br>
<br>
कच्चित्ते पुरुषा राजन्पुरे राष्ट्रे च मानिताः।<br>
उपानयन्ति पण्यानि उपाधाभिरवञ्चिताः।।	2-5-119<br>
<br>
कच्चिच्छृणोषि वृद्धानां धर्मार्थसहिता गिरः।<br>
नित्यमर्थविदां तात यथाधर्मार्थदर्शिनाम्।।	2-5-120<br>
<br>
कच्चित्ते कृषितन्त्रेषु गोषु पुष्पफलेषु च।<br>
धर्मार्थं च द्विजातिभ्यो दीयेते मधुसर्पिषी ।।	2-5-121<br>
<br>
द्रव्योपकरणं किञ्चित्सर्वदा सर्वशिल्पिनाम्।<br>
चातुर्मास्यावरं सम्यङ्नियतं सम्प्रयच्छसि।।	2-5-122<br>
<br>
कच्चित्कृतं विजानीषे कर्तारं च प्रशंससि।<br>
सतां मध्ये महाराज सत्करोषि च पूजयन्।।	2-5-123<br>
<br>
कच्चित्सूत्राणि सर्वाणि गृह्णासि भरतर्षभ।<br>
हस्तिसूत्राश्वसूत्राणि रथसूत्राणि वा विभो।।	2-5-124<br>
<br>
कच्चिदभ्यस्यते सम्यग्गृहे ते भरतर्षभ।<br>
धनुर्वेदस्य सूत्रं वै यन्त्रसूत्रं च नागरम्।।	2-5-125<br>
<br>
कच्चिदस्त्राणि सर्वाणि ब्रह्मदण्डश्च तेऽनघ।<br>
विषयोगास्तथा सर्वे विदिताः शत्रुनाशनाः।।	2-5-126<br>
<br>
कच्चिदग्निभयाच्चैव सर्वं व्यालभयात्तथा।<br>
रोगरक्षोभयाच्चैव राष्ट्रं स्वं परिरक्षशि।।	2-5-127<br>
<br>
कच्चिदन्धांश्च मूकांश्च पङ्गून्व्यङ्गानबान्धवान्।<br>
पितेव पासि धर्मज्ञ तथा प्रव्रजितानपि।।	2-5-128<br>
<br>
षडवर्था महाराज कच्चित्ते पृष्ठतः कृताः।<br>
निद्राऽऽलस्यं भयं क्रोधो मार्दवं दीर्घसूत्रता।।	2-5-129<br>
<br>
वैशम्पायन उवाच।<br>
ततः कुरूणामृषभो महात्मा<br>
श्रुत्वा गिरो ब्राह्मणसत्तमस्य।<br>
प्रणम्य पादावभिवाद्य तुष्टो<br>
राजाऽब्रवीन्नारदं देवरूपम्।।	2-5-130<br>
<br>
एवं करिष्यामि यथा त्वयोक्तं<br>
प्रज्ञा हि मे भूय एवाभिवृद्धा।<br>
उक्त्वा तथा चैव चकार राजा<br>
लेभे महीं सागरमेखलां च।।	2-5-131<br>
<br>
नारद उवाच।	<br>
एवं यो वर्तते राजा चातुर्वर्ण्यस्य रक्षणे।<br>
स विहृत्येह सुसुखी शुक्रस्यैति सलोकताम् ।।	2-5-132<br>
<br>
।। इति श्रीमन्महाभारते<br>
सभापर्वणि पञ्चमोऽध्यायः।। 5।।	<br>
<br>
</span>
