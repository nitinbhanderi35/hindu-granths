<span style="font-size: 14pt; line-height: 200%"><br>
भीम उवाच।	2-90-1x<br>
भवन्ति गेहे बन्धक्यः कितवानां युधिष्ठिर।<br>
भवन्ति दीव्यन्ति दया चैवास्ति तावस्वपि।।	2-90-1a<br>
काश्यो यद्धनमाहार्षीद्द्रव्यं यच्चान्यदुत्तमम्।<br>
तथाऽन्ये पृथिवीपाला यानि रत्नान्युपाहरन्।।	2-90-2a<br>
वाहनानि धनं चैव कवचान्यायुधानि च।<br>
राज्यमात्मा वयं चैव कैतवेन हृतं परैः।।	2-90-3a<br>
न च मे तत्र कोपोऽभूत्सर्वस्येशो हि नो भवान्।<br>
इमं त्वतिक्रमं मन्यो द्रौपदी यत्र पण्यते।।	2-90-4a<br>
एषा ह्यनर्हती बाला पाण्डवान्प्राप्य कौरवैः।<br>
त्वत्कृते क्लिश्यते क्षुद्रैर्नृशंसैरकृतात्मभिः।।	2-90-5a<br>
अस्याः कृते मन्युरयं त्वयि राजन्निपात्यते।<br>
बाहू ते सम्प्रधक्ष्यामि सहदेवाग्निमानयः।।	2-90-6a<br>
अर्जुन उवाच।	<br>
न पुरा भीमसेन त्वमीदृशीर्वदिता गिरः।<br>
परैस्ते नाशितं नूनं नृशंसैर्धर्मगौरवम्।।	2-90-7a<br>
न सकामाः परो कार्या धर्ममेवाचरोत्तमम्।<br>
भ्रातरं धार्मिकं ज्येष्ठं कोऽतिवर्तितुमर्हति।।	2-90-8a<br>
आहूतो हि परै राजा क्षात्रं व्रतमनुस्मरन्।<br>
दीव्यते परकामेन तन्नः कीर्तिकरं महत्।।	2-90-9a<br>
भीमसेन उवाच।।	<br>
एवमस्मिन्कृतं विद्यां यदि नाहं धनञ्जय।<br>
दीप्तेऽग्नौ सहितौ बाहू निर्दहेयं बलादिव।।	2-90-10a<br>
वैशम्पायन उवाच।।	<br>
तथा तान्दुः खितान्दृष्ट्वा पाण्डवान्धृतराष्ट्रजः।<br>
कृष्यमाणां च पाञ्चालीं विकर्ण इदमब्रवीत्।।	2-90-11a<br>
याज्ञसेन्या यदुक्तं तद्वाक्यं विब्रूत पार्थिवाः।<br>
अविवेकेन वाक्यस्य नरकः सद्य एव नः।।	2-90-12a<br>
भीष्मश्च धृतराष्ट्रश्च कुरुवृद्धतमावुभौ।<br>
समेत्य नाहतुः किञ्चिद्विदुरश्च महामतिः।।	2-90-13a<br>
भारद्वाजश्च सर्वेषामाचार्यः कृप एव च।<br>
कुत एतावपि प्रश्नं नाहतुर्द्विजसत्तमौ।।	2-90-14a<br>
ये त्वन्ये पृथिवीपालाः समेताः सर्वतोदिशम्।<br>
कामक्रोधौ समुत्सृज्य ते ब्रुवन्तु यथामति।।	2-90-15a<br>
यदितं द्रौपदी वाक्यमुक्तवत्यसकृच्छुभा।<br>
विमृश्य कस्य कः पक्षः पार्थिवा वदतोत्तरम्।।	2-90-16a<br>
वाशम्पायन उवाच।।	<br>
एवं स बहुशः सर्वानुक्तवांस्तान्सभासदः।<br>
न च ते पृथिवीपालास्तमूचुः साध्वसाधु वा।।	2-90-17a<br>
उक्त्वाऽसकृत्तथा सर्वान्विकर्णः पृथिवीपतीन्।<br>
पाणौ पाणिं विनिष्पिष्य निःश्वसन्निदमब्रवीत्।।	2-90-18a<br>
विब्रूत पृथिवीपाला वाक्यं मा वा कथञ्चनि।<br>
मन्ये न्याय्यं यदत्राहं तद्वि वक्ष्यामि कौरवाः।।	2-90-19a<br>
चत्वार्याहुर्नश्रेष्ठा व्यसनानि महीक्षिताम्।<br>
मृगयां पानमक्षांश्च ग्राम्ये चैवातिरक्तताम्।।	2-90-20a<br>
एतेषु हि नरः सक्तो धर्ममुत्सृज्य वर्तते।<br>
यथाऽयुक्तेन च कृतां क्रियां लोको न मन्यते।।	2-90-21a<br>
तथेयं पाण्डुपुत्रेण व्यसने वर्तता भृशम्।<br>
समाहूतेन कितवैरास्थितो द्रौपदीपणः।।	2-90-22a<br>
साधारणी च सर्वेषां पाण्डवानामनिन्दिता।<br>
जितेन पूर्वं चानेन पाण्डवेन कृतः पणः।।	2-90-23a<br>
इयं च कीर्तिता कृष्णा सौबलेन पणार्थिना।<br>
एतत्सर्वं विचार्याहं मन्ये न विजितामिमाम्।।	2-90-24a<br>
वैशम्पायन उवाच।।	<br>
एतच्छ्रुत्वा महान्नादः सभ्यानामुदतिष्ठत।<br>
विकर्णं शंसमानानां सौबलं चापि निन्दताम्।।	2-90-25a<br>
तस्मिन्नुपरते शब्दे राधेयः क्रोधमूर्छितः।<br>
प्रगृह्य रुचिरं बाहुमिदं वचनमब्रवीत्।।	2-90-26a<br>
कर्ण उवाच।।	<br>
दृश्यन्ते वै विकर्णेह वैकृतानि बहून्यपि।<br>
तज्जातस्तद्विनाशाय यथाऽग्निररणिप्रजः।।	2-90-27a<br>
एते न किञ्चिदप्याहुश्चोदिता ह्यपि कृष्णया।<br>
धर्मेण विजितामेतां मन्यन्ते द्रपदात्मजाम्।।	2-90-28a<br>
त्वं तु केवलबाल्येन धार्तराष्ट्र विदीर्यसे।<br>
यद्ब्रवीषि सभाम्ध्ये बालः स्थविरभाषितम्।।	2-90-29a<br>
न च धर्म यथावत्त्वं कृष्णां च जितेति सुमन्दधीः।<br>
यद्ब्रवीषि जितां कृष्णां न जितेति सुमन्दधीः।।	2-90-30a<br>
कथं ह्यविजितां कृष्णां मन्यसे धृतराष्ट्रज।<br>
यदा सभायां सर्वस्वं न्यस्तवान्पाण्डवाग्रजः।।	2-90-31a<br>
अभ्यन्तर च सर्वस्वे द्रौपदी भरतर्षभ।<br>
एवं धर्मजितां कृष्णां मन्यसे न जितां कथम्।।	2-90-32a<br>
कीर्तिता द्रौपदी वाचा अनुज्ञाता च पाण्डवैः।<br>
भवत्यविजिता केन हेतुनैषा मता तव।।	2-90-33a<br>
मन्यसे वा सभामेतामानीतामेकवाससम्।<br>
अधर्मेणेति तत्रापि शृणु मे वाक्यमुत्तमम्।।	2-90-34a<br>
एको भर्ता स्त्रिया देवैर्विहितः कुरुनन्दन।<br>
इयं त्वनेकवशगा बन्धकीति विनिश्चिता।।	2-90-35a<br>
अस्याः सभामानयनं न चित्रमिति मे मतिः।<br>
एकाम्बरधरत्वं वाऽप्यथवाऽपि विवस्त्रता।।	2-90-36a<br>
यच्चैषां द्रविणं किञ्चिद्य चैषा ये च पाण्डवाः।<br>
सौबलेनेह तत्सर्वं धर्मेण विजितं वसु।।	2-90-37a<br>
दुःशासन सुबालोऽयं विकर्णः प्राज्ञवादिकः।<br>
पाण्डवानां च वासांसि द्रौपद्याश्चाप्युपाहर।।	2-90-38a<br>
वैशम्पायन उवाच।।	<br>
तच्छ्रुत्वा पाण्डवाः सर्वे स्वानि वासांसि भारत।<br>
अवकीर्योत्तरीयाणि सभायां समुपाविशन्।।	2-90-39a<br>
ततो दुःशासनो राजन्द्रौपद्या वसनं बलात्।<br>
सभामध्ये सभाक्षिप्य व्यपाक्रष्टुं प्रचक्रमे।।	2-90-40a<br>
आकृष्यमाणे वसने विललाप सुदुःखिता।<br>
ज्ञातं मया वसिष्ठेन पुरा गीतं महात्मना।।	2-90-41a<br>
महत्यापदि सम्प्राप्ते स्मर्तव्यो भगवान्हरिः।<br>
इति निश्चित्य मनसा शरणागतवत्सलम्।<br>
आकृष्यमाणे वसने द्रौपदी कृष्णमस्तरत्।।	2-90-42a<br>
शङ्खचक्रगदापाणे द्वारकानिलयाच्युत।<br>
गोविन्द पुण्डरीकाक्ष रक्ष मां शरणागताम्।।	2-90-43a<br>
हा कृष्ण द्वारकावासिन्क्वासि यादवन्दन।<br>
इमामवस्थां सम्प्राप्तामनाथां किमुपेक्षसे।।	2-90-44a<br>
गोविन्द द्वारकावासिन्कृष्ण गोपीजनप्रिय।<br>
कौरवैः परिभूतां मां किं न जानासि केशव'।।	2-90-45a<br>
हे नाथ हे रमानाथ व्रजनाथार्तिनाशन।<br>
कौरवार्णवमग्नां मामुद्धरस्व जनार्दन।।	2-90-46a<br>
कृष्णकृष्ण महायोगिन्विश्वात्मन्विश्वभावन।<br>
प्रपन्नां पाहि गोविन्द कुरुमध्येऽवसीदतीम्।।	2-90-47a<br>
इत्यनुस्मृत्य कृष्णं सा हरिं त्रिभुवनेश्वरम्।<br>
प्रारुदद्दुःखिता राजन्मुखमाच्छाद्य भामिनी।।	2-90-48a<br>
तस्य प्रसाद्द्रौपद्याः कृष्यमाणेऽम्बरे तदा।<br>
तद्रूपमपरे वस्त्रं प्रादुरासीदनेकशः।।	2-90-49a<br>
नानारागविरागाणि वसनान्यथ वै प्रभो।<br>
प्रादुर्भवन्ति शतशो धर्मस्य परिपालनात्।।	2-90-50a<br>
ततो हलहलाशब्दस्तत्रासीद्घोरदर्शनः।<br>
तदद्भुततमं लोके वीक्ष्य सर्वे महीभृतः।।	2-90-51a<br>
शशंसुर्द्रौपदीं तत्र कुत्सन्तो धृतराष्ट्रजम्।<br>
धिग्धिगित्यशिवां वाचमुत्सृजन्कौरवान्प्रति'।।	2-90-52a<br>
यदा तु वाससां राशिः सभामध्ये समाचितः'।<br>
तदा दुःशासनः श्रान्तो व्रीडितः समुपाविशत्	2-90-53a<br>
शशाप तत्र भीमस्तु राजमध्ये बृहत्स्वनः।<br>
क्रोधाद्विस्फुरमाणौष्ठो विनिष्पिष्य करे करम्।।	2-90-54a<br>
भीम उवाच।।<br>
इदं मे वाक्यमादध्वं क्षत्रिया लोकवासिनः।<br>
नोक्तपूर्वं नरैरन्यैर्न चान्यो यद्वदिष्यति।।	2-90-55a<br>
यद्येतदेवमुक्त्वाऽहं न कुर्यां पृथिवीश्वराः।<br>
पितामहानां पूर्वेषां नाहं गतिमवाप्नुयाम्।।	2-90-56a<br>
अस्य पापस्य दुर्बुद्धेर्भारतापसदस्य च।<br>
न पिबेयं बलाद्वक्षो भित्त्वा चेद्रुधिरं युधि।।	2-90-57a<br>
वैशम्पायन उवाच।।	<br>
तस्य ते तद्वचः श्रुत्वा रौद्रं लोमप्रहर्षणम्।।<br>
प्रचक्रुर्बहुलां पूजां कुसन्तो धृतराष्ट्रजम्।।	2-90-58a<br>
न विब्रुवन्ति कौरव्याः प्रश्नमेतमिति स्म ह।<br>
सुजनः क्रोशति स्मात्र धृतराष्ट्रं विगर्हयन्।।	2-90-59a<br>
ततो बाहू समुक्षिप्य निवार्य च सभासदः।<br>
विदुरः सर्वधर्मज्ञ इदं वचनमब्रवीत्।	2-90-60a<br>
विदुर उवाच।<br>
द्रौपदी प्रश्नमुक्त्वैवं रोरवीति त्वनाथवत्।<br>
न च विब्रूत तं प्रश्नं सभ्या धर्मोऽत्र पीड्यते।।	2-90-61a<br>
सभां प्रपद्यते प्रश्नः प्रज्वलन्निव हव्यवाद्।<br>
तं वै सत्येन धर्मेण सभ्याः प्रशमयन्त्युत।।	2-90-62a<br>
धर्म्यं प्रश्नमतो ब्रूयादार्यः सत्येन मानवः।<br>
विब्रूयुस्तत्र तं प्रश्नं कामक्रोधबलातिगाः।।	2-90-63a<br>
विकर्णेन यथाप्रज्ञमुक्तः प्रश्नो नराधिपाः।<br>
भवन्तोऽपि हि तं प्रश्नं विब्रुवन्तु यथामति।।	2-90-64a<br>
यो हि प्रश्नं न विब्रूयाद्धर्मदर्शी सभां गतः।<br>
अनृते या फलावाप्तिस्तस्याः सोऽर्धं समश्नुते।।	2-90-65a<br>
यः पुनर्वितथं ब्रूयाद्धर्मदशीं सभां गतः।<br>
अनृतस्य फलं कृत्स्नं स प्राप्नोतीति निश्चयः।।	2-90-66a<br>
अत्राप्युदाहरन्तीममितिहासं पुरातनम्।<br>
प्रह्लादस्य च संवादं मुनेराङ्गिरसस्य च।।	2-90-67a<br>
प्रह्लादो नाम दैत्येन्द्रस्तस्य पुत्रो विरोचनः।<br>
कन्याहेतोराङ्गिरसं सुधन्वानमुपाद्रवत्।।	2-90-68a<br>
अहं ज्यायानहं ज्यायानिति कन्येप्सया तदा।<br>
तयोर्देवनमत्रासीत्प्राणयोरिति नः श्रुतम्।।	2-90-69a<br>
तयोः प्रश्नविवादोऽभूत्प्रह्लादं तावपृच्छताम्।<br>
ज्यायान्क आवयोरेकः प्रश्नं प्रब्रूहि मा मृषा।।	2-90-70a<br>
स वै विवदनाद्भीतः सुधन्वानं विलोकयन्।<br>
तं सुधन्वाब्रवीत्क्रुद्धो ब्रह्मदम्ड इव ज्वलन्।।	2-90-71a<br>
यदि वै वक्ष्यसि मृषा प्रह्लादाथ न वक्ष्यसि।।<br>
शतघा ते शिरो वज्री वज्रेण प्रहरिष्यति।।	2-90-72a<br>
सुधन्वना तथोक्तः सन्व्यथितोऽश्वत्थपर्णवत्।<br>
जगाम कश्यपं दैत्यः परिप्रष्टुं महौजसम्।।	2-90-73a<br>
प्रह्लाद उवाच।।<br>
त्वं वै धर्मस्य विज्ञाता दैवस्येहासुरस्य च।<br>
ब्राह्मणस्य महाभाग धर्मकृच्छ्रमिदं शृणु।।	2-90-74a<br>
यो वै प्रश्नं न विब्रूयाद्वितथं चैव निर्दिशेत्।<br>
के वै तस्य परे लोकास्तन्ममाचक्ष्व पृच्छतः।।	2-90-75a<br>
कश्यप उवाच।।<br>
जानन्नविब्रुवन्प्रश्नान्कामात्क्रोधाद्भयात्तथा।<br>
सहस्रं वारुणान्पाशानात्मनि प्रतिमुञ्चति।।	2-90-76a<br>
साक्षी वा विब्रुवन्साक्ष्यं गोकर्णशिथिलश्वरन्।<br>
सहस्रं वारुणान्पाशानात्मनि प्रतिमुञ्जति।।	2-90-77a<br>
तस्य संवत्सरे पूर्णे पाश एकः प्रमुच्यते।<br>
तस्मात्सत्यं तु वक्तव्यं जानता सत्यमुञ्जसा।।	2-90-78a<br>
विद्धो धर्मो ह्यधर्मेण सभां यत्रोपपद्यते।<br>
न चास्य शल्यं कृन्तन्ति विद्धास्तत्र सभासदः।।	2-90-79a<br>
अर्धं हरति वै श्रेष्ठः पादो भवति कर्तृषु।<br>
पादश्चैव सभासत्सु ये न निन्दन्ति निन्दितम्।।	2-90-80a<br>
अनेना भवति श्रेष्ठो मुच्यन्ते च सभासदः।<br>
एनो गच्छति कर्तारं निन्दार्हो यत्र निन्द्यते।।	2-90-81a<br>
वितथं तु वदेयुर्ये धर्मं प्रह्लाद पृच्छते।<br>
इष्टापूर्तं च ते घ्न्ति सप्तसप्त परावरान्।।	2-90-82a<br>
हृतस्वस्य हि यद्दुःखं हतपुत्रस्य चैव यत्।<br>
ऋणिनः प्रति यच्चैव स्वार्थाद्धष्टस्य चैव यत्।।	2-90-83a<br>
स्त्रियाः पत्या विहीनाया राज्ञा ग्रस्तस्य चैव यत्।<br>
अपुत्रायाश्च यद्दुःखं व्याघ्राघ्रातस्य चैव यत्।।	2-90-84a<br>
अध्यूढायाश्च यद्दुःखं व्याघ्राघ्रातस्य चैव यत्।।<br>
एतानि वै समान्याहुर्दुःखानि त्रिदिवेश्वराः।।	2-90-85a<br>
तानि सर्वाणि दुःखानि प्राप्नोति वितथं ब्रुवन्।<br>
समक्षदर्शनात्साक्षी श्रवणाच्चेति धारणात्।।	2-90-86a<br>
तस्मात्सत्यं ब्रुवत्साक्षी धर्मार्थाभ्यां न हीयते।<br>
कश्यपस्य वचः श्रुत्वा प्रह्लादः पुत्रमब्रवीत्।।	2-90-87a<br>
श्रेयान्सुधन्वा त्वत्तो वै मत्तः श्रेयांस्तथाङ्गिराः।<br>
माता सुधन्वाऽयं प्राणानामीश्वरस्तव।।<br>
विरोचन सुधन्वाऽयं प्राणानामीश्वरस्तव।।	2-90-88a<br>
सुधन्वोवाच।	<br>
पुत्रस्नेहं पिरत्यज्य यस्त्वं धर्मे व्यवस्थितः।<br>
अनुजानामि ते पुत्रं जीवत्वेव शतं समाः।।	2-90-89a<br>
विदुर उवाच।	<br>
एवं वै परमं धर्मं श्रुत्वा सर्वे सभासदः।<br>
यथाप्रश्नं तु कृष्णाया मन्यध्वं तत्र किं परम्।।	2-90-90a<br>
वैशम्पायन उवाच।।	<br>
विदुरस्य वचः श्रुत्वा नोचुः किञ्चन पार्थिवाः।<br>
कर्णो दुःशासनं त्वाह कृष्णं दासीं गृहान्नय।।	2-90-91a<br>
तां वेपमानां सव्रीडां प्रलपन्तीं स्म पाण्डवान्।<br>
दुःशासनः सभामध्ये विचकर्ष तपस्विनीम्।।	2-90-92a<br>
<br>
।। इति श्रीमन्महाभारते सभापर्वणि द्यूतपर्वणि नवतितमोऽध्यायः।। 90।।	<br>
<br>
पाठभेदाः <br>
2-90-20 ग्राम्ये स्त्रीभोगी।। <br>
2-90-41 आकृष्यमाणे वसने द्रौपद्या चिन्तितो हरिः। गोविन्द द्वारकान्वासिन्कृष्ण गोपीजनप्रिय। कौरवैः परिभूतां मां किं न जानासि केशव। इति झ.पाठः।। <br>
2-90-77 गोकर्णशिथिल उभयक्षस्पर्शी।।<br>
</span>
