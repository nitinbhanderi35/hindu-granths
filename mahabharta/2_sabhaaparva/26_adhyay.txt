				
<tbody><tr><td>
	<b>वैशम्पायन उवाच। </b>	</td><td>	2-26-1x	
</td></tr>
				
<tr><td>
	`ऋषेस्तद्वचनं स्मृत्वा निशश्वास युधिष्ठिरः। <br>धर्म धर्मभृतां श्रेष्ठः कर्तुमिच्छन्परन्तपः।	</td><td>	2-26-1a<br>2-26-1b	
</td></tr>
				
<tr><td>
	तस्येङ्गितज्ञो बीभत्सुः सर्वशस्त्रभृतां वरः।<br>संविवर्तयिषुः कामं पावकात्पाकशासनिः'।। 	</td><td>	2-26-2a<br>2-26-2b	
</td></tr>
				
<tr><td>
	प्राप्तं प्राप्य धनुः श्रेष्ठमक्षय्यौ च महेषुधी। <br>रथं ध्वजं सभां चैव युधिष्ठिरमभाषत।।	</td><td>	2-26-3a<br>2-26-3b	
</td></tr>
<tr><td>
	<b>अर्जुन उवाच। </b>	</td><td>	2-26-4x	
</td></tr>
				
<tr><td>
	धनुरस्त्रं शरा वीर्यं पक्षो भूमिर्यशो बलम्। <br>प्राप्तमेतन्मया राजन्दुष्प्रापं यदभीप्सितम्।। 	</td><td>	2-26-4a<br>2-26-4b	
</td></tr>
				
<tr><td>
	तस्य कृत्यमहं मन्ये कोशस्य परिवर्धनम्। <br>करमाहारयिष्यामि राज्ञः सर्वान्नृपोत्तम।।	</td><td>	2-26-5a<br>2-26-5b	
</td></tr>
				
<tr><td>
	विजयाय प्रयास्यामि दिशं धनदपालिताम्। <br>तिथावथ मुहूर्ते च नक्षत्रे चाभिपूजिते।। 	</td><td>	2-26-6a<br>2-26-6b	
</td></tr>
<tr><td>
	<b>वैशम्पायन उवाच। </b>	</td><td>	2-26-7x	
</td></tr>
				
<tr><td>
	धनञ्जयवचः श्रुत्वा धर्मराजो युधिष्ठिरः<br>स्निग्धगम्भीरनादिन्यां तं गिरा प्रत्यभाषत।। 	</td><td>	2-26-7a<br>2-26-7b	
</td></tr>
				
<tr><td>
	स्वस्ति वाच्यार्हतो विप्रान्प्रयाहि भरतर्षभ। <br>दुर्हृदामप्रहर्षाय सुहृदां नन्दनाय च।।	</td><td>	2-26-8a<br>2-26-8b	
</td></tr>
				
<tr><td>
	विजयस्ते ध्रुवं पार्थ प्रियं काममवाप्स्यसि। <br>इत्युक्तः प्रययौ पार्थः सैन्येन महता वृतः।। 	</td><td>	2-26-9a<br>2-26-9b	
</td></tr>
				
<tr><td>
	अग्निदत्तेन दिव्येन रथेनाद्भुतकर्मणा। <br>तथैव भीमसेनोऽपि यमौ च पुरुषर्षभौ।। 	</td><td>	2-26-10a<br>2-26-10b	
</td></tr>
				
<tr><td>
	ससैन्याः प्रययुः सर्वे धर्मराजेन पूजिताः। <br>दिशं धनपतेरिष्टामजयत्पाकशासनिः।। 	</td><td>	2-26-11a<br>2-26-11b	
</td></tr>
				
<tr><td>
	भीमसेनस्तथा प्राचीं सहदेवस्तु दक्षिणाम्। <br>प्रतीचीं नकुलो राजन्दिशं व्यजयतास्त्रवित्।। 	</td><td>	2-26-12a<br>2-26-12b	
</td></tr>
				
<tr><td>
	खाण्डवप्रस्थमध्यस्थो धर्मराजो युधिष्ठिरः। <br>आसीत्परमया लक्ष्म्या सुहृद्गणवृतः प्रभुः।। 	</td><td>	2-26-13a<br>2-26-13b	
</td></tr>
<tr><td>
	।। इति श्रीमन्महाभारते सभापर्वणि <br>दिग्विजयपर्वणि षड्विंशोऽध्यायः।। 26।। 	</td><td>		
</td></tr></tbody>