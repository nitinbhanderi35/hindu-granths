				
<tbody><tr><td>
	<b>भीष्म उवाच।। </b>	</td><td>	2-60-1x	
</td></tr>
				
<tr><td>
	द्वारकायां ततः कृष्णः स्वदारेषु दिवानिशम्। <br>सुखं लब्ध्वा महाराज प्रमुमोद महायशाः।। 	</td><td>	2-60-1a<br>2-60-1b	
</td></tr>
				
<tr><td>
	पौत्रस्य कारणाच्चक्रे विबुधानां प्रियं तदा। <br>सावसवैः सुरैः सर्वैर्दुष्करं भरतर्षभ।। 	</td><td>	2-60-2a<br>2-60-2b	
</td></tr>
				
<tr><td>
	बाणो नामाऽभवद्राजा बलेर्ज्येष्ठसुतो बली। <br>वीर्यवान्भरतश्रेष्ठ स च बाहुसहस्रवान्।। 	</td><td>	2-60-3a<br>2-60-3b	
</td></tr>
				
<tr><td>
	ततस्तेपे तपस्तीव्रं सत्वेन मनसा नृप। <br>रुद्रमाराधयामास स च बाणः समा बहु।। 	</td><td>	2-60-4a<br>2-60-4b	
</td></tr>
				
<tr><td>
	तस्मै बहुवरा दत्ताः शङ्करेण महात्मना। <br>तांश्च लब्ध्वा वरान्बाणो दुर्लभानसुरैर्भुवि।। 	</td><td>	2-60-5a<br>2-60-5b	
</td></tr>
				
<tr><td>
	स शोणितपुरे राज्यं चकाराप्रतिमो बली। <br>त्रासिताश्च सुराः सर्वे तेन बाणेन पाण्डव।। 	</td><td>	2-60-6a<br>2-60-6b	
</td></tr>
				
<tr><td>
	विजित्य विबुधान्सेन्द्रान्बाणः संवत्सरान्बहून्। <br>अशासत महद्राज्यं कुबेर इव भारत।। 	</td><td>	2-60-7a<br>2-60-7b	
</td></tr>
				
<tr><td>
	ततो राजन्नुषा नाम बाणस्य दुहिता यथा। <br>येनोपायेन कौन्तेय अनिरुद्धो महाद्युतिः।। 	</td><td>	2-60-8a<br>2-60-8b	
</td></tr>
				
<tr><td>
	प्राद्युम्निस्तामुषां प्राप्य प्रच्छन्नः प्रमुमोद ह। <br>अथ बाणो महातेजास्तदा तत्र युधिष्ठिर ।। 	</td><td>	2-60-9a<br>2-60-9b	
</td></tr>
				
<tr><td>
	तं गृह्यनिलयं ज्ञात्वा प्राद्युम्निं सुतया तदा। <br>गृहीत्वा कारयामास वस्तुं कारागृहे बलात्।। 	</td><td>	2-60-10a<br>2-60-10b	
</td></tr>
				
<tr><td>
	स कुमारः सुखार्होऽथ तदा दुःखसमन्वितः। <br>बामेन घातितो राजन्ननिरुद्धो मुमोह च।। 	</td><td>	2-60-11a<br>2-60-11b	
</td></tr>
				
<tr><td>
	एतस्मिन्नेव काले तु नारदो मुनिपुङ्गवः। <br>द्वारकां प्राप्य कौन्तेय कृष्णं दृष्ट्वा वचोऽब्रवीत्।। 	</td><td>	2-60-12a<br>2-60-12b	
</td></tr>
				
<tr><td>
	कृष्ण कृष्ण महाबाहो यदूनां कीर्तिवर्धन।  <br>पौत्रस्ते बाध्यमानोऽत्र बाणेनामिततेजसा।। 	</td><td>	2-60-13a<br>2-60-13b	
</td></tr>
				
<tr><td>
	कृच्छ्रं प्राप्तोऽनिरुद्धो वै शेते कारागृहे सदा। <br>एतदुक्त्वा सुरर्षिर्वै बाणस्याथ पुरं ययौ।। 	</td><td>	2-60-14a<br>2-60-14b	
</td></tr>
				
<tr><td>
	नारदस्य वचः श्रुत्वा ततो राजञ्जनार्दनः। <br>जाहूय बलदेवं हि प्रद्युम्नं च महाद्युतिम्।। 	</td><td>	2-60-15a<br>2-60-15b	
</td></tr>
				
<tr><td>
	आरुरोह गरुत्मन्तं ताभ्यां सह जनार्दनः। <br>ततः सुपर्णमारुह्य जयाय भरतर्षभ।। 	</td><td>	2-60-16a<br>2-60-16b	
</td></tr>
				
<tr><td>
	जग्मुः क्रुधा महावीर्या बाणस्य नगरं प्रति। <br>अथासाद्य महाराज तत्पुरं ददृशुश्च ते।। 	</td><td>	2-60-17a<br>2-60-17b	
</td></tr>
				
<tr><td>
	ताम्रप्राकारसङ्गुप्तां हेमप्रासादसङ्कुलाम्। <br>दृष्ट्वा मुदा युताः सर्वे विस्मयं परमं ययुः।। 	</td><td>	2-60-18a<br>2-60-18b	
</td></tr>
				
<tr><td>
	तथा बाणपुरस्यासन्द्वारस्था देवताः सदा। <br>महेश्वरो गुहश्चैव भद्रकाली विनायकः।। 	</td><td>	2-60-19a<br>2-60-19b	
</td></tr>
				
<tr><td>
	अथ कृष्णो बलाज्जित्वा द्वारपालान्युधिष्ठिर। <br>सुसङ्क्रुद्धो महातेजाः शङ्खचक्रगदासिभृत्।। 	</td><td>	2-60-20a<br>2-60-20b	
</td></tr>
				
<tr><td>
	आससादोत्तरद्वारं शङ्करेणाभिरक्षितम्। <br>तत्र तस्थौ महातेजाः शूलपाणिर्महेश्वरः।। 	</td><td>	2-60-21a<br>2-60-21b	
</td></tr>
				
<tr><td>
	पिनाकं सशरं गृह्य बाणस्य हितकाम्यया। <br>ज्ञात्वा तमागतं कृष्णं व्यादितास्यमिवान्तकम्।। 	</td><td>	2-60-22a<br>2-60-22b	
</td></tr>
				
<tr><td>
	ततस्तौ चक्रतुर्युद्धं वासुदेवमहेश्वरौ। <br>तद्युद्धमभवद्घोरमचिन्त्यं रोमहर्षणम्।। 	</td><td>	2-60-23a<br>2-60-23b	
</td></tr>
				
<tr><td>
	अन्योन्यं तौ ततक्षाते अन्योन्यजयकाङ्क्षिणौ। <br>दिव्यान्यस्त्राणि तौ देवौ क्रुद्धौ मुमुचतुस्तदा।। 	</td><td>	2-60-24a<br>2-60-24b	
</td></tr>
				
				
<tr><td>
	ततः कृष्णो रणं कृत्वा मुहूर्तं शूलपाणिना। <br>विजित्य तं महादेवं ततो युद्धे शूलपाणिना। <br>अन्यांश्च जित्वा द्वारस्थान्प्रविवेश पुरोत्तमम्।। 	</td><td>	2-60-25a<br>2-60-25b<br>2-60-25c	
</td></tr>
				
<tr><td>
	प्रविश्य बाणमासाद्य स तत्राथ जनार्दनः। <br>चक्रे युद्धं महाक्रुद्धस्तेन बाणेन भरतर्षभ। 	</td><td>	2-60-26a<br>2-60-26b	
</td></tr>
				
<tr><td>
	बाणोऽपि सर्वशस्त्राणि शितानि भरतर्षभ। <br>सुसङ्क्रुद्धस्तदा युद्धे पातयामास केशवे।। 	</td><td>	2-60-27a<br>2-60-27b	
</td></tr>
				
<tr><td>
	पुनरुद्यम्य शस्त्राणि सहस्रं सर्वबाहुभिः। <br>मुमोच बाणः सङ्क्रुद्धः कृष्णं प्रति रणाजिरे।। 	</td><td>	2-60-28a<br>2-60-28b	
</td></tr>
				
<tr><td>
	ततः कृष्णस्तदा कृत्त्वा तानि सर्वाणि भारत। <br>कृत्त्वा मुहूर्तं बाणेन युद्धं राजन्नगोक्षजः।। 	</td><td>	2-60-29a<br>2-60-29b	
</td></tr>
				
<tr><td>
	चक्रमुद्यम्य रोषाद्वै दिव्यं शस्त्रोत्तमं ततः। <br>सहस्रबाहूंश्चिच्छेद बाणस्यामिततेजसः।। 	</td><td>	2-60-30a<br>2-60-30b	
</td></tr>
				
<tr><td>
	ततो बाणो महाराज कृष्णेन भृशपीडितः। <br>भिन्नबाहुः पपाताशु विशाख इव पादपः।। 	</td><td>	2-60-31a<br>2-60-31b	
</td></tr>
				
<tr><td>
	स पातयित्वा बाणैस्तं बाणं कृष्णस्त्वरान्वितः। <br>प्राद्युम्निं मोचयामास क्षिप्रं राजगृहात्तदा।। 	</td><td>	2-60-32a<br>2-60-32b	
</td></tr>
				
<tr><td>
	मोक्षयित्वाऽथ गोविन्दः प्राद्युम्निं सह भार्यया। <br>बाणस्य सर्वरत्नानि असङ्ख्यानि जहार सः।। 	</td><td>	2-60-33a<br>2-60-33b	
</td></tr>
				
<tr><td>
	गोधनानि च सर्वस्वं स बाणस्यालये बलात्। <br>जहार च हृषीकेशो यदूनां कुलवर्धनः।। 	</td><td>	2-60-34a<br>2-60-34b	
</td></tr>
				
<tr><td>
	ततः स सर्वरत्नानि चाहृत्य मधुसूदनः। <br>क्षिप्रमारोपयाञ्चक्रे सर्वस्वं गरुडोपरि।। 	</td><td>	2-60-35a<br>2-60-35b	
</td></tr>
				
<tr><td>
	त्वरयाऽथ स कौन्तेय बलदेवं महाबलम्। <br>प्रादुम्निं च महावीर्यमनिरुद्धं महाद्युतिम्।। 	</td><td>	2-60-36a<br>2-60-36b	
</td></tr>
				
<tr><td>
	उषां च सुन्दरीं राजन्भृत्यदारगणैः सह। <br>सर्वानेतान्समारोप्य गरुडोपरि वीर्यवान्।। 	</td><td>	2-60-37a<br>2-60-37b	
</td></tr>
				
				
<tr><td>
	मुदा युक्तो महातेजाः पीताम्बरधरो बली। <br>दिव्याभरमचित्राङ्गः शङ्कचक्रगदासिभृत्। <br>आरुरोह गरुत्मन्तमुदयं भास्करो यथा।। 	</td><td>	2-60-38a<br>2-60-38b<br>2-60-38c	
</td></tr>
<tr><td>
	।। इति श्रीमन्महाभारते सभापर्वणि <br>अर्घाहरणपर्वणि षष्टितमोऽध्यायः।। 60।। 	</td><td>		
</td></tr>
</tbody>