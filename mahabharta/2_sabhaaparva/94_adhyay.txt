				
<tbody><tr><td>
	<b>कर्ण उवाच।।</b>	</td><td>	2-94-1x	
</td></tr>
				
<tr><td>
	या नः श्रुता मनुष्येषु स्त्रियो रूपेण संमताः।<br>तासामेतादृशं कर्म न कस्याश्चन शुश्रुम।।	</td><td>	2-94-1a<br>2-94-1b	
</td></tr>
				
<tr><td>
	क्रोधाविष्टेषु पार्थेषु धार्तराष्ट्रेषु चाप्यति। <br>द्रौपदी पाण्डुपुत्राणां कृष्णा शान्तिरिहाभवत्।। 	</td><td>	2-94-2a<br>2-94-2b	
</td></tr>
				
<tr><td>
	अप्लवेऽम्भसि मग्नानामप्रतिष्ठे निमज्जताम्। <br>पाञ्चाली पाण्डुपुत्राणां नौरेषां पारगाऽभवत्।।	</td><td>	2-94-3a<br>2-94-3b	
</td></tr>
<tr><td>
	<b>वैशम्पायन उवाच।। </b>	</td><td>	2-94-4x	
</td></tr>
				
<tr><td>
	तद्वै श्रुत्वा भीमसेनः कुरुमध्येऽत्यमर्षणः।<br>स्त्री गतिः पाण्डुपुत्राणामित्युवाच सुदुर्मनाः।।	</td><td>	2-94-4a<br>2-94-4b	
</td></tr>
<tr><td>
	<b>भीम उवाच।। </b>	</td><td>	2-94-5x	
</td></tr>
				
<tr><td>
	त्रीणि ज्योतींषि पुरुष इति वै देवलोऽब्रवीत्। <br>अपत्यं कर्म विद्या च यतः सृष्टाः प्रजास्ततः।।	</td><td>	2-94-5a<br>2-94-5b	
</td></tr>
				
<tr><td>
	अमेध्ये वै गतप्रामे शून्ये ज्ञातिभिरुज्झिते।<br>देहे त्रितयमेवैतत्पुरुषस्योपयुज्यते।। 	</td><td>	2-94-6a<br>2-94-6b	
</td></tr>
				
<tr><td>
	तन्नो ज्योतिरभिहतं दाराणामभिमर्शनात्। <br>धनञ्जय कथं स्वित्स्यादपत्यमभिमृष्टजम्।।	</td><td>	2-94-7a<br>2-94-7b	
</td></tr>
<tr><td>
	<b>अर्जुन उवाच।। </b>	</td><td>	2-94-8x	
</td></tr>
				
<tr><td>
	न चैवोक्ता न चानुक्ता हीनतः परुषा गिरः। <br>भारत प्रतिजल्पन्ति सदा तूत्तमपूरुषाः।।	</td><td>	2-94-8a<br>2-94-8b	
</td></tr>
				
<tr><td>
	स्मरन्ति सुकृतान्येव न वैराणि कृतान्यपि। <br>सन्तः प्रतिविजानन्तो लब्धसम्भावनाः स्वयम्।।	</td><td>	2-94-9a<br>2-94-9b	
</td></tr>
<tr><td>
	<b>भीम उवाच।।</b>	</td><td>	2-94-10x	
</td></tr>
				
<tr><td>
	इहैवैतानहं सर्वान्हन्मि शत्रून्समागतान्। <br>अथ निष्क्रम्य राजेन्द्र समूलान्हन्मि भारत।।	</td><td>	2-94-10a<br>2-94-10b	
</td></tr>
				
<tr><td>
	किं नो विवदितेनेह किमुक्तेन च भारत। <br>अद्यैवैतान्निहन्मीह प्रशाधि पृथिवीमिमाम्।।	</td><td>	2-94-11a<br>2-94-11b	
</td></tr>
				
<tr><td>
	इत्युक्त्वा भीमसेनस्तु कनिष्ठैर्भ्रातृभिः सह। <br>मृगमध्ये यथा सिंहो मुहुर्मुहुरुदैक्षत।।	</td><td>	2-94-12a<br>2-94-12b	
</td></tr>
				
<tr><td>
	सान्त्व्यमानो वीक्षमाणः पार्थेनाक्लिष्टकर्मणा। <br>खिद्यत्येव महाबाहुरन्तर्दाहेन वीर्यवान्।।	</td><td>	2-94-13a<br>2-94-13b	
</td></tr>
				
<tr><td>
	क्रुद्धस्य तस्य स्रोतोभ्यः कर्णादिभ्यो नराधिप। <br>सधूमः सस्फुलिङ्गार्चिः पावकः समजायत।। 	</td><td>	2-94-14a<br>2-94-14b	
</td></tr>
				
<tr><td>
	भ्रुकुटीकृतदुष्प्रेक्ष्यमभवत्तस्य तन्मुखम्। <br>युगान्तकाले सम्प्राप्ते कृतान्तस्येव रूपिणः।।	</td><td>	2-94-15a<br>2-94-15b	
</td></tr>
				
<tr><td>
	युधिष्ठिरस्तमावार्य बाहुना बाहुशालिनम्। <br>मैवमित्यब्रवीच्चैनं जोषमास्वेति भारत।।	</td><td>	2-94-16a<br>2-94-16b	
</td></tr>
				
<tr><td>
	निवार्य च महाबाहुं कोपसंरक्तलोचनम्। <br>पितरं समुपातिष्ठद्धृतराष्ट्रं कृताञ्जलिः।। 	</td><td>	2-94-17a<br>2-94-17b	
</td></tr>
<tr><td>
	।। इति श्रीमन्महाभारते सभापर्वणि <br>द्यूतपर्वणि चतुर्नवतितमोऽध्यायः।।94 ।। 	</td><td>		
</td></tr></tbody>