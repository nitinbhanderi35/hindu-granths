<span style="font-size: 14pt; line-height: 200%">युधिष्ठिर उवाच।	<br>
उक्तं त्वया बुद्धिमता यन्नान्यो वक्तुमर्हति।<br>
संशयानां हि निर्मोक्ता त्वन्नान्यो विद्यते भुवि।।	2-15-1<br>
<br>
गृहे गृहे हि राजानः स्वस्य स्वस्य प्रियङ्कराः।<br>
न च साम्राज्यमाप्तास्ते सम्राट्शब्दो हि कृच्छ्रभाक्।	2-15-2<br>
<br>
कथं परानुभावज्ञः स्वं प्रशंसितुमर्हति।<br>
परेण समवेतस्तु यः प्रशस्यः स पूज्यते।।	2-15-3<br>
<br>
विशाला बहुला भूमिर्बहुरत्नसमाचिता।<br>
दूरं गत्वा विजानाति श्रेयो वृष्णिकुलोद्वह।।	2-15-4<br>
<br>
शममेव परं मन्ये शमात्क्षेमं भवेन्मम।<br>
आरम्भे पारमेष्ठ्यं तु न प्राप्यमिति मे मतिः।।	2-15-5<br>
<br>
एवमेते हि जानन्ति कुले जाता मनस्विनः।<br>
कश्चित्कदाचिदेतेषां भवेच्छ्रेष्ठो जनार्दन।	2-15-6<br>
<br>
वयं यैव महाभाग जरासन्धभयात्तदा।<br>
शङ्किताः स्म महाभाग द्वौरात्म्यात्तस्य चानघ।।	2-15-7<br>
<br>
अहं हि तव दुर्धर्ष भुजवीर्याश्रयः प्रभो।<br>
नात्मानं बलिनं मन्ये त्वयि तस्माद्विशङ्किते।।	2-15-8<br>
<br>
त्वत्सकाशाच्च रामाच्च भीमसेनाच्च माधव।<br>
अर्जुनाद्वा महाबाहो हन्तुं शक्यो नवेति वै।<br>
एवं जानन्हि वार्ष्णेय विमृशामि पुनः पुनः।।	2-15-9<br>
<br>
त्वं मे प्रमाणभूतोऽसि सर्वकार्येषु केशव।<br>
तच्छ्रुत्वा चाब्रवीद्भीमो वाक्यं वाक्यविशारदः।।	2-15-10<br>
<br>
भीम उवाच।।	<br>
अनारम्भपरो राजा वल्मीक इव सीदति।<br>
दुर्बलश्चानुपायेन बलिनं योऽधितिष्ठति।।	2-15-11<br>
<br>
अतन्द्रितश्च प्रायेण दुर्बलो बलिनं रिपुम्।<br>
जयेत्सम्यक्प्रयोगेण नीत्याऽर्थानात्मनो हितान्।।	2-15-12<br>
<br>
कृष्णे नयो मयि बलं जयः पार्थे धनञ्जये।<br>
मागधं साधयिष्याम इष्टिं त्रय इवाग्नयः।।	2-15-13<br>
<br>
`त्वद्बुद्धिबलमाश्रित्य सर्वं प्राप्स्यति धर्मराट्।<br>
जयोऽस्माकं हि गोविन्द येषां नाथो भवान्सदा'।।	2-15-14<br>
<br>
कृष्ण उवाच।	<br>
अर्थानारभते बालो नानुबन्धमवेक्षते।<br>
तस्मादरिं न मृष्यन्ति बालमर्थपरायणम्।।	2-15-15<br>
<br>
जित्वा जय्यान्यौवनाश्विः पालनाच्च भगीरथः।<br>
कार्तवीर्यस्तपोवीर्याद्बलात्तु भरतो विभुः।।	2-15-16<br>
<br>
ऋद्ध्या मरुत्तस्तान्पञ्च सम्राजस्त्वनुशुश्रुम।<br>
`सर्वान्वंश्याननुमृशन्नैते सन्ति युगे युगे'।।	2-15-17<br>
<br>
साम्राज्यमिच्छतस्ते तु सर्वाकारं युधिष्ठिर।<br>
निग्राह्यलक्षणं प्राप्तिर्धर्मार्थनयलक्षणैः।।	2-15-18<br>
<br>
बार्हद्रथो जरासन्धस्तद्विद्धि भरतर्षभ।<br>
न चैनं प्रत्यत्युद्ध्यन्त कुलान्येकशतं नृपाः।।	2-15-19<br>
<br>
तस्मादिह बलादेव साम्राज्यं कुरुते हि सः।।	2-15-20<br>
रत्नभाजो हि राजानो जरासन्धमुपासते।<br>
न च तुष्यति तेनापि बाल्यादनयमास्थितः।।	2-15-21<br>
<br>
मूर्धाभिषिक्तं नृपतिं प्रधानपुरुषो बलात्।<br>
आदत्ते न च नो दृष्टोऽभागः पुरुषतः क्वचित्।।	2-15-22<br>
<br>
एवं सर्वान्वशे चक्रे जरासन्धः शतावरान्।<br>
तं दुर्बलतरो राजा कथं पार्थ उपैष्यति।।	2-15-23<br>
<br>
`तण्डुलप्रस्थके राजा कपर्दिनमुपासते'।<br>
प्रोक्षितानां प्रमृष्टानां राज्ञां पशुपतेर्गृहे।<br>
पशूनामिव प्रमृष्टानां राज्ञां पशुपतेर्गृहे।	2-15-24<br>
<br>
क्षत्रियः शस्त्रमरणो यदा भवति सत्कृतः।<br>
ततः स्म मागधं सङ्ख्ये प्रतिबाधेम यद्वयम्।।	2-15-25<br>
<br>
षडशीतिः समानीताः शेषा राजंश्चतुर्दश।<br>
जरासन्धेन राजानस्ततः क्रूरं प्रवर्त्स्यते।।	2-15-26<br>
<br>
प्राप्नुयात्स यशो दीप्तं तत्र यो विघ्नमाचरेत्।<br>
जयेद्यश्च जरासन्धं स सम्राण्णियतं भवेत्।।	2-15-27<br>
<br>
।। इति श्रीमन्महाभारते सभापर्वणि<br>
मन्त्रपर्वणि पञ्चदशोऽध्यायः।। 25।।	<br>
<br>
</span>
