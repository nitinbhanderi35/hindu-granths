				
<tbody><tr><td>
	<b>दुर्योधन उवाच।। </b>	</td><td>	2-97-1x	
</td></tr>
				
<tr><td>
	शृणु राजन्पुराऽचिन्त्यानर्जुनस्य च साहसान्।<br>अर्जुनो धन्विनां श्रेष्ठो दुष्करं कृतवान्पुरा।।	</td><td>	2-97-1a<br>2-97-1b	
</td></tr>
				
				
<tr><td>
	द्रुपदस्य पुरे राजन्द्रौपद्याश्च स्वयंवर।। <br>आबालवृद्धसङ्क्षोभे सर्वक्षत्रसमागमे। <br>क्षिप्रकारी जले मत्स्यं दुर्निरीक्ष्यं ससर्ज ह।। 	</td><td>	2-97-2a<br>2-97-2b<br>2-97-2c	
</td></tr>
				
<tr><td>
	सर्वैर्नृपैरसाध्यं तत्कार्मुकप्रवरं च वै। <br>क्षणेन सज्यमकरोत्सर्वक्षत्रस्य पश्यतः।। 	</td><td>	2-97-3a<br>2-97-3b	
</td></tr>
				
<tr><td>
	ततो यन्त्रमयं विध्वा विसारं फल्गुनो बली। <br>कृष्णया हेममाल्येन स्कन्धे स परिवेष्टितः।। 	</td><td>	2-97-4a<br>2-97-4b	
</td></tr>
				
				
<tr><td>
	ततस्तया वृतं पार्थं दृष्ट्वा सर्वे नृपास्तदा। <br>रोषात्सर्वायुधान्गृह्य क्रुद्धा वीरा महौजसः।<br>वैकर्तनं पुरस्कृत्य सर्वे पार्थमुपाद्रवन्।। 	</td><td>	2-97-5a<br>2-97-5b<br>2-97-5c	
</td></tr>
				
<tr><td>
	स सर्वान्पार्थिवान्दृष्ट्वा क्रुद्धान्पार्थो महाबलः। <br>वारयित्वा शरैस्तीक्ष्णैरजयत्तत्र स स्वयम्।। 	</td><td>	2-97-6a<br>2-97-6b	
</td></tr>
				
<tr><td>
	जित्वा तु तान्महीपालान्सर्वान्कर्णपुरोगमान्। <br>लेभे कृष्णां शुभां पार्थो युध्वा वीर्यबलात्तदा।। 	</td><td>	2-97-7a<br>2-97-7b	
</td></tr>
				
<tr><td>
	सर्वक्षत्रसमूहेषु अम्बां भीष्मो यथा पुरा। <br>ततः कदाचिद्बीभत्सुस्तीर्ययात्रां ययौ स्वयम्।। 	</td><td>	2-97-8a<br>2-97-8b	
</td></tr>
				
<tr><td>
	अथोलूपीं शुभां तात नागराजसतां तदा। <br>नागेष्वाप वराग्र्येषु प्रार्थितोऽथ यथा तथा।।	</td><td>	2-97-9a<br>2-97-9b	
</td></tr>
				
<tr><td>
	ततो गोदावरीं कृष्णां कावेरीं चावगाहत। <br>तत्र पाण्ड्यं समासाद्य तस्य कन्यामवाप सः।। 	</td><td>	2-97-10a<br>2-97-10b	
</td></tr>
<tr><td>
	लब्ध्वा जिष्णुर्मुदं तत्र ततो याम्यां दिशं ययौ।।	</td><td>	2-97-11a	
</td></tr>
				
<tr><td>
	स दक्षिणं समुद्रान्तं गत्वा चाप्सरसां च वै। <br>कुमारतीर्थमासाद्य मोक्षयामास चार्जुनः।। 	</td><td>	2-97-12a<br>2-97-12b	
</td></tr>
				
<tr><td>
	ग्राहरूपाश्च ताः पञ्च अतिशौर्येण वै बलात्। <br>कन्यातीर्थं समभ्येत्य ततो द्वारवतीं ययौ।।।	</td><td>	2-97-13a<br>2-97-13b	
</td></tr>
				
<tr><td>
	तत्र कृष्णनिदेशात्स सुभद्रां प्राप्य फल्गुनः। <br>तामारोप्य रथोपस्थे प्रययौ स्वपुरीं प्रति।। 	</td><td>	2-97-14a<br>2-97-14b	
</td></tr>
				
<tr><td>
	अथादाय गते पार्थे ते श्रुत्वा सर्वयादवाः। <br>तमभ्यधावन्त्सङ्क्रुद्धाः सिंहव्याघ्रगणा इव।। 	</td><td>	2-97-15a<br>2-97-15b	
</td></tr>
				
<tr><td>
	प्रद्युम्नः कृतवर्मा च गदः सारणसात्यकी। <br>आहुकश्चैव साम्बश्च चारुदेष्णो विदूरथः।। 	</td><td>	2-97-16a<br>2-97-16b	
</td></tr>
				
<tr><td>
	अन्ये च यादवाः सर्वे बलदेवपुरोगमाः। <br>एकमेव परे कृष्णं गजवाजिरथैर्युताः।। 	</td><td>	2-97-17a<br>2-97-17b	
</td></tr>
				
<tr><td>
	अथासाद्य वने यान्तं परिवार्य धनञ्जयम्।<br>चक्रुर्युद्धं सुसङ्क्रुद्धा बहुकोट्यश्च यादवाः।। 	</td><td>	2-97-18a<br>2-97-18b	
</td></tr>
				
<tr><td>
	एक एव तु पार्थस्तैर्युद्धं चक्रे सुदारुणम्। <br>तेन तेषां समं युद्धं मुहूर्तं प्रबभूव ह।। 	</td><td>	2-97-19a<br>2-97-19b	
</td></tr>
				
				
<tr><td>
	ततः पार्थो रणे सर्वान्वारयित्वा शितैः शरैः। <br>बलाद्विजित्य राजेन्द्र वीरस्तान्सर्वयादवान्।<br>तां सुभद्रामथादाय शक्रप्रस्थं विवेश ह।। 	</td><td>	2-97-20a<br>2-97-20b<br>2-97-20c	
</td></tr>
				
<tr><td>
	भूयः शृणु महाराज फल्गुनस्य च साहसम्। <br>ददौ स वह्नेर्बिभत्सुः प्रार्थितं खाण्डवं वनम्।। 	</td><td>	2-97-21a<br>2-97-21b	
</td></tr>
				
<tr><td>
	लब्धमात्रे तु तेनाथ भगवान्हव्यवाहनः। <br>भक्षितुं खाण्डवं राजंस्तत्रस्थानुपचक्रमे।। 	</td><td>	2-97-22a<br>2-97-22b	
</td></tr>
				
				
<tr><td>
	ततस्तं भक्षयन्तं वै सव्यसाची विभावसुम्। <br>रथा धन्वी शरान्गृह्य स कलापयुतः प्रभुः। <br>पालयामास राजेन्द्र स्ववीर्येण महाबलः।। 	</td><td>	2-97-23a<br>2-97-23b<br>2-97-23c	
</td></tr>
				
<tr><td>
	ततः श्रुत्वा महेनद्रस्तु मेघांस्तान्सन्दिदेश ह। <br>तेनोक्ता मेघसङ्घास्ते ववर्षुरतिवृष्टिभिः।। 	</td><td>	2-97-24a<br>2-97-24b	
</td></tr>
				
<tr><td>
	ततो मेघगाणान्पार्थः शरव्रातैः समान्ततः। <br>खगमैर्वारयामास तदाश्चर्यमिवाभवत्।। 	</td><td>	2-97-25a<br>2-97-25b	
</td></tr>
				
				
<tr><td>
	वारितान्मेघसङ्घांश्च श्रुत्वा क्रुद्धः पुरन्दरः। <br>पाण्डरं गजमास्थाय सर्वदेवगणैर्वृतः।<br>ययौ पार्थेन संयोद्धुं रक्षार्थं खाण्डवस्य च।। 	</td><td>	2-97-26a<br>2-97-26b<br>2-97-26c	
</td></tr>
				
				
<tr><td>
	रुद्राश्च मरुतश्चैव वसवश्चाश्विनौ तदा। <br>आदित्याश्चैव साध्याश्च निश्वेदेवाश्च भारत। <br>गन्धर्वाश्चैव सहिता अन्ये देवगणाश्च ये।। 	</td><td>	2-97-27a<br>2-97-27b<br>2-97-27c	
</td></tr>
				
<tr><td>
	ते सर्वे शस्त्रसम्पन्ना दीप्यमानाः स्वतेजसा। <br>धनञ्जयं जिघांसन्तः प्रपेतुर्विबुधाधिपाः।। 	</td><td>	2-97-28a<br>2-97-28b	
</td></tr>
				
<tr><td>
	युगान्ते यानि दृश्यन्ते निमित्तानि महान्त्यपि। <br>सर्वाणि तत्र दृश्यन्ते निमित्तानि महीपते।। 	</td><td>	2-97-29a<br>2-97-29b	
</td></tr>
				
<tr><td>
	ततो देवगमाः सर्वे पार्थं समभिदुद्रुवुः। <br>असम्भ्रान्तस्तु तान्दृष्ट्वा स तां देवमयीं चमूम्।। 	</td><td>	2-97-30a<br>2-97-30b	
</td></tr>
				
<tr><td>
	त्वरितः फल्गुनो गृह्य तीक्ष्णांस्तानाशुगांस्तदा। <br>इन्द्रं देवांश्च सम्प्रेक्ष्य तस्थौ काल इवात्यये।। 	</td><td>	2-97-31a<br>2-97-31b	
</td></tr>
				
<tr><td>
	ततो देवगणाः सर्वे बीभत्सुं सपुरन्दराः। <br>अवाकिरञ्छरव्रातैर्मानुषं तं महीपते।। 	</td><td>	2-97-32a<br>2-97-32b	
</td></tr>
				
<tr><td>
	ततः पार्थो महातेजा गाण्डिवं गृह्य सत्वरः। <br>वारयामास देवानां शरव्रातैः शरांस्तदा।।	</td><td>	2-97-33a<br>2-97-33b	
</td></tr>
				
<tr><td>
	पुनः क्रुद्धाः सुराः सर्वे मर्त्यं तं सुभहाबलाः। <br>नानाशस्त्रैर्ववर्षुस्तं सव्यसाची महीपते।। 	</td><td>	2-97-34a<br>2-97-34b	
</td></tr>
				
<tr><td>
	तान्पार्थः शस्त्रवर्षान्वै विसृष्टान्विबुधैस्तदा। <br>द्विधा त्रिधा स चिच्छेद स एव निशितैः शरैः।। 	</td><td>	2-97-35a<br>2-97-35b	
</td></tr>
				
<tr><td>
	पुनश्च पार्थः सङ्क्रुद्धो मण्डलीकृतकार्मुकः। <br>देवसङ्घाञ्छरैस्तीक्ष्णैरर्पयन्वै समन्ततः।। 	</td><td>	2-97-36a<br>2-97-36b	
</td></tr>
				
<tr><td>
	ततो देवगणाः सर्वे युध्वा पार्थेन वै मुहुः। <br>रणे जेतुमशक्यं तं ज्ञात्वा ते भरतर्षभ।। 	</td><td>	2-97-37a<br>2-97-37b	
</td></tr>
				
<tr><td>
	शान्तास्ते विबुधाः सर्वे पार्थबाणाभिपीडिताः। <br>सद्विपं वासवं त्यक्त्वा दुद्रुवुः सर्वतो दिशम्।। 	</td><td>	2-97-38a<br>2-97-38b	
</td></tr>
				
<tr><td>
	प्राचीं रुद्राः सगन्धर्वा दक्षिणां मरुतो ययुः। <br>दिशं प्रतीचीं भीतास्ते वसवश्च तथाऽश्विनौ ।। 	</td><td>	2-97-39a<br>2-97-39b	
</td></tr>
				
<tr><td>
	आदित्याश्चैव विश्वे च दुद्रुवुर्वा उदङ्मुखाः। <br>साध्याश्चोर्ध्वमुखा भीताश्चिन्तयन्तोऽस्य सायकान्।। 	</td><td>	2-97-40a<br>2-97-40b	
</td></tr>
				
<tr><td>
	एवं सुरगणाः सर्वे प्राद्रवन्त्सर्वतो दिशम्। <br>मुहुर्मुहुः प्रेक्षमाणाः पार्थमेव सकार्मुकम्।। 	</td><td>	2-97-41a<br>2-97-41b	
</td></tr>
				
<tr><td>
	विद्रुतान्देवसङ्घांस्तान्रणे दृष्ट्वा पुरन्दरः। <br>ततः क्रुद्धो महातेजाः पार्थं बाणैरवाकिरत्।। 	</td><td>	2-97-42a<br>2-97-42b	
</td></tr>
<tr><td>
	पार्थोऽपि शक्रं विव्याथ मानुषो विबुधाधिपम्।। 	</td><td>	2-97-43a	
</td></tr>
				
<tr><td>
	ततः सोऽश्ममयं वर्षं व्यसृजद्विबुधाधिपः। <br>तच्छरैरर्जुनो वर्षं प्रतिजाघ्नेऽत्यमर्षणः।। 	</td><td>	2-97-44a<br>2-97-44b	
</td></tr>
				
<tr><td>
	अथ संवर्धयामास तद्वर्षं देवराडपि। <br>भूय एव महावीर्यं जिज्ञासुः सव्यसाचिनः।। 	</td><td>	2-97-45a<br>2-97-45b	
</td></tr>
				
<tr><td>
	सोऽश्मवर्षं महावेगमिषुभिः पाण्डवोऽपि च। <br>विलयं गमयामास हर्षयन्पाकशासनम्।। 	</td><td>	2-97-46a<br>2-97-46b	
</td></tr>
				
<tr><td>
	उपादाय तु पाणिभ्यामङ्गदं नाम पर्वतम्। <br>सद्रुमं व्यसृजच्छक्रो जिघांसुः श्वेतवाहनम्।। 	</td><td>	2-97-47a<br>2-97-47b	
</td></tr>
				
<tr><td>
	ततोऽर्जुनो वेगवद्भिर्ज्वलमानैरजिह्यगैः। <br>बाणैर्विध्वंसयामास गिरिराजं सहस्रधा।। 	</td><td>	2-97-48a<br>2-97-48b	
</td></tr>
				
<tr><td>
	शक्रं च पातयामास शरैः पार्थो महान्युधि। <br>ततः शक्रो महाराज रणे वीरं धनञ्जयम्।। 	</td><td>	2-97-49a<br>2-97-49b	
</td></tr>
				
<tr><td>
	ज्ञात्वा जेतुमशक्यं तं तेजोबलसमन्वितम्। <br>परां प्रीति ययौ तत्र पुत्रशौर्येण वासवः।। 	</td><td>	2-97-50a<br>2-97-50b	
</td></tr>
				
<tr><td>
	तदा तत्र न तस्यास्ति दिवि कश्चिन्महायशाः। <br>समर्थो निर्जये राजन्नपि साक्षात्प्रजापतिः।। 	</td><td>	2-97-51a<br>2-97-51b	
</td></tr>
				
<tr><td>
	ततः पार्थः शरैर्हत्वा यक्षराक्षसपन्नगान्। <br>दीप्ते चाग्नौ महातेजाः पातयामास सन्ततम्।। 	</td><td>	2-97-52a<br>2-97-52b	
</td></tr>
				
<tr><td>
	प्रतिषेधयितुं पार्थं न शेकुस्तत्र केचन। <br>दृष्ट्वा निवारितं शक्रं दिवि देवगणैः सह।। 	</td><td>	2-97-53a<br>2-97-53b	
</td></tr>
				
<tr><td>
	यथा सुपर्णः सोमार्थं विबुधानजयत्पुरा। <br>तथा जित्वा सुरान्पार्थस्तर्पयामास पावकम्।। 	</td><td>	2-97-54a<br>2-97-54b	
</td></tr>
				
<tr><td>
	ततोऽर्जुनः स्ववीर्येण तर्पयित्वा विभावसुम्। <br>रथं ध्वजं च सहयं दिव्यानस्त्रांश्च पाण्डवः।। 	</td><td>	2-97-55a<br>2-97-55b	
</td></tr>
				
<tr><td>
	गाण्डीवं च धनुः श्रेष्ठं तूणी चाक्षयसायकौ। <br>एतान्यपि च बीभत्सुर्लेभे कीर्ति च भारत।। 	</td><td>	2-97-56a<br>2-97-56b	
</td></tr>
				
<tr><td>
	भूयोऽपि शृणु राजेन्द्र पार्थो गत्वोत्तरां दिशम्। <br>विजित्य नववर्षांश्च सपुरांश्च सपर्वतान्।। 	</td><td>	2-97-57a<br>2-97-57b	
</td></tr>
				
<tr><td>
	जम्बुद्वीपं वशे कृत्वा सर्वं तद्भरतर्षभ। <br>बलाज्जित्वा नृपान्सर्वान्करे चविनिवेश्य च।। 	</td><td>	2-97-58a<br>2-97-58b	
</td></tr>
				
				
<tr><td>
	रत्नान्यादाय सर्वाणि गत्वा चैव पुनः पुरीम्। <br>ततो ज्येष्ठं महात्मानं धर्मराजं युधिष्ठिरम्।<br>राजसूयं क्रतुश्रेष्ठं कारयामास भारत।। 	</td><td>	2-97-59a<br>2-97-59b<br>2-97-59c	
</td></tr>
				
<tr><td>
	स तान्यन्यानि कर्माणि कृतवानर्जुनः पुरा। <br>अर्जुनेन समो वीर्ये त्रिषु लोकेषु न क्वचित्।। 	</td><td>	2-97-60a<br>2-97-60b	
</td></tr>
				
<tr><td>
	देवदानवयक्षाश्च पिशाचोरगराक्षसाः। <br>भीष्मद्रोणादयः सर्वे कुरवश्च महारथाः।। 	</td><td>	2-97-61a<br>2-97-61b	
</td></tr>
				
<tr><td>
	लोके सर्वनृपाश्चैव वीराश्चान्ये धनुर्धराः। <br>एते पार्थं रणे युक्ताः प्रतियोद्धुं न शक्नुयुः।। 	</td><td>	2-97-62a<br>2-97-62b	
</td></tr>
				
<tr><td>
	अहं हि नित्यं कौरव्य फल्गुनं हृदि संस्थितम्। <br>अपश्यं चिन्तयित्वा तं समुद्विग्नोऽस्मि तद्भयात्।।	</td><td>	2-97-63a<br>2-97-63b	
</td></tr>
				
<tr><td>
	गृहे गृहे च पश्यामि तात पार्थमहं सदा। <br>शरगाण्डीवसंयुक्तं पाशहस्तमिवान्तकम्।। 	</td><td>	2-97-64a<br>2-97-64b	
</td></tr>
				
<tr><td>
	अपि पार्थसहस्राणि भीतः पश्यामि भारत। <br>पार्थभूतमिदं सर्वं नगरं प्रतिभाति मे।। 	</td><td>	2-97-65a<br>2-97-65b	
</td></tr>
				
<tr><td>
	पार्थमेव हि पश्यामि रहिते तात भारत। <br>दृष्ट्वा स्वप्नगतं पार्थमुद्धमामि विचेतनः।। 	</td><td>	2-97-66a<br>2-97-66b	
</td></tr>
				
<tr><td>
	अकारादीनि नामानि अर्जुनग्रस्तचेतसः। <br>अश्वाक्षराम्बुजाश्चैव त्रासं सञ्जनयन्ति मे।। 	</td><td>	2-97-67a<br>2-97-67b	
</td></tr>
				
<tr><td>
	नास्ति पार्थादृते तात परवीराद्भयं मम। <br>प्रह्लादं वा बलिं वापि हन्याद्धि विजयो रणे।। 	</td><td>	2-97-68a<br>2-97-68b	
</td></tr>
				
<tr><td>
	तस्मात्तेन महाराज युद्धं नस्तात न क्षमम्। <br>अहं तस्य प्रभावज्ञो नित्यं दुःखं वहामि च।। 	</td><td>	2-97-69a<br>2-97-69b	
</td></tr>
				
<tr><td>
	पुरा हि दण्डकारण्ये मारीचस्य यथा भयम्। <br>भवेद्रामे महावीर्ये तथा पार्थे भयं मम।।	</td><td>	2-97-70a<br>2-97-70b	
</td></tr>
<tr><td>
	<b>धृतराष्ट्र उवाच।। </b>	</td><td>	2-97-71x	
</td></tr>
				
<tr><td>
	जानाम्येव महद्वीयं जिष्णोरेतद्दुरासदम्। <br>एतद्वीरस्य पार्थस्य कार्षीस्त्वं तु विप्रियम्।। 	</td><td>	2-97-71a<br>2-97-71b	
</td></tr>
				
<tr><td>
	द्यूतं वा शस्त्रयुद्धं वा दुवाक्यं वा कथञ्चन।<br>एतेष्वेवं कृते तस्य विग्रहश्चैव वो भवेत्।। 	</td><td>	2-97-72a<br>2-97-72b	
</td></tr>
				
<tr><td>
	तस्मात्त्वं पुत्र पार्थेन नित्यं स्नेहेन वर्तय। <br>यश्च पार्थेन सम्बन्धो वर्तते चेन्नरो भुवि।। 	</td><td>	2-97-73a<br>2-97-73b	
</td></tr>
				
<tr><td>
	तस्य नास्ति भयं किञ्चित्रिषु लोकेषु भारत। <br>तस्मात्त्वं जिष्णुना वत्स नित्यं स्नेहेन वर्तय।। 	</td><td>	2-97-74a<br>2-97-74b	
</td></tr>
<tr><td>
	<b>दुर्योधन उवाच।। </b>	</td><td>	2-97-75x	
</td></tr>
				
<tr><td>
	द्यूते पार्थस्य कौरव्य मायया निकृतिः कृता। <br>तस्माद्वि नो जयस्तात अन्योपायेन नो भवेत्।। 	</td><td>	2-97-75a<br>2-97-75b	
</td></tr>
<tr><td>
	<b>धृतराष्ट्र उवाच।। </b>	</td><td>	2-97-76x	
</td></tr>
				
<tr><td>
	उपायश्च न कर्तव्यः पाण्डवान्प्रति भारत। <br>पार्थान्प्रति पुरा वत्स बहूपायाः कृतास्त्वया।। 	</td><td>	2-97-76a<br>2-97-76b	
</td></tr>
				
<tr><td>
	तानुपायान्हि कौन्तेया बहुशो व्यतिचक्रमुः। <br>तस्माद्वितं जीविताय नः कुलस्य जनस्य च।। 	</td><td>	2-97-77a<br>2-97-77b	
</td></tr>
				
<tr><td>
	त्वं चिकीर्षसि चेद्वत्स समित्रः सहबान्धवः। <br>सभ्रातृकस्त्वं पार्थेन नित्यं स्नेहेन वर्तय।। 	</td><td>	2-97-78a<br>2-97-78b	
</td></tr>
<tr><td>
	<b>वैशम्पायन उवाच।। </b>	</td><td>	2-97-79x	
</td></tr>
				
<tr><td>
	धृतराष्ट्रवचः श्रुत्वा राजा दुर्योधनस्तदा। <br>चिन्तयित्वा मुहूर्तं तु विधिना चोदितोऽब्रवीत्'।। 	</td><td>	2-97-79a<br>2-97-79b	
</td></tr>
				
<tr><td>
	पुनर्दीव्याम भद्रं ते वनवासाय पाण्डवैः। <br>एवमेतान्वशे कर्तुं शक्ष्यामः पुरुषर्षभ।।ष 	</td><td>	2-97-80a<br>2-97-80b	
</td></tr>
				
<tr><td>
	ते वा द्वादश वर्षाणि वयं वा द्यूतनिर्जिताः। <br>प्रविशेम महारण्यमजिनैः प्रतिवासिताः।। 	</td><td>	2-97-81a<br>2-97-81b	
</td></tr>
				
<tr><td>
	त्रयोदशं च स्वजनैरज्ञाताः परिवत्सरम्। <br>ज्ञाताश्च पुनरन्यानि वने वर्षाणि द्वादश।। 	</td><td>	2-97-82a<br>2-97-82b	
</td></tr>
				
<tr><td>
	निवसेम वयं ते वा तथा द्यूतं प्रवर्तताम्। <br>अक्षानुप्त्वा पुनर्द्यूतमिदं कुर्वन्तु पाण्डवः।। 	</td><td>	2-97-83a<br>2-97-83b	
</td></tr>
				
<tr><td>
	एतत्कृत्यतमं राजन्नस्माकं भरतर्षभ। <br>अयं हि शकुनिर्वेद सविद्यामक्षसम्पदम्।। 	</td><td>	2-97-84a<br>2-97-84b	
</td></tr>
				
<tr><td>
	दृढमूलं वयं राज्ये मित्राणि परिगृह्य च। <br>सारवद्विपुलं सैन्यं सत्कृत्य च दुरासदम्।। 	</td><td>	2-97-85a<br>2-97-85b	
</td></tr>
				
<tr><td>
	ते च त्रयोदशं वर्षं पारयिष्यन्ति चेद्व्रतम्। <br>जेष्यामस्तान्वयं राजत्रोचतां ते परन्तप।।	</td><td>	2-97-86a<br>2-97-86b	
</td></tr>
<tr><td>
	<b>धृतराष्ट्र उवाच।। </b>	</td><td>	2-97-87x	
</td></tr>
				
<tr><td>
	तूर्णं प्रत्यानयस्वैतान्कामं व्यध्वगतानपि। <br>आगच्छन्तु पुनर्द्यूतमिदं कुर्वन्तु पाण्डवः।।	</td><td>	2-97-87a<br>2-97-87b	
</td></tr>
<tr><td>
	<b>वैशम्पायन उवाच।। </b>	</td><td>	2-97-88x	
</td></tr>
				
<tr><td>
	ततो द्रोणः सोमदत्तो बाह्लीकश्चैव गौतमः। <br>विदुरो द्रोणपुत्रश्च वैश्यापुत्रश्च वीर्यवान्।। 	</td><td>	2-97-88a<br>2-97-88b	
</td></tr>
				
<tr><td>
	भूरिश्रवाः शान्तनवो विकर्णश्च महारथः। <br>मा द्यूतमित्यभाषन्त शमोऽस्त्विति च सर्वशः।। 	</td><td>	2-97-89a<br>2-97-89b	
</td></tr>
				
<tr><td>
	अकामानां च सर्वेषां सुहृदामर्थदर्शिनाम्। <br>अकरोत्पाण्डवाह्वानं धृतराष्ट्रः सुतप्रियः।। 	</td><td>	2-97-90a<br>2-97-90b	
</td></tr>
				
<tr><td>
	अथाब्रवीन्महाराज धृतराष्ट्रं जनेश्वरम्। <br>पुत्रहार्दाद्धर्मयुक्ता गान्धारी शोककर्शिता।। 	</td><td>	2-97-91a<br>2-97-91b	
</td></tr>
				
<tr><td>
	जाते दुर्योधने क्षत्ता महामतिरभाषत। <br>नीयतां परलोकाय साध्वयं कुलपांसनः।। 	</td><td>	2-97-92a<br>2-97-92b	
</td></tr>
				
<tr><td>
	व्यनदज्जातमात्रो हि गोमायुरिव भारत। <br>अन्तो नूनं कुलस्यास्य कुरवस्तन्निबोधत।। 	</td><td>	2-97-93a<br>2-97-93b	
</td></tr>
				
<tr><td>
	मा निमज्जीः स्वदोषेण महाप्सु त्वं हि भारत। <br>मा बालानामशिष्टानामभिमंस्था मतिं प्रभो।। 	</td><td>	2-97-94a<br>2-97-94b	
</td></tr>
				
<tr><td>
	मा कुलस्य क्षये घोरे कारणं त्वं भविष्यसि। <br>बद्धं सेतुं को नु भिन्द्याद्धमेच्छान्तं च पावकम्।। 	</td><td>	2-97-95a<br>2-97-95b	
</td></tr>
				
<tr><td>
	शमे स्थितान्को नु पार्थान्कोपयेद्भरतर्षभ। <br>स्मरन्तं त्वामाजमीढं स्मारयिष्याम्यहं पुनः।।	</td><td>	2-97-96a<br>2-97-96b	
</td></tr>
				
<tr><td>
	शास्त्रं न शास्ति दुर्बुद्धिं श्रेयसे चेतराय च। <br>न वै वृद्धो बालमतिर्भवेद्राजन्कथञ्चन।। 	</td><td>	2-97-97a<br>2-97-97b	
</td></tr>
				
<tr><td>
	त्वन्नेत्राः सन्तु ते पुत्रा मा त्वां दीर्णाः प्रहासिषुः। <br>तस्मादयं मद्वचनात्त्यज्यतां कुलपांसनः।।	</td><td>	2-97-98a<br>2-97-98b	
</td></tr>
				
<tr><td>
	तथा ते न कृतं राजन्पुत्रस्नेहान्नराधिप। <br>तस्य प्राप्तं फलं विद्धि कुलान्तकरणाय यत्।।	</td><td>	2-97-99a<br>2-97-99b	
</td></tr>
				
				
				
<tr><td>
	शमेन धर्मेण नयेन युक्ता<br>या ते बुद्धिः साऽस्तु ते मा प्रमादीः। <br>प्रध्वंसिनी क्रूरसमाहिता श्री-<br>र्मृदुप्रौढा गच्छति पुत्रपौत्रान्।।	</td><td>	2-97-100a<br>2-97-100b<br>2-97-100c<br>2-97-100d	
</td></tr>
				
<tr><td>
	अथाब्रवीन्महाराजो गान्धारीं धर्मदर्शिनीम्। <br>अन्तः कामं कुलस्यास्तु न शक्नोमि निवारितुम्।। 	</td><td>	2-97-101a<br>2-97-101b	
</td></tr>
				
<tr><td>
	यथेच्छन्ति तथैवास्तु प्रत्यागच्छन्तु पाण्डवाः। <br>पुनर्द्यूतं च कुर्वन्तु मामकाः पाण्डवैः सह।। 	</td><td>	2-97-102a<br>2-97-102b	
</td></tr>
<tr><td>
	।। इति श्रीमन्महाभारते सभापर्वणि <br>अनुद्यूतपर्वणि सप्तनवतितमोऽध्यायः।।97।। 	</td><td>		
</td></tr></tbody>