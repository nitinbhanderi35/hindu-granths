<span style="font-size: 14pt; line-height: 200%"><br>
तां पुरी द्वारकां दृष्ट्वा विभुर्नारायणो हरिः। <br>
हृष्टः सर्वार्थसम्पन्नः प्रवेष्टुमुपचक्रमे॥ 2-57-1 <br>
सोऽपश्यद्वृक्षषण्डांश्च रम्यान्नानाजनान्बहून्।<br>
समन्ततो द्वारवत्यां नानापुष्पफलान्वितान्॥ 2-57-2  <br>
अर्कचन्द्रप्रतीकाशैर्मेरुकूटनिभैर्गृहैः। <br>
द्वारकामावृतां रम्यां सुकृतां विश्वकर्मणा॥ 2-57-3 <br>
पद्मषण्डाकुलाभिश्च हंससेवितवारिभिः।<br>
गङ्गासिन्धुप्रकाशाभिः परिघाभिरलङ्कृताम्॥ 2-57-4 <br>
प्राकारेणार्कवर्णेन पाण्डरेण विराजिताम्। <br>
वियन्मूर्ध्नि निविष्टेन द्यामिवाभ्रपरिच्छदाम्॥ 2-57-5 <br>
नन्दनप्रतिमैश्वापि मिश्रकप्रतिमैर्वनैः। <br>
तत्र सा विहिता साक्षान्नगरी विश्वकर्मणा॥ 2-57-6 <br>
काञ्चनैर्मणिसोपानैरुपेता जनहर्षिणी। <br>
गीतघोषमहाघोषैः प्रासादप्रवरैः शुभा॥ 2-57-7 <br>
तस्मिन्पुरवरेश्रेष्ठे दाशार्हाणां यशस्विनाम्।<br>
वेश्मानि जहृषे दृष्ट्वा भगवान्पाकशासनः॥ 2-57-8 <br>
समुच्छ्रितपताकानि पारिप्लवनिभानि च। <br>
काञ्चनाभानि भाखन्ति मेरुकूटनिभानि च॥ 2-57-9 <br>
सुधापाण्डरशृङ्गैश्च शातकुम्भपरिच्छदैः।<br>
रत्नसानुमहाशृङ्गैः सर्वरत्नसमन्वितैः? 2-57-10 <br>
सहर्म्यैः सार्धचन्द्रैश्च सनिर्यूहैः सपञ्जरैः। <br>
सयन्त्रगृहसंबाधैः सधातुभिरिवाद्रिभिः॥ 2-57-11 <br>
मणिकाञ्चनभोमेश्च सुधामृष्टतलैस्तथा।<br>
जाम्बूनदमयद्वारैर्वैडूर्यविकृतार्गलैः॥ 2-57-11 <br>
सर्वर्तुसुखसंस्पर्शैर्महाधनपरिच्छदैः।<br>
रम्यसानुगृहैः शृङ्गैर्विचित्रैरिव पर्वतैः॥ 2-57-13 <br>
पञ्चवर्णसवर्णैश्च पुष्पवृष्टिसमप्रभैः। <br>
तुल्यैः पर्जन्यनिर्घोषैर्ह्रादैर्भोगवती यथा॥ 2-57-14 <br>
कृष्णध्वजोपवाह्यैश्च दाशार्हायुधरोहितैः।<br>
वृष्णिवीरमयूरैश्च स्त्रीसहस्रप्रजाकुलैः॥ 2-57-15 <br>
वासुदेवैन्द्रपर्जन्यैर्गृहमेघैरलङ्कृता। <br>
ददृशे द्वारकाऽतीव मेघैर्द्यौरिव संवृता॥ 2-57-16 <br>
साक्षाद्भगवतो वेश्म विहितं विश्वकर्मणा।<br>
ददृशुर्वासुदेवस्य चतुर्योजनमायतम्॥ 2-57-17 <br>
तावदेव सुविस्तीर्णं सुसम्पूर्णं महाधनैः। <br>
प्रासादवरसम्पन्नं युक्तं जगति पर्वतैः॥ 2-57-18 <br>
यं चकार महाभागस्त्वष्टा वासवचोदितः।<br>
प्रासादं हेमनाभस्य सर्वतो योजनायतम्॥ 2-57-19 <br>
मेरोरिव गिरेः शृङ्गमुच्छ्रितं काञ्चनालयम्। <br>
रुक्मिण्याः प्रवरो वासो निर्मितः सुमहात्मना॥ 2-57-20 <br>
सत्यभामा पुनर्वेश्म सदा वसति पाण्डरम्। <br>
विचित्रमणिसोपानं यं विदुः शीतवानिति॥ 2-57-21 <br>
विमलादित्यवर्णाभिः पताकाभिरलङ्कृतम्। <br>
व्यक्तबद्धं यथोद्देशे चतुर्दशमहाध्वजम्॥ 2-57-22 <br>
सर्वप्रासादमुख्योऽत्र जाम्बवत्या विभूषितः। <br>
प्रभाया जृम्भणैश्चित्रैस्त्रैलोक्यमिव भासयन्॥ 2-57-23 <br>
यस्तु पाण्डरवर्णाभस्तयोरन्तरमाश्रितः। <br>
विश्वकर्माकरोदेनं कैलासशिखरोपमम्॥ 2-57-24 <br>
जाम्बूनदप्रदीप्ताग्रः प्रदीप्तज्वलनोपमः। <br>
सागरप्रतिमोऽतिष्ठन्मेरुरित्यभिविश्रुतः॥ 2-57-25 <br>
तस्मिन्गान्धारराजस्य दुहिता कुलशालिनी। <br>
सुकेशी नाम विख्याता केशवेन निवेशिता॥ 2-57-26 <br>
पद्मकूट इति ख्यातः पद्मवर्णो महाप्रभः। <br>
सुप्रभाया महाबाहो वासः स परमोच्छ्रितः॥ 2-57-27 <br>
यस्तु सूर्यप्रभो नाम प्रासादवर उच्यते। <br>
लक्षणायाः कुरुश्रेष्ठ स दत्तः शार्ङ्गधन्वना॥ 2-57-28 <br>
वैडूर्यवरवर्णाभः प्रासादो हरितप्रभः। <br>
श्वेतजाला हि यत्रैव यत्रैव च निवेशिता॥ 2-57-29 <br>
यं विदुः सर्वभूतानि हरिरित्येव भारत। <br>
सुमित्रविजयावासो देवर्षिगणपूजितः॥ 2-57-30 <br>
वासः स मित्रविन्दाया देवर्षिगणपूजितः।। (पाठभेदः)<br>
महिष्या वासुदेवस्य भूषणं सर्ववेश्मनाम्। <br>
यस्तु प्रासादमुख्योऽत्र विहितः सर्वशिल्पिभिः॥ 2-57-31<br>
अतीव रम्यः सोप्यत्र प्रहसन्निव तिष्ठति।<br>
सुदत्तायाः सुवासस्तु पूजितः सर्वशिल्पिभिः।।(पाठभेदः)<br>
महिष्या वासुदेवस्य केतुमानिति विश्रुतः। <br>
प्रासादो विरजो नाम विरजस्को महात्मनः॥ 2-57-32<br>
उपस्थानगृहं तात केशवस्य महात्मनः। <br>
यस्तु प्रासादमुख्योऽत्र यं त्वष्टा व्यदधात्स्वयम्॥ <br>
योजनायतविष्कम्भं सर्वरत्नमयं विभोः। <br>
तेषां तु विहिताः सर्वे रुक्मदण्डाः पताकिनः॥ 2-57-34 <br>
सदने वासुदेवस्य मार्गसञ्जनना ध्वजाः। <br>
घण्टाजालानि तत्रैव सर्वेषां निवेशने॥ 2-57-35 <br>
आहृत्य यदुसिंहेन वैजयन्त्यचलो महान्। <br>
हंसकूटस्य यच्छृङ्गमिन्द्रद्युम्नसरो महत्॥ 2-57-36 <br>
षष्टितालसमुत्सेधमर्धयोजनविस्तृतम्। <br>
सकिन्नरमहानादं तदप्यमिततेजसः॥ 2-57-37 <br>
पश्यतां सर्वभूतानां त्रिषु लोकेषु विश्रुतम्। <br>
आदित्यपथगं यत्तन्मेरोः शिखरमुत्तमम्॥ 2-57-38 <br>
जाम्बूनदमयं दिव्यं त्रिषु लोकेषु विश्रुतम्। <br>
तदप्युत्पाट्य कुच्छ्रेण स्वं निवेशनमाहृतम्॥ 2-57-39 <br>
भ्राजमानं पुरा तत्र सर्वौषधिविदीपितम्। <br>
यमिन्द्रभवनाच्छौरिराजहार परन्तपः॥ 2-57-40 <br>
पारिजातः स तत्रैव केशवेन निवेशितः। <br>
लेपहस्तशतैर्जुष्टो विमानैश्च हिरण्मयैः॥ 2-57-41 <br>
विहिता वासुदेवेन तत्रैव च महाद्रुमाः।<br>
पद्माकुलजलोपेता रक्तसौगन्धिकोत्पलाः॥ 2-57-42 <br>
मणिमौक्तिकवालूकाः पुष्करिण्यः सरांसि च। <br>
तासां परमकूलानि शोभयन्ति महाद्रुमाः॥ 2-57-43 <br>
सालतालाश्वकर्णाश्च शतशाखाश्च रोहिणः। <br>
भल्लातककपित्थाश्च इन्द्रवृक्षाश्च चम्पकाः॥ 2-57-44 <br>
खादिरा मृतकाश्चैव समन्तात्परिरोपिताः। <br>
ये च हैमवता वृक्षा ये च नन्दनजास्तथा॥ 2-57-45 <br>
आहृत्य यदुसिंहेन तेऽपि तत्र निवेशिताः। <br>
रत्नपीतारुणप्रख्याः सितपुष्पाश्च पादपाः॥ 2-57-46 <br>
सर्वर्तुफलपूर्णास्ते ते च काननसिन्धुषु। <br>
सहस्रपत्रपद्माश्च मन्दराश्च सहस्रशः॥2-57-47 <br>
अशोकाः कर्णिकाराश्च तिलका नाग मल्लिकाः। <br>
कुरका नागपुष्पाश्च चम्पकास्तृणपुल्लिकाः॥ 2-57-48 <br>
सप्तवर्णाः कबन्धाश्च नीपाः कुरवकास्तथा। <br>
केतकाः केसराश्चैव हिनतालतलताटकाः॥ 2-57-49 <br>
तालाः प्रलम्बा वकुलाः पिण्डिका बीजपूरकाः। <br>
द्रुतामलकखर्जूरा महिता जम्बुकास्तथा॥ 2-57-50 <br>
आम्राः पनसवृक्षाश्च चम्पकास्तिलतिन्दुकाः। <br>
लिकुचामृताश्चैव क्षीरिका कर्णिका तथा॥ 2-57-51 <br>
नालिकेरेङ्गुदाश्चैव उत्क्रोशकवनानि च। <br>
कदली जातमल्ली च पाटली कुमुदोत्पलाः॥ 2-57-52 <br>
नीलोत्पलकपूर्णाश्च वाप्यः कूपाः सहस्रशः।<br>
फुल्लाशाककपित्थाश्च तैस्तीर्त्वा बन्धुजीवकाः॥ 2-57-53 <br>
प्रियालाशोकवादिर्याः प्राचीनाश्चापि सर्वशः। <br>
प्रियङ्गुबदरीभिश्च यवैः स्यन्दनचन्दनैः॥ 2-57-54 <br>
शचीपीलुपलाश्चैश्च पलाशवधपिप्लैः। <br>
उदुम्बरैश्च बिल्वैश्च पालाशैः पारिभद्रकैः॥ 2-57-55 <br>
इन्द्रवृक्षार्जुनैश्चैव अश्वत्थैश्चिरबिल्वकैः।<br>
भौमगञ्जनवृक्षैश्च भल्लाभैरश्वसाह्वयैः॥ 2-57-56 <br>
सज्जैस्ताम्बूलवल्लीभिर्लवङ्गैः क्रमुकैस्तथा। <br>
वंशैश्च विविधैस्तत्र समन्तात्परिरोपितैः॥ 2-57-57 <br>
ये च नन्दनजा वृक्षा ये च चैत्ररथे वने। <br>
सर्वे ते यदुनाथेन समन्तात्परिरोपिताः॥ 2-57-58 <br>
समाहिता महानद्यः पीतलोहितवालुकाः।<br>
तस्मिन्गृहवरे रम्ये मणिशक्रसवालुकाः॥ 2-57-59 <br>
मत्तबर्हिणनादाश्च कोकिलाश्च मदावहाः। <br>
बभूवुः परमोपेताः सर्वे जगति पर्वताः॥ 2-57-60 <br>
तत्रैव गजयूथानि तत्र गोमहिषास्तथा। <br>
निवासाश्च कृतास्तत्र वराहा मृगपक्षिणाम्॥ 2-57-61 <br>
विश्वकर्मकृतः शैलः प्राकारस्तत्र वेश्मनि।<br>
व्यक्तकिष्कुशतोद्यामः सुधारससमप्रभः॥ 2-57-62 <br>
तेन ते च महाशैलाः सरितश्च सरांसि च। <br>
परिक्षिप्तानि वै तस्य वनान्युपवनानि च॥ ॥ 2-57-63 <br>
<br>
</span>
