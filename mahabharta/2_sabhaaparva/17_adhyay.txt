
<tbody><tr><td>
	<b>वासुदेव उवाच।। </b>	</td><td>	2-17-1x	
</td></tr>
				
<tr><td>
	जातस्य भारते वंशे तथा कुन्त्याः सुतस्य च।<br>या वै युक्ता मतिः सेयमर्जुनेन प्रदर्शिता।। 	</td><td>	2-17-1a<br>2-17-1b	
</td></tr>
				
<tr><td>
	न स्म मृत्युं वयं विद्म रात्रौ वा यदि वा दिवा। <br>न चापि कञ्चिदमरमयुद्धेनानुशुश्रुम।। 	</td><td>	2-17-2a<br>2-17-2b	
</td></tr>
				
<tr><td>
	एतावदेव पुरुषैः कार्यं हृदयतोषणम्।<br>नयेन विधिदृष्टेन यदुपक्रमते परान्।। 	</td><td>	2-17-3a<br>2-17-3b	
</td></tr>
				
<tr><td>
	सुनयस्यानपायस्य संयोगे परमः क्रमः।<br>सङ्गत्या जायतेऽसाम्यं साम्यं च न भवेद्द्वयोः।।	</td><td>	2-17-4a<br>2-17-4b	
</td></tr>
				
<tr><td>
	अनयस्यानुपायस्य संयुगे परमः क्षयटः।<br>संशयो जायते साम्याज्जयश्च न भवेद्द्वयोः।।	</td><td>	2-17-5a<br>2-17-5b	
</td></tr>
				
				
<tr><td>
	ते वयं नयमास्थाय शत्रुदेशसमीपगाः।<br>कथमन्तं न गच्छेम वृक्षस्येव नदीरयाः।। <br>पररन्ध्रे पराक्रान्ताः स्वरन्ध्रावरणे स्थिताः।।	</td><td>	2-17-6a<br>2-17-6b<br>2-17-6c	
</td></tr>
				
<tr><td>
	व्यूढानीकैरतिबलैर्न युद्व्येदरिभिः सह।<br>इति बुद्धिमतां नीतिस्तन्ममापीह रोचते।।	</td><td>	2-17-7a<br>2-17-7b	
</td></tr>
				
<tr><td>
	अनवद्या ह्यसम्बुद्धाः प्रविष्टाः शत्रुसद्म तत्।<br>शत्रुदेशमुपाक्रम्य तं कामं प्राप्नुयामहे।।	</td><td>	2-17-8a<br>2-17-8b	
</td></tr>
				
<tr><td>
	एको ह्येव श्रियं नित्यं बिभर्ति पुरुषर्षभः।<br>अन्तरात्मेव भूतानां तत्क्षयं नैव लक्षये।।	</td><td>	2-17-9a<br>2-17-9b	
</td></tr>
				
<tr><td>
	अथवैनं निहत्याजौ शेषेणापि समाहताः।<br>प्राप्नुयाम ततः स्वर्गं ज्ञातित्राणपरायणाः।।	</td><td>	2-17-10a<br>2-17-10b	
</td></tr>
<tr><td>
	<b>युधिष्ठिर उवाच।।</b>	</td><td>	2-17-11x	
</td></tr>
				
<tr><td>
	कृष्ण कोऽयं जरासन्धः किंवीर्यः किम्पराक्रमः।<br>यस्त्वां स्पृष्ट्वाऽग्निसदृशं न दग्धः शलभो यथा।। 	</td><td>	2-17-11a<br>2-17-11b	
</td></tr>
<tr><td>
	<b>कृष्ण उवाच।। </b>	</td><td>	2-17-12x	
</td></tr>
				
<tr><td>
	शृणु राजञ्जरासन्धो यद्वीर्यो यत्पराक्रमः।<br>यथा चोपेक्षितोऽस्माभिर्बहुशः कृतविप्रियः।। 	</td><td>	2-17-12a<br>2-17-12b	
</td></tr>
				
<tr><td>
	अक्षौहिणीनां तिसृणां पतिः समरदर्पितः।<br>राजा बृहद्रथो नाम मगधाधिपतिर्बली।।	</td><td>	2-17-13a<br>2-17-13b	
</td></tr>
				
<tr><td>
	रूपवान्वीर्यसम्पन्नः श्रीमानतुलविक्रमः।<br>नित्यं दीक्षाङ्किततनुः शतक्रतुरिवापरः।।	</td><td>	2-17-14a<br>2-17-14b	
</td></tr>
				
<tr><td>
	तेजसा सूर्यसङ्काशः क्षमया पृथिवीसमः।<br>यश्चान्तकसमः क्रोधे श्रिया वैश्रवणोपमः।। 	</td><td>	2-17-15a<br>2-17-15b	
</td></tr>
				
				
<tr><td>
	`स्वराज्यं कारयामास मगधेषु गिरिव्रजे'।<br>तस्याभिजनसंयुक्तैर्गणैर्भरतसत्तम।<br>व्याप्तेयं पृथिवी सर्वा सूर्यस्येव गभस्तिभिः।।	</td><td>	2-17-16a<br>2-17-16b<br>2-17-16c	
</td></tr>
				
				
<tr><td>
	स काशिराजस्य सुते यमजे भरतर्षभः। <br>उपयेमे महावीर्यो रूपद्रविणसंयुते। <br>तयोश्चकार समयं मिथः स पुरुषर्षभः।। 	</td><td>	2-17-17a<br>2-17-17b<br>2-17-17c	
</td></tr>
				
<tr><td>
	नातिवर्तिष्य इत्येवं पत्नीभ्यां सन्निधौ तदा। <br>स ताभ्यां शुशुभे राजा पत्नीभ्यां वसुधाधिपः।। 	</td><td>	2-17-18a<br>2-17-18b	
</td></tr>
				
<tr><td>
	प्रियाम्भामनुरूपाभ्यां करेणुभ्यामिव द्विपः। <br>तयोर्मध्यगतश्चापि रराज वसुधाधिपः।। 	</td><td>	2-17-19a<br>2-17-19b	
</td></tr>
				
<tr><td>
	गङ्गायमुनयोर्मध्ये मूर्तिमानिव सागरः। <br>विषयेषु निमग्रस्य तस्य यौवनमत्यगात्।। 	</td><td>	2-17-20a<br>2-17-20b	
</td></tr>
				
<tr><td>
	न च वंशकरः पुत्रस्तस्याजायत कश्चन। <br>मङ्गलैर्बभिर्होमैः पुत्रकामाभिरिष्टिभिः।। 	</td><td>	2-17-21a<br>2-17-21b	
</td></tr>
				
<tr><td>
	नाससाद नृपश्रेष्ठः पुत्रं कुलविवर्धनम्।<br>स भार्याभ्यां च सहितो निर्वेदमगमद्धृशम्।। 	</td><td>	2-17-22a<br>2-17-22b	
</td></tr>
				
<tr><td>
	`राज्यं चापि परित्यज्य तपोवनमथाश्रयत्। '<br>वार्यमाणः प्रकृतिभिर्नृपभक्त्या विशाम्पते'।।	</td><td>	2-17-23a<br>2-17-23b	
</td></tr>
				
<tr><td>
	अथ काक्षीवतः पुत्रं गौतमस्य महात्मनः।। <br>शुश्राव तपसि श्रेष्ठमुदारं चण्डकौशिकम्।। 	</td><td>	2-17-24a<br>2-17-24b	
</td></tr>
				
<tr><td>
	यदृच्छयाऽऽगतं तं तु वृक्षमूलमुपाश्रितम्।<br>पत्नीभ्यां सहितो राजा सर्वयत्नैरतोषयत्।। 	</td><td>	2-17-25a<br>2-17-25b	
</td></tr>
				
<tr><td>
	`बृहद्रथं च स ऋषिर्यथावच्चाभ्यनन्दत। '<br>उपविष्टः स तेनाथ अनुज्ञातो महात्मना।। 	</td><td>	2-17-26a<br>2-17-26b	
</td></tr>
				
<tr><td>
	तमपृच्छत्तदा विप्रः किमागमनमित्यथ। <br>विप्रैरनुगतस्यैव पत्नीभ्यां सहितस्य च।। 	</td><td>	2-17-27a<br>2-17-27b	
</td></tr>
				
<tr><td>
	स उवाच मुनिं राजा भगवन्नास्ति मे सुतः।<br>अपुत्रस्य तु राज्येन वृद्धत्वे किं प्रयोजनम्।। 	</td><td>	2-17-28a<br>2-17-28b	
</td></tr>
				
				
<tr><td>
	सोऽहं तपश्चरिष्यामि पत्नीभ्यां सहितो वने। <br>नाप्रजस्य मुने किर्तिः स्वधा चैवाक्षया भवेत्। <br>एवमुक्तः स राज्ञा तु मुनिः कारुण्यमागतः।। 	</td><td>	2-17-29a<br>2-17-29b<br>2-17-29c	
</td></tr>
				
<tr><td>
	तमब्रवीत्सत्यधृतिः सत्यवागृषिसत्तमः।<br>परितुष्टोऽस्मि राजेन्द्र वरं वरय सुव्रत।। 	</td><td>	2-17-30a<br>2-17-30b	
</td></tr>
				
<tr><td>
	ततः सभार्यः प्रणतस्तमुवाच बृहद्रथः। <br>पुत्रदर्शननैराश्याद्बाष्पसन्दिग्धया गिरा।। 	</td><td>	2-17-31a<br>2-17-31b	
</td></tr>
<tr><td>
	<b>राजोवाच।। </b>	</td><td>	2-17-32x	
</td></tr>
				
<tr><td>
	भगवन् राज्यमुत्सृज्य प्रस्थितस्य तपोवनम्। <br>किं वरेणाल्पभाग्यस्य किं राज्येनाप्रजस्य मे।। 	</td><td>	2-17-32a<br>2-17-32b	
</td></tr>
<tr><td>
	<b>कृष्ण उवाच। </b>	</td><td>	2-17-33x	
</td></tr>
				
<tr><td>
	एतच्छ्रुत्वा मुनिर्ध्यानमगमन्क्षुभितेन्द्रियः। <br>तस्यैव चाम्रवृक्षस्य छायायां समुपाविशत।। 	</td><td>	2-17-33a<br>2-17-33b	
</td></tr>
				
<tr><td>
	तस्योपविष्टस्य मुनेरुत्सङ्गे निपपात ह।<br>अवानमशुकादष्टमेकमाम्रफलं किल।। 	</td><td>	2-17-34a<br>2-17-34b	
</td></tr>
				
<tr><td>
	तत्प्रगृह्य मुनिश्रेष्ठो हृदयेनाभिमन्त्र्य च। <br>राज्ञे ददावप्रतिमं पुत्रसम्प्राप्तिकारणम्।। 	</td><td>	2-17-35a<br>2-17-35b	
</td></tr>
				
<tr><td>
	उवाच च महाप्राज्ञस्तं राजानं महामुनिः। <br>गच्छ राजन्कृतार्थोऽसि निवर्तस्व नराधिप।। 	</td><td>	2-17-36a<br>2-17-36b	
</td></tr>
				
<tr><td>
	`एष ते तनयो राजन्मा तपेह तपोवने। <br>प्रजाः पालय धर्मेण एव धर्मो महीक्षिताम्।। 	</td><td>	2-17-37a<br>2-17-37b	
</td></tr>
				
<tr><td>
	यजस्व विविधैर्यज्ञैरिन्द्रं तर्पय चेन्दुना। <br>पुत्रं राज्ये प्रतिष्ठाप्य तत आश्रममाव्रज।। 	</td><td>	2-17-38a<br>2-17-38b	
</td></tr>
				
<tr><td>
	अष्टौ वरान्प्रयच्छामि तव पुत्रस्य पार्थिव। <br>ब्रह्मण्यत्वमजेयत्वं युद्धेषु च तथा मतिः।। 	</td><td>	2-17-39a<br>2-17-39b	
</td></tr>
				
<tr><td>
	प्रियातिथेयतां चैव दीनानामन्ववेक्षणम्।<br>तथा बलं च सुभहल्लोके कीर्ति च शाश्वतीम्।। 	</td><td>	2-17-40a<br>2-17-40b	
</td></tr>
				
<tr><td>
	अनुरागं प्रजानां चेत्येवमष्टौ वरान्नृप।<br>गच्छ त्वं कृतकृत्योऽसि निवर्तस्व जनाधिप'।। 	</td><td>	2-17-41a<br>2-17-41b	
</td></tr>
				
<tr><td>
	अनुज्ञातः स ऋषिणा पत्नीभ्यां सहितो नृपः।<br>पौरैरनुगतश्चापि विवेश स्वपुरं ततः।। 	</td><td>	2-17-42a<br>2-17-42b	
</td></tr>
				
<tr><td>
	यथासमयमाज्ञाय तदा स नृपसत्तमः। <br>द्वाभ्यामेकं फलं प्रादात्पत्नीभ्यां भरतर्षभ।। 	</td><td>	2-17-43a<br>2-17-43b	
</td></tr>
				
<tr><td>
	मुनेश्च बहुमानेन कालस्य च विपर्ययात्।  <br>ते तदाम्रं द्विधा कृत्वा भक्षयामासतुः शुभे। 	</td><td>	2-17-44a<br>2-17-44b	
</td></tr>
				
<tr><td>
	तयोः समभवद्गर्भः फलप्राशनसम्भवः। <br>ते च दृष्ट्वा स नृपतिः परां मुदमवाप ह।। 	</td><td>	2-17-45a<br>2-17-45b	
</td></tr>
				
<tr><td>
	अथ काले महाप्राज्ञ यथासमयमागते। <br>जायेतामुभे राजञ्शरीरशकले तदा।। 	</td><td>	2-17-46a<br>2-17-46b	
</td></tr>
				
<tr><td>
	एकाक्षिबाहुचरणे अर्धोदरमुखस्फिचे। <br>दृष्ट्वा शरीरशकले प्रवेपतुरुभे भृशम्।। 	</td><td>	2-17-47a<br>2-17-47b	
</td></tr>
				
<tr><td>
	उद्विग्रे सह संमन्त्र्य ते भगित्यौ तदाऽबले। <br>सजीवे प्राणिशकले तत्यजाते सुदुःखिते।। 	</td><td>	2-17-48a<br>2-17-48b	
</td></tr>
				
<tr><td>
	तयोर्धात्र्यौ सुसंवीते कृत्वा ते गर्भसम्प्लवे। <br>निर्गम्यान्तः पुरद्वारात्समुत्सृज्याभिजग्मतुः।। 	</td><td>	2-17-49a<br>2-17-49b	
</td></tr>
				
<tr><td>
	`दुकूलाभ्यां सुसञ्छन्ने पाण्डराभ्यामुभे तदा। <br>अज्ञाते कस्यचित्ते तु जहतुस्ते चतुष्पथे।। 	</td><td>	2-17-50a<br>2-17-50b	
</td></tr>
				
<tr><td>
	ततो विविशतुर्धात्र्यौ पुनरन्तः पुरं तदा। <br>कथयामासतुरुभे देवीभ्यां तु पृथक्पृथक्'।। 	</td><td>	2-17-51a<br>2-17-51b	
</td></tr>
				
<tr><td>
	ते चतुष्पथनिक्षिप्ते जरा नामाथ राक्षसी। <br>जग्राह मनुजव्याघ्र मांसशोणितभोजना।। 	</td><td>	2-17-52a<br>2-17-52b	
</td></tr>
				
<tr><td>
	कर्तुकामा सुखवहे शकले सा तु राक्षसी। <br>संयोजयामास तदा विधानबलचोदिता।। 	</td><td>	2-17-53a<br>2-17-53b	
</td></tr>
				
<tr><td>
	ते समानीतमात्रे तु शकले पुरुषर्षभ। <br>एकमूर्तिधरो वीरः कुमारः समपद्यत।। 	</td><td>	2-17-54a<br>2-17-54b	
</td></tr>
				
<tr><td>
	ततः सा राक्षसी राजन्विस्मयोत्फुल्ललोचना। <br>न शशाक समुद्वोदुं वज्रसारमयं शिशुम्।। 	</td><td>	2-17-55a<br>2-17-55b	
</td></tr>
				
<tr><td>
	बालस्ताम्रतलं मुष्टिं कृत्वा चास्ये निधाय सः। <br>प्राक्रोशदतिसंरब्धः सतोय इव तोयदः।। 	</td><td>	2-17-56a<br>2-17-56b	
</td></tr>
				
<tr><td>
	तेन शब्देन सम्भ्रान्तः सहसाऽन्तः पुरे जनः। <br>निर्जगाम नरव्याघ्र राज्ञा सह परन्तप।। 	</td><td>	2-17-57a<br>2-17-57b	
</td></tr>
				
<tr><td>
	ते चाबले परिम्लाने पयः पूर्णपयोधरे।<br>निराशे पुत्रलाभाय सहसैवाब्यगच्छताम्।। 	</td><td>	2-17-58a<br>2-17-58b	
</td></tr>
				
<tr><td>
	ते च दृष्ट्वा तथाभूते राजानं चेष्टसंततिम्। <br>तं च बालं सुबलिनं चिन्तयामास राक्षसी।। 	</td><td>	2-17-59a<br>2-17-59b	
</td></tr>
				
<tr><td>
	नार्हामि विषये राज्ञो वसन्ती पुत्रगृद्धिनः। <br>बालं पुत्रमिमं हन्तुं धार्मिकस्य महात्मनः।। 	</td><td>	2-17-60a<br>2-17-60b	
</td></tr>
				
<tr><td>
	सा तं बालमुपादाय मेघलेखेन भास्करम्। <br>कृत्वा च मानुषं रूपमुवाच वसुधाधिपम्।। 	</td><td>	2-17-61a<br>2-17-61b	
</td></tr>
				
				
<tr><td>
	बृहद्रथ सुतस्तेऽयं मया दत्तः प्रगृह्यताम्। <br>तव पत्नीद्वये जातो द्विजातिवरशासनात्। <br>धात्रीजनपरित्यक्तो मयाऽयं परिरक्षितः।। 	</td><td>	2-17-62a<br>2-17-62b<br>2-17-62c	
</td></tr>
<tr><td>
	<b>कृष्ण उवाच। </b>	</td><td>	2-17-63x	
</td></tr>
				
<tr><td>
	ततस्ते भरतश्रेष्ठ काशिराजसुते शुभे। <br>तं बालमभिपद्याशु प्रस्रवैरभ्यषिञ्जताम्।। 	</td><td>	2-17-63a<br>2-17-63b	
</td></tr>
				
<tr><td>
	ततः स राजा संहृष्टः सर्वं तदुपलभ्य च। <br>अपृच्छद्धेमगर्भाभां राक्षसीं तामराक्षसीम्।। 	</td><td>	2-17-64a<br>2-17-64b	
</td></tr>
				
<tr><td>
	कात्वं कमलगर्भाभे मम पुत्रप्रदायिनी। <br>कामं मा ब्रूहि कल्याणि देवता प्रतिभासि मे।। 	</td><td>	2-17-65a<br>2-17-65b	
</td></tr>
<tr><td>
	।। इति श्रीमन्महाभारते सभापर्वणि <br>मन्त्रपर्वणि सप्तदशोऽध्यायः।। 17।। 	</td><td>		
</td></tr></tbody>