				
<tbody><tr><td>
	<b>वैशम्पायन उवाच।।</b>	</td><td>	2-4-1x	
</td></tr>

<tr><td>
	`तां तु कृत्वा सभां श्रेष्ठां मयश्चार्जुनमब्रवीत्।<br>भूतानां च महावीर्यो ध्वजाग्रे किङ्करो गणः।।</td><td>2-4-1a<br>2-4-1b	
</td></tr>
<tr><td>
	तव विष्फारघोषेण मेघवन्निनदिष्यति।<br>अयं हि सूर्यसङ्काशो ज्वलनस्य रथो महान्।। 2।।	</td><td>2-4-2a <br>2-4-2b	
</td></tr>
				
<tr><td>
	इमे च दिविजाः श्वेता वीर्यवन्तो हयोत्तमाः।<br>मायामयः कृतो ह्येष ध्वजो वानरलक्षणः।।	</td><td>	2-4-3a<br>2-4-3b	
</td></tr>
				
<tr><td>
	असज्जमानो वृक्षेषु धूमकेतुरिवोच्छ्रितः।<br>बहुवर्णं हि लक्ष्येत ध्वजं वानरलक्षणम्।।	</td><td>	2-4-4a<br>2-4-4b	
</td></tr>
				
<tr><td>
	ध्वजोत्कटं ह्यनवमं युद्धे द्रक्ष्यसि विष्ठितम्।<br>एव वीरः सव्यसाचिन्ध्वजस्यान्ते भविष्यति।।	</td><td>	2-4-5a<br>2-4-5b	
</td></tr>
<tr><td>
	<b>वैशम्पायन उवाच। </b>	</td><td>	2-4-6x	
</td></tr>
<tr><td>
	इत्युक्त्वाऽऽलिङ्ग्य वीभत्सुं विसृष्टः प्रययौ मयः'।	</td><td>	2-4-6a	
</td></tr>
				
<tr><td>
	ततः प्रवेशनं तस्यां चक्रे राजा युधिष्ठिरः।<br>अयुतं भोजयित्वा तु ब्राह्मणानां नराधिपः।।	</td><td>	2-4-7a<br>2-4-7b	
</td></tr>
				
				
<tr><td>
	साज्येन पायसेनैव मधुना मिश्रितेन च।<br>भक्ष्यैर्मूलैः फलैश्चैव मांसैर्वाराहहारिणैः।<br>कृसरेणाथ जीवन्त्या हविष्येण च सर्वशः।।	</td><td>	2-4-8a<br>2-4-8b<br>2-4-8c	
</td></tr>
				
<tr><td>
	मांसप्रकारैर्विविधैः खाद्यैश्चापि तथा नृप।<br>चोष्यैश्च विविधै राजन्पेयैश्च बहुविस्तरैः।।	</td><td>	2-4-9a<br>2-4-9b	
</td></tr>
				
<tr><td>
	अहतैश्चैव वासोभिर्माल्यैरुच्चावचैरपि।<br>तर्पयामास विप्रेन्द्रान्नानादिग्भ्यः समागतान्।।	</td><td>	2-4-10a<br>2-4-10b	
</td></tr>
				
<tr><td>
	ददौ तेभ्यः सहस्राणि गवां प्रत्येकशः पुनः।<br>पुण्याहघोषस्तत्रासीद्दिवस्पृगिव भारत।।	</td><td>	2-4-11a<br>2-4-11b	
</td></tr>
				
<tr><td>
	वादित्रैर्विविधैर्दिव्यैर्गन्धैरुच्चावचैरपि।<br>पूजयित्वा कुरुश्रेष्ठो देवतानि निवेश्य च।।	</td><td>	2-4-12a<br>2-4-12b	
</td></tr>
				
<tr><td>
	तत्र मल्ला नटा झल्लाः सूता वैतालिकास्तथा।<br>उपतस्थुर्महात्मानं धर्मपुत्रं युधिष्ठिरम्।।	</td><td>	2-4-13a<br>2-4-13b	
</td></tr>
				
<tr><td>
	तथा स कृत्वा पूजां तां भ्रातृभिः सह पाण्डवः।<br>तस्यां सभायां रम्यायां रेमे शक्रो यथा दिवि।।	</td><td>	2-4-14a<br>2-4-14b	
</td></tr>
				
<tr><td>
	सभायामृषयस्तस्यां पाण्डवैः सह आसते।<br>आसाञ्चक्रुर्नरेन्द्राश्च नानादेशसमागताः।।	</td><td>	2-4-15a<br>2-4-15b	
</td></tr>
				
<tr><td>
	असितो देवलः सत्यः सर्पिर्माली महाशिराः।<br>अर्वा वसुः सुमित्रश्च मैत्रेयः शुनको बलिः।।	</td><td>	2-4-16a<br>2-4-16b	
</td></tr>
				
<tr><td>
	बको दाल्भ्यः स्थूलशिराः कृष्णद्वैपायनः शुकः।<br>सुमन्तुर्जैमिनिः पैलो व्यासशिष्यास्तथा वयम् ।।	</td><td>	2-4-17a<br>2-4-17b	
</td></tr>
				
<tr><td>
	तित्तिरिर्याज्ञवल्क्यश्च ससुतो रोमहर्षणः।<br>अप्सुहोम्यश्च धौम्यश्च अणीमाण्डव्यकौशिकौ।।	</td><td>	2-4-18a<br>2-4-18b	
</td></tr>
				
<tr><td>
	दामोष्णीपस्त्रैबलीश्च पर्णादो घटजानुकः।<br>मौञ्जायनो वायुभक्षः पाराशर्यश्च सारिकः।।	</td><td>	2-4-19a<br>2-4-19b	
</td></tr>
				
<tr><td>
	बलिवाकः सिनीवाकः सप्तपालः कृतश्रमः।<br>जातूकर्णः शिखावांश्च आलम्बः पारिजातकः।।	</td><td>	2-4-20a<br>2-4-20b	
</td></tr>
				
<tr><td>
	पर्वतश्च महाभागो मार्कण्डेयो महामुनिः।<br>पवित्रपाणिः सावर्णो भालुकिर्गालवस्तथा।।	</td><td>	2-4-21a<br>2-4-21b	
</td></tr>
				
<tr><td>
	जङ्घाबन्धुश्च रैभ्यश्च कोपवेगस्तथा भृगुः।<br>हरिबभ्रुश्च कौण्डिन्यो बभ्रुमाली सनातनः।।	</td><td>	2-4-22a<br>2-4-22b	
</td></tr>
				
<tr><td>
	काक्षीवानौशिजश्चैव नाचिकेतोऽथ गौतमः।<br>पैङ्ग्यो वराहः शुनकः शाण्डिल्यश्च महातपाः।।	</td><td>	2-4-23a<br>2-4-23b	
</td></tr>
				
<tr><td>
	कुक्कुरो वेणुजङ्घोऽथ कालापः कठ एव च।<br>मुनयो धर्मविद्वांसो धृतात्मानो जितेन्द्रियाः।।	</td><td>	2-4-24a<br>2-4-24b	
</td></tr>
				
<tr><td>
	एते चान्ये च बहवो वेदवेदाङ्गपारगाः।<br>उपासते महात्मानं सभायामृषिसत्तमाः।।	</td><td>	2-4-25a<br>2-4-25b	
</td></tr>
				
<tr><td>
	कथयन्तः कथाः पुण्या धर्मज्ञाः शुचयोऽमलाः।<br>तथैव क्षत्रियश्रेष्ठा धर्मराजमुपासते।।	</td><td>	2-4-26a<br>2-4-26b	
</td></tr>
				
<tr><td>
	श्रीमान्महात्मा धर्मात्मा मुञ्जकेतुर्विवर्धनः।<br>सङ्ग्रामजिद्दुर्मुखश्च उग्रसेनश्च वीर्यवान्।	</td><td>	2-4-27a<br>2-4-27b	
</td></tr>
				
<tr><td>
	कक्षसेनः क्षितिपतिः क्षेमकश्चापराजितः।<br>कम्बोजराजः कमठः कम्पनश्च महाबलः।।	</td><td>	2-4-28a<br>2-4-28b	
</td></tr>
				
				
<tr><td>
	सततं कम्पयामास यवनानेक एव यः।<br>बलपौरुषसम्पन्नान्कृतास्त्रानमितौजसः।<br>यथाऽसुरान्कालकेयान्देवो वज्रधरस्तथा।।	</td><td>	2-4-29a<br>2-4-29b<br>2-4-29c	
</td></tr>
				
				
				
<tr><td>
	जटासुरो मद्रकानां च राजा<br>कुन्तिः पुलिन्दश्च किरातराजः।<br>तथाङ्गवाङ्गौ सहपुण्ड्रकेण<br>पाण्ड्योड्रराजौ च सहान्ध्रकेण ।।	</td><td>	2-4-30a<br>2-4-30b<br>2-4-30c<br>2-4-30d	
</td></tr>
				
<tr><td>
	अङ्गो वङ्गः सुमित्रश्च शैब्यश्चामित्रकर्शनः।<br>किरातराजः सुमना यवनाधिपतिस्तथा।।	</td><td>	2-4-31a<br>2-4-31b	
</td></tr>
				
<tr><td>
	चाणूरो देवरातश्च भोजो भीमरथश्च यः।<br>श्रुतायुधश्च कालिङ्गो जयसेनश्च मागधः।।	</td><td>	2-4-32a<br>2-4-32b	
</td></tr>
				
<tr><td>
	सुकर्मा चेकितानश्च पुरुश्चामित्रकर्शनः।<br>केतुमान्वसुदानश्च वैदेहोऽथ कृतक्षणः।।	</td><td>	2-4-33a<br>2-4-33b	
</td></tr>
				
<tr><td>
	सुधर्मा चानिरुद्धश्च श्रुतायुश्च महाबलः।<br>अनूपराजो दुर्धर्पः क्रमजिच्च सुदर्शनः।।	</td><td>	2-4-34a<br>2-4-34b	
</td></tr>
				
<tr><td>
	शिशुपालः सहसुतः करूपाधिपतिस्तथा।<br>वृष्णीनां चैव दुर्धर्पाः कुमारा देवरूपिणः।।	</td><td>	2-4-35a<br>2-4-35b	
</td></tr>
				
<tr><td>
	आहुको विपृथुश्चैव गदः सारण एव च।<br>अक्रूरः कृतवर्मा च सत्यकश्च शिनेः सुतः।।	</td><td>	2-4-36a<br>2-4-36b	
</td></tr>
				
<tr><td>
	भीष्मकोऽथाकृतिश्चैव द्युमत्सेनश्च वीर्यवान्।<br>केकयाश्च महेष्वासा यज्ञसेनश्च सोमकिः।।	</td><td>	2-4-37a<br>2-4-37b	
</td></tr>
				
<tr><td>
	केतुमान्वसुमांश्चैव कृतास्त्रश्च महाबलः।<br>एते चान्ये च बहवः क्षत्रिया मुख्यसंमताः।	</td><td>	2-4-38a<br>2-4-38b	
</td></tr>
				
<tr><td>
	उपासते सभायां स्म कुन्तीपुत्रं युधिष्ठिरम्।<br>अर्जुनं ये व संश्रित्य राजपुत्रा महाबलाः।।	</td><td>	2-4-39a<br>2-4-39b	
</td></tr>
				
<tr><td>
	अशिक्षन्त धनुर्वेदं रौरवाजिनवाससः।<br>तत्रैव शिक्षिता राजन्कुमारा वृष्णिनन्दनाः।	</td><td>	2-4-40a<br>2-4-40b	
</td></tr>
				
<tr><td>
	रौक्मिणेयश्च साम्बश्च युयुधानश्च सात्यकिः।<br>सुधर्मा चानिरुद्धश्च शैव्यश्च नरपुङ्गवः।।	</td><td>	2-4-41a<br>2-4-41b	
</td></tr>
				
<tr><td>
	एते चान्ये च बहवो राजानः पृथिवीपते।<br>धनञ्जयसखा चात्र नित्यमास्ते स्म तुम्बुरुः।।	</td><td>	2-4-42a<br>2-4-42b	
</td></tr>
				
<tr><td>
	उपासते महात्मानमासीनं सप्तविंशतिः।<br>चित्रसेनः सहामात्यो गन्धर्वाप्सरसस्तथा।।	</td><td>	2-4-43a<br>2-4-43b	
</td></tr>
				
<tr><td>
	गीतवादित्रकुशलाः साम्यतालविशारदाः।<br>प्रमाणोऽथ लये स्थाने किन्नराः कृतनिश्रमाः।।	</td><td>	2-4-44a<br>2-4-44b	
</td></tr>
				
<tr><td>
	सञ्चोदितास्तुम्बुरुणा गन्धर्वसहितास्तदा।<br>गायन्ति दिव्यतानैस्ते यथान्यायं मनस्विनः।।	</td><td>	2-4-45a<br>2-4-45b	
</td></tr>
				
<tr><td>
	पाण्डुपुत्रानृषींश्चैव रमयन्त उपासते।<br>तस्यां सभायामासीनाः सुव्रताः सत्यसङ्गराः।।	</td><td>	2-4-46a<br>2-4-46b	
</td></tr>
<tr><td>
	दिवीव देवा ब्रह्माणं युधिष्ठिरमुपासते।।	</td><td>	2-4-47a	
</td></tr>

<tr><td>
	।। इति श्रीमन्महाभारते सभापर्वणि <br>मन्त्रपर्वणि चतुर्थोऽध्यायः।। 4।।	</td><td>		
</td></tr></tbody>