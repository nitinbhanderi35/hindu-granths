<span style="font-size: 14pt; line-height: 200%"><br>
वैशम्पायन उवाच।।	<br>
तमागतमथो राजा विदुरं दीर्घदर्शिनम्।<br>
साशङ्क इव प्रपच्छ धृतराष्टोऽम्बिकासुतः।।	1<br>
<br>
कथं गच्छति कौन्तेयो धर्मपुत्रो युधिष्ठिरः।<br>
भीमसेनः सव्यसाची माद्रीपुत्री च पाण्डवौ।।	2<br>
<br>
धौम्यश्चैव कथं क्षत्तर्द्रौपदी च यशस्विनी।<br>
श्रोतुमिच्छाम्यहं सर्वं तेषां शंस विचेष्टितम्।।	3<br>
<br>
विदुर उवाच।।	<br>
वस्त्रेण संवृत्य मुखं कुन्तीपुत्रो युधिष्ठिरः।<br>
बाहू विशालौ सम्पश्यन्भीमो गच्छति पाण्डवः।।	4<br>
<br>
सिकता वपन्सव्यसाची राजानमनुगच्छति।<br>
माद्रीपुत्रः सहदेवो मुखमालिप्य गच्छति।।	5<br>
<br>
पांसूपलिप्तसर्वाङ्गो नकुलश्चित्तविह्वलः।<br>
दर्शनीयतमो लोके राजानमनुगच्छति।।	6<br>
<br>
कृष्णा तु केशैः प्रच्छाद्य मुखमायतलोचना।<br>
दर्शनीया प्ररुदती राजानमनुगच्छति।।	7<br>
<br>
धौम्यो रौद्राणि सामानि याम्यानि च विशाम्पते।<br>
गायन्गच्छति मार्गेषु कुशानादाय पाणिना।।	8<br>
<br>
धृतराष्ट्र उवाच।।	<br>
विविधानीह रूपाणि कृत्वा गच्छन्ति पाण्डवाः।<br>
तन्ममाचक्ष्व विदुर कस्मादेवं व्रजन्ति ते।।	9<br>
<br>
विदुर उवाच।।	<br>
निकृतस्यापि ते पुत्रैर्हृते राज्ये धनेषु च।<br>
न धर्माच्चलते बुद्धिर्धर्मराजस्य धीमतः।।	10<br>
<br>
योऽसौ राजा घृणी नित्यं धार्तराष्ट्रेषु भारत।<br>
निकृत्या भ्रंशितः क्रोधान्नोन्मीलयति लोचने।।	11<br>
<br>
नाहं जनं निर्दहेयं दृष्ट्वा घोरेण चक्षुषा।<br>
स पिधाय मुखं राजा तस्माद्गच्छति पाण्डवः।।	12<br>
<br>
यथा च भीमो व्रजति निगदतः शृणु।<br>
बाह्वोर्बले नास्ति समो ममेति भरतर्षभ।।	13<br>
<br>
बाहू विशालौ कृत्वाऽसौ तेन भीमोपि गच्छति।<br>
बाहू विदर्शयन्राजन्बाहुद्रविणदर्पितः।।	14<br>
<br>
चिकीर्षन्कर्म शत्रुभ्यो बाहुद्रव्यानुरूपतः।<br>
प्रदिशञ्शरसम्पातान्कुन्तीपुत्रोऽर्जुनस्तदा।।	15<br>
<br>
सिकता वपन्सव्यसाची राजानमनुगच्छति।<br>
असक्ताः सिकतास्तस्य यथा सम्प्रति भारत।<br>
असक्तं शरवर्षाणि तथा मोक्ष्यति शत्रुषु।।	16<br>
<br>
न मे कश्चिद्विजानीयान्मुखमद्येति भारत।<br>
मुखमालिप्य तेनासौ सहदेवोऽपि गच्छति।।	17<br>
<br>
नाहं मनांस्याददेयं मार्गे स्त्रीणामिति प्रभो।<br>
पांसूपलिप्तसर्वाङ्गो नकुलस्तेन गच्छति।।	18<br>
<br>
एकवस्त्रा प्ररुदती मुक्तकेशी रजस्वला।<br>
शोणितेनाक्तवसना द्रौपदी वाक्यमब्रवीत्।।	19<br>
<br>
यत्कृतेऽहमिदं प्राप्ता तेषां वर्षे चतुर्दशे।<br>
हतपत्यो हतसुता हतबन्धुजनप्रियाः।।	20<br>
<br>
बन्धुशोणितदिग्धाङ्ग्यो मुक्तकेश्यो रजस्वलाः।<br>
एवं कृतोदका भार्याः प्रवेक्ष्यन्ति गजाह्वयम्।।	21<br>
<br>
कृत्वा तु नैर्ऋतान्दर्भान्धीरो धौम्यः पुरोहितः।<br>
सामानि गायन्याम्यानि पुरतो याति भारत।।	22<br>
<br>
हतेषु भरतेष्वाजौ कुरूणां गुरवस्तदा।<br>
एवं सामानि गास्यन्तीत्युक्त्वा धौम्योपि गच्छति ।	23<br>
<br>
प्रस्थाप्य पाण्डवाञ्शेषान्निः शेषस्ते भविष्यति।<br>
इति धौम्यो व्यवसितो रौद्रसामानि गायति।।	24<br>
<br>
धृतराष्ट्र उवाच।।	25<br>
किमब्रुवन्नैकृतिकः किं वा नागरिका जनाः।<br>
तथ्येन मे समाचक्ष्व क्षत्तः सर्वमशेषतः ।।	25<br>
<br>
विदुर उवाच।।	26x<br>
ब्राह्मणाः क्षत्रिया वैश्याः शूद्रा येऽन्ये वदन्त्यथ।<br>
तच्छृणुष्व महाराज वक्ष्यते च मया तव।।	26<br>
<br>
प्रकृतय ऊचुः।	<br>
हाहा गच्छन्ति नो नाथाः समवेक्षध्वमीदृशम्।<br>
अहो धिक्कुरुवृद्धानां बालानामिव चेष्टितम्।।	27<br>
<br>
राष्ट्रेभ्यः पाण्डुदायादाँल्लोभान्निर्वासयन्ति ये।<br>
अनाथाः स्म वयं सर्वे वियुक्ताः पाण्डुनन्दनैः।।	28<br>
<br>
दुर्विनीतेषु लुब्धेषु का प्रीतिः कौरवेषु नः।<br>
इति पौराः सुदुः खार्ताः क्रोशन्ति स्म पुनः पुनः।।	29<br>
<br>
एवमाकारलिङ्गैस्ते व्यवसायं मनोगतम्।<br>
कथयन्तश्च कौन्तेया वनं जग्मुर्मनस्विनः।।	30<br>
<br>
एवं तेषु नराग्र्येषु निर्यत्सु गजसाह्वयात्।<br>
अनभ्रे विद्युतश्चासन्भूमिश्च समकम्पत।।	31<br>
<br>
राहुरग्रसदादित्यमपर्वणि विशाम्पते।<br>
उल्का चाप्यपसव्येन पुरं कृत्वा व्यशीर्यत।।	32<br>
<br>
प्रत्याहरन्ति क्रव्यादा गृध्रगोमायुवायसाः।<br>
देवायतनचैत्येषु प्राकाराट्टालकेषु च।।	33<br>
<br>
एवमेते महोत्पाताः प्रादुरासन्दुरासदाः।<br>
भरतानामभावाय राजन्दुर्मन्त्रिते तव।।	34<br>
<br>
वैशम्पायन उवाच।।	<br>
एवं प्रवदतोरेव तयोस्तत्र विशाम्पते।<br>
धृतराष्ट्रस्य राज्ञश्च विदुरस्य च धीमतः।।	35<br>
<br>
नारदश्च सभामध्ये कुरूणामग्रतः स्थितः।<br>
महर्षिभिः परिवृतो रौद्रं वाक्यमुवाच ह।।	36<br>
<br>
इतश्चतुर्दशे वर्षे विङ्क्ष्यन्तीह कौरवाः।<br>
दुर्योधनापराधेन भीमार्जुनबलेन च।।	37<br>
<br>
इत्युक्त्वा दिवमाक्रम्य क्षिप्रमन्तरधीयत।<br>
ब्राह्मीं श्रियं सुविपुलां बिभ्रद्देवर्षिसत्तमः।।	38<br>
<br>
ततो दुर्योधनः कर्णः शकुनिश्चापि सौबलः।<br>
द्रोणं द्वीपममन्यन्त राज्यं चास्मै न्यवेदयन्।।	39<br>
<br>
अथाब्रवीत्ततो द्रोणो दुर्योधनममर्षणम्।<br>
दुःशासनं च कर्णं च सर्वानेव च भारतान्।।	40<br>
<br>
अवध्यान्पाण्डवान्प्राहुर्देवपुत्रान्द्विजातयः।<br>
अहं चै शरणं प्राप्तान्वर्तमानो यथाबलम्।।	41<br>
<br>
गन्ता सर्वात्मना भक्त्या धार्तराष्ट्रान्सराजकान्।<br>
नोत्सहेयं परित्यक्तुं दैवं हि बलवत्तरम्।।	42<br>
<br>
धर्मतः पाण्डुपुत्रा वै वनं गच्छन्ति निर्जिताः।<br>
ते च द्वादश वर्षाणि वने वत्स्यन्ति पाण्डवः।।	43<br>
<br>
चरितब्रह्मचर्याश्च क्रोधामर्षवशानुगाः।<br>
वैरं निर्यातयिष्यन्ति महद्दुःखाय पाण्डवाः।।	44<br>
<br>
मया च भ्रंशितो राजन्द्रुपदः सखिविग्रहे।<br>
पुत्रार्थमयजद्राजा वधाय मम भारत।।	45<br>
<br>
याजोपयाजतपसा पुत्रं लेभे स पावकात्।<br>
धृष्टद्युम्नं द्रौपदीं च वेदीमध्यात्सुमध्यमाम्।।	46<br>
<br>
धृष्टद्युम्नस्तु पार्थानां स्यालः सम्बन्धतो मतः।<br>
पाण्डवानां प्रियरतस्तस्मान्मां भयमाविशत्।।	47<br>
<br>
ज्वालावर्णो देवदत्तो धनुष्मान्कवची शरी।<br>
मर्त्यधर्मतया तस्मादद्य मे साध्वसो महान्।।	48<br>
<br>
गतो हि पक्षतां तेषां पार्षतः परवीरहा।<br>
रथातिरथसङ्ख्यायां योऽग्रणीरर्जुनो युवा।।	49<br>
<br>
सृष्टप्राणो भृशतरं तेन चेत्सङ्गमो मम।<br>
किमन्यद्दुःखमधिकं परमं भुवि कौरवाः।।	50<br>
<br>
धृष्टद्युम्नो द्रोणमृत्युरिति विप्रथितं वचः।<br>
मद्वधायाश्रितोऽप्येष लोके चाप्यतिविश्रुतः।।	51<br>
<br>
सोऽयं नूनमनुप्राप्तस्त्वत्कृते कालपर्ययः।<br>
त्वरितं कुरुत श्रेयो नैतदेतावता कृतम्।।	52<br>
<br>
मुहूर्तं सुखमेवैतत्तालच्छायेव हैमनी।<br>
जयध्वं च महायज्ञैर्भोगानश्नीत दत्त च।।	53<br>
<br>
इतश्चतुर्दशे वर्षे महत्प्राप्स्यथ वैशसम्।<br>
दुर्योधन निशम्यैतत्प्रतिपद्य यथेच्छसि।।	54<br>
<br>
शमं वा पाण्डुपुत्रेण प्रयुङ्क्ष्व यदि मन्यसे।	55<br>
वैशम्पायन उवाच।।	55<br>
द्रोणस्य --चनं श्रुत्वा धृतराष्ट्रोऽब्रवीदिदम्।।	55<br>
सम्यगाह गुरुः क्षत्तरुपावर्तय पाण्डवान्।<br>
यदि ते न निवर्तन्ते सत्कृता यान्तु पाण्डवाः।	56<br>
<br>
सशस्त्ररथपादाता भोगवन्तश्च पुत्रकाः।।	57<br>
।। इति श्रीमन्महाभारते सभापर्वणि<br>
अनुद्यतपर्वणि द्व्यधिकशततमोऽध्यायः।। 102।।	<br>
</span>
