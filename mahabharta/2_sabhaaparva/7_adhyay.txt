<span style="font-size: 14pt; line-height: 200%">नारद उवाच।।	2-7-1x<br>
शक्रस्य तु सभा दिव्या भास्वरा कर्मनिर्मिता।<br>
स्वयं शक्रेण कौरव्य निर्जितार्कसमप्रभा।।	2-7-1<br>
विस्तीर्णा योजनशतं शतमध्यर्धमायता।<br>
वैहायसी कामगमा पञ्चयोजनमुच्छ्रिता।	2-7-2<br>
जराशोकक्लमापेता निरातङ्का शिवा शुभा।<br>
वेश्मासनवती रम्या दिव्यपादपशोभिता।।	2-7-3<br>
तस्यां देवेश्वरः पार्थ सभायां परमासने।<br>
आस्ते शच्या महेन्द्राण्या श्रिया लक्ष्म्या च भारत।	2-7-4<br>
बिभ्रद्वपुरनिर्देश्यं किरीटी लोहिताङ्गदः।<br>
विरजोम्बरश्चित्रमाल्यो ह्रीकीर्तिद्युतिभिः सह।।	2-7-5<br>
तस्यामुपासते नित्यं महात्मानं शतक्रतुम्।<br>
मरुतः सर्वशो राजन्सर्वे च गृहमेधिनः।।	2-7-6<br>
सिद्धा देवर्षयश्चैव साध्या देवगणास्तथा।<br>
मरुत्त्वन्तश्च सहिता भास्वन्तो हेममालिनः।।	2-7-7<br>
एते सानुचराः सर्वे दिव्यरूपाः स्वलङ्कृताः।<br>
उपासते महात्मान देवराजमरिन्दमम्।।	2-7-8<br>
तथा देवर्षयः सर्वे पार्ते शक्रमुपासते।<br>
अमला धूतपाप्मानो दीप्यमाना इवाग्नयः।।	2-7-9<br>
तेजस्विनः सोमसुतो विशोका विगतज्वराः।<br>
पराशरः पर्वतश्च तथा सावर्णिगालवौ।।	2-7-10<br>
`एकतश्च द्वितश्चैव त्रितश्चैव महामतिः'।<br>
शङ्खश्च लिखितश्चैव तथा गौरशिरा मुनिः।<br>
दुर्वासाः क्रोधनः श्येनस्तथा दीर्घतमा मुनिः।।	2-7-11<br>
पवित्रपाणिः सावर्णिर्याज्ञवल्क्योऽथ भालुकिः।<br>
उद्दालकः श्वेतकेतुस्ताण्डो भाण्डायनिस्तथा।।	2-7-12<br>
हविष्मांश्च गरिष्ठश्च हरिश्चन्द्रश्च पार्थिवः।।<br>
हृद्यश्चोदरशाण्डिल्यः पाराशर्यः कृषीवलः।।	2-7-13<br>
वातस्कन्धो विशाखश्च विधाता काल एव च।<br>
करालदन्तस्त्वष्टा च विश्वकर्मा च तुम्बुरुः।।	2-7-14<br>
अयोनिजा योनिजाश्च वायुभक्षा हुताशिनः।<br>
ईशानं सर्वलोकस्य वज्रिणं समुपासते।।	2-7-15<br>
सहदेवः सुनीथश्च वाल्मीकिश्च महातपाः।<br>
समीकः सत्यवाक्चैव प्रचेताः सत्यसङ्गरः।।	2-7-16<br>
मेधातिथिर्वामदेवः पुलस्त्यः पुलहः क्रतुः।<br>
मरुत्तश्च मरीचिश्च स्थाणुश्चात्र महातपाः।।	2-7-17<br>
कक्षीवान्गौतमस्तार्क्ष्यस्तथा वैश्वानरो मुनिः।<br>
मुनिः कालकवृक्षीय आश्राव्योऽथ हिरण्मयः।।	2-7-18<br>
संवर्तो देवहव्यश्च विष्वक्सेनश्च वीर्यवान्।<br>
दिव्या आपस्तथौषध्यः श्रद्धा मेधा सरस्वती।।	2-7-19<br>
अर्थो धर्मश्च कामश्च विद्युतश्चैव पाण्डव।<br>
जलवाहास्तथा मेघा वायवः स्तनयित्नवः।।	2-7-20<br>
प्राचीदिग्यज्ञवाहाश्च पावकाः सप्तविंशतिः।<br>
अग्नीषोमौ तथेन्द्राग्नी मित्रश्च सविताऽर्यमा।।	2-7-21<br>
भगो विश्वे साध्याश्च गुरुः शुक्रस्तथैव च।<br>
विश्वावसुश्चित्रसेनः सुमनस्तरुणस्तथा।।	2-7-22<br>
यज्ञाश्च दक्षिणाश्चैवं ग्रहास्तोभाश्च भारत।<br>
यज्ञवाहाश्च ये मन्त्राः सर्वे तत्र समासते।।	2-7-23<br>
तथैवाप्सरसो राजन् `रम्भोर्वश्यथ मेनका।<br>
घृताची पञ्चचूडा च विप्रचित्तिपुरोगमाः।।	2-7-24<br>
विद्याधराश्च राजेन्द्र' गन्धर्वाश्च मनोरमाः।<br>
नृत्यवादित्रगीतैश्च हास्यैश्च विविधैरपि।।	2-7-25<br>
रमयन्ति स्म नृपते देवराजं शतक्रतुम्।<br>
स्तुतिभिर्मङ्गलैश्चैव वस्तुवन्तः कर्मभिस्तथा।।	2-7-26<br>
विक्रमैश्च महात्मानं बलवृत्रनिषूदनम्।<br>
ब्रह्मराजर्षयश्चैव सर्वे देवर्षयस्तथा।।	2-7-27<br>
विमानैर्विविधैर्दिव्यैर्दीप्यमाना इवाग्नयः।<br>
स्रग्विणो भूषिताः सर्वे यान्ति चायान्ति चापरे।।	2-7-28<br>
बृहस्पतिश्च शुक्रश्च नित्यमास्तां हि तत्र वै।।<br>
एते चान्ये च बहवो महात्मानो यतव्रताः।।	2-7-29<br>
विमानैश्चन्द्रसङ्काशैः सोमवत्प्रियदर्शनाः।<br>
ब्रह्मणो वचनाद्राजन्भृगुः सप्तर्षयस्तथा।।	2-7-30<br>
एषा सभा मया राजन्दृष्टा पुष्करमालिनी।<br>
शतक्रतोर्महाबाहो याम्यामपि सभां शृणु।।	2-7-31<br>
।। इति श्रीमन्महाभारते सभापर्वणि<br>
मन्त्रपर्वणि सप्तमोऽध्यायः।। 7।।	<br>
</span>
