				
<tbody><tr><td>
	<b>वैशम्पायन इवाच।। </b>	</td><td>	2-29-1x	
</td></tr>
				
<tr><td>
	स श्वेतपर्वतं वीरः समतिक्रम्य वीर्यवान्। <br>देशं किम्पुरुषावासं द्रुमपुत्रेण रक्षितम्।। 	</td><td>	2-29-1a<br>2-29-1b	
</td></tr>
				
<tr><td>
	महता सन्निपातेन क्षत्रियान्तकरेण ह।<br>अजयत्पाण्डवश्रेष्ठः करे चैनं न्यवेशयत्।। 	</td><td>	2-29-2a<br>2-29-2b	
</td></tr>
				
<tr><td>
	तं जित्वा हाटकं नाम देशं गुह्यकरक्षितम्। <br>पाकशासनिरव्यग्रः सहसैन्यः समासदत्।। 	</td><td>	2-29-3a<br>2-29-3b	
</td></tr>
				
<tr><td>
	तांस्तु सान्त्वेन निर्जित्य मानसं सर उत्तमम्।<br>ऋषिकुल्यास्तथा सर्वा ददर्श कुरुनन्दनः।। 	</td><td>	2-29-4a<br>2-29-4b	
</td></tr>
				
<tr><td>
	सरो मानसमासाद्य हाटकानभितः प्रभुः।<br>गन्धर्वरक्षितं देशमजयत्पाण्डवस्ततः।। 	</td><td>	2-29-5a<br>2-29-5b	
</td></tr>
				
<tr><td>
	तत्र तित्तिरिकल्माषान्मण्डूकाख्यान्हयोत्तमान्। <br>लेभे स करसमत्यन्तं गन्धर्वनगरात्तदा।। 	</td><td>	2-29-6a<br>2-29-6b	
</td></tr>
				
<tr><td>
	`हेमकूटमथासाद्य न्यवसत्फल्गुनस्तदा। <br>तं हेमकूटं राजेन्द्र समतिक्रम्य पाण्डवः।। 	</td><td>	2-29-7a<br>2-29-7b	
</td></tr>
				
<tr><td>
	हरिवर्षं विवेशाथ सैन्येन महता वृतः। <br>तत्र पार्थो ददर्शाथ बहूनिह मनोरमान्।। 	</td><td>	2-29-8a<br>2-29-8b	
</td></tr>
				
<tr><td>
	नगरान्सवनांश्चैव नदीश्च विमलोदकाः। <br>पुरुषान्देवकल्पांश्च नारीश्च प्रियदर्शनाः।। 	</td><td>	2-29-9a<br>2-29-9b	
</td></tr>
				
<tr><td>
	तान्सर्वास्तत्र दृष्ट्वाऽथ मुदा युक्तो धनञ्जयटः। <br>वशे चक्रे स रत्नानि लेभे च सुबहूनि च।। 	</td><td>	2-29-10a<br>2-29-10b	
</td></tr>
				
<tr><td>
	ततो निषधमासाद्य गिरिस्थानजयत्प्रभुः। <br>अथ राजन्नतिक्रम्य निषधं शैलमायतम्।। 	</td><td>	2-29-11a<br>2-29-11b	
</td></tr>
				
<tr><td>
	विवेश मध्यमं वर्षं पार्थो दिव्यमिलावृतम्। <br>तत्र दिव्योपमान्दिव्यान्पुरुषान्देवदर्शनान्।। 	</td><td>	2-29-12a<br>2-29-12b	
</td></tr>
				
<tr><td>
	अदृष्टपूर्वान्सुभगान्स ददर्श धनञ्जयः। <br>सदनानि च शुभ्राणि नारीश्चाप्सरसंनिभाः।। 	</td><td>	2-29-13a<br>2-29-13b	
</td></tr>
				
<tr><td>
	दृष्ट्वा तानजयद्रम्यान्स तैश्च ददृशे तदा। <br>जित्वा च तान्महाभागान्करे च विनिवेश्य च।। 	</td><td>	2-29-14a<br>2-29-14b	
</td></tr>
				
<tr><td>
	रत्नान्यादाय दिव्यानि भूषणान्यासनैः सह। <br>उदीचीमथ राजेन्द्र ययौ पार्थो मुदाऽन्वितः।। 	</td><td>	2-29-15a<br>2-29-15b	
</td></tr>
				
<tr><td>
	स ददर्श ततो मेरुं शिखरीणां प्रभुं महत्।<br>तं काञ्चनमयं दिव्यं चतुर्वणं दुरासदम्।। 	</td><td>	2-29-16a<br>2-29-16b	
</td></tr>
				
<tr><td>
	उन्नतं शतसाहस्रं योजनानां तु सुस्थितम्। <br>ज्वलन्तमचलं मेरुं तेजोराशिमनुत्तमम्।। 	</td><td>	2-29-17a<br>2-29-17b	
</td></tr>
				
<tr><td>
	आक्षिपन्तं प्रभां भानोः स्वशृङ्गैः काञ्चनोज्ज्वलैः। <br>काञ्चनाभरणं दिव्यदेवगन्धर्वसेवितम्।। 	</td><td>	2-29-18a<br>2-29-18b	
</td></tr>
				
<tr><td>
	अप्रमेयमनाधृष्यमधर्मबहुलैर्जनैः। <br>व्यालैराचरितं धोरैर्दिव्यौषधिविदीपितम्।। 	</td><td>	2-29-19a<br>2-29-19b	
</td></tr>
				
<tr><td>
	स्वर्गमावृत्य तिष्ठन्तमुच्छ्रायेण महागिरिम्। <br>अगम्यं मनसाप्यन्यैर्नदीवृक्षसमन्वितम्।। 	</td><td>	2-29-20a<br>2-29-20b	
</td></tr>
				
<tr><td>
	नानाविहगसङ्घैश्च नादितं सुमनोहरैः। <br>तं दृष्टा फल्गुनो मेरुं प्रीतिमानभवत्तदा।। 	</td><td>	2-29-21a<br>2-29-21b	
</td></tr>
				
<tr><td>
	मेरोरिलावृतं दिव्यं सर्वतः परिमण्‍डितम्।<br>मेरोस्तु दक्षिणे पार्श्वे जम्बूर्नाम वनस्पतिः।। 	</td><td>	2-29-22a<br>2-29-22b	
</td></tr>
				
<tr><td>
	नित्यपुष्पफलोपेवः सिद्धचारणसेवितः। <br>आस्वर्गमुच्छ्रिता राजंस्तस्य शाखा वनस्पतेः।। 	</td><td>	2-29-23a<br>2-29-23b	
</td></tr>
				
<tr><td>
	यस्य नाम्ना त्विदं द्वीपं जन्बूद्वीपमिति स्मृतम्।<br>तां च जम्बूं ददर्शाथ सव्यसाची परन्तपः।। 	</td><td>	2-29-24a<br>2-29-24b	
</td></tr>
				
<tr><td>
	तौ दृष्ट्वाऽप्रतिमौ लोके जम्बूं मेरुं च संस्थितौ। <br>प्रतीमानभवद्राजन्सर्वतः स विलोकयन्।। 	</td><td>	2-29-25a<br>2-29-25b	
</td></tr>
				
<tr><td>
	तत्र लेभे ततो जिष्णुः सिद्धैर्दिव्यैश्च चारणैः। <br>रत्नानि बहुसाहस्रं दत्तान्याभरणानि च।। 	</td><td>	2-29-26a<br>2-29-26b	
</td></tr>
				
<tr><td>
	वासांसि च महार्हाणि तत्र लब्ध्वाऽर्जुनस्तदा। <br>आमन्त्रयित्वा तान्सर्वान्यज्ञमुद्दिश्य वै गुरोः।। 	</td><td>	2-29-27a<br>2-29-27b	
</td></tr>
				
<tr><td>
	अथादाय बहून्रत्नान्गमनाययोपचक्रमे। <br>मेरुं प्रदक्षिणीकृत्य प्रवतप्रवरं प्रभुः।। 	</td><td>	2-29-28a<br>2-29-28b	
</td></tr>
				
<tr><td>
	ययौ जम्बूनदीतीरे नदीं श्रेष्ठां विलोकयन्। <br>स तां मनोरमां दिव्यां जम्बूस्वादुरसावहाम्।। 	</td><td>	2-29-29a<br>2-29-29b	
</td></tr>
				
<tr><td>
	हैमपक्षिगणैर्जुष्टां सौवर्णजलजाकुलाम्। <br>हैमपङ्कां हैमजलां सौवर्णोज्ज्वलवालुकाम्।। 	</td><td>	2-29-30a<br>2-29-30b	
</td></tr>
				
<tr><td>
	क्वचित्मुपिष्पितैः पूर्णां सौवर्णकुसुमोत्पलैः। <br>क्वचित्तीररुहैः कीर्णां हैमपुष्पैः सुपुष्पितैः।। 	</td><td>	2-29-31a<br>2-29-31b	
</td></tr>
				
<tr><td>
	तीर्थैश्च रुक्मसोपानैः सर्वतः समलङ्कुताम्। <br>विमलैर्मणिजालैश्च नृत्तगीतरवैर्युताम्।। 	</td><td>	2-29-32a<br>2-29-32b	
</td></tr>
				
<tr><td>
	दीप्तैर्हेमवितानैश्च समन्ताच्छोभितां शुभाम्। <br>तथाविधां नदीं दृष्ट्वा पार्थस्तां प्रशशंस ह।। 	</td><td>	2-29-33a<br>2-29-33b	
</td></tr>
				
<tr><td>
	दृष्टपूर्वां राजेन्द्र दृष्ट्वा हर्षमवाप च।<br>दर्शनीयां नदीतीरे पुरुषान्सुमनोहरान्।। 	</td><td>	2-29-34a<br>2-29-34b	
</td></tr>
				
<tr><td>
	तान्नदीसलिलाहारान्सदारानमरोपमान्। <br>नित्यं सुखमुदा युक्तान्सर्वालङ्कारशोभितान्।। 	</td><td>	2-29-35a<br>2-29-35b	
</td></tr>
				
<tr><td>
	तेभ्यो बहूनि रत्नानि तदा लेभे धनञ्जयः। <br>दिव्यजम्बूफलं हैमं भूषणानि च पेशलम्।। 	</td><td>	2-29-36a<br>2-29-36b	
</td></tr>
				
<tr><td>
	लब्ध्वा तान्दुर्लभान्पार्थः प्रतीचीं प्रययौ दिशम्। <br>नागानां रक्षितं देशमजयश्च पुनस्ततः।। 	</td><td>	2-29-37a<br>2-29-37b	
</td></tr>
				
<tr><td>
	ततो गन्वा महाराज वारुणीं पाकशासनिः।<br>गन्धमादनमासाद्य ततस्तानजयत्प्रभुः।। 	</td><td>	2-29-38a<br>2-29-38b	
</td></tr>
				
<tr><td>
	तं गन्धमादनं राजन्नतिक्रम्य ततोऽर्जुनः। <br>केतुमालं ददर्शाथ वर्षं रत्नसमन्वितम्।। 	</td><td>	2-29-39a<br>2-29-39b	
</td></tr>
				
<tr><td>
	सेवितं देवकल्पैश्च नारीभिः प्रियदर्शनैः। <br>तं जित्वा चार्जुनो राजन्करे च विनिवेश्य च।। 	</td><td>	2-29-40a<br>2-29-40b	
</td></tr>
				
<tr><td>
	आहृत्य तत्र रत्नानि दुर्लभानि तथार्जुनः। <br>पुनश्च परिवृत्याथ माध्यं देशमिलावृतम्।। 	</td><td>	2-29-41a<br>2-29-41b	
</td></tr>
				
<tr><td>
	गत्वा प्राचीं दिशं राजन्सव्यसाची धनञ्जयः। <br>मेरुमन्दरयोर्मध्ये शैलोदामभितो नदीम्।। 	</td><td>	2-29-42a<br>2-29-42b	
</td></tr>
				
<tr><td>
	ये ते कीचकवेणूनां छायां रम्यामुपासते। <br>कषान्झषांश्च नद्यौ तान्प्रघसान्दीप्तवेणिपान्।। 	</td><td>	2-29-43a<br>2-29-43b	
</td></tr>
				
<tr><td>
	पशुपांश्च कुलिन्दांश्च तङ्कणान्परतङ्कणान्। <br>एतान्समस्ताञ्जित्वा च करे च विनिवेश्य च।। 	</td><td>	2-29-44a<br>2-29-44b	
</td></tr>
				
<tr><td>
	रत्नान्यादाय सर्वेभ्यो माल्यवन्तं ततो ययौ। <br>तं माल्यवन्तं शैलेन्द्रं समतिक्रम्य पाण्डवः।। 	</td><td>	2-29-45a<br>2-29-45b	
</td></tr>
				
<tr><td>
	भद्राश्वं प्रविवेशाथ वर्षं स्वर्गोपमं शुचिम्। <br>तत्र देवोपमान्दिव्यान्पुरुषाञ्शुभसंयुतान्।। 	</td><td>	2-29-46a<br>2-29-46b	
</td></tr>
				
<tr><td>
	जित्वा तान्स्ववशे कृत्वा करे च विनिवेश्य च। <br>आहृत्य सर्वतो रत्नान्यसङ्ख्यानि ततस्ततः।। 	</td><td>	2-29-47a<br>2-29-47b	
</td></tr>
				
<tr><td>
	नीलं नाम गिरिं गत्वा तत्रस्थानजयत्प्रभुः। <br>ततो जिष्णुरतिक्रम्य पर्वतं नीलमायतम्।। 	</td><td>	2-29-48a<br>2-29-48b	
</td></tr>
				
<tr><td>
	विवेश रम्यकं वर्षं सङ्कीर्णं मिथुनैः शुभैः। <br>तं देशमथ जित्वा स करे च विनिवेश्य च।। 	</td><td>	2-29-49a<br>2-29-49b	
</td></tr>
				
<tr><td>
	अजयच्चापि बीभत्सुर्देशं गुह्यकरक्षितम्। <br>तत्र लेभे च राजेन्द्र सौवर्णान्मृगपक्षिणः।। 	</td><td>	2-29-50a<br>2-29-50b	
</td></tr>
				
<tr><td>
	अगृह्णाद्यज्ञभूत्यर्थं रमणीयान्मनोहरान्। <br>अन्यांश्च लब्ध्वा रत्नानि पाण्डवोऽथ महाबलः।। 	</td><td>	2-29-51a<br>2-29-51b	
</td></tr>
				
<tr><td>
	गन्धर्वरक्षितं देशमजयत्सगणं तदा। <br>तत्र रत्नानि दिव्यानि लब्ध्वा राजन्नथार्जुनः।। 	</td><td>	2-29-52a<br>2-29-52b	
</td></tr>
				
<tr><td>
	वर्षं हिरण्वतं नाम विवेशाथ महीपते। <br>स तु देशेषु रम्येषु गन्तुं तत्रोपचक्रमे।। 	</td><td>	2-29-53a<br>2-29-53b	
</td></tr>
				
<tr><td>
	मध्ये प्रासादवृन्देषु नक्षत्राणां शशी यथा। <br>महापथेषु राजैन्द्र सर्वतो यान्तमर्जुनम्।। 	</td><td>	2-29-54a<br>2-29-54b	
</td></tr>
				
<tr><td>
	प्रासादवरशृङ्गस्थाः परया वीर्यशोभया। <br>ददृशुस्तं स्रियः सर्वाः पार्थमात्मयशस्करम्।।  	</td><td>	2-29-55a<br>2-29-55b	
</td></tr>
				
<tr><td>
	तं कलापधरं शूरं सरथं सधनुः करम्। <br>सवर्मं सकिरीटं वै संनद्धं सपरिच्छदम्।। 	</td><td>	2-29-56a<br>2-29-56b	
</td></tr>
				
<tr><td>
	सुकुमारं महासत्वं तेजोराशिमनुत्तमम्। <br>शक्रोपमममित्रघ्नं परवारणवारणम्।। 	</td><td>	2-29-57a<br>2-29-57b	
</td></tr>
				
<tr><td>
	पश्यन्तः स्त्रीगणास्तत्र शक्तिपाणिं स्म मेनिरे। <br>अयं स पुरुषव्याघ्रो रणेऽद्भुतपराक्रमः।। 	</td><td>	2-29-58a<br>2-29-58b	
</td></tr>
				
<tr><td>
	अस्य बाहुबलं प्राप्य न भवन्त्यसुहृद्गणाः। <br>इति वाचो ब्रुवन्त्यस्ताः स्त्रियः प्रेम्णा धनञ्जयम्।।	</td><td>	2-29-59a<br>2-29-59b	
</td></tr>
				
<tr><td>
	तुष्टुवुः पुष्पवृष्टिं च ससृजुस्तस्य मूर्धनि। <br>दृष्ट्वा ते तु मुदा युक्ताः कौतूहलसमन्वितः।। 	</td><td>	2-29-60a<br>2-29-60b	
</td></tr>
				
<tr><td>
	रत्नैर्विभूषणैश्चैव अभ्यवर्षंश्च पाण्डवम्। <br>अथ जित्वा समस्तांस्तान्करे च विनिवेश्य च।। 	</td><td>	2-29-61a<br>2-29-61b	
</td></tr>
				
<tr><td>
	मणिहेमप्रबालानि शस्त्राण्याभरणानि च। <br>एतानि लब्ध्वा पार्थोऽथ शृङ्गवन्तं गिरिं ययौ।। 	</td><td>	2-29-62a<br>2-29-62b	
</td></tr>
				
<tr><td>
	शृङ्गवन्तं च कौरव्यः समतिक्रम्य फल्गुनः। <br>उत्तरं हरिवर्षं तु स समासाद्य पाण्डवः।। 	</td><td>	2-29-63a<br>2-29-63b	
</td></tr>
				
<tr><td>
	विद्याधरगणांश्चैव यक्षेन्द्रांश्च विनिर्जयन्।<br>तत्र लेभे महात्मा वै वासो दिव्यमनुत्तमम्।। 	</td><td>	2-29-64a<br>2-29-64b	
</td></tr>
				
<tr><td>
	किन्नरद्रुमपत्रांश्च तत्र कृष्णाजिनान्बहून्। <br>याज्ञीयांस्तांस्तदा दिव्यांस्तत्र लेभे धनञ्जय'।। 	</td><td>	2-29-65a<br>2-29-65b	
</td></tr>
				
<tr><td>
	उत्तरं हरिवर्षं तु स समासाद्य पाण्डवः। <br>इयेष जेतुं तं देशं पाकशासनन्दनः।। 	</td><td>	2-29-66a<br>2-29-66b	
</td></tr>
				
<tr><td>
	तत एनं महावीर्यं महाकाया महाबलाः। <br>द्वारपालाः समासाद्य हृष्टा वचनमब्रुवन्।। 	</td><td>	2-29-67a<br>2-29-67b	
</td></tr>
				
<tr><td>
	पार्थ नेदं त्वया शक्यं पुरं जेतुं कथञ्जन। <br>उपावर्तस्व कल्याण पर्याप्तमिदमच्युत।। 	</td><td>	2-29-68a<br>2-29-68b	
</td></tr>
				
<tr><td>
	इदं पुरं यः प्रविशेद्घ्रुवं न स भवेन्नरः। <br>प्रीयामहे त्वया वीर पर्याप्तो विजयस्तवै।। 	</td><td>	2-29-69a<br>2-29-69b	
</td></tr>
				
<tr><td>
	न चात्र किञ्चिज्जेतव्यमर्जुनात्र प्रदृश्यते। <br>उत्तराः कुरुवो ह्येते नात्र युद्धं प्रवर्तते।। 	</td><td>	2-29-70a<br>2-29-70b	
</td></tr>
				
<tr><td>
	प्रविष्टोऽपि हि कौन्तेय नेह द्रक्ष्यसि किञ्चन। <br>न हि मानुषदेहेन शक्यमत्राभिवीक्षितुम्।। 	</td><td>	2-29-71a<br>2-29-71b	
</td></tr>
				
<tr><td>
	अथेह पुरुषव्याघ्र किञ्चिदन्यच्चिकीर्षसि। <br>तत्प्रब्रूहि करिष्यामो वचनात्तव भारत।। 	</td><td>	2-29-72a<br>2-29-72b	
</td></tr>
				
<tr><td>
	ततस्तानब्रवीद्राजन्नर्जुनः प्रहसन्निव। <br>पार्थिवत्वं चिकीर्षामि धर्मराजस्य धीमतः।। 	</td><td>	2-29-73a<br>2-29-73b	
</td></tr>
				
<tr><td>
	न प्रवेक्ष्यामि वो देशं विरुद्धं यदि मानुषैः। <br>युधिष्ठिराय यत्किञ्चित्करपण्यं प्रदीयताम्।। 	</td><td>	2-29-74a<br>2-29-74b	
</td></tr>
				
				
<tr><td>
	`नो चेत्कृष्णेन सहितो योधयिष्यामि सायकैः'।<br>ततो दिव्यानि वस्त्राणि दिव्यान्याभरणानि च। <br>क्षौमाजिनानि दिव्यानि तस्य ते प्रददुः करम्।। 	</td><td>	2-29-75a<br>2-29-75b<br>2-29-75c	
</td></tr>
				
<tr><td>
	एवं स पुरुषव्याघ्रो विजित्य दिशमुत्तराम्। <br>सङ्ग्रामान्सुबहून्कृत्वा क्षत्रियैर्दस्युभिस्तथा।। 	</td><td>	2-29-76a<br>2-29-76b	
</td></tr>
				
<tr><td>
	स विनिर्जित्य राज्ञस्तान्करे च विनिवेश्य तु। <br>धनान्यादाय सर्वेभ्यो रत्नानि विविधानि च।। 	</td><td>	2-29-77a<br>2-29-77b	
</td></tr>
				
<tr><td>
	हयांस्तित्तिरिकल्माषाञ्शुकपत्रनिभानपि। <br>मयूरसदृशान्यान्सर्वाननिलरंहसः।। 	</td><td>	2-29-78a<br>2-29-78b	
</td></tr>
				
<tr><td>
	वृतः सुमहता राजन्बलेन चतुरङ्गिणा। <br>आजगाम पुनर्वीरः शक्रप्रस्थं पुरोत्तमम्।। 	</td><td>	2-29-79a<br>2-29-79b	
</td></tr>
				
<tr><td>
	धर्मराजाय तत्पार्थो धनं सर्वं सवाहनम्। <br>न्यवेदयदनुज्ञातस्तेन राज्ञा गृहान्ययौ।। 	</td><td>	2-29-80a<br>2-29-80b	
</td></tr>
<tr><td>
	।। इति श्रीमन्महाभारते सभापर्वणि <br>दिग्विजयपर्वणि एकोनत्रिंशोऽध्यायः।। 29।। 	</td><td>		
</td></tr></tbody>