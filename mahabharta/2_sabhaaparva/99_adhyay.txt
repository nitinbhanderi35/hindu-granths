				
<tbody><tr><td>
	<b>वैशम्पायन उवाच।। </b>	</td><td>	2-99-1x	
</td></tr>
				
<tr><td>
	ततः पराजिताः पार्था वनावासाय दीक्षिताः। <br>अजिनान्युत्तरीयाणि जगृहुश्च यथाक्रमम्।। 	</td><td>	2-99-1a<br>2-99-1b	
</td></tr>
				
<tr><td>
	अजिनैः संवृतान्दृष्ट्वा हृतराज्यानरिन्दमान्। <br>प्रस्थितान्वनवासाय ततो दुःशासनोऽब्रवीत्।। 	</td><td>	2-99-2a<br>2-99-2b	
</td></tr>
				
<tr><td>
	प्रवृत्तं धार्तराष्ट्रस्य चक्रं राज्ञो महात्मनः। <br>पराजिताः पाण्डवेया विपत्तिं परमां गताः।। 	</td><td>	2-99-3a<br>2-99-3b	
</td></tr>
				
<tr><td>
	अद्य देवाः सम्प्रयाताः समैर्वर्त्मभिरस्थलैः। <br>गुणज्येष्ठास्तथा श्रेष्ठाः श्रेयांसो यद्वयं परैः।। 	</td><td>	2-99-4a<br>2-99-4b	
</td></tr>
				
<tr><td>
	नरकं पातिताः पार्था दीर्घकालमनन्तकम्। <br>मुखाच्च हीना राज्याच्च विनष्टाः शाश्वतीः समाः।।  	</td><td>	2-99-5a<br>2-99-5b	
</td></tr>
				
<tr><td>
	धनेन मत्ता ये ते स्म धार्तराष्ट्रान्प्रहासिषुः। <br>ते निर्जिता हृतधना वनमेष्यन्ति पाण्डवः।। 	</td><td>	2-99-6a<br>2-99-6b	
</td></tr>
				
				
				
<tr><td>
	चित्रान्सन्नाहानवमुञ्चन्तु चैषां<br>वासांसि दिव्यानि च भानुमन्ति।। <br>विवास्यन्तां रुरुचर्माणि सर्वे<br>यथा ग्लहं सौबलस्याभ्युपेताः।। 	</td><td>	2-99-7a<br>2-99-7b<br>2-99-7c<br>2-99-7d	
</td></tr>
				
				
				
<tr><td>
	न सन्ति लोकेषु पुमांस ईदृशा <br>इत्येव ये भावितबुद्धयः सदा। <br>ज्ञास्यन्ति तेत्मानमिमेऽद्य पाण्डवा<br>विपर्यये पाण्ढतिला इवाफलाः।। 	</td><td>	2-99-8a<br>2-99-8b<br>2-99-8c<br>2-99-8d	
</td></tr>
				
				
				
<tr><td>
	इदं हि वासो यदि वेदृशानां<br>मनस्विनां रौरवमाहवेषु।।<br>आदीक्षितानामजिनानि यद्व-<br>द्वलीयसां पश्यत पाण्डवानाम्।। 	</td><td>	2-99-9a<br>2-99-9b<br>2-99-9c<br>2-99-9d	
</td></tr>
				
				
				
<tr><td>
	महाप्राज्ञः सौमकिर्यज्ञसेनः<br>कन्यां पाञ्चालीं पाण्डवेभ्यः प्रदाय। <br>अकार्षिद्वै सुकृतं नेह किञ्चित्<br>क्लीबाः पार्थाः पतयो याज्ञसेन्याः।। 	</td><td>	2-99-10a<br>2-99-10b<br>2-99-10c<br>2-99-10d	
</td></tr>
				
				
				
<tr><td>
	सूक्ष्मप्रावारानजिनोत्तरीयान्<br>दृष्ट्वाऽरण्ये निर्धनानप्रतिष्ठान्। <br>कां त्वं प्रीतिं लप्स्यसे याज्ञसेनि<br>पतिं वृणीष्वेह यमन्यमिच्छसि।। 	</td><td>	2-99-11a<br>2-99-11b<br>2-99-11c<br>2-99-11d	
</td></tr>
				
				
				
<tr><td>
	एते हि सर्वे कुरवः समेताः  <br>क्षान्ता दान्ताः सुद्रविणोपपन्नाः। <br>एषां वृणीष्वैकतमं पतित्वे <br>न त्वां नयेत्कालविपर्ययोऽयम्।। 	</td><td>	2-99-12a<br>2-99-12b<br>2-99-12c<br>2-99-12d	
</td></tr>
				
<tr><td>
	यथाऽफलाः षण्ढतिला यथा चर्ममया मृगाः। <br>तथैव पाण्डवाः सर्वे यथा काकयवा अपि।। 	</td><td>	2-99-13a<br>2-99-13b	
</td></tr>
				
				
				
<tr><td>
	किं पाण्डवांस्ते पतितानुपास्य <br>मोघः श्रमः षण्ढतिलानुपास्य। <br>एवं नृशंसः परुषाणि पार्था-<br>नश्रावयद्धृतराष्ट्रस्य पुत्रः।। 	</td><td>	2-99-14a<br>2-99-14b<br>2-99-14c<br>2-99-14d	
</td></tr>
				
				
				
<tr><td>
	तद्वै श्रुत्वा भीमसेनोऽत्यमर्षी<br>निर्भर्त्स्योच्चैः सन्निगृह्यैव रोषात्। <br>उवाच चैनं सहसैवोपगम्य<br>सिंहो यथा हैमवतः शृगालम्।।	</td><td>	2-99-15a<br>2-99-15b<br>2-99-15c<br>2-99-15d	
</td></tr>
<tr><td>
	<b>भीमसेन उवाच।।</b>	</td><td>	2-99-16x	
</td></tr>
				
<tr><td>
	क्रूर पापजनैर्जुष्टमकृतार्थं प्रभाषसे। <br>गान्धारविद्यया हि त्वं राजमध्ये विकत्थसे।। 	</td><td>	2-99-16a<br>2-99-16b	
</td></tr>
				
<tr><td>
	यथा तुदसि मर्माणि वाक्छरैरिह नो भृशम्। <br>तथा स्मारयिता तेऽहं कृन्तन्मर्माणि संयुगे।।	</td><td>	2-99-17a<br>2-99-17b	
</td></tr>
				
<tr><td>
	ये च त्वामनुवर्तन्ते क्रोधलोभवशानुगाः। <br>गोप्तारः सानुबन्धांस्तान्नेताऽस्मि यमसादनम्।।	</td><td>	2-99-18a<br>2-99-18b	
</td></tr>
<tr><td>
	<b>वैशम्पायन उवाच।। </b>	</td><td>	2-99-19x	
</td></tr>
				
				
				
<tr><td>
	एवं ब्रुवाणमजिनैर्विवासितं<br>दुःशासनस्तं परिनृत्यति स्म। <br>मध्ये कुरूणां धर्मनिबद्धमार्गं<br>गौर्गौरिति स्माह्वयन्मुक्तलज्जः।।	</td><td>	2-99-19a<br>2-99-19b<br>2-99-19c<br>2-99-19d	
</td></tr>
<tr><td>
	<b>भीमसेन उवाच।। </b>	</td><td>	2-99-20x	
</td></tr>
				
<tr><td>
	नृशंस परुषं वक्तुं दुःशासन त्वया। <br>निकृत्या हि धनं लब्ध्वा को विकत्थितुमर्हति।। 	</td><td>	2-99-20a<br>2-99-20b	
</td></tr>
				
<tr><td>
	मैव स्म सुकृतां लोकान्गच्छेत्पार्थो वृकोदरः। <br>यदि वक्षो हि ते भित्त्वा न पिबेच्छोणितं रणे।। 	</td><td>	2-99-21a<br>2-99-21b	
</td></tr>
				
<tr><td>
	धार्तराष्ट्रान्रणे हत्त्वा मिषतां सर्वधन्विनाम्। <br>शमं गन्ताऽस्मि नचिरात्सत्यमेतद्ब्रवीमि ते।।	</td><td>	2-99-22a<br>2-99-22b	
</td></tr>
<tr><td>
	<b>वैशम्पायन उवाच।। </b>	</td><td>	2-99-23x	
</td></tr>
				
				
				
<tr><td>
	तस्य राजा सिंहगतेः सखेलं<br>दुर्योधनो भीमसेनस्य हर्षात्। <br>गतिं स्वगत्याऽनुचकार मन्दो<br>निर्गच्छतां पाण्डवानां सभायाः।।	</td><td>	2-99-23a<br>2-99-23b<br>2-99-23c<br>2-99-23d	
</td></tr>
				
				
				
<tr><td>
	नैतावता कृतमित्यब्रवीत्तं<br>वृकोदरः सन्निवृत्तार्धकायः। <br>शीघ्रं हि त्वां निहतं सानुबन्धं<br>संस्मार्याहं प्रतिवक्ष्यामि मूढ।। 	</td><td>	2-99-24a<br>2-99-24b<br>2-99-24c<br>2-99-24d	
</td></tr>
				
				
				
<tr><td>
	एवं समीक्ष्यात्मनि चावमानं<br>नियम्य मन्युं बलवान्स मानी। <br>राजानुगः संसदि कौरवाणां<br>विनिष्कामन्वाक्यमुवाच भीमः।। 	</td><td>	2-99-25a<br>2-99-25b<br>2-99-25c<br>2-99-25d	
</td></tr>
				
<tr><td>
	अहं दुर्योधनं हन्ता कर्णं हन्ता धनञ्जयः। <br>शकुनिं चाक्षकितवं सहदेवो हनिष्यति।। 	</td><td>	2-99-26a<br>2-99-26b	
</td></tr>
				
<tr><td>
	इदं च भूयो वक्ष्यामि सभामध्ये बृहद्वचः। <br>सत्यं देवाः करिष्यन्ति यन्नो युद्धं भविष्यति।। 	</td><td>	2-99-27a<br>2-99-27b	
</td></tr>
				
<tr><td>
	सुयोधनमिमं पापं हन्ताऽस्मि गदया युधि। <br>शिरः पादेन चास्याहमधिष्ठास्यामि भूतले।। 	</td><td>	2-99-28a<br>2-99-28b	
</td></tr>
				
<tr><td>
	वाक्यशूरस्य चैवास्य परुषस्य दुरात्मनः। <br>दुःशासनस्य रुधिरं पाताऽस्मि मृगराडिव।।	</td><td>	2-99-29a<br>2-99-29b	
</td></tr>
<tr><td>
	<b>अर्जुन उवाच।। </b>	</td><td>	2-99-30x	
</td></tr>
				
<tr><td>
	`भीमसेन न ते सन्ति येषां वैरं त्वया त्विह। <br>मत्ता मृगेषु सुखिनो न बुद्ध्यन्ते महद्भयम्'।। 	</td><td>	2-99-30a<br>2-99-30b	
</td></tr>
				
<tr><td>
	नैवं वाचा व्यवसितं भीम विज्ञायते सताम्। <br>इतश्चतुर्दशे वर्षे द्रष्टारो यद्भविष्यति।। 	</td><td>	2-99-31a<br>2-99-31b	
</td></tr>
<tr><td>
	<b>भीमसेन उवाच।। </b>	</td><td>	2-99-32x	
</td></tr>
				
<tr><td>
	दुर्योधनस्य कर्णस्य शकुनेश्च दुरात्मनः। <br>दुःशासनचतुर्थानां भूमिः पास्यति शोणितम्।।	</td><td>	2-99-32a<br>2-99-32b	
</td></tr>
<tr><td>
	<b>अर्जुन उवाच।। </b>	</td><td>	2-99-33x	
</td></tr>
				
<tr><td>
	असूयितारं द्रष्टारं प्रवक्तारं विकत्थनम्। <br>भीमसेन नियोगात्ते हन्ताहं कर्णमाहवे।। 	</td><td>	2-99-33a<br>2-99-33b	
</td></tr>
				
<tr><td>
	अर्जुनः प्रतिजानीते भीमस्य प्रियकाम्यया। <br>कर्णं कर्णानुगांश्चैव रणे हन्ताऽस्मि पत्रिभिः।। 	</td><td>	2-99-34a<br>2-99-34b	
</td></tr>
				
<tr><td>
	ये चान्ये प्रतियोत्स्यन्ति बुद्धिमोहेन मां नृपाः। <br>तांश्च सर्वानहं बाणैर्नेताऽस्मि यमसादनम्।।	</td><td>	2-99-35a<br>2-99-35b	
</td></tr>
				
<tr><td>
	चलेद्वि हिमवान्स्थानान्निष्प्रभः स्याद्दिवाकरः। <br>शैत्यं सोमात्प्रणश्येत मत्सत्यं विचलेद्यदि।। 	</td><td>	2-99-36a<br>2-99-36b	
</td></tr>
				
<tr><td>
	न प्रदास्यति चेद्राज्यमितो वर्षे चतुर्दशे। <br>दुर्योधनोऽभिसत्कृत्य सत्यमेतद्भविष्यति।।	</td><td>	2-99-37a<br>2-99-37b	
</td></tr>
<tr><td>
	<b>वैशम्पायन उवाच।। </b>	</td><td>	2-99-38x	
</td></tr>
				
<tr><td>
	इत्युक्तवति पार्थे तु श्रीमान्माद्रवतीसुतः। <br>प्रगृह्य विपुलं बाहुं सहदेवः प्रतापवान्।।	</td><td>	2-99-38a<br>2-99-38b	
</td></tr>
				
<tr><td>
	सौबलस्य वधं प्रेप्सुरिदं वचनमब्रवीत्। <br>क्रोधसंरक्तनयनो निः श्वसन्निव पन्नगः।।	</td><td>	2-99-39a<br>2-99-39b	
</td></tr>
<tr><td>
	<b>सहदेव उवाच।। </b>	</td><td>	2-99-40x	
</td></tr>
				
<tr><td>
	अक्षान्यान्मन्यसे मूढ गान्धाराणां यशोहर। <br>नैतेऽक्षा निशिता बाणास्त्वयैते समरे वृताः।। 	</td><td>	2-99-40a<br>2-99-40b	
</td></tr>
				
<tr><td>
	यथा चैवोक्तवान्भीमस्त्वामुद्दिश्य सबान्धवम्। <br>कर्ताहं कर्मणस्तस्य कुरु कार्याणि सर्वशः।।	</td><td>	2-99-41a<br>2-99-41b	
</td></tr>
				
<tr><td>
	हन्ताऽस्मि तरसा युद्धे त्वामेवहे सबान्धवम्। <br>यदि स्थास्यसि सङ्ग्रामे क्षत्रधर्मेण सौबल।।	</td><td>	2-99-42a<br>2-99-42b	
</td></tr>
				
<tr><td>
	सहदेववचः श्रुत्वा नकुलोऽपि विशाम्पते। <br>दर्शनीयतमो नॄणामिदं वचनमब्रवीत्।। 	</td><td>	2-99-43a<br>2-99-43b	
</td></tr>
				
<tr><td>
	सुतेयं यज्ञसेनस्य द्यूतेऽस्मिन्धृतराष्ट्रजैः। <br>यैर्वाचः श्राविता रूक्षाः स्थितैर्दुर्योधनप्रिये।।  	</td><td>	2-99-44a<br>2-99-44b	
</td></tr>
				
<tr><td>
	तान्धार्तराष्ट्रान्दुर्वृत्तान्मुमूर्षून्कालनोदितान्। <br>गमयिष्यामि भूयिष्ठानहं वैवस्वतक्षयम्।। 	</td><td>	2-99-45a<br>2-99-45b	
</td></tr>
				
<tr><td>
	`उलूकं च दुरात्मानं सौबलस्य सुतं प्रियम्। <br>क्रूरं हन्ताऽस्मि समरे तं वै क्रूरं नराधमम्'।।	</td><td>	2-99-46a<br>2-99-46b	
</td></tr>
				
<tr><td>
	निदेशाद्धर्मराजस्य द्रौपद्याः पदवीं चरन्। <br>निर्धार्तराष्ट्रां पृथिवीं कर्ताऽस्मि नचिरादिव।।	</td><td>	2-99-47a<br>2-99-47b	
</td></tr>
<tr><td>
	<b>वैशम्पायन उवाच।। </b>	</td><td>	2-99-48x	
</td></tr>
				
<tr><td>
	एवं ते पुरुषव्याघ्राः सर्वे व्यायतबाहवः। <br>प्रतिज्ञा बहुलाः कृत्वा धृतराष्ट्रमुपागमन्।। 	</td><td>	2-99-48a<br>2-99-48b	
</td></tr>
<tr><td>
	।। इति श्रीमन्महाभारते सभापर्वणि <br>अनुद्यूतपर्वणि एकोनशततमोऽध्यायः।। 99 ।। 	</td><td>		
</td></tr></tbody>