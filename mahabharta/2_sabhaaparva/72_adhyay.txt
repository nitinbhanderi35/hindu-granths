				
<tbody><tr><td>
	<b>वैशम्पायन उवाच।। </b>	</td><td>	2-72-1x	
</td></tr>
				
<tr><td>
	ततः स कुरुराजस्य सर्वकर्मसमृद्धिमान्। <br>यज्ञः प्रीतिकरो राजन्संबभौ विपुलोत्सवः।। 	</td><td>	2-72-1a<br>2-72-1b	
</td></tr>
				
<tr><td>
	शान्तविघ्नः सुखारम्भः प्रभूतधनधान्यवान्। <br>अन्नवान्बहुभक्ष्यश्च केशवेन सुरक्षितः।। 	</td><td>	2-72-2a<br>2-72-2b	
</td></tr>
				
<tr><td>
	समापयामास च तं राजसूयं महाक्रतुम्। <br>`कोटिसहस्रं प्रददौ ब्राह्मणानां महात्मनाम्।।	</td><td>	2-72-3a<br>2-72-3b	
</td></tr>
				
<tr><td>
	न करिष्यति तं लोके कश्चिदन्यो महीपतिः। <br>याजकाः सर्वकामैश्च सततं ततृपुर्धनैः।। 	</td><td>	2-72-4a<br>2-72-4b	
</td></tr>
				
<tr><td>
	ततश्चावभृथस्नातः स राजा पाण्डुनन्दनः। <br>व्यासं धौम्यं वसिष्ठं च नारदं च महामुनिम्।। 	</td><td>	2-72-5a<br>2-72-5b	
</td></tr>
				
				
<tr><td>
	सुमन्तु जैमिनिं पैलं वैशम्पायनमेव च। <br>याज्ञवल्क्यं च कपिलं कपालं कौशिकं तथा। <br>सर्वांश्च ऋत्विक्प्रवरान्पूजयामास सत्कृतान्।। 	</td><td>	2-72-6a<br>2-72-6b<br>2-72-6c	
</td></tr>
<tr><td>
	<b>युधिष्ठिर उवाच।।</b>	</td><td>	2-72-7x	
</td></tr>
				
<tr><td>
	युष्मत्प्रसादात्प्राप्तोऽयं राजसूयो महाक्रतुः। <br>जनार्दनप्रसादाद्धि सम्पूर्णो मे मनोरथः।। 	</td><td>	2-72-7a<br>2-72-7b	
</td></tr>
<tr><td>
	<b>वैशम्पायन उवाच।। </b>	</td><td>	2-72-8x	
</td></tr>
				
<tr><td>
	अथ यज्ञं समाप्यान्ते पूजयामास माधवम्।<br>बलदेव च देवेशं भीष्माद्यांश्च कुरूद्वहान्'।। 	</td><td>	2-72-8a<br>2-72-8b	
</td></tr>
				
<tr><td>
	ततस्त्ववभृथस्नातं धर्मात्मानं युधिष्ठिरम्। <br>समस्तं पार्थिवं क्षत्रमुपगम्येदमब्रवीत्।। 	</td><td>	2-72-9a<br>2-72-9b	
</td></tr>
				
<tr><td>
	दिष्ट्या वर्धसि धर्मज्ञ साम्राज्यं प्राप्तवानसि। <br>आजमीढाजमीढानां यशः संवर्धितं त्वया।। 	</td><td>	2-72-10a<br>2-72-10b	
</td></tr>
				
<tr><td>
	कर्मणैतेन राजेन्द्र धर्मश्च सुमहान्कृतः। <br>आपृच्छामो नरव्याघ्र सर्वकामैः सूपूजिताः।। 	</td><td>	2-72-11a<br>2-72-11b	
</td></tr>
				
<tr><td>
	स्वराष्ट्राणि गमिष्यामस्तदनुज्ञातुमर्हसि। <br>श्रुत्वा तु वचनं राज्ञां धर्मराजो युधिष्ठिरः।। 	</td><td>	2-72-12a<br>2-72-12b	
</td></tr>
				
<tr><td>
	यथार्हं पूज्य नृपतीन्भ्रातॄन्सर्वानुवाच ह।  <br>राजानः सर्व एवैते प्रीत्याऽस्मान्प्तमुपागताः।। 	</td><td>	2-72-13a<br>2-72-13b	
</td></tr>
				
<tr><td>
	प्रस्थिताः स्वानि राष्ट्राणि मामापृच्छय परन्तपाः।<br>अनुव्रजत भद्रं वो विषयान्तं नृपोत्तमान्।। 	</td><td>	2-72-14a<br>2-72-14b	
</td></tr>
				
<tr><td>
	भ्रातुर्वचनमाज्ञाय पाण्डवा धर्मचारिणः। <br>यथार्हं नृपतीन्सर्वानेकैकं समनुव्रजन्।। 	</td><td>	2-72-15a<br>2-72-15b	
</td></tr>
				
<tr><td>
	विरायटमन्वायात्तूर्णं धृष्टह्युम्नः प्रतापवान्। <br>धनञ्जयो यज्ञसेनं महात्मानं महारथम्।। 	</td><td>	2-72-16a<br>2-72-16b	
</td></tr>
				
<tr><td>
	भीष्मं च धृतराष्ट्रं च भीमसेनो महाबलः। <br>द्रोणं तु ससुतं वीरं सहदेवो युधां पतिः।। 	</td><td>	2-72-17a<br>2-72-17b	
</td></tr>
				
<tr><td>
	नकुलः सुबलं राजन्सहपुत्रं समन्वयात्। <br>द्रौपदेयाः ससौभद्राः पार्वतीयान्महारथान्।। 	</td><td>	2-72-18a<br>2-72-18b	
</td></tr>
				
<tr><td>
	अन्वगच्छंस्तथैवान्यान्क्षत्रियान्क्षत्रियर्षभाः। <br>एवं सुपूजिताः सर्वे जग्मुर्विप्राः सहस्रशः।। 	</td><td>	2-72-19a<br>2-72-19b	
</td></tr>
				
<tr><td>
	गतेषु पार्थिवेन्द्रेषु सर्वेषु ब्राह्मणेषु च। <br>युधिष्ठिरमुवाचेदं वासुदेवः प्रतापवान्।। 	</td><td>	2-72-20a<br>2-72-20b	
</td></tr>
				
<tr><td>
	आपृच्छे त्वां गमिष्यामि द्वारकां कुरुनन्दन। <br>राजसूयं क्रतुश्रेष्ठं दिष्ट्या त्वं प्राप्तवानसि।। 	</td><td>	2-72-21a<br>2-72-21b	
</td></tr>
				
<tr><td>
	तमुवाचैवमुक्तस्तु धर्मराजो जनार्दनम्। <br>तव प्रसादाद्गोविन्द प्राप्तः क्रतुवरो मया।। 	</td><td>	2-72-22a<br>2-72-22b	
</td></tr>
				
<tr><td>
	क्षत्रं समग्रमपि च त्वत्प्रसादाद्वशे स्थितम्।<br>उपादाय बलिं मुख्यं मामेव समुपस्थितम्।।  	</td><td>	2-72-23a<br>2-72-23b	
</td></tr>
<tr><td>
	कथं त्वद्गमनार्थं मे वाणी वितरतेऽनघ।। 	</td><td>	2-72-24a	
</td></tr>
				
<tr><td>
	न ह्यहं त्वामृते वीरं रतिं प्राप्नोमि कर्हचित्।<br>अवश्यं चैव गन्तव्या भवता द्वारका पुरी।। 	</td><td>	2-72-25a<br>2-72-25b	
</td></tr>
<tr><td>
	<b>वैशम्पायन उवाच।। </b>	</td><td>	2-72-26x	
</td></tr>
				
<tr><td>
	एवमुक्तः स धर्मात्मा युधिष्ठिरसहायवान्। <br>अभिगम्याब्रवीत्प्रीतः पृथां पृथुयशा हरिः।। 	</td><td>	2-72-26a<br>2-72-26b	
</td></tr>
				
<tr><td>
	साम्राज्यं समनुप्राप्ताः पुत्रास्तेऽद्य पितृष्वसः। <br>सिद्धार्था वसुमन्तश्च सा त्वं प्रीतिमवाप्नुहि।। 	</td><td>	2-72-27a<br>2-72-27b	
</td></tr>
				
<tr><td>
	अनुज्ञातस्त्वया चाहं द्वारकां गन्तुमुत्सहे। <br>सुभद्रां द्रौपदीं चैव सभाजयत केशवः।। 	</td><td>	2-72-28a<br>2-72-28b	
</td></tr>
				
<tr><td>
	निष्क्रम्यान्तः पुरात्तस्माद्युधिष्ठिरसहायवान्।<br>स्नातश्च कृतजप्यश्च ब्राह्मणान्स्वस्ति वाच्य च।। 	</td><td>	2-72-29a<br>2-72-29b	
</td></tr>
				
<tr><td>
	ततो मेघवपुः प्रग्व्यं स्यन्दनं च सुकल्पितम्। <br>योजयित्वा महाबाहुर्दारुकः समुपस्थितः।। 	</td><td>	2-72-30a<br>2-72-30b	
</td></tr>
				
<tr><td>
	उपस्थितं रथं दृष्ट्वा तार्क्ष्यप्रवरकेतनम्। <br>प्रदक्षिणमुपावृत्य समारुह्य महामनाः।। 	</td><td>	2-72-31a<br>2-72-31b	
</td></tr>
<tr><td>
	प्रययौ पुण्डरीकाक्षस्ततो द्वारवतीं पुरीम्।। 	</td><td>	2-72-32a	
</td></tr>
				
<tr><td>
	तं पद्भ्यामनुवव्राज धर्मराजो युधिष्ठिरः। <br>भ्रातृभिः सहितः श्रीमान्वासुदेवं महाबलम्।। 	</td><td>	2-72-33a<br>2-72-33b	
</td></tr>
				
<tr><td>
	ततो मुहूर्तं सङ्गृह्य स्यन्दनप्रवरं हरिः। <br>अब्रवीत्पुण्डरीकाक्षः कुन्तीपुत्रं युधिष्ठिरम्।। 	</td><td>	2-72-34a<br>2-72-34b	
</td></tr>
				
<tr><td>
	अप्रमत्तः स्थितो नित्यं प्रजाः पाहि विशाम्पते। <br>पर्जन्यमिव भूतानि महाद्रुममिव द्विजाः।। 	</td><td>	2-72-35a<br>2-72-35b	
</td></tr>
				
<tr><td>
	बान्धवास्त्वोपजीवन्तु सहस्राक्षमिवामराः। <br>कृत्वा परस्परेणैव संवादं कृष्णपाण्डवौ।। 	</td><td>	2-72-36a<br>2-72-36b	
</td></tr>
				
<tr><td>
	अन्योन्यं समनुज्ञाप्य जग्मतुः स्वगृहान्प्रति। <br>गते द्वारवतीं कृष्णे सात्वतप्रवरे नृप।। 	</td><td>	2-72-37a<br>2-72-37b	
</td></tr>
				
<tr><td>
	महादुर्योधनो राजा शकुनिश्चापि सौबलः। <br>`सूतपुत्रश्च गधेयः सह दुःशासनादिभिः।। 	</td><td>	2-72-38a<br>2-72-38b	
</td></tr>
				
<tr><td>
	सर्वकामगुणोपेतैरर्च्यमानास्तु भारत'।<br>तस्यां सभायां दिव्यायामवसंस्तत्र पाण्डवैः।।	</td><td>	2-72-39a<br>2-72-39b	
</td></tr>
<tr><td>
	।। इति श्रीमन्महाभारते सभापर्वणि<br> शिशुपालवधपर्वणि द्विसप्ततितमोऽध्यायः।।72 ।। 	</td><td>		
</td></tr></tbody>