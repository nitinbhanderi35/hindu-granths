				
<tbody><tr><td>
	<b>वैशम्पायन उवाच।। </b>	</td><td>	2-34-1x	
</td></tr>
				
<tr><td>
	सहदेवस्ततो राजा मन्त्रिभिः सह भारत। <br>सम्प्रधार्य महाबाहुः सचिवैर्बुद्धिमत्तरैः।। 	</td><td>	2-34-1a<br>2-34-1b	
</td></tr>
				
<tr><td>
	स विचार्य तदा राजन्सहदेवस्त्वरान्वितः। <br>चिन्तयामास राजेन्द्र भ्रातुः पुत्रं घटोत्कचम्।। 	</td><td>	2-34-2a<br>2-34-2b	
</td></tr>
				
<tr><td>
	ततश्चिन्तितमात्रे तु राक्षसः प्रत्यदृश्यत। <br>अतिदीर्घो महाबाहु सर्वाभरणभूषितः।। 	</td><td>	2-34-3a<br>2-34-3b	
</td></tr>
				
<tr><td>
	नीलजीमूतसङ्काशस्तप्तकाञ्चनकुण्डलः। <br>विचित्रहारकेयूरः किङ्किणीमणिभूषितः।। 	</td><td>	2-34-4a<br>2-34-4b	
</td></tr>
				
<tr><td>
	हेममाली महादंष्ट्रः किरीटी कुक्षिबन्धनः।<br>ताम्रकेशो हरिश्मश्रुर्भीमाङ्गः कटकाङ्गदः।। 	</td><td>	2-34-5a<br>2-34-5b	
</td></tr>
				
<tr><td>
	रक्तचन्दनदिग्धाङ्गः सूक्ष्माम्बरधरो बली। <br>बलेन स ययौ तत्र चालयन्निव मेदिनीम्।। 	</td><td>	2-34-6a<br>2-34-6b	
</td></tr>
				
<tr><td>
	ततो दृष्ट्वा जना राजन्नायान्तं पर्वतोपमम्। <br>भयाद्धि दुद्रुवुः सर्वे सिंहात्क्षुद्रमृगा यथा।। 	</td><td>	2-34-7a<br>2-34-7b	
</td></tr>
				
<tr><td>
	आससाद च माद्रेयं पुलस्त्यं रावणो यथा। <br>अभिवाद्य ततो राजन्सहदेवं घटोत्कचः।। 	</td><td>	2-34-8a<br>2-34-8b	
</td></tr>
				
<tr><td>
	प्रह्वः कृताञ्जलिस्तस्थौ किं कार्यमिति चाब्रवीत्। <br>तं परिष्वज्य बाहुभ्यां मूर्ध्न्युपाघ्राय पाण्डवः।। 	</td><td>	2-34-9a<br>2-34-9b	
</td></tr>
				
<tr><td>
	तं मेरुशिखराकारमागतं पाण्डुनन्दनः। <br>पूजयित्वा सहामात्यः प्रीतो वाक्यमुवाच ह।। 	</td><td>	2-34-10a<br>2-34-10b	
</td></tr>
				
<tr><td>
	गच्छ लङ्कां पुरीं वत्स करार्थं मम शासनात्। ।। <br>तत्र दृष्ट्वा महात्मानं राक्षसेन्द्रं बिभीषणम्।। 	</td><td>	2-34-11a<br>2-34-11b	
</td></tr>
				
<tr><td>
	रत्नानि राजसूयार्थं विविधानि बहूनि च। <br>उपादाय च सर्वाणि प्रत्यागच्छ महाबल।। 	</td><td>	2-34-12a<br>2-34-21b	
</td></tr>
<tr><td>
	<b>वैशम्पायन उवाच। </b>	</td><td>	2-34-13x	
</td></tr>
				
<tr><td>
	पाण्डवेनैवमुक्तस्तु मुदा युक्तो घटोत्कचः।<br>तथेत्युक्त्वा महाराज प्रतस्ये दक्षिणां दिशम्।। 	</td><td>	2-34-13a<br>2-34-13b	
</td></tr>
				
<tr><td>
	प्रययौ दक्षिणं कृत्वा सहदेवं घटोत्कचः। <br>लङ्कामभिमुको राजन्समुद्रं स व्यलोकयत्।। 	</td><td>	2-34-14a<br>2-34-14b	
</td></tr>
				
<tr><td>
	कूर्मग्राहझषाकीर्णं मीननक्रैस्तथाऽऽकुलम्। <br>शुक्तिव्रातसमाकीर्णं शङ्कानां निचयाकुलम्।। 	</td><td>	2-34-15a<br>2-34-15b	
</td></tr>
				
<tr><td>
	स दृष्ट्वा रामसेतुं च चिन्तयन्रामविक्रमम्।। <br>गत्वा पारं समुद्रस्य दक्षिणं स घटोत्कचः।। 	</td><td>	2-34-16a<br>2-34-16b	
</td></tr>
				
<tr><td>
	ददर्श लङ्कां राजेन्द्र नाकपृष्ठोपमां शुभाम्। <br>प्राकारेणावृतां रम्यां शुभद्वारैश्च शोभिताम्।। 	</td><td>	2-34-17a<br>2-34-17b	
</td></tr>
				
<tr><td>
	प्रासादैर्बहुसाहस्रैः श्वेतरक्तैश्च सङ्कुलाम्। <br>दिव्यदुन्दुभिनिर्ह्रादामुद्यानवनशोभिताम्।। 	</td><td>	2-34-18a<br>2-34-18b	
</td></tr>
				
<tr><td>
	सर्वकालफलैर्वृक्षैः पुष्पितैरुपशोभिताम्। <br>पुष्पगन्धैश्च सङ्कीर्णां रमणीयमहारथाम्।। 	</td><td>	2-34-19a<br>2-34-19b	
</td></tr>
				
<tr><td>
	नानारत्नैश्च सम्पूर्णामिन्द्रस्येवामरावतीम्। <br>विवेश स पुरीं लङ्कां राक्षसैश्च निषेविताम्।। 	</td><td>	2-34-20a<br>2-34-20b	
</td></tr>
				
<tr><td>
	ददर्श स पुरीं लङ्कां राक्षसैश्च निषेविताम्।। <br>नानावेषधरान्दक्षान्नारीश्च प्रियदर्शनाः।। 	</td><td>	2-34-21a<br>2-34-21b	
</td></tr>
				
<tr><td>
	दिव्यमाल्याम्बरधरा दिव्यभूषणभूषिताः। <br>मदरक्तान्तनयनाः पीनश्रोणिपयोधराः।। 	</td><td>	2-34-22a<br>2-34-22b	
</td></tr>
				
<tr><td>
	भैमसेनिं ततो दृष्ट्वा हृष्टास्ते विस्मयं गताः। <br>आससाद गृहं राज्ञ इन्द्रस्य सदनोपमम्।। 	</td><td>	2-34-23a<br>2-34-23b	
</td></tr>
<tr><td>
	स द्वारपालमासाद्य वाक्यमेतदुवाच ह। 	</td><td>	2-34-24a	
</td></tr>
<tr><td>
	<b>घटोत्कच उवाच।। </b>	</td><td>	2-34-24x	
</td></tr>
				
				
<tr><td>
	bकुरूणामृष्टबो राजा पाण्डुर्नाम महाबलः।। <br>aकनीयांस्तस्य दायादः सहदेव इति श्रुतः। <br>bतेनाहं प्रेषितो दूतः करार्थं कौरवस्य च।। 	</td><td>	2-34-24<br>2-34-25<br>2-34-25	
</td></tr>
<tr><td>
	द्रष्टुमिच्छामि राजेनद्रं त्वं क्षिप्रं मां निवेदय। 	</td><td>	2-34-26a	
</td></tr>
<tr><td>
	<b>वैशम्पायन उवाच।। </b>	</td><td>	2-34-26x	
</td></tr>
<tr><td>
	तस्य तद्वचनं श्रुत्वा द्वारपालो महीपते।। 	</td><td>	2-34-26b	
</td></tr>
				
<tr><td>
	तथेत्युक्त्वा विवेशाथ भवनं स निवेदकः। <br>प्राञ्जलिः स्रवमाचष्ट स्रवां दूतगिरं तदा।। 	</td><td>	2-34-27a<br>2-34-27b	
</td></tr>
				
<tr><td>
	द्वारपालवचः श्रुत्वा राक्षसेन्द्रो विभीषणः। <br>उवाच वाक्यं धर्मात्मा समीपं मे प्रवेश्यताम्।। 	</td><td>	2-34-28a<br>2-34-28b	
</td></tr>
				
<tr><td>
	एवमुक्तस्तु राज्ञा स धर्मज्ञेन महात्मना।<br>अथनिष्कम्य सम्भ्रान्तो द्वार्स्थोहैडिम्बमब्रवीत्।। 	</td><td>	2-34-29a<br>2-34-29b	
</td></tr>
				
<tr><td>
	एहि दूत नृपं द्रष्टुं क्षिप्रं प्रविश च स्वयम्। <br>द्वारपालवचः श्रुत्वा प्रविवेश घटोत्कचः।। 	</td><td>	2-34-30a<br>2-34-30b	
</td></tr>
				
<tr><td>
	स प्रविश्य ददर्शाथ राक्षसेन्द्रस्य मन्दिरम्। <br>ततः कैलाससङ्काशं तत्पकाञ्चनतोरणम्।। 	</td><td>	2-34-31a<br>2-34-31b	
</td></tr>
				
<tr><td>
	प्राकारेण परिक्षिप्तं गोपुरैश्चापि शोभितम्।<br>हर्म्यप्रासादसम्बाधं नानारत्नोपशोभितम्।। 	</td><td>	2-34-32a<br>2-34-32b	
</td></tr>
				
<tr><td>
	काञ्चनैस्तापनीयैश्च स्फाटिकै राजतैरपि। <br>वज्रवैडूर्यजुष्टैश्च स्तम्भैश्च सुमनोहरैः।। 	</td><td>	2-34-33a<br>2-34-33b	
</td></tr>
				
<tr><td>
	नानाध्वजपताकाभिर्युक्तं मणिविचित्रितम्। <br>चित्रमाल्यावृतं रम्यं तप्तकाञ्चनवेदिकम्।। 	</td><td>	2-34-34a<br>2-34-34b	
</td></tr>
				
<tr><td>
	स दृष्ट्वा तत्र सर्वं च भैमसेनिर्मनोहरम्।<br>प्रविशन्नेव हैडिम्बः शुश्राव मधुरस्वरम्।। 	</td><td>	2-34-35a<br>2-34-35b	
</td></tr>
				
<tr><td>
	तन्त्रीगीतसमाकीर्णं समतालमिताक्षरम्। <br>दिव्यदुन्दुभिनिर्ह्रादं वादित्रसततं शुभम्।। 	</td><td>	2-34-36a<br>2-34-36b	
</td></tr>
				
<tr><td>
	स श्रुत्वा मधुरं शब्दं प्रीतिमानभवत्तदा। <br>ततो विगाह्य हैडिम्बो बहुकक्ष्यां मनोरमाम्।।	</td><td>	2-34-37a<br>2-34-37b	
</td></tr>
				
<tr><td>
	स ददर्श महात्मानं द्वार्स्थेन सह भारत। <br>तं विभीषणमासीनं काञ्चने परमासने।। 	</td><td>	2-34-38a<br>2-34-38b	
</td></tr>
				
<tr><td>
	दिवि भास्करसङ्काशं मुक्तामणिविभूषितम्। <br>दिव्याभरणचित्राङ्गं दिव्यरूपधरं विभुम्।।  	</td><td>	2-34-39a<br>2-34-39b	
</td></tr>
				
<tr><td>
	दिव्यमाल्याम्बरधरं दिव्यगन्धोक्षितं शुभम्। <br>विभ्राजमानं वपुषा सूर्यवैश्वानरप्रभम्।। 	</td><td>	2-34-40a<br>2-34-40b	
</td></tr>
				
<tr><td>
	उपोपविष्टं सचिवैर्देवैरिव शतक्रतुम्। <br>यक्षैर्महात्मभिर्दिव्यनारीभिर्हृद्यकान्तिभिः।। 	</td><td>	2-34-41a<br>2-34-41b	
</td></tr>
				
<tr><td>
	गीतैर्मङ्गलयुक्तैश्च पूज्यमानं यथा दिवि। <br>चामरे व्यजने चाग्र्ये हेमदण्डे महाधने।। 	</td><td>	2-34-42a<br>2-34-42b	
</td></tr>
				
<tr><td>
	गृहीते वरनारीभ्यां धूयमाने च मूर्धनि। <br>अर्चिष्मन्तं श्रिया जुष्टं कुबेरवरुणोपमम्।। 	</td><td>	2-34-43a<br>2-34-43b	
</td></tr>
				
<tr><td>
	धर्मे चैव स्थितं नित्यमद्भुतं राक्षसेस्वरम्। <br>राममिक्ष्वाकुनाथं वै स्मरन्तं मनसा सदा।। 	</td><td>	2-34-44a<br>2-34-44b	
</td></tr>
				
<tr><td>
	दृष्ट्वा घटोत्कचो राजन्ववन्दे तं कृताञ्जलिः। <br>प्रह्वस्तस्थौ महावीर्यः शक्रं चित्ररथो यथा।। 	</td><td>	2-34-45a<br>2-34-45b	
</td></tr>
				
<tr><td>
	तं दूतमागतं दृष्ट्वा राक्षसेन्द्रो विभीषणः। <br>पूजयित्वा यथान्यायं सान्त्वपूर्वं वचोऽब्रवीत्।। 	</td><td>	2-34-46a<br>2-34-46b	
</td></tr>
<tr><td>
	<b>विभीषण उवाच।।</b>	</td><td>	2-34-47x	
</td></tr>
				
<tr><td>
	कस्य वंशे स सञ्जातः करमिच्छन्महीपतिः।<br>तस्यानुजान्समस्तांश्च पुरं देशं च तस्य वै।। 	</td><td>	2-34-47a<br>2-34-47b	
</td></tr>
				
<tr><td>
	त्वां च कार्यं च तत्सर्वं श्रोतुमिच्छामि तत्वतः। <br>विस्तरेण मम ब्रूहि सर्वानेतान्पृथक्पृथक्।। 	</td><td>	2-34-48a<br>2-34-48b	
</td></tr>
<tr><td>
	<b>वैशम्पायन उवाच। </b>	</td><td>	2-34-49x	
</td></tr>
				
<tr><td>
	एवमुक्तस्तु हैडिम्बः पौलस्त्येन महात्मना। <br>कृताञ्जलिरुवाचाथ समर्थमिदमुत्तरम्।। 	</td><td>	2-34-49a<br>2-34-49b	
</td></tr>
<tr><td>
	<b>घटोत्कच उवाच। </b>	</td><td>	2-34-50x	
</td></tr>
				
<tr><td>
	सोमवंशोद्भवो राजा पाण्डुर्नाम महाबलः।<br>पाण्डोश्च पुत्राः पञ्चासञ्छक्रतुल्यपराक्रमाः।। 	</td><td>	2-34-50a<br>2-34-50b	
</td></tr>
				
<tr><td>
	तेषां ज्येष्ठस्तु नाम्ना वै युधिष्ठिर इति श्रुतः। <br>अजातशत्रुर्धर्मात्मा धर्मो विग्रहवानिव।। 	</td><td>	2-34-51a<br>2-34-51b	
</td></tr>
				
<tr><td>
	ततो युधिष्ठिरो राजा प्राप्य राज्यमकारयत्। <br>गङ्गाया दक्षिणे तीरे नगरे नागसाह्वये।। 	</td><td>	2-34-52a<br>2-34-52b	
</td></tr>
				
<tr><td>
	तद्दत्वा धृतराष्ट्राय शक्रप्रस्थं ययौ ततः।<br>भ्रातृभिः सह राजेन्द्र शक्रप्रस्थेऽन्वमोदत।। 	</td><td>	2-34-53a<br>2-34-53b	
</td></tr>
				
<tr><td>
	गङ्गायमुनयोर्मध्ये ते उभे नगरोत्तमे। <br>नित्यं धर्मे स्थितो राजा शक्रप्रस्थे प्रशास्ति नः।। 	</td><td>	2-34-54a<br>2-34-54b	
</td></tr>
				
<tr><td>
	तस्यानुजो महाबाहुर्भीमसेन इति श्रुतः। <br>महातेजा महाकीर्तिः शक्रतुल्यपराक्रमः।। 	</td><td>	2-34-55a<br>2-34-55b	
</td></tr>
				
<tr><td>
	दशनागसहस्राणां बले तुल्यः स पाण्डवः। <br>तस्यानुजोऽर्जुनो नाम महाबलपराक्रमः।। 	</td><td>	2-34-56a<br>2-34-56b	
</td></tr>
				
<tr><td>
	सुकुमारो महासत्वो लोके वीर्येण विश्रुतः।<br>कार्तवीर्यसमो वीर्ये सागरप्रतिमो बले।। 	</td><td>	2-34-57a<br>2-34-57b	
</td></tr>
				
<tr><td>
	जामदग्न्यसमश्चास्त्रे सङ्ख्ये रामसमोऽर्जुनः। <br>रूपे शक्रसमः पार्थस्तेजसा भास्करोपमः।। 	</td><td>	2-34-58a<br>2-34-58b	
</td></tr>
				
<tr><td>
	देवदानवगन्धर्वैः पिशाचोरगराक्षसैः। <br>मानुषैश्च समस्तैस्तु अजेयः फल्गुनो रणे।। 	</td><td>	2-34-59a<br>2-34-59b	
</td></tr>
				
<tr><td>
	तेन तत्खण्डवं दावं तर्पितं जातवेदसे। <br>विजित्य तरसा शक्रं युधि देवगणैः सह।। 	</td><td>	2-34-60a<br>2-34-60b	
</td></tr>
				
<tr><td>
	लब्धान्यस्त्राणि दिव्यानि तर्पयित्वा हुताशनम्। <br>तेन लब्धा महाराज दुर्लभा दैवतैरपि।। 	</td><td>	2-34-61a<br>2-34-61b	
</td></tr>
				
<tr><td>
	वासुदेवस्य भगिनी सुभद्रा नाम विश्रुता। <br>अर्जुनस्यानुजो राजन्नकुलश्चेति विश्रुतः।। 	</td><td>	2-34-62a<br>2-34-62b	
</td></tr>
				
<tr><td>
	दर्शनीयतमो लोके मूर्तिमानिव मन्मथः।<br>तस्यानुजो महातेजाः सहदेव इति श्रुतः।। 	</td><td>	2-34-63a<br>2-34-63b	
</td></tr>
				
<tr><td>
	तेनाहं प्रेषितो राजन्कुमारेण समो रणे। <br>अहं घटोत्कचो नाम भीमसेनसुतो बली।। 	</td><td>	2-34-64a<br>2-34-64b	
</td></tr>
				
<tr><td>
	मम माता महाभागा हिडिम्बा नाम राक्षसी। <br>पार्थानामुपकारार्थं चरामि पृथिवीमिमाम्।। 	</td><td>	2-34-65a<br>2-34-65b	
</td></tr>
				
<tr><td>
	आसीत्पृथिव्याः सर्वस्या महीपालो युधिष्ठिरः। <br>राजसूयं क्रतुश्रेष्ठमाहर्तुमुपचक्रमे।। 	</td><td>	2-34-66a<br>2-34-66b	
</td></tr>
				
<tr><td>
	सन्दिदेश च स भ्रातृन्करार्थं सर्वतोदिशम्। <br>वृष्णिवीरेण सहितः सन्दिदेशानुजान्नृपः।। 	</td><td>	2-34-67a<br>2-34-67b	
</td></tr>
				
<tr><td>
	उदीचीमर्जुनस्तूर्णं गत्वा मेरोरथोत्तमः। <br>गत्वा शतसहस्राणि योजनानि महाबलः।। 	</td><td>	2-34-68a<br>2-34-68b	
</td></tr>
				
<tr><td>
	त्वा सर्वान्नृपान्युद्धे हत्वा च तरसा वशी। <br>स्वर्गद्वारमुपागम्य रत्नान्यादाय वै भृशम्।। 	</td><td>	2-34-69a<br>2-34-69b	
</td></tr>
				
<tr><td>
	अश्वांश्च विविधान्दिव्यान्सर्वानादाय फल्गुनः। <br>धनं बहुविधं राजन्धर्मपुत्राय वै ददौ।। 	</td><td>	2-34-70a<br>2-34-70b	
</td></tr>
				
<tr><td>
	भीमसेनो हि राजेन्द्र जित्वा प्राचीं दिशं बलात्। <br>वशे कृत्वा महीपालान्पाण्डवाय धनं ददौ।। 	</td><td>	2-34-71a<br>2-34-71b	
</td></tr>
				
<tr><td>
	दिशं प्रतीचीं नकुलः करार्थं प्रययौ तथा। <br>सहदेवो दिशं याम्यां जित्वा सर्वान्महीक्षितः।। 	</td><td>	2-34-72a<br>2-34-72b	
</td></tr>
				
<tr><td>
	मां सन्दिदेश राजेन्द्र करार्थमिह सत्कृतः। <br>पार्थानां चरितं तुभ्यं सङ्क्षेपात्समुदाहृतम्।। 	</td><td>	2-34-73a<br>2-34-73b	
</td></tr>
				
				
<tr><td>
	तमवेक्ष्य महाराज धर्मराजं युधिष्ठिरम्। <br>पावनं राजसूयं च भगवन्तं हरिं प्रभुम्। <br>एतानवेक्ष्य धर्मज्ञ करं दातुमिहार्हसि।। 	</td><td>	2-34-74a<br>2-34-74b<br>2-34-74c	
</td></tr>
<tr><td>
	<b>वैशम्पायन उवाच।। </b>	</td><td>	2-34-75x	
</td></tr>
				
<tr><td>
	तेन तद्भाषितं श्रुत्वा राक्षसेन्द्रो बिभीषणः। <br>शासनं प्रतिजग्राह धर्मात्मा राक्षसैः सह।। 	</td><td>	2-34-75a<br>2-34-75b	
</td></tr>
				
<tr><td>
	तच्च कृष्णकृतं धीमानित्यमन्यत स प्रभुः। <br>ततो ददौ विचित्राणि कम्बलानि कुथानि च।। 	</td><td>	2-34-76a<br>2-34-76b	
</td></tr>
				
<tr><td>
	दान्तकाञ्चनपर्यङ्कान्मणिहेमविचित्रितान्। <br>भूषणानि महार्हाणि प्रवालानि मणींश्च सः।।	</td><td>	2-34-77a<br>2-34-77b	
</td></tr>
				
<tr><td>
	काञ्चनानि च भाण्डनि कलशानि घटानि च। <br>कटाहानि विचित्रानि द्रोण्यश्चैव सहस्रशः।। 	</td><td>	2-34-78a<br>2-34-78b	
</td></tr>
				
<tr><td>
	राजतानि च भाण्डानि रत्नगर्भांश्च कुण्डलान्। <br>हेमपुष्पानि चान्यानि रुक्ममुख्यानि चापरान्। 	</td><td>	2-34-79a<br>2-34-79b	
</td></tr>
				
<tr><td>
	शङ्खांश्च चन्द्रसङ्काशांश्चित्रावर्तविचित्रितान्। <br>यज्ञस्य तोरणे युक्तान्ददौ तालांश्चतुर्दश।। 	</td><td>	2-34-80a<br>2-34-80b	
</td></tr>
				
<tr><td>
	रुक्मपङ्कजपुष्पाणि शिबिका मणिभूषिताः। <br>मुकुटानि महार्हाणि रत्नगर्भांश्च कङ्कणान्।। 	</td><td>	2-34-81a<br>2-34-81b	
</td></tr>
				
<tr><td>
	चन्दनानि च मुख्यानि वासांसि विविधानि च। <br>स ददौ सहदेवाय तदा राजा विभीषणाः।। 	</td><td>	2-34-82a<br>2-34-82b	
</td></tr>
				
<tr><td>
	तानि सर्वाणि रत्नानि आजह्रुस्ते निशाचराः। <br>अष्टाशीतिसहस्राणि समदा रक्तलोचनाः।। 	</td><td>	2-34-83a<br>2-34-83b	
</td></tr>
				
<tr><td>
	रत्नान्यादाय सर्वाणि प्रतस्थे स घटोत्कचः। <br>विभीषणं च राजानमभिवाद्य कृताञ्जलिः।। 	</td><td>	2-34-84a<br>2-34-84b	
</td></tr>
				
<tr><td>
	प्रदक्षिणं परीत्यैव निर्जगाम घटोत्कचः। <br>ततो रत्नान्युपादाय हैडिम्बो राक्षसैः सह।। 	</td><td>	2-34-85a<br>2-34-85b	
</td></tr>
				
<tr><td>
	जगाम तूर्णं लङ्कायाः सहदेवपदं प्रति। <br>आसेदुः पाण्डवं सर्वे लङ्घयित्वा महोदधिम्।। 	</td><td>	2-34-86a<br>2-34-86b	
</td></tr>
				
<tr><td>
	सहदेवो ददर्शाथ रत्नाहारान्निशाचरान्। <br>आगतान्भीमसङ्काशान्हैडिम्बं च तथा नृप।। 	</td><td>	2-34-87a<br>2-34-87b	
</td></tr>
				
<tr><td>
	द्रमिला नैऋतान्दृष्ट्वा दुद्रुवुस्ते भयार्दिताः।<br>भैमसेनिस्ततो गत्वा मार्देयं प्राञ्जलिः स्थितः।। 	</td><td>	2-34-88a<br>2-34-88b	
</td></tr>
				
<tr><td>
	प्रीतिमानभवद्दृष्ट्वा रत्नौधं तं च पाण्डवः। <br>तं परिष्वज्य पाणिभ्यां दृष्ट्वा तान्प्रीतिमानभूत्।। 	</td><td>	2-34-89a<br>2-34-89b	
</td></tr>
				
<tr><td>
	विसृज्य द्रविडान्सर्वान्गमनायोपचक्रमे। <br>न्यवर्तम ततो धीमान्सहदेवो नराधिपः।। 	</td><td>	2-34-90a<br>2-34-90b	
</td></tr>
				
<tr><td>
	एवं विजित्य तरसा सान्त्वेन विजयेन च। <br>करदान्पार्थिवान्कृत्वा प्रत्यागच्छदरिन्दमः।। 	</td><td>	2-34-91a<br>2-34-91b	
</td></tr>
				
<tr><td>
	रत्नसालमुपादाय ययौ सहनिशाचरः। <br>इन्द्रप्रस्थं विवेशाथ कम्पयन्निव मेदिनीम्।। 	</td><td>	2-34-92a<br>2-34-92b	
</td></tr>
				
<tr><td>
	दृष्ट्वा युधिष्ठिरं राजन्सहदेवः कृताञ्जलिः। <br>प्रह्वोऽभिवाद्य तस्थौ स पूजितश्चापि तेन वै।। 	</td><td>	2-34-93a<br>2-34-93b	
</td></tr>
				
<tr><td>
	लङ्काप्राप्तान्धनौघांश्च दृष्ट्वा तान्दुर्लभान्बहून्। <br>प्रीतिमानभवद्राजा विस्मयं परमं ययौ।। 	</td><td>	2-34-94a<br>2-34-94b	
</td></tr>
				
<tr><td>
	धर्मराजाय तत्सर्वं निवेद्य भरतर्षभ। <br>कोटीसहस्रमधिकं हिरण्यस्य महात्मने।। 	</td><td>	2-34-95a<br>2-34-95b	
</td></tr>
				
<tr><td>
	विविधानि च रत्नानि गोजाविमहिषांस्तथा। <br>कृतकर्मा सुखं राजन्नुवास जनमेजय।। 	</td><td>	2-34-96a<br>2-34-96b	
</td></tr>
<tr><td>
	।। इति श्रीमन्महाभारते सभापर्वणि <br>दिग्विजयपर्वणि चतुस्त्रिंसोऽध्यायः।। 34।। ।। 	</td><td>		
</td></tr></tbody>