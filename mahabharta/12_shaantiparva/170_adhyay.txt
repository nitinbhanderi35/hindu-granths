<span style="font-size: 14pt; line-height: 200%">भीष्म उवाच॥<br>
<br>
ततः स विदितो राज्ञः प्रविश्य गृहमुत्तमम् ।<br>
पूजितो राक्षसेन्द्रेण निषसादासनोत्तमे ॥१॥<br>
<br>
पृष्टश्च गोत्रचरणं स्वाध्यायं ब्रह्मचारिकम् ।<br>
न तत्र व्याजहारान्यद्गोत्रमात्रादृते द्विजः ॥२॥<br>
<br>
ब्रह्मवर्चसहीनस्य स्वाध्यायविरतस्य च ।<br>
गोत्रमात्रविदो राजा निवासं समपृच्छत ॥३॥<br>
<br>
क्व ते निवासः कल्याण किङ्गोत्रा ब्राह्मणी च ते ।<br>
तत्त्वं ब्रूहि न भीः कार्या विश्रमस्व यथासुखम् ॥४॥<br>
<br>
गौतम उवाच॥<br>
<br>
मध्यदेशप्रसूतोऽहं वासो मे शबरालये ।<br>
शूद्रा पुनर्भूर्भार्या मे सत्यमेतद्ब्रवीमि ते ॥५॥<br>
<br>
भीष्म उवाच॥<br>
<br>
ततो राजा विममृशे कथं कार्यमिदं भवेत् ।<br>
कथं वा सुकृतं मे स्यादिति बुद्ध्यान्वचिन्तयत् ॥६॥<br>
<br>
अयं वै जननाद्विप्रः सुहृत्तस्य महात्मनः ।<br>
सम्प्रेषितश्च तेनायं काश्यपेन ममान्तिकम् ॥७॥<br>
<br>
तस्य प्रियं करिष्यामि स हि मामाश्रितः सदा ।<br>
भ्राता मे बान्धवश्चासौ सखा च हृदयङ्गमः ॥८॥<br>
<br>
कार्त्तिक्यामद्य भोक्तारः सहस्रं मे द्विजोत्तमाः ।<br>
तत्रायमपि भोक्ता वै देयमस्मै च मे धनम् ॥९॥<br>
<br>
ततः सहस्रं विप्राणां विदुषां समलङ्कृतम् ।<br>
स्नातानामनुसम्प्राप्तमहतक्षौमवाससाम् ॥१०॥<br>
<br>
तानागतान्द्विजश्रेष्ठान्विरूपाक्षो विशां पते ।<br>
यथार्हं प्रतिजग्राह विधिदृष्टेन कर्मणा ॥११॥<br>
<br>
बृस्यस्तेषां तु संन्यस्ता राक्षसेन्द्रस्य शासनात् ।<br>
भूमौ वरकुथास्तीर्णाः प्रेष्यैर्भरतसत्तम ॥१२॥<br>
<br>
तासु ते पूजिता राज्ञा निषण्णा द्विजसत्तमाः ।<br>
व्यराजन्त महाराज नक्षत्रपतयो यथा ॥१३॥<br>
<br>
ततो जाम्बूनदाः पात्रीर्वज्राङ्का विमलाः शुभाः ।<br>
वरान्नपूर्णा विप्रेभ्यः प्रादान्मधुघृताप्लुताः ॥१४॥<br>
<br>
तस्य नित्यं तथाषाढ्यां माघ्यां च बहवो द्विजाः ।<br>
ईप्सितं भोजनवरं लभन्ते सत्कृतं सदा ॥१५॥<br>
<br>
विशेषतस्तु कार्त्तिक्यां द्विजेभ्यः सम्प्रयच्छति ।<br>
शरद्व्यपाये रत्नानि पौर्णमास्यामिति श्रुतिः ॥१६॥<br>
<br>
सुवर्णं रजतं चैव मणीनथ च मौक्तिकम् ।<br>
वज्रान्महाधनांश्चैव वैडूर्याजिनराङ्कवान् ॥१७॥<br>
<br>
रत्नराशीन्विनिक्षिप्य दक्षिणार्थे स भारत ।<br>
ततः प्राह द्विजश्रेष्ठान्विरूपाक्षो महायशाः ॥१८॥<br>
<br>
गृह्णीत रत्नान्येतानि यथोत्साहं यथेष्टतः ।<br>
येषु येषु च भाण्डेषु भुक्तं वो द्विजसत्तमाः ॥१९॥<br>
<br>
तान्येवादाय गच्छध्वं स्ववेश्मानीति भारत ॥१९॥<br>
<br>
इत्युक्तवचने तस्मिन्राक्षसेन्द्रे महात्मनि ।<br>
यथेष्टं तानि रत्नानि जगृहुर्ब्राह्मणर्षभाः ॥२०॥<br>
<br>
ततो महार्हैस्ते सर्वे रत्नैरभ्यर्चिताः शुभैः ।<br>
ब्राह्मणा मृष्टवसनाः सुप्रीताः स्म तदाभवन् ॥२१॥<br>
<br>
ततस्तान्राक्षसेन्द्रश्च द्विजानाह पुनर्वचः ।<br>
नानादिगागतान्राजन्राक्षसान्प्रतिषिध्य वै ॥२२॥<br>
<br>
अध्यैकदिवसं विप्रा न वोऽस्तीह भयं क्वचित् ।<br>
राक्षसेभ्यः प्रमोदध्वमिष्टतो यात माचिरम् ॥२३॥<br>
<br>
ततः प्रदुद्रुवुः सर्वे विप्रसङ्घाः समन्ततः ।<br>
गौतमोऽपि सुवर्णस्य भारमादाय सत्वरः ॥२४॥<br>
<br>
कृच्छ्रात्समुद्वहन्वीर न्यग्रोधं समुपागमत् ।<br>
न्यषीदच्च परिश्रान्तः क्लान्तश्च क्षुधितश्च ह ॥२५॥<br>
<br>
ततस्तमभ्यगाद्राजन्राजधर्मा खगोत्तमः ।<br>
स्वागतेनाभ्यनन्दच्च गौतमं मित्रवत्सलः ॥२६॥<br>
<br>
तस्य पक्षाग्रविक्षेपैः क्लमं व्यपनयत्खगः ।<br>
पूजां चाप्यकरोद्धीमान्भोजनं चाप्यकल्पयत् ॥२७॥<br>
<br>
स भुक्तवान्सुविश्रान्तो गौतमोऽचिन्तयत्तदा ।<br>
हाटकस्याभिरूपस्य भारोऽयं सुमहान्मया ॥२८॥<br>
<br>
गृहीतो लोभमोहाद्वै दूरं च गमनं मम ॥२८॥<br>
<br>
न चास्ति पथि भोक्तव्यं प्राणसन्धारणं मम ।<br>
किं कृत्वा धारयेयं वै प्राणानित्यभ्यचिन्तयत् ॥२९॥<br>
<br>
ततः स पथि भोक्तव्यं प्रेक्षमाणो न किञ्चन ।<br>
कृतघ्नः पुरुषव्याघ्र मनसेदमचिन्तयत् ॥३०॥<br>
<br>
अयं बकपतिः पार्श्वे मांसराशिः स्थितो मम ।<br>
इमं हत्वा गृहीत्वा च यास्येऽहं समभिद्रुतम् ॥३१॥  12.171.35<br>
<br>
</span>
