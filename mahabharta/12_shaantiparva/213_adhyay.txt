				
<tbody><tr><td>
	<b>गुरुरुवाच।</b>	</td><td>	12-213-1x	
</td></tr>
				
				
<tr><td>
	चतुर्विधानि भूतानि स्थावराणि चराणि च।<br>अव्यक्तप्रभवान्याहुरव्यक्तनिधनानि च।<br>अव्यक्तलक्षणं विद्यादव्यक्तात्मात्मकं मनः।।	</td><td>	12-213-1a<br>12-213-1b<br>12-213-1c	
</td></tr>
				
<tr><td>
	यथाऽश्वत्थकणीकायामन्तर्भूतो महाद्रुमः।<br>निष्पन्नो दृश्यते व्यक्तमव्यक्तात्संभवस्तथा।।	</td><td>	12-213-2a<br>12-213-2b	
</td></tr>
				
<tr><td>
	`आत्मानमनुसंयाति बुद्धिरव्यक्तजा तथा।<br>तामन्वेति मनो यद्वल्लोहवर्मणि सन्निधौ।।'	</td><td>	12-213-3a<br>12-213-3b	
</td></tr>
				
<tr><td>
	अभिद्रवत्ययस्कान्तमयोनिश्चेतनं यथा।<br>स्वभावहेतुजा भावा यद्वदन्यदपीदृशम्।।	</td><td>	12-213-4a<br>12-213-4b	
</td></tr>
				
<tr><td>
	तद्वदव्यक्तजा भावाः कर्तुः कारणलक्षणाः।<br>अचेतनाश्चेतयितुः कारणादभिसंगताः।।	</td><td>	12-213-5a<br>12-213-5b	
</td></tr>
				
<tr><td>
	न भूर्न खं द्यौर्भूतानि नर्षयो न सुरासुराः।<br>नान्यदासीदृते जीवमासेदुर्न तु संहतिम्।।	</td><td>	12-213-6a<br>12-213-6b	
</td></tr>
				
<tr><td>
	सर्वं नित्यं सर्वगतं मनोहेतुत्वलक्षणम्।<br>अज्ञानकर्म निर्दिष्टमेतत्कारणलक्षणम्।।	</td><td>	12-213-7a<br>12-213-7b	
</td></tr>
				
<tr><td>
	तत्कारणेन संयुक्तं कार्यसंग्रहकारकम्।<br>येनैतद्वर्तते चक्रमनादिनिधनं महत्।।	</td><td>	12-213-8a<br>12-213-8b	
</td></tr>
				
<tr><td>
	`येन स्वभावसद्भावं हेतुभूता सकारणा।<br>एवं प्राकृतविस्तारो ह्याश्रित्य पुरुषं परम्।।'	</td><td>	12-213-9a<br>12-213-9b	
</td></tr>
				
<tr><td>
	अव्यक्तनाभं व्यक्तारं विकारपरिमण्डलम्।<br>क्षेत्रज्ञाधिष्ठितं चक्रं स्निग्धाक्षं वर्तते ध्रुवम्।।	</td><td>	12-213-10a<br>12-213-10b	
</td></tr>
				
<tr><td>
	स्निग्धत्वात्तिलवत्सर्वं चक्रेऽस्मिन्पीड्यते जगत्।<br>तिलपीडैरिवाक्रम्य भोगैरज्ञानसंभवैः।।	</td><td>	12-213-11a<br>12-213-11b	
</td></tr>
				
<tr><td>
	`प्राणेनायं हि शान्ते तु विरोधात्प्रतिपालनम्।<br>देहस्येषून्य आस्ते यः शुद्धोऽचिन्त्यः सनातनः।।	</td><td>	12-213-12a<br>12-213-12b	
</td></tr>
				
<tr><td>
	भ्रामयन्नेषतो याति कालचक्रसमन्वितः।<br>भूतानि मोहयन्नित्यं चक्रस्य च रयं गतः।।	</td><td>	12-213-13a<br>12-213-13b	
</td></tr>
				
				
<tr><td>
	स्नेहद्रव्यसमायोगे क्षेत्रपाचं न वस्तुषु।<br>तिलवत्पीडिते चक्रे ह्याधियन्त्रनिपीडिते।<br>बहिश्चाधिष्ठिते यद्वज्ज्ञानिनां कर्मसंभवम्'।।	</td><td>	12-213-14a<br>12-213-14b<br>12-213-14c	
</td></tr>
				
<tr><td>
	कर्म तत्कुरुते तर्षादहंकारपरिग्रहम्।<br>कार्यकारणसंयोगे स हेतुरुपपादितः।।	</td><td>	12-213-15a<br>12-213-15b	
</td></tr>
				
				
<tr><td>
	`यथाऽऽकर्ण्य च तच्छिष्यस्तत्वज्ञानमनुत्तमम्।'<br>नात्येति कारणं कार्यं न कार्यं कारणं तथा।<br>कार्याण्यमूनि करणे कालो भवति हेतुमान्।।	</td><td>	12-213-16a<br>12-213-16b<br>12-213-16c	
</td></tr>
				
<tr><td>
	हेतुयुक्ताः प्रकृतयो विकाराश्च परस्परम्।<br>अन्योन्यमभिवर्तन्ते पुरुषाधिष्ठिताः सदा।।	</td><td>	12-213-17a<br>12-213-17b	
</td></tr>
				
<tr><td>
	सत्वरजस्तामसैर्भावैश्च्युतो हेतुबलान्वितः।<br>क्षेत्रज्ञमेवानयाति पांसुर्वातेरितो यथा।।	</td><td>	12-213-18a<br>12-213-18b	
</td></tr>
				
<tr><td>
	न च तैः स्पृश्यते भावैर्न ते तेन महात्मना।<br>सरजस्कोऽरजस्कश्च स वै वायुर्भवेद्यथा।।	</td><td>	12-213-19a<br>12-213-19b	
</td></tr>
				
<tr><td>
	तथैतदन्तरं विद्यात्सत्वक्षेत्रज्ञयोर्बुधः।<br>अभ्यासात्स तथा युक्तो न गच्छेत्प्रकृतिं पुनः।।	</td><td>	12-213-20a<br>12-213-20b	
</td></tr>
				
<tr><td>
	संदेहमेतमुत्पन्नमच्छिनद्भगवानृषिः।<br>तथा वार्तां समीक्षेत कृतलक्षणसंविदम्।।	</td><td>	12-213-21a<br>12-213-21b	
</td></tr>
				
<tr><td>
	बीजान्यग्न्युपदग्धानि नरो हन्ति यथा पुनः।<br>ज्ञानदग्धैस्तथा क्लेशैर्नात्मा संपद्यते पुनः।।	</td><td>	12-213-22a<br>12-213-22b	
</td></tr>
<tr><td>
	।। इति श्रीमन्महाभारते शान्तिपर्वणि <br>मोक्षधर्मपर्वणि त्रयोदशाधिकद्विशततमोऽध्यायः।। 213।।	</td><td>		
</td></tr></tbody>