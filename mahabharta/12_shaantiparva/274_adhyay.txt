<span style="font-size: 14pt; line-height: 200%">युधिष्ठिर उवाच।	<br>
अविरोधेन भूतानां त्यागः षाड्गुण्यकारकः।<br>
यः स्यादुमयभाग्धर्मस्तन्मे ब्रूहि पितामह।।	12-274-1<br>
<br>
गार्हस्थ्यस्य च धर्मस्य योगधर्मस्य चोभयोः।<br>
अदूरसंप्रस्थितयोः किंस्विच्छ्रेयः पितामह।।	12-274-2<br>
<br>
भीष्म उवाच।	<br>
उभौ धर्मौ महाभागावुभौ परमदुश्चरौ।<br>
उभौ महाफलौ तौ तु सद्भिराचरितावुभौ।।	12-274-3<br>
<br>
अव ते वर्तयिष्यासि प्रामाण्यमुभयोस्तयोः।<br>
शुणुष्वैकमताः पार्थ च्छिन्नधर्मार्थसंशयम्।।	12-274-4<br>
<br>
अत्राप्युदाहरन्तीममितिहासं पुरातनम्।<br>
कपिलस्य गोश्च संवादं तन्निबोध युधिष्ठिर।।	12-274-5<br>
<br>
आम्नायमनुपश्यन्हि पुराणं शाश्वतं ध्रुवम्।<br>
नहुषः पूर्वमालेभे त्वष्टुर्गामिति नः श्रुतम्।।	12-274-6<br>
<br>
तां नियुक्तामदीनात्मा सत्वस्थः संयमे रतः।<br>
ज्ञानवान्नियताहारो ददर्श कपिलस्तथा।।	12-274-7<br>
<br>
स बुद्धिमुत्तमां प्राप्तो नैष्ठिकीमकुतोभयाम्।<br>
स्वरेण शिथिलां सत्यां वेदा 3 इत्यब्रवीत्सकृत्।।	12-274-8<br>
<br>
तां गामृषिः स्यूमरश्मिः प्रविश्य यतिमब्रवीत्।<br>
हंहो वेदा 3 यदि मता धर्माः केनापरे मताः।।	12-274-9<br>
<br>
तपस्विनो धृतिमतः श्रुतिविज्ञानचक्षुषः।<br>
सर्वमार्षं हि मन्यन्ते व्याहृतं विदितात्मनः।।	12-274-10<br>
<br>
तस्यैवं गततृष्णस्य विज्वरस्य निराशिषः।<br>
का विवक्षाऽस्ति वेदेषु निरारम्भस्य सर्वतः।।	12-274-11<br>
<br>
कपिल उवाच।	<br>
नाहं वेदान्विनिन्दामि न विवक्ष्यामि कर्हिचित्।<br>
पृथगाश्रमिणां कर्माण्येकार्थानीति नः श्रुतम्।।	12-274-12<br>
<br>
गच्छत्येव परित्यागी वानप्रस्थश्च गच्छति।<br>
गृहस्थो ब्रह्मचारी च उभौ तावपि गच्छतः।।	12-274-13<br>
<br>
देवयाना हि पन्थानश्चत्वारः शाश्वता मताः।<br>
नैषां ज्यायः कनीयस्त्वं फलेषूक्तं बलाबलम्।।	12-274-14<br>
<br>
एवं विदित्वा सर्वार्थानारभेतेति वैदिकम्।<br>
नारभेतेति चान्यत्र नैष्ठिकी श्रूयते श्रुतिः।।	12-274-15<br>
<br>
अनारम्भे ह्यदोषः स्यादारम्भे दोष उत्तमः।<br>
एवं स्थितस्य शास्त्रस्य दुर्विज्ञेयं बलाबलम्।।	12-274-16<br>
<br>
यदत्र किंचित्प्रत्यक्षमहिंसायाः परं मतम्।<br>
ऋते त्वागमशास्त्रेभ्यो ब्रूहि तद्यदि पश्यसि।।	12-274-17<br>
<br>
स्यूमरश्मिरुवाच।<br>
स्वर्गकामो यजेतेति सततं श्रूयते श्रुतिः।<br>
फलं प्रकल्प्य पूर्वं हि ततो यज्ञः प्रतायते।।	12-274-18<br>
<br>
अजश्चाश्वश्च मेषश्च र्गौश्च पक्षिगणाश्च ये।<br>
ग्राम्यारण्याश्चौषधयः प्राणस्यान्नमिति श्रुतिः।।	12-274-19<br>
<br>
तथैवान्नं ह्यहरहः सायंप्रातर्निरूप्यते।<br>
पशवश्चाथ धान्यं च यज्ञस्याङ्गमिति श्रुतिः।।	12-274-20<br>
<br>
एतानि सह यज्ञेन प्रजापतिरकल्पयत्।<br>
तेन प्रजापतिर्देवान्यज्ञेनायजत प्रभुः।।	12-274-21<br>
<br>
तदन्योन्यवराः सर्वे प्राणिनः सप्तसप्त च।।	12-274-22<br>
`गौरजो मनुजः श्वा वा अश्वाश्वतरगर्दभाः।<br>
एते ग्राम्याः समाख्याताः पशवः सप्त साधुभिः।।	12-274-23<br>
<br>
सिंहा व्याघ्रा वराहाश्च महिषा वारणास्तथा।<br>
हरिणः शललाश्चैव सप्तारण्यास्तथा स्मृताः।।'	12-274-24<br>
<br>
यज्ञेषूपाकृतं विश्वं प्राहुरुत्तमसंज्ञितम्।।	12-274-25<br>
एतच्चैवाभ्यनुज्ञातं पूर्वैः पूर्वतरैस्तथा।<br>
को जातु न विचिन्वीत विद्वान्स्वां शक्तिमात्मनः।।	12-274-26<br>
<br>
पशवश्च मनुष्याश्च द्रुमाश्चौषधिभिः सह।<br>
स्वर्गमेवाभिकाङ्क्षन्ते न च स्वर्गोस्ति ते मखात्।।	12-274-27<br>
<br>
ओषध्यः पशवो वृक्षा वीरुदाज्यं पयो दधि।<br>
हविर्भूमिर्दिशः श्रद्धा कालश्चैतानि द्वादश।।	12-274-28<br>
<br>
ऋचो यजूंषि सामानि ऋत्विजश्चापि षोडश।<br>
अग्निर्ज्ञेयो गृहपतिः स सप्तदश उच्यते।।	12-274-29<br>
<br>
अङ्गान्येतानि यज्ञस्य यज्ञो मूलमिति श्रुतिः।<br>
आज्येन पयसा दध्ना शकृताऽऽमिक्षया त्वचा।।	12-274-30<br>
<br>
बालैः शृङ्गेण पादेन संभवत्येव गौर्मखम्।<br>
एवं प्रत्यकेशः सर्वं यद्यदस्य विधीयते।।	12-274-31<br>
<br>
यज्ञं वहन्ति संभूय सहर्त्विग्भिः सदक्षिणैः।<br>
संहृत्यैतानि सर्वाणि यज्ञं निर्वर्तयन्त्युत।।	12-274-32<br>
<br>
यज्ञार्थानि हि सृष्टानि यथार्था श्रूयते श्रुतिः।<br>
एवं पूर्वतराः पूर्वे प्रवृत्ताश्चैव मानवाः।।	12-274-33<br>
<br>
न हिनस्ति नारभते नाभिद्रुह्यति किंचन।<br>
यज्ञैर्यष्टव्यमित्येव यो यजत्यफलेप्सया।।	12-274-34<br>
<br>
यज्ञाङ्गान्यपि चैतानि यथोक्तान्यपि सर्वशः।<br>
विधिना विधियुक्तानि तारयन्ति परस्परम्।।	12-274-35<br>
<br>
आम्नायमार्षं पश्यामि यस्मिन्वेदाः प्रतिष्ठिताः।<br>
तं विद्वांसोऽनुपश्यन्ति ब्राह्मणस्यानुदर्शनात्।।	12-274-36<br>
<br>
ब्राह्मणप्रभवो यज्ञो ब्राह्मणार्पण एव च।<br>
अनुयज्ञं जगत्सर्वं यज्ञश्चानुजगत्सदा।।	12-274-37<br>
<br>
ओमिति ब्रह्मणो योनिर्नमः स्वाहा स्वधा वषट्।<br>
यस्यैतानि प्रयुज्यन्ते यथाशक्ति कृतान्यपि।।	12-274-38<br>
<br>
न तस्य त्रिषु लोकेषु परलोकभयं विदुः।<br>
इति वेदा वदन्तीह सिद्धाश्च परमर्षयः।।	12-274-39<br>
<br>
ऋचो यजूंहि सामानि स्तोत्राश्च विधिचोदिताः।<br>
यस्मिन्नेतानि सर्वाणि भवन्तीह स वै द्विजः।।	12-274-40<br>
<br>
अग्न्याधेये यद्भवति यच्च सोमे सुते द्विज।<br>
यच्चेतरैर्महायज्ञैर्वेद तद्भगवांस्तथा।।	12-274-41<br>
<br>
तस्माद्ब्रह्मन्यजेच्चैव याजयेच्चाविचारयन्।<br>
यजतो यज्ञविधिना प्रेत्य स्वर्गफलं महत्।।	12-274-42<br>
<br>
नायं लोकोस्त्ययज्ञानां परश्चेति विनिश्चयः।<br>
वेदवादविदश्चैव प्रमाणमुभयं तदा।।	12-274-43<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि<br>
चतुःसप्तत्यधिकद्विशततमोऽध्यायः।। 274।।	<br>
<br>
</span>
