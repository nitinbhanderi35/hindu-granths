				
<tbody><tr><td>
	<b>वासुदेव उवाच।</b>	</td><td>	12-48-1x	
</td></tr>
				
<tr><td>
	शृणु कौन्तेय रामस्य प्रभावो यो मया श्रुतः।<br>महर्षीणां कथयतां कारणं तस्य जन्म च।।	</td><td>	12-48-1a<br>12-48-1b	
</td></tr>
				
<tr><td>
	यथा च जामदग्न्येन कोटिशः क्षत्रिया हताः।<br>उद्भूता राजवंशेषु ये भूयो भारते हताः।।	</td><td>	12-48-2a<br>12-48-2b	
</td></tr>
				
<tr><td>
	जह्नोरजस्तु तनयो बलाकाश्चस्तु तत्सुतः।<br>कुशिको नाम धर्मज्ञस्तस्य पुत्रो महीपते।।	</td><td>	12-48-3a<br>12-48-3b	
</td></tr>
				
<tr><td>
	अग्र्यं तपः समातिष्ठत्सहस्राक्षसमो भुवि।<br>पुत्रं लभेयमजितं त्रिलोकेश्वरमित्युत।।	</td><td>	12-48-4a<br>12-48-4b	
</td></tr>
				
<tr><td>
	तमुग्रतपसं दृष्ट्वा सहस्राक्षः पुरंदरः।<br>समर्थं पुत्रजनने स्वयमेवैत्य भारत।।	</td><td>	12-48-5a<br>12-48-5b	
</td></tr>
				
<tr><td>
	पुत्रत्वमगमद्राजंस्तस्य लोकेश्वरेश्वरः।<br>गाधिर्नामाभवत्पुत्रः कौशिकः पाकशासनः।।	</td><td>	12-48-6a<br>12-48-6b	
</td></tr>
				
<tr><td>
	तस्य कन्याऽभवद्राजन्नाम्ना सत्यवती प्रभो।<br>तां गाधिर्भृगुपुत्राय ऋचीकाय ददौ प्रभुः।।	</td><td>	12-48-7a<br>12-48-7b	
</td></tr>
				
<tr><td>
	ततस्तया हि कौन्तेय भार्गवः कुरुनदनः।<br>पुत्रार्थं श्रपयामास चरुं गाधेस्तथैव च।।	</td><td>	12-48-8a<br>12-48-8b	
</td></tr>
				
<tr><td>
	आहूय चाह तां भार्यामृचीको भार्गवस्तदा।<br>उपयोज्यश्चरुरयं त्वया मात्राऽप्ययं तव।।	</td><td>	12-48-9a<br>12-48-9b	
</td></tr>
				
<tr><td>
	तस्या जनिष्यते पुत्रो दीप्तिमान्क्षत्रियर्षभः।<br>अजय्यः क्षत्रियैर्लोके क्षत्रियर्षभसूदनः।।	</td><td>	12-48-10a<br>12-48-10b	
</td></tr>
				
<tr><td>
	तवापि पुत्रं कल्याणि धृतिमन्तं शमात्मकम्।<br>तपोन्वितं द्विजश्रेष्ठं चरुरेष विधास्यति।।	</td><td>	12-48-11a<br>12-48-11b	
</td></tr>
				
<tr><td>
	इत्येवमुक्त्वा तां भार्यां सर्चीको भृगुनन्दनः।<br>तपस्यभिरतः श्रीमाञ्जगामारण्यमेव हि।।	</td><td>	12-48-12a<br>12-48-12b	
</td></tr>
				
<tr><td>
	एतस्मिन्नेव काले तु तीर्थयात्रापरो नृपः।<br>गाधिः सदारः संप्राप्त ऋचीकस्याश्रमं प्रति।।	</td><td>	12-48-13a<br>12-48-13b	
</td></tr>
				
<tr><td>
	चरुद्वयं गृहीत्वा तु राजन्सत्यवती तदा।<br>भर्त्रा दत्तं प्रसन्नेन मात्रे हृष्टा न्यवेदयत्।।	</td><td>	12-48-14a<br>12-48-14b	
</td></tr>
				
<tr><td>
	माता तु तस्याः कौन्तेय दुहित्रे स्वं चरुं ददौ।<br>तस्याश्ररुमथाज्ञातमात्मसंस्थं चकार ह।।	</td><td>	12-48-15a<br>12-48-15b	
</td></tr>
				
<tr><td>
	अथ सत्यवती गर्भं क्षत्रियान्तकरं तदा।<br>धारयामास दीप्तेन वपुषा घोरदर्शनम्।।	</td><td>	12-48-16a<br>12-48-16b	
</td></tr>
				
<tr><td>
	तामृचीकस्तदा दृष्ट्वा ध्यानयोगेन भारत।<br>अब्रवीद्भृगुशार्दूलः स्वां भार्यां देवरूपिणीम्।।	</td><td>	12-48-17a<br>12-48-17b	
</td></tr>
				
				
<tr><td>
	मात्राऽसि व्यंसिता भद्रे चरुव्यत्यासहेतुना।<br>तस्माज्जनिष्यते पुत्रः क्रूरकर्माऽत्यमर्षणः।<br>`जनयिष्यति माता ते ब्रह्मभूतं तपोधनम्।।'	</td><td>	12-48-18a<br>12-48-18b<br>12-48-18c	
</td></tr>
				
<tr><td>
	विश्वं हि ब्रह्म सुमहच्चरौ तव समाहितम्।<br>क्षत्रवीर्यं च सकलं तव मात्रे समर्पितम्।।	</td><td>	12-48-19a<br>12-48-19b	
</td></tr>
				
<tr><td>
	विपर्ययेण ते भद्रे नैतदेवं भविष्यति।<br>मातुस्ते ब्राह्मणो भूयात्तव च क्षत्रियः सुतः।।	</td><td>	12-48-20a<br>12-48-20b	
</td></tr>
				
<tr><td>
	सैवमुक्ता महाभागा भर्त्रा सत्यवती तदा।<br>पपात शिरसा तस्मै वेपन्ती चाब्रवीदिदम्।।	</td><td>	12-48-21a<br>12-48-21b	
</td></tr>
				
<tr><td>
	नार्होऽसि भगवन्नद्य वक्तुमेवंविधं वचः।<br>ब्राह्मणापशदं पुत्रं प्राप्स्यसीति हि मां प्रभो।।	</td><td>	12-48-22a<br>12-48-22b	
</td></tr>
<tr><td>
	<b>ऋचीक उवाच।</b>	</td><td>	12-48-23x	
</td></tr>
				
<tr><td>
	नैष संकल्पितः कामो मया भद्रे तथा त्वयि।<br>उग्रकर्मा भवेत्पुत्रश्चरुव्यत्यासहेतुना।।	</td><td>	12-48-23a<br>12-48-23b	
</td></tr>
<tr><td>
	<b>सत्यवत्युवाच।</b>	</td><td>	12-48-24x	
</td></tr>
				
<tr><td>
	इच्छँल्लोकानपि मुने सृजेथाः किं पुनः सुतम्।<br>शमात्मकमृजुं पुत्रं दातुमर्हसि मे प्रभो।।	</td><td>	12-48-24a<br>12-48-24b	
</td></tr>
<tr><td>
	<b>ऋचीक उवाच।</b>	</td><td>	12-48-25x	
</td></tr>
				
<tr><td>
	नोक्तपूर्वं मया भद्रे स्वैरेष्वप्यनृतं वचः।<br>किमुताग्निं समाधाय मन्त्रवच्चरुसाधने।।	</td><td>	12-48-25a<br>12-48-25b	
</td></tr>
				
<tr><td>
	[दृष्टमेतत्पुरा भद्रे ज्ञातं च तपसा मया।<br>ब्रह्मभूतं हि सकलं पितुस्तव कुलं भवेत्।।]	</td><td>	12-48-26a<br>12-48-26b	
</td></tr>
<tr><td>
	<b>सत्यवत्युवाच।</b>	</td><td>	12-48-27x	
</td></tr>
				
<tr><td>
	काममेवं भवेत्पौत्रो मामैवं तनयः प्रभो।<br>शमात्मकमृजुं पुत्रं लभेयं जपतां वर।।	</td><td>	12-48-27a<br>12-48-27b	
</td></tr>
<tr><td>
	<b>ऋचीक उवाच।</b>	</td><td>	12-48-28x	
</td></tr>
				
<tr><td>
	पुत्रे नास्ति विशेषो मे पौत्रे च वरवर्णिनि।<br>यथा त्वयोक्तं वचनं तथा भद्रे भविष्यति।।	</td><td>	12-48-28a<br>12-48-28b	
</td></tr>
<tr><td>
	<b>वासुदेव उवाच।</b>	</td><td>	12-48-29x	
</td></tr>
				
<tr><td>
	ततः सत्यवती पुत्रं जनयामास भार्गवम्।<br>तपस्यभिरतं शान्तं जमदग्निं यतव्रतम्।।	</td><td>	12-48-29a<br>12-48-29b	
</td></tr>
				
<tr><td>
	विश्वामित्रं च दायादं गाधिः कुशिकनन्दनः।<br>प्राप ब्रह्मर्षिसमितं विश्वेन ब्रह्मणा युतम्।।	</td><td>	12-48-30a<br>12-48-30b	
</td></tr>
				
<tr><td>
	ऋचीको जनयामास जमदग्निं तपोनिधिम्।<br>सोऽपि पुत्रं ह्यजनयज्जमदग्निः सुदारुणम्।।	</td><td>	12-48-31a<br>12-48-31b	
</td></tr>
				
<tr><td>
	सर्वविद्यान्तगं श्रेष्ठं धनुर्वेदस्य पारगम्।<br>रामं क्षत्रियहन्तारं प्रदीप्तमिव पावकम्।।	</td><td>	12-48-32a<br>12-48-32b	
</td></tr>
				
<tr><td>
	[तेषयित्वा महादेवं पर्वते गन्धमादने।<br>अस्त्राणि वरयामास परशुं चातितेजसम्।।	</td><td>	12-48-33a<br>12-48-33b	
</td></tr>
				
<tr><td>
	स तेनाकुण्ठधारेण ज्वलितानलवर्चसा।<br>कुठारेणाप्रमेयेण लोकेष्वप्रतिमोऽभवत्।।]	</td><td>	12-48-34a<br>12-48-34b	
</td></tr>
				
<tr><td>
	एतस्मिन्नेव काले तु कृतवीर्यात्मजो बली।<br>अर्जुनो नाम तेजस्वी क्षत्रियो हैहयाधिपः।।	</td><td>	12-48-35a<br>12-48-35b	
</td></tr>
				
<tr><td>
	दत्तात्रेयप्रसादेन राजा बाहुसहस्रवान्।<br>चक्रवर्ती महातेजा विप्राणामाश्वमेधिके।।	</td><td>	12-48-36a<br>12-48-36b	
</td></tr>
				
<tr><td>
	ददौ स पृथिवीं सर्वां सप्तद्वीपां सपर्वताम्।<br>सबाह्वस्त्रबलेनाजौ जित्वा परमधर्मवित्।।	</td><td>	12-48-37a<br>12-48-37b	
</td></tr>
				
<tr><td>
	तृषितेन च कौन्तेय भिक्षितश्चित्रभानुना।<br>सहस्त्रबाहुर्विक्रान्तः प्रादाद्भिक्षामथाग्नये।।	</td><td>	12-48-38a<br>12-48-38b	
</td></tr>
				
<tr><td>
	ग्रामान्पुराणि राष्ट्राणि घोषांश्चैव तु वीर्यवान्।<br>जज्वाल तस्य वाणेद्धचित्रभानुर्दिधक्षया।।	</td><td>	12-48-39a<br>12-48-39b	
</td></tr>
				
<tr><td>
	स तस्य पुरुषेन्द्रस्य प्रभावेण महौजसः।<br>ददाह कार्तवीर्यस्य शैलानपि धरामपि।।	</td><td>	12-48-40a<br>12-48-40b	
</td></tr>
				
<tr><td>
	स शून्यमाश्रमारण्यमापवस्य महात्मनः।<br>ददाह पवनेनेद्धश्चित्रभानुः सहैहयः।।	</td><td>	12-48-41a<br>12-48-41b	
</td></tr>
				
<tr><td>
	आपवस्तं ततो रोषाच्छशापार्जुनमच्युत।<br>दग्धे श्रमे महाबाहो कार्तवीर्येण वीर्यवान्।।	</td><td>	12-48-42a<br>12-48-42b	
</td></tr>
				
<tr><td>
	त्वया न वर्जितं यस्मान्ममेदं हि महद्वनम्।<br>दग्धं तस्माद्रणे रामो बाहूंस्ते च्छेत्स्यतेऽर्जुन।।	</td><td>	12-48-43a<br>12-48-43b	
</td></tr>
				
				
<tr><td>
	अर्जुनस्तु महातेजा बली नित्यं शमात्मकः।<br>ब्रह्मण्यश्च शरण्यश्च दाता शूरश्च भारत।<br>नाचिन्तयत्तदा शापं तेन दत्तं महात्मना।।	</td><td>	12-48-44a<br>12-48-44b<br>12-48-44c	
</td></tr>
				
<tr><td>
	तस्य पुत्राः सुबलिनः शापेनासन्पितुर्वधे।<br>निमित्तमवलिप्ता वै नृशंसाश्चैव नित्यदा।।	</td><td>	12-48-45a<br>12-48-45b	
</td></tr>
				
<tr><td>
	जमदग्नेस्तु धेन्वास्ते वत्समानिन्युरच्युत।<br>अज्ञातं कार्तवीर्यस्य हैहयेन्द्रस्य धीमतः।।	</td><td>	12-48-46a<br>12-48-46b	
</td></tr>
				
<tr><td>
	तन्निमित्तमभूद्युद्धं जामदग्नेर्महात्मनः।<br>ततोऽर्जुनस्य बाहून्स चिच्छेद रुषितोऽनघ।।	</td><td>	12-48-47a<br>12-48-47b	
</td></tr>
				
<tr><td>
	तं भ्रमन्तं ततो वत्सं जामदग्न्यः स्वमाश्रमम्।<br>प्रत्यानयत राजेन्द्र तेषामन्तः पुरात्प्रभुः।।	</td><td>	12-48-48a<br>12-48-48b	
</td></tr>
				
				
<tr><td>
	अर्जुनस्य सुतास्ते तु संभूयाबुद्धयस्तदा।<br>गत्वाऽऽश्रममसंबुद्धा जमदग्नेर्महात्मनः।<br>अपातयन्त भल्लाग्रैः शिरः कायान्नराधिप।।	</td><td>	12-48-49a<br>12-48-49b<br>12-48-49c	
</td></tr>
				
<tr><td>
	समित्कुशार्थं रामस्य निर्यातस्य यशस्विनः।<br>`प्रत्यक्षं राममातुश्च तथैवाश्रमवासिनाम्।।	</td><td>	12-48-50a<br>12-48-50b	
</td></tr>
				
<tr><td>
	श्रुत्वा रामस्तमर्थं च क्रुद्धः कालानलोपमः।<br>धनुर्वेदेऽद्वितीयो हि दिव्यास्त्रैः समलंकृतः।।	</td><td>	12-48-51a<br>12-48-51b	
</td></tr>
				
				
<tr><td>
	चन्द्रबिम्बार्धसंकाशं परशुं गृह्य भार्गवः।'<br>ततः पितृवधामर्षाद्रामः परममन्युमान्।<br>निःक्षत्रियां प्रतिश्रुत्य महीं शस्त्रमगृह्णत।।	</td><td>	12-48-52a<br>12-48-52b<br>12-48-52c	
</td></tr>
				
<tr><td>
	ततः स भृगुशार्दूलः कार्तवीर्यस्य वीर्यवान्।<br>विक्रम्य निजघानाशु पुत्रान्पौत्रांश्च सर्वशः।।	</td><td>	12-48-53a<br>12-48-53b	
</td></tr>
				
<tr><td>
	स हैहयसहस्राणि हत्वा परममन्युमान्।<br>महीं सागरपर्यन्तां चकार रुधिरोक्षिताम्।।	</td><td>	12-48-54a<br>12-48-54b	
</td></tr>
				
<tr><td>
	स तथा सुमहातेजाः कृत्वा निःक्षत्रियां महीम्।<br>कृपया परयाऽऽविष्टो वनमेव जगाम ह।।	</td><td>	12-48-55a<br>12-48-55b	
</td></tr>
				
<tr><td>
	ततो वर्षसहस्रेषु समतीतेषु केषुचित्।<br>कोपं संप्राप्तवांस्तत्र प्रकृत्या कोपनः प्रभुः।।	</td><td>	12-48-56a<br>12-48-56b	
</td></tr>
				
<tr><td>
	विश्वामित्रस्य पौत्रस्तु रैभ्यपुत्रो महातपाः।<br>परावसुर्महाराज क्षिप्त्वाऽऽह जनसंसदि।।	</td><td>	12-48-57a<br>12-48-57b	
</td></tr>
				
<tr><td>
	ये ते ययातिपतने यज्ञे सन्तः समागताः।<br>प्रतर्दनप्रभृतयो राम किं क्षत्रिया न ते।।	</td><td>	12-48-58a<br>12-48-58b	
</td></tr>
				
<tr><td>
	मिथ्याप्रतिज्ञो राम त्वं कत्थसे जनसंसदि।<br>भयात्क्षत्रियवीराणां पर्वतं समुपाश्रितः।।	</td><td>	12-48-59a<br>12-48-59b	
</td></tr>
				
<tr><td>
	सा पुनः क्षत्रियशतैः पृथिवी सर्वतः स्तृता।<br>परावसोर्वचः श्रुत्वा शस्त्रं जग्राह भार्गवः।।	</td><td>	12-48-60a<br>12-48-60b	
</td></tr>
				
<tr><td>
	ततो ये क्षत्रिया राजञ्शतशस्तेन वर्जिताः।<br>ते विवृद्धा महावीर्याः पृथिवीपतयोऽभवन्।।	</td><td>	12-48-61a<br>12-48-61b	
</td></tr>
				
<tr><td>
	स पुनस्ताञ्जघानाशु बालानपि नराधिप।<br>गर्भस्थैस्तु मही व्याप्ता पुनरेवाभवत्तदा।।	</td><td>	12-48-62a<br>12-48-62b	
</td></tr>
				
<tr><td>
	जातंजातं स गर्भं तु पुनरेव जघान ह।<br>अरक्षंश्च सुतान्कांश्चित्तदा क्षत्रिययोषितः।।	</td><td>	12-48-63a<br>12-48-63b	
</td></tr>
				
<tr><td>
	त्रिःसप्तकृत्वः पृथिवीं कृत्वा निःक्षत्रियां प्रभुः।<br>दक्षिणामश्वमेधान्ते कश्यपायाददत्ततः।।	</td><td>	12-48-64a<br>12-48-64b	
</td></tr>
				
<tr><td>
	स क्षत्रियाणां शेषार्थं करेणोद्दिश्य कश्यपः।<br>स्रुक्प्रग्रहवता राजंस्ततो वाक्यमथाब्रवीत्।।	</td><td>	12-48-65a<br>12-48-65b	
</td></tr>
				
<tr><td>
	गच्छ पारं समुद्रस्य दक्षिणस्य महामुने।<br>न ते मद्विषये राम वस्तव्यमिह कर्हिचित्।।	</td><td>	12-48-66a<br>12-48-66b	
</td></tr>
				
<tr><td>
	`पृथिवी दक्षिणा दत्ता वाजिमेधे मम त्वया।<br>पुनरस्याः पृथिव्या हि दत्त्वा दातुमनीश्वरः।।'	</td><td>	12-48-67a<br>12-48-67b	
</td></tr>
				
<tr><td>
	ततः शूर्पाकरं देशं सागरस्तस्य निर्ममे।<br>संत्रासाज्जामदग्न्यस्य सोऽपरान्तमहीतलम्।।	</td><td>	12-48-68a<br>12-48-68b	
</td></tr>
				
<tr><td>
	कश्यपस्तां महाराज प्रतिगृह्य वसुंधराम्।<br>कृत्वा ब्राह्मणसंस्थां वै प्रविष्टः सुमहद्वनम्।।	</td><td>	12-48-69a<br>12-48-69b	
</td></tr>
				
<tr><td>
	ततः शूद्राश्च वैश्याश्च यथा स्वैरप्रचारिणः।<br>अवर्तन्त द्विजाग्र्याणां दारेषु भरतर्षभ।।	</td><td>	12-48-70a<br>12-48-70b	
</td></tr>
				
<tr><td>
	अराजके जीवलोके दुर्बला बलवत्तरैः।<br>वध्यन्ते न हि वित्तेषु प्रभुत्वं कस्यचित्तदा।।	</td><td>	12-48-71a<br>12-48-71b	
</td></tr>
				
<tr><td>
	`ब्राह्मणाः क्षत्रिया वैश्याः शृद्राश्चोत्पथगामिनः।<br>परस्परं समाश्रित्य घातयन्त्यपथस्थिताः।।	</td><td>	12-48-72a<br>12-48-72b	
</td></tr>
				
<tr><td>
	स्वधर्मं ब्राह्मणास्त्यक्त्वा पाषण्‍डत्वं समाश्रिताः।<br>चौरिकानृतमायाश्च सर्वे चैव प्रकुर्वते।।	</td><td>	12-48-73a<br>12-48-73b	
</td></tr>
				
<tr><td>
	स्वधर्मस्थान्द्विजान्हत्वा तथाऽऽश्रमनिवासिनः।<br>वैश्याः सत्पथसंस्थाश्च शूद्रा ये चैव धार्मिकाः।।	</td><td>	12-48-74a<br>12-48-74b	
</td></tr>
				
<tr><td>
	तान्सर्वान्घातयन्ति स्म दुराचाराः सुनिर्भयाः।<br>यज्ञाध्ययनशीलांश्च आश्रमस्थांस्तपस्विनिः।।	</td><td>	12-48-75a<br>12-48-75b	
</td></tr>
				
<tr><td>
	गोबालवृद्धनारीणां नाशं कुर्वन्ति चापरे।<br>आन्वीक्षकी त्रयी वार्ता न च नीतिः प्रवर्तते।।	</td><td>	12-48-76a<br>12-48-76b	
</td></tr>
				
<tr><td>
	व्रात्यतां समनुप्राप्ता बहवो हि द्विजातयः।<br>अधरोत्तरापचारेण म्लेच्छभूताश्च सर्वशः।। '	</td><td>	12-48-77a<br>12-48-77b	
</td></tr>
				
				
<tr><td>
	ततः कालेन पृथिवी पीड्यमाना दुरात्मभिः।<br>विपर्ययेण तेनाशु प्रविवेश पसातलम्।<br>अरक्ष्यमाणा विधिवत्क्षत्रियैर्धर्मरक्षिभिः।।	</td><td>	12-48-78a<br>12-48-78b<br>12-48-78c	
</td></tr>
				
				
<tr><td>
	तां दृष्ट्वा द्रवतीं तत्र संत्रासात्स महामनाः।<br>ऊरुणा धारयामास कश्यपः पृथिवीं ततः।<br>निमज्जन्तीं ततो राजंस्तेनोर्वीति मही स्मृता।।	</td><td>	12-48-79a<br>12-48-79b<br>12-48-79c	
</td></tr>
				
<tr><td>
	रक्षणार्थं समुद्दिश्य ययाचे पृथिवी तदा।<br>प्रसाद्य कश्यपं देवी क्षत्रियान्बाहुशालिनः।।	</td><td>	12-48-80a<br>12-48-80b	
</td></tr>
<tr><td>
	<b>पृथिव्युवाच।</b>	</td><td>	12-48-81x	
</td></tr>
				
<tr><td>
	सन्ति ब्रह्मन्मया गुप्ताः स्त्रीषु क्षत्रियपुङ्गवाः।<br>हैहयानां कुले जातास्ते संरक्षन्तु मां मुने।।	</td><td>	12-48-81a<br>12-48-81b	
</td></tr>
				
<tr><td>
	अस्ति पौरवदायादो विदूरथसुतः प्रभो।<br>ऋक्षैः संवर्धितो विप्र ऋक्षवत्यथ पर्वते।।	</td><td>	12-48-82a<br>12-48-82b	
</td></tr>
				
<tr><td>
	तथाऽनुकम्पमानेन यज्वनाथामितौजसा।<br>पराशरेण दायादः सौदासस्याभिरक्षितः।।	</td><td>	12-48-83a<br>12-48-83b	
</td></tr>
				
<tr><td>
	सर्वकर्माणि कुरुते शूद्रवत्तस्य स द्विजः।<br>सर्वकर्मेत्यभिख्यातः स मां रक्षतु पार्थिवः।।	</td><td>	12-48-84a<br>12-48-84b	
</td></tr>
				
<tr><td>
	शिबिपुत्रो महातेजा गोपतिर्नाम नामतः।<br>वने संवर्धितो गोभिः सोऽभिरक्षतु मां मुने।।	</td><td>	12-48-85a<br>12-48-85b	
</td></tr>
				
<tr><td>
	प्रतर्दनस्य पुत्रस्तु वत्सो नाम महाबलः।<br>वत्सैः संवर्धितो गोष्ठे स मां रक्षतु पार्थिवः।।	</td><td>	12-48-86a<br>12-48-86b	
</td></tr>
				
<tr><td>
	दधिवाहनपुत्रस्तु पौत्रो दिविरथस्य च।<br>अङ्गः स गौतमेनासीद्गङ्गाकूलेऽभिरक्षितः।।	</td><td>	12-48-87a<br>12-48-87b	
</td></tr>
				
<tr><td>
	बृहद्रथो महातेजा भूरिभूतिपरिष्कृतः।<br>गोलाङ्गूलैर्महाभागो गृध्रकूटेऽभिरक्षितः।।	</td><td>	12-48-88a<br>12-48-88b	
</td></tr>
				
<tr><td>
	मरुत्तस्यान्ववाये च रक्षिताः क्षत्रियात्मजाः।<br>मरुत्पतिसमा वीर्ये समुद्रेणाभिरक्षिताः।।	</td><td>	12-48-89a<br>12-48-89b	
</td></tr>
				
<tr><td>
	एते क्षत्रियदायादास्तत्रतत्र परिश्रुताः।<br>व्योकारहेमकारादिजातिं नित्यं समाश्रिताः।।	</td><td>	12-48-90a<br>12-48-90b	
</td></tr>
				
<tr><td>
	यदि मामभिरक्षन्ति ततः स्थास्यामि निश्चला।<br>एतेषां पितरश्चैव तथैव च पितामहाः।।	</td><td>	12-48-91a<br>12-48-91b	
</td></tr>
				
<tr><td>
	मदर्थं निहता युद्धे रामेणाक्लिष्टकर्मणा।<br>तेषामपचितिश्चैव मया कार्या महामुने।।	</td><td>	12-48-92a<br>12-48-92b	
</td></tr>
				
<tr><td>
	न ह्यहं कामये नित्यमतिक्रान्तेन रक्षणम्।<br>वर्तमानेन वर्तेयं तत्क्षिप्रं संविधीयताम्।।	</td><td>	12-48-93a<br>12-48-93b	
</td></tr>
<tr><td>
	<b>वासुदेव उवाच।</b>	</td><td>	12-48-94x	
</td></tr>
				
<tr><td>
	ततः पृथिव्या निर्दिष्टांस्तान्समानीय कश्यपः।<br>अभ्यषिञ्चन्महीपालान्क्षत्रियान्वीर्यसंमतान्।।	</td><td>	12-48-94a<br>12-48-94b	
</td></tr>
				
<tr><td>
	तेषां पुत्राश्च पौत्राश्च येषां वंशाः प्रतिष्ठिताः।<br>एवमेतत्पुरावृत्तं यन्मां पृच्छसि पाण्‍डव।।	</td><td>	12-48-95a<br>12-48-95b	
</td></tr>
<tr><td>
	<b>वैशंपायन उवाच।</b>	</td><td>	12-48-96x	
</td></tr>
				
				
				
<tr><td>
	एवं ब्रुवंस्तं च यदुप्रवीरो<br>युधिष्ठिरं धर्मभृतां वरिष्ठम्।<br>रथेन तेनाशु ययौ यथाऽर्को<br>विशन्प्रभाभिर्भगवांस्त्रिलोकीम्।।	</td><td>	12-48-96a<br>12-48-96b<br>12-48-96c<br>12-48-96d	
</td></tr>
<tr><td>
	।। इति श्रीमन्महाभारते शान्तिपर्वणि <br>राजधर्मपर्वणि अष्टचत्वारिंशोऽध्यायः।। 48।।	</td><td>		
</td></tr></tbody>