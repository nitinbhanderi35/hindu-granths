				
<tbody><tr><td>
	<b>भीष्म उवाच।</b>	</td><td>	12-347-1x	
</td></tr>
				
				
<tr><td>
	एवं स्तुतः स भगवान् गुह्यैस्तथ्यैश्च नामभिः।<br>`भगवान्विश्वसृक्सिंहः सर्वमूर्तिमयः प्रभुः।'<br>दर्शयामास मुनये रूपं तत्परमं हरिः।।	</td><td>	12-347-1a<br>12-347-1b<br>12-347-1c	
</td></tr>
				
<tr><td>
	किंचिच्चन्द्राद्विशुद्धात्मा किंचिच्चन्द्राद्विशेषवान्।<br>कृशानुवर्णः किंचिच्च किंचिद्धिष्ण्याकृतिः प्रभुः।।	</td><td>	12-347-2a<br>12-347-2b	
</td></tr>
				
<tr><td>
	शुकपत्रनिभः किंचित्किंचित्स्फटिकसन्निभः।<br>नीलाञ्जनचयप्रख्यो जातरूपप्रभः क्वचित्।।	</td><td>	12-347-3a<br>12-347-3b	
</td></tr>
				
<tr><td>
	प्रबालाङ्कुरवर्णश्च श्वेतवर्णस्तथा क्वचित्।<br>क्वचित्सुवर्णवर्णाभो वैदूर्यसदृशः क्वचित्।।	</td><td>	12-347-4a<br>12-347-4b	
</td></tr>
				
<tr><td>
	नीलवैर्दूर्यसदृश इन्द्रनीलनिभः क्वचित्।<br>मयूरग्रीववर्णाभो मुक्ताहारनिभः क्वचित्।।	</td><td>	12-347-5a<br>12-347-5b	
</td></tr>
				
<tr><td>
	एतान्बहुधान्वर्णान्रूपैर्बिभ्रत्सनातनः।<br>सहस्रनयनः श्रीमाञ्छतशीर्षः सहस्रपात्।।	</td><td>	12-347-6a<br>12-347-6b	
</td></tr>
				
<tr><td>
	सहस्रोदरबाहुश्च अव्यक्त इति च क्वचित्।<br>ओंकारमुद्गिरन्वक्रात्सावित्रीं च तदन्वयाम्।।	</td><td>	12-347-7a<br>12-347-7b	
</td></tr>
				
<tr><td>
	शेषेभ्यश्चैव वक्रेभ्यश्चतुर्वेदान्गिरन्बहून्।<br>आरण्यकं जगौ देवो हरिर्नारायणो वशी।।	</td><td>	12-347-8a<br>12-347-8b	
</td></tr>
				
				
<tr><td>
	वेदिं कमण्डलुं दर्भान्मणिरूपांस्तथा कुशान्।<br>अजिनं दण्डकाष्ठं च ज्वलितं च हुताशनम्।<br>धारयामास देवेशो हस्तैर्यज्ञपतिस्तदा।।	</td><td>	12-347-9a<br>12-347-9b<br>12-347-9c	
</td></tr>
				
<tr><td>
	तं प्रसन्नं प्रसन्नात्मा नारदो द्विजसत्तमः।<br>वाग्यतः प्रणतो भूत्वा ववन्दे परमेश्वरम्।।	</td><td>	12-347-10a<br>12-347-10b	
</td></tr>
<tr><td>
	तमुवाच नतं मूर्ध्ना देवानामादिरव्ययः।।	</td><td>	12-347-11a	
</td></tr>
<tr><td>
	<b>श्रीभगवानुवाच।</b>	</td><td>	12-347-12x	
</td></tr>
				
<tr><td>
	एकतश्च द्वितश्चैव त्रितश्चैव महर्षयः।<br>इमं देशमनुप्राप्ता मम दर्शनलालसाः।।	</td><td>	12-347-12a<br>12-347-12b	
</td></tr>
				
<tr><td>
	न च मां ते ददृशिरे न च द्रक्ष्यति कश्चन।<br>ऋते ह्यैकान्तिकश्रेष्ठात्त्वं चैवैकान्तिकोत्तम।।	</td><td>	12-347-13a<br>12-347-13b	
</td></tr>
				
<tr><td>
	ममैतास्तनवः श्रेष्ठा जाता धर्मगृहे द्विज।<br>तास्त्वं भजस्व सततं साधयस्व यथागतम्।।	</td><td>	12-347-14a<br>12-347-14b	
</td></tr>
				
<tr><td>
	वृणीष्व च वरं प्रिय मत्तस्त्वं यदिहेच्छसि।<br>प्रसन्नोऽहं तवाद्येह विश्वमूर्तिरिहाव्ययः।।	</td><td>	12-347-15a<br>12-347-15b	
</td></tr>
<tr><td>
	<b>नारद उवाच।</b>	</td><td>	12-347-16x	
</td></tr>
				
<tr><td>
	अद्य मे तपसो देव यमस्य नियमस्य च।<br>सद्यः फलमवाप्तं वै दृष्टो यद्भगवान्मया।।	</td><td>	12-347-16a<br>12-347-16b	
</td></tr>
				
<tr><td>
	वर एष ममात्यन्तं दृष्टस्त्वं यत्सनातनः।<br>भगवन्विश्वदृक् सिंहः सर्वमूर्तिर्महान्प्रभुः।।	</td><td>	12-347-17a<br>12-347-17b	
</td></tr>
<tr><td>
	<b>भीष्म उवाच।</b>	</td><td>	12-347-18x	
</td></tr>
				
<tr><td>
	एवं संदर्शयित्वा तु नारदं परमेष्ठिजम्।<br>उवाच वचनं भूयो गच्छ नारद माचिरम्।।	</td><td>	12-347-18a<br>12-347-18b	
</td></tr>
				
<tr><td>
	इमे ह्यनिन्द्रियाहारा मद्भक्ताश्चन्द्रवर्चसः।<br>एकाग्राश्चिन्तयेयुर्मां नैषां विघ्नो भवेदिति।।	</td><td>	12-347-19a<br>12-347-19b	
</td></tr>
				
<tr><td>
	सिद्धा ह्येते महाभागाः पुरा ह्येकान्तिनोऽभवन्।<br>तमोरजोभिर्निर्मुक्ता मां प्रवेक्ष्यन्त्यसंशयम्।।	</td><td>	12-347-20a<br>12-347-20b	
</td></tr>
				
<tr><td>
	न दृश्यश्चक्षुषा योऽसौ न स्पृश्यः स्पर्शनेन च।<br>न घ्रेयश्चैव गन्धेन रसेन च विवर्जितः।।	</td><td>	12-347-21a<br>12-347-21b	
</td></tr>
				
<tr><td>
	सत्वं रजस्तमश्चैव न गुणास्तं भजन्ति वै।<br>यश्च सर्वगतः साक्षी लोकस्यात्मेति कथ्यते।।	</td><td>	12-347-22a<br>12-347-22b	
</td></tr>
				
<tr><td>
	भूतग्रामशरीरेषु नश्यत्सु न विनश्यति।<br>अजो नित्यः शाश्वतश्च निर्गुणो निष्कलस्तथा।।	</td><td>	12-347-23a<br>12-347-23b	
</td></tr>
				
<tr><td>
	द्विर्द्वादशेभ्यस्तत्त्वेभ्यः ख्यातो यः पञ्चविंशकः।<br>पुरुषो निष्क्रियश्चैव ज्ञानदृश्यश्च कथ्यते।।	</td><td>	12-347-24a<br>12-347-24b	
</td></tr>
				
<tr><td>
	यं प्रविश्य भवन्तीह मुक्ता वै द्विजसत्तमाः।<br>स वासुदेवो विज्ञेयः परमात्मा सनातनः।।	</td><td>	12-347-25a<br>12-347-25b	
</td></tr>
				
<tr><td>
	पश्य देवस्य माहात्म्यं महिमानं च नारद।<br>शुभाशुभैः कर्मभिर्यो न लिप्यति कदाचन।।	</td><td>	12-347-26a<br>12-347-26b	
</td></tr>
				
<tr><td>
	सत्वं रजस्तमश्चेति गुणानेतान्प्रचक्षते।<br>एते सर्वशरीरेषु तिष्ठन्ति विचरन्ति च।।	</td><td>	12-347-27a<br>12-347-27b	
</td></tr>
				
<tr><td>
	एतान्गुणांस्तु क्षेत्रज्ञो भुङ्क्ते नैभिः स भुज्यते।<br>निर्गुणो गुणभुक्चैव गुणस्रष्टा गुणातिगः।।	</td><td>	12-347-28a<br>12-347-28b	
</td></tr>
				
<tr><td>
	जगत्प्रतिष्ठा देवर्षे पृथिव्यप्सु प्रलीयते।<br>ज्योतिष्यापः प्रलीयन्ते ज्योतिर्वायौ प्रलीयते।।	</td><td>	12-347-29a<br>12-347-29b	
</td></tr>
				
<tr><td>
	खे वायुः प्रलयं याति मनस्याकाशमेव च।<br>मनो हि परमं भूतं तदव्यक्ते प्रलीयते।।	</td><td>	12-347-30a<br>12-347-30b	
</td></tr>
				
<tr><td>
	अव्यक्तं पुरुषे ब्रह्मन्निष्क्रिये संप्रलीयते।<br>नास्ति तस्मात्परतरः पुरुषाद्वै सनातनात्।।	</td><td>	12-347-31a<br>12-347-31b	
</td></tr>
				
				
<tr><td>
	नित्यं हि नास्ति जगति भूतं स्थावरजङ्गमम्।<br>ऋते तमेकं पुरुषं वासुदेवं सनातनम्।<br>सर्वभूतात्मभूतो हि वासुदेवो महाबलः।।	</td><td>	12-347-32a<br>12-347-32b<br>12-347-32c	
</td></tr>
				
<tr><td>
	पृथिवी वायुराकाशमापो ज्योतिश्च पञ्चमम्।<br>ते समेता महात्मानः शरीरमिति संज्ञितम्।।	</td><td>	12-347-33a<br>12-347-33b	
</td></tr>
				
<tr><td>
	तदाविशति यो ब्रह्मन्न दृश्यो लघुविक्रमः।<br>उत्पन्न एव भवति शरीरं चेष्टयन्प्रभुः।।	</td><td>	12-347-34a<br>12-347-34b	
</td></tr>
				
<tr><td>
	न विना धातुसंघातं शरीरं भवति क्वचित्।<br>न च जीवं विना ब्रह्मन्वायवश्चेष्टयन्त्युत।।	</td><td>	12-347-35a<br>12-347-35b	
</td></tr>
				
<tr><td>
	स जीवः परिसंख्यातः शेषः संकर्षणः प्रभुः।<br>तस्मात्सनत्कुमारत्वं योऽलभत्स्वेन कर्मणा।।	</td><td>	12-347-36a<br>12-347-36b	
</td></tr>
				
<tr><td>
	यस्मिंश्च सर्वभूतानि प्रद्युम्नः परिपठ्यते।<br>तस्मात्प्रसूतो यः कर्ता कारणं कार्यमेव च।।	</td><td>	12-347-37a<br>12-347-37b	
</td></tr>
				
<tr><td>
	तस्मत्सर्वं संभवति जगत्स्थावरजङ्गमम्।<br>सोऽनिरुद्धः स ईशानो व्यक्तिः सा सर्वकर्मसु।।	</td><td>	12-347-38a<br>12-347-38b	
</td></tr>
				
<tr><td>
	यो वासुदेवो भगवान्क्षेत्रज्ञो निर्गुणात्मकः।<br>ज्ञेयः स एव राजेन्द्र जीवः संकर्षणः प्रभुः।।	</td><td>	12-347-39a<br>12-347-39b	
</td></tr>
				
<tr><td>
	संकर्षणाच्च प्रद्युम्नो मनोभूतः स उच्यते।<br>प्रद्युम्नाद्योऽनिरूद्धस्तु सोहंकारः स ईश्वरः।।	</td><td>	12-347-40a<br>12-347-40b	
</td></tr>
				
<tr><td>
	मत्तः सर्वं संभवति जगत्स्थावरजङ्गमम्।<br>अक्षरं च क्षरं चैव सच्चासच्चैव नारद।।	</td><td>	12-347-41a<br>12-347-41b	
</td></tr>
				
<tr><td>
	मां प्रविश्य भवन्तीह मुक्ता भक्तास्तु ये मम।<br>अहं हि पुरुषो ज्ञेयो निष्क्रियः पञ्चविंशकः।।	</td><td>	12-347-42a<br>12-347-42b	
</td></tr>
				
<tr><td>
	निर्गुणो निष्कलश्चैव निर्द्वन्द्वो निष्परिग्रहः।<br>एतत्त्वया न विज्ञेयं रूपवानिति दृश्यते।।	</td><td>	12-347-43a<br>12-347-43b	
</td></tr>
				
<tr><td>
	इच्छन्मुहूर्तान्नश्येयमीशोऽहं जगतो गुरुः।<br>माया ह्येषा मया सृष्टा यन्मां पश्यसि नारद।।	</td><td>	12-347-44a<br>12-347-44b	
</td></tr>
				
<tr><td>
	सर्वभूतगुणैर्युक्तं नैवं त्वं ज्ञातुमर्हसि।<br>मयैतत्कथितं सम्यक्तव मूर्तिचतुष्टयम्।।	</td><td>	12-347-45a<br>12-347-45b	
</td></tr>
				
<tr><td>
	अहं हि जीवसंज्ञो वै मयि जीवः समाहितः।<br>मैवं ते बुद्धिरत्राभूर्द्दृषो जीवो मयेति वै।।	</td><td>	12-347-46a<br>12-347-46b	
</td></tr>
				
<tr><td>
	अहं सर्वत्रगो ब्रह्मन्भूतग्रामान्तरात्मकः।<br>भूतग्रामशरीरेषु नश्यत्सु न नशाम्यहम्।।	</td><td>	12-347-47a<br>12-347-47b	
</td></tr>
				
<tr><td>
	सिद्धा हि ते महाभागा नरा ह्येकान्तिनोऽभवन्।<br>तमोरजोभ्यां निर्मुक्ताः प्रवेक्ष्यन्ति च मां मुने।।	</td><td>	12-347-48a<br>12-347-48b	
</td></tr>
				
				
<tr><td>
	`अहं कर्ता च कार्यं च कारणं चापि नराद।<br>न दृश्यश्चक्षुषा देवः स्पृश्यो न स्पर्शनेन च।<br>आघ्रेयो नैव गन्धेन रसेन च विसर्जितः।।	</td><td>	12-347-49a<br>12-347-49b<br>12-347-49c	
</td></tr>
				
<tr><td>
	सत्वं रजस्तमश्चैव न गुणास्ते भवन्ति हि।<br>स हि सर्वगतः साक्षी लोकस्यात्मेति कथ्यते।।'	</td><td>	12-347-50a<br>12-347-50b	
</td></tr>
				
<tr><td>
	हिरण्यगर्भो लोकादिश्चतुर्वक्रोऽनिरुक्तगः।<br>ब्रह्मा सनातनो देवो मम बह्वर्थचिन्तकः।।	</td><td>	12-347-51a<br>12-347-51b	
</td></tr>
				
<tr><td>
	ललाटाच्चैव मे रुद्रो देवः क्रोधाद्विनिःसृतः।<br>पश्यैकादश मे रुद्रान्दक्षिणं पार्श्वमास्थितान्।।	</td><td>	12-347-52a<br>12-347-52b	
</td></tr>
				
<tr><td>
	द्वादशैव तथाऽऽदित्यान्वामपार्श्वे समास्थितान्।<br>अग्रतश्चैव मे पश्य वसूनष्टौ सुरोत्तमान्।।	</td><td>	12-347-53a<br>12-347-53b	
</td></tr>
				
<tr><td>
	नासत्यं चैव दस्रं च भिषजौ पश्य पृष्ठतः।<br>सर्वान्प्रजापतीन्पश्य पश्य सप्तऋर्षीस्तथा।।	</td><td>	12-347-54a<br>12-347-54b	
</td></tr>
				
<tr><td>
	वेदान्यज्ञांश्च शतशः पश्यामृतमथौषधीः।<br>तपांसि नियमांश्चैव यमानपि पृथग्विधान्।।	</td><td>	12-347-55a<br>12-347-55b	
</td></tr>
				
<tr><td>
	तथाऽष्टगुणमैश्वर्यमेकस्थं पश्य मूर्तिमत्।<br>श्रियं लक्ष्मीं च कीर्तिं च पृथिवीं च ककुद्मिनी।।	</td><td>	12-347-56a<br>12-347-56b	
</td></tr>
				
<tr><td>
	वेदानां मातरं पश्य मत्स्थां देवीं सरस्वतीम्।<br>ध्रुवं च ज्योतिषां श्रेष्ठं पश्य नारद खेचरम्।।	</td><td>	12-347-57a<br>12-347-57b	
</td></tr>
				
<tr><td>
	अम्भोधरान्समुद्रांश्च सरांसि सरितस्तथा।<br>मूर्तिमन्तः पितृगणांश्चतुरः पश्य सत्तम।।	</td><td>	12-347-58a<br>12-347-58b	
</td></tr>
				
<tr><td>
	त्रींश्चैवेमान्गुणान्पश्य मत्स्थान्मूर्तिविवर्जितान्।<br>देवकार्यादपि मुने पितृकार्यं विशिष्यते।।	</td><td>	12-347-59a<br>12-347-59b	
</td></tr>
				
<tr><td>
	देवानां च पितृणां च पिता ह्येकोऽहमादितः।<br>अहं हयशिरा भूत्वा समुद्रे पश्चिमोत्तरे।।	</td><td>	12-347-60a<br>12-347-60b	
</td></tr>
				
<tr><td>
	पिबामि सुहुतं हव्यं कव्यं च श्रद्धयाऽन्वितम्।<br>मया सृष्टः पुरा ब्रह्मा मां यज्ञमयजत्स्वयम्।।	</td><td>	12-347-61a<br>12-347-61b	
</td></tr>
				
<tr><td>
	ततस्तस्मै वरान्प्रीतो दत्तवानस्म्यनुत्तमान्।<br>मत्पुत्रत्वं च कल्पादौ लोकाध्यक्षत्वमेव च।।	</td><td>	12-347-62a<br>12-347-62b	
</td></tr>
				
<tr><td>
	अहंकारकृतं चैव नामपर्यायवाचकम्।<br>त्वया कृतां च मर्यादां नातिक्रंस्यति कश्चन।।	</td><td>	12-347-63a<br>12-347-63b	
</td></tr>
				
<tr><td>
	त्वं चैव वरदो ब्रह्मन्वरेप्सूनां भविष्यसि।<br>सुरासुरगणानां च ऋषीणां च तपोधन।।	</td><td>	12-347-64a<br>12-347-64b	
</td></tr>
				
<tr><td>
	पितृणां च महाभाग सततं संशितव्रत।<br>विविधानां च भूतानां त्वमुपास्यो भविष्यसि।।	</td><td>	12-347-65a<br>12-347-65b	
</td></tr>
				
<tr><td>
	प्रादुर्भावगतश्चाहं सुरकार्येषु नित्यदा।<br>अनुशास्यस्त्वया ब्रह्मन्नियोज्यश्च सुतो यथा।।	</td><td>	12-347-66a<br>12-347-66b	
</td></tr>
				
				
<tr><td>
	एतांश्चान्यांश्च रुचिरान्ब्रह्मणेऽमिततेजसे।<br>`एवं रुद्राय मनवे इन्द्रायामिततेजसे।'<br>अहं दत्त्वा वरान्प्रीतो निवृत्तिपरमोऽभवम्।।	</td><td>	12-347-67a<br>12-347-67b<br>12-347-67c	
</td></tr>
				
<tr><td>
	निर्वाणं सर्वधर्माणां निवृत्तिः परमा स्मृता।<br>तस्मान्निवृत्तिमापन्नश्चरेत्सर्वाङ्गनिर्वृतः।।	</td><td>	12-347-68a<br>12-347-68b	
</td></tr>
				
<tr><td>
	विद्यासहायवन्तं मामादित्यस्थं सनातनम्।<br>कपिलं प्राहुराचार्याः साङ्ख्यनिश्चितनिश्चयाः।।	</td><td>	12-347-69a<br>12-347-69b	
</td></tr>
				
<tr><td>
	हिरण्यगर्भो भगवानेष च्छन्दसि संस्तुतः।<br>सोहं योगगतिर्ब्रह्मन्योगशास्त्रेषु शब्दितः।।	</td><td>	12-347-70a<br>12-347-70b	
</td></tr>
				
<tr><td>
	एषोऽहं व्यक्तिमाश्रित्य तिष्ठामि दिवि शाश्वतः।<br>ततो युगसहस्रान्ते संहरिष्ये जगत्पुनः।।	</td><td>	12-347-71a<br>12-347-71b	
</td></tr>
				
<tr><td>
	कृत्वाऽऽत्मस्थानि भूतानि स्थावराणि चराणि च।<br>एकाकी विद्यया सार्धं विहरिष्ये जगत्पुनः।।	</td><td>	12-347-72a<br>12-347-72b	
</td></tr>
				
<tr><td>
	ततो भूयो जगत्सर्वं करिष्यामीह विद्यया।<br>अस्मिन्मूर्तिश्चतुर्थी या साऽसृजच्छेषमव्ययम्।।	</td><td>	12-347-73a<br>12-347-73b	
</td></tr>
				
<tr><td>
	स हि संकर्षणः प्रोक्तः प्रद्युम्नः सोप्यजीजनत्।<br>प्रद्युम्नादनिरुद्धोऽहं सर्गो मम पुनः पुनः।।	</td><td>	12-347-74a<br>12-347-74b	
</td></tr>
				
<tr><td>
	अनिरुद्धात्तथा ब्रह्मा तन्नाभिकमलोद्भवः।<br>ब्रह्मणः सर्वभूतानि चराणि स्थावराणि च।।	</td><td>	12-347-75a<br>12-347-75b	
</td></tr>
				
				
<tr><td>
	एतां सृष्टिं विजानीहि कल्पादिषु पुनः पुनः।<br>यथा सूर्यस्य गगनादुदयास्तमने इह।<br>नष्टे पुनर्वलात्काल आनयत्यमितद्युते।।	</td><td>	12-347-76a<br>12-347-76b<br>12-347-76c	
</td></tr>
<tr><td>
	।। इति श्रीमन्महाभारते शान्तिपर्वणि <br>मोक्षधर्मपर्वणि नारायणीये <br>सप्तचत्वारिंशदधिकत्रिशततमोऽध्यायः।। 347।।	</td><td>		
</td></tr>
</tbody>