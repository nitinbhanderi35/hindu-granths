<span style="font-size: 14pt; line-height: 170%"><br>
&nbsp;&nbsp;मार्जारमूषकसंवादः<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;१२.१३६   12.138<br>
<br>
<br>
युधिष्ठिर उवाच॥<br>
<br>
सर्वत्र बुद्धिः कथिता श्रेष्ठा ते भरतर्षभ |<br>
अनागता तथोत्पन्ना दीर्घसूत्रा विनाशिनी ॥१॥<br>
<br>
तदिच्छामि परां बुद्धिं श्रोतुं भरतसत्तम |<br>
यथा राजन्न मुह्येत शत्रुभिः परिवारितः ॥२॥<br>
<br>
धर्मार्थकुशल प्राज्ञ सर्वशास्त्रविशारद |<br>
पृच्छामि त्वा कुरुश्रेष्ठ तन्मे व्याख्यातुमर्हसि ॥३॥<br>
<br>
शत्रुभिर्बहुभिर्ग्रस्तो यथा वर्तेत पार्थिवः |<br>
एतदिच्छाम्यहं श्रोतुं सर्वमेव यथाविधि ॥४॥<br>
<br>
विषमस्थं हि राजानं शत्रवः परिपन्थिनः |<br>
बहवोऽप्येकमुद्धर्तुं यतन्ते पूर्वतापिताः ॥५॥<br>
<br>
सर्वतः प्रार्थ्यमानेन दुर्बलेन महाबलैः |<br>
एकेनैवासहायेन शक्यं स्थातुं कथं भवेत् ॥६॥<br>
<br>
कथं मित्रमरिं चैव विन्देत भरतर्षभ |<br>
चेष्टितव्यं कथं चात्र शत्रोर्मित्रस्य चान्तरे ॥७॥<br>
<br>
प्रज्ञातलक्षणे राजन्नमित्रे मित्रतां गते |<br>
कथं नु पुरुषः कुर्यात्किं वा कृत्वा सुखी भवेत् ॥८॥<br>
<br>
विग्रहं केन वा कुर्यात्सन्धिं वा केन योजयेत् |<br>
कथं वा शत्रुमध्यस्थो वर्तेताबलवानिति ॥९॥<br>
<br>
एतद्वै सर्वकृत्यानां परं कृत्यं परन्तप |<br>
नैतस्य कश्चिद्वक्तास्ति श्रोता चापि सुदुर्लभः ॥१०॥<br>
<br>
ऋते शान्तनवाद्भीष्मात्सत्यसन्धाज्जितेन्द्रियात् |<br>
तदन्विष्य महाबाहो सर्वमेतद्वदस्व मे ॥११॥<br>
<br>
भीष्म उवाच॥<br>
<br>
त्वद्युक्तोऽयमनुप्रश्नो युधिष्ठिर गुणोदयः |<br>
शृणु मे पुत्र कार्त्स्न्येन गुह्यमापत्सु भारत ॥१२॥<br>
<br>
अमित्रो मित्रतां याति मित्रं चापि प्रदुष्यति |<br>
सामर्थ्ययोगात्कार्याणां तद्गत्या हि सदा गतिः ॥१३॥<br>
<br>
तस्माद्विश्वसितव्यं च विग्रहं च समाचरेत् |<br>
देशं कालं च विज्ञाय कार्याकार्यविनिश्चये ॥१४॥<br>
<br>
सन्धातव्यं बुधैर्नित्यं व्यवस्यं च हितार्थिभिः |<br>
अमित्रैरपि सन्धेयं प्राणा रक्ष्याश्च भारत ॥१५॥<br>
<br>
यो ह्यमित्रैर्नरो नित्यं न संदध्यादपण्डितः |<br>
न सोऽर्थमाप्नुयात्किञ्चित्फलान्यपि च भारत ॥१६॥<br>
<br>
यस्त्वमित्रेण सन्धत्ते मित्रेण च विरुध्यते |<br>
अर्थयुक्तिं समालोक्य सुमहद्विन्दते फलम् ॥१७॥<br>
<br>
अत्राप्युदाहरन्तीममितिहासं पुरातनम् |<br>
मार्जारस्य च संवादं न्यग्रोधे मूषकस्य च ॥१८॥<br>
<br>
वने महति कस्मिंश्चिन्न्यग्रोधः सुमहानभूत् |<br>
लताजालपरिच्छन्नो नानाद्विजगणायुतः ॥१९॥<br>
<br>
स्कन्धवान्मेघसङ्काशः शीतच्छायो मनोरमः |<br>
वैरन्त्यमभितो जातस्तरुर्व्यालमृगाकुलः ॥२०॥<br>
<br>
तस्य मूलं समाश्रित्य कृत्वा शतमुखं बिलम् |<br>
वसति स्म महाप्राज्ञः पलितो नाम मूषकः ॥२१॥<br>
<br>
शाखाश्च तस्य संश्रित्य वसति स्म सुखं पुरः |<br>
लोमशो नाम मार्जारः पक्षिसत्त्वावसादकः ॥२२॥<br>
<br>
तत्र चागत्य चण्डालो वैरन्त्यकृतकेतनः |<br>
अयोजयत्तमुन्माथं नित्यमस्तं गते रवौ ॥२३॥<br>
<br>
तत्र स्नायुमयान्पाशान्यथावत्संनिधाय सः |<br>
गृहं गत्वा सुखं शेते प्रभातामेति शर्वरीम् ॥२४॥<br>
<br>
तत्र स्म नित्यं बध्यन्ते नक्तं बहुविधा मृगाः |<br>
कदाचित्तत्र मार्जारस्त्वप्रमत्तोऽप्यबध्यत ॥२५॥<br>
<br>
तस्मिन्बद्धे महाप्राज्ञः शत्रौ नित्याततायिनि |<br>
तं कालं पलितो ज्ञात्वा विचचार सुनिर्भयः ॥२६॥<br>
<br>
तेनानुचरता तस्मिन्वने विश्वस्तचारिणा |<br>
भक्षं विचरमाणेन नचिराद्दृष्टमामिषम् ॥२७॥<br>
<br>
स तमुन्माथमारुह्य तदामिषमभक्षयत् |<br>
तस्योपरि सपत्नस्य बद्धस्य मनसा हसन् ॥२८॥<br>
<br>
आमिषे तु प्रसक्तः स कदाचिदवलोकयन् |<br>
अपश्यदपरं घोरमात्मनः शत्रुमागतम् ॥२९॥<br>
<br>
शरप्रसूनसङ्काशं महीविवरशायिनम् |<br>
नकुलं हरिकं नाम चपलं ताम्रलोचनम् ॥३०॥<br>
<br>
तेन मूषकगन्धेन त्वरमाणमुपागतम् |<br>
भक्षार्थं लेलिहद्वक्त्रं भूमावूर्ध्वमुखं स्थितम् ॥३१॥<br>
<br>
शाखागतमरिं चान्यदपश्यत्कोटरालयम् |<br>
उलूकं चन्द्रकं नाम तीक्ष्णतुण्डं क्षपाचरम् ॥३२॥<br>
<br>
गतस्य विषयं तस्य नकुलोलूकयोस्तदा |<br>
अथास्यासीदियं चिन्ता तत्प्राप्य सुमहद्भयम् ॥३३॥<br>
<br>
आपद्यस्यां सुकष्टायां मरणे समुपस्थिते |<br>
समन्ताद्भय उत्पन्ने कथं कार्यं हितैषिणा ॥३४॥<br>
<br>
स तथा सर्वतो रुद्धः सर्वत्र समदर्शनः |<br>
अभवद्भयसन्तप्तश्चक्रे चेमां परां गतिम् ॥३५॥<br>
<br>
आपद्विनाशभूयिष्ठा शतैकीयं च जीवितम् |<br>
समन्तसंशया चेयमस्मानापदुपस्थिता ॥३६॥<br>
<br>
गतं हि सहसा भूमिं नकुलो मां समाप्नुयात् |<br>
उलूकश्चेह तिष्ठन्तं मार्जारः पाशसङ्क्षयात् ॥३७॥<br>
<br>
न त्वेवास्मद्विधः प्राज्ञः संमोहं गन्तुमर्हति |<br>
करिष्ये जीविते यत्नं यावदुच्छ्वासनिग्रहम् ॥३८॥<br>
<br>
न हि बुद्ध्यान्विताः प्राज्ञा नीतिशास्त्रविशारदाः |<br>
सम्भ्रमन्त्यापदं प्राप्य महतोऽर्थानवाप्य च ॥३९॥<br>
<br>
न त्वन्यामिह मार्जाराद्गतिं पश्यामि साम्प्रतम् |<br>
विषमस्थो ह्ययं जन्तुः कृत्यं चास्य महन्मया ॥४०॥<br>
<br>
जीवितार्थी कथं त्वद्य प्रार्थितः शत्रुभिस्त्रिभिः |<br>
तस्मादिममहं शत्रुं मार्जारं संश्रयामि वै ॥४१॥<br>
<br>
क्षत्रविद्यां समाश्रित्य हितमस्योपधारये |<br>
येनेमं शत्रुसङ्घातं मतिपूर्वेण वञ्चये ॥४२॥<br>
<br>
अयमत्यन्तशत्रुर्मे वैषम्यं परमं गतः |<br>
मूढो ग्राहयितुं स्वार्थं सङ्गत्या यदि शक्यते ॥४३॥<br>
<br>
कदाचिद्व्यसनं प्राप्य सन्धिं कुर्यान्मया सह |<br>
बलिना संनिविष्टस्य शत्रोरपि परिग्रहः ॥४४॥<br>
<br>
कार्य इत्याहुराचार्या विषमे जीवितार्थिना ॥४४॥<br>
<br>
श्रेयान्हि पण्डितः शत्रुर्न च मित्रमपण्डितम् |<br>
मम ह्यमित्रे मार्जारे जीवितं सम्प्रतिष्ठितम् ॥४५॥<br>
<br>
हन्तैनं सम्प्रवक्ष्यामि हेतुमात्माभिरक्षणे |<br>
अपीदानीमयं शत्रुः सङ्गत्या पण्डितो भवेत् ॥४६॥<br>
<br>
ततोऽर्थगतितत्त्वज्ञः सन्धिविग्रहकालवित् |<br>
सान्त्वपूर्वमिदं वाक्यं मार्जारं मूषकोऽब्रवीत् ॥४७॥<br>
<br>
सौहृदेनाभिभाषे त्वा कच्चिन्मार्जार जीवसि |<br>
जीवितं हि तवेच्छामि श्रेयः साधारणं हि नौ ॥४८॥<br>
<br>
न ते सौम्य विषत्तव्यं जीविष्यसि यथा पुरा |<br>
अहं त्वामुद्धरिष्यामि प्राणाञ्जह्यां हि ते कृते ॥४९॥<br>
<br>
अस्ति कश्चिदुपायोऽत्र पुष्कलः प्रतिभाति माम् |<br>
येन शक्यस्त्वया मोक्षः प्राप्तुं श्रेयो यथा मया ॥५०॥<br>
<br>
मया ह्युपायो दृष्टोऽयं विचार्य मतिमात्मनः |<br>
आत्मार्थं च त्वदर्थं च श्रेयः साधारणं हि नौ ॥५१॥<br>
<br>
इदं हि नकुलोलूकं पापबुद्ध्यभितः स्थितम् |<br>
न धर्षयति मार्जार तेन मे स्वस्ति साम्प्रतम् ॥५२॥<br>
<br>
कूजंश्चपलनेत्रोऽयं कौशिको मां निरीक्षते |<br>
नगशाखाग्रहस्तिष्ठंस्तस्याहं भृशमुद्विजे ॥५३॥<br>
<br>
सतां साप्तपदं सख्यं सवासो मेऽसि पण्डितः |<br>
सांवास्यकं करिष्यामि नास्ति ते मृत्युतो भयम् ॥५४॥<br>
<br>
न हि शक्नोषि मार्जार पाशं छेत्तुं विना मया |<br>
अहं छेत्स्यामि ते पाशं यदि मां त्वं न हिंससि ॥५५॥<br>
<br>
त्वमाश्रितो नगस्याग्रं मूलं त्वहमुपाश्रितः |<br>
चिरोषिताविहावां वै वृक्षेऽस्मिन्विदितं हि ते ॥५६॥<br>
<br>
यस्मिन्नाश्वसते कश्चिद्यश्च नाश्वसते क्वचित् |<br>
न तौ धीराः प्रशंसन्ति नित्यमुद्विग्नचेतसौ ॥५७॥<br>
<br>
तस्माद्विवर्धतां प्रीतिः सत्या सङ्गतिरस्तु नौ |<br>
कालातीतमपार्थं हि न प्रशंसन्ति पण्डिताः ॥५८॥<br>
<br>
अर्थयुक्तिमिमां तावद्यथाभूतां निशामय |<br>
तव जीवितमिच्छामि त्वं ममेच्छसि जीवितम् ॥५९॥<br>
<br>
कश्चित्तरति काष्ठेन सुगम्भीरां महानदीम् |<br>
स तारयति तत्काष्ठं स च काष्ठेन तार्यते ॥६०॥<br>
<br>
ईदृशो नौ समायोगो भविष्यति सुनिस्तरः |<br>
अहं त्वां तारयिष्यामि त्वं च मां तारयिष्यसि ॥६१॥<br>
<br>
एवमुक्त्वा तु पलितस्तदर्थमुभयोर्हितम् |<br>
हेतुमद्ग्रहणीयं च कालाकाङ्क्षी व्यपैक्षत ॥६२॥<br>
<br>
अथ सुव्याहृतं तस्य श्रुत्वा शत्रुर्विचक्षणः |<br>
हेतुमद्ग्रहणीयार्थं मार्जारो वाक्यमब्रवीत् ॥६३॥<br>
<br>
बुद्धिमान्वाक्यसम्पन्नस्तद्वाक्यमनुवर्णयन् |<br>
तामवस्थामवेक्ष्यान्त्यां साम्नैव प्रत्यपूजयत् ॥६४॥<br>
<br>
ततस्तीक्ष्णाग्रदशनो वैडूर्यमणिलोचनः |<br>
मूषकं मन्दमुद्वीक्ष्य मार्जारो लोमशोऽब्रवीत् ॥६५॥<br>
<br>
नन्दामि सौम्य भद्रं ते यो मां जीवन्तमिच्छसि |<br>
श्रेयश्च यदि जानीषे क्रियतां मा विचारय ॥६६॥<br>
<br>
अहं हि दृढमापन्नस्त्वमापन्नतरो मया |<br>
द्वयोरापन्नयोः सन्धिः क्रियतां मा विचारय ॥६७॥<br>
<br>
विधत्स्व प्राप्तकालं यत्कार्यं सिध्यतु चावयोः |<br>
मयि कृच्छ्राद्विनिर्मुक्ते न विनङ्क्ष्यति ते कृतम् ॥६८॥<br>
<br>
न्यस्तमानोऽस्मि भक्तोऽस्मि शिष्यस्त्वद्धितकृत्तथा |<br>
निदेशवशवर्ती च भवन्तं शरणं गतः ॥६९॥<br>
<br>
इत्येवमुक्तः पलितो मार्जारं वशमागतम् |<br>
वाक्यं हितमुवाचेदमभिनीतार्थमर्थवत् ॥७०॥<br>
<br>
उदारं यद्भवानाह नैतच्चित्रं भवद्विधे |<br>
विदितो यस्तु मार्गो मे हितार्थं शृणु तं मम ॥७१॥<br>
<br>
अहं त्वानुप्रवेक्ष्यामि नकुलान्मे महद्भयम् |<br>
त्रायस्व मां मा वधीश्च शक्तोऽस्मि तव मोक्षणे ॥७२॥<br>
<br>
उलूकाच्चैव मां रक्ष क्षुद्रः प्रार्थयते हि माम् |<br>
अहं छेत्स्यामि ते पाशान्सखे सत्येन ते शपे ॥७३॥<br>
<br>
तद्वचः सङ्गतं श्रुत्वा लोमशो युक्तमर्थवत् |<br>
हर्षादुद्वीक्ष्य पलितं स्वागतेनाभ्यपूजयत् ॥७४॥<br>
<br>
स तं सम्पूज्य पलितं मार्जारः सौहृदे स्थितः |<br>
सुविचिन्त्याब्रवीद्धीरः प्रीतस्त्वरित एव हि ॥७५॥<br>
<br>
क्षिप्रमागच्छ भद्रं ते त्वं मे प्राणसमः सखा |<br>
तव प्राज्ञ प्रसादाद्धि क्षिप्रं प्राप्स्यामि जीवितम् ॥७६॥<br>
<br>
यद्यदेवङ्गतेनाद्य शक्यं कर्तुं मया तव |<br>
तदाज्ञापय कर्ताहं सन्धिरेवास्तु नौ सखे ॥७७॥<br>
<br>
अस्मात्ते संशयान्मुक्तः समित्रगणबान्धवः |<br>
सर्वकार्याणि कर्ताहं प्रियाणि च हितानि च ॥७८॥<br>
<br>
मुक्तश्च व्यसनादस्मात्सौम्याहमपि नाम ते |<br>
प्रीतिमुत्पादयेयं च प्रतिकर्तुं च शक्नुयाम् ॥७९॥<br>
<br>
ग्राहयित्वा तु तं स्वार्थं मार्जारं मूषकस्तदा |<br>
प्रविवेश सुविस्रब्धः सम्यगर्थांश्चचार ह ॥८०॥<br>
<br>
एवमाश्वासितो विद्वान्मार्जारेण स मूषकः |<br>
मार्जारोरसि विस्रब्धः सुष्वाप पितृमातृवत् ॥८१॥<br>
<br>
लीनं तु तस्य गात्रेषु मार्जारस्याथ मूषकम् |<br>
तौ दृष्ट्वा नकुलोलूकौ निराशौ जग्मतुर्गृहान् ॥८२॥<br>
<br>
लीनस्तु तस्य गात्रेषु पलितो देशकालवित् |<br>
चिच्छेद पाशान्नृपते कालाकाङ्क्षी शनैः शनैः ॥८३॥<br>
<br>
अथ बन्धपरिक्लिष्टो मार्जारो वीक्ष्य मूषकम् |<br>
छिन्दन्तं वै तदा पाशानत्वरन्तं त्वरान्वितः ॥८४॥<br>
<br>
तमत्वरन्तं पलितं पाशानां छेदने तदा |<br>
सञ्चोदयितुमारेभे मार्जारो मूषकं तदा ॥८५॥<br>
<br>
किं सौम्य नाभित्वरसे किं कृतार्थोऽवमन्यसे |<br>
छिन्धि पाशानमित्रघ्न पुरा श्वपच एति सः ॥८६॥<br>
<br>
इत्युक्तस्त्वरता तेन मतिमान्पलितोऽब्रवीत् |<br>
मार्जारमकृतप्रज्ञं वश्यमात्महितं वचः ॥८७॥<br>
<br>
तूष्णीं भव न ते सौम्य त्वरा कार्या न सम्भ्रमः |<br>
वयमेवात्र कालज्ञा न कालः परिहास्यते ॥८८॥<br>
<br>
अकाले कृत्यमारब्धं कर्तुं नार्थाय कल्पते |<br>
तदेव काल आरब्धं महतेऽर्थाय कल्पते ॥८९॥<br>
<br>
अकालविप्रमुक्तान्मे त्वत्त एव भयं भवेत् |<br>
तस्मात्कालं प्रतीक्षस्व किमिति त्वरसे सखे ॥९०॥<br>
<br>
यावत्पश्यामि चण्डालमायान्तं शस्त्रपाणिनम् |<br>
ततश्छेत्स्यामि ते पाशं प्राप्ते साधारणे भये ॥९१॥<br>
<br>
तस्मिन्काले प्रमुक्तस्त्वं तरुमेवाधिरोहसि |<br>
न हि ते जीवितादन्यत्किञ्चित्कृत्यं भविष्यति ॥९२॥<br>
<br>
ततो भवत्यतिक्रान्ते त्रस्ते भीते च लोमश |<br>
अहं बिलं प्रवेक्ष्यामि भवाञ्शाखां गमिष्यति ॥९३॥<br>
<br>
एवमुक्तस्तु मार्जारो मूषकेणात्मनो हितम् |<br>
वचनं वाक्यतत्त्वज्ञो जीवितार्थी महामतिः ॥९४॥<br>
<br>
अथात्मकृत्यत्वरितः सम्यक्प्रश्रयमाचरन् |<br>
उवाच लोमशो वाक्यं मूषकं चिरकारिणम् ॥९५॥<br>
<br>
न ह्येवं मित्रकार्याणि प्रीत्या कुर्वन्ति साधवः |<br>
यथा त्वं मोक्षितः कृच्छ्रात्त्वरमाणेन वै मया ॥९६॥<br>
<br>
तथैव त्वरमाणेन त्वया कार्यं हितं मम |<br>
यत्नं कुरु महाप्राज्ञ यथा स्वस्त्यावयोर्भवेत् ॥९७॥<br>
<br>
अथ वा पूर्ववैरं त्वं स्मरन्कालं विकर्षसि |<br>
पश्य दुष्कृतकर्मत्वं व्यक्तमायुःक्षयो मम ॥९८॥<br>
<br>
यच्च किञ्चिन्मयाज्ञानात्पुरस्ताद्विप्रियं कृतम् |<br>
न तन्मनसि कर्तव्यं क्षमये त्वां प्रसीद मे ॥९९॥<br>
<br>
तमेवंवादिनं प्राज्ञः शास्त्रविद्बुद्धिसंमतः |<br>
उवाचेदं वचः श्रेष्ठं मार्जारं मूषकस्तदा ॥१००॥<br>
<br>
श्रुतं मे तव मार्जार स्वमर्थं परिगृह्णतः |<br>
ममापि त्वं विजानीहि स्वमर्थं परिगृह्णतः ॥१०१॥<br>
<br>
यन्मित्रं भीतवत्साध्यं यन्मित्रं भयसंहितम् |<br>
सुरक्षितं ततः कार्यं पाणिः सर्पमुखादिव ॥१०२॥<br>
<br>
कृत्वा बलवता सन्धिमात्मानं यो न रक्षति |<br>
अपथ्यमिव तद्भुक्तं तस्यानर्थाय कल्पते ॥१०३॥<br>
<br>
न कश्चित्कस्यचिन्मित्रं न कश्चित्कस्यचित्सुहृत् |<br>
अर्थैरर्था निबध्यन्ते गजैर्वनगजा इव ॥१०४॥<br>
<br>
न हि कश्चित्कृते कार्ये कर्तारं समवेक्षते |<br>
तस्मात्सर्वाणि कार्याणि सावशेषाणि कारयेत् ॥१०५॥<br>
<br>
तस्मिन्कालेऽपि च भवान्दिवाकीर्तिभयान्वितः |<br>
मम न ग्रहणे शक्तः पलायनपरायणः ॥१०६॥<br>
<br>
छिन्नं तु तन्तुबाहुल्यं तन्तुरेकोऽवशेषितः |<br>
छेत्स्याम्यहं तदप्याशु निर्वृतो भव लोमश ॥१०७॥<br>
<br>
तयोः संवदतोरेवं तथैवापन्नयोर्द्वयोः |<br>
क्षयं जगाम सा रात्रिर्लोमशं चाविशद्भयम् ॥१०८॥<br>
<br>
ततः प्रभातसमये विकृतः कृष्णपिङ्गलः |<br>
स्थूलस्फिग्विकचो रूक्षः श्वचक्रपरिवारितः ॥१०९॥<br>
<br>
शङ्कुकर्णो महावक्त्रः पलितो घोरदर्शनः |<br>
परिघो नाम चण्डालः शस्त्रपाणिरदृश्यत ॥११०॥<br>
<br>
तं दृष्ट्वा यमदूताभं मार्जारस्त्रस्तचेतनः |<br>
उवाच पलितं भीतः किमिदानीं करिष्यसि ॥१११॥<br>
<br>
अथ चापि सुसन्त्रस्तौ तं दृष्ट्वा घोरदर्शनम् |<br>
क्षणेन नकुलोलूकौ नैराश्यं जग्मतुस्तदा ॥११२॥<br>
<br>
बलिनौ मतिमन्तौ च सङ्घातं चाप्युपागतौ |<br>
अशक्यौ सुनयात्तस्मात्सम्प्रधर्षयितुं बलात् ॥११३॥<br>
<br>
कार्यार्थं कृतसन्धी तौ दृष्ट्वा मार्जारमूषकौ |<br>
उलूकनकुलौ तूर्णं जग्मतुः स्वं स्वमालयम् ॥११४॥<br>
<br>
ततश्चिच्छेद तं तन्तुं मार्जारस्य स मूषकः |<br>
विप्रमुक्तोऽथ मार्जारस्तमेवाभ्यपतद्द्रुमम् ॥११५॥<br>
<br>
स च तस्माद्भयान्मुक्तो मुक्तो घोरेण शत्रुणा |<br>
बिलं विवेश पलितः शाखां भेजे च लोमशः ॥११६॥<br>
<br>
उन्माथमप्यथादाय चण्डालो वीक्ष्य सर्वशः |<br>
विहताशः क्षणेनाथ तस्माद्देशादपाक्रमत् ॥११७॥<br>
<br>
जगाम च स्वभवनं चण्डालो भरतर्षभ ॥११७॥<br>
<br>
ततस्तस्माद्भयान्मुक्तो दुर्लभं प्राप्य जीवितम् |<br>
बिलस्थं पादपाग्रस्थः पलितं लोमशोऽब्रवीत् ॥११८॥<br>
<br>
अकृत्वा संविदं काञ्चित्सहसाहमुपप्लुतः |<br>
कृतज्ञं कृतकल्याणं कच्चिन्मां नाभिशङ्कसे ॥११९॥<br>
<br>
गत्वा च मम विश्वासं दत्त्वा च मम जीवितम् |<br>
मित्रोपभोगसमये किं त्वं नैवोपसर्पसि ॥१२०॥<br>
<br>
कृत्वा हि पूर्वं मित्राणि यः पश्चान्नानुतिष्ठति |<br>
न स मित्राणि लभते कृच्छ्रास्वापत्सु दुर्मतिः ॥१२१॥<br>
<br>
तत्कृतोऽहं त्वया मित्रं सामर्थ्यादात्मनः सखे |<br>
स मां मित्रत्वमापन्नमुपभोक्तुं त्वमर्हसि ॥१२२॥<br>
<br>
यानि मे सन्ति मित्राणि ये च मे सन्ति बान्धवाः |<br>
सर्वे त्वां पूजयिष्यन्ति शिष्या गुरुमिव प्रियम् ॥१२३॥<br>
<br>
अहं च पूजयिष्ये त्वां समित्रगणबान्धवम् |<br>
जीवितस्य प्रदातारं कृतज्ञः को न पूजयेत् ॥१२४॥<br>
<br>
ईश्वरो मे भवानस्तु शरीरस्य गृहस्य च |<br>
अर्थानां चैव सर्वेषामनुशास्ता च मे भव ॥१२५॥<br>
<br>
अमात्यो मे भव प्राज्ञ पितेव हि प्रशाधि माम् |<br>
न तेऽस्ति भयमस्मत्तो जीवितेनात्मनः शपे ॥१२६॥<br>
<br>
बुद्ध्या त्वमुशनाः साक्षाद्बले त्वधिकृता वयम् |<br>
त्वन्मन्त्रबलयुक्तो हि विन्देत जयमेव ह ॥१२७॥<br>
<br>
एवमुक्तः परं सान्त्वं मार्जारेण स मूषकः |<br>
उवाच परमार्थज्ञः श्लक्ष्णमात्महितं वचः ॥१२८॥<br>
<br>
यद्भवानाह तत्सर्वं मया ते लोमश श्रुतम् |<br>
ममापि तावद्ब्रुवतः शृणु यत्प्रतिभाति माम् ॥१२९॥<br>
<br>
वेदितव्यानि मित्राणि बोद्धव्याश्चापि शत्रवः |<br>
एतत्सुसूक्ष्मं लोकेऽस्मिन्दृश्यते प्राज्ञसंमतम् ॥१३०॥<br>
<br>
शत्रुरूपाश्च सुहृदो मित्ररूपाश्च शत्रवः |<br>
सान्त्वितास्ते न बुध्यन्ते रागलोभवशं गताः ॥१३१॥<br>
<br>
नास्ति जात्या रिपुर्नाम मित्रं नाम न विद्यते |<br>
सामर्थ्ययोगाज्जायन्ते मित्राणि रिपवस्तथा ॥१३२॥<br>
<br>
यो यस्मिञ्जीवति स्वार्थं पश्येत्तावत्स जीवति |<br>
स तस्य तावन्मित्रं स्याद्यावन्न स्याद्विपर्ययः ॥१३३॥<br>
<br>
नास्ति मैत्री स्थिरा नाम न च ध्रुवमसौहृदम् |<br>
अर्थयुक्त्या हि जायन्ते मित्राणि रिपवस्तथा ॥१३४॥<br>
<br>
मित्रं च शत्रुतामेति कस्मिंश्चित्कालपर्यये |<br>
शत्रुश्च मित्रतामेति स्वार्थो हि बलवत्तरः ॥१३५॥<br>
<br>
यो विश्वसति मित्रेषु न चाश्वसति शत्रुषु |<br>
अर्थयुक्तिमविज्ञाय चलितं तस्य जीवितम् ॥१३६॥<br>
<br>
अर्थयुक्तिमविज्ञाय यः शुभे कुरुते मतिम् |<br>
मित्रे वा यदि वा शत्रौ तस्यापि चलिता मतिः ॥१३७॥<br>
<br>
न विश्वसेदविश्वस्ते विश्वस्तेऽपि न विश्वसेत् |<br>
विश्वासाद्भयमुत्पन्नं मूलान्यपि निकृन्तति ॥१३८॥<br>
<br>
अर्थयुक्त्या हि दृश्यन्ते पिता माता सुतास्तथा |<br>
मातुला भागिनेयाश्च तथा सम्बन्धिबान्धवाः ॥१३९॥<br>
<br>
पुत्रं हि मातापितरु त्यजतः पतितं प्रियम् |<br>
लोको रक्षति चात्मानं पश्य स्वार्थस्य सारताम् ॥१४०॥<br>
<br>
तं मन्ये निकृतिप्रज्ञं यो मोक्षं प्रत्यनन्तरम् |<br>
कृत्यं मृगयसे कर्तुं सुखोपायमसंशयम् ॥१४१॥<br>
<br>
अस्मिन्निलय एव त्वं न्यग्रोधादवतारितः |<br>
पूर्वं निविष्टमुन्माथं चपलत्वान्न बुद्धवान् ॥१४२॥<br>
<br>
आत्मनश्चपलो नास्ति कुतोऽन्येषां भविष्यति |<br>
तस्मात्सर्वाणि कार्याणि चपलो हन्त्यसंशयम् ॥१४३॥<br>
<br>
ब्रवीति मधुरं कञ्चित्प्रियो मे ह भवानिति |<br>
तन्मिथ्याकरणं सर्वं विस्तरेणापि मे शृणु ॥१४४॥<br>
<br>
कारणात्प्रियतामेति द्वेष्यो भवति कारणात् |<br>
अर्थार्थी जीवलोकोऽयं न कश्चित्कस्यचित्प्रियः ॥१४५॥<br>
<br>
सख्यं सोदरयोर्भ्रात्रोर्दम्पत्योर्वा परस्परम् |<br>
कस्यचिन्नाभिजानामि प्रीतिं निष्कारणामिह ॥१४६॥<br>
<br>
यद्यपि भ्रातरः क्रुद्धा भार्या वा कारणान्तरे |<br>
स्वभावतस्ते प्रीयन्ते नेतरः प्रीयते जनः ॥१४७॥<br>
<br>
प्रियो भवति दानेन प्रियवादेन चापरः |<br>
मन्त्रहोमजपैरन्यः कार्यार्थं प्रीयते जनः ॥१४८॥<br>
<br>
उत्पन्ने कारणे प्रीतिर्नास्ति नौ कारणान्तरे |<br>
प्रध्वस्ते कारणस्थाने सा प्रीतिर्विनिवर्तते ॥१४९॥<br>
<br>
किं नु तत्कारणं मन्ये येनाहं भवतः प्रियः |<br>
अन्यत्राभ्यवहारार्थात्तत्रापि च बुधा वयम् ॥१५०॥<br>
<br>
कालो हेतुं विकुरुते स्वार्थस्तमनुवर्तते |<br>
स्वार्थं प्राज्ञोऽभिजानाति प्राज्ञं लोकोऽनुवर्तते ॥१५१॥<br>
<br>
न त्वीदृशं त्वया वाच्यं विदुषि स्वार्थपण्डिते |<br>
अकालेऽविषमस्थस्य स्वार्थहेतुरयं तव ॥१५२॥<br>
<br>
तस्मान्नाहं चले स्वार्थात्सुस्थितः सन्धिविग्रहे |<br>
अभ्राणामिव रूपाणि विकुर्वन्ति क्षणे क्षणे ॥१५३॥<br>
<br>
अद्यैव हि रिपुर्भूत्वा पुनरद्यैव सौहृदम् |<br>
पुनश्च रिपुरद्यैव युक्तीनां पश्य चापलम् ॥१५४॥<br>
<br>
आसीत्तावत्तु मैत्री नौ यावद्धेतुरभूत्पुरा |<br>
सा गता सह तेनैव कालयुक्तेन हेतुना ॥१५५॥<br>
<br>
त्वं हि मेऽत्यन्ततः शत्रुः सामर्थ्यान्मित्रतां गतः |<br>
तत्कृत्यमभिनिर्वृत्तं प्रकृतिः शत्रुतां गता ॥१५६॥<br>
<br>
सोऽहमेवं प्रणीतानि ज्ञात्वा शास्त्राणि तत्त्वतः |<br>
प्रविशेयं कथं पाशं त्वत्कृतं तद्वदस्व मे ॥१५७॥<br>
<br>
त्वद्वीर्येण विमुक्तोऽहं मद्वीर्येण तथा भवान् |<br>
अन्योन्यानुग्रहे वृत्ते नास्ति भूयः समागमः ॥१५८॥<br>
<br>
त्वं हि सौम्य कृतार्थोऽद्य निर्वृत्तार्थास्तथा वयम् |<br>
न तेऽस्त्यन्यन्मया कृत्यं किञ्चिदन्यत्र भक्षणात् ॥१५९॥<br>
<br>
अहमन्नं भवान्भोक्ता दुर्बलोऽहं भवान्बली |<br>
नावयोर्विद्यते सन्धिर्नियुक्ते विषमे बले ॥१६०॥<br>
<br>
संमन्येऽहं तव प्रज्ञां यन्मोक्षात्प्रत्यनन्तरम् |<br>
भक्ष्यं मृगयसे नूनं सुखोपायमसंशयम् ॥१६१॥<br>
<br>
भक्ष्यार्थमेव बद्धस्त्वं स मुक्तः प्रसृतः क्षुधा |<br>
शास्त्रज्ञमभिसन्धाय नूनं भक्षयिताद्य माम् ॥१६२॥<br>
<br>
जानामि क्षुधितं हि त्वामाहारसमयश्च ते |<br>
स त्वं मामभिसन्धाय भक्ष्यं मृगयसे पुनः ॥१६३॥<br>
<br>
यच्चापि पुत्रदारं स्वं तत्संनिसृजसे मयि |<br>
शुश्रूषां नाम मे कर्तुं सखे मम न तत्क्षमम् ॥१६४॥<br>
<br>
त्वया मां सहितं दृष्ट्वा प्रिया भार्या सुताश्च ये |<br>
कस्मान्मां ते न खादेयुर्हृष्टाः प्रणयिनस्त्वयि ॥१६५॥<br>
<br>
नाहं त्वया समेष्यामि वृत्तो हेतुः समागमे |<br>
शिवं ध्यायस्व मेऽत्रस्थः सुकृतं स्मर्यते यदि ॥१६६॥<br>
<br>
शत्रोरन्नाद्यभूतः सन्क्लिष्टस्य क्षुधितस्य च |<br>
भक्ष्यं मृगयमाणस्य कः प्राज्ञो विषयं व्रजेत् ॥१६७॥<br>
<br>
स्वस्ति तेऽस्तु गमिष्यामि दूरादपि तवोद्विजे |<br>
नाहं त्वया समेष्यामि निर्वृतो भव लोमश ॥१६८॥<br>
<br>
बलवत्संनिकर्षो हि न कदाचित्प्रशस्यते |<br>
प्रशान्तादपि मे प्राज्ञ भेतव्यं बलिनः सदा ॥१६९॥<br>
<br>
यदि त्वर्थेन मे कार्यं ब्रूहि किं करवाणि ते |<br>
कामं सर्वं प्रदास्यामि न त्वात्मानं कदाचन ॥१७०॥<br>
<br>
आत्मार्थे सन्ततिस्त्याज्या राज्यं रत्नं धनं तथा |<br>
अपि सर्वस्वमुत्सृज्य रक्षेदात्मानमात्मना ॥१७१॥<br>
<br>
ऐश्वर्यधनरत्नानां प्रत्यमित्रेऽपि तिष्ठताम् |<br>
दृष्टा हि पुनरावृत्तिर्जीवतामिति नः श्रुतम् ॥१७२॥<br>
<br>
न त्वात्मनः सम्प्रदानं धनरत्नवदिष्यते |<br>
आत्मा तु सर्वतो रक्ष्यो दारैरपि धनैरपि ॥१७३॥<br>
<br>
आत्मरक्षिततन्त्राणां सुपरीक्षितकारिणाम् |<br>
आपदो नोपपद्यन्ते पुरुषाणां स्वदोषजाः ॥१७४॥<br>
<br>
शत्रून्सम्यग्विजानन्ति दुर्बला ये बलीयसः |<br>
तेषां न चाल्यते बुद्धिरात्मार्थं कृतनिश्चया ॥१७५॥<br>
<br>
इत्यभिव्यक्तमेवासौ पलितेनावभर्त्सितः |<br>
मार्जारो व्रीडितो भूत्वा मूषकं वाक्यमब्रवीत् ॥१७६॥<br>
<br>
संमन्येऽहं तव प्रज्ञां यस्त्वं मम हिते रतः |<br>
उक्तवानर्थतत्त्वेन मया सम्भिन्नदर्शनः ॥१७७॥<br>
<br>
न तु मामन्यथा साधो त्वं विज्ञातुमिहार्हसि |<br>
प्राणप्रदानजं त्वत्तो मम सौहृदमागतम् ॥१७८॥<br>
<br>
धर्मज्ञोऽस्मि गुणज्ञोऽस्मि कृतज्ञोऽस्मि विशेषतः |<br>
मित्रेषु वत्सलश्चास्मि त्वद्विधेषु विशेषतः ॥१७९॥<br>
<br>
तन्मामेवङ्गते साधो न यावयितुमर्हसि |<br>
त्वया हि याव्यमानोऽहं प्राणाञ्जह्यां सबान्धवः ॥१८०॥<br>
<br>
धिक्षब्दो हि बुधैर्दृष्टो मद्विधेषु मनस्विषु |<br>
मरणं धर्मतत्त्वज्ञ न मां शङ्कितुमर्हसि ॥१८१॥<br>
<br>
इति संस्तूयमानो हि मार्जारेण स मूषकः |<br>
मनसा भावगम्भीरं मार्जारं वाक्यमब्रवीत् ॥१८२॥<br>
<br>
साधुर्भवाञ्श्रुतार्थोऽस्मि प्रीयते न च विश्वसे |<br>
संस्तवैर्वा धनौघैर्वा नाहं शक्यः पुनस्त्वया ॥१८३॥<br>
<br>
न ह्यमित्रवशं यान्ति प्राज्ञा निष्कारणं सखे |<br>
अस्मिन्नर्थे च गाथे द्वे निबोधोशनसा कृते ॥१८४॥<br>
<br>
शत्रुसाधारणे कृत्ये कृत्वा सन्धिं बलीयसा |<br>
समाहितश्चरेद्युक्त्या कृतार्थश्च न विश्वसेत् ॥१८५॥<br>
<br>
तस्मात्सर्वास्ववस्थासु रक्षेज्जीवितमात्मनः |<br>
द्रव्याणि सन्ततिश्चैव सर्वं भवति जीवतः ॥१८६॥<br>
<br>
सङ्क्षेपो नीतिशास्त्राणामविश्वासः परो मतः |<br>
नृषु तस्मादविश्वासः पुष्कलं हितमात्मनः ॥१८७॥<br>
<br>
वध्यन्ते न ह्यविश्वस्ताः शत्रुभिर्दुर्बला अपि |<br>
विश्वस्तास्त्वाशु वध्यन्ते बलवन्तोऽपि दुर्बलैः ॥१८८॥<br>
<br>
त्वद्विधेभ्यो मया ह्यात्मा रक्ष्यो मार्जार सर्वदा |<br>
रक्ष त्वमपि चात्मानं चण्डालाज्जातिकिल्बिषात् ॥१८९॥<br>
<br>
स तस्य ब्रुवतस्त्वेवं सन्त्रासाज्जातसाध्वसः |<br>
स्वबिलं हि जवेनाशु मार्जारः प्रययौ ततः ॥१९०॥<br>
<br>
ततः शास्त्रार्थतत्त्वज्ञो बुद्धिसामर्थ्यमात्मनः |<br>
विश्राव्य पलितः प्राज्ञो बिलमन्यज्जगाम ह ॥१९१॥<br>
<br>
एवं प्रज्ञावता बुद्ध्या दुर्बलेन महाबलाः |<br>
एकेन बहवोऽमित्राः पलितेनाभिसन्धिताः ॥१९२॥<br>
<br>
अरिणापि समर्थेन सन्धिं कुर्वीत पण्डितः |<br>
मूषकश्च बिडालश्च मुक्तावन्योन्यसंश्रयात् ॥१९३॥<br>
<br>
इत्येष क्षत्रधर्मस्य मया मार्गोऽनुदर्शितः |<br>
विस्तरेण महीपाल सङ्क्षेपेण पुनः शृणु ॥१९४॥<br>
<br>
अन्योन्यकृतवैरौ तु चक्रतुः प्रीतिमुत्तमाम् |<br>
अन्योन्यमभिसन्धातुमभूच्चैव तयोर्मतिः ॥१९५॥<br>
<br>
तत्र प्राज्ञोऽभिसन्धत्ते सम्यग्बुद्धिबलाश्रयात् |<br>
अभिसन्धीयते प्राज्ञः प्रमादादपि चाबुधैः ॥१९६॥<br>
<br>
तस्मादभीतवद्भीतो विश्वस्तवदविश्वसन् |<br>
न ह्यप्रमत्तश्चलति चलितो वा विनश्यति ॥१९७॥<br>
<br>
कालेन रिपुणा सन्धिः काले मित्रेण विग्रहः |<br>
कार्य इत्येव तत्त्वज्ञाः प्राहुर्नित्यं युधिष्ठिर ॥१९८॥<br>
<br>
एवं मत्वा महाराज शास्त्रार्थमभिगम्य च |<br>
अभियुक्तोऽप्रमत्तश्च प्राग्भयाद्भीतवच्चरेत् ॥१९९॥<br>
<br>
भीतवत्संविधिः कार्यः प्रतिसन्धिस्तथैव च |<br>
भयादुत्पद्यते बुद्धिरप्रमत्ताभियोगजा ॥२००॥<br>
<br>
न भयं विद्यते राजन्भीतस्यानागते भये |<br>
अभीतस्य तु विस्रम्भात्सुमहज्जायते भयम् ॥२०१॥<br>
<br>
न भीरुरिति चात्यन्तं मन्त्रोऽदेयः कथञ्चन |<br>
अविज्ञानाद्धि विज्ञाते गच्छेदास्पददर्शिषु ॥२०२॥<br>
<br>
तस्मादभीतवद्भीतो विश्वस्तवदविश्वसन् |<br>
कार्याणां गुरुतां बुद्ध्वा नानृतं किञ्चिदाचरेत् ॥२०३॥<br>
<br>
एवमेतन्मया प्रोक्तमितिहासं युधिष्ठिर |<br>
श्रुत्वा त्वं सुहृदां मध्ये यथावत्समुपाचर ॥२०४॥<br>
<br>
उपलभ्य मतिं चाग्र्यामरिमित्रान्तरं तथा |<br>
सन्धिविग्रहकालं च मोक्षोपायं तथापदि ॥२०५॥<br>
<br>
शत्रुसाधारणे कृत्ये कृत्वा सन्धिं बलीयसा |<br>
समागमं चरेद्युक्त्या कृतार्थो न च विश्वसेत् ॥२०६॥<br>
<br>
अविरुद्धां त्रिवर्गेण नीतिमेतां युधिष्ठिर |<br>
अभ्युत्तिष्ठ श्रुतादस्माद्भूयस्त्वं रञ्जयन्प्रजाः ॥२०७॥<br>
<br>
ब्राह्मणैश्चापि ते सार्धं यात्रा भवतु पाण्डव |<br>
ब्राह्मणा हि परं श्रेयो दिवि चेह च भारत ॥२०८॥<br>
<br>
एते धर्मस्य वेत्तारः कृतज्ञाः सततं प्रभो |<br>
पूजिताः शुभकर्माणः पूर्वजित्या नराधिप ॥२०९॥<br>
<br>
राज्यं श्रेयः परं राजन्यशः कीर्तिं च लप्स्यसे |<br>
कुलस्य सन्ततिं चैव यथान्यायं यथाक्रमम् ॥२१०॥<br>
<br>
द्वयोरिमं भारत सन्धिविग्रहं; सुभाषितं बुद्धिविशेषकारितम् |<br>
तथान्ववेक्ष्य क्षितिपेन सर्वदा; निषेवितव्यं नृप शत्रुमण्डले ॥२११॥ 12.138.221<br>
</span>
