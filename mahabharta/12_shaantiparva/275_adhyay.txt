<span style="font-size: 14pt; line-height: 200%">कपिल उवाच।	<br>
एतावदनुपश्यन्तो यतयो यान्ति मार्गगाः।<br>
नैषां सर्वेषु लोकेषु कश्चिदस्ति व्यतिक्रमः।।	12-275-1<br>
<br>
निर्द्वन्द्वा निर्नमस्कारा निराशीर्बन्धना बुधाः।<br>
विमुक्ताः सर्वपापेभ्यश्चरन्ति शुचयोऽमलाः।।	12-275-2<br>
<br>
अपवर्गेऽथ संत्यागे बुद्धौ च कृतनिश्चयाः।<br>
ब्रह्मिष्ठा ब्रह्मभूताश्च ब्रह्मण्येव कृतालयाः।।	12-275-3<br>
<br>
येऽशोका नष्टरजसस्तेषां लोकाः सनातनाः।<br>
तेषां गतिं परां प्राप्य गार्हस्थ्ये किं प्रयोजनम्।।	12-275-4<br>
<br>
स्यूमरश्मिरुवाच।	<br>
यद्येषां परमा निष्ठा यद्येषां परमा गतिः।<br>
गृहस्थानव्यपाश्रित्य नाश्रमोऽन्यः प्रवर्तते।।	12-275-5<br>
<br>
यथा मातरमाश्रित्य सर्वे जीवन्ति जन्तवः।<br>
एवं गार्हस्थ्यमाश्रित्य वर्तन्त इतराश्रमाः।।	12-275-6<br>
<br>
गृहस्थ एव यजते गृहस्थस्तप्यते तपः।<br>
गार्हस्थ्यमस्य धर्मस्य मूलं यत्किंचिदेव हि।।	12-275-7<br>
<br>
प्रजनाद्यभिनिर्वृत्ताः सर्वे प्राणभृतो मुनेः।<br>
प्रजनं चाप्युतान्यत्र न कथंचन विद्यते।।	12-275-8<br>
<br>
यास्तु स्युर्बहिरोषध्यो बहिरन्यास्तथाऽद्रिजाः।<br>
ओषधिभ्यो बहिर्यस्मात्प्राणी कश्चिन्न विद्यते।।	12-275-9<br>
<br>
कस्यैषा वाग्भवेत्सत्या मोक्षो नास्ति गृहादिति।<br>
अश्रद्दधानैरप्राज्ञैः सूक्ष्मदर्शनवर्जितैः।।	12-275-10<br>
<br>
निराशैरलसैः श्रान्तैस्तप्यमानैः स्वकर्मभिः।<br>
शमस्योपरमो दृष्टः प्रव्रज्यायामपण्‍डितैः।।	12-275-11<br>
<br>
त्रैलोक्यस्येव हेतुर्हि मर्यादा शाश्वती ध्रुवा।<br>
ब्राह्मणो नाम भगवाञ्जन्मप्रभृति पूज्यते।।	12-275-12<br>
<br>
प्राग्गर्भाघानमन्त्रा हि प्रवर्तन्ते द्विजातिषु।<br>
अविश्वस्तेषु वर्तन्ते विश्वस्तेष्वपि संश्रिताः।।	12-275-13<br>
<br>
दाहे पुनः संश्रयणे संश्रिते पात्रभोजने।<br>
दानं गवां पशूनां वा पिण्डानामप्सु मज्जनम्।।	12-275-14<br>
<br>
अर्चिष्मन्तो बर्हिषदः क्रव्यादाः पितरस्तथा।<br>
मृतस्याप्यनुमन्यन्ते मन्त्रा मन्त्राश्च कारणम्।।	12-275-15<br>
<br>
एवं क्रोशत्सु वेदेषु कुतो मोक्षोऽस्ति कस्यचित्।<br>
ऋणवन्तो यदा मर्त्याः पितृदेवद्विजातिषु।।	12-275-16<br>
<br>
श्रिया विहीनैरलसैः पण्डितैश्च पलायितम्।<br>
वेदवादापरिज्ञानं सत्याभासमिवानृतम्।।	12-275-17<br>
<br>
न वै पापैर्हियते कृष्यते वा<br>
यो ब्राह्मणो यजते वेदशास्त्रैः।<br>
ऊर्ध्वं यजन्पशुभिः सार्धमेति<br>
ततः पुनस्तर्कयते न कामान्।।	12-275-18<br>
<br>
न वेदानां परिभवान्न शाठ्येन न मायया।<br>
महत्प्राप्नोति पुरुषो ब्राह्मणो ब्रह्म विन्दति।।	12-275-19<br>
<br>
कपिल उवाच।	<br>
दर्शश्च पूर्णमासश्च अग्निहोत्रं च धीमताम्।<br>
चातुर्मास्यानि चैवासंस्तेषु यज्ञः सनातनः।।	12-275-20<br>
<br>
अनारम्भाः सुधृतयः शुचयो ब्रह्मसंज्ञिताः।<br>
ब्राह्मणा एव ते देवांस्तर्पन्त्यमृतैरिव।।	12-275-21<br>
<br>
सर्वभूतात्मभूतस्य सर्वभूतानि पश्यतः।<br>
देवाऽपि मार्गे मुह्यन्ति ह्यपदस्य पदैषिणः।।	12-275-22<br>
<br>
चतुर्द्वारं पुरुष चर्तुर्मुखं<br>
चतुर्मुखो नैनमुपैति निन्दा।<br>
बाहुभ्यां पद्भ्यामुदरादुपस्था<br>
त्तेषां द्वारं द्वारपालो बुभूषेत्।।	12-275-23<br>
<br>
नाक्षैर्दीव्येन्नाददीतान्यवित्तं<br>
न वाऽयोनीयस्य शृतं प्रगृह्णात्।<br>
क्रुद्धो न चैव प्रहरेत धीमां<br>
स्तथास्य तत्पाणिपादं सुगुप्तम्।।	12-275-24<br>
<br>
नाक्रोशमृच्छेन्न वृथा वदेच्च<br>
न पैशुनं जनवादं च कुर्यात्।<br>
सत्यव्रतो मितभाषोऽप्रमत्त<br>
स्तथाऽस्य वाग्द्वारमथो सुगुप्तम्।।	12-275-25<br>
<br>
नानाशनः स्यान्न महाशनः स्या<br>
न्न लोलुपः साधुभिरागतः स्यात्।<br>
यात्रार्थमाहारमिहाददीत<br>
तथाऽस्य स्याज्जाठरद्वारगुप्तिः।।	12-275-26<br>
<br>
न वीरपत्नीं विहरेत नारीं<br>
न चापि नारीमनृतावाह्वयीत।<br>
भार्याव्रतं ह्यात्मनि धारयीत<br>
तथास्योपस्थद्वारगुप्तिर्भवेत्।।	12-275-27<br>
<br>
द्वाराणि यस्य सर्वाणि सुगुप्तानि मनीषिणः।<br>
उपस्थमुदरं पाणी वाक्चतुर्थी स वै द्विजः।।	12-275-28<br>
<br>
मोघान्यगुप्तद्वारस्य सर्वाण्येव भवन्त्युत।<br>
किं तस्य तपसा कार्यं किं यज्ञेन किमात्मना।।	12-275-29<br>
<br>
अनुत्तरीयवसनमनुपस्तीर्णशायिनम्।<br>
बाहूपधानं शाम्यन्तं तं देवा ब्राह्मणं विदुः।।	12-275-30<br>
<br>
द्वन्द्वारामेषु सर्वेषु य एको रमते मुनिः।<br>
परेषामननुध्यायंस्तं देवा ब्राह्मणं विदुः।।	12-275-31<br>
<br>
येन सर्वमिदं बुद्धं प्रकृतिर्विकृतिश्च या।<br>
गतिज्ञः सर्वभूतानां तं देवा ब्राह्मणं विदुः।।	12-275-32<br>
<br>
अभयं सर्वभूतेभ्यः सर्वेषामभयं यतः।<br>
सर्वभूतात्मभूतो यस्तं देवा ब्राह्मणं विदुः।।	12-275-33<br>
<br>
नान्तरेणानुजानाति वेदानां यत्क्रियाफलम्।<br>
अविज्ञाय च तत्सर्वमन्यद्रोचयते फलम्।।	12-275-34<br>
<br>
स्वकर्मभिः संश्रितानां तपो घोरत्वमागमत्।<br>
तं सदाचारमाश्चर्यं पुराणं शाश्वतं ध्रुवम्।।	12-275-35<br>
<br>
अशक्नुवन्तश्चरितुं किंचिद्धर्मेषु सूत्रितम्।<br>
निरापद्धर्म आचारो ह्यप्रमादो पराभवः।।	12-275-36<br>
<br>
फलवन्ति च कर्माणि व्युष्टिमन्ति ध्रवाणि च।<br>
विगुणानि च पश्यन्ति तथा नैकानि केन च।।	12-275-37<br>
<br>
गुणाश्चात्र सुदुर्ज्ञेया ज्ञाताश्चात्र सुदुष्कराः।<br>
अनुष्ठिताश्चान्तवन्त इति त्वमनुपश्यसि।।	12-275-38<br>
<br>
स्यूमरश्मिरुवाच।<br>
यथा च वेदप्रामाण्यं त्यागश्च सफलो यथा।<br>
तौ पन्थानावुभौ व्यक्तौ भगवंस्तद्ब्रवीहि मे।।	12-275-39<br>
<br>
कपिल उवाच।	<br>
प्रत्यक्षमिह पश्यन्ति भवन्तः सत्पथे स्थिताः।<br>
प्रत्यक्षं तु किमत्रास्ति यद्भवन्त उपासते।।	12-275-40<br>
<br>
स्यूमरश्मिरुवाच।	<br>
स्यूमरश्मिरहं ब्रह्मञ्जिज्ञासार्थमिहागतः।<br>
श्रेयस्कामः प्रत्यवोचमार्जवान्न विवक्षया।।	12-275-41<br>
<br>
इमं च संशयं घोरं भगवान्प्रब्रवीतु मे।<br>
प्रत्यक्षमिह पश्यन्तो भवन्तः सत्पथे स्थिताः।<br>
किमत्र प्रत्यक्षतमं भवन्तो यदुपासते।।	12-275-42<br>
1<br>
अन्यत्र तर्कशास्त्रेभ्य आगमार्थं यथागमम्।<br>
आगमो वेदवादास्तु तर्कशास्त्राणि चागमः।।	12-275-43<br>
<br>
यथाश्रममुपासीत आगमस्तत्र सिध्यति।<br>
सिद्धिः प्रत्यक्षरूपा च दृश्यत्यागमनिश्ययात्।।	12-275-44<br>
<br>
नौर्नावीव निबद्धा हि स्रोतसा सनिबन्धना।<br>
ह्रियमाणा कथ विप्र कुबुद्धींस्तारयिष्यति।।	12-275-45<br>
<br>
एतद्ब्रवीतु भगवानुपपन्नोऽस्म्यधीहि भो।<br>
नैव त्यागी न संतुष्टो नाशोको न निरामयः।<br>
नानिर्विवित्सो नावृत्तो नापवृत्तोऽस्ति कश्चन।।	12-275-46<br>
<br>
भवन्तोऽपि च हृष्यन्ति शोचन्ति च यथा वयम्।<br>
इन्द्रियार्थाश्च भवतां समानाः सर्वजन्तुषु।।	12-275-47<br>
<br>
एवं चतुर्णां वर्णानामाश्रमाणां प्रवृत्तिषु।<br>
एकमालम्बमानानां निर्णये किं निरामयम्।<br>
`एतद्ब्रवीतु भगवानुपपन्नोस्य्यधीहि भो।।'	12-275-48<br>
<br>
कपिल उवाच।	<br>
यद्यदाचरते शास्त्रमर्थ्यं सर्वप्रवृत्तिषु।<br>
यस्य यत्र ह्यनुष्ठानं तस्य तत्तु निरामयम्।।	12-275-49<br>
<br>
सर्वं प्रापयति ज्ञानं ये ज्ञानं ह्यनुवर्तते।<br>
ज्ञानादपेत्य या वृत्तिः सा विनाशयति प्रजाः।।	12-275-50<br>
<br>
भवन्तो ज्ञानिनो नित्यं सर्वतश्च निरमयाः।<br>
ऐकात्म्यं नाम कश्चिद्धि कदाचिदभिपद्यते।।	12-275-51<br>
<br>
शास्त्रं ह्यबुद्ध्वा तत्त्वेन केचिद्वादबलाज्जनाः।<br>
कामद्वेषाभिभूतत्वादहंकारवशं गताः।।	12-275-52<br>
<br>
याथातथ्यमविज्ञाय शास्त्राणां शास्त्रदस्यवः।<br>
ब्रह्मस्तेना निरारम्भा अपक्वमनसोऽशिवाः।।	12-275-53<br>
<br>
नैर्गुण्यमेव पश्यन्ति न गुणाननुयुञ्जते।<br>
तेषां तमः शरीराणां तम एव परायणम्।।	12-275-54<br>
<br>
यो यथाप्रकृतिर्जन्तुः प्रकृतेः स्याद्वशानुगः।<br>
तस्य द्वेषश्च कामश्च क्रोधो दम्भोऽनृतं मदः।<br>
नित्यमेवानुवर्तन्ते गुणाः प्रकृतिसंभवाः।।	12-275-55<br>
<br>
<br>
ये तद्बुद्ध्वाऽनुपश्यन्तः संत्यजेयुः शुभाशुभम्।<br>
परां गतिमभीप्सन्तो यतयः संयमे रताः।।	12-275-56<br>
<br>
स्यूमरश्मिरुवाच।	<br>
सर्वमेतत्त्वया ब्रह्मञ्शास्त्रतः परिकीर्तितम्।<br>
न ह्यविज्ञाय शास्त्रार्थं प्रवर्तन्ते प्रवृत्तयः।।	12-275-57<br>
<br>
यः कश्चिन्न्याय्य आचारः सर्वं शास्त्रमिति श्रुतिः।<br>
यदन्याय्यमशास्त्रं तदित्येषा श्रूयते श्रुतिः।।	12-275-58<br>
<br>
न प्रवृत्तिर्ऋते शास्त्रात्काचिदस्तीति निश्चयः।<br>
यदन्यद्वेदवादेभ्यस्तदशास्त्रमिति श्रुतिः।।	12-275-59<br>
<br>
शास्त्रादपेतं पश्यन्ति बहवोऽत्यर्थमानिनः।<br>
शास्त्रदोषान्न पश्यन्ति इह चामुत्र चापरे।<br>
[इन्द्रियार्थाश्च भवतां समानाः सर्वजन्तुषु।।	12-275-60<br>
<br>
एवं चतुर्णां वर्णानामाश्रमाणां प्रवृत्तिषु।<br>
एकमालम्बमानानां निर्णये सर्वतो दिशम्।।	12-275-61<br>
<br>
आनन्त्यं वदमानेन शक्तेनावर्जितात्मना]।<br>
अविज्ञानहतप्रज्ञा हीनप्रज्ञास्तमोवृताः।।	12-275-62<br>
<br>
शक्यं त्वेकेन युक्तेन कृतकृत्येन सर्वशः।<br>
पिण्डमात्रं व्यपाश्रित्य चरितुं सर्वतो दिशम्।।	12-275-63<br>
<br>
नात्यन्तं वन्दमानेन शक्तेन विजितात्मना।'<br>
वेदवादं व्यपाश्रित्य मोक्षोऽस्तीति प्रभापितुम्।<br>
अपेतन्यायशास्त्रेण सर्वलोकविगर्हिणा।।	12-275-64<br>
<br>
इदं तु दुष्करं कर्म कुटुम्बमभिसंश्रितम्।<br>
दानमध्ययनं यज्ञः प्रजासंतानमार्जवम्।।	12-275-65<br>
<br>
यद्येतदेवं कृत्वाऽपि न विमोक्षोऽस्ति कस्यचित्।<br>
धिक्कर्तारं च कार्यं च श्रमश्चायं निरर्थकः।।	12-275-66<br>
<br>
नास्तिक्यमन्यथा च स्याद्वेदानां पृष्ठतः क्रिया।<br>
एतस्यानन्त्यमिच्छामि भगवञ्श्रोतुमञ्जसा।।	12-275-67<br>
<br>
तत्त्वं वदस्व मे ब्रह्मन्नुपसन्नोस्म्यधीहि भोः।<br>
यथा ते विदितो मोक्षस्तथेच्छाम्युपशिक्षितुम्।।	12-275-68<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि<br>
पञ्चसप्तत्यधिकद्विशततमोऽध्यायः।। 275।।	<br>
<br>
</span>
