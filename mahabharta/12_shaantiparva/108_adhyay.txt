<span style="font-size: 14pt; line-height:200%"><br>
युधिष्ठिर उवाच	<br>
महानयं धर्मपथो बहुशाखश्च भारत।<br>
किंस्विदेवेह धर्माणामनुष्ठेयतमं मतम्।।	12-108-1a<br>
किं कार्यं सर्वभूतानां गरीयो भवतो मतम्।<br>
यथाऽहं परमं धर्ममिह च प्रेत्य चाप्नुयाम्।।	12-108-2a<br>
भीष्म उवाच।	<br>
मातापित्रोर्गुरूणां च पूजा बहुमता मम।<br>
अत्र वर्तन्नरो लोकान्यशश्च महदश्नुते।।	12-108-3a<br>
यदेते ह्यनुजानीयुः कर्म तात सुपूजिताः।<br>
धर्मं धर्मविरुद्धं वा तत्कर्तव्यं युधिष्ठिर।।	12-108-4a<br>
न तैरभ्यननुज्ञातो धर्ममन्यं समाचरेत्।<br>
यं मे तेऽभ्यनुजानीयुः स धर्म इति निश्चयः।।	12-108-5a<br>
एत एव त्रयो लोका एत एवाश्रमास्त्रयः।<br>
एत एव त्रयो वेदा एत एव त्रयोऽग्नयः।।	12-108-6a<br>
पिता वै गार्हपत्योऽग्निर्माताऽग्निर्दक्षिणः स्मृतः।<br>
गुरुराहवनीयस्तु साऽग्नित्रेता गरीयसी।।	12-108-7a<br>
त्रिष्वप्रमाद्यन्नेतेषु त्रील्लोँकानपि जेष्यसि।<br>
पितृवृत्त्या त्विमं लोकं मातृवृत्त्या तथा परम्।।	12-108-8a<br>
ब्रह्मलोकं गुरोर्वृत्त्या नियमेन तरिष्यसि।<br>
सम्यगेतेषु वर्तस्व त्रिषु लोकेषु भारत।।	12-108-9a<br>
यशः प्राप्स्यसि भद्रं ते धर्मं च सुमहाफलम्।<br>
नैतानतिशयीथास्त्वं नात्यश्नीथा न दूषयेः।।	12-108-10a<br>
नित्यं परिचरेश्चैव तद्वै सुकृतमुत्तमम्।<br>
कीर्ति पुण्यं यशो लोकान्प्राप्स्यसे त्वं जनाधिप।।	12-108-11a<br>
सर्वे तस्यादृता लोका यस्यैते त्रय आदृताः।<br>
अनादृतास्तु यस्यैते सर्वास्तस्याफलाः क्रियाः।।	12-108-12a<br>
न चायं न परो लोको न यशस्तस्य भारत।<br>
अमानिता नित्यमेव यस्यैते गुरवस्त्रयः।।	12-108-13a<br>
न चास्मिन्न परे लोके यशस्तस्य प्रकाशते।<br>
यच्चान्यदपि कल्याणं पारत्रं समुदाहृतम्।।	12-108-14a<br>
तेभ्य एव हि यत्सर्वं कृत्यं यन्निसृजाम्यहम्।<br>
तदासीन्मे शतगुणं सहस्रगुणमेव च।<br>
तस्मान्मे संप्रकाशन्ते त्रयो लोका युधिष्ठिर।।	12-108-15a<br>
दशैव तु सदाऽऽचार्यः श्रोत्रियानधितिष्ठति।<br>
दशाचार्यानुपाध्याय उपाध्यायान्पिता दश।।	12-108-16a<br>
पितॄन्दश तु मातैका सर्वां वा पृथिवीमपि।<br>
गुरुत्वेनाभिभवति नास्ति मातृसमो गुरुः।।	12-108-17a<br>
गुरुर्गरीयान्पितृतो मातृतश्चेति मे मतिः।<br>
उभौ हि मातापितरौ जन्मन्येवोपयुज्यतः।।	12-108-18a<br>
शरीरमेतौ सृजतः पिता माता च भारत।<br>
आचार्यशिष्टा या जातिः सासम्यगजरामरा।।	12-108-19a<br>
अवध्या हि सदा माता पिता चाप्युपचारिणौ।।	12-108-20a<br>
न स दुष्यति तत्कृत्वा न च ते दूषयन्ति तम्।<br>
धर्माय यतमानानां विदुर्देवाः सहर्षिभिः।।	12-108-21a<br>
य आवृणोत्यवितथेन कर्मणा<br>
ऋतं ब्रुवन्नमृतं संप्रयच्छन्।<br>
तं मन्येथाः पितरं मातरं च<br>
तस्मै न द्रुह्येत्कृतमस्य जानन्।।	12-108-22a<br>
स्तथैव तेषां गुरवोऽभ्यर्चनीयाः।।	12-108-23f<br>
तस्मात्पूजयितव्याश्च संविभज्याश्च यत्नतः।<br>
गुरवोऽर्चयितव्याश्च पुराणं धर्ममिच्छता।।	12-108-24a<br>
येन प्रीणन्ति पितरस्तेन प्रीतः प्रजापतिः।<br>
प्रीणाति जननीयेन पृथिवी तेन पूजिता।।	12-108-25a<br>
येन प्रीणात्युपाध्यायस्तेन स्याद्ब्रह्म पूजितम्।<br>
मातृतः पितृतश्चैव तस्मात्पूज्यतमो गुरुः।।	12-108-26a<br>
ऋषयश्च हि देवाश्च प्रीयन्ते पितृभिः सह।<br>
पूज्यमानेषु गुरुषु तस्मात्पूज्यतमो गुरुः।।	12-108-27a<br>
केनचिन्न च वृत्तेन ह्यवज्ञेयो गुरुर्भवेत्।<br>
न च माता न च पितो तादृशो यादृशो गुरुः।।	12-108-28a<br>
न तेऽवमानमर्हन्ति न तेषां दूषयेत्कृतम्।<br>
गुरूणामेव सत्कारं विदुर्देवाः सहर्षिभिः।।	12-108-29a<br>
उपाध्यायं पितरं मातरं च<br>
ये विद्रुह्यन्ते मनसा कर्मणा वा।<br>
तेषां पापं भ्रूणहत्याविशिष्टं<br>
तस्मान्नान्यः पापकृदस्ति लोके।।	12-108-30a<br>
भृतो भर्तारं यो न विभिर्ति पुत्रः<br>
स्वयोनिजः पितरं मातरं च।<br>
तस्य पापं भ्रूणहत्याविषिष्टं<br>
तस्मान्नान्यः पापकृदस्ति लोके।।	12-108-31a<br>
मित्रद्रुहः कृतघ्नस्य स्त्रीघ्नस्य पिशुनस्य च।<br>
चतुर्णामपि चैतेषां निष्कृतिं नानुशुश्रुम्।।	12-108-32a<br>
एतत्सर्वं मनुनिर्देशदृष्टं<br>
यत्कर्तव्यं पुरुषेणेह किंचित्।<br>
एतच्छ्रेयो नान्यदस्माद्विशिष्टं<br>
सर्वान्धर्माननुसृत्यैतदुक्तम्।।	12-108-33a<br>
<br>
।। इति श्रीमन्महाभारते शान्तिपर्वणि<br>
राजधर्मपर्वणि अष्टाधिकशततमोऽध्यायः।। 108।।	<br>
<br>
</span>
