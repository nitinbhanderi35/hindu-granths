				
<tbody><tr><td>
	<b>मनुरुवाच।</b>	</td><td>	12-204-1x	
</td></tr>
				
<tr><td>
	`तदेव सततं मन्ये न शक्यमनुवर्णितुम्।<br>यथा निदर्शनं वस्तु न शक्यमनुबोधितुम्।।	</td><td>	12-204-1a<br>12-204-1b	
</td></tr>
				
<tr><td>
	यथाहि सारं जानाति न कथंचन संस्थितम्।<br>परकायच्छविस्तद्वद्देहेऽयं चेतनस्तथा।।	</td><td>	12-204-2a<br>12-204-2b	
</td></tr>
				
<tr><td>
	विना कायं न सा च्छाया तां विना कायमस्त्युत।<br>तद्वदेव विना नास्ति प्रकृतेरिह वर्तनम्।।	</td><td>	12-204-3a<br>12-204-3b	
</td></tr>
				
<tr><td>
	इदं वै नास्ति नेदमस्ति परं विना।<br>जीवात्मना त्वसौ छिन्नस्त्वेष चैव परात्मना।।	</td><td>	12-204-4a<br>12-204-4b	
</td></tr>
				
<tr><td>
	तत्तवेति विदुः केचिदतथ्यमिति चापरे।<br>उभयं मे मतं विद्वन्मुक्तिहेतौ समाहितम्।।	</td><td>	12-204-5a<br>12-204-5b	
</td></tr>
				
<tr><td>
	विमुक्तैश्च मृगः सोऽपि दृश्यते संयतेन्द्रियः।<br>सर्वेषां न हि दृश्यो हि तटिद्वत्स्फुरति ह्यसौ।।	</td><td>	12-204-6a<br>12-204-6b	
</td></tr>
				
<tr><td>
	ब्राह्मणस्य समादृश्यो वर्तते सोऽपि किं पुनः।<br>विद्यते परमः शुद्धः साक्षिभूतो विभावसुः।।	</td><td>	12-204-7a<br>12-204-7b	
</td></tr>
				
<tr><td>
	श्रुतिरेषा ततो नित्या तस्मादेकः परो मतः।<br>न प्रयोजनमुद्दिश्य चेष्टा तस्य महात्मनः।।	</td><td>	12-204-8a<br>12-204-8b	
</td></tr>
				
				
<tr><td>
	तादृशोस्त्विति मन्तव्यस्तथा सत्यं महात्मना।<br>नानासंस्थेन भेदेन सदा गतिविभेदवत्।<br>तस्य भेदः समाख्यातो भेदो ह्यस्ति तथाविधः।।	</td><td>	12-204-9a<br>12-204-9b<br>12-204-9c	
</td></tr>
				
<tr><td>
	एवं विद्वन्विजानीहि परमात्मानमव्ययम्।<br>तत्तद्गुणविशेषेण संज्ञानामनुसंयुतम्।।	</td><td>	12-204-10a<br>12-204-10b	
</td></tr>
				
<tr><td>
	सर्वेश्वरः सर्वमयः स च सर्वप्रवर्तकः।<br>सर्वात्मकः सर्वशक्तिः सर्वकारणकारणम्।।	</td><td>	12-204-11a<br>12-204-11b	
</td></tr>
				
<tr><td>
	सर्वसाधारणः सर्वैरुपास्यश्च महात्मभिः।<br>वासुदेवेति विख्यातस्तं विदित्वाऽश्नुतेऽमृतम्।।'	</td><td>	12-204-12a<br>12-204-12b	
</td></tr>
				
<tr><td>
	यदा ते प़ञ्चभिः पञ्च युक्तानि मनसा सह।<br>अथ तद्द्रक्ष्यते ब्रह्म मणौ सूत्रमिवार्पितम्।।	</td><td>	12-204-13a<br>12-204-13b	
</td></tr>
				
<tr><td>
	तदेव च यथा सूत्रं सुवर्णे वर्तते पुनः।<br>मुक्तास्वथ प्रवालेषु मृन्मये राजते तथा।।	</td><td>	12-204-14a<br>12-204-14b	
</td></tr>
				
<tr><td>
	तद्वद्गोऽश्वमनुष्येषु तद्वद्धस्तिमृगादिषु।<br>तद्वत्कीटपतङ्गेषु प्रसक्तात्मा स्वकर्मभिः।।	</td><td>	12-204-15a<br>12-204-15b	
</td></tr>
				
<tr><td>
	येनयेन शरीरेण यद्यत्कर्म करोत्ययम्।<br>तेनतेन शरीरेण तत्तत्फलमुपाश्नुते।।	</td><td>	12-204-16a<br>12-204-16b	
</td></tr>
				
<tr><td>
	यथा ह्येकरसा भूमिरोषध्यर्थानुसारिणी।<br>तथा कर्मानुगा बुद्धिरन्तरात्माऽनुदर्शिनी।।	</td><td>	12-204-17a<br>12-204-17b	
</td></tr>
				
<tr><td>
	ज्ञानपूर्वोद्भवा लिप्सा लिप्सापूर्वाभिसन्धिता।<br>अभिसन्धिपूर्वकं कर्म कर्ममूलं ततः फलम्।।	</td><td>	12-204-18a<br>12-204-18b	
</td></tr>
				
<tr><td>
	फलं कर्मत्मकं विद्यात्कर्म ज्ञेयात्मकं तथा।<br>ज्ञेयं ज्ञानात्मकं विद्याज्ज्ञानं सदसदात्मकम्।।	</td><td>	12-204-19a<br>12-204-19b	
</td></tr>
				
				
<tr><td>
	`तदेवमिष्यते ब्रह्म संख्यानाद्विनिभिद्यते।'<br>ज्ञानानां च फलानां च ज्ञेयानां कर्मणां तथा।<br>क्षयान्ते यत्फलं विद्याज्ज्ञानं ज्ञेयप्रतिष्ठितम्।।	</td><td>	12-204-20a<br>12-204-20b<br>12-204-20c	
</td></tr>
				
<tr><td>
	महद्धि परमं भूतं युक्ताः पश्यन्ति योगिनः।<br>अबुधास्तं न पश्यन्ति ह्यात्मस्थं गुणबुद्धयः।।	</td><td>	12-204-21a<br>12-204-21b	
</td></tr>
				
<tr><td>
	पृथिवीरुपतो रूपमपामिह महत्तरम्।<br>अद्भ्यो महत्तरं तेजस्तेजसः पवनो महान्।।	</td><td>	12-204-22a<br>12-204-22b	
</td></tr>
				
<tr><td>
	पवनाच्च महद्व्योम तस्मात्परतरं मनः।<br>मनसो महती बुद्धिर्बुद्धेः कालो महान्स्मृतः।।	</td><td>	12-204-23a<br>12-204-23b	
</td></tr>
				
<tr><td>
	कालात्स भगवान्विष्णुर्यस्य सर्वमिदं जगत्।<br>नादिर्न मध्यं नैवान्तस्तस्य देवस्य विद्यते।।	</td><td>	12-204-24a<br>12-204-24b	
</td></tr>
				
<tr><td>
	अनादित्वादमध्यत्वादनन्तत्वाच्च सोऽव्ययः।<br>अत्येति सर्वदुःखानि दुःखं ह्यन्तवदुच्यते।।	</td><td>	12-204-25a<br>12-204-25b	
</td></tr>
				
<tr><td>
	तद्ब्रह्म परमं प्रोक्तं तद्धाम परमं पदम्।<br>तद्गत्वा कालविषयाद्विमुक्ता मोक्षमाश्रिताः।।	</td><td>	12-204-26a<br>12-204-26b	
</td></tr>
				
<tr><td>
	गुणेष्वेते प्रकाशन्ते निर्गुणत्वात्ततः परम्।<br>निवृत्तिलक्षणो धर्मस्तथाऽऽनन्त्याय कल्पते।।	</td><td>	12-204-27a<br>12-204-27b	
</td></tr>
				
<tr><td>
	ऋचो यजूंषि सामानि शरीराणि व्यपाश्रिताः।<br>जिह्वाग्रेषु प्रवर्तन्ते यत्नसाध्याविनाशिनः।।	</td><td>	12-204-28a<br>12-204-28b	
</td></tr>
				
<tr><td>
	न चैवमिष्यते ब्रह्म शरीराश्रयसंभवम्।<br>न यत्नसाध्यं तद्ब्रह्म नादिमध्यं न चान्तवन्।।	</td><td>	12-204-29a<br>12-204-29b	
</td></tr>
				
<tr><td>
	ऋचामादिस्तथा साम्नां यजुषामादिरुच्यते।<br>अन्तश्चादिमतां दृष्टो न त्वादिर्ब्रह्मणः स्मृतः।।	</td><td>	12-204-30a<br>12-204-30b	
</td></tr>
				
<tr><td>
	अनादित्वादनन्तत्वात्तदनन्तमथाव्ययम्।<br>अव्ययत्वाच्च निर्दुःखं द्वन्द्वाभावस्ततः परम्।।	</td><td>	12-204-31a<br>12-204-31b	
</td></tr>
				
<tr><td>
	अदृष्टतोऽनुपायाच्च प्रतिसन्धेश्च कर्मणः।<br>न तेन मर्त्याः पश्यन्ति येन गच्छान्त तत्पदम्।।	</td><td>	12-204-32a<br>12-204-32b	
</td></tr>
				
<tr><td>
	विषयेषु च संसर्गाच्छाश्वतस्य च संशयात्।<br>मनसा चान्यदाकाङ्क्षन्परं न प्रतिपद्यते।।	</td><td>	12-204-33a<br>12-204-33b	
</td></tr>
				
<tr><td>
	गुणान्यदिह पश्यन्ति तदिच्छन्त्यपरे जनाः।<br>परं नैवाभिकाङ्क्षन्ति निर्गुणत्वाद्गुणार्थिनः।।	</td><td>	12-204-34a<br>12-204-34b	
</td></tr>
				
<tr><td>
	गुणैर्यस्त्ववरैर्युक्तः कथं विद्याद्गुणानिमान्।<br>अनुमानाद्धि गन्तव्यं गुणैरवयवैः परम्।।	</td><td>	12-204-35a<br>12-204-35b	
</td></tr>
				
<tr><td>
	सूक्ष्मेण मनसा विद्मो वाचा वक्तुं न शक्नुमः।<br>मनो हि मनसा ग्राह्यं दर्शनेन च दर्शनम्।।	</td><td>	12-204-36a<br>12-204-36b	
</td></tr>
				
<tr><td>
	ज्ञानेन निर्मलीकृत्य बुद्धिं बुद्ध्या मनस्तथा।<br>मनसा चेन्द्रियग्राममक्षरं प्रतिपद्यते।।	</td><td>	12-204-37a<br>12-204-37b	
</td></tr>
				
				
				
<tr><td>
	बुद्धिप्रहीणो मनसा समृद्ध<br>स्तथाऽनिराशीर्गुणतामुपैति।<br>परं त्यजन्तीह विलोभ्यमाना<br>हुताशनं वायुरिवेन्धनस्थम्।।	</td><td>	12-204-38a<br>12-204-38b<br>12-204-38c<br>12-204-38d	
</td></tr>
				
				
				
<tr><td>
	गुणादाने विप्रयोगे च तेषां<br>मनः सदा विद्धि परावराभ्याम्।<br>अनेनैव विधिना संप्रवृत्तो<br>गुणादाने ब्रह्म शरीरमेति।।	</td><td>	12-204-39a<br>12-204-39b<br>12-204-39c<br>12-204-39d	
</td></tr>
				
				
				
<tr><td>
	अव्यक्तात्मा पुरुषोऽव्यक्तकर्मा<br>सोऽव्यक्तत्वं गच्छति ह्यन्तकाले।<br>तैरेवायं चेन्द्रियैर्वर्धमानै<br>र्ग्लायद्भिर्वा वर्ततेऽकामरूपः।।	</td><td>	12-204-40a<br>12-204-40b<br>12-204-40c<br>12-204-40d	
</td></tr>
				
				
				
<tr><td>
	सर्वैरयं चेन्द्रियैः संप्रयुक्तो<br>देहं प्राप्तः यञ्चभूताश्रयः स्यात्।<br>न सामर्थ्याद्गच्छति कर्मणेह<br>हीनस्तेन परमेणाव्ययेन।।	</td><td>	12-204-41a<br>12-204-41b<br>12-204-41c<br>12-204-41d	
</td></tr>
				
				
				
<tr><td>
	पृथ्व्या नरः पश्यति नान्तमस्या<br>ह्यन्तश्चास्या भविता चेति विद्धि।<br>परं न यातीह विलोभ्यमानो<br>यथा प्लवं वायुरिवार्णवस्थम्।।	</td><td>	12-204-42a<br>12-204-42b<br>12-204-42c<br>12-204-42d	
</td></tr>
				
				
				
<tr><td>
	दिवाकरो गुणमुपलभ्य निर्गुणो<br>यथा भवेदपगतरश्मिमण्डलः।<br>तथां ह्यसौ मुनिरिह निर्विशेषवान्<br>स निर्गुणं प्रविशति ब्रह्म चाव्ययम्।।	</td><td>	12-204-43a<br>12-204-43b<br>12-204-43c<br>12-204-43d	
</td></tr>
				
				
				
<tr><td>
	अनागतं सुकृतवतां परां गतिं<br>स्वयंभुवं प्रभवनिधानमव्ययम्।<br>सनातनं यदमृतमव्ययं ध्रुवं<br>निचाय्य तत्परममृतत्वमश्नुते।।	</td><td>	12-204-44a<br>12-204-44b<br>12-204-44c<br>12-204-44d	
</td></tr>
<tr><td>
	।। इति श्रीमन्महाभारते शान्तिपर्वणि <br>मोक्षधर्मपर्वणि चतुरधिकद्विशततमोऽध्यायः।। 204।।	</td><td>		
</td></tr></tbody>