<span style="font-size: 14pt; line-height: 200%"><br>
युधिष्ठिर उवाच।	<br>
कथं धर्मे स्थातुमिच्छन्राजा वर्तेत भारत।<br>
पृच्छामि त्वां कुरुश्रेष्ठ तन्मे ब्रूहि पितामह।।	12-92-1<br>
<br>
भीष्म उवाच।	<br>
अत्राप्युदाहरन्तीममितिहासं पुरातनम्।<br>
गीतं दृष्टार्थतत्त्वेन वामदेवेन धीमता।।	12-92-2<br>
<br>
राजा वसुमना नाम कौसल्यो बलवाञ्शुचिः।<br>
महर्षि परिपप्रच्छ वामदेवं तपस्विनम्।।	12-92-3<br>
<br>
धर्मार्थसहितैर्वाक्यैर्भगवन्ननुशाधि माम्।<br>
येन वृत्तेन वै तिष्ठन्न च्यवेयं स्वधर्मतः।।	12-92-4<br>
<br>
तमब्रवीद्धामदेवस्तेजस्वी तपतां वरः।<br>
हेमवर्णं सुखासीनं ययातिमिव नाहुषम्।।	12-92-5<br>
<br>
वामदेव उवाच।	<br>
धर्ममेवानुवर्तस्व न धर्माद्विद्यते परम्।<br>
धर्मे स्थिता हि राजानो जयन्ति पृथिवीमिनाम्।।	12-92-6<br>
<br>
अर्थसिद्धेः परं धर्मं मन्यते यो महीपतिः।<br>
वृद्ध्यां च कुरुते बृद्धिं स धर्मेण विराजते।।	12-92-7<br>
<br>
अधर्मदर्शी यो राजा बलादेव प्रवर्तते।<br>
क्षिप्रमेवापयातोऽस्मादुभौ प्रथममध्यमौ।।	12-92-8<br>
<br>
असत्पापिष्ठसचिवो वध्यो लोकस्य धर्महा।<br>
सहैव परिवारेण क्षिप्रमेवावसीदति।।	12-92-9<br>
<br>
अर्थानामननुष्ठाता कामचारी विकत्थनः।<br>
अपि सर्वां महीं लब्ध्वा क्षिप्रमेव विनश्यति।।	12-92-10<br>
<br>
अथाददानः कल्याणमनसूयुर्जितेन्द्रियः।<br>
वर्धते मतिमान्राजा स्रोतोभिरिव सागरः।।	12-92-11<br>
<br>
न पूर्णोऽस्मीति मन्येत धर्मतः कामतोऽर्थतः।<br>
बुद्धितो मन्त्रतश्चापि सततं वसुधाधिप।।	12-92-12<br>
<br>
एतेष्वेव हि सर्वेषु लोकयात्रा प्रतिष्ठिता।<br>
एतानि शृण्वँल्लभते यशः कीर्ति श्रियं प्रजाः।।	12-92-13<br>
<br>
एवं यो धर्मसंरम्भी धर्मार्थपरिचिन्तकः।<br>
अर्थान्परीक्ष्यारभते स ध्रुवं महदश्नुते।।	12-92-14<br>
<br>
अदाता ह्यनभिस्नेहो दण्‍डेनावर्तयन्प्रजाः।<br>
साहसप्रकृती राजा क्षिप्रमेव विनश्यति।।	12-92-15<br>
<br>
अथ पापं कृतं बुद्ध्या न च पश्यत्यबुद्धिमान्।<br>
अकीर्त्याऽभिसमायुक्तो भूयो नरकमश्नुते।।	12-92-16<br>
<br>
ततो न याचितुर्दातुः शुक्लस्य रसवेदिनः।<br>
व्यसनं स्वमिवोत्पन्नं विजिघांसन्ति मानवाः।।	12-92-17<br>
<br>
यस्य नास्ति गुरुर्धर्मे न चान्यानपि पृच्छति।<br>
सुखतन्त्रोऽर्थलाभेषु न चिरं सुखमश्नुते।।	12-92-18<br>
<br>
गुरुप्रधानो धर्मेषु स्वयमर्थानवेक्षिता।<br>
धर्मप्रधानो लाभेषु स चिरं सुखमश्नुते।।	12-92-19<br>
<br>
।। इति श्रीमन्महाभारते शान्तिपर्वमि<br>
राजधर्मपर्वणि द्विनवतितमोऽध्यायः।। 92।।	<br>
<br>
</span>
