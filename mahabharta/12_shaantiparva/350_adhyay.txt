<span style="font-size: 14pt; line-height: 200%">जनमेजय उवाच॥ <br>
अस्तौषीद्यैरिमं व्यासः सशिष्यो मधुसूदनम् ।<br>
नामभिर्विविधैरेषां निरुक्तं भगवन्मम ॥१॥ <br>
वक्तुमर्हसि शुश्रूषोः प्रजापतिपतेर्हरेः ।<br>
श्रुत्वा भवेयं यत्पूतः शरच्चन्द्र इवामलः ॥२॥ <br>
वैशम्पायन उवाच॥ <br>
शृणु राजन्यथाचष्ट फल्गुनस्य हरिर्विभुः ।<br>
प्रसन्नात्मात्मनो नाम्नां निरुक्तं गुणकर्मजम् ॥३॥ <br>
नामभिः कीर्तितैस्तस्य केशवस्य महात्मनः ।<br>
पृष्टवान्केशवं राजन्फल्गुनः परवीरहा ॥४॥ <br>
अर्जुन उवाच॥ <br>
भगवन्भूतभव्येश सर्वभूतसृगव्यय ।<br>
लोकधाम जगन्नाथ लोकानामभयप्रद ॥५॥ <br>
यानि नामानि ते देव कीर्तितानि महर्षिभिः ।<br>
वेदेषु सपुराणेषु यानि गुह्यानि कर्मभिः ॥६॥ <br>
तेषां निरुक्तं त्वत्तोऽहं श्रोतुमिच्छामि केशव ।<br>
न ह्यन्यो वर्तयेन्नाम्नां निरुक्तं त्वामृते प्रभो ॥७॥ <br>
श्रीभगवानुवाच॥ <br>
ऋग्वेदे सयजुर्वेदे तथैवाथर्वसामसु ।<br>
पुराणे सोपनिषदे तथैव ज्योतिषेऽर्जुन ॥८॥ <br>
साङ्ख्ये च योगशास्त्रे च आयुर्वेदे तथैव च ।<br>
बहूनि मम नामानि कीर्तितानि महर्षिभिः ॥९॥ <br>
गौणानि तत्र नामानि कर्मजानि च कानिचित् ।<br>
निरुक्तं कर्मजानां च शृणुष्व प्रयतोऽनघ ॥१०॥ <br>
कथ्यमानं मया तात त्वं हि मेऽर्धं स्मृतः पुरा ॥१०॥ <br>
नमोऽतियशसे तस्मै देहिनां परमात्मने ।<br>
नारायणाय विश्वाय निर्गुणाय गुणात्मने ॥११॥ <br>
यस्य प्रसादजो ब्रह्मा रुद्रश्च क्रोधसम्भवः ।<br>
योऽसौ योनिर्हि सर्वस्य स्थावरस्य चरस्य च ॥१२॥ <br>
अष्टादशगुणं यत्तत्सत्त्वं सत्त्ववतां वर ।<br>
प्रकृतिः सा परा मह्यं रोदसी योगधारिणी ॥१३॥ <br>
ऋता सत्यामराजय्या लोकानामात्मसञ्ज्ञिता ॥१३॥ <br>
तस्मात्सर्वाः प्रवर्तन्ते सर्गप्रलयविक्रियाः ।<br>
ततो यज्ञश्च यष्टा च पुराणः पुरुषो विराट् ॥१४॥ <br>
अनिरुद्ध इति प्रोक्तो लोकानां प्रभवाप्ययः ॥१४॥ <br>
ब्राह्मे रात्रिक्षये प्राप्ते तस्य ह्यमिततेजसः ।<br>
प्रसादात्प्रादुरभवत्पद्मं पद्मनिभेक्षण ॥१५॥ <br>
तत्र ब्रह्मा समभवत्स तस्यैव प्रसादजः ॥१५॥ <br>
अह्नः क्षये ललाटाच्च सुतो देवस्य वै तथा ।<br>
क्रोधाविष्टस्य सञ्जज्ञे रुद्रः संहारकारकः ॥१६॥ <br>
एतौ द्वौ विबुधश्रेष्ठौ प्रसादक्रोधजौ स्मृतौ ।<br>
तदादेशितपन्थानौ सृष्टिसंहारकारकौ ॥१७॥ <br>
निमित्तमात्रं तावत्र सर्वप्राणिवरप्रदौ ॥१७॥ <br>
कपर्दी जटिलो मुण्डः श्मशानगृहसेवकः ।<br>
उग्रव्रतधरो रुद्रो योगी त्रिपुरदारुणः ॥१८॥ <br>
दक्षक्रतुहरश्चैव भगनेत्रहरस्तथा ।<br>
नारायणात्मको ज्ञेयः पाण्डवेय युगे युगे ॥१९॥ <br>
तस्मिन्हि पूज्यमाने वै देवदेवे महेश्वरे ।<br>
सम्पूजितो भवेत्पार्थ देवो नारायणः प्रभुः ॥२०॥ <br>
अहमात्मा हि लोकानां विश्वानां पाण्डुनन्दन ।<br>
तस्मादात्मानमेवाग्रे रुद्रं सम्पूजयाम्यहम् ॥२१॥ <br>
यद्यहं नार्चयेयं वै ईशानं वरदं शिवम् ।<br>
आत्मानं नार्चयेत्कश्चिदिति मे भावितं मनः ॥२२॥ <br>
मया प्रमाणं हि कृतं लोकः समनुवर्तते ॥२२॥ <br>
प्रमाणानि हि पूज्यानि ततस्तं पूजयाम्यहम् ।<br>
यस्तं वेत्ति स मां वेत्ति योऽनु तं स हि मामनु ॥२३॥ <br>
रुद्रो नारायणश्चैव सत्त्वमेकं द्विधाकृतम् ।<br>
लोके चरति कौन्तेय व्यक्तिस्थं सर्वकर्मसु ॥२४॥ <br>
न हि मे केनचिद्देयो वरः पाण्डवनन्दन ।<br>
इति सञ्चिन्त्य मनसा पुराणं विश्वमीश्वरम् ॥२५॥ <br>
पुत्रार्थमाराधितवानात्मानमहमात्मना ॥२५॥ <br>
न हि विष्णुः प्रणमति कस्मैचिद्विबुधाय तु ।<br>
ऋत आत्मानमेवेति ततो रुद्रं भजाम्यहम् ॥२६॥ <br>
सब्रह्मकाः सरुद्राश्च सेन्द्रा देवाः सहर्षिभिः ।<br>
अर्चयन्ति सुरश्रेष्ठं देवं नारायणं हरिम् ॥२७॥ <br>
भविष्यतां वर्ततां च भूतानां चैव भारत ।<br>
सर्वेषामग्रणीर्विष्णुः सेव्यः पूज्यश्च नित्यशः ॥२८॥ <br>
नमस्व हव्यदं विष्णुं तथा शरणदं नम ।<br>
वरदं नमस्व कौन्तेय हव्यकव्यभुजं नम ॥२९॥ <br>
चतुर्विधा मम जना भक्ता एवं हि ते श्रुतम् ।<br>
तेषामेकान्तिनः श्रेष्ठास्ते चैवानन्यदेवताः ॥३०॥ <br>
अहमेव गतिस्तेषां निराशीःकर्मकारिणाम् ॥३०॥ <br>
ये च शिष्टास्त्रयो भक्ताः फलकामा हि ते मताः ।<br>
सर्वे च्यवनधर्माणः प्रतिबुद्धस्तु श्रेष्ठभाक् ॥३१॥ <br>
ब्रह्माणं शितिकण्ठं च याश्चान्या देवताः स्मृताः ।<br>
प्रबुद्धवर्याः सेवन्ते मामेवैष्यन्ति यत्परम् ॥३२॥ <br>
भक्तं प्रति विशेषस्ते एष पार्थानुकीर्तितः ॥३२॥ <br>
त्वं चैवाहं च कौन्तेय नरनारायणौ स्मृतौ ।<br>
भारावतरणार्थं हि प्रविष्टौ मानुषीं तनुम् ॥३३॥ <br>
जानाम्यध्यात्मयोगांश्च योऽहं यस्माच्च भारत ।<br>
निवृत्तिलक्षणो धर्मस्तथाभ्युदयिकोऽपि च ॥३४॥ <br>
नराणामयनं ख्यातमहमेकः सनातनः ।<br>
आपो नारा इति प्रोक्ता आपो वै नरसूनवः ॥३५॥ <br>
अयनं मम तत्पूर्वमतो नारायणो ह्यहम् ॥३५॥ <br>
छादयामि जगद्विश्वं भूत्वा सूर्य इवांशुभिः ।<br>
सर्वभूताधिवासश्च वासुदेवस्ततो ह्यहम् ॥३६॥ <br>
गतिश्च सर्वभूतानां प्रजानां चापि भारत ।<br>
व्याप्ता मे रोदसी पार्थ कान्तिश्चाभ्यधिका मम ॥३७॥ <br>
अधिभूतानि चान्तेऽहं तदिच्छंश्चास्मि भारत ।<br>
क्रमणाच्चाप्यहं पार्थ विष्णुरित्यभिसञ्ज्ञितः ॥३८॥ <br>
दमात्सिद्धिं परीप्सन्तो मां जनाः कामयन्ति हि ।<br>
दिवं चोर्वीं च मध्यं च तस्माद्दामोदरो ह्यहम् ॥३९॥ <br>
पृश्निरित्युच्यते चान्नं वेदा आपोऽमृतं तथा ।<br>
ममैतानि सदा गर्भे पृश्निगर्भस्ततो ह्यहम् ॥४०॥ <br>
ऋषयः प्राहुरेवं मां त्रितकूपाभिपातितम् ।<br>
पृश्निगर्भ त्रितं पाहीत्येकतद्वितपातितम् ॥४१॥ <br>
ततः स ब्रह्मणः पुत्र आद्यो ऋषिवरस्त्रितः ।<br>
उत्ततारोदपानाद्वै पृश्निगर्भानुकीर्तनात् ॥४२॥ <br>
सूर्यस्य तपतो लोकानग्नेः सोमस्य चाप्युत ।<br>
अंशवो ये प्रकाशन्ते मम ते केशसञ्ज्ञिताः ॥४३॥ <br>
सर्वज्ञाः केशवं तस्मान्मामाहुर्द्विजसत्तमाः ॥४३॥ <br>
स्वपत्न्यामाहितो गर्भ उतथ्येन महात्मना ।<br>
उतथ्येऽन्तर्हिते चैव कदाचिद्देवमायया ॥४४॥ <br>
बृहस्पतिरथाविन्दत्तां पत्नीं तस्य भारत ॥४४॥ <br>
ततो वै तमृषिश्रेष्ठं मैथुनोपगतं तथा ।<br>
उवाच गर्भः कौन्तेय पञ्चभूतसमन्वितः ॥४५॥ <br>
पूर्वागतोऽहं वरद नार्हस्यम्बां प्रबाधितुम् ।<br>
एतद्बृहस्पतिः श्रुत्वा चुक्रोध च शशाप च ॥४६॥ <br>
मैथुनोपगतो यस्मात्त्वयाहं विनिवारितः ।<br>
तस्मादन्धो जास्यसि त्वं मच्छापान्नात्र संशयः ॥४७॥ <br>
स शापादृषिमुख्यस्य दीर्घं तम उपेयिवान् ।<br>
स हि दीर्घतमा नाम नाम्ना ह्यासीदृषिः पुरा ॥४८॥ <br>
वेदानवाप्य चतुरः साङ्गोपाङ्गान्सनातनान् ।<br>
प्रयोजयामास तदा नाम गुह्यमिदं मम ॥४९॥ <br>
आनुपूर्व्येण विधिना केशवेति पुनः पुनः ।<br>
स चक्षुष्मान्समभवद्गौतमश्चाभवत्पुनः ॥५०॥ <br>
एवं हि वरदं नाम केशवेति ममार्जुन ।<br>
देवानामथ सर्वेषामृषीणां च महात्मनाम् ॥५१॥ <br>
अग्निः सोमेन संयुक्त एकयोनि मुखं कृतम् ।<br>
अग्नीषोमात्मकं तस्माज्जगत्कृत्स्नं चराचरम् ॥५२॥ <br>
अपि हि पुराणे भवति<br>
एकयोन्यात्मकावग्नीषोमौ<br>
देवाश्चाग्निमुखा इति<br>
एकयोनित्वाच्च परस्परं महयन्तो लोकान्धारयत इति ॥५३॥ 12.341.51<br>
<br>
<br>
</span>
