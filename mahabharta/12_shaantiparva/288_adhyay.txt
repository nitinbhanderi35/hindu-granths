<span style="font-size: 14pt; line-height: 200%"><br>
भीष्म उवाच।	12-288-1x<br>
वृत्रस्य तु महाराज ज्वराविष्टस्य सर्वशः।<br>
अभवन्यानि लिङ्गानि शरीरे तानि मे शृणु।।	12-288-1a<br>
ज्वलितास्योऽभवद्धोरो वैवर्ण्यं चागमत्परम्।<br>
गात्रकम्पश्च सुमहाञ्श्वासश्चाप्यभवन्महान्।।	12-288-2a<br>
रोमहर्षश्च तीव्रोऽभून्निःश्वासश्च महान्नृप।<br>
शिवा चाशिवसंकाशा तस्य वक्रात्सुदारुणा।।	12-288-3a<br>
निष्पपात महाघोरा स्मृतिर्नष्टास्य भारत।<br>
उत्काश्च ज्वलितास्तस्य दीप्ताः पार्श्वे प्रपेदिरे।।	12-288-4a<br>
गृध्राः कङ्का बलाकाश्च वाचोऽमुञ्चन्सुदारुणाः।<br>
वृत्रस्योपरि संहृष्टाश्चक्रवत्परिबभ्रमुः।।	12-288-5a<br>
ततस्तं रथमास्थाय देवाप्यायित आहवे।<br>
वज्रोद्यतकरः शक्रस्तं दैत्यं प्रत्यवैक्षत।।	12-288-6a<br>
अमानुषमथो नादं स मुमोच महासुरः।<br>
व्यजृम्भच्चैव राजेन्द्र तीव्रज्वरसमन्वितः।।	12-288-7a<br>
अथास्य जृम्भतः शक्रस्ततो वज्रमवासृजत्।<br>
स वज्रः सुमहातेजा कालान्तकयमोपमः।।	12-288-8a<br>
क्षिप्रमेव महाकायं वृत्रं दैत्यमपातयत्।<br>
ततो नादः समभवत्पुनरेव समन्ततः।।	12-288-9a<br>
वृत्रं विनिहितं दृष्ट्वा देवानां भरतर्षभ।<br>
वृत्रं तु हत्वा मघवा दानवारिर्महायशाः।।	12-288-10a<br>
वज्रेण विष्णुयुक्तेन दिवमेव समाविशत्।<br>
अथ वृत्रस्य कौरव्य शरीरादभिनिःसृता।।	12-288-11a<br>
ब्रह्महत्या महाघोरा रौद्रा लोकभयावहा।<br>
करालदशना भीमा विकृता कृष्णपिङ्गला।।	12-288-12a<br>
प्रकीर्णमूर्धजा चैव घोरनेत्रा च भारत।<br>
कपालमालिनी चैव कृत्येव भरतर्षभ।।	12-288-13a<br>
रुधिरार्द्रा च धर्मज्ञ चीरवल्कलवासिनी।<br>
साऽभिनिष्क्रम्य राजेन्द्र तादृग्रृपा भयावहा।।	12-288-14a<br>
वज्रिणं मृगयामास तदा भरतसत्तम।<br>
कस्यचित्त्वथ कालस्य वृत्रहा कुरुनन्दन।।	12-288-15a<br>
स्वर्गायाभिमुखः प्रायाल्लोकानां हितकाम्यया।<br>
सा विनिःसरमाणं तु दृष्ट्वा शक्रं महौजसम्।।	12-288-16a<br>
कण्ठे जग्राह देवेन्द्रं सुलग्ना चाभवत्तदा।<br>
स हि तस्मिन्समुत्पन्ने ब्रह्मवध्याकृते भये।।	12-288-17a<br>
नलिन्या विसमध्यस्थ उवासाब्दगणान्बहून्।<br>
अनुसृत्य तु यत्नात्स तया वै ब्रह्महत्यया।।	12-288-18a<br>
12-288-18b<br>
तदा गृहीतः कौरव्य निस्तेजाः समपद्यत।<br>
तस्या व्यपोहने शक्रः परं यत्नं चकार ह।।	12-288-19a<br>
न चाशकत्तां देवेन्द्रो ब्रह्मवध्यां व्यपोहितुम्।<br>
गृहीत एव तु तया देवेन्द्रो भरतर्षभ।।	12-288-20a<br>
पितामहमुपागम्य शिरसा प्रत्यपूजयत्।<br>
ज्ञात्वा गृहीतं शक्रं स द्विजप्रवरवध्यया।।	12-288-21a<br>
ब्रह्मा स चिन्तयामास तदा भरतसत्तम।<br>
तामुवाच महाबाहो ब्रह्मवध्यां पितामहः।।	12-288-22a<br>
स्वरेण मधुरेणाथ सान्त्वयन्निव भारत।<br>
मुच्यतां त्रिदशेन्द्रोयं मत्प्रियं कुरु भामिनी।।	12-288-23a<br>
ब्रूहि किं ते करोम्यद्य कामं किं त्वमिहेच्छसि।।	12-288-24a<br>
ब्रह्महत्योवाच।	12-<br>
त्रिलोकपूजिते देवे प्रीते त्रैलोक्यकर्तरि।<br>
कृतमेव हि मन्यामि निवासं तु विधत्स्व मे।।	12-288-25a<br>
त्वया कृतेयं मर्यादा लोकसंरक्षणार्थिना।<br>
स्थापना वै सुमहती त्वया देव प्रवर्तिता।।	12-288-26a<br>
प्रीते तु त्वयि धर्मज्ञ सर्वलोकेश्वर प्रभो।<br>
शक्रादपगमिष्यामि निवासं संविधत्स्व मे।।	12-288-27a<br>
भीष्म उवाच।	<br>
तथेति तां प्राह तदा ब्रह्मवध्यां पितामहः।<br>
उपायतः स शक्रस्य ब्रह्मवध्यां व्यपोहितुम्।।	12-288-28a<br>
ततः स्वयंभुवा ध्यातस्तत्र वह्निर्महात्मना।<br>
ब्रह्माणमुपसंगम्य ततो वचनमब्रवीत्।।	12-288-29a<br>
प्राप्तोऽस्मि भगवन्देव त्वत्सकाशमनिन्दित्।<br>
यत्कर्तव्यं मया देव तद्भवान्वक्तुमर्हति।।	12-288-30a<br>
ब्रह्मोवाच।	<br>
बहुधा विभजिष्यामि ब्रह्मवध्यामिमामहम्।<br>
शक्रस्याद्य विमोक्षार्थं चतुर्भागं प्रतीच्छ वै।।	12-288-31a<br>
अग्निरुवाच।<br>
मम मोक्षस्य कोऽन्तो वै ब्रह्मन्ध्यायस्व वै प्रभो।<br>
एतदिच्छामि विज्ञातुं तत्वतो लोकपूजित।।	12-288-32a<br>
ब्रह्मोवाच।	<br>
यस्त्वां ज्वलन्तमासाद्य स्वयं वै मानवः क्वचित्।<br>
बीजौषधिरसैर्वह्ने न यक्ष्यति तमोवृतः।।	12-288-33a<br>
तमेषा यास्यति क्षिप्रं तत्रैव च निवत्स्यति।<br>
ब्रह्मवध्या हव्यवाह व्येतु ते मानसो ज्वरः।।	12-288-34a<br>
इत्युक्तः प्रतिजग्राह तद्वचो हव्यकव्यभुक्।<br>
पितामहस्य भगवांस्तथा च तदभूत्प्रभो।।	12-288-35a<br>
ततो वृक्षौषधितृणं समाहूय पितामहः।<br>
इममर्थं महाराज वक्तुं समुपचक्रमे।।	12-288-36a<br>
`इयं पुत्रादनुप्राप्ता ब्रह्महत्या महाभया।<br>
पुरुहूतं चतुर्थांशमस्या यूयं प्रतीच्छत।।'	12-288-37a<br>
ततो वृक्षौषधितृणं तथैवोक्तं यथातथम्।<br>
व्यथितं वह्निवद्राजन्ब्रह्माणमिदमब्रवीत्।।	12-288-38a<br>
अस्माकं ब्रह्मवध्यायाः कोऽन्तो लोकपितामह।<br>
स्वभावनिहतानस्मान्न पुनर्हन्तुमर्हसि।।	12-288-39a<br>
वयमग्निं तथा शीतं वर्षं च पवनेरितम्।<br>
सहामः सततं देव तथा च्छेदनभेदने।।	12-288-40a<br>
ब्रह्मवध्यामिमामद्य भवतः शासनाद्वयम्।<br>
ग्रहीष्यामस्त्रिलोकेश मोक्षं चिन्तयतां भवान्।	12-288-41a<br>
ब्रह्मोवाच।	<br>
पर्वकाले तु संप्राप्ते यो वै छेदनभेदनम्।<br>
करिष्यति नरो मोहात्तमेषाऽनुगमिष्यति।।	12-288-42a<br>
भीष्म उवाच।<br>
ततो वृक्षौषधितृणमेवमुक्तं महात्मना।<br>
ब्रह्माणमभिसंपूज्य जगामाशु यथागतम्।।	12-288-43a<br>
आहूयाप्सरसो देवस्ततो लोकपितामहः।<br>
वाचा मधुरया प्राह सान्त्वयन्निव भारत।।	12-288-44a<br>
इयमिन्द्रादनुप्राप्ता ब्रह्मवध्या वराङ्गनाः।<br>
चतुर्थमस्या भागांशं मयोक्ताः संप्रतीच्छत।।	12-288-45a<br>
अप्सरस ऊचुः।	<br>
ग्रहणे कृतबुद्धीनां देवेश तव शासनात्।<br>
मोक्षं समयतोऽस्माकं चिन्तयस्व पितामह।।	12-288-46a<br>
ब्रह्मोवाच।	<br>
रजस्वलासु नारीषु यो वै मैथुनमाचरेत्।<br>
तमेषा यास्यति क्षिप्रं व्येतु वो मानसो ज्वरः।।	12-288-47a<br>
भीष्म उवाच।	<br>
तथेति हृष्टमनस इत्युक्त्वाऽऽप्सरसां गणाः।<br>
स्वानि स्थानानि संप्राप्य रेमिरे भरतर्षभ।।	12-288-48a<br>
ततस्त्रिलोककृद्देवः पुनरेव महातपाः।<br>
अथः संचिन्तयामास ध्यातास्ताश्चाप्यथागमन्।।	12-288-49a<br>
तास्तु सर्वाः समागम्य ब्रह्माणममितौजसम्।<br>
इदमूचुर्वचो राजन्प्रणिपत्य पितामहम्।।	12-288-50a<br>
इमाः स्म देव संप्राप्तास्त्वत्सकाशमरिंदम्।<br>
शासनात्तव लोकेश समाज्ञापय नः प्रभो।।	12-288-51a<br>
ब्रह्मोवाच।	<br>
इयं वृत्रादनुप्राप्ता पुरुहूतं महाभया।<br>
ब्रह्मवध्या चतुर्थांशमस्या यूयं प्रतीच्छत।।	12-288-52a<br>
आप ऊचुः।	<br>
एवं भवतु लोकेश यथा वदसि नः प्रभो।<br>
मोक्षं समयतोऽस्माकं संचिन्तयितुमर्हसि।।	12-288-53a<br>
त्वं हि देवेश सर्वस्य जगतः परमा गतिः।<br>
कोऽन्यः प्रसाद्यो हि भवेद्यः कृच्छ्रान्नः समुद्धरेत्।।	12-288-54a<br>
ब्रह्मोवाच।	<br>
अल्पा इति मतिं कृत्वा यो नरो बुद्धिमोहितः।<br>
श्लेष्ममूत्रपुरीषाणि युष्मासु प्रतिमोक्ष्यति।।	12-288-55a<br>
तमियं यास्यति क्षिप्रं तत्रैव च निवत्स्यति।<br>
तथा वो भविता मोक्ष इति सत्यं ब्रवीमि वः।।	12-288-56a<br>
ततो विमुच्य देवेन्द्रं ब्रह्मवध्या युधिष्ठिर।<br>
यथा निसृष्टं तं वासमगमद्देवशासनात्।।	12-288-57a<br>
एवं शक्रेण संप्राप्ता ब्रह्मवध्या जनाधिप।<br>
पितामहमनुज्ञाप्य सोऽश्वमेधमकल्पयत्।।	12-288-58a<br>
श्रूयते च महाराज संप्राप्ता वासवेन वै।<br>
ब्रह्मवध्या ततः शुद्धिं हयमेधेन लब्धवान्।।	12-288-59a<br>
समवाप्य श्रियं देवो हत्वाऽरींश्च सहस्रशः।<br>
प्रहर्षमतुलं लेभे वासवः पृथिवीपते।।	12-288-60a<br>
वृत्रस्य रुधिराच्चैव बुद्बुदाः पार्थ जज्ञिरे।<br>
द्विजातिभिरभक्ष्यास्ते दीक्षितैश्च तपोधनैः।।	12-288-61a<br>
सर्वावस्थं त्वमप्येषां द्विजातीनां प्रियं कुरु।<br>
इमे हि भूतले देवाः प्रथिताः कुरुनन्दन।।	12-288-62a<br>
एवं शक्रेण कौरव्य बुद्धिसौक्ष्म्यान्महासुरः।<br>
उपायपूर्वं निहतो वृत्रो ह्यमिततेजसा।।	12-288-63a<br>
एवं त्वमपि कौन्तेय पृथिव्यामपराजितः।<br>
भविष्यसि यथा देवः शतक्रतुरमित्रहा।।	12-288-64a<br>
ये तु शक्रकथां दिव्यामिमां पर्वसुपर्वसु।<br>
विप्रमध्ये वदिष्यन्ति न ते प्राप्स्यन्ति किल्विषं।।	12-288-65a<br>
इत्येतद्वृत्रमाश्रित्य शक्रस्यात्यद्भुतं महत्।<br>
कथितं कर्म ते तात किं भूयः श्रोतुमिच्छसि।।	12-288-66a<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि<br>
अष्टाशीत्यधिकद्विशततमोऽध्यायः।। 288।।	<br>
<br>
</span>
