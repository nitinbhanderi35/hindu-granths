<span style="font-size: 14pt; line-height: 200%">युधिष्ठिर उवाच।	<br>
के पूर्वमासन्पतयः प्रजानां भरतर्षभ।<br>
के चर्षयो महाभागा दिक्षु प्रत्येकशः स्थिताः।।	12-207-1a<br>
<br>
भीष्म उवाच।	<br>
श्रूयतां भरतश्रेष्ठ यन्मां त्वं परिपृच्छसि।<br>
प्रजानां पतयो ये च दिक्षु ये चर्षयः स्मृताः।।	12-207-2a<br>
<br>
एकः स्वयंभूर्भगवानाद्यो ब्रह्मा सनातनः।<br>
ब्रह्मणः सप्त वै पुत्रा महात्मानः स्वयंभुवः।।	12-207-3a<br>
<br>
मरीचिरत्र्यङ्गिरसौ पुलस्त्यः पुलहः क्रतुः।<br>
वसिष्ठश्च महाभागः सदृशो वै स्वयंभुवा।।	12-207-4a<br>
<br>
सप्त ब्रह्मण इत्येते पुराणे निश्चयं गताः।<br>
अत ऊर्ध्वं प्रवक्ष्यामि सर्वानेव प्रजापतीन्।।	12-207-5a<br>
<br>
अत्रिवंशतमुत्पन्नो ब्रह्मयोनिः सनातनः।<br>
प्राचनवर्हिर्भगवांस्तस्मात्प्राचेतसो दश।।	12-207-6a<br>
<br>
दशानां तनयस्त्वेको दक्षो नाम प्रजापतिः।<br>
तस्य द्वे नामनी लोके दक्षः क इति चोच्यते।।	12-207-7a<br>
<br>
मरीचेः कश्यपः पुत्रस्तस्य द्वे नामनी स्मृते।<br>
अरिष्टनेमिरित्येके कश्यपेत्यपरे विदुः।।	12-207-8a<br>
<br>
अत्रेश्चैवौरसः श्रीमान्राजा सोमश्च वीर्यवान्।<br>
सहस्रं यश्च दिव्यानां युगानां पर्युपासिता।।	12-207-9a<br>
<br>
अर्यमा चैव भगवान्ये चास्य तनया विभो।<br>
एते प्रदेशाः कथिता भुवनानां प्रभावनाः।।	12-207-10a<br>
<br>
शशबिन्दोश्च भार्याणां सहस्राणि दशाच्युत।<br>
एकैकस्यां सहस्रं तु तनयानामभूत्तदा।।	12-207-11a<br>
<br>
एवं शतसहस्राणि दश तस्य महात्मनः।<br>
पुत्राणां च न ते संचिदिच्छन्त्यन्यं प्रजापतिम्।।	12-207-12a<br>
<br>
प्रजामाचक्षते विप्राः पुराणाः शाशबिन्दवीम्।<br>
स वृष्णिवंशप्रभवो महावंशः प्रजापतेः।।	12-207-13a<br>
<br>
एते प्रजानां पतयः समुद्दिष्टा यशस्विनः।।	12-207-14a<br>
शशबिन्दुस्तु राजर्षिर्महायोगी महामनाः।<br>
अध्यात्मवित्सहस्राणां भार्याणां दशमध्यगः।।	12-207-15a<br>
<br>
स योगी योगमापन्नस्ततः सायुज्यतां गतः।'<br>
अतः परं प्रवक्ष्यामि देवांस्त्रिभुवनेश्वरान्।।	12-207-16a<br>
<br>
भगोंऽशश्चार्यमा चैव मित्रोऽथ वरुणस्तथा।<br>
सविता चैव घाता च विवस्वांश्च महाबलः।।	12-207-17a<br>
<br>
त्वष्टा पूषा तथैवेन्द्रो द्वादशो विष्णुरुच्यते।<br>
इत्येते द्वादशादित्याः कश्यपस्यात्मसंभवाः।।	12-207-18a<br>
<br>
नासत्यश्चैव दस्रश्च स्मृतो द्वावश्विनावपि।<br>
मार्तण्डस्यात्मजावेतावात्मस्य प्रजापतेः।।	12-207-19a<br>
<br>
त्वष्टुश्चैवात्मजः श्रीमान्विश्वरूपो महायशाः।।	12-207-20a<br>
अजैकपादहिर्बुध्न्यो विरूपाक्षोऽथ रैवतः।<br>
हरश्च बहुरूपश्च त्र्यम्बकश्च सुरेश्वरः।।	12-207-21a<br>
<br>
सावित्रश्च जयन्तश्च पिनाकी चापराजितः।<br>
`एकादशैते कथिता रुद्रास्त्रिभुवनेश्वराः।।'	12-207-22a<br>
<br>
पूर्वमेव महाभागा वसवोऽष्टौ प्रकीर्तिताः।<br>
एत एवविधा देवा मनोरेव प्रजापतेः।<br>
ते च पूर्वं सुराश्चेति द्विविधाः पितरः स्मृताः।।	12-207-23a<br>
<br>
शीलयौवनयोस्त्वन्यस्तथाऽन्ये सिद्धसाध्ययोः।<br>
ऋभवो मरुतश्चैव देवानां चोदितो गणः।।	12-207-24a<br>
<br>
एवमेते समाम्नाता विश्वेदेवास्तथाऽश्विनौ।<br>
आदित्याः क्षत्रियास्तेषां विशश्च मरुतस्तथा।।	12-207-25a<br>
<br>
अश्विनौ तु स्मृतौ शूद्रौ तपस्युग्रे समास्थितौ।<br>
स्मृतास्त्वङ्गिरसो देवा ब्राह्मणा इति निश्चयः।<br>
इत्येतत्सर्वदेवानां चातुर्वर्ण्यं प्रकीर्तितम्।।	12-207-26a<br>
<br>
एतान्वै प्रातरुत्थाय देवान्यस्तु प्रकीर्तयेत्।<br>
स्वजादन्यकृताच्चैव सर्वपापात्प्रमुच्यते।।	12-207-27a<br>
<br>
यवक्रीतोऽथ रैभ्यश्च अर्वावसुपरावसू।<br>
औशिजश्चैव कक्षीवान्बलश्चाङ्गिरसः स्मृतः।।	12-207-28a<br>
<br>
ऋषिर्मेधातिथेः पुत्रः कण्वो बर्हिषदस्तथा।<br>
त्रैलोक्यभावनास्तात प्राच्यां सप्तर्षयस्तथा।।	12-207-29a<br>
<br>
उन्मुचो विमुचश्चैव स्वस्त्यात्रेयश्च वीर्यवान्।<br>
प्रमुचश्चेध्मवाहश्च भगवांश्च दृढव्रतः।।	12-207-30a<br>
<br>
मित्रावरुणयोः पुत्रस्तथाऽगस्त्यः प्रतापवान्।<br>
एते ब्रह्मर्षयो नित्यमास्थिता दक्षिणां दिशम्।।	12-207-31a<br>
<br>
उषङ्गुः कवषो धौम्यः परिव्याधश्च वीर्यवान्।<br>
एकतश्च द्वितश्चैव त्रितश्चैवं महर्षयः।।	12-207-32a<br>
<br>
अत्रेः पुत्रश्च दुर्वासास्तथा सारस्वतः प्रभुः।<br>
एते चैव महात्मानः पश्चिमामाश्रिता दिशम्।।	12-207-33a<br>
<br>
अत्रिश्चैव वसिष्ठश्च काश्यपश्च महानुषिः।<br>
गौतमोऽथ भरद्वाजो विश्वामित्रोऽथ कौशिकः।।	12-207-34a<br>
<br>
तथैव पुत्रो भगवानृचीकस्य महात्मनः।<br>
जमदग्निश्च सप्तैते उदीचीमाश्रिता दिशम्।।	12-207-35a<br>
<br>
एते प्रतिदिशं सर्वे कीर्तितास्तिग्मतेजसः।<br>
साक्षिभूता महात्मानो भुवनानां प्रभावनाः।।	12-207-36a<br>
<br>
एवमेते महात्मानः स्थिताः प्रत्येकशो दिशम्।<br>
एतेषां कीर्तनं कृत्वा सर्वपापात्प्रमुच्यते।।	12-207-37a<br>
<br>
यस्यांयस्यां दिशि ह्येते तां दिशं शरणं गतः।<br>
मुच्यते सर्वपापेभ्यः स्वस्तिमांश्च तथा भवेत्।।	12-207-38a<br>
<br>
।। इति श्रीमन्महाभारते शान्तिपर्वणि<br>
मोक्षधर्मपर्वणि सप्ताधिकद्विशततमोऽध्यायः।। 207।।	<br>
<br>
</span>
