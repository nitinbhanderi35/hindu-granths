				
<tbody><tr><td>
	<b>भीष्म उवाच।</b>	</td><td>	12-147-1x	
</td></tr>
				
<tr><td>
	ततो गतो शाकुनिके कपोती प्राह दुःखिता।<br>संस्मृत्य सा च भर्तारं रुदती शोककर्शिता।।	</td><td>	12-147-1a<br>12-147-1b	
</td></tr>
				
<tr><td>
	नाहं ते विप्रियं कान्त कदाचिदपि संस्मरे।<br>सर्वाऽपि विधवा नारी बहुपुत्राऽपि शोचते।।	</td><td>	12-147-2a<br>12-147-2b	
</td></tr>
				
<tr><td>
	शोच्या भवति बन्धूनां पतिहीना तपस्विनी।<br>लालिताऽहं त्वया नित्यं बहुमानाच्च पूजिता।।	</td><td>	12-147-3a<br>12-147-3b	
</td></tr>
				
<tr><td>
	वचनैर्मधुरैः स्निग्धैरसंक्लिष्टमनोहरैः।<br>कन्दरेषु च शैलानां नदीनां निर्झरेषु च।।	</td><td>	12-147-4a<br>12-147-4b	
</td></tr>
				
				
<tr><td>
	द्रुमाग्रेषु च रम्येषु रमिताऽहं त्वया सह।<br>आकाशगमने चैव विहृताऽहं त्वया सुखम्।<br>रमामि स्म पुरा कान्त तन्मे नास्त्यद्य मे प्रिय।।	</td><td>	12-147-5a<br>12-147-5b<br>12-147-5c	
</td></tr>
				
<tr><td>
	मितं ददाति हि पिता मितं भ्राता मितं सुतः।<br>अमितस्य हि दातारं भर्तारं का न पूजयेत्।।	</td><td>	12-147-6a<br>12-147-6b	
</td></tr>
				
<tr><td>
	नास्ति भर्तृसमो नाथो नास्ति भर्तृसमं सुखम्।<br>विसृज्य धनसर्वस्वं भर्ता वै शरणं स्त्रियाः।।	</td><td>	12-147-7a<br>12-147-7b	
</td></tr>
				
<tr><td>
	न कार्यमिह मे नाथ जीवितेन त्वया विना।<br>पतिहीना तु का नारी सती जीवितुमुत्सहेत्।।	</td><td>	12-147-8a<br>12-147-8b	
</td></tr>
				
<tr><td>
	एवं विलप्य बहुधा करुणं सा सुदुःखिता।<br>पतिव्रता संप्रदीप्तं प्रविवेश हुताशनम्।।	</td><td>	12-147-9a<br>12-147-9b	
</td></tr>
				
<tr><td>
	ततश्चित्राङ्गदधरं भर्तारं साऽन्वपद्यत।<br>विमानस्थं सुकृतिभिः पूज्यमानं महात्मभिः।।	</td><td>	12-147-10a<br>12-147-10b	
</td></tr>
				
<tr><td>
	चित्रमाल्याम्बरधरं सर्वाभरणभूषितम्।।<br>विमानशतकोटीभिरावृतं पुण्यकर्मभिः।।	</td><td>	12-147-11a<br>12-147-11b	
</td></tr>
				
<tr><td>
	ततः स्वर्गं गतः पक्षी विमानवरमास्थितः।<br>कर्मणा पूजितस्तत्र रेमे स सह भार्यया।।	</td><td>	12-147-12a<br>12-147-12b	
</td></tr>
<tr><td>
	।। इति श्रीमन्महाभारते शान्तिपर्वणि <br>आपद्धर्मपर्वणि सप्तचत्वारिंशदधिकशततमोऽध्यायः।। 147।।	</td><td>		
</td></tr></tbody>