				
<tbody><tr><td>
	<b>युधिष्ठिर उवाच।</b>	</td><td>	12-71-1x	
</td></tr>
				
<tr><td>
	कथं राजा प्रजा रक्षन्नाधिबन्धेन युज्यते।<br>धर्मे च नापराध्नोति तन्मे ब्रूहि पितामह।।	</td><td>	12-71-1a<br>12-71-1b	
</td></tr>
<tr><td>
	<b>भीष्म उवाच।</b>	</td><td>	12-71-2x	
</td></tr>
				
<tr><td>
	समासेनैव ते राजन्धर्मान्वक्ष्यामि शाश्वतान्।<br>विस्तरेणैव धर्माणां न जात्वन्तमवाप्नुयात्।।	</td><td>	12-71-2a<br>12-71-2b	
</td></tr>
				
<tr><td>
	धर्मनिष्ठाञ्श्रुतवतो देवव्रतसमाहितान्।<br>अर्चितान्वासयेथास्त्वं गृहे गुणवतो द्विजान्।।	</td><td>	12-71-3a<br>12-71-3b	
</td></tr>
				
<tr><td>
	प्रत्युत्थायोपसंगृह्य चरणावभिवाद्य च।<br>अथ सर्वाणि कुर्वीथाः कार्याणि सपुरोहितः।।	</td><td>	12-71-4a<br>12-71-4b	
</td></tr>
				
<tr><td>
	धर्मकार्याणि निर्वर्त्य मङ्गलानि प्रयुज्य च।<br>ब्राह्मणान्वाचयेथास्त्वमर्थसिद्धिजयाशिषः।।	</td><td>	12-71-5a<br>12-71-5b	
</td></tr>
				
<tr><td>
	आर्जवेन च संपन्नो धृत्या बुद्ध्या च भारत।<br>धर्मार्थौ प्रतिगृह्णीयात्कामक्रोधौ च वर्जयेत्।।	</td><td>	12-71-6a<br>12-71-6b	
</td></tr>
				
<tr><td>
	कामक्रोधौ पुरस्कृत्य योऽर्थं राजाऽनुतिष्ठति।<br>न स धर्मं न चाप्यर्थं प्रतिगृह्णाति बालिशः।।	</td><td>	12-71-7a<br>12-71-7b	
</td></tr>
				
<tr><td>
	मा स्म लुब्धांश्च मूर्खांश्च कामार्थे च प्रयूयुजः।<br>अलुब्धान्बुद्धिसंपन्नान्सर्वकर्मसु योजयेत्।।	</td><td>	12-71-8a<br>12-71-8b	
</td></tr>
				
<tr><td>
	मूर्खो ह्यधिकृतोऽर्थेषु कार्याणामविशारदः।<br>प्रजाः क्लिश्नात्ययोगेन कामक्रोधसमन्वितः।।	</td><td>	12-71-9a<br>12-71-9b	
</td></tr>
				
<tr><td>
	बलिषष्ठेन शुल्केन दण्डेनाथापराधिनाम्।<br>शास्त्रानीतेन लिप्सेथा वेतनेन धनागमम्।।	</td><td>	12-71-10a<br>12-71-10b	
</td></tr>
				
<tr><td>
	दापयित्वा करं धर्म्यं राष्ट्रं नीत्या यथाविधि।<br>तथैतं कल्पयेद्राजा योगक्षेममतन्द्रितः।।	</td><td>	12-71-11a<br>12-71-11b	
</td></tr>
				
<tr><td>
	गोपायितारं दातारं धर्मनित्यमतन्द्रितम्।<br>अकामद्वेषसंयुक्तमनुरज्यन्ति मानवाः।।	</td><td>	12-71-12a<br>12-71-12b	
</td></tr>
				
<tr><td>
	तस्माद्धर्मेण लाभेन लिप्सेथास्त्वं धनागमम्।<br>धर्मार्थावध्रुवौ तस्य यो न शास्त्रपरो भवेत्।।	</td><td>	12-71-13a<br>12-71-13b	
</td></tr>
				
<tr><td>
	अपशास्त्रधनो राजा संचयं नाधिगच्छति।<br>अस्थाने चास्य तद्वित्तं सर्वमेव विनश्यति।।	</td><td>	12-71-14a<br>12-71-14b	
</td></tr>
				
<tr><td>
	अर्थमूलोऽपि हिंसां च कुरुते स्वयमात्मनः।<br>करैरशास्त्रदृष्टैर्हि मोहात्संपीडयन्प्रजाः।।	</td><td>	12-71-15a<br>12-71-15b	
</td></tr>
				
<tr><td>
	ऊधश्छिन्द्यात्तु यो धेन्वाः क्षीरार्थी न लभेत्पयः।<br>एवं राष्ट्रमयोगेन पीडितं न विवर्धते।।	</td><td>	12-71-16a<br>12-71-16b	
</td></tr>
				
				
<tr><td>
	`यवसोदकमादाय सान्त्वेन विनयेन च।'<br>यो हि दोग्ध्रीमुपास्ते च स नित्यं विन्दते पयः।<br>एवं राष्ट्रमुपायेन भुञ्जानो लभते फलम्।।	</td><td>	12-71-17a<br>12-71-17b<br>12-71-17c	
</td></tr>
				
<tr><td>
	अथ राष्ट्रमुपायेन भुज्यमानं सुरक्षितम्।<br>जनयत्यतुलां नित्यं कोशवृद्धिं युधिष्ठिर।।	</td><td>	12-71-18a<br>12-71-18b	
</td></tr>
				
<tr><td>
	दोग्ध्री धान्यं हिरण्यं च मही राजा सुरक्षिता।<br>नित्यं स्वेभ्यः परेभ्यश्च तृप्ता माता यथा पयः।।	</td><td>	12-71-19a<br>12-71-19b	
</td></tr>
				
<tr><td>
	मालाकारोपमो राजन्भव माऽऽङ्गारिकोपमः।<br>तथायुक्तश्चिरं राज्यं भोक्तुं शक्ष्यसि पालयन्।।	</td><td>	12-71-20a<br>12-71-20b	
</td></tr>
				
<tr><td>
	परचक्राभियानेन यदि ते स्याद्धनक्षयः।<br>अथ साम्नैव लिप्सेथा धनमब्राह्मणेषु यत्।।	</td><td>	12-71-21a<br>12-71-21b	
</td></tr>
				
<tr><td>
	मा स्म ते ब्राह्मणं दृष्ट्वा धनस्थं प्रचलेन्मनः।<br>अन्त्यायामप्यवस्थायां किमु स्फीतस्य भारत।।	</td><td>	12-71-22a<br>12-71-22b	
</td></tr>
				
<tr><td>
	धनानि तेभ्यो दद्यास्त्वं यथाशक्ति यथार्हतः।<br>सान्त्वयन्परिरक्षंश्च स्वर्गमाप्स्यसि दुर्जयम्।।	</td><td>	12-71-23a<br>12-71-23b	
</td></tr>
				
<tr><td>
	एवं धर्म्येण वृत्तेन प्रजास्त्वं परिपालय।<br>स्वर्ग्यं पुण्यं यशो नित्यं प्राप्स्यसे कुरुनन्दन।।	</td><td>	12-71-24a<br>12-71-24b	
</td></tr>
				
<tr><td>
	धर्मेण व्यवहारेण प्रजाः पालय पाण्डव।<br>युधिष्ठिर यथायुक्तो नाधिबन्धेन योक्ष्यसे।।	</td><td>	12-71-25a<br>12-71-25b	
</td></tr>
				
<tr><td>
	एष एव परो धर्मो यद्राजा रक्षति प्रजाः।<br>भूतानां हि यदा धर्मो रक्षणं परमा दया।।	</td><td>	12-71-26a<br>12-71-26b	
</td></tr>
				
<tr><td>
	तस्मादेवं परं धर्मं मन्यन्ते धर्मकोविदाः।<br>यो राजा रक्षणे युक्तो भूतेषु कुरुते दयाम्।।	</td><td>	12-71-27a<br>12-71-27b	
</td></tr>
				
<tr><td>
	यदह्ना कुरुते पापमरक्षन्भयतः प्रजाः।<br>राजा वर्षसहस्रेण तस्यान्तमधिगच्छति।।	</td><td>	12-71-28a<br>12-71-28b	
</td></tr>
				
<tr><td>
	यदह्ना कुरुते धर्मं प्रजा धर्मेण पालयन्।<br>दशवर्षसहस्राणि तस्य भुङ्क्ते फलं दिवि।।	</td><td>	12-71-29a<br>12-71-29b	
</td></tr>
				
<tr><td>
	स्विष्टिः स्वधीतिः सुतपा लोकाञ्जयति यावतः।<br>क्षणेन तानवाप्नोति प्रजा धर्मेण पालयन्।।	</td><td>	12-71-30a<br>12-71-30b	
</td></tr>
				
<tr><td>
	एवं धर्मं प्रयत्नेन कौन्तेय परिपालय।<br>ततः पुण्यफलं लब्ध्वा नानुबन्धेन योक्ष्यसे।।	</td><td>	12-71-31a<br>12-71-31b	
</td></tr>
				
<tr><td>
	स्वर्गलोके सुमहतीं श्रियं प्राप्स्यसि पाण्डव।<br>असंभवश्च धर्माणामीदृशानामराजसु।।	</td><td>	12-71-32a<br>12-71-32b	
</td></tr>
				
				
<tr><td>
	तस्माद्राजैव नान्योऽस्ति यो धर्मफलमाप्नुयात्।<br>स राज्यं धृतिमान्प्राप्य धर्मेण परिपालय।<br>इन्द्रं तर्पय सोमेन कामैश्च सुहृदो जनान्।।	</td><td>	12-71-33a<br>12-71-33b<br>12-71-33c	
</td></tr>
<tr><td>
	।। इति श्रीमन्महाभारते शान्तिपर्वणि<br> राजधर्मपर्वणि एकसप्ततितमोऽध्यायः।। 71।।	</td><td>		
</td></tr></tbody>