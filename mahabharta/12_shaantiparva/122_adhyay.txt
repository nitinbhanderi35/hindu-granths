<span style="font-size: 14pt; line-height: 200%">भीष्म उवाच।	<br>
अत्राप्युदाहरन्तीममितिहासं पुरातनम्।<br>
अङ्गेषु राजा द्युतिमान्वसुहोम इति श्रुतः।।	1<br>
स राजा धर्मविन्नित्यं सह पत्न्या महातपाः।<br>
मुञ्जपृष्ठं जगामाथ देवर्षिगणसेवितम्।	2<br>
तत्र शृङ्गे हिमवतो वसतिं समुपागमत्।<br>
यत्र मुञ्जवटे रामो जटाहरणमादिशत्।।	3<br>
तदादि च महाप्राज्ञः ऋषिभिः संशितव्रतैः।<br>
मुञ्जपृष्ठ इति प्रोक्तः स देशो रुद्रसेवितः।।	4<br>
स तत्र बहुभिर्युक्तस्तदा श्रुतिमयैर्गुणैः।<br>
ब्राह्मणानामनुमतो देवर्षिसदृशोऽभवत्।।	5<br>
तं कदाचिददीनात्मा सखा शक्रस्य मानितः।<br>
अभ्यगच्छन्महीपालो मान्धाता शत्रुकर्शनः।।	6<br>
सोपसृत्य तु मान्धाता वसुहोमं नराधिपम्।<br>
दृष्ट्वा प्रकृष्टतपसं विनयेनोपतिष्ठते।।	7<br>
वसुहोमोऽपि राज्ञो वै गामर्ध्यं च न्यवेदयत्।<br>
सप्ताङ्गस्य तु राज्यस्य पप्रच्छ कुशलाव्ययौ।।	8<br>
सद्भिराचरितं पूर्वं यथावदनुयायिनम्।<br>
अब्रवीद्वसुहोमस्तं राजन्किं करवाणि ते।।	9<br>
सोऽब्रवीत्परमप्रीतो मान्धाता राजसत्तमः।<br>
वसुहोमं महाप्राज्ञमासीनं कुरुनन्दन।।	10<br>
बृहस्पतेर्मतं राजन्नघीतं सकलं त्वया।<br>
तथैवौशनसं शास्त्रं विज्ञातं ते नरोत्तम।।	11<br>
तदहं श्रोतुमिच्छामि दण्ड उत्पद्यते कथम्।<br>
किं वाऽस्य पूर्वं जागर्ति किं वा परममुच्यते।।	12<br>
कथं क्षत्रियसंस्थश्च दण्डः संप्रत्यवस्थितः।<br>
ब्रूहि मे तद्यथातत्वं ददाम्याचार्यवेतनम्।।	13<br>
वसुहोम उवाच।	<br>
शृणु राजन्यथा दण्डः संभूतो लोकसंग्रहः।<br>
प्रजाविनयरक्षार्थं धर्मस्यात्मा सनातनः।।	14<br>
ब्रह्मा यियक्षुर्भगवान्सर्वलोकपितामहः।<br>
ऋत्विजं नात्मनस्तुल्यं ददर्शेति हि नः श्रुतम्।।	15<br>
स गर्भं भगवान्देवो बहुवर्षाण्यधारयत्।<br>
अथ पूर्णे सहस्रे तु स गर्भः क्षुवतोऽपतत्।।	16<br>
स क्षुपो नाम संभूतः प्रजापतिररिंदम्।<br>
ऋत्विगासीन्महाराज यज्ञे तस्य महात्मनः।।	17<br>
तस्मिन्प्रवृत्ते सत्रे तु ब्रह्मणः पार्थिवर्षभ।<br>
इष्टरूपप्रचारत्वाद्दण्डः सोऽन्तर्हितोऽभवत्।।	18<br>
तस्मिन्नन्तर्हिते चापि प्रजानां संकरोऽभवत्।<br>
नैव कार्यं न वा कार्यं भोज्याभोज्यं न विद्यते।।	19<br>
पेयापेये कुतः सिद्धिर्हिसन्ति च परस्परम्।<br>
गम्यागम्यं तदा नासीत्स्वं परस्वं च वै समम्।।	20<br>
परस्परं विलुम्पन्ति सारमेया यथाऽऽमिषम्।<br>
अबलान्बलिनो जघ्नुर्निर्मर्यादं प्रवर्तते।।	21<br>
ततः पितामहो विष्णुं भगवन्तं सनातनम्।<br>
संपूज्य वरदं देवं महादेवमथाब्रवीत्।।	22<br>
अत्र त्वमनुकम्पां वै कर्तुमर्हसि शङ्कर।<br>
अयं विष्णुः सखा तुभ्यं धर्मस्य परिरक्षणे।।	23<br>
`त्वं हि सर्वविधानज्ञः सत्वानां त्वं गतिः परा।'<br>
संकरो न भवेदत्र यथा तद्वै विधीयताम्।।	24<br>
ततः स भगवान्ध्यात्वा तदा शूलवरायुधः।<br>
` देवदेवो महादेवः कारणं जगतः परम्।।<br>
ब्रह्मविष्ण्विन्द्रसहितः सर्वैश्च ससुरासुरैः।<br>
लोकसन्धारणार्थं च लोकसंकरनाशनम्।'<br>
आत्मानमात्माना दण्डं ससृजे देवसत्तमः।।	26<br>
तस्माच्च धर्मचरणान्नीतिं देवीं सरस्वतीम्।<br>
असृजद्दण्डनीतिं वै त्रिषु लोकेषु विश्रुताम्।।	27<br>
`यथाऽसौ नीयते दण्डः सततं पापकारिषु।<br>
दण्डस्य नयनात्सा हि दण्डनीतिरिहोच्यते।।'	28<br>
भूयः स भगवान्ध्यात्वा चिरं शूलघरः प्रभुः।<br>
`असृजत्सर्वशास्त्राणि महादेवो महेश्वरः।।	29<br>
दण्डनीतेः प्रयोगार्थं प्रमाणानि च सर्वशः।<br>
विद्याश्चतस्रः कूटस्थास्तासां भेदविकल्पनाः।।	30<br>
अङ्गानि वेदाश्चत्वारो मीमांसा न्यायविस्तरः।<br>
पुराणं धर्मशास्त्रं च विद्या ह्येताश्चतुर्दश।।	31<br>
आयुर्वेदो धनुर्वेदो गान्धर्वश्चेति ते त्रयः।<br>
अर्थशास्त्रं चतुर्थं तु विद्या ह्यष्टादशैव तु।।	32<br>
दश चाष्टौ च विख्याता एता धर्मस्य संहिताः।<br>
एतासामेव विद्यानां व्यासमाह महेश्वरः।।	33<br>
शतानि त्रीणि शास्त्राणां महातन्त्राणि सप्ततिम्।<br>
व्यास एव तु विद्यानां महादेवेन कीर्तितः।।	34<br>
तन्त्रं पाशुपतं नाम पञ्चरात्रं च विश्रुतम्।<br>
योगशास्त्रं च साङ्ख्यं च तन्त्रं लोकायतं तथा।।	35<br>
तन्त्रं ब्रह्मतुला नाम तर्कविद्या दिवौकसाम्।<br>
सुखदुःखार्थजिज्ञासा कारणं चेति विश्रुतम्।।	36<br>
तर्कविद्यास्तथा चाष्टौ स चोक्तो न्यायविस्तरः।<br>
दश चाष्टौ च विज्ञेयाः पौराणा यज्ञसंहिताः।।	37<br>
पुराणाश्च प्रणीताश्च तावदेवेह संहिताः।<br>
धर्मशास्त्राणि तद्वच्च एकार्थानि च नान्यथा।।	38<br>
एकार्थानि पुराणानि वेदाश्चैकार्यसंहिताः।<br>
नानार्थानि च सर्वाणि ततः शास्त्राणि शंकरः।।	39<br>
प्रोवाच भगवान्देवः कालज्ञानानि यानि च।<br>
चतुःषष्टिप्रमाणानि आयुर्वेदं च सोत्तरम्।।	40<br>
अष्टादशविकल्पां तां दण्डनीतिं च शाश्वतीम्।<br>
गान्धर्वमितिहासं च नानाविस्तरमुक्तवान्।।	41<br>
इत्येताः शंकरप्रोक्ता विद्याः शब्दार्थसंहिताः।<br>
पुनर्भेदसहस्रं तु तासामेव तु विस्तरः।।	42<br>
ऋषिभिर्देवगन्धर्वैः सविकल्पः सविस्तरः।<br>
शश्वदभ्यस्यते लोके वेद एव तु सर्वशः।।	43<br>
वेदाश्चतस्रः संक्षिप्ता वेदवादाश्च ते स्मृताः।<br>
एतासां पारगो यश्च स चोक्तो वेदपारगः।।	44<br>
वेदानां पारगो रुद्रो विष्णुरिन्द्रो बृहस्पतिः।<br>
शक्रः स्वायंभुवश्चैव मनुः परमधर्मवित्।।	45<br>
ब्रह्मा च परमो देवः सदा सर्वैः सुरासुरैः।<br>
सर्वस्यानुग्रहाच्चैव व्यासो वै वेदपारगः।।	46<br>
भीष्म उवाच।	<br>
अहं शान्तनवो भीष्मः प्रसादान्माधवस्य च।<br>
शंकरस्य प्रसादाच्च ब्रह्मणश्च कुरूद्वह।<br>
वेदपारग इत्युक्तो याज्ञवल्क्यश्च सर्वशः।।	47<br>
कल्पेकल्पे महाभागैर्ऋषिभिस्तत्त्वदर्शिभिः।<br>
ऋषिपुत्रैर्ऋषिगणैर्भिद्यन्ते मिश्रकैरपि।।	48<br>
शिवेन ब्रह्मणा चैव विष्णुना च विकल्पिताः।<br>
आदिकल्पे पुनश्चैव भिद्यन्ते साधुभिः पुनः।।	49<br>
इदानीमपि विद्वद्भिर्भिद्यन्ते च विकल्पकैः।<br>
पूर्वजन्मानुसारेण बहुधेयं सरस्वती।।	50<br>
भूयः स भगवान्ध्यात्वा चिरं शूलवरायुधः।'<br>
तस्यतस्य निकायस्य चकारैकैकमीश्वरम्।।	51<br>
देवानामीश्वरं चक्रे दैवं दशशतेक्षणम्।<br>
यमं वैवस्वतं चापि पितॄणामकरोत्पतिम्।।	52<br>
अपां राज्ये सुराणां च विदधे वरुणं प्रभुम्।<br>
धनानां राक्षसानां च कुवेरमपि चेश्वरम्।।	53<br>
पर्वतानां पतिं मेरुं सरितां च महोदधिम्।<br>
मृत्युं प्राणेश्वरमथो तेजसां च हुताशनम्।।	54<br>
रुद्राणामपि चेशानं गोप्तारं विदधे प्रभुः।<br>
महात्मानं महादेवं विशालाक्षं सनातनम्।।	55<br>
`दश चैकश्च ये रुद्रास्तस्यैते मूर्तिसंभवाः।<br>
नानारूपधरो देवः स एव भगवाञ्शिवः।।'	56<br>
वसिष्ठमीशं विप्राणां वसूनां जातवेदसम्।<br>
तेजसां भास्करं चक्रे नक्षत्राणां निशाकरम्।।	57<br>
वीरुधां वसुमन्तं च भूतानां च प्रभुं वरम्।<br>
कुमारं द्वादशभुजं स्कन्दं राजानमादिशत्।।	58<br>
कालं सर्वेशमकरोत्संहारविनयात्मकम्।<br>
मृत्योश्चतुर्विभागस्य दुःखस्य च सुखस्य च।।	59<br>
ईश्वरो देवदेवस्तु राजराजो नराधिपः।<br>
सर्वेषामेव रुद्राणां शूलपाणिरिति श्रुतिः।।	60<br>
`ईश्वरश्चेतनः कर्ता पुरुषः कारणं शिवः।<br>
विष्णुर्ब्रह्मा शशी सूर्यः शक्रो देवाश्च सान्वयाः।।	61<br>
सृजते ग्रसते चैतत्तमोभूतमिदं यथा।<br>
अप्रज्ञातं जगत्सर्वं यदा ह्येको महेश्वरः।। '	62<br>
तमेनं ब्रह्मणः पुत्रमनुजातं क्षुपं ददौ।<br>
प्रजानामधिपं श्रेष्ठं सर्वधर्मभृतामपि।।	63<br>
महादेवस्ततस्तस्मिन्वृत्ते यज्ञे समाहितः।<br>
दण्‍डं धर्मस्य गोप्तारं विष्णवे सत्कृतं ददौ।।	64<br>
विष्णुरङ्गिरसे प्रादादङ्गिरा मुनिसत्तमः।<br>
प्रादादिन्द्रमरीचिभ्या मरीचिर्भृगवे ददौ।।	65<br>
भृगुर्ददावृषिभ्यस्तु दण्डं धर्मसमाहितम्।<br>
ऋषयो लोकपालेभ्यो लोकपालाः क्षुपाय च।।	66<br>
क्षुपस्तु मनवे प्रादादादित्यतनयाय च।<br>
पुत्रेभ्यः श्राद्धदेवस्तु सूक्ष्मधर्मार्थकारणात्।।	67<br>
विभज्य दण्‍डः कर्तव्यो दण्डे तु नयमिच्छता।<br>
दुर्वाचा निग्रहो दण्डो हिरण्यं बाह्यतः क्रिया।।	68<br>
व्यङ्गत्वं च शरीरस्य वधो वाऽनल्पकारणात्।<br>
शरीरपीडा कार्या तु स्वदेशाच्च विवासनम्।।	69<br>
तं ददौ सूर्यपुत्राय मनवे रक्षणात्मकम्।<br>
आनुपूर्व्याच्च दण्डोऽयं प्रजा जागर्ति पालयन्।।	70<br>
इन्द्रो जागर्ति भगवानिन्द्रादग्निर्विभावसुः।<br>
अग्नेर्जागर्ति वरुणो वरुणाच्च प्रजापतिः।।	71<br>
प्रजापतेस्ततो धर्मो जागर्ति विनयात्मकः।<br>
धर्माच्च ब्रह्मणः पुत्रो व्यवसायः सनातनः।।	72<br>
व्यवसायात्ततस्तेजो जागर्ति परिपालयत्।<br>
ओषध्यस्तेजसस्तस्मादोषधीभ्यश्च पर्वताः।।	73<br>
पर्वतेभ्यश्च जागर्ति रसो रसगुणात्तथा।<br>
जागर्ति निर्ऋतिर्देवी ज्योतींषि निर्ऋतीमनु।।	74<br>
वेदाः प्रतिष्ठा ज्योतिर्भ्यस्ततो हयशिराः प्रभुः।<br>
ब्रह्मा पितामहस्तस्माज्जागर्ति प्रभुरव्ययः।।	75<br>
पितामहान्महादेवो जागर्ति भगवाञ्शिवः।<br>
विश्वेदेवाः शिवाच्चापि विश्वेभ्य ऋषयस्तथा।।	76<br>
ऋषिभ्यो भगवान्सोमः सोमाद्देवाः सनातनाः।<br>
देवेभ्यो ब्राह्मणा लोके जाग्रतीत्युपधारय।।	77<br>
ब्राह्मणेभ्यश्च राजन्या लोकान्रक्षन्ति धर्मताः।<br>
स्थावरं जङ्गमं चैव क्षत्रियेभ्यः सनातनम्।।	78<br>
प्रजा जाग्रति लोकेऽस्मिन्दण्डो जागर्ति तासु च।<br>
सर्वसंक्षेपको दण्‍डः पितामहसुतः प्रभुः।।	79<br>
जागर्ति कालः पूर्वं च मध्ये चान्ते च भारत।<br>
ईशः सर्वस्य कालो हि महादेवः प्रजापतिः।।	80<br>
देवदेवः शिवः सर्वो जागर्ति सततं प्रभुः।<br>
कपर्दी शंकरो रुद्रो भवः स्थाणुरुमापतिः।।	81<br>
इत्येष दण्डो व्याख्यातस्तथौषध्यस्तथापरे।<br>
भूमिपालो यथान्यायं वर्तेतानेन धर्मवित्।।	82<br>
भीष्म उवाच।	<br>
इतीदं वसुहोमस्य योऽऽत्मवाञ्शृणुयान्मतम्।<br>
श्रुत्वा सम्यक्प्रवर्तेत स लोकानाप्नुयान्नृपः।।	83<br>
इति ते सर्वमाख्यातं यो दण्डो मनुजर्षभ।<br>
नियन्ता सर्वलोकस्य धर्माक्रान्तस्य भारत।।	84<br>
`वसुहोमाच्छ्रुतं राज्ञा मान्धात्रा भूभृता पुरा।<br>
मयापि कथितं राजन्नाख्यानं प्रथितं मया।।'	85<br>
<br>
।। इति श्रीमन्महाभारते शान्तिपर्वणि<br>
राजधर्मपर्वणि द्वाविंशत्यधिकशततमोऽध्यायः।। 122।।	<br>
</span>
