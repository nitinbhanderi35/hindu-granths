<span style="font-size: 14pt; line-height: 200%">युधिष्ठिर उवाच।<br>
तिष्ठते मे सदा तात कौतूहलमिदं हृदि।<br>
तदहं श्रोतुमिच्छामि त्वत्तः कुरुपितामह।।1<br>
कथं देवर्षिरुशना सदा काव्यो महामतिः।<br>
असुराणां प्रियकारः सुराणामप्रिये रतः।।	2<br>
वर्धयामास तेजश्च किमर्थममितौजसाम्।<br>
नित्यं वैरनिबद्धाश्च दानवाः सुरसत्तमैः।।	3<br>
कथं चाप्युशना प्राप शुक्रत्वममरद्युतिः।<br>
ऋद्धिं च स कथं प्राप्तः सर्वमेतद्ब्रवीहि मे।।	4<br>
न याति च स तेजस्वी मध्येन नभसः कथम्।<br>
एतदिच्छामि विज्ञातुं निखिलेन पितामह।।	5<br>
भीष्म उवाच।	<br>
शृणु राजन्नवहितः सर्वमेतद्यथातथम्।<br>
यथामति यथा चैतच्छ्रुतपूर्वं मयाऽनघ।।	6<br>
एष भार्गवदायादो मुनिर्मान्यो दृढव्रतः।<br>
सुराणां विप्रियकरो निमित्ते कारणात्मके।।	7<br>
इन्द्रोऽथ धनदो राजा यक्षरक्षोधिपः सदा।<br>
प्रभविष्णुश्च कोशस्य जगतश्च तथा प्रभुः।।	8<br>
तस्यात्मानमथाविश्य योगसिद्धो महामुनिः।<br>
रुद्ध्वा धनपतिं देवं योगेन हृतवान्वसु।।	9<br>
हृते धने ततः शर्म न लेभे धनदस्तथा।<br>
आपन्नमन्युः संविग्नः सोभ्यगात्सुरसत्तमम्।।	10<br>
निवेदयामास तदा शिवायामिततेजसे।<br>
देवश्रेष्ठाय रुद्राय सौम्याय बहुरूपिणे।।	11<br>
योगात्मकेनोशनसा रुद्ध्वा मम हृतं वसु।<br>
योगेनात्मगतं कृत्वा निःसृतश्च महातपाः।।	12<br>
एतच्छ्रुत्वा ततः क्रुद्धो महायोगी महेश्वरः।<br>
संरक्तनयनो राजञ्शूलमादाय तस्थिवान्।।	13<br>
क्वासौ क्वासाविति प्राह गृहीत्वा परमायुधम्।<br>
उशना दूरतस्तस्य ह्यभूज्ज्ञात्वा चिकीर्षितम्।।	14<br>
स महायोगिनो बुद्ध्वा तं रोषं वै महात्मनः।<br>
गतिमागमनं वेत्ति स्थानं चैव ततः प्रभुः।।	15<br>
संचिन्त्येग्रेण तपसा महात्मानं महेश्वरम्।<br>
उशना योगसिद्धात्मा शूलाग्रे प्रत्यदृश्यत।।	16<br>
विज्ञातरूपः स तदा तपः सिद्धोऽथ धन्विना।<br>
ज्ञात्वा शूलं च देवेशः पाणिना समनामयत्।।	17<br>
आनतेनाथ शूलेन पाणिनामिततेजसा।<br>
पिनाकमिति चोवाच शूलमुग्रायुधः प्रभुः।।	18<br>
पाणिमध्यगतं दृष्ट्वा भार्गवं तमुमापतिः।<br>
आस्यं विवृत्य भ्रकुटिं पाणिं संप्राक्षिपच्छनैः।।	19<br>
स तु प्रविष्ट उशना कोष्ठं माहेश्वरं प्रभुः।<br>
व्यचरच्चापि तत्रासौ महात्मा भृगुनन्दनः।।	20<br>
युधिष्ठिर उवाच।	<br>
किमर्थं व्यचरद्राजन्नुशना तस्य धीमतः।<br>
जठरे देवदेवस्य किंचाकार्षीन्महाद्युतिः।।	21<br>
भीष्म उवाच।	<br>
पुरा सोऽन्तर्जलगतः स्थाणुभूतो महाव्रतः।<br>
वर्षाणामभवद्राजन्प्रयुतान्यर्बुदानि च।।	22<br>
उदतिष्ठत्तपस्तप्त्वा दुश्चरं च महाह्रदात्।<br>
ततो देवातिदेवस्तं ब्रह्मा वै समसर्पत।।	23<br>
तपोवृद्धिमपृच्छच्च कुशलं चैवमव्ययः।<br>
तपः सुचीर्णमिति च प्रोवाच वृषभध्वजः।।	24<br>
तत्संयोगेन वृद्धिं चाप्यपश्यत्स तु शंकरः।<br>
महामतिरचिन्त्यात्मा सत्यधर्मरतः सदा।।	25<br>
स तेनाढ्यो महायोगी तपसा च धनेन च।<br>
व्यराजत महाराज त्रिषु लोकेषु वीर्यवान्।।	26<br>
ततः पिनाकी योगात्मा ध्यानयोगं समाविशत्।<br>
उशना तु समुद्विग्नो निलिल्ये जठरे ततः।।	27<br>
तुष्टाव च महायोगी देवं तत्रस्थ एव च।<br>
निःसारं काङ्क्षमाणः स तेन स्म प्रतिहन्यते।।	28<br>
उशना तु तथोवाच जठरस्थो महामुनिः।<br>
प्रसादं मे कुरुष्वेति पुनः पुनररिंदम्।।	29<br>
तमुवाच महादेवो गच्छ शिश्नेन मोक्षणम्।<br>
इति सर्वाणि स्रोतांसि रुद्ध्वा त्रिदशपुङ्गवः।।	30<br>
अपश्यमानस्तद्द्वारं सर्वतः पिहितो मुनिः।<br>
पर्यक्रामद्दह्यमान इतश्चेतश्च तेजसा।।	31<br>
स वै निष्क्रम्य शिश्नेन शुक्रत्वमभिपेदिवान्।<br>
कार्येण तेन नभसो नाध्यगच्छत मध्यतः।।	32<br>
`तत एव च देवेषु अप्रविष्टो महामुनिः।<br>
पौरोहित्यं च दैत्यानां शक्रतेजोविवृद्धये।।'	33<br>
विनिष्क्रान्तं तु तं दृष्ट्वा ज्वलन्तमिव तेजसा।<br>
भवो रोषसमाविष्टः शूलोद्यतकरः स्थितः।।	34<br>
अवारयत तं देवी क्रुद्धं पशुपतिं पतिम्।<br>
पुत्रत्वमगमद्देव्या वारिते शंकरे च सः।।	35<br>
देव्युवाच।	<br>
हिंसनीयस्त्वया नैव मम पुत्रत्वमागतः।<br>
न हि देवोदरात्कश्चिन्निःसृतो नाशमर्हति।।	36<br>
ततः प्रीतो भवो देव्याः प्रहसंश्चेदमब्रवीत्।<br>
गच्छत्वेष यथाकाममिति राजन्पुनः पुनः।।	37<br>
ततः प्रणम्य वरदं देवं देवीमुमां तथा।<br>
उशना प्राप तद्धीमान्गतिमिष्टां महामुनिः।।	38<br>
एतत्ते कथितं तात भार्गवस्य महात्मनः।<br>
चरितं भरतश्रेष्ठ यन्मां त्वं परिपृच्छसि।।	39<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि<br>
पञ्चनवत्यधिकद्विशततमोऽध्यायः।। 295।।	<br>
<br>
</span>
