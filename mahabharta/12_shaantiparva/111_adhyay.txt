युधिष्ठिर उवाच॥<br>
<br>
असौम्याः सौम्यरूपेण सौम्याश्चासौम्यदर्शिनः |<br>
ईदृशान्पुरुषांस्तात कथं विद्यामहे वयम् ॥१॥<br>
<br>
भीष्म उवाच॥<br>
<br>
अत्राप्युदाहरन्तीममितिहासं पुरातनम् |<br>
व्याघ्रगोमायुसंवादं तं निबोध युधिष्ठिर ॥२॥<br>
<br>
पुरिकायां पुरि पुरा श्रीमत्यां पौरिको नृपः |<br>
परहिंसारुचिः क्रूरो बभूव पुरुषाधमः ॥३॥<br>
<br>
स त्वायुषि परिक्षीणे जगामानीप्सितां गतिम् |<br>
गोमायुत्वं च सम्प्राप्तो दूषितः पूर्वकर्मणा ॥४॥<br>
<br>
संस्मृत्य पूर्वजातिं स निर्वेदं परमं गतः |<br>
न भक्षयति मांसानि परैरुपहृतान्यपि ॥५॥<br>
<br>
अहिंस्रः सर्वभूतेषु सत्यवाक्सुदृढव्रतः |<br>
चकार च यथाकाममाहारं पतितैः फलैः ॥६॥<br>
<br>
श्मशाने तस्य चावासो गोमायोः संमतोऽभवत् |<br>
जन्मभूम्यनुरोधाच्च नान्यद्वासमरोचयत् ॥७॥<br>
<br>
तस्य शौचममृष्यन्तः सर्वे ते सहजातयः |<br>
चालयन्ति स्म तां बुद्धिं वचनैः प्रश्रयोत्तरैः ॥८॥<br>
<br>
वसन्पितृवने रौद्रे शौचं लप्सितुमिच्छसि |<br>
इयं विप्रतिपत्तिस्ते यदा त्वं पिशिताशनः ॥९॥<br>
<br>
तत्समो वा भवास्माभिर्भक्ष्यान्दास्यामहे वयम् |<br>
भुङ्क्ष्व शौचं परित्यज्य यद्धि भुक्तं तदस्ति ते ॥१०॥<br>
<br>
इति तेषां वचः श्रुत्वा प्रत्युवाच समाहितः |<br>
मधुरैः प्रश्रितैर्वाक्यैर्हेतुमद्भिरनिष्ठुरैः ॥११॥<br>
<br>
अप्रमाणं प्रसूतिर्मे शीलतः क्रियते कुलम् |<br>
प्रार्थयिष्ये तु तत्कर्म येन विस्तीर्यते यशः ॥१२॥<br>
<br>
श्मशाने यदि वासो मे समाधिर्मे निशाम्यताम् |<br>
आत्मा फलति कर्माणि नाश्रमो धर्मलक्षणम् ॥१३॥<br>
<br>
आश्रमे यो द्विजं हन्याद्गां वा दद्यादनाश्रमे |<br>
किं नु तत्पातकं न स्यात्तद्वा दत्तं वृथा भवेत् ॥१४॥<br>
<br>
भवन्तः सर्वलोभेन केवलं भक्षणे रताः |<br>
अनुबन्धे तु ये दोषास्तान्न पश्यन्ति मोहिताः ॥१५॥<br>
<br>
अप्रत्ययकृतां गर्ह्यामर्थापनयदूषिताम् |<br>
इह चामुत्र चानिष्टां तस्माद्वृत्तिं न रोचये ॥१६॥<br>
<br>
तं शुचिं पण्डितं मत्वा शार्दूलः ख्यातविक्रमः |<br>
कृत्वात्मसदृशां पूजां साचिव्येऽवर्धयत्स्वयम् ॥१७॥<br>
<br>
सौम्य विज्ञातरूपस्त्वं गच्छ यात्रां मया सह |<br>
व्रियन्तामीप्सिता भोगाः परिहार्याश्च पुष्कलाः ॥१८॥<br>
<br>
तीक्ष्णा वयमिति ख्याता भवतो ज्ञापयामहे |<br>
मृदुपूर्वं घातिनस्ते श्रेयश्चाधिगमिष्यति ॥१९॥<br>
<br>
अथ सम्पूज्य तद्वाक्यं मृगेन्द्रस्य महात्मनः |<br>
गोमायुः प्रश्रितं वाक्यं बभाषे किञ्चिदानतः ॥२०॥<br>
<br>
सदृशं मृगराजैतत्तव वाक्यं मदन्तरे |<br>
यत्सहायान्मृगयसे धर्मार्थकुशलाञ्शुचीन् ॥२१॥<br>
<br>
न शक्यमनमात्येन महत्त्वमनुशासितुम् |<br>
दुष्टामात्येन वा वीर शरीरपरिपन्थिना ॥२२॥<br>
<br>
सहायाननुरक्तांस्तु यतेतानुपसंहितान् |<br>
परस्परमसङ्घुष्टान्विजिगीषूनलोलुपान् ॥२३॥<br>
<br>
तानतीतोपधान्प्राज्ञान्हिते युक्तान्मनस्विनः |<br>
पूजयेथा महाभागान्यथाचार्यान्यथा पितॄन् ॥२४॥<br>
<br>
न त्वेवं मम सन्तोषाद्रोचतेऽन्यन्मृगाधिप |<br>
न कामये सुखान्भोगानैश्वर्यं वा त्वदाश्रयम् ॥२५॥<br>
<br>
न योक्ष्यति हि मे शीलं तव भृत्यैः पुरातनैः |<br>
ते त्वां विभेदयिष्यन्ति दुःखशीला मदन्तरे ॥२६॥<br>
<br>
संश्रयः श्लाघनीयस्त्वमन्येषामपि भास्वताम् |<br>
कृतात्मा सुमहाभागः पापकेष्वप्यदारुणः ॥२७॥<br>
<br>
दीर्घदर्शी महोत्साहः स्थूललक्ष्यो महाबलः |<br>
कृती चामोघकर्तासि भाव्यैश्च समलङ्कृतः ॥२८॥<br>
<br>
किं तु स्वेनास्मि सन्तुष्टो दुःखा वृत्तिरनुष्ठिता |<br>
सेवायाश्चापि नाभिज्ञः स्वच्छन्देन वनेचरः ॥२९॥<br>
<br>
राजोपक्रोशदोषाश्च सर्वे संश्रयवासिनाम् |<br>
वनचर्या च निःसङ्गा निर्भया निरवग्रहा ॥३०॥<br>
<br>
नृपेणाहूयमानस्य यत्तिष्ठति भयं हृदि |<br>
न तत्तिष्ठति तुष्टानां वने मूलफलाशिनाम् ॥३१॥<br>
<br>
पानीयं वा निरायासं स्वाद्वन्नं वा भयोत्तरम् |<br>
विचार्य खलु पश्यामि तत्सुखं यत्र निर्वृतिः ॥३२॥<br>
<br>
अपराधैर्न तावन्तो भृत्याः शिष्टा नराधिपैः |<br>
उपघातैर्यथा भृत्या दूषिता निधनं गताः ॥३३॥<br>
<br>
यदि त्वेतन्मया कार्यं मृगेन्द्रो यदि मन्यते |<br>
समयं कृतमिच्छामि वर्तितव्यं यथा मयि ॥३४॥<br>
<br>
मदीया माननीयास्ते श्रोतव्यं च हितं वचः |<br>
कल्पिता या च ते वृत्तिः सा भवेत्तव सुस्थिरा ॥३५॥<br>
<br>
न मन्त्रयेयमन्यैस्ते सचिवैः सह कर्हिचित् |<br>
नीतिमन्तः परीप्सन्तो वृथा ब्रूयुः परे मयि ॥३६॥<br>
<br>
एक एकेन सङ्गम्य रहो ब्रूयां हितं तव |<br>
न च ते ज्ञातिकार्येषु प्रष्टव्योऽहं हिताहिते ॥३७॥<br>
<br>
मया संमन्त्र्य पश्चाच्च न हिंस्याः सचिवास्त्वया |<br>
मदीयानां च कुपितो मा त्वं दण्डं निपातयेः ॥३८॥<br>
<br>
एवमस्त्विति तेनासौ मृगेन्द्रेणाभिपूजितः |<br>
प्राप्तवान्मतिसाचिव्यं गोमायुर्व्याघ्रयोनितः ॥३९॥<br>
<br>
तं तथा सत्कृतं दृष्ट्वा युज्यमानं च कर्मणि |<br>
प्राद्विषन्कृतसङ्घाताः पूर्वभृत्या मुहुर्मुहुः ॥४०॥<br>
<br>
मित्रबुद्ध्या च गोमायुं सान्त्वयित्वा प्रवेश्य च |<br>
दोषेषु समतां नेतुमैच्छन्नशुभबुद्धयः ॥४१॥<br>
<br>
अन्यथा ह्युचिताः पूर्वं परद्रव्यापहारिणः |<br>
अशक्ताः किञ्चिदादातुं द्रव्यं गोमायुयन्त्रिताः ॥४२॥<br>
<br>
व्युत्थानं चात्र काङ्क्षद्भिः कथाभिः प्रविलोभ्यते |<br>
धनेन महता चैव बुद्धिरस्य विलोभ्यते ॥४३॥<br>
<br>
न चापि स महाप्राज्ञस्तस्माद्धैर्याच्चचाल ह |<br>
अथास्य समयं कृत्वा विनाशाय स्थिताः परे ॥४४॥<br>
<br>
ईप्सितं च मृगेन्द्रस्य मांसं यत्तत्र संस्कृतम् |<br>
अपनीय स्वयं तद्धि तैर्न्यस्तं तस्य वेश्मनि ॥४५॥<br>
<br>
यदर्थं चाप्यपहृतं येन यच्चैव मन्त्रितम् |<br>
तस्य तद्विदितं सर्वं कारणार्थं च मर्षितम् ॥४६॥<br>
<br>
समयोऽयं कृतस्तेन साचिव्यमुपगच्छता |<br>
नोपघातस्त्वया ग्राह्यो राजन्मैत्रीमिहेच्छता ॥४७॥<br>
<br>
भोजने चोपहर्तव्ये तन्मांसं न स्म दृश्यते |<br>
मृगराजेन चाज्ञप्तं मृग्यतां चोर इत्युत ॥४८॥<br>
<br>
कृतकैश्चापि तन्मांसं मृगेन्द्रायोपवर्णितम् |<br>
सचिवेनोपनीतं ते विदुषा प्राज्ञमानिना ॥४९॥<br>
<br>
सरोषस्त्वथ शार्दूलः श्रुत्वा गोमायुचापलम् |<br>
बभूवामर्षितो राजा वधं चास्याभ्यरोचयत् ॥५०॥<br>
<br>
छिद्रं तु तस्य तद्दृष्ट्वा प्रोचुस्ते पूर्वमन्त्रिणः |<br>
सर्वेषामेव सोऽस्माकं वृत्तिभङ्गेषु वर्तते ॥५१॥<br>
<br>
इदं चास्येदृशं कर्म वाल्लभ्येन तु रक्ष्यते |<br>
श्रुतश्च स्वामिना पूर्वं यादृशो नैष तादृशः ॥५२॥<br>
<br>
वाङ्मात्रेणैव धर्मिष्ठः स्वभावेन तु दारुणः |<br>
धर्मच्छद्मा ह्ययं पापो वृथाचारपरिग्रहः ॥५३॥<br>
<br>
कार्यार्थं भोजनार्थेषु व्रतेषु कृतवाञ्श्रमम् ॥५३॥<br>
<br>
मांसापनयनं ज्ञात्वा व्याघ्रस्तेषां तु तद्वचः |<br>
आज्ञापयामास तदा गोमायुर्वध्यतामिति ॥५४॥<br>
<br>
शार्दूलवचनं श्रुत्वा शार्दूलजननी ततः |<br>
मृगराजं हितैर्वाक्यैः सम्बोधयितुमागमत् ॥५५॥<br>
<br>
पुत्र नैतत्त्वया ग्राह्यं कपटारम्भसंवृतम् |<br>
कर्मसङ्घर्षजैर्दोषैर्दुष्यत्यशुचिभिः शुचिः ॥५६॥<br>
<br>
नोच्छ्रितं सहते कश्चित्प्रक्रिया वैरकारिका |<br>
शुचेरपि हि युक्तस्य दोष एव निपात्यते ॥५७॥<br>
<br>
लुब्धानां शुचयो द्वेष्याः कातराणां तरस्विनः |<br>
मूर्खाणां पण्डिता द्वेष्या दरिद्राणां महाधनाः ॥५८॥<br>
<br>
अधार्मिकाणां धर्मिष्ठा विरूपाणां सुरूपकाः ॥५८॥<br>
<br>
बहवः पण्डिता लुब्धाः सर्वे मायोपजीविनः |<br>
कुर्युर्दोषमदोषस्य बृहस्पतिमतेरपि ॥५९॥<br>
<br>
शून्यात्तच्च गृहान्मांसं यदद्यापहृतं तव |<br>
नेच्छते दीयमानं च साधु तावद्विमृश्यताम् ॥६०॥<br>
<br>
असत्याः सत्यसङ्काशाः सत्याश्चासत्यदर्शिनः |<br>
दृश्यन्ते विविधा भावास्तेषु युक्तं परीक्षणम् ॥६१॥<br>
<br>
तलवद्दृश्यते व्योम खद्योतो हव्यवाडिव |<br>
न चैवास्ति तलं व्योम्नि न खद्योते हुताशनः ॥६२॥<br>
<br>
तस्मात्प्रत्यक्षदृष्टोऽपि युक्तमर्थः परीक्षितुम् |<br>
परीक्ष्य ज्ञापयन्ह्यर्थान्न पश्चात्परितप्यते ॥६३॥<br>
<br>
न दुष्करमिदं पुत्र यत्प्रभुर्घातयेत्परम् |<br>
श्लाघनीया च वर्या च लोके प्रभवतां क्षमा ॥६४॥<br>
<br>
स्थापितोऽयं पुत्र त्वया सामन्तेष्वधि विश्रुतः |<br>
दुःखेनासाद्यते पात्रं धार्यतामेष ते सुहृत् ॥६५॥<br>
<br>
दूषितं परदोषैर्हि गृह्णीते योऽन्यथा शुचिम् |<br>
स्वयं संदूषितामात्यः क्षिप्रमेव विनश्यति ॥६६॥<br>
<br>
तस्मादथारिसङ्घाताद्गोमायोः कश्चिदागतः |<br>
धर्मात्मा तेन चाख्यातं यथैतत्कपटं कृतम् ॥६७॥<br>
<br>
ततो विज्ञातचारित्रः सत्कृत्य स विमोक्षितः |<br>
परिष्वक्तश्च सस्नेहं मृगेन्द्रेण पुनः पुनः ॥६८॥<br>
<br>
अनुज्ञाप्य मृगेन्द्रं तु गोमायुर्नीतिशास्त्रवित् |<br>
तेनामर्षेण सन्तप्तः प्रायमासितुमैच्छत ॥६९॥<br>
<br>
शार्दूलस्तत्र गोमायुं स्नेहात्प्रस्रुतलोचनः |<br>
अवारयत्स धर्मिष्ठं पूजया प्रतिपूजयन् ॥७०॥<br>
<br>
तं स गोमायुरालोक्य स्नेहादागतसम्भ्रमम् |<br>
बभाषे प्रणतो वाक्यं बाष्पगद्गदया गिरा ॥७१॥<br>
<br>
पूजितोऽहं त्वया पूर्वं पश्चाच्चैव विमानितः |<br>
परेषामास्पदं नीतो वस्तुं नार्हाम्यहं त्वयि ॥७२॥<br>
<br>
स्वसन्तुष्टाश्च्युताः स्थानान्मानात्प्रत्यवरोपिताः |<br>
स्वयं चोपहृता भृत्या ये चाप्युपहृताः परैः ॥७३॥<br>
<br>
परिक्षीणाश्च लुब्धाश्च क्रूराः काराभितापिताः |<br>
हृतस्वा मानिनो ये च त्यक्तोपात्ता महेप्सवः ॥७४॥<br>
<br>
सन्तापिताश्च ये केचिद्व्यसनौघप्रतीक्षिणः |<br>
अन्तर्हिताः सोपहिताः सर्वे ते परसाधनाः ॥७५॥<br>
<br>
अवमानेन युक्तस्य स्थापितस्य च मे पुनः |<br>
कथं यास्यसि विश्वासमहमेष्यामि वा पुनः ॥७६॥<br>
<br>
समर्थ इति सङ्गृह्य स्थापयित्वा परीक्ष्य च |<br>
कृतं च समयं भित्त्वा त्वयाहमवमानितः ॥७७॥<br>
<br>
प्रथमं यः समाख्यातः शीलवानिति संसदि |<br>
न वाच्यं तस्य वैगुण्यं प्रतिज्ञां परिरक्षता ॥७८॥<br>
<br>
एवं चावमतस्येह विश्वासं किं प्रयास्यसि |<br>
त्वयि चैव ह्यविश्वासे ममोद्वेगो भविष्यति ॥७९॥<br>
<br>
शङ्कितस्त्वमहं भीतः परे छिद्रानुदर्शिनः |<br>
अस्निग्धाश्चैव दुस्तोषाः कर्म चैतद्बहुच्छलम् ॥८०॥<br>
<br>
दुःखेन श्लेष्यते भिन्नं श्लिष्टं दुःखेन भिद्यते |<br>
भिन्नश्लिष्टा तु या प्रीतिर्न सा स्नेहेन वर्तते ॥८१॥<br>
<br>
कश्चिदेव हि भीतस्तु दृश्यते न परात्मनोः |<br>
कार्यापेक्षा हि वर्तन्ते भावाः स्निग्धास्तु दुर्लभाः ॥८२॥<br>
<br>
सुदुःखं पुरुषज्ञानं चित्तं ह्येषां चलाचलम् |<br>
समर्थो वाप्यशक्तो वा शतेष्वेकोऽधिगम्यते ॥८३॥<br>
<br>
अकस्मात्प्रक्रिया नॄणामकस्माच्चापकर्षणम् |<br>
शुभाशुभे महत्त्वं च प्रकर्तुं बुद्धिलाघवात् ॥८४॥<br>
<br>
एवं बहुविधं सान्त्वमुक्त्वा धर्मार्थहेतुमत् |<br>
प्रसादयित्वा राजानं गोमायुर्वनमभ्यगात् ॥८५॥<br>
<br>
अगृह्यानुनयं तस्य मृगेन्द्रस्य स बुद्धिमान् |<br>
गोमायुः प्रायमासीनस्त्यक्त्वा देहं दिवं ययौ ॥८६॥ 12.111.90
