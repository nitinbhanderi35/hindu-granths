				
<tbody><tr><td>
	<b>युधिष्ठिर उवाच।</b>	</td><td>	12-9-1x	
</td></tr>
				
<tr><td>
	मुहूर्तं तावदेकाग्रो मनः श्रोत्रेऽन्तरात्मनि।<br>धारयन्नपि ते श्रुत्वा रोचते वचनं मम।।	</td><td>	12-9-1a<br>12-9-1b	
</td></tr>
				
<tr><td>
	सार्थगम्यमहं मार्गं न जातु त्वत्कृते पुनः।<br>गच्छेयं तं गमिष्यामि हित्वा ग्राम्यसुखान्युत।।	</td><td>	12-9-2a<br>12-9-2b	
</td></tr>
				
<tr><td>
	क्षेम्यश्चैकाकिना गम्यः पन्था कोस्तीति पृच्छ माम्।<br>अथवा नेच्छसि प्रष्टुमपृच्छन्नपि मे शृणु।।	</td><td>	12-9-3a<br>12-9-3b	
</td></tr>
				
<tr><td>
	हित्वा ग्राम्यसुखाचारं तप्यमानो महत्तपः।<br>अरण्ये फलमूलाशी चरिष्यामि मृगैः सह।।	</td><td>	12-9-4a<br>12-9-4b	
</td></tr>
				
<tr><td>
	जुह्वानोऽग्निं यथाकालमुभौ कालावुपस्पृशन्।<br>कृशः परिमिताहारश्चर्मचीरजटाधरः।।	</td><td>	12-9-5a<br>12-9-5b	
</td></tr>
				
<tr><td>
	शीतवातातपसहः क्षुत्पिपासाश्रमक्षमः।<br>तपसा विधिदृष्टेन शरीरमुपशोषयन्।।	</td><td>	12-9-6a<br>12-9-6b	
</td></tr>
				
<tr><td>
	मनःकर्णसुखा नित्यं श्रृण्वन्नुच्चावचा गिरः।<br>मुदितानामरण्येषु नदतां मृगपक्षिणाम्।	</td><td>	12-9-7a<br>12-9-7b	
</td></tr>
				
<tr><td>
	आजिघ्रन्पेशलान्गन्धान्फुल्लानां वृक्षवीरुधाम्।।<br>नानारूपान्वने पश्यन्रमणीयान्वनौकसः।।	</td><td>	12-9-8a<br>12-9-8b	
</td></tr>
				
<tr><td>
	वानप्रस्थजनस्यापि दर्शनं कूलवासिनः।<br>नाप्रियाण्याचरिष्यामि किंपुनर्ग्रामवासिनाम्।।	</td><td>	12-9-9a<br>12-9-9b	
</td></tr>
				
<tr><td>
	एकान्तशीली विमृशन्पक्वापक्वेन वर्तयन्।<br>पितॄन्देवांश्च वन्येन वाग्भिरद्भिश्च तर्पयन्।।	</td><td>	12-9-10a<br>12-9-10b	
</td></tr>
				
<tr><td>
	एवमारण्यशास्त्राणामुग्रमुग्रतरं विधिम्।<br>सेवमानः प्रतीक्षिष्ये देहस्यास्य समापनम्।।	</td><td>	12-9-11a<br>12-9-11b	
</td></tr>
				
<tr><td>
	अथवैकोऽहमेकाहमेकैकस्मिन्वनस्पतौ।<br>चरन्भैक्षं मुनिर्मुण्डः क्षपयिष्ये कलेवरम्।।	</td><td>	12-9-12a<br>12-9-12b	
</td></tr>
				
<tr><td>
	पांसुभिः समभिच्छन्नः शून्यागारप्रतिश्रयः।<br>वृक्षमूलनिकेतो वा त्यक्तसर्वप्रियाप्रियः।।	</td><td>	12-9-13a<br>12-9-13b	
</td></tr>
				
<tr><td>
	न शोचन्न प्रहृष्यंश्च तुल्यनिन्दात्मसंस्तुतिः।<br>निराशीर्निर्ममो भूत्वा निर्द्वन्द्वो निष्परिग्रहः।।	</td><td>	12-9-14a<br>12-9-14b	
</td></tr>
				
<tr><td>
	आत्मारामः प्रसन्नात्मा जडान्धबधिराकृतिः।<br>अकुर्वाणः परैः कांचित्संविदं जातु कैरपि।।	</td><td>	12-9-15a<br>12-9-15b	
</td></tr>
				
<tr><td>
	जङ्गमाजङ्गमान्सर्वानविहिंसंश्चतुर्विधान्।<br>प्रजाः सर्वाः स्वधर्मस्थाः समः प्राणभृतः प्रति।।	</td><td>	12-9-16a<br>12-9-16b	
</td></tr>
				
<tr><td>
	न चाप्यवहसन्कंचिन्न कुर्वन्भ्रुकुटीः क्वचित्।<br>प्रसन्नवदनो नित्यं सर्वेन्द्रियसुसंयतः।।	</td><td>	12-9-17a<br>12-9-17b	
</td></tr>
				
<tr><td>
	अपृच्छन्कस्यचिन्मार्गं प्रव्रजन्नेव केनचित्।<br>न देशं न दिशं कांचिद्गन्तुमिच्छन्विशेषतः।।	</td><td>	12-9-18a<br>12-9-18b	
</td></tr>
				
<tr><td>
	गमने निरपेक्षश्च पश्चादनवलोकयन्।<br>ऋजुः प्रणिहितो गच्छन्स्त्रीसंस्थापरिवर्जकः।।	</td><td>	12-9-19a<br>12-9-19b	
</td></tr>
				
<tr><td>
	स्वभावस्तु प्रयात्यग्रे प्रभवन्त्यशनान्यपि।<br>द्वन्द्वानि च विरुद्धानि तानि सर्वाण्यचिन्तयन्।।	</td><td>	12-9-20a<br>12-9-20b	
</td></tr>
				
<tr><td>
	अल्पं वा स्वादु वा भोज्यं पूर्वालाभेन जातुचित्।<br>अन्येष्वपि चरँल्लाभमलाभे सप्त पूरयन्।।	</td><td>	12-9-21a<br>12-9-21b	
</td></tr>
				
<tr><td>
	विधूमे न्यस्तमुसले व्यङ्गारे भुक्तवज्जने।<br>अतीतपात्रसंचारे काले विगतभिक्षुके।।	</td><td>	12-9-22a<br>12-9-22b	
</td></tr>
				
<tr><td>
	एककालं चरन्भैक्षं त्रीनथ द्वे च पञ्च वा।<br>स्नेहपाशं विमुच्याहं चरिष्यामि महीमिमाम्।।	</td><td>	12-9-23a<br>12-9-23b	
</td></tr>
				
<tr><td>
	अलाभे सति वा लाभे समदर्शी महातपाः।<br>न जिजीविषुवत्किंचिन्न मुमूर्षुवदाचरन्।।	</td><td>	12-9-24a<br>12-9-24b	
</td></tr>
				
				
<tr><td>
	जीवितं मरणं चैव नाभिनन्दन्न च द्विपन्।<br>वास्यैकं तक्षतो बाहुं चन्दनेनैकपुक्षतः।<br>नाकल्याणं न कल्याणं चिन्तयन्नुभयोस्तयोः।।	</td><td>	12-9-25a<br>12-9-25b<br>12-9-25c	
</td></tr>
				
<tr><td>
	याः काश्चिज्जीवता शक्याः कर्तुमभ्युदयक्रियाः।<br>सर्वास्ताः समभित्यज्य निमेषादिव्यवस्थितः।।	</td><td>	12-9-26a<br>12-9-26b	
</td></tr>
				
<tr><td>
	तेषु नित्यमसक्तश्च त्यक्तसर्वेन्द्रियक्रियः।<br>अपरित्यक्तसंकल्पः सुनिर्णिक्तात्मकल्मपः।।	</td><td>	12-9-27a<br>12-9-27b	
</td></tr>
				
<tr><td>
	विमुक्तः सर्वसङ्गेभ्यो व्यतीतः सर्ववागुराः।<br>न वशे कस्यचित्तिष्ठन्सधर्मा मातरिश्वनः।।	</td><td>	12-9-28a<br>12-9-28b	
</td></tr>
				
<tr><td>
	वीतरागश्चरन्नेवं तुष्टिं प्राप्स्यामि मानसीम्।<br>तृष्णया हि महत्पापमज्ञानादस्मि कारितः।।	</td><td>	12-9-29a<br>12-9-29b	
</td></tr>
				
<tr><td>
	कुशलाकुशलान्येके कृत्वा कर्माणि मानवाः।<br>कार्यकारणसंश्लिष्टं स्वजनं नाम ब्रिभ्रति।।	</td><td>	12-9-30a<br>12-9-30b	
</td></tr>
				
<tr><td>
	आयुपोऽन्ते प्रहायेदं क्षीणप्राणं कलेवरम्।<br>प्रतिगृह्णाति तत्पापं कर्तुः कर्मफलं हि तत्।।	</td><td>	12-9-31a<br>12-9-31b	
</td></tr>
				
<tr><td>
	एवं संसारचक्रेऽस्मिन्व्याविद्धे रथचक्रवत्।<br>समेति भूतग्रामोऽयं भूतग्रामेण कार्यवान्।।	</td><td>	12-9-32a<br>12-9-32b	
</td></tr>
				
<tr><td>
	जन्ममृत्युजराव्याधिवेदनाभिरभिद्रुतम्।<br>अपारमिव चास्वस्थं संसारं त्यजतः सुखम्।।	</td><td>	12-9-33a<br>12-9-33b	
</td></tr>
				
<tr><td>
	दिवः पतत्सु देवेषु स्थानेभ्यश्च महर्षिषु।<br>को हि नाम भवेनार्थी भवेत्कारणतत्त्ववित्।।	</td><td>	12-9-34a<br>12-9-34b	
</td></tr>
				
<tr><td>
	कृत्वा हि विविधं कर्म तत्तद्विविधलक्षणम्।<br>पार्थिवैर्नृपतिः स्वल्पैः कारणैरेव बध्यते।।	</td><td>	12-9-35a<br>12-9-35b	
</td></tr>
				
<tr><td>
	तस्मात्प्रज्ञामुतमिदं चिरान्मां प्रत्युपस्थितम्।<br>तत्प्राप्य प्रार्थये स्थानमव्ययं शाश्वतं ध्रुवम्।।	</td><td>	12-9-36a<br>12-9-36b	
</td></tr>
				
				
<tr><td>
	एतया संततं धृत्या चरन्नेवंप्रकारया।<br>जन्ममृत्युजराव्याधिवेदनाभिरभिद्रुतम्।<br>देहं संस्थापयिष्यामि निर्भयं मार्गमास्थितः।।	</td><td>	12-9-37a<br>12-9-37b<br>12-9-37c	
</td></tr>
<tr><td>
	।। इति श्रीमन्महाभारते शान्तिपर्वणि <br>राजधर्मपर्वणि नवमोऽध्यायः।। 9।।	</td><td>		
</td></tr></tbody>