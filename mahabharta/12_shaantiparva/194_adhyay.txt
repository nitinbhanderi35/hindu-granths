<span style="font-size: 14pt; line-height: 200%">युधिष्ठिर उवाच।	<br>
चातुरात्रस्यनुक्तं ते राजधर्मास्तथैव च।<br>
नानाश्रयाश्च भगवन्नितिहासाः पृथग्विधाः।।	12-194-1<br>
<br>
श्रुतास्त्वत्तः कथाश्चैव धर्मयुक्ता महामते।<br>
संदेहोऽस्ति तु कश्चिन्मे तद्भवान्वक्तुमर्हति।।	12-194-2<br>
<br>
जापकानां फलावाप्तिं श्रोतुमिच्छामि भारत।<br>
किं फलं जपतामुक्तं क्व वा तिष्ठन्ति जापकाः।।	12-194-3<br>
<br>
जपस्य च विधिं कृत्स्नं वक्तुमर्हसि सेऽनघ।<br>
जापका इति किंचैतत्साङ्ख्ययोगक्रियाविधिः।।	12-194-4<br>
<br>
किं यज्ञविधिरेवैष किमेतज्जप्यमुच्यते।<br>
एतन्मे सर्वमाचक्ष्व सर्वज्ञो ह्यसि मे मतः।।	12-194-5<br>
<br>
भीष्म उवाच।	 <br>
अत्राप्युदाहरन्तीममितिहासं पुरातनम्।<br>
यमस्य यत्पुरा वृत्तं कालस्य ब्राह्मणस्य च।।	12-194-6<br>
<br>
इक्ष्वाकोश्चैव मृत्योश्च विवादे धर्मकारणात्।<br>
संन्यास एव वेदान्ते वर्तते जपनं प्रति।<br>
वेदवादाङ्गनिर्वृत्ताः शान्ता ब्रह्मण्यवस्थिताः।।	12-194-7<br>
<br>
साङ्ख्ययोगौ तु यावुक्तौ मुनिभिः समदर्शिभिः।<br>
मार्गौ तावप्युभावेतौ संश्रितौ न च संश्रितौ।।	12-194-8<br>
<br>
यथा संश्रूयते राजन्कारणं चात्र वक्ष्यते।<br>
क्रमेण चैव विहितो जपयज्ञविधिर्नृप।।	12-194-9<br>
<br>
सालम्बनमिति ज्ञेयं जपयज्ञात्मकं शुभम्।'<br>
मनः समाधिरेवात्र तथेन्द्रियजयः स्मृतः।।	12-194-10<br>
<br>
सत्यमग्निपरीचारो विविक्तानां च सेवनम्।<br>
ध्यानं तपो दमः क्षान्तिरनसूया मिताशनम्।।	12-194-11<br>
<br>
विषयप्रतिसंहारो मितजल्पस्तथा शमः।<br>
एष प्रवर्तको धर्मो निवर्तकमथो शृणु।।	12-194-12<br>
<br>
यथा निवर्तते धर्मो जपतो ब्रह्मचारिणः।<br>
न जपो न च वै ध्यानं नेच्छा न द्वेषहर्षणौ।<br>
युज्यते नृपशार्दूल सुसंवेद्यं हि तत्किल।।	12-194-13<br>
<br>
जपमावर्तयन्नित्यं जपन्वै ब्रह्मचारिकम्।<br>
तदर्थबुद्ध्या संयाति मनसा जापकः परम्।।	12-194-14<br>
<br>
यथा संश्रूयते जापो येन वै जापको भवेत्।<br>
संहिताप्रणवेनैव सावित्री च परा मता।।	12-194-15<br>
<br>
यदन्यदुचितं शुद्धं वेदस्मृत्युपपादितम्।<br>
एतत्सर्वमशेषेण यथोक्तं परिवर्तयेत्।।	12-194-16<br>
<br>
द्विविदं मार्गमासाद्य व्यक्ताव्यक्तमनामयम्।<br>
कुशोच्चयनिषष्णः सन्कुशहस्तः कुशैः शिख।<br>
कुशैः परिवृतस्तस्मिन्मध्ये छन्नः कुशैस्तथा।।	12-194-17<br>
<br>
विषयेभ्यो नमस्कुर्याद्विषयान्न च भावयेत्।<br>
साम्यमुत्पाद्य मनसा मनस्येव मनो दधत्।।	12-194-18<br>
<br>
तद्धिया ध्यायति ब्रह्म जपन्वै संहितां हिताम्।<br>
संन्यस्यत्यथवा तां वै समाधौ पर्यवस्थितः।।	12-194-19<br>
<br>
ध्यानमुत्पादयत्यत्र संहिताबलसंश्रयात्।<br>
अथाभिमतमन्त्रेण प्रणवाद्यं जपेत्कृती।।	12-194-20<br>
<br>
यस्मिन्नेवाभिपतितं मनस्तत्र निवेशयेत्।<br>
समाधौ स हि मन्त्रे तु संहितां वा यथाविधि।'<br>
शुद्धात्मा तपसा दान्तो निवृत्तद्वेषकामवान्।।	12-194-21<br>
<br>
अरागमोहो निर्द्वन्द्वो न शोचति न सज्जते।<br>
न कर्ता करणीयानां नाकार्याणामिति स्थितिः।।	12-194-22<br>
<br>
न चाहंकारयोगेन मनः प्रस्थाफ्येत्क्वचित्।<br>
न चार्थग्रहणे युक्तो नावमानी न चाक्रियः।।	12-194-23<br>
<br>
ध्यानक्रियापरो युक्तो ध्यानवान्ध्याननिश्चयः।<br>
ध्याने समाधिमुत्पाद्य तदपि त्यजति क्रमात्।।	12-194-24<br>
<br>
स वै तस्यामवस्थायां सर्वत्यागकृतः सुखी।<br>
निरिच्छस्त्यजति प्राणान्ब्राह्मीं संश्रयते तनुम्।।	12-194-25<br>
<br>
`निरालम्बो भवेत्स्मृत्वा मरणाय समाधिमान्।<br>
सर्वाल्लोँकान्समाक्रम्य क्रमात्प्राप्नोति वै परम्।।'	12-194-26<br>
<br>
अथवा नेच्छते तत्र ब्रह्मकायनिषेवणम्।<br>
उत्क्रामति च मार्गस्थो नैव क्वचन जायते।।	12-194-27<br>
<br>
आत्मबुद्धिं समास्थाय शान्तीभूतो निरामयः।<br>
अमृतं विरजाः शुद्धमात्मानं प्रतिपद्यते।।	12-194-28<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि चतुर्नवत्यधिकशततमोऽध्यायः।। 194।।	<br>
<br>
</span>
