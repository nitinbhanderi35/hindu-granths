<span style="font-size: 14pt; line-height: 200%">युधिष्ठिर उवाच।	<br>
प्रियः सर्वस्य लोकस्य सर्वसत्वाभिनन्दितः।<br>
गुणैः सर्वैरुपेतश्च को न्वस्ति भुवि मानवः।।	12-237-1<br>
<br>
भीष्म उवाच।	<br>
अत्र ते वर्तयिष्यामि पृच्छतो भरतर्षभ।<br>
उग्रसेनस्य संवादं नारदे केशवस्य च।।	12-237-2<br>
<br>
उग्रसेन उवाच।	<br>
यस्य संकल्पते लोको नारदस्य प्रकीर्तने।<br>
मन्ये स गुणसंपन्नो ब्रूहि तन्मम पृच्छतः।।	12-237-3<br>
<br>
वासुदेव उवाच।	<br>
कुकुराधिप यान्मन्ये शृणु तान्मे विवक्षतः।<br>
नारदस्य गुणान्साधून्संक्षेपेण नराधिप।।	12-237-4<br>
<br>
न चारित्रनिमित्तोऽस्याहंकारो देहपातनः।<br>
अभिन्नश्रुतचारित्रस्तस्मात्सर्वत्र पूजितः।।	12-237-5<br>
<br>
अरतिः क्रोधचापल्ये भयं नैतानि नारदे।।<br>
अदीर्घसूत्रः शूरश्च तस्मात्सर्वत्र पूजितः।।	12-237-6<br>
<br>
उपास्यो नारदो बाढं वाचि नास्य व्यतिक्रमः।<br>
कामतो यदि वा लोभात्तस्मात्सर्वत्र पूजितः।।	12-237-7<br>
<br>
अध्यात्मविधितत्त्वज्ञः क्षान्तः शक्तो जितेन्द्रियः।<br>
ऋजुश्च सत्यवादी च तस्मात्सर्वत्र पूजितः।।	12-237-8<br>
<br>
तेजसा यशसा बुद्ध्या ज्ञानेन विनयेन च।<br>
जन्मना तपसा वृद्धस्तस्मात्सर्वत्र पूजितः।।	12-237-9<br>
<br>
सुशीलः सुखसंवेशः सुभोजः स्वादरः शुचिः।<br>
सुवाक्यश्चाप्यनीर्ष्यश्च तस्मात्सर्वत्र पूजितः।।	12-237-10<br>
<br>
कल्याणं कुरुते बाढं पापमस्मिन्न विद्यते।<br>
न प्रीयते परानर्थैस्तस्मात्सर्वत्र पूजितः।।	12-237-11<br>
<br>
वेदश्रूतिभिराख्यानैरर्थानभिजिगीषति।<br>
तितिक्षुरनवज्ञश्च तस्मात्सर्वत्र पूजितः।।	12-237-12<br>
<br>
समत्वाच्च प्रियो नास्ति नाप्रियश्च कथंचन।<br>
मनोऽनुकूलवादी च तस्मात्सर्वत्र पूजितः।।	12-237-13<br>
<br>
बहुश्रुतश्चित्रकथः पण्डितोऽनलसोऽशठः।<br>
अदीनोऽक्रोधनोऽलुब्धस्तस्मात्सर्वत्र पूजितः।।	12-237-14<br>
<br>
नार्थे धने वा कामे वा भूतपूर्वोऽस्य विग्रहः।<br>
दोषाश्चास्य समुच्छिन्नास्तस्मात्सर्वत्र पूजितः।।	12-237-15<br>
<br>
दृढभक्तिरनिन्द्यात्मा श्रुतवाननृशंसवान्।<br>
वीतसंमोहदोषश्च तस्मात्सर्वत्र पूजितः।।	12-237-16<br>
<br>
असक्तः सर्वसङ्गेषु सक्तात्मेव च लक्ष्यते।<br>
अदीर्घसंशयो वाग्मी तस्मात्सर्वत्र पूजितः।।	12-237-17<br>
<br>
समाधिर्नास्य कामार्थै नात्मानं स्तौति कर्हिचित्।<br>
अनीर्षुर्मृदुसंवादस्तस्मात्सर्वत्र पूजितः।।	12-237-18<br>
<br>
नाहंकारे मुक्तिरस्य चारित्रे बुद्धिरास्थिता।<br>
वेदार्थविद्विभागेन यज्ञविद्योगवित्कविः।<br>
भक्तिमान्य सदा विद्वांस्तस्मात्सर्वत्र पूजितः।।	12-237-19<br>
<br>
त्रिगुणं गुणभोक्तारं पञ्चयज्ञात्मकं तथा।<br>
यथावत्स विजानाति तस्मात्सर्वत्र पूजितः।।	12-237-20<br>
<br>
कल्याणं कुरुते बाढं पापमस्मिन्न विद्यते।<br>
न प्रीयते परानर्थैस्तस्मात्सर्वत्र पूज्यते।।'	12-237-21<br>
<br>
लोकस्य विविधं चित्तं प्रेक्षते चाप्यकुत्सयन्।<br>
संसर्गविद्याकुशलस्तस्मात्सर्वत्र पूजितः।।	12-237-22<br>
<br>
नासूयत्यागमं कंचित्स्वनयेनोपजीवति।<br>
अबन्ध्यकालोऽवश्यात्मा तस्मात्सर्वत्र पूजितः।।	12-237-23<br>
<br>
कृतश्रमः कृतप्रज्ञो न च तृप्तः समाधितः।<br>
नित्ययुक्तोऽप्रमत्तश्च तस्मात्सर्वत्र पूजितः।।	12-237-24<br>
<br>
नापत्रपश्च युक्तश्च नियुक्तः श्रेयसे परैः।<br>
अभेत्ता परगुह्यानां तस्मात्सर्वत्र पूजितः।।	12-237-25<br>
<br>
न हृष्यत्यर्थलाभेषु नालाभे तु व्यथत्यपि।<br>
स्थिरबुद्धिरसक्तात्मा तस्मात्सर्वत्र पूजितः।।	12-237-26<br>
<br>
तं सर्वगुणसंपन्नं दक्षं शुचिमनामयम्।<br>
कालज्ञं च प्रियज्ञं च कः प्रियं न करिष्यति।।	12-237-27<br>
<br>
इत्युक्तः संप्रशस्यैनमुग्रसेनो गतो गृहात्।<br>
आस्ते कृष्णस्तथैकान्ते पर्यङ्के रत्नभूषिते।।	12-237-28<br>
<br>
कदाचित्तत्र भगवान्प्रविवेश महामुनिः।<br>
तमभ्यर्च्य यथान्यायं तूष्णीमास्ते जनार्दनः।।	12-237-29<br>
<br>
तं खिन्नमिव संलक्ष्य केशवं वाक्यमब्रवीत्।<br>
किमिदं केशव तव वैमनस्यं जनार्दन।<br>
अभूतपूर्वं गोविन्द तन्मे व्याख्यातुमर्हसि।।	12-237-30<br>
<br>
श्रीवासुदेव उवाच।	<br>
नासुहृत्परमं मेऽद्य नापदोऽर्हति वेदितुम्।<br>
अपण्डितो वापि सुहृत्पण्डितो वाऽप्यनात्मवान्।।	12-237-31<br>
<br>
स त्वं सुहृच्च विद्वांश्च जितात्मा श्रोतुमर्हसि।<br>
अप्येतद्धृदि यद्दुःखं तद्भवाञ्श्रोतुमर्हति।।	12-237-32<br>
<br>
दास्यमैश्वर्यवादेन ज्ञातीनां च करोम्यहम्।<br>
द्विषन्ति सततं क्रुद्धा ज्ञातिसंबन्धिवान्धवाः।।	12-237-33<br>
<br>
दिव्या अपि तथा भोगा दत्तास्तेषां मया पृथक्।<br>
तथाऽपि च द्विषन्तो मां वर्तन्ते च परस्परम्।।	12-237-34<br>
<br>
नारद उवाच।	<br>
अनायसेन शस्त्रेण परिमृज्यानुमृज्य च।<br>
जिह्वामुद्धर चैतेषां न वक्ष्यन्ति ततः परम्।।	12-237-35<br>
<br>
भगवानुवाच।	<br>
अनायसं कथं विन्द्यां शस्त्रं मुनिवरोत्तम।<br>
येनषामुद्धरे जिह्वां ब्रूहि तन्मे यथातथम्।।	12-237-36<br>
<br>
नारद उवाच।	<br>
गोहिरण्यं च वासांसि रत्नाद्यं यद्धनं बहु।<br>
आस्ये प्रक्षिप चैतेषां शस्त्रमेतदनायसम्।।	12-237-37<br>
<br>
सुहृत्संबन्धिमित्राणां गुरूणां स्वजनस्य च।<br>
आख्यातं शस्त्रमेतद्धि तेन च्छिन्धि पुनः पुनः।।	12-237-38<br>
<br>
तवैश्वर्यप्रदानानि श्लाध्यमेषां वचांसि च।<br>
समर्थं त्वामभिज्ञाय प्रवदन्ति च ते नराः।।	12-237-39<br>
<br>
भीष्म उवाच।	<br>
ततः प्रहस्य भगवान्संपूज्य च महामुनिम्।<br>
तथाऽकरोन्महातेजा मुनिवाक्येन चोदितः।।	12-237-40<br>
<br>
एवंप्रभावो ब्रह्मर्षिर्नारदो मुनिसत्तमः।<br>
पृष्टवानसि यन्मां त्वं तदुक्तं राजसत्तम।।	12-237-41<br>
<br>
सर्वधर्महिते युक्ताः सत्यधर्मपरायणाः।<br>
लोकप्रियत्वं गच्छन्ति ज्ञानविज्ञानकोविदाः।।'	12-237-42<br>
<br>
इति श्रीमन्महाभारते शान्तिपर्वणि मोक्षधर्मपर्वणि<br>
सप्तत्रिंशदधिकद्विशततमोऽध्यायः।। 237।।	<br>
<br>
</span>
