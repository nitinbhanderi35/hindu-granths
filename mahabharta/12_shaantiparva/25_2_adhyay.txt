<span style="font-size: 14pt; line-height: 200%">अस्मिन्नेव प्रकरणे धनञ्जयमुदारधीः।<br>
अभिनीततरं वाक्यमित्युवाच युधिष्ठिरः।। 12-25b-1b<br>
यदेतन्मन्यसे पार्थ न ज्यायोऽस्ति धनादिति।<br>
न स्वर्गो न सुखं नार्थो निर्धनस्येति तन्मृषा।। 12-25b-2b<br>
स्वाध्याययज्ञसंसिद्धा दृश्यन्ते वहवो जनाः।<br>
तपोरताश्च मुनयो येषां लोकाः सनातनाः।। 12-25b-3b<br>
ऋषीणां समयं शश्वद्ये रक्षन्ति धनञ्जय।<br>
आश्रिताः सर्वधर्मज्ञा देवास्तान्ब्राह्मणान्विदुः।। 12-25b-4b<br>
स्वाध्यायनिष्ठान्हि ऋषीञ्ज्ञाननिष्ठांस्तथाऽपरान्।<br>
बुद्ध्येथाः संततं चापि धर्मनिष्ठान्धनञ्जय।। 12-25b-5b<br>
ज्ञाननिष्ठेषु कार्याणि प्रतिष्ठाप्यानि पाण्डव।<br>
वैखानसानां वचनं यथा नो विदितं प्रभो।। 12-25b-6b<br>
अजाश्च पृश्नयश्चैव सिकताश्चैव भारत।<br>
अरुणाः केतवश्चैव स्वाध्यायेन दिवं गताः।। 12-25b-7b<br>
अवाप्यैतानि कर्माणि वेदोक्तानि धनञ्जय।<br>
दानमध्ययनं यज्ञो निग्रहश्चैव दुर्ग्रहः।। 12-25b-8b<br>
दक्षिणेन च पन्थानमर्यम्णो ये दिवं गताः।<br>
एतान्क्रियावतां लोकानुक्तवान्पूर्वमप्यहम्।। 12-25b-9b<br>
उत्तरेण तु पन्थानं नियमाद्यं प्रपश्यसि।<br>
एते यागवतां लोका भान्ति पार्थ सनातनाः।। 12-25b-10b<br>
तत्रोत्तरां गतिं पार्थ प्रशंसन्ति पुराविदः।<br>
संतोषो वै स्वर्गतमः संतोषः परमं सुखम्।। 12-25b-11b<br>
तुष्टेर्न किंचित्परमं सा सम्यक् प्रतितिष्ठति।<br>
विनीतक्रोधहर्षस्य, सततं सिद्धिरुत्तमा।। 12-25b-12b<br>
अत्राप्युदाहरन्तीमां गाथां गीतां ययातिना।<br>
योऽभिप्रेत्याहरेत्कामान्कूर्मोऽङ्गानीव सर्वशः।। 12-25b-13b<br>
यदा चायं न बिभेति यदा चास्मान्न बिभ्यति।<br>
यदा नेच्छति न द्वेष्टि ब्रह्म संपद्यते तदा।। 12-25b-14b<br>
यदा न भावं कुरुते सर्वभूतेषु पापकम्।<br>
कर्मणा मनसा वाचा ब्रह्म संपद्यते तदा।। 12-25b-15b<br>
विनीतमानमोहश्च बहुसङ्गविवर्जितः।<br>
तदात्मज्योतिषः साधो निर्वाणमुपपद्यते।। 12-25b-16b<br>
इदं तु शृणु मे पार्थ ब्रुवतः संयतेन्द्रियः।<br>
धर्ममन्ये वृत्तमन्ये धनमीहन्ति चापरे।। 12-25b-17b<br>
धनहेतोर्य ईहेत तस्यानीहा गरीयसी।<br>
भूयान्दोषो हि वित्तस्य यश्च धर्मस्तदाश्रयः।। 12-25b-18b<br>
प्रत्यक्षमनुपश्यामि त्वमपि द्रष्टुमर्हसि।<br>
वर्जनं वर्जनीयानामीहामनेन दुष्करम्।। 12-25b-19b<br>
ये वित्तमभिपद्यन्ते सम्यक्त्वं तेषु दुर्लभम्।<br>
द्रुह्यतः प्रैति तत्प्राहुः प्रतिकूलं यथातथम्।। 12-25b-20b<br>
यस्तु संभिन्नवृत्तः स्याद्वीतशोकभयो नरः।<br>
अल्पेन तृषितो द्रुह्यन् भ्रूणहत्यां न बुध्यते।। 12-25b-21b<br>
दुष्यन्त्याददतो भृत्या नित्यं दस्युभयादिव।<br>
दुर्लभं च धनं प्राप्य भृशं दत्वाऽनुतप्यते।। 12-25b-22b<br>
अधनः कस्य किं वाच्यो विमुक्तः सर्वशः सुखी।<br>
देवस्वमुपगृह्यैव धनेन न सुखी भवेत्।। 12-25b-23b<br>
तत्र गाथां यज्ञगीतां कीर्तयन्ति पुराविदः।<br>
त्रयीमुपाश्रितां लोके यज्ञसंस्तरकारिकाम्।। 12-25b-24b<br>
यज्ञाय सृष्टानि धनानि धात्रा<br>
यज्ञाय सृष्टः पुरुषो रक्षिता च।<br>
तस्मात्सर्वं यज्ञ एवोपयोज्यं<br>
धनं न कामाय हितं प्रशस्तम्।। 12-25b-25b<br>
एतत्स्वार्थे च कौन्तेय धनं धनवतां वर।<br>
धाता ददाति मर्त्येभ्यो यज्ञार्थमिति विद्धि तत्।। 12-25b-26b<br>
तस्माद्वुद्ध्यन्ति पुरुषा न हि तत्कस्यचिद्भुवम्।<br>
श्रद्दधानस्ततो लोको दद्याच्चैव यजेत च।। 12-25b-27b<br>
लब्धस्य त्यागमित्याहुर्न भोगं न च संक्षयम्।<br>
तस्य किं संचयेनार्थः कार्ये ज्यायसि तिष्ठति।। 12-25b-28b<br>
ये स्वधर्मादपेतेभ्यः प्रयच्छन्त्यल्पबुद्धयः।<br>
शतं वर्षाणि ते प्रेत्य पुरीषं भुञ्जते जनाः।। 12-25b-29b<br>
अनर्हते यद्ददाति न ददाति यदर्हते।<br>
अर्हानर्हापरिज्ञानाद्दानधर्मोऽपि दुष्करः।। 12-25b-30b<br>
लब्धानामपि वित्तानां बोद्धव्यौ द्वावतिक्रमौ।<br>
अपात्रे प्रतिपत्तिश्च पात्रे चाप्रतिपादनम्।।] 12-25b-31b<br>
<br>
</span>
