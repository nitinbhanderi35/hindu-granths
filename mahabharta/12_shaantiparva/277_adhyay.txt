<span style="font-size: 14pt; line-height: 200%">युधिष्ठिर उवाच। <br>
धर्ममर्थं च कामं च वेदाः शंसन्ति भारत।<br>
कस्य लाभो विशिष्टोऽत्र तन्मे ब्रूहि पितामह।। 12-277-1a<br>
<br>
भीष्म उवाच। <br>
अत्र ते वर्तयिष्यामि इतिहासं पुरातनम्।<br>
कुण्डधारेण यत्प्रीत्या भक्तायोपकृतं पुरा।। 12-277-2a<br>
<br>
अधनो ब्राह्मणः कश्चित्कामाद्धनमवैक्षत।<br>
यज्ञार्थं सततोऽर्थार्थी तपोऽतप्यत दारुणम्।। 12-277-3a<br>
<br>
स निश्चयमथो कृत्वा पूजयामास देवताः।<br>
भक्त्या न चैवाध्यगच्छद्धनं संपूज्य देवताः।। 12-277-4a<br>
ततश्चिन्तामनुप्राप्तः कतमद्दैवतं तु तत्।<br>
यन्मे द्रुतं प्रसीदेत मानुषैरजडीकृतम्।। 12-277-5a<br>
<br>
सोऽथ सौम्येन मनसा देवानुचरमन्तिके।<br>
प्रत्यपश्यज्जलधरं कुण्डधारमवस्थितम्।। 12-277-6a<br>
<br>
दृष्ट्वैव तं महाबाहुं तस्य भक्तिरजायत।<br>
अयं मे धास्यति श्रेयो वपुरेतद्धि तादृशम्।। 12-277-7a<br>
<br>
संनिकृष्टश्च देवस्य न चान्यैर्मानुषैर्वृतः।<br>
एष मे दास्यति धनं प्रभूतं शीघ्रमेव च।। 12-277-8a<br>
ततो धूपैश्च गन्धैश्च माल्यैरुच्चावचैरपि।<br>
बलिभिर्विविधाभिश्च पूजयामास तं द्विजः।। 12-277-9a<br>
<br>
ततस्त्वल्पेन कालेन तुष्टो जलधरस्तदा।<br>
तस्योपकारनियतामिमां वाचमुवाच ह।। 12-277-10a<br>
<br>
ब्रह्मघ्ने च सुरापे च चोरे भग्नव्रते तथा।<br>
निष्कृतिर्विहिता सद्भिः कृतघ्ने नास्ति निष्कृतिः।। 12-277-11a<br>
<br>
आशायास्तनयोऽधर्मः क्रोधोऽसूयासुतः स्मृतः।<br>
लोभः पुत्रो निकृत्यास्तु कृतघ्नो नार्हति प्रजां।। 12-277-12a<br>
<br>
ततः स ब्राह्मणः स्वप्ने कुण्डधारस्य तेजसा।<br>
अपश्यत्सर्वभूतानि कुशेषु शयितस्तदा।। 12-277-13a<br>
<br>
शमेन तपसा चैव भक्त्या च निरुपस्कृतः।<br>
शुद्धात्मा ब्राह्मणो रात्रौ निदर्शनमपश्यत।। 12-277-14a<br>
<br>
मणिभद्रं स तत्रस्थं देवतानां महाद्युतिम्।<br>
अपश्यत महात्मानं व्यादिशन्तं युधिष्ठिर।। 12-277-15a<br>
<br>
तत्र देवाः प्रयच्छन्ति राज्यानि च धनानि च।<br>
शुभैः कर्मभिरारब्धाः प्रच्छिदन्त्यशुभेषु च।। 12-277-16a<br>
<br>
पश्यतामथ यक्षाणं कुण्डधारो महाद्युतिः।<br>
निष्पत्य पतितो भूमौ देवानां भरतर्षभ।। 12-277-17a<br>
<br>
ततस्तु देववचनान्मणिभद्रो महामनाः।<br>
उवाच पतितं भूमौ कुण्डधार किमिच्छसि।। 12-277-18a<br>
<br>
कुण्डधार उवाच। <br>
यदि प्रसन्ना देवा मे भक्तोऽयं ब्राह्मणो मम।<br>
अस्यानुग्रहमिच्छामि कृतं किंचित्सुखोदयम्।। 12-277-19a<br>
<br>
ततस्तं मणिभद्रस्तु पुनर्वचनमब्रवीत्<br>
देवानामेव वचनात्कुण्डधारं माहद्युतिम्।। 12-277-20a<br>
<br>
उत्तिष्ठोत्तिष्ठ भद्रं ते कृतकृत्यः सुखी भव।<br>
धनार्थी यदि विप्रोऽयं धनमस्मै प्रदीयताम्।। 12-277-21a<br>
<br>
यावद्धनं प्रार्थयते ब्राह्मणोऽयं सथा तव।<br>
देवानां शासनात्तावदसङ्ख्येयं ददाम्यहम्।। 12-277-22a<br>
<br>
विचार्य कुण्डधारस्तु मानुष्यं चलमध्रुवम्।<br>
तपसो मतिमाधत्त ब्राह्मणस्य यशस्विनः।। 12-277-23a<br>
<br>
कुण्डधार उवाच। <br>
नाहं धनानि याचामि ब्राह्मणाय धनप्रद।<br>
अन्यमेवाहमिच्छामि भक्तायानुग्रहं कृतम्।। 12-277-24a<br>
<br>
पृथिवीं रत्नपूर्णां वा महद्वा रत्नसंचयम्।<br>
भक्ताय नाहमिच्छमि भवेदेष तु धार्मिकः।। 12-277-25a<br>
<br>
धर्मेऽस्य रमतां बुद्धिर्धर्मं चैवोपजीवतु।<br>
धर्मप्रधानो भवतु ममैषोऽनुग्रहो मतः।। 12-277-26a<br>
<br>
मणिभद्र उवाच। <br>
सदा धर्मफलं राज्यं सुखानि विविधानि च।<br>
फलान्येवायमश्नातु कायक्लेशविवर्जितः।। 12-277-27a<br>
<br>
भीष्म उवाच। <br>
ततस्तदेव बहुशः कुण्डधारो महायशाः।<br>
अभ्यासमकरोद्धर्मे ततस्तुष्टास्तु देवताः।। 12-277-28a<br>
<br>
मणिभद्र उवाच। <br>
प्रीतास्ते देवताः सर्वा द्विजस्यास्य तथैव च।<br>
भविष्यत्येष धर्मात्मा धर्मे चाधरस्यते मतिः।। 12-277-29a<br>
<br>
भीष्म उवाच। <br>
ततः प्रीतो जलधरः कृतकार्यो युधिष्ठिर।<br>
ईप्सितं मनसो लब्ध्वा वरमन्यैः सुदुर्लभम्।। 12-277-30a<br>
<br>
ततोऽपश्यत चीराणि सूक्ष्मणि द्विजसत्तमः।<br>
पार्श्वतोऽभ्याशतो न्यस्तान्यथ निर्वेदमागतः।। 12-277-31a<br>
<br>
ब्राह्मण उवाच। <br>
अयं न सुकृतं वेत्ति को न्वन्यो वेत्स्यते कृतम्।<br>
गच्छामि वनमेवाहं परं धर्मेण जीवितुम्।। 12-277-32a<br>
<br>
भीष्म उवाच। <br>
निर्वेदाद्देवतानां च प्रसादात्स द्विजोत्तमः।<br>
वनं प्रविश्य सुमहत्तप आरब्धवांस्तदा।। 12-277-33a<br>
<br>
देवतातिथिशेषेण फलमूलाशनो द्विजः।<br>
धर्मे चास्य महाराज दृढा बुद्धिरजायत।। 12-277-34a<br>
<br>
त्यक्त्वा मूलफलं सर्वं पर्णाहारोऽभवद्द्विजः।<br>
पर्णं त्यक्त्वा जलाहारः पुनरासीद्द्विजस्तदा।। 12-277-35a<br>
<br>
वायुभक्षस्ततः पश्चाद्बहून्वर्षगणानभूत्।<br>
न चास्य क्षीयते प्राणस्तदद्भुतमिवाभवत्।। 12-277-36a<br>
<br>
धर्मे च श्रद्दधानस्य तपस्युग्रे च वर्ततः।<br>
कालेन महता तस्य दिव्या दृष्टिरजायत।। 12-277-37a<br>
<br>
तस्य बुद्धिः प्रादुरासीद्यदि दद्यामहं धनम्।<br>
तुष्टः कस्यचिदेवेह मिथ्या वाङ्ग भवेन्मम।। 12-277-38a<br>
<br>
ततः प्रहृष्टवदनो भूय आरब्धवांस्तपः।<br>
भूयश्चाचिन्तयत्सिद्धो यत्परं सोऽभिमन्यते।। 12-277-39a<br>
<br>
यदि दद्यामहं राज्यं तुष्टो वै यस्य कस्यचित्।<br>
स भवेदचिराद्राजा न मिथ्या वाग्भवेन्मम।। 12-277-40a<br>
<br>
तस्य साक्षात्कुण्डधारो दर्शयामास भारत।<br>
ब्राह्मणस्य तपोयोगात्सौहृदेनाभिचोदितः।। 12-277-41a<br>
<br>
समागम्य स तेनाथ पूजां चक्रे यथाविधि।<br>
ब्राह्मणः कुण्डधारस्य विस्मितश्चाभवन्नृप।। 12-277-42a<br>
<br>
ततोऽब्रवीत्कुण्डधारो दिव्यं ते चक्षुरुत्तमम्।<br>
पश्य राज्ञां गतिं विप्र लोकांश्चैव तु चक्षुषा।। 12-277-43a<br>
<br>
ततो राजसहस्राणि मग्नानि निरये तदा।<br>
दूरादपश्यद्विप्रः स दिव्ययुक्तेन चक्षुषा।। 12-277-44a<br>
<br>
कुण्डधार उवाच। <br>
मां पूजयित्वा भावेन यदि त्वं दुःखमाप्नुयाः।<br>
कृतं मया भवेत्किं ते कश्च तेऽनुग्रहो भवेत्।। 12-277-45a<br>
<br>
पश्यपश्य च भूयस्त्वं कामानिच्छेत्कथं नरः।<br>
स्वर्गद्वारं हि संरुद्धं मानुषेषु विशेषतः।। 12-277-46a<br>
<br>
भीष्म उवाच। <br>
ततोऽपश्यत्स कामं च क्रोधं लोभं भयं मदम्।<br>
निद्रां तन्द्रीं तथाऽऽलस्यमावृत्त्य पुरुषान्स्थितान्।।' 12-277-47a<br>
<br>
कुण्डधार उवाच। <br>
एतैर्लोकाः सुसंरुद्धा देवानां मानुषाद्भयम्।<br>
तथैव देववचनाद्विघ्नं कुर्वन्ति सर्वशः।। 12-277-48a<br>
<br>
न देवैरननुज्ञातः कश्चिद्भवति धार्मिकः।<br>
एष शक्तोस्मि तपसा दातुं राज्यं धनानि च।। 12-277-49a<br>
<br>
भीष्म उवाच। <br>
ततः पपात शिरसा ब्राह्मणस्तोयधारिणे।<br>
उवाच चैनं धर्मात्मा महान्मेऽनुग्रहः कृतः।। 12-277-50a<br>
<br>
कामलोभानुबन्धेन पुरा ते यदसूयितम्।<br>
मया स्नेहमविज्ञाय तत्र मे क्षन्तुमर्हसि।। 12-277-51a<br>
<br>
क्षान्तमेव मयेत्युक्त्वा कुण्डधारो द्विजर्षभम्।<br>
संपरिष्वज्य बाहुभ्यां तत्रैवान्तरधीयत।। 12-277-52a<br>
<br>
ततः सर्वांस्तदा लोकान्ब्राह्मणोऽनुचचार ह।<br>
कुण्डधारप्रसादेन तपसा सिद्धिमागतः।। 12-277-53a<br>
<br>
विहायसा च गमनं तथा संकल्पितार्थता।<br>
धर्माच्छक्त्या तथा योगाद्या चैव परमा गतिः।। 12-277-54a<br>
<br>
देवता ब्राह्मणाः सन्तो यक्षा मानुषचारणाः।<br>
धार्मिकान्पूजयन्तीह न धनाढ्यान्न कामिनः।। 12-277-55a<br>
<br>
सुप्रसन्ना हि ते देवा यत्ते धर्मे रता मतिः।<br>
धने सुखकला काचिद्धर्मे तु परमं सुखम्।। 12-277-56a<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि<br>
सप्तसप्तत्यधिकद्विशततमोऽध्यायः।। 277।। <br>
<br>
</span>
