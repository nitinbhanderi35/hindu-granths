				
<tbody><tr><td>
	<b>वैशंपायन उवाच।</b>	</td><td>	12-7-1x	
</td></tr>
				
<tr><td>
	युधिष्ठिरस्तु धर्मात्मा शोकव्याकुलचेतनः।<br>शुशोच दुःखसंतप्तः स्मृत्वा कर्णं महारथम्।।	</td><td>	12-7-1a<br>12-7-1b	
</td></tr>
				
<tr><td>
	आविष्टो दुःखशोकाभ्यां निःश्वसंश्च पुनः पुनः।<br>दृष्ट्वार्जुनमुवाचेदं वचनं शोककर्शितः।।	</td><td>	12-7-2a<br>12-7-2b	
</td></tr>
<tr><td>
	<b>युधिष्ठिर उवाच।</b>	</td><td>	12-7-3x	
</td></tr>
				
<tr><td>
	यद्भैक्ष्यमाचरिष्याम वृष्ण्यन्धकपुरे वयम्।<br>ज्ञातीन्निष्पुरुषान्कृत्वा नेमां प्राप्स्याम दुर्गतिम्।।	</td><td>	12-7-3a<br>12-7-3b	
</td></tr>
				
<tr><td>
	अमित्रा नः समृद्धार्था वृत्तार्थाः कुरवः किल।<br>आत्मानमात्मना हत्वा किं धर्मफलमाप्नुमः।।	</td><td>	12-7-4a<br>12-7-4b	
</td></tr>
				
<tr><td>
	धिगस्तु क्षात्रमाचारं धिगस्तु बलमौरसम्।<br>धिगस्तु चार्थं येनेमामापदं गमिता वयम्।।	</td><td>	12-7-5a<br>12-7-5b	
</td></tr>
				
<tr><td>
	साधु क्षमा दमः शौचमविरोधो विमत्सरः।<br>अहिंसा सत्यवचनं नित्यानि वनचारिणाम्।।	</td><td>	12-7-6a<br>12-7-6b	
</td></tr>
				
<tr><td>
	वयं तु लोभान्मोहाच्च दम्भं मानं च संश्रिताः।<br>इमामवस्थां संप्राप्ता राज्यक्लेशबुभुक्षया।।	</td><td>	12-7-7a<br>12-7-7b	
</td></tr>
				
<tr><td>
	त्रैलोक्यस्यापि राज्येन नास्मान्कश्चित्प्रहर्षयेत्।<br>बान्धवान्निहतान्दृष्ट्वा पृथिव्यामामिषैषिणः।।	</td><td>	12-7-8a<br>12-7-8b	
</td></tr>
				
<tr><td>
	ते वयं पृथिवीहेतोरवध्यान्पृथिवीतले।<br>संपरित्यज्य जीवामो हीनार्था हतबान्धवाः।।	</td><td>	12-7-9a<br>12-7-9b	
</td></tr>
				
<tr><td>
	आमिषे गृध्यमानानामशुभं वै शुनामिव।<br>आमिषं चैव नो नष्टमामिषस्य च भोजिनाम्।।	</td><td>	12-7-10a<br>12-7-10b	
</td></tr>
				
<tr><td>
	न पृथिव्या सकलया न सुवर्णस्य राशिभिः।<br>न गजाश्वेन सर्वेण ते त्याज्या य इमे हताः।।	</td><td>	12-7-11a<br>12-7-11b	
</td></tr>
				
<tr><td>
	काममन्युपरीतास्ते क्रोधामर्षसमन्विताः।<br>मृत्युयानं समारुह्य गता वैवस्वतक्षयम्।।	</td><td>	12-7-12a<br>12-7-12b	
</td></tr>
				
<tr><td>
	बहुकल्याणमिच्छन्त ईहन्ते पितरः सुतान्।<br>तपसा ब्रह्मचर्येण वन्दनेन तितिक्षया।।	</td><td>	12-7-13a<br>12-7-13b	
</td></tr>
				
<tr><td>
	उपवासैस्तथेज्याभिर्व्रतकौतुकमङ्गलैः।<br>लभन्ते मातरो गर्भांस्तान्मासान्दश बिभ्रति।।	</td><td>	12-7-14a<br>12-7-14b	
</td></tr>
				
				
<tr><td>
	यदि स्वस्ति प्रजायन्ते जाता जीवन्ति वा यदि।<br>संभाघिता जातबला विदध्युर्यदि नः सुखम्।<br>इह चामुत्र चैवेति कृपणाः फलहेतवः।।	</td><td>	12-7-15a<br>12-7-15b<br>12-7-15c	
</td></tr>
				
<tr><td>
	तासामयं समुद्योगो निर्वृत्तः केवलोऽफलः।<br>यदासां निहताः पुत्रा युवानो मृष्टकुण्डलाः।।	</td><td>	12-7-16a<br>12-7-16b	
</td></tr>
				
<tr><td>
	अभुक्त्वा पार्थिवान्भोगानृणान्यनपहाय च।<br>पितृभ्यो देवताभ्यश्च गता वैयस्वतक्षयम्।।	</td><td>	12-7-17a<br>12-7-17b	
</td></tr>
				
<tr><td>
	यदैषामम्ब पितरौ जातकर्मकराविह।<br>संजातबालरूपेषु तदैव निहता नृषाः।।	</td><td>	12-7-18a<br>12-7-18b	
</td></tr>
				
<tr><td>
	संयुक्ताः काममन्युभ्यां क्रोधामर्षसमन्विताः।<br>न ते जयफलं किंचिद्भोक्तारो जातु कर्हिचित्।।	</td><td>	12-7-19a<br>12-7-19b	
</td></tr>
				
<tr><td>
	पाञ्चालानां कुरूणां च हता एव हि ये हताः।<br>न सकामा वयं ते च न चास्माभिर्न तैर्जितम्।।	</td><td>	12-7-20a<br>12-7-20b	
</td></tr>
				
				
<tr><td>
	न तैर्भुक्तेयमवनिर्न नार्यो गीतवादितम्।<br>नामात्यसुहृदां वाक्यं न च श्रुतवतां श्रुतम्।<br>न रत्नानि परार्ध्यानि न भूर्न द्रविणागमः।।	</td><td>	12-7-21a<br>12-7-21b<br>12-7-21c	
</td></tr>
				
				
<tr><td>
	न च धर्म्यानिमाँल्लोकान्प्रपद्याम स्वकर्मभिः।<br>वयमेवास्य लोकस्य विनाशे कारणं स्मृताः।<br>धृतराष्ट्रस्य पुत्रेण निकृतिप्रीतिसंयुताः।।	</td><td>	12-7-22a<br>12-7-22b<br>12-7-22c	
</td></tr>
				
<tr><td>
	सदैव निकृतिप्रज्ञो द्वेष्टा विद्वेषजीवनः।<br>मिथ्यावृत्तश्च सततमस्मास्वनपराधिषु।।	</td><td>	12-7-23a<br>12-7-23b	
</td></tr>
				
<tr><td>
	ऋद्धिमस्मासु तां दृष्ट्वा विवर्णो हरिणः कृशः।<br>धृतराष्ट्रश्च नृपतिः सौबलेन निवेदितः।।	</td><td>	12-7-24a<br>12-7-24b	
</td></tr>
				
<tr><td>
	तं पिता पुत्रगृध्नुत्वादनुमेनेऽनये स्थितम्।<br>अनपेक्ष्यैव पितरं गाङ्गेयं विदुरं तथा।।	</td><td>	12-7-25a<br>12-7-25b	
</td></tr>
				
<tr><td>
	असंशयं त्वयं राजा यथैवाहं तथा गतः।<br>अनियम्याशुचिं लुब्धं पुत्रं कामवशानुगम्।।	</td><td>	12-7-26a<br>12-7-26b	
</td></tr>
				
				
<tr><td>
	यशसः पतितो दीप्ताद्धातयित्वा सहोदरान्।<br>इमौ हि वृद्धौ शोकाग्नौ प्रक्षिप्य स सुयोधनः।<br>अस्मत्प्रद्वेषसंतप्तः पापबुद्धिः सदैव ह।।	</td><td>	12-7-27a<br>12-7-27b<br>12-7-27c	
</td></tr>
				
<tr><td>
	को हि बन्धुः कुलीनः संस्तथा ब्रूयात्सुहृज्जने।<br>यथाऽसाववदद्वाक्यं युयुत्सुः कृष्णसन्निधौ।।	</td><td>	12-7-28a<br>12-7-28b	
</td></tr>
				
<tr><td>
	आत्मनो हि वयं दोषाद्विनष्टाः शाश्वतीः समाः।<br>प्रदहन्तो दिशः सर्वा भास्वरा इव तेजसा।।	</td><td>	12-7-29a<br>12-7-29b	
</td></tr>
				
<tr><td>
	सोऽस्माकं वैरपुरुषो दुर्मतिः प्रग्रहं गतः।<br>दुर्योधनकृते ह्येतत्कुलं नो विनिपातितम्।।	</td><td>	12-7-30a<br>12-7-30b	
</td></tr>
<tr><td>
	अवध्यानां वधं कृत्वा लोके प्राप्ताः स्म वाच्यतां ।।	</td><td>	12-7-31a	
</td></tr>
				
<tr><td>
	कुलस्यास्यान्तकरणं दुर्मतिं पापपूरुषम्।<br>राजा राष्ट्रेश्वरं कृत्वा धृतराष्ट्रोऽद्य शोचति।।	</td><td>	12-7-32a<br>12-7-32b	
</td></tr>
				
<tr><td>
	हताः शूराः कृतं पापं विषयोऽसौ विनाशितः।<br>हत्वा नो विगतो मन्युः शोको मां दारयत्ययम्।।	</td><td>	12-7-33a<br>12-7-33b	
</td></tr>
				
				
<tr><td>
	धनञ्जय कृतं पापं कल्याणेनोपहन्यते।<br>[ख्यापनेनानुतापेन दानेन तपसाऽपि वा।<br>निवृत्त्या तीर्थगमनाच्छुतिस्मृतिजपेन वा।।]	</td><td>	12-7-34a<br>12-7-34b<br>12-7-34c	
</td></tr>
				
				
<tr><td>
	त्यागवांश्च पुनः पापं नालं कर्तुमिति श्रुतिः।<br>त्यागवाञ्जन्ममरणे नाप्नोतीति श्रुतिर्यतः।<br>प्राप्तवर्त्मा कृतमतिर्ब्रह्म संपद्यते तदा।।	</td><td>	12-7-35a<br>12-7-35b<br>12-7-35c	
</td></tr>
				
<tr><td>
	स धनञ्जय निर्द्वन्द्वो मुनिर्ज्ञानसमन्वितः।<br>वनमामन्त्र्य वः सर्वान्गमिष्यामि परंतप।।	</td><td>	12-7-36a<br>12-7-36b	
</td></tr>
				
<tr><td>
	न हि कृत्स्नतमो धर्मः शक्यः प्राप्तुमिति श्रुतिः।<br>परिग्रहवता तन्मे प्रत्यक्षमरिसूदन।।	</td><td>	12-7-37a<br>12-7-37b	
</td></tr>
				
<tr><td>
	मया निसृष्टं पापं हि परिग्रहमभीप्सता।<br>जन्मक्षयनिमित्तं च प्राप्तुं शक्यमिति श्रुतिः।।	</td><td>	12-7-38a<br>12-7-38b	
</td></tr>
				
				
				
<tr><td>
	स परिग्रहमुत्सृज्य कृत्स्नं राज्यं सुखानि च।<br>गमिष्यामि विनिर्मुक्तो विशोको निर्ममः क्वचित्।<br>प्रशासध्वमिमामुर्वी क्षेमां निहतकण्टकाम्।<br>न ममार्थोऽस्ति राज्येन भोगैर्वा कुरुनन्दन।।	</td><td>	12-7-39a<br>12-7-39b<br>12-7-39c<br>12-7-39d	
</td></tr>
				
<tr><td>
	एतावदुक्त्वा वचनं कुरुराजो युधिष्ठिरः।<br>उपारमत्ततः पार्थः कनीयान्प्रत्यभाषत।।	</td><td>	12-7-40a<br>12-7-40b	
</td></tr>
<tr><td>
	।। इति श्रीमन्महाभारते शान्तिपर्वणि<br> राजधर्मपर्वणि सप्तमोऽध्यायः।। 7।।	</td><td>		
</td></tr></tbody>