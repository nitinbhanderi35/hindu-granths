				
<tbody><tr><td>
	<b>व्यास उवाच।</b>	</td><td>	12-242-1x	
</td></tr>
				
<tr><td>
	अथ चेद्रोचयेदेतदुह्यते मनसा तथा।<br>उन्मज्जंश्च निमज्जंश्च ज्ञानवान्प्लववान्भवेत्।।	</td><td>	12-242-1a<br>12-242-1b	
</td></tr>
				
<tr><td>
	प्रज्ञया निर्मितैर्धीरास्तारयन्त्यबुधान्प्लवैः।<br>नाबुधास्तारयन्त्यन्यानात्मानं वा कथंचन।।	</td><td>	12-242-2a<br>12-242-2b	
</td></tr>
				
<tr><td>
	छिन्नदोषो मुनिर्योगयुक्तो युञ्जीत द्वादश।<br>दशकर्मसुखानर्थानुपायापायनिष्क्रियः।।	</td><td>	12-242-3a<br>12-242-3b	
</td></tr>
				
<tr><td>
	चक्षुराचारसंग्राहैर्मनसा दर्शनेन च।<br>यच्छेद्वाङ्भनसी बुद्ध्या य इच्छेज्ज्ञानमुत्तमम्।।	</td><td>	12-242-4a<br>12-242-4b	
</td></tr>
				
<tr><td>
	ज्ञानेन यच्छेदात्मानं य इच्छेच्छान्तिमात्मनः।<br>एतेषां चेदनुद्रष्टा पुरुषोऽपि सुदारुणः।।	</td><td>	12-242-5a<br>12-242-5b	
</td></tr>
				
<tr><td>
	यदि वा सर्ववेदज्ञो यदि वाऽप्यनृचो द्विजः।<br>यदि वा धार्मिको यज्वा यदि वा पापकृत्तमः।।	</td><td>	12-242-6a<br>12-242-6b	
</td></tr>
				
<tr><td>
	यदि वा पुरुषव्याघ्रो यदि वैक्लव्यधारणः।<br>तरत्येवं महादुर्गं जरामरणसागरम्।।	</td><td>	12-242-7a<br>12-242-7b	
</td></tr>
				
<tr><td>
	एवं ह्येतेन योगेन युञ्जानो ह्येवमन्ततः।<br>अपि जिज्ञासमानोऽपि शब्दब्रह्माऽतिवर्तते।।	</td><td>	12-242-8a<br>12-242-8b	
</td></tr>
				
<tr><td>
	धर्मोपस्थो ह्रीवरूथ उपायापायकूवरः।<br>अपानाक्षः प्राणयुगः प्रज्ञायुर्जीववन्धनः।।	</td><td>	12-242-9a<br>12-242-9b	
</td></tr>
				
<tr><td>
	चेतनाबन्धुरश्चारुश्चाचारग्रहनेमिमान्।<br>दर्शनस्पर्शनवहो घ्राणश्रवणवाहनः।।	</td><td>	12-242-10a<br>12-242-10b	
</td></tr>
				
<tr><td>
	प्रज्ञानाभिः सर्वतन्त्रप्रतोदो ज्ञानसारथिः।<br>क्षेत्रज्ञाधिष्ठितो धीरः श्रद्धादमपुरः सरः।।	</td><td>	12-242-11a<br>12-242-11b	
</td></tr>
				
<tr><td>
	त्यागरश्म्यनुगः क्षेम्यः शौचगो ध्यानगोतरः।<br>जीवयुक्तो रथो दिव्यो ब्रह्मलोके धिराजते।।	</td><td>	12-242-12a<br>12-242-12b	
</td></tr>
				
<tr><td>
	अथ संत्वरमाणस्य रथमेवं युयुक्षतः।<br>अक्षरं गन्तुमनसो विधिं वक्ष्यामि शीघ्रगम्।।	</td><td>	12-242-13a<br>12-242-13b	
</td></tr>
				
<tr><td>
	सप्त यो धारणाः कृत्स्ना वाग्यतः प्रतिपद्यते।<br>पृष्ठतः पार्श्वतश्चान्यास्तावत्यस्ताः प्रधारणाः।।	</td><td>	12-242-14a<br>12-242-14b	
</td></tr>
				
				
<tr><td>
	क्रमशः पार्थिवं यच्च वायव्यं खं तथा पयः।<br>ज्योतिषो यत्तदैश्वर्यमहंकारस्य बुद्धितः।<br>अव्यक्तस्य तथैश्वर्यं क्रमशः प्रतिपद्यते।।	</td><td>	12-242-15a<br>12-242-15b<br>12-242-15c	
</td></tr>
				
<tr><td>
	विक्रमाश्चापि यस्यैते तथा युङ्क्ते स योगतः।<br>तथाऽस्य योगयुक्तस्य सिद्धिमात्मनि पश्यतः।।	</td><td>	12-242-16a<br>12-242-16b	
</td></tr>
				
<tr><td>
	निर्मुच्यमानः सूक्ष्मत्वाद्रूपाणीमानि पश्यतः।<br>शैशिरस्तु यथा धूमः सूक्ष्मः संश्रयते नभः।।	</td><td>	12-242-17a<br>12-242-17b	
</td></tr>
				
<tr><td>
	तथा देहाद्विमुक्तस्य पूर्वरूपं भवत्युत।<br>अथ धूमस्य विरमेद्द्वितीयं रूपदर्शनम्।।	</td><td>	12-242-18a<br>12-242-18b	
</td></tr>
				
<tr><td>
	जलरूपमिवाकाशे तत्रैवात्मनि पश्यति।<br>अपां व्यतिक्रमे चास्य वह्निरूपं प्रकाशते।।	</td><td>	12-242-19a<br>12-242-19b	
</td></tr>
				
<tr><td>
	तस्मिन्नुपरते चास्य वायव्यं सूक्ष्ममव्ययम्।<br>रूपं प्रकाशते तस्य पीतवस्त्रवदव्ययम्।।	</td><td>	12-242-20a<br>12-242-20b	
</td></tr>
				
				
<tr><td>
	तस्मिन्नुपरते रुपमाकाशस्य प्रकाशते।<br>तस्मिन्नुपरते चास्य बुद्धिरूपं प्रकाशते।<br>ऊर्णारूपसवर्णस्य तस्य रूपं प्रकाशते।।	</td><td>	12-242-21a<br>12-242-21b<br>12-242-21c	
</td></tr>
				
<tr><td>
	अथ श्वेतां गतिं गत्वा सोहङ्कारे प्रकाशते।<br>सुशुक्लं चेतसः सौक्ष्म्यमप्युक्तं ब्राह्मणस्य वै।।	</td><td>	12-242-22a<br>12-242-22b	
</td></tr>
				
<tr><td>
	एतेष्वपि हि जातेषु फलजातानि मे शृणु।<br>जातस्य पार्थिवैश्वर्यैः सृष्टिरिष्टा विधीयते।।	</td><td>	12-242-23a<br>12-242-23b	
</td></tr>
				
<tr><td>
	प्रजापतिरिवाक्षोभ्यः शरीरात्सृजते प्रजाः।<br>अङ्गुल्यङ्गुष्ठमात्रेण हस्तपादेन वा तथा।।	</td><td>	12-242-24a<br>12-242-24b	
</td></tr>
				
				
<tr><td>
	पृथिवीं कम्पयत्येको गुणो वायोरिति श्रुतिः।<br>आकाशभूतश्चाकाशे सवर्णत्वात्प्रकाशते।<br>वर्णतो गृह्यते चाप्सु नापः पिबति चाशया।।	</td><td>	12-242-25a<br>12-242-25b<br>12-242-25c	
</td></tr>
				
<tr><td>
	न चास्य तेजसां रूपं दृश्यते शाम्यते तथा।<br>अहंकारेऽस्य विजिते पञ्चैते स्युर्वशानुगाः।।	</td><td>	12-242-26a<br>12-242-26b	
</td></tr>
				
<tr><td>
	षण्णामात्मनि बुद्धौ च जितायां प्रभवत्यथ।<br>निर्दोषा प्रतिभा ह्येनं कृत्स्ना समभिवर्तते।।	</td><td>	12-242-27a<br>12-242-27b	
</td></tr>
				
<tr><td>
	तथैव व्यक्तमात्मानमव्यक्तं प्रतिपद्यते।<br>यतो निःसरते लोको भवति व्यक्तसंज्ञकः।।	</td><td>	12-242-28a<br>12-242-28b	
</td></tr>
				
<tr><td>
	तत्राव्यक्तमयीं विद्यां शृणु त्वं विस्तरेण मे।<br>तथा व्यक्तमयं चैव संख्यापूर्वं निबोध मे।।	</td><td>	12-242-29a<br>12-242-29b	
</td></tr>
				
<tr><td>
	पञ्चविंसतितत्त्वानि तुल्यान्युभयतः समम्।<br>योगे साङ्ख्येऽपि च तथा विशेषं तत्र मे शृणु।।	</td><td>	12-242-30a<br>12-242-30b	
</td></tr>
				
<tr><td>
	प्रोक्तं तद्व्यक्तमित्येव जायते वर्धते च यत्।<br>जीर्यते म्रियते चैव चतुर्भिर्लक्षणैर्युतम्।।	</td><td>	12-242-31a<br>12-242-31b	
</td></tr>
				
<tr><td>
	विपरीतमतो यत्तु तदव्यक्तमुदाहृतम्।<br>द्वावात्मानौ च वेदेषु सिद्धान्तेष्वप्युदाहृतौ।।	</td><td>	12-242-32a<br>12-242-32b	
</td></tr>
				
				
<tr><td>
	चतुर्लक्षणजं त्वाद्यं चतुर्वर्गं प्रचक्षते।<br>व्यक्तमव्यक्तजं चैव तथा बुद्धिरथेतरत्।।<br>सत्वं क्षेत्रज्ञ इत्येतद्द्वयमव्यक्तदर्शनम्।।	</td><td>	12-242-33a<br>12-242-33b<br>12-242-33c	
</td></tr>
				
<tr><td>
	द्वावात्मानौ च वेदेषु विषयेष्वनुरज्यतः।<br>विषयात्प्रतिसंहारः साङ्ख्यानां विद्धि लक्षणम्।।	</td><td>	12-242-34a<br>12-242-34b	
</td></tr>
				
<tr><td>
	निर्ममश्चानहंकारो निर्द्वन्द्वश्छिन्नसंशयः।<br>नैव क्रुध्यति न द्वेष्टि नानृता भाषते गिरः।।	</td><td>	12-242-35a<br>12-242-35b	
</td></tr>
				
<tr><td>
	आक्रुष्टस्ताडितश्चैव मैत्रीयं ध्याति नाशुभम्।<br>वाग्दण्डकर्ममनसां त्रयाणां च निवर्तकः।।	</td><td>	12-242-36a<br>12-242-36b	
</td></tr>
				
<tr><td>
	समः सर्वेषु भूतेषु ब्रह्माणमभिवर्तते।<br>नैवेच्छति न चानिच्छो यात्रामात्रव्यवस्थितः।।	</td><td>	12-242-37a<br>12-242-37b	
</td></tr>
				
<tr><td>
	अलोलुपोऽव्यथो दान्तो नाकृतिर्न निराकृतिः।<br>नास्येन्द्रियमनेकाग्रं नाविक्षिप्तमनोरथः।।	</td><td>	12-242-38a<br>12-242-38b	
</td></tr>
				
<tr><td>
	सर्वभूतसदृङ्भैत्रः समलोष्टाश्मकाञ्चनः।<br>तुल्यप्रियाप्रियो धीरस्तुल्यनिन्दात्मसंस्तुतिः।।	</td><td>	12-242-39a<br>12-242-39b	
</td></tr>
				
<tr><td>
	अस्पृहः सर्वकामेभ्यो ब्रह्मचर्यदृढव्रतः।<br>अहिंस्रः सर्वभूतानामीदृक्साङ्ख्यो विमुच्यते।।	</td><td>	12-242-40a<br>12-242-40b	
</td></tr>
				
<tr><td>
	यथा योगाद्विमुच्यन्ते कारणैर्यैर्निबोध तत्।<br>योगैश्वर्यमतिक्रान्तो योऽतिक्रामति मुच्यते।।	</td><td>	12-242-41a<br>12-242-41b	
</td></tr>
				
<tr><td>
	इत्येषा भावजा बुद्धिः कथिता ते न संशयः।<br>एवं भवति निर्द्वन्द्वो ब्रह्माणं चाधिगच्छति।।	</td><td>	12-242-42a<br>12-242-42b	
</td></tr>
<tr><td>
	।। इति श्रीमन्महाभारते शान्तिपर्वणि <br>मोक्षधर्मपर्वणि द्विचत्वारिंशदधिकद्विशततमोऽध्यायः।। 242।।	</td><td>		
</td></tr></tbody>