<span style="font-size: 14pt; line-height: 200%">इन्द्र उवाच।	<br>
एवंवीर्यः सर्वधर्मोपपन्नः<br>
क्षात्रः श्रेष्ठः सर्वधर्मेषु धर्मः।<br>
पाल्यो युष्माभिर्लोकपालैरुदारै<br>
र्विपर्यये स्यादभवः प्रजानाम्।	1<br>
भूसस्कारं धर्मसंस्कारयोग्यं<br>
दीक्षाचर्यां पालनं च प्रजानाम्।<br>
विद्याद्राज्ञः सर्वभूतानुकम्पा<br>
देहत्यागं चाहवे धर्ममग्र्यम्।।	2<br>
त्यागं श्रेष्ठं मुनयो वै वदन्ति<br>
सर्वश्रेष्ठं यच्छरीरं त्यजन्ति।<br>
नित्यं व्यक्तं राजधर्मेषु सर्वे<br>
प्रत्यक्षं ते भूमिपाला यथैते।।	3<br>
बहुश्रुत्या गुरुशुश्रूषया वा<br>
परस्पराः संहननाद्वदन्ति।<br>
नित्यं धर्मं क्षत्रियो ब्रह्मचारी।<br>
चरेदेको ह्याश्रमं धर्मकामः।।	4<br>
सामान्यार्थे व्यवहारे प्रवृत्ते<br>
प्रियाप्रिये वर्जयन्नैव यत्नात्।<br>
चातुर्वर्ण्यं स्थापनात्पालनाच्च<br>
तैस्तैर्योगैर्नियमैरौषधैश्च।।	5<br>
सर्वोद्योगैराश्रमं धर्ममाहुः<br>
क्षात्रं श्रेष्ठं सर्वधर्मोपपन्नम्।<br>
वंस्वं धर्मं येन चरन्ति वर्णा<br>
स्तांस्तान्धर्मानन्यथार्थान्वदन्ति।।	6<br>
नेर्मर्यादान्नित्यमर्थे निविष्टा<br>
नाहुस्तान्वै पशुभूतान्मनुष्यान्।<br>
यथा नीतिं गमयत्यर्थयोगा<br>
च्छ्रेयस्तस्मादाश्रमात्क्षत्रधर्मः।।	7<br>
त्रैविद्यानां या गतिर्ब्राह्मणानां<br>
ये चैवोक्ताः स्वाश्रमा ब्राह्मणानाम्।<br>
एतत्कर्म क्षत्रियस्याहुरग्र्य<br>
मन्यत्कुर्वञ्छूद्रवच्छस्त्रवध्यः।।	8<br>
चातुराश्रम्यधर्माश्च वेदवादाश्च पार्थिव।<br>
ब्राह्मणेनानुगन्तव्या नान्यो विद्यात्कदाचन।।	9<br>
अन्यथा वर्तमानस्य न सा वृत्तिः प्रकल्प्यते।<br>
कर्मणा वर्धते धर्मो यथा धर्मस्तथैव सः।।	10<br>
यो विकर्मस्थितो विप्रो न स सन्मानमर्हति।<br>
कर्म स्वमप्रयुञ्जानमविश्वास्यं हि तं विदुः।।	11<br>
एते वर्णाः सर्वधर्मैश्च हीना<br>
उत्क्रष्टव्याः क्षत्रियैरेव धर्माः।<br>
तस्माच्छ्रेष्ठा राजधर्मा न चान्ये<br>
वीर्यश्रेष्ठा राजधर्मा मता मे।।	12<br>
मान्धातोवाच।	<br>
यवनाः किराता गान्धाराश्चीनाः शबरबर्बराः।<br>
शकास्तुषाराः कङ्काश्च पल्लवाश्चान्ध्रमद्रकाः।।	13<br>
उष्ट्राः पुलिन्दा आरट्टाः काचा म्लेच्छाश्च सर्वशः।<br>
ब्रह्मक्षत्रप्रसूताश्च वैश्याः शूद्राश्च मानवाः।।	14<br>
कथं धर्मांश्चरिष्यन्ति सर्वे विषयवासिनः।<br>
मद्विधैश्च कथं स्थाप्याः सर्वे वै दस्युजीविनः।।	15<br>
एतदिच्छाम्यहं श्रोतुं मघवंस्तद्ब्रवीहि मे।<br>
त्वं बन्धुभूतो ह्यस्माकं क्षत्रियाणां सुरेश्वर।।	16<br>
इन्द्र उवाच।	<br>
मातापित्रोर्हि शुश्रूषा कर्तव्या सर्वदस्युभिः।<br>
आचार्यगुरुशुश्रूषा तथैवाश्रमवासिनाम्।।	17<br>
भूमिपानां च शुश्रूषा कर्तव्या सर्वदस्युभिः।<br>
देशधर्मक्रियाश्चैव तेषां धर्मो विधीयते।।	18<br>
पितृयज्ञास्तथा कूपाः प्रपाश्च शयनानि च।<br>
दानानि च यथाकालं दातव्यानि द्विजातिषु।।	19<br>
अहिंसा सत्यमक्रोधो वृत्तिदायानुपालनम्।<br>
भरणं पुत्रदाराणां शौचमद्रोह एव च।।	20<br>
दक्षिणा सर्वयज्ञानां दातव्या धर्ममिच्छता।<br>
पाकयज्ञा महार्थाश्च दातव्याः सर्वदस्युभिः।।	21<br>
एतान्येवंप्रकाराणि विहितानि पुराऽनघ।<br>
सर्वलोकस्य कर्माणि कर्तव्यानीह पार्थिव।।	22<br>
मान्धातोवाच।	<br>
दृश्यन्ते मानुषे लोके सर्ववर्णेषु दस्यवः।<br>
लिङ्गान्तरे वर्तमाना आश्रमेषु तथैव च।।	23<br>
इन्द्र उवाच।	<br>
विनष्टायां दण्डनीत्यां राजधर्मे विनाकृते।<br>
संप्रमुह्यन्ति भूतानि राजदौरात्म्यतोऽनघ।।	24<br>
असङ्ख्याता भविष्यन्ति भिक्षवो लिङ्गिनस्तथा।<br>
आश्रमाणां विकल्पाश्च वृत्तेऽस्मिन्वैकृते युगे।।	25<br>
अशृण्वानाः पुराणानां धर्माणां शतशो नराः।<br>
उत्पथं प्रतिपत्स्यन्ते काममन्युसमीरिताः।।	26<br>
यदा निवर्त्यते पापो दण्डनीत्या महात्मभिः।<br>
तदा धर्मो न चलते संभूतः शाश्वतः पुरा।।	27<br>
सर्वलोकगुरुं चैव राजानं योऽवमन्यते।<br>
न तस्य दत्तं न कृतं न श्रुतं फलति क्वचित्।।	28<br>
मानुषाणामधिपतिं देवभूतं महाद्युतिम्।<br>
देवाश्च बहुमन्यन्ते धर्मकामं नरेश्वरम्।।	29<br>
प्रजापतिर्हि भगवान्यः सर्वमसृजज्जगत्।<br>
स प्रवृत्तिनिवृत्त्यर्थं धर्माणां क्षत्रमिच्छति।।	30<br>
प्रवृत्तस्य हि धर्मस्य बुद्ध्या यः स्मरते गतिम्।<br>
स मे मान्यश्च पूज्यश्च स च क्षत्रे प्रतिष्ठितः।।	31<br>
भीष्म उवाच।	<br>
एवमुक्त्वा स भगवान्मरुद्गणवृतः प्रभुः।<br>
जगाम भवनं विष्णुरक्षरं शाश्वतं परम्।।	32<br>
एवं प्रवर्तिते धर्मे पुरा सुचरितेऽनघ।<br>
कः क्षत्रमतिवर्तेत चेतनावान्बहुश्रुतः।।	33<br>
अन्यायेन प्रवृत्तानि निवृत्तानि तथैव च।<br>
अन्तरा विलयं यान्ति यथा पथि विचक्षुषः।।	34<br>
आदौ प्रवर्तिते चक्रे तथैवादिपरायणे।<br>
वर्तस्व पुरुषव्याघ्र संविजानामि तेऽनघ।।	35<br>
<br>
।। इति श्रीमन्महाभारते शान्तिपर्वणि<br>
राजधर्मपर्वणि चतुःषष्टितमोऽध्यायः।। 64।।	<br>
<br>
</span>
