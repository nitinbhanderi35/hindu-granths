				
<tbody><tr><td>
	<b>भीष्म उवाच।</b>	</td><td>	12-335-1x	
</td></tr>
				
<tr><td>
	एतच्छ्रुत्वा तु वचनं कृतात्मा कृतनिश्चयः।<br>आत्मनाऽऽत्मानमास्थाय दृष्ट्वा चात्मानमात्मना।।	</td><td>	12-335-1a<br>12-335-1b	
</td></tr>
				
<tr><td>
	कृतकार्यः सुखी शान्तस्तूष्णीं प्रायादुदङ्भुखः।<br>शैशिरं गिरिमुद्दिश्य सधर्मा मातरिश्वनः।।	</td><td>	12-335-2a<br>12-335-2b	
</td></tr>
				
<tr><td>
	एतस्मिन्नेव काले तु देवर्षिर्नारदस्तथा।<br>हिमवन्तमियाद्दुष्टुं सिद्धचारणसेवितम्।।	</td><td>	12-335-3a<br>12-335-3b	
</td></tr>
				
<tr><td>
	तमप्सरोगाकीर्णं गीतस्वननिनादितम्।<br>किन्नराणां सहस्रैश्च भृङ्गराजैस्तथैव च।।	</td><td>	12-335-4a<br>12-335-4b	
</td></tr>
<tr><td>
	मद्गुभिः खञ्जरीटैश्च विचित्रैर्जीवजीवकैः।।	</td><td>	12-335-5a	
</td></tr>
				
<tr><td>
	चित्रवर्णैर्मयूरैश्च केकाशतविराजितैः।<br>राजहंससमूहैश्च हृष्टैः परभृतैस्तथा।।	</td><td>	12-335-6a<br>12-335-6b	
</td></tr>
				
<tr><td>
	पक्षिराजो गरुत्मांश्च यं नित्यमधितिष्ठति।<br>चत्वारो लोकपालाश्च देवाः सर्षिगणास्तथा।।	</td><td>	12-335-7a<br>12-335-7b	
</td></tr>
				
<tr><td>
	तत्र नित्यं समायान्ति लोकस्य हितकाम्यया।<br>विष्णुना यत्र पुत्रार्थे तपस्तप्तं महात्मना।।	</td><td>	12-335-8a<br>12-335-8b	
</td></tr>
				
<tr><td>
	तत्रैव च कुमारेण बाल्ये क्षिप्ता दिवौकसः।<br>शक्तिर्न्यस्ता क्षितितले त्रैलोक्यमवमन्य वै।।	</td><td>	12-335-9a<br>12-335-9b	
</td></tr>
				
<tr><td>
	तत्रोवाच जगत्स्कन्दः क्षिपन्वाक्यमिदं तदा।<br>योऽन्योस्ति मत्तोऽभ्यधिको विप्रा यस्याधिकं प्रियाः।।	</td><td>	12-335-10a<br>12-335-10b	
</td></tr>
				
<tr><td>
	यो ब्रह्मण्यो द्वितीयोऽस्ति त्रिषु लोकेषु वीर्यवान्।<br>सोभ्युद्धरत्विमां शक्तिमथवा कम्पयत्विति।।	</td><td>	12-335-11a<br>12-335-11b	
</td></tr>
				
<tr><td>
	तच्छुत्वा व्यथिता लोकाः क इमामुद्धरेदिति।<br>अथ देवगणं सर्वं संभ्रान्तेन्द्रियमानसम्।।	</td><td>	12-335-12a<br>12-335-12b	
</td></tr>
				
<tr><td>
	अपश्यद्भगवान्विष्णुः क्षिप्तं सासुरराक्षसम्।<br>किंन्वत्र सुकृतं कार्यं भवेदिति विचिन्तयन्।।	</td><td>	12-335-13a<br>12-335-13b	
</td></tr>
				
<tr><td>
	अनामृष्य ततः क्षेपमवैक्षत च पाविकम्।<br>संप्रगृह्य विशुद्धात्मा शक्तिं प्रज्वलितां तदा।।	</td><td>	12-335-14a<br>12-335-14b	
</td></tr>
				
<tr><td>
	कम्पयामास सव्येन पाणिना पुरुषोत्तमः।<br>शक्त्यां तु कम्प्यमानायां विष्णुना बलिना तदा।।	</td><td>	12-335-15a<br>12-335-15b	
</td></tr>
				
<tr><td>
	मेदिनी कम्पिता सर्वा सशैलवनकानना।<br>शक्तेनापि समुद्धर्तुं कम्पिता साऽभवत्तदा।।	</td><td>	12-335-16a<br>12-335-16b	
</td></tr>
				
<tr><td>
	रक्षिता स्कन्दराजस्य धर्षणा प्रभविष्णुना।<br>तां कम्पयित्वा भगवान्प्रह्लादमिदमब्रवीत्।।	</td><td>	12-335-17a<br>12-335-17b	
</td></tr>
				
<tr><td>
	पश्य वीर्यं कुमारस्य नैतदन्यः करिष्यति।<br>सोऽमृष्यमाणस्तद्वाक्यं समुद्धरणनिश्चितः।।	</td><td>	12-335-18a<br>12-335-18b	
</td></tr>
				
<tr><td>
	जग्राह तां तदा शक्तिं न चैनामभ्यकम्पयत्।<br>नादं महान्तं मुक्त्वा स मूर्च्छितो गिरिमूर्घनि।।	</td><td>	12-335-19a<br>12-335-19b	
</td></tr>
				
<tr><td>
	विह्वलः प्रापतद्भूमौ हिरण्यकशिपोः सुतः।<br>तत्रोत्तरां दिशं गत्वा शैलराजस्य पार्श्वतः।।	</td><td>	12-335-20a<br>12-335-20b	
</td></tr>
				
<tr><td>
	तपोऽतप्यत दुर्घर्षं तात नित्यं वृषध्वजः।<br>पावकेन परिक्षिप्तं दीप्यता यस्य चाश्रमम्।।	</td><td>	12-335-21a<br>12-335-21b	
</td></tr>
				
<tr><td>
	आदित्यपर्वतं नाम दुर्घर्षमकृतात्मभिः।<br>न तत्र शक्यते गन्तुं यक्षराक्षसदानवैः।।	</td><td>	12-335-22a<br>12-335-22b	
</td></tr>
				
<tr><td>
	दशयोजनविस्तारमग्निज्वालसमावृतम्।<br>भगवान्पावकस्तत्र स्वयं तिष्ठति वीर्यवान्।।	</td><td>	12-335-23a<br>12-335-23b	
</td></tr>
				
<tr><td>
	सर्वान्विघ्नान्प्रशमयन्महादेवस्य धीमतः।<br>दिव्यं वर्षसहस्रं हि पादेनैकेन तिष्ठतः।।	</td><td>	12-335-24a<br>12-335-24b	
</td></tr>
				
<tr><td>
	देवान्संतापयंस्तत्र महादेवो महाव्रतः।<br>ऐन्द्रीं तु दिशमास्थाय शैलराजस्य धीमतः।।	</td><td>	12-335-25a<br>12-335-25b	
</td></tr>
				
<tr><td>
	विविक्ते पर्वततटे पाराशर्यो महातपाः।<br>वेदानध्यापयामास व्यासः शिष्यान्महातपाः।।	</td><td>	12-335-26a<br>12-335-26b	
</td></tr>
				
<tr><td>
	सुमन्तुं च महाभागं वैशंपायनमेव च।<br>जैमिनिं च महाप्राज्ञं पैलं चापि तपस्विनम्।।	</td><td>	12-335-27a<br>12-335-27b	
</td></tr>
				
				
<tr><td>
	एभिः शिष्यैः परिवृतो व्यास आस्ते महातपाः।<br>तत्राश्रमपदं रम्यं ददर्श पितुरुत्तमम्।<br>आरणेयो विशुद्धात्मा नभसीव दिवाकरः।।	</td><td>	12-335-28a<br>12-335-28b<br>12-335-28c	
</td></tr>
				
<tr><td>
	अथ व्यासः परिक्षिप्तं ज्वलन्तमिव पावकम्।<br>ददृशे सुतमायान्तं दिवाकरसमप्रभम्।।	</td><td>	12-335-29a<br>12-335-29b	
</td></tr>
				
<tr><td>
	असज्जमानं वृक्षेषु शैलेषु विषयेषु च।<br>योगयुक्तं महात्मानं यथा बाणं गुणच्युतम्।।	</td><td>	12-335-30a<br>12-335-30b	
</td></tr>
				
<tr><td>
	सोऽभिगम्य पितुः पादावगृह्णादरणीसुतः।<br>यथोपजोषं तैश्चापि समागच्छन्महामुनिः।।	</td><td>	12-335-31a<br>12-335-31b	
</td></tr>
				
<tr><td>
	ततो निवेदयामास पित्रे सर्वमशेषतः।<br>शुको जनकराजेन संवादं प्रीतमानसः।।	</td><td>	12-335-32a<br>12-335-32b	
</td></tr>
				
<tr><td>
	एवमध्यापयञ्शिष्यान्व्यासः पुत्रं च वीर्यवान्।<br>उवास हिमवत्पृष्ठे पाराशर्यो महामुनिः।।	</td><td>	12-335-33a<br>12-335-33b	
</td></tr>
				
<tr><td>
	ततः कदाचिच्छिष्यास्तं परिवार्यावतस्थिरे।<br>वेदाध्ययनसंपन्नाः शान्तात्मानो जितेन्द्रियाः।।	</td><td>	12-335-34a<br>12-335-34b	
</td></tr>
				
				
<tr><td>
	वेदेषु निष्ठां संप्राप्य साङ्गेष्वपि तपस्विनः।<br>अथोचुस्ते तदा व्यासं शिष्याः प्राञ्जलयो गुरुम्।।<br>शिष्या ऊचुः।	</td><td>	12-335-35a<br>12-335-35b<br>12-335-36c	
</td></tr>
				
<tr><td>
	महता तेजसा युक्ता यशसा चापि वर्धिताः।<br>एकं त्विदानीमिच्छामो गुरुणाऽनुग्रहं कृतम्।।	</td><td>	12-335-36a<br>12-335-36b	
</td></tr>
				
<tr><td>
	इति तेषां वचः श्रुत्वा ब्रह्मर्षिस्तानुवाद ह।<br>उच्यतामिति तद्वत्सा यद्वः कार्यं प्रियं मया।।	</td><td>	12-335-37a<br>12-335-37b	
</td></tr>
				
<tr><td>
	एतद्वाक्यं गुरोः श्रुत्वा शिष्यास्ते हृष्टमानसाः।<br>पुनः प्राञ्जलयो भूत्वा प्रणम्य शिरसा गुरुम्।।	</td><td>	12-335-38a<br>12-335-38b	
</td></tr>
				
<tr><td>
	ऊचुस्ते सहिता राजन्निदं वचनमुत्तमम्।<br>यदि प्रीत उपाध्यायो धन्याः स्मो मुनिसत्तम।।	</td><td>	12-335-39a<br>12-335-39b	
</td></tr>
				
<tr><td>
	काङ्क्षामस्तु वयं सर्वे वरं दत्तं महर्षिणा।<br>पष्ठः शिष्यो न ते ख्यातिं गच्छेदत्र प्रसीद नः।।	</td><td>	12-335-40a<br>12-335-40b	
</td></tr>
				
<tr><td>
	चत्वारस्ते वयं शिष्या गुरुपूत्रश्च पञ्चमः।<br>इह वेदाः प्रतिष्ठेरन्नेष नः काङ्क्षितो वरः।।	</td><td>	12-335-41a<br>12-335-41b	
</td></tr>
				
<tr><td>
	शिष्याणां वचनं श्रुत्वा व्यासो वेदार्थतत्त्ववित्।<br>पराशरात्मजो धीमान्परलोकार्थचिन्तकः।।	</td><td>	12-335-42a<br>12-335-42b	
</td></tr>
				
<tr><td>
	उवाच शिष्यान्धर्मात्मा धर्म्यं नैःश्रेयसं वचः।<br>ब्राह्मणाय सदा देयं ब्रह्म शुश्रूषवे तथा।।	</td><td>	12-335-43a<br>12-335-43b	
</td></tr>
				
<tr><td>
	ब्रह्मलोके निवासं यो ध्रुवं समभिकाङ्क्षते।<br>भवन्तो बहुलाः सन्तु वेदो विस्तार्यतामयम्।।	</td><td>	12-335-44a<br>12-335-44b	
</td></tr>
				
				
<tr><td>
	नाशिष्ये संप्रदातव्यो नाव्रते नाकृतात्मनि।<br>एते शिष्यगुणाः सर्वे विज्ञातव्या यथार्थतः।<br>नापरीक्षितचारित्रे विद्या देया कथंचन।।	</td><td>	12-335-45a<br>12-335-45b<br>12-335-45c	
</td></tr>
				
<tr><td>
	यथा हि कनकं शुद्धं तापच्छेदनिकर्षणैः।<br>परीक्षेत तथा शिष्यानीक्षेत्कुलगुणादिभिः।।	</td><td>	12-335-46a<br>12-335-46b	
</td></tr>
				
<tr><td>
	न नियोज्याश्च वः शिष्या अनियोगे महाभये।<br>यथामति यथापाठं तथा विद्या फलिष्यति।।	</td><td>	12-335-47a<br>12-335-47b	
</td></tr>
				
<tr><td>
	सर्वस्तरतु दुर्गाणि सर्वो भद्राणि पश्यतु।<br>श्रावयेच्चतुरो वर्णान्कृत्वा ब्राह्मणमग्रतः।।	</td><td>	12-335-48a<br>12-335-48b	
</td></tr>
				
<tr><td>
	वेदस्याध्ययनं हीदं तच्च कार्यं महत्स्मृतम्।<br>स्तुत्यर्थमिह देवानां वेदाः सृष्टाः स्वयंभुवा।।	</td><td>	12-335-49a<br>12-335-49b	
</td></tr>
				
<tr><td>
	यो निर्वदेत संमोहाद्ब्राह्मणां वेदपारगम्।<br>सोऽभिध्यानाद्ब्राह्मणस्य पराभूयादसंशयम्।।	</td><td>	12-335-50a<br>12-335-50b	
</td></tr>
				
<tr><td>
	यश्चाधर्मेण विब्रूयाद्यश्चाधर्मेण पृच्छति।<br>तयोरन्यतरः प्रैति विद्वेषं चाधिगच्छति।।	</td><td>	12-335-51a<br>12-335-51b	
</td></tr>
				
<tr><td>
	एतद्वः सर्वमाख्यातं स्वाध्यायस्य विधिं प्रति।<br>उपकुर्याच्च शिष्याणामेतच्च हृद्वि वो भवेत्।।	</td><td>	12-335-52a<br>12-335-52b	
</td></tr>
<tr><td>
	।। इति श्रीमन्महाभारते <br>शान्तिपर्वणि मोक्षधर्मपर्वणि <br>पञ्चत्रिंशदधिकत्रिशततमोऽध्यायः।। 335।।	</td><td>		
</td></tr>
</tbody>