				
<tbody><tr><td>
	<b>वसिष्ठ उवाच।</b>	</td><td>	12-309-1x	
</td></tr>
				
<tr><td>
	एवमप्रतिबुद्धत्वादबुद्धमनुवर्तनात्।<br>देहाद्देहसहस्राणि तथा समभिपद्यते।।	</td><td>	12-309-1a<br>12-309-1b	
</td></tr>
				
<tr><td>
	तिर्यग्योनिसहस्रेषु कदाचिद्देवतास्वपि।<br>उपपद्यति संयोगाद्गुणैः सह गुणक्षयात्।।	</td><td>	12-309-2a<br>12-309-2b	
</td></tr>
				
<tr><td>
	मानुषत्वाद्दिवं याति दिवो मानुष्यमेति च।<br>मानुष्यान्निरयस्थानमनन्तं प्रतिपद्यते।।	</td><td>	12-309-3a<br>12-309-3b	
</td></tr>
				
<tr><td>
	कोशकारो यथाऽऽत्मानं कीटः समनुरुन्धति।<br>सूत्रतन्तुगुणैर्नित्यं तथाऽयमगुणो गुणैः।।	</td><td>	12-309-4a<br>12-309-4b	
</td></tr>
				
<tr><td>
	द्वन्द्वमेति च निर्द्वन्द्वस्तासु तास्विह योनिषु।<br>शीर्षरोगेऽक्षिरोगे च दन्तशूले गलग्रहे।।	</td><td>	12-309-5a<br>12-309-5b	
</td></tr>
				
<tr><td>
	जलोदरे तृषारोगे ज्वरगण्डे विषूचके।<br>श्वित्रकुष्ठेऽग्निदग्धे च सिध्मापस्मारयोरपि।।	</td><td>	12-309-6a<br>12-309-6b	
</td></tr>
				
<tr><td>
	यानि चान्यानि द्वन्द्वानि प्राकृतानि शरीरिषु।<br>उत्पद्यन्ते विचित्राणि तान्येषोऽप्यभिमन्यते।।	</td><td>	12-309-7a<br>12-309-7b	
</td></tr>
<tr><td>
	अभिमन्यत्यभीमानात्तथैव सुकृतान्यपि।।	</td><td>	12-309-8a	
</td></tr>
				
<tr><td>
	शुक्लवासाश्च दुर्वासाः शायी नित्यमधस्तथा।<br>मण्डूकशायी च तथा वीरासनगतस्तथा।।	</td><td>	12-309-9a<br>12-309-9b	
</td></tr>
				
<tr><td>
	चीरधारणमाकाशे शयनं स्थानमेव च।<br>इष्टकाप्रस्तरे चैव कण्टकप्रस्तरे तथा।।	</td><td>	12-309-10a<br>12-309-10b	
</td></tr>
				
<tr><td>
	भस्मप्रस्तरशायी च भूमिशय्याऽनुलेपनः।<br>वीरस्थानाम्बुपङ्के च शयनं फलकेषु च।।	</td><td>	12-309-11a<br>12-309-11b	
</td></tr>
				
<tr><td>
	विविधासु च शय्यासु फलगृद्ध्यान्वितस्तथा।<br>मुञ्जमेखलनग्नत्वं क्षौमकृष्णाजिनानि च।।	</td><td>	12-309-12a<br>12-309-12b	
</td></tr>
				
<tr><td>
	शणवालपरीधानो व्याघ्रचर्मपरिच्छदः।<br>सिंहतचर्मपरीधानः पट्टवासास्तथैव च।।	</td><td>	12-309-13a<br>12-309-13b	
</td></tr>
				
<tr><td>
	फलकपरिधानश्च तथा कण्टकवस्रधृत्।<br>कीटकार्पासवसनश्चीरवासास्तथैव च।।	</td><td>	12-309-14a<br>12-309-14b	
</td></tr>
				
<tr><td>
	वस्राणि चान्यानि बहून्यभिमन्यत्यबुद्धिमान्।<br>भोजनानि विचित्राणि रत्नानि विविधानि च।।	</td><td>	12-309-15a<br>12-309-15b	
</td></tr>
				
<tr><td>
	एकवस्रान्तराशित्वमेककालिकभोजनम्।<br>चतुर्थाष्टमकालश्च षष्ठकालिक एव च।।	</td><td>	12-309-16a<br>12-309-16b	
</td></tr>
				
<tr><td>
	ष़ड्रात्रभोजनश्चैव तथैवाष्टाहभोजनः।<br>सप्तरात्रदशाहारो द्वादशाहिकभोजनः।।	</td><td>	12-309-17a<br>12-309-17b	
</td></tr>
				
<tr><td>
	मासोपवासी मूलाशी फलाहारस्तथैव च।<br>वायुभक्षोऽम्बुपिण्याकदधिगोमयभोजनः।।	</td><td>	12-309-18a<br>12-309-18b	
</td></tr>
				
<tr><td>
	गोमूत्रभोजनश्चैव शाकपुष्पाद एव च।<br>शेवालभोजनश्चैव तथाऽऽचामेन वर्तयन्।।	</td><td>	12-309-19a<br>12-309-19b	
</td></tr>
				
<tr><td>
	वर्तयञ्शीर्णपर्णैश्च प्रकीर्णफलभोजनः।<br>विविधानि च कृच्छ्राणि सेवते सिद्धिकाङ्क्षया।।	</td><td>	12-309-20a<br>12-309-20b	
</td></tr>
				
<tr><td>
	चान्द्रायणानि विधिवल्लिङ्गानि विविधानि च।<br>चातुराश्रम्यपन्थानमाश्रयत्यपथानपि।।	</td><td>	12-309-21a<br>12-309-21b	
</td></tr>
				
<tr><td>
	उपाश्रमानप्यपरान्पाषण्डान्विविधानपि।<br>विविक्ताश्च शिलाच्छायास्तथा प्रस्रवणानि च।।	</td><td>	12-309-22a<br>12-309-22b	
</td></tr>
				
<tr><td>
	पुलिनानि विविक्तानि विविक्तानि वनानि च।<br>देवस्थानानि पुण्यानि विविक्तानि सरांसि च।।	</td><td>	12-309-23a<br>12-309-23b	
</td></tr>
				
<tr><td>
	विविक्ताश्चापि शैलानां गुहा गृहनिभोपमाः।<br>विविक्तानि च जप्यानि व्रतानि विविधानि च।।	</td><td>	12-309-24a<br>12-309-24b	
</td></tr>
				
<tr><td>
	नियमान्विविधांश्चापि विविधानि तपांसि च।<br>यज्ञांश्च विविधाकारान्विधींश्च विविधांस्तथा।।	</td><td>	12-309-25a<br>12-309-25b	
</td></tr>
				
<tr><td>
	वणिक्पथं द्विजक्षत्रं वैश्यं शूद्रांस्तथैव च।<br>दानं च विविधाकारं दीनान्धकृपणादिषु।।	</td><td>	12-309-26a<br>12-309-26b	
</td></tr>
				
<tr><td>
	अभिमन्यत्यसंबोधात्तथैव त्रिविधान्गुणान्।<br>सत्वं रजस्तमश्चैव धर्मार्थौ काम एव च।।	</td><td>	12-309-27a<br>12-309-27b	
</td></tr>
				
<tr><td>
	प्रकृत्याऽऽत्मानमेवात्मा एवं प्रवि भजत्युत।<br>स्वधाकारवषट्‌कारौ स्वाहाकारनमस्क्रियाः।।	</td><td>	12-309-28a<br>12-309-28b	
</td></tr>
				
<tr><td>
	याजनाध्यापनं दानं तथैवाहुः प्रतिग्रहम्।<br>यजनाध्ययने चैव यच्चान्यदपि किंचन।।	</td><td>	12-309-29a<br>12-309-29b	
</td></tr>
				
<tr><td>
	जन्ममृत्युविवादे च तथा विशसनेऽपि च।<br>शुभाशुभमयं सर्वमेतदाहुः क्रियाफलम्।।	</td><td>	12-309-30a<br>12-309-30b	
</td></tr>
				
<tr><td>
	प्रकृतिः कुरुते देवी भवं प्रलयमेव च।<br>दिवसान्ते गुणानेतानभ्येत्यैकोऽवतिष्ठते।।	</td><td>	12-309-31a<br>12-309-31b	
</td></tr>
				
<tr><td>
	रश्मिजालमिवादित्यस्तत्तत्काले नियच्छति।<br>एवमेषोऽसकृत्सर्वं क्रीडार्थमभिमन्यते।।	</td><td>	12-309-32a<br>12-309-32b	
</td></tr>
				
<tr><td>
	आत्मरूपगुणानेतान्विविधान्हृदयप्रियान्।<br>एवमेव विकुर्वाणः सर्गप्रलयधर्मिणी।।	</td><td>	12-309-33a<br>12-309-33b	
</td></tr>
				
<tr><td>
	क्रियां क्रियापथे रक्तस्त्रिगुणांस्त्रिगुणाधिपः।<br>क्रियां क्रियापथोपेतस्तथा तदभिमन्यते।।	</td><td>	12-309-34a<br>12-309-34b	
</td></tr>
				
<tr><td>
	प्रकृत्या सर्वमेवेदं जगदन्धीकृतं विभो।<br>रजसा तमसा चैव व्याप्तं सर्वमनेकधा।।	</td><td>	12-309-35a<br>12-309-35b	
</td></tr>
				
<tr><td>
	एवं द्वन्द्वान्यथैतानि वर्तन्ते मयि नित्यशः।<br>ममैवैतानि जायन्ते धावन्ते तानि मामिति।।	</td><td>	12-309-36a<br>12-309-36b	
</td></tr>
				
<tr><td>
	निस्तर्तव्यान्यथैतानि सर्वाणीति नराधिप।<br>मन्यतेऽयं ह्यबुद्धित्वात्तथैव सुकृतान्यपि।।	</td><td>	12-309-37a<br>12-309-37b	
</td></tr>
				
<tr><td>
	भोक्तव्यानि मयैतानि देवलोकगतेन वै।<br>इहैव चैनं भोक्ष्यामि शुभाशुभफलोदयम्।।	</td><td>	12-309-38a<br>12-309-38b	
</td></tr>
				
<tr><td>
	पुण्यमेव तु कर्तव्यं तत्कुत्वा सुसुखं मम।<br>यावदन्तं च मे सौख्यं जात्यां जात्यां भविष्यति।।	</td><td>	12-309-39a<br>12-309-39b	
</td></tr>
				
<tr><td>
	भविष्यति च मे दुःखं कृतेनेहाप्यनन्तकम्।<br>महद्दुःखं हि मानुष्यं निरये चापि मज्जनम्।।	</td><td>	12-309-40a<br>12-309-40b	
</td></tr>
				
<tr><td>
	निरयाच्चापि मानुष्यं कालेनैष्याम्यहं पुनः।<br>मनुष्यत्वाच्च देवत्वं देवत्वात्पौरुषं पुनः।।	</td><td>	12-309-41a<br>12-309-41b	
</td></tr>
				
<tr><td>
	मनुष्यत्वाच्च निरयं पर्यायेणोपगच्छति।<br>य एवं वेत्ति नित्यं वै निरात्मात्मगुणैर्वृतः।।	</td><td>	12-309-42a<br>12-309-42b	
</td></tr>
				
<tr><td>
	तेन देवमनुष्येषु निरये चोपपद्यते।<br>ममत्वेनावृतो नित्यं तत्रैव परिवर्तते।।	</td><td>	12-309-43a<br>12-309-43b	
</td></tr>
				
<tr><td>
	सर्गकोटिसहस्राणि मरणान्तासु योनिषु।<br>य एवं कुरुते कर्म शुभाशुभफलात्मकम्।।	</td><td>	12-309-44a<br>12-309-44b	
</td></tr>
				
				
<tr><td>
	स एवं फलमाप्नोति त्रिषु लोकेषु मूर्तिमान्।<br>प्रकृतिः कुरुते कर्म शुभाशुभफलात्मकम्।<br>प्रकृतिश्च तदश्नाति त्रिषु लोकेषु कामगा।।	</td><td>	12-309-45a<br>12-309-45b<br>12-309-45c	
</td></tr>
				
<tr><td>
	तिर्यग्योनिमनुष्यत्वे देवलोके तथैव च।<br>त्रीणि स्थानानि चैतानि जानीयात्प्राकृतानिह।।	</td><td>	12-309-46a<br>12-309-46b	
</td></tr>
				
<tr><td>
	अलिङ्गां प्रकृतिं त्वाहुर्लिङ्गैरनुमिमीमहे।<br>तथैव पौरुषं लिङ्गमनुमानाद्धि गम्यते।।	</td><td>	12-309-47a<br>12-309-47b	
</td></tr>
				
<tr><td>
	स लिङ्गान्तरमासाद्य प्राकृतं लिङ्गमव्रणम्।<br>व्रणद्वाराण्यधिष्ठाय कर्मणाऽऽत्मनि पश्यति।।	</td><td>	12-309-48a<br>12-309-48b	
</td></tr>
				
<tr><td>
	श्रोत्रादीनि तु सर्वाणि पञ्च कर्मेन्द्रियाण्यथ।<br>वागादीनि प्रवर्तन्ते गुणेष्विह गुणैः सह।।	</td><td>	12-309-49a<br>12-309-49b	
</td></tr>
				
<tr><td>
	अहमेतानि वै सर्वं मय्येतानीन्द्रियाणि ह।<br>निरिन्द्रियो हि मन्तेत व्रणवानस्मि निर्व्रणः।।	</td><td>	12-309-50a<br>12-309-50b	
</td></tr>
				
<tr><td>
	अलिङ्गो लिङ्गमात्मानमकालः कालमात्मनः।<br>असत्वं सत्वमात्मानमतत्त्वं तत्त्वमात्मनः।।	</td><td>	12-309-51a<br>12-309-51b	
</td></tr>
				
<tr><td>
	अमृत्युर्मृत्युमात्मानमचरश्चरमात्मनः।<br>अक्षेत्रः क्षेत्रमात्मानमसर्गः सर्गमात्मनः।।	</td><td>	12-309-52a<br>12-309-52b	
</td></tr>
				
<tr><td>
	अतपास्तप आत्मानमगतिर्गतिमात्मनः।<br>अभवो भवमात्मानमभयो भयमात्मनः।।	</td><td>	12-309-53a<br>12-309-53b	
</td></tr>
				
<tr><td>
	`अकर्ता कर्तृ चात्मानमबीजो बीजमात्मनः।'<br>अक्षरः क्षरमात्मानमबुद्धिस्त्वभिमन्यते।।	</td><td>	12-309-54a<br>12-309-54b	
</td></tr>
<tr><td>
	।। इति श्रीमन्महाभारते <br>शान्तिपर्वणि मोक्षधर्मपर्वणि <br>नवाधिकत्रिशततमोऽध्यायः।। 309।।	</td><td>		
</td></tr>
</tbody>