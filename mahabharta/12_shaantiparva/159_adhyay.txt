<span style="font-size: 14pt; line-height: 200%">भीष्म उवाच।	<br>
सर्वमेतत्तपोमूलं कवयः परिचक्षते।<br>
न ह्यतप्ततपा मूढः क्रियाफलमवाप्नुते।।	12-159-1<br>
<br>
प्रजापतिरिदं सर्वं तपसैवासृजत्प्रभुः।<br>
तथैव वेदानृषयस्तपसा प्रतिपेदिरे।।	12-159-2<br>
<br>
तपसैव ससर्जान्नं फलमूलानि यानि च।<br>
त्रीँल्लोकांस्तपसा सिद्धाः पश्यन्ति सुसमाहिताः।।<br>
<br>
औषधान्यगदादीनि तिस्त्रो विद्याश्च संस्कृताः।<br>
तपसैव हि सिद्ध्यन्ति तपोमूलं हि साधनम्।।	12-159-4<br>
<br>
यद्दुरापं दुराराध्यं दुराधर्षं दुरुत्सहम्।<br>
तत्सर्वं तपसा शक्यं तपो हि दुरतिक्रमम्।<br>
ऐश्वर्यमृषयः प्राप्तास्तपसैव न संशयः।।	12-159-5<br>
<br>
सुरापोऽसंमतादायी भ्रूणहा गुरुतल्पगः।<br>
तपसैव सुतप्तेन नरः पापात्प्रमुच्यते।।	12-159-6<br>
<br>
तपसो बहुरूपस्य तैस्तैर्द्वारैः प्रवर्ततः।<br>
निवृत्त्या वर्तमानस्य तपो नानशनात्परम्।।	12-159-7<br>
<br>
अहिंसा सत्यवचनं दानमिन्द्रियनिग्रहः।<br>
एतेभ्यो हि महाराज तपो नानशनात्परम्।।	12-159-8<br>
<br>
न दुष्करतरं दानान्नाति मातरमाश्रमः।<br>
त्रैविद्येभ्यः परं नास्ति संन्यासान्नापरं तपः।।	12-159-9<br>
<br>
इन्द्रियाणीह रक्षन्ति विप्रर्षिपितृदेवताः।<br>
तस्मादर्थे च धर्मे च तपो नानशनात्परम्।।	12-159-10<br>
<br>
ऋषयः पितरो देवा मनुष्या मृगपक्षिणः।<br>
यानि चान्यानि भूतानि स्यावराणि चराणि च।।	12-159-11<br>
<br>
तपः परायणाः सर्वे सिध्यन्ति तपसा च ते।<br>
इत्येवं तपसा देवा महत्त्वं प्रतिपेदिरे।।	12-159-12<br>
<br>
इमानीष्टविभागानि फलानि तपसः सदा।<br>
तपसा शक्यते प्राप्नुं देवत्वमपि निश्चयः।।	12-159-13<br>
<br>
।। इति श्रीमन्महाभारते शान्तिपर्वणि आपद्धर्मपर्वणि एकोनषष्ट्यधिकशततमोऽध्यायः।। 159।।	<br>
<br>
</span>
