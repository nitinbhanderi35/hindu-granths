<span style="font-size: 15pt; line-height: 175%"><br>
गुरुरुवाच॥<br>
<br>
न स वेद परं धर्मं यो न वेद चतुष्टयम् |<br>
व्यक्ताव्यक्ते च यत्तत्त्वं सम्प्राप्तं परमर्षिणा ॥१॥<br>
<br>
व्यक्तं मृत्युमुखं विद्यादव्यक्तममृतं पदम् |<br>
प्रवृत्तिलक्षणं धर्ममृषिर्नारायणोऽब्रवीत् ॥२॥<br>
<br>
अत्रैवावस्थितं सर्वं त्रैलोक्यं सचराचरम् |<br>
निवृत्तिलक्षणं धर्ममव्यक्तं ब्रह्म शाश्वतम् ॥३॥<br>
<br>
प्रवृत्तिलक्षणं धर्मं प्रजापतिरथाब्रवीत् |<br>
प्रवृत्तिः पुनरावृत्तिर्निवृत्तिः परमा गतिः ॥४॥<br>
<br>
तां गतिं परमामेति निवृत्तिपरमो मुनिः |<br>
ज्ञानतत्त्वपरो नित्यं शुभाशुभनिदर्शकः ॥५॥<br>
<br>
तदेवमेतौ विज्ञेयावव्यक्तपुरुषावुभौ |<br>
अव्यक्तपुरुषाभ्यां तु यत्स्यादन्यन्महत्तरम् ॥६॥<br>
<br>
तं विशेषमवेक्षेत विशेषेण विचक्षणः |<br>
अनाद्यन्तावुभावेतावलिङ्गौ चाप्युभावपि ॥७॥<br>
<br>
उभौ नित्यौ सूक्ष्मतरौ महद्भ्यश्च महत्तरौ |<br>
सामान्यमेतदुभयोरेवं ह्यन्यद्विशेषणम् ॥८॥<br>
<br>
प्रकृत्या सर्गधर्मिण्या तथा त्रिविधसत्त्वया |<br>
विपरीतमतो विद्यात्क्षेत्रज्ञस्य च लक्षणम् ॥९॥<br>
<br>
प्रकृतेश्च विकाराणां द्रष्टारमगुणान्वितम् |<br>
अग्राह्यौ पुरुषावेतावलिङ्गत्वादसंहितौ ॥१०॥<br>
<br>
संयोगलक्षणोत्पत्तिः कर्मजा गृह्यते यया |<br>
करणैः कर्मनिर्वृत्तैः कर्ता यद्यद्विचेष्टते ॥११॥<br>
<br>
कीर्त्यते शब्दसञ्ज्ञाभिः कोऽहमेषोऽप्यसाविति ॥११॥<br>
<br>
उष्णीषवान्यथा वस्त्रैस्त्रिभिर्भवति संवृतः |<br>
संवृतोऽयं तथा देही सत्त्वराजसतामसैः ॥१२॥<br>
<br>
तस्माच्चतुष्टयं वेद्यमेतैर्हेतुभिराचितम् |<br>
यथासञ्ज्ञो ह्ययं सम्यगन्तकाले न मुह्यति ॥१३॥<br>
<br>
श्रियं दिव्यामभिप्रेप्सुर्ब्रह्म वाङ्मनसा शुचिः |<br>
शारीरैर्नियमैरुग्रैश्चरेन्निष्कल्मषं तपः ॥१४॥<br>
<br>
त्रैलोक्यं तपसा व्याप्तमन्तर्भूतेन भास्वता |<br>
सूर्यश्च चन्द्रमाश्चैव भासतस्तपसा दिवि ॥१५॥<br>
<br>
प्रतापस्तपसो ज्ञानं लोके संशब्दितं तपः |<br>
रजस्तमोघ्नं यत्कर्म तपसस्तत्स्वलक्षणम् ॥१६॥<br>
<br>
ब्रह्मचर्यमहिंसा च शारीरं तप उच्यते |<br>
वाङ्मनोनियमः साम्यं मानसं तप उच्यते ॥१७॥<br>
<br>
विधिज्ञेभ्यो द्विजातिभ्यो ग्राह्यमन्नं विशिष्यते |<br>
आहारनियमेनास्य पाप्मा नश्यति राजसः ॥१८॥<br>
<br>
वैमनस्यं च विषये यान्त्यस्य करणानि च |<br>
तस्मात्तन्मात्रमादद्याद्यावदत्र प्रयोजनम् ॥१९॥<br>
<br>
अन्तकाले वयोत्कर्षाच्छनैः कुर्यादनातुरः |<br>
एवं युक्तेन मनसा ज्ञानं तदुपपद्यते ॥२०॥<br>
<br>
रजसा चाप्ययं देही देहवाञ्शब्दवच्चरेत् |<br>
कार्यैरव्याहतमतिर्वैराग्यात्प्रकृतौ स्थितः ॥२१॥<br>
<br>
आ देहादप्रमादाच्च देहान्ताद्विप्रमुच्यते ॥२१॥<br>
<br>
हेतुयुक्तः सदोत्सर्गो भूतानां प्रलयस्तथा |<br>
परप्रत्ययसर्गे तु नियतं नातिवर्तते ॥२२॥<br>
<br>
भवान्तप्रभवप्रज्ञा आसते ये विपर्ययम् |<br>
धृत्या देहान्धारयन्तो बुद्धिसङ्क्षिप्तमानसाः ॥२३॥<br>
<br>
स्थानेभ्यो ध्वंसमानाश्च सूक्ष्मत्वात्तानुपासते ॥२३॥<br>
<br>
यथागमं च तत्सर्वं बुद्ध्या तन्नैव बुध्यते |<br>
देहान्तं कश्चिदन्वास्ते भावितात्मा निराश्रयः ॥२४॥<br>
<br>
युक्तो धारणया कश्चित्सत्तां केचिदुपासते ॥२४॥<br>
<br>
अभ्यस्यन्ति परं देवं विद्युत्संशब्दिताक्षरम् |<br>
अन्तकाले ह्युपासन्नास्तपसा दग्धकिल्बिषाः ॥२५॥<br>
<br>
सर्व एते महात्मानो गच्छन्ति परमां गतिम् |<br>
सूक्ष्मं विशेषणं तेषामवेक्षेच्छास्त्रचक्षुषा ॥२६॥<br>
<br>
देहं तु परमं विद्याद्विमुक्तमपरिग्रहम् |<br>
अन्तरिक्षादन्यतरं धारणासक्तमानसम् ॥२७॥<br>
<br>
मर्त्यलोकाद्विमुच्यन्ते विद्यासंयुक्तमानसाः |<br>
ब्रह्मभूता विरजसस्ततो यान्ति परां गतिम् ॥२८॥<br>
<br>
कषायवर्जितं ज्ञानं येषामुत्पद्यतेऽचलम् |<br>
ते यान्ति परमाँल्लोकान्विशुध्यन्तो यथाबलम् ॥२९॥<br>
<br>
भगवन्तमजं दिव्यं विष्णुमव्यक्तसञ्ज्ञितम् |<br>
भावेन यान्ति शुद्धा ये ज्ञानतृप्ता निराशिषः ॥३०॥<br>
<br>
ज्ञात्वात्मस्थं हरिं चैव निवर्तन्ते न तेऽव्ययाः |<br>
प्राप्य तत्परमं स्थानं मोदन्तेऽक्षरमव्ययम् ॥३१॥<br>
<br>
एतावदेतद्विज्ञानमेतदस्ति च नास्ति च |<br>
तृष्णाबद्धं जगत्सर्वं चक्रवत्परिवर्तते ॥३२॥<br>
<br>
बिसतन्तुर्यथैवायमन्तःस्थः सर्वतो बिसे |<br>
तृष्णातन्तुरनाद्यन्तस्तथा देहगतः सदा ॥३३॥<br>
<br>
सूच्या सूत्रं यथा वस्त्रे संसारयति वायकः |<br>
तद्वत्संसारसूत्रं हि तृष्णासूच्या निबध्यते ॥३४॥<br>
<br>
विकारं प्रकृतिं चैव पुरुषं च सनातनम् |<br>
यो यथावद्विजानाति स वितृष्णो विमुच्यते ॥३५॥<br>
<br>
प्रकाशं भगवानेतदृषिर्नारायणोऽमृतम् |<br>
भूतानामनुकम्पार्थं जगाद जगतो हितम् ॥३६॥ 12.217.38<br>
<br>
</span>
