<span style="font-size: 14pt; line-height: 200%">उचथ्य उवाच।	<br>
कालवर्षी च पर्जन्यो धर्मचारी च पार्थिवः।<br>
संपद्यदेषा भवति सा बिभर्ति सुखं प्रजाः।।	12-91-1a<br>
<br>
यो न जानाति निर्हर्तुं वस्त्राणां रजको मलम्।<br>
रत्नानि वा शोधयितुं यथा नास्ति तथैव सः।।	12-91-2a<br>
<br>
एवमेतद्द्विजेन्द्राणां क्षत्रियाणां विशां तथा।<br>
शूद्रश्चतुर्थो वर्णानां नानाकर्मस्ववस्थितः।।	12-91-3a<br>
<br>
कर्म शूद्रे कृषिर्वैश्ये दण्डनीतिश्च राजनि।<br>
ब्रह्मचर्यं तपो मन्त्राः सत्यं चापि द्विजातिषु।।	12-91-4a<br>
<br>
तेषां यः क्षत्रियो वेद पात्राणामिव शोधनम्।<br>
शीलदोषान्विनिर्हर्तुं स पिता स प्रजापतिः।।	12-91-5a<br>
<br>
कृतं त्रेता द्वापरश्च कलिश्च भरतर्षभ।<br>
राजवृत्तानि सर्वाणि राजैव युगमुच्यते।।	12-91-6a<br>
<br>
चातुर्वर्ण्यं तथा वेदाश्चातुराश्रम्यमेव च।<br>
सर्वमेतत्प्रमुह्येत यदा राजा प्रमाद्यति।।	12-91-7a<br>
<br>
अग्नित्रेता त्रयी विद्या यज्ञाश्च सहदक्षिणाः।<br>
सर्व एव प्रमुह्यन्ते यदा राजा प्रमाद्यति।।	12-91-8a<br>
<br>
राजैव कर्ता भूतानां राजैव च विनाशकः।<br>
धर्मात्मा यः स कर्ता स्यादधर्मात्मा विनाशकः।।	12-91-9a<br>
<br>
राज्ञो भार्याश्च पुत्राश्च बान्धवाः सुहृदस्तथा।<br>
समेत्य सर्वे शोचन्ति यदा राजा प्रमाद्यति।।	12-91-10a<br>
<br>
हस्तिनोऽश्वाश्च गावश्चाप्युष्ट्राश्वतरगर्दभाः।<br>
अधर्मवृत्ते नृपतौ सर्वे सीदन्ति जन्तवः।।	12-91-11a<br>
<br>
[दुर्बलार्थं बलं सृष्टं धात्रा मान्धातरुच्यते।<br>
अबलं तु महद्भूतं यस्मिन्सर्वं प्रतिष्ठितम्।।	12-91-12a<br>
<br>
यश्च भूतं संभजते ये च भूतास्तदन्वयाः।<br>
अधर्मस्थे हि नृपतौ सर्वे शोचन्ति पार्थिव।।]	12-91-13a<br>
<br>
दुर्बलस्य च यच्चक्षुर्मुनेराशीविषस्य च।<br>
अविषह्यतमं मन्ये मा स्म दुर्बलमासदः।।	12-91-14a<br>
<br>
दुर्बलांस्तात मन्येथा नित्यमेवाविमानि तान्।<br>
मा त्वां दुर्बलचक्षूंषि प्रदहेयुः सबान्धवम्।।	12-91-15a<br>
<br>
न हि दुर्बलदग्धस्य कुले किंचित्प्ररोहति।<br>
आमूलं निर्दहन्त्येव मा स्म दुर्बलमासद।।	12-91-16a<br>
<br>
अबलं वै बलाच्छ्रेयो यच्चातिबलवद्बलम्।<br>
बलस्याबलदग्धस्य न किंचितवशिष्यते।।	12-91-17a<br>
<br>
विमानितो हतः क्लिष्टस्त्रातारं चेन्न विन्दन्ते।<br>
अमानुषकृतस्तत्र दण्डो हन्ति नराधिपम्।।	12-91-18a<br>
<br>
मा स्म तात बलस्थस्त्वं भुञ्जीथा दुर्बलं जनम्।<br>
मा त्वां दुर्बलचक्षूंषि दहन्त्वग्निरिवाशयम्।।	12-91-19a<br>
<br>
यानि मिथ्याभिशस्तानां पतन्त्यश्रूणि रोदताम्।<br>
तानि पुत्रान्पशून्घ्नन्ति तेषां मिथ्याभिशंसिनां।।	12-91-20a<br>
<br>
यदि नात्मनि पुत्रेषु न चेत्पौत्रेषु नप्नृषु।<br>
न हि पापं कृतं कर्म सद्यः फलति गौरिब।।	12-91-21a<br>
<br>
यत्राबलो वध्यमानस्त्रातारं नाधिगच्छति।<br>
महान्दैवकृतस्तत्र दण्डः पतति दारुणः।।	12-91-22a<br>
<br>
युक्ता यदा जानपदा भिक्षन्ते ब्राह्मणा इव।<br>
अभीक्ष्णं भिक्षुरूपेण राजानं घ्नन्ति तादृशाः।।	12-91-23a<br>
<br>
राज्ञो यदा जनपदे बहवो राजपूरुषाः।<br>
अनयेनोपवर्तन्ते तद्राज्ञः किल्बिषं महत्।।	12-91-24a<br>
<br>
यदा युक्त्या नयेदर्थान्कामादर्थवशेन वा।<br>
कृपणं याचमानानां तद्राज्ञो वैशसं महत्।।	12-91-25a<br>
<br>
महान्वृक्षो जायते वर्धते च<br>
तं चैव भूतानि समाश्रयन्ति।<br>
यदा वृक्षश्छिद्यते दह्यते च<br>
तदाश्रया अनिकेता भवन्ति।।	12-91-26a<br>
<br>
यदा राष्ट्रे धर्ममग्र्यं चरन्ति<br>
संस्कारं का राजगुणं ब्रुवाणाः।<br>
तैश्चाधर्मश्चरितो धर्ममोहा<br>
त्तूप जह्यात्सुकृतं दुष्कृतं च।।	12-91-27a<br>
<br>
यत्र पापा ज्ञायमानाश्चरन्ति<br>
सभां कलिर्विन्दते तत्र राज्ञः।<br>
यत्र राजा शास्ति नरान्न शक्त्या<br>
न तद्राज्यं वर्धते भूमिपस्य।।	12-91-28a<br>
<br>
यश्चामात्यान्मानयित्वा यथा हि<br>
मन्त्रे च युद्धे च नृपोऽनुयुञ्ज्यात्।<br>
बिबर्धते तस्य राष्ट्रं नृपस्य<br>
भुङ्क्ते महीं चाप्यखिलां चिराय।।	12-91-29a<br>
<br>
अत्रापि सुकृतं कर्म वाचं चैव सुभाषिताम्।<br>
समीक्ष्य पूजयन्राजा धर्मं प्राप्नोत्यनुत्तमम्।।	12-91-30a<br>
<br>
संविभज्य यदा भुङ्क्ते नचान्यानवमन्यते।<br>
निहन्ति बलिनं दृप्तं स राज्ञो धर्म उच्यते।।	12-91-31a<br>
<br>
त्रायते हि यदा सर्वं वाचा कायेन कर्मणा।<br>
पुत्रस्यापि न मृष्येच्च स राज्ञो धर्म उच्यते।।	12-91-32a<br>
12-91-32b<br>
संविभज्य यदा भुङ्क्ते नृपतिर्दुर्बलान्नरान्।<br>
तदा भवन्ति बलिनः स राज्ञो धर्म उच्यते।।	12-91-33a<br>
<br>
यदा रक्षति राष्ट्राणि यदा दस्यूनपोहति।<br>
यदा जयति संग्रामे स राज्ञो धर्म उच्यते।।	12-91-34a<br>
<br>
पापमाचरतो यत्र कर्मणा व्याहृतेन वा।<br>
प्रियस्यापि न मृष्येत स राज्ञो धर्म उच्यते।।	12-91-35a<br>
<br>
यदा सारणिकान्राजा पुत्रवत्परिरक्षति।<br>
भिनत्ति न च मर्यादां स राज्ञो धर्म उच्यते।।	12-91-36a<br>
<br>
यदाप्तदक्षिणैर्यज्ञैर्यजते श्रद्धयाऽन्वितः।<br>
कामद्वेषावनादृत्य स राज्ञो धर्म उच्यते।।	12-91-37a<br>
<br>
कृपणानाथवृद्धानां यदाऽश्रु परिमार्जति।<br>
हर्षं संजनयन्नॄणां स राज्ञो धर्म उच्यते।।	12-91-38a<br>
<br>
विवर्धयति मित्राणि तथाऽरींश्चापि कर्षति।<br>
संपूजयति साधूंश्च स राज्ञो धर्म उच्यते।।	12-91-39a<br>
<br>
सत्यं पालयति प्रीत्या नित्यं भूमिं प्रयच्छति।<br>
पूजयेदतिथीन्भृत्यान्स राज्ञो धर्म उच्यते।।	12-91-40a<br>
<br>
निग्रहानुग्रहौ चोभौ यत्र स्यातां प्रतिष्ठितौ।<br>
अस्मिँल्लोके परे चैव राजा स प्राप्नुते फलम्।।	12-91-41a<br>
<br>
यमो राजा धार्मिकाणां मान्धातः परमेश्वरः।<br>
संयच्छन्यमवत्प्राणानसंयच्छंस्तु पावकः।।	12-91-42a<br>
<br>
ऋत्विक्पुरोहिताचार्यान्सत्कृत्यानवमत्य च।<br>
यदा सम्यक्प्रगृह्णाति स राज्ञो धर्म उच्यते।।	12-91-43a<br>
<br>
यमो यच्छति भूतानि सर्वाण्येवाविशेषतः।<br>
तथा राज्ञाऽनुकर्तव्यं यन्तव्या विधिवत्प्रजाः।।	12-91-44a<br>
<br>
सहस्राक्षेण राजा हि सर्वथैवोपमीयते।<br>
स पश्यति च यं धर्म स धर्मः पुरुषर्षभ।।	12-91-45a<br>
<br>
अप्रमादेन शिक्षेथाः क्षमां बुद्धिं धृतिं मतिम्।<br>
भूतानां तत्त्वजिज्ञासा साध्वसाधु च सर्वदा।।	12-91-46a<br>
<br>
संग्रहः सर्वभूतानां दानं च मधुरा च वाक्।<br>
पौरजानपदाश्चैव गोप्तव्याः स्वप्रजा यथा।।	12-91-47a<br>
<br>
न जात्वदक्षो नृपतिः प्रजाः शक्नोति रक्षितुम्।<br>
भारो हि सुमहांस्तात राज्यं नाम सुदुर्वहम्।।	12-91-48a<br>
<br>
तद्दण्डविन्नृपः प्राज्ञः शूरः शक्नोति रक्षितुम्।<br>
न हि शक्यमदण्डेन क्लीबेनाबुद्धिनाऽपि वा।।	12-91-49a<br>
<br>
अभिरूपैः कुले जातैर्दक्षैर्भक्तैर्बहुश्रुतैः।<br>
सर्वं बुद्ध्या परीक्षेथास्तापसाश्रमिणामपि।।	12-91-50a<br>
<br>
अतस्त्वं सर्वभूतानां धर्मं वेत्स्यसि वै परम्।<br>
स्वदेशे परदेशे वा न ते धर्मो विनङ्क्ष्यति।।	12-91-51a<br>
<br>
धर्मेचार्थे च कामे च धर्म एवोत्तरो भवेत्।<br>
अस्मिंल्लोके परे चैव धर्मात्मा सुखमेधते।।	12-91-52a<br>
<br>
त्यजन्ति दारान्पुत्रांश्च मनुष्याः परिपूजिताः।<br>
संग्रहश्चैव भूतानां दानं च मधुरा च वाक्।।	12-91-53a<br>
<br>
अप्रमादश्च शौचं च राज्ञो भूतिकरं महत्।<br>
एतेभ्यश्चैव मान्धातः सततं मा प्रमादिथाः।।	12-91-54a<br>
<br>
अप्रमत्तो भवेद्राजा छिद्रदर्शी परात्मनोः।<br>
नास्य च्छिद्रं परः पश्येच्छिद्रेषु परमन्वियात्।।	12-91-55a<br>
<br>
एतद्वॄत्तं वासवस्य यमस्य वरुणस्य च।<br>
राजर्षीणां च सर्वेषां तत्त्वमप्यनुपालय।।	12-91-56a<br>
<br>
तत्कुरुष्व महाराज वृत्तं राजर्षिसेवितम्।<br>
आतिष्ठ दिव्यं पन्थानमह्नाय पुरुषर्षभ।।	12-91-57a<br>
<br>
धर्मवृत्तं हि राजानं प्रेत्य चेह च भारत।<br>
देवर्षिपितृगन्धर्वाः कीर्तयन्ति महौजसः।।	12-91-58a<br>
<br>
भीष्म उवाच।<br>
स एवमुक्तो मान्धाता तेनोचथ्येन भारत।<br>
कृतवानविशङ्कश्च एकः प्राप च मेदिनीम्।।	12-91-59a<br>
<br>
भवानपि तथा सम्यङ्भान्धातेव महीपते।<br>
धर्मं कृत्वा महीं रक्ष स्वर्गे स्थानमवाप्स्यसि।।	12-91-60a<br>
<br>
।। इति श्रीमन्महाभारते शान्तिपर्वणि<br>
राजधर्मपर्वणि एकनवतितमोऽध्यायः।। 91।।	<br>
<br>
</span>
