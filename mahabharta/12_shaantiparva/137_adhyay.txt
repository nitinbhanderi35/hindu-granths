<span style="font-size: 14pt; line-height: 200%">भीष्म उवाच॥<br>
अत्रैव चेदमव्यग्रः शृण्वाख्यानमनुत्तमम् ।<br>
दीर्घसूत्रं समाश्रित्य कार्याकार्यविनिश्चये ॥१॥<br>
नातिगाधे जलस्थाये सुहृदः शकुलास्त्रयः ।<br>
प्रभूतमत्स्ये कौन्तेय बभूवुः सहचारिणः ॥२॥<br>
अत्रैकः प्राप्तकालज्ञो दीर्घदर्शी तथापरः ।<br>
दीर्घसूत्रश्च तत्रैकस्त्रयाणां जलचारिणाम् ॥३॥<br>
कदाचित्तज्जलस्थायं मत्स्यबन्धाः समन्ततः ।<br>
निःस्रावयामासुरथो निम्नेषु विविधैर्मुखैः ॥४॥<br>
प्रक्षीयमाणं तं बुद्ध्वा जलस्थायं भयागमे ।<br>
अब्रवीद्दीर्घदर्शी तु तावुभौ सुहृदौ तदा ॥५॥<br>
इयमापत्समुत्पन्ना सर्वेषां सलिलौकसाम् ।<br>
शीघ्रमन्यत्र गच्छामः पन्था यावन्न दुष्यति ॥६॥<br>
अनागतमनर्थं हि सुनयैर्यः प्रबाधते ।<br>
न स संशयमाप्नोति रोचतां वां व्रजामहे ॥७॥<br>
दीर्घसूत्रस्तु यस्तत्र सोऽब्रवीत्सम्यगुच्यते ।<br>
न तु कार्या त्वरा यावदिति मे निश्चिता मतिः ॥८॥<br>
अथ सम्प्रतिपत्तिज्ञः प्राब्रवीद्दीर्घदर्शिनम् ।<br>
प्राप्ते काले न मे किञ्चिन्न्यायतः परिहास्यते ॥९॥<br>
एवमुक्तो निराक्रामद्दीर्घदर्शी महामतिः ।<br>
जगाम स्रोतसैकेन गम्भीरसलिलाशयम् ॥१०॥<br>
ततः प्रस्रुततोयं तं समीक्ष्य सलिलाशयम् ।<br>
बबन्धुर्विविधैर्योगैर्मत्स्यान्मत्स्योपजीविनः ॥११॥<br>
विलोड्यमाने तस्मिंस्तु स्रुततोये जलाशये |<br>
अगच्छद्ग्रहणं तत्र दीर्घसूत्रः सहापरैः ॥१२॥<br>
उद्दानं क्रियमाणं च मत्स्यानां वीक्ष्य रज्जुभिः |<br>
प्रविश्यान्तरमन्येषामग्रसत्प्रतिपत्तिमान् ॥१३॥<br>
ग्रस्तमेव तदुद्दानं गृहीत्वास्त तथैव सः ।<br>
सर्वानेव तु तांस्तत्र ते विदुर्ग्रथिता इति ॥१४॥<br>
ततः प्रक्षाल्यमानेषु मत्स्येषु विमले जले ।<br>
त्यक्त्वा रज्जुं विमुक्तोऽभूच्छीघ्रं सम्प्रतिपत्तिमान् ॥१५॥<br>
दीर्घसूत्रस्तु मन्दात्मा हीनबुद्धिरचेतनः ।<br>
मरणं प्राप्तवान्मूढो यथैवोपहतेन्द्रियः ॥१६॥<br>
एवं प्राप्ततमं कालं यो मोहान्नावबुध्यते ।<br>
स विनश्यति वै क्षिप्रं दीर्घसूत्रो यथा झषः ॥१७॥<br>
आदौ न कुरुते श्रेयः कुशलोऽस्मीति यः पुमान् ।<br>
स संशयमवाप्नोति यथा सम्प्रतिपत्तिमान् ॥१८॥<br>
अनागतविधानं तु यो नरः कुरुते क्षमम् ।<br>
श्रेयः प्राप्नोति सोऽत्यर्थं दीर्घदर्शी यथा ह्यसौ ॥१९॥<br>
कलाः काष्ठा मुहूर्ताश्च दिना नाड्यः क्षणा लवाः ।<br>
पक्षा मासाश्च ऋतवस्तुल्याः संवत्सराणि च ॥२०॥<br>
पृथिवी देश इत्युक्तः कालः स च न दृश्यते ।<br>
अभिप्रेतार्थसिद्ध्यर्थं न्यायतो यच्च तत्तथा ॥२१॥<br>
एतौ धर्मार्थशास्त्रेषु मोक्षशास्त्रेषु चर्षिभिः ।<br>
प्रधानाविति निर्दिष्टौ कामेशाभिमतौ नृणाम् ॥२२॥<br>
परीक्ष्यकारी युक्तस्तु सम्यक्समुपपादयेत् ।<br>
देशकालावभिप्रेतौ ताभ्यां फलमवाप्नुयात् ॥२३॥ 12.137.24<br>
</span>
