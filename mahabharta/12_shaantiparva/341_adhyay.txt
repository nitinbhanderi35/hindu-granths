<span style="font-size: 14pt; line-height: 200%">भीष्म उवाच।	<br>
इत्येवमुक्त्वा वचनं ब्रह्मर्षिः सुमहातपाः।<br>
प्रातिष्ठत शुकः सिद्धिं हित्वा दोषांश्चतुर्विधान्।।	12-341-1<br>
<br>
तमो ह्यष्टगुणं हित्वा जहौ पञ्चविधं रजः।<br>
ततः सत्वं जहौ धीमांस्तदद्भुतमिवाभवत्।।	12-341-2<br>
<br>
ततस्तस्मिन्पदे नित्ये निर्गुणे लिङ्गवर्जिते।<br>
ब्रह्मणि प्रत्यतिष्ठत्स विधूमोऽग्निरिव ज्वलन्।।	12-341-3<br>
<br>
उत्कापाता दिशां दाहो भूमिकम्पस्तथैव च।<br>
प्रादुर्भूताः क्षणे तस्मिंस्तदद्भुतमिवाभवत्।।	12-341-4<br>
<br>
द्रुमाः शाखाश्च मुमुचुः शिखराणि च पर्वताः।<br>
निर्घातशब्दैर्गुरुभिर्भूमिर्व्यादीर्यतेव ह।।	12-341-5<br>
<br>
न बभासे सहस्रांशुर्न जज्वाल च पावकः।<br>
ह्रदाश्च सरितश्चैव चुक्षुभुः सागरास्तथा।।	12-341-6<br>
<br>
ववर्ष वासवस्तोयं रसवच्च सुगन्धि च।<br>
ववौ समीरणश्चापि दिव्यगन्धवहः शुचिः।।	12-341-7<br>
<br>
स शृङ्गेऽप्रतिमे दिव्ये हिमवन्मेरुसंनिभे।<br>
संश्लिष्टे स्वतेपीते द्वे रुक्मरूप्यमये शुभे।।	12-341-8<br>
<br>
शतयोजनविस्तारे तिर्यगूर्ध्वं च भारत।<br>
उदीचीं दिशमास्थाय रुचिरे संददर्श ह।।	12-341-9<br>
<br>
सोऽविशङ्केन मनसा तथैवाभ्यपतच्छुकः।।	12-341-10<br>
ततः पर्वतशृङ्गे द्वे सहसैव द्विधाकृते।<br>
अदृश्येतां महाराज तदद्भुतमिवाभवत्।।	12-341-11<br>
<br>
ततः पर्वतशृङ्गाभ्यां सहसैव विनिःसृतः।<br>
न च प्रतिजघानास्य स गतिं पर्वतोत्तमः।।	12-341-12<br>
<br>
ततो महानभूच्छब्दो दिवि सर्वदिवौकसाम्।<br>
गन्धर्वाणामृषीणां च ये च शैलनिवासिनः।।	12-341-13<br>
<br>
दृष्ट्वा शुकमतिक्रान्तं पर्वतं च द्विधा कृतम्।<br>
साधुसाध्विति तत्रासीन्नादः सर्वत्र भारत।।	12-341-14<br>
<br>
स पूज्यमानो देवैश्च गन्धर्वैर्ऋशिभिस्तथा।<br>
यक्षराक्षससङ्घैश्च विद्याधरगणैस्तथा।।	12-341-15<br>
<br>
दिव्यैः पुष्पैः समाकीर्णमन्तरिक्षं समन्ततः।<br>
आसीत्किल महाराज शुकाभिपतने तदा।।	12-341-16<br>
<br>
ततो मन्दाकिनीं रम्यामुपरिष्टादभिव्रजन्।<br>
शुको ददर्श धर्मात्मा पुष्पितद्रुमकाननाम्।।	12-341-17<br>
<br>
तस्यां क्रीडन्त्यभिरताः स्नान्ति चैवाप्सरोगणाः।<br>
शून्याकारं निराकाराः शुकं दृष्ट्वा विवाससः।।	12-341-18<br>
<br>
तं प्रक्रामन्तमाज्ञाय पिता स्नेहसमन्वितः।<br>
उत्तमां गतिमास्थाय पृष्ठतोऽनुससार ह।।	12-341-19<br>
<br>
शुकस्तु मारुतादूर्ध्वं गतिं कृत्वान्तरिक्षगाम्।<br>
दर्शयित्वा प्रभावं स्वं सर्वभूतोऽभवत्तदा।।	12-341-20<br>
<br>
महायोगगतिं त्वग्र्यां व्यासोत्थाय महातपाः।<br>
निमेषान्तरमात्रेण शुकाभिपतनं ययौ।।	12-341-21<br>
<br>
स ददर्श द्विधा कृत्वा पर्वताग्रं शुकं गतम्।<br>
शशंसुर्ऋषयस्तत्र कर्म पुत्रस्य तत्तदा।।	12-341-22<br>
<br>
ततः शुकेति दीर्घेण शब्देनाक्रन्दितस्तदा।<br>
स्वयं पित्रा स्वरेणोच्चैस्त्रील्लोँकाननुनाद्य वै।।	12-341-23<br>
<br>
शुकः सर्वगतो भूत्वा सर्वात्मा सर्वतोमुखः।<br>
प्रत्यभाषत धर्मात्मा भोःशब्देनानुनादयन्।।	12-341-24<br>
<br>
तत एकाक्षरं नादं भोरित्येव समीरयन्।<br>
प्रत्याहरञ्जगत्सर्वमुच्चैः स्थावरजङ्गमम्।।	12-341-25<br>
<br>
ततःप्रभृति चाद्यापि शब्दानुच्चारितान्पृथक्।<br>
गिरिगह्वरपृष्ठेषु व्याहरन्ति शुकं प्रति।।	12-341-26<br>
<br>
अन्तर्हितः प्रभावं तु दर्शयित्वा शुकस्तदा।<br>
गुणान्संत्यज्य शब्दादीन्पदमभ्यगमत्परम्।।	12-341-27<br>
<br>
महिमानं तु तं दृष्ट्वा पुत्रस्यामिततेजसः।<br>
निषसाद गिरिप्रस्थे पुत्रमेवानुचिन्तयन्।।	12-341-28<br>
<br>
ततो मन्दाकिनीतीरे क्रीडन्तोऽऽप्सरसां गणाः।<br>
आसाद्य तमृषिं सर्वाः संभ्रान्ता गतचेतसः।।	12-341-29<br>
<br>
जले निलिल्यिरे काश्चित्काश्चिद्गुल्मान्प्रपेदिरे।<br>
वसनान्याददुः काश्चित्तं दृष्ट्वा मुनिसत्तमम्।।	12-341-30<br>
<br>
तां मुक्ततां तु विज्ञाय मुनिः पुत्रस्य वै तदा।<br>
सक्ततामात्मनश्चैव प्रीतोऽभूद्बीडितश्च ह।।	12-341-31<br>
<br>
तं देवगन्धर्ववृतो महर्षिगणपूजितः।<br>
पिनाकहस्तो भगवानभ्यागच्छत शंकरः।।	12-341-32<br>
<br>
तमुवाच महादेवः सान्त्वपूर्वमिदं वचः।<br>
पुत्रशोकाभिसंतप्तं कृष्णद्वैपायनं तदा।।	12-341-33<br>
<br>
अग्नेर्भूमेरपां वायोरन्तरिक्षस्य चैव ह।<br>
वीर्येण सदृशः पुत्रः पुरा मत्तस्त्वया वृतः।।	12-341-34<br>
<br>
स तथालक्षणो जातस्तपसा तव संभृतः।<br>
मम चैव प्रसादेन ब्रह्मतेजोमयः शुचिः।।	12-341-35<br>
<br>
स गतिं परमां प्राप्तो दुष्प्रापामजितेन्द्रियैः।<br>
दैवतैरपि विप्रर्षे तं त्वं किमनुशोचसि।।	12-341-36<br>
<br>
यावत्स्थास्यन्ति गिरयो यावत्स्थास्यन्ति सागराः।<br>
तावत्तवाक्षया कीर्तिः सपुत्रस्य भविष्यति।।	12-341-37<br>
<br>
छायां स्वपुत्रसदृशीं सर्वतोऽनपगां सदा।<br>
द्रक्ष्यसे त्वं च लोकेऽस्मिन्मत्प्रसादान्महामुने।।	12-341-38<br>
<br>
सोऽनुगीतो भगवता स्वयं रुद्रेण भारत।<br>
छायां पश्यन्परावृत्तः स मुनिः परया मुदा।।	12-341-39<br>
<br>
इति जन्म गतिश्चैव शुकस्य भरतर्षभ।<br>
विस्तरेण समाख्याता यन्मां त्वं परिपृच्छसि।।	12-341-40<br>
<br>
एतदाचष्ट मे राजन्देवर्षिर्नारदः पुरा।<br>
व्यासश्चैव महायोगी संजल्पेषु पदेपदे।।	12-341-41<br>
<br>
इतिहासमिमं पुण्यं मोक्षधर्मार्थसंहितम्।<br>
धारयेद्यः शमपरः स गच्छेत्परमां गतिम्।।	12-341-42<br>
<br>
।। इति श्रीमन्महाभारते<br>
शान्तिपर्वणि मोक्षधर्मपर्वणि<br>
एकचत्वारिंशदधिकत्रिशततमोऽध्यायः।। 341।।	<br>
</span>
