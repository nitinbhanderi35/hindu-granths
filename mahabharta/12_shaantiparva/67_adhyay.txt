				
<tbody><tr><td>
	<b>युधिष्ठिर उवाच।</b>	</td><td>	12-67-1x	
</td></tr>
				
<tr><td>
	किमाहुर्दैवतं विप्रा राजानं भरतर्षभ।<br>मनुष्याणामधिपतिं तन्मे ब्रूहि पितामह।।	</td><td>	12-67-1a<br>12-67-1b	
</td></tr>
<tr><td>
	<b>भीष्म उवाच।</b>	</td><td>	12-67-2x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>बृहस्पतिं वसुमना यथा पप्रच्छ भारत।।	</td><td>	12-67-2a<br>12-67-2b	
</td></tr>
				
<tr><td>
	राजा वसुमना नाम कौसल्यो धीमतां वरः।<br>महर्षि किल पप्रच्छ कृतप्रज्ञं बृहस्पतिम्।।	</td><td>	12-67-3a<br>12-67-3b	
</td></tr>
				
<tr><td>
	सर्वं वैनयिकं कृत्वा विनयज्ञो बृहस्पतिम्।<br>दक्षिणानन्तरो भूत्वा प्रणम्य विधिपूर्वकम्।।	</td><td>	12-67-4a<br>12-67-4b	
</td></tr>
				
<tr><td>
	विधिं पप्रच्छ राजस्य सर्वलोकहिते रतः।<br>प्रजानां सुखमन्विच्छन्धर्मशीलं बृहस्पतिम्।।	</td><td>	12-67-5a<br>12-67-5b	
</td></tr>
				
				
<tr><td>
	केन भूतानि वर्धन्ते क्षयं गच्छन्ति केन वा।<br>कमर्चन्तो महाप्राज्ञ सुखमव्ययमाप्नुयुः।।<br>`एतन्मे शंस देवर्षे धर्मकामार्थसंशयम्'।।	</td><td>	12-67-6a<br>12-67-6b<br>12-67-6c	
</td></tr>
				
				
<tr><td>
	एवं पृष्टो महाप्राज्ञः कौसल्येनामितौजसा।<br>राजसत्कारमव्यग्रो राज्यस्य च विवर्धनम्।<br>दण्डनीतिं समाश्रित्य शशंसास्मै बृहस्पतिः।।	</td><td>	12-67-7a<br>12-67-7b<br>12-67-7c	
</td></tr>
				
<tr><td>
	राजमूलो महाप्राज्ञ धर्मो लोकस्य लक्ष्यते।<br>प्रजा राजभयादेव न खादन्ति परस्परम्।।	</td><td>	12-67-8a<br>12-67-8b	
</td></tr>
				
<tr><td>
	राजा ह्येवाखिलं लोकं समुदीर्णं समुत्सुकम्।<br>प्रसादयति धर्मेण प्रसाद्य च विराजते।।	</td><td>	12-67-9a<br>12-67-9b	
</td></tr>
				
<tr><td>
	यथा ह्यनुदये राजन्भूतानि शशिसूर्ययोः।<br>अन्धे तमसि मज्जेयुरपश्यन्तः परस्परम्।।	</td><td>	12-67-10a<br>12-67-10b	
</td></tr>
				
<tr><td>
	यथा ह्यनुदके मत्स्या निराक्रन्दे विहङ्गमाः।<br>विहरेयुर्यथाकामं विहिंसन्तः पुनः पुनः।।	</td><td>	12-67-11a<br>12-67-11b	
</td></tr>
				
<tr><td>
	विमथ्यातिक्रमेरंश्च विषह्यापि परस्परम्।<br>अभावमचिरेणैव गच्छेयुर्नात्र संशयः।।	</td><td>	12-67-12a<br>12-67-12b	
</td></tr>
				
<tr><td>
	एवमेव विना राज्ञा विनश्येयुरिमाः प्रजाः।<br>अन्धे तमसि मज्जेयुरगोपाः पशवो यथा।।	</td><td>	12-67-13a<br>12-67-13b	
</td></tr>
				
<tr><td>
	हरेयुर्बलवन्तोऽपि दुर्बलानां परिग्रहान्।<br>हन्युर्व्यायच्छमानांश्च यदि राजा न पालयेत्।।	</td><td>	12-67-14a<br>12-67-14b	
</td></tr>
				
				
<tr><td>
	ममेदमिति लोकेऽस्मिन्न भवेत्स्वपरिग्रहः।<br>न दारा न च पुत्रः स्यान्न धनं न परिग्रहः।<br>विष्वग्लोपः प्रवर्तेत यदि राजा न पालयेत्।।	</td><td>	12-67-15a<br>12-67-15b<br>12-67-15c	
</td></tr>
				
<tr><td>
	यानं वस्त्रमलङ्कारान्रत्नानि विविधानि च।<br>हरेयुः सहसा पापा यदि राजा न पालयेत्।।	</td><td>	12-67-16a<br>12-67-16b	
</td></tr>
				
<tr><td>
	पतेद्बहुविधं शस्त्रं बहुधा धर्मचारिषु।<br>अधर्मः प्रगृहीतः स्याद्यदि राजा न पालयेत्।।	</td><td>	12-67-17a<br>12-67-17b	
</td></tr>
				
<tr><td>
	मातरं पितरं वृद्धमाचार्यमतिथिं गुरुम्।<br>क्लिश्नीयुरपि हिंस्युर्वा यदि राजा न पालयेत्।।	</td><td>	12-67-18a<br>12-67-18b	
</td></tr>
				
				
<tr><td>
	`अन्यांश्च क्रोशतो हिंस्युर्लोकोऽयं दस्युवद्भवेत्।'<br>वधबन्धपरिक्लेशो नित्यमर्थवतां भवेत्।<br>ममत्वं च न विन्देयुर्यदि राजा न पालयेत्।।	</td><td>	12-67-19a<br>12-67-19b<br>12-67-19c	
</td></tr>
				
<tr><td>
	अन्ताश्चाकाल एव स्युर्लोकोऽयं दस्युसाद्भवेत्।<br>पतेद्बहुविधं राज्यं यदि राजा न पालयेत्।।	</td><td>	12-67-20a<br>12-67-20b	
</td></tr>
				
<tr><td>
	न योनिदोषो वर्तेत न कृषिर्न वणिक्पथः।<br>मज्जेद्धर्मस्त्रयी न स्याद्यदि राजा न पालयेत्।।	</td><td>	12-67-21a<br>12-67-21b	
</td></tr>
				
<tr><td>
	न यज्ञाः संप्रवर्तेयुर्विधिवत्स्वाप्तदक्षिणाः।<br>न विवाहाः समाजो वा यदि राजा न पालयेत्।।	</td><td>	12-67-22a<br>12-67-22b	
</td></tr>
				
<tr><td>
	न वृषाः संप्रवर्तेरन्न मथ्येरंश्च गर्गराः।<br>घोषाः प्रणाशं गच्छेयुर्यदि राजा न पालयेत्।।	</td><td>	12-67-23a<br>12-67-23b	
</td></tr>
				
<tr><td>
	त्रस्तमुद्विग्नहृदयं हाहाभूतमचेतनम्।<br>क्षणेन विनशेत्सर्वं यदि राजा न पालयेत्।।	</td><td>	12-67-24a<br>12-67-24b	
</td></tr>
				
<tr><td>
	न संवत्सरसत्राणि तिष्ठेयुरकुतोभयाः।<br>विधिवद्दक्षिणावन्ति यदि राजा न पालयेत्।।	</td><td>	12-67-25a<br>12-67-25b	
</td></tr>
				
<tr><td>
	ब्राह्मणाश्चतुरो वेदान्नाधीयीरंस्तपस्विनः।<br>विद्यास्नाता व्रतस्नाता यदि राजा न पालयेत्।।	</td><td>	12-67-26a<br>12-67-26b	
</td></tr>
				
<tr><td>
	न भवेद्धर्मसंसेवी मोहविप्रहतो जनः।<br>हर्ता स्वच्छेन्द्रियो गच्छेद्यदि राजा न पालयेत्।।	</td><td>	12-67-27a<br>12-67-27b	
</td></tr>
				
<tr><td>
	हस्ताद्धस्तं परिमुषेद्भिद्येरन्सर्वसेतवः।<br>भयार्तं विद्रवेत्सर्वं यदि राजा न पालयेत्।।	</td><td>	12-67-28a<br>12-67-28b	
</td></tr>
				
<tr><td>
	अनयाः संप्रवपर्तेरन्भवेद्वै वर्णसङ्करः।<br>दुर्भिक्षमाविशेद्राष्ट्रं यदि राजा न पालयेत्।।	</td><td>	12-67-29a<br>12-67-29b	
</td></tr>
				
<tr><td>
	विवृत्य हि यथाकामं गृहद्वाराणि शेरते।<br>मनुष्या रक्षिता राज्ञा समन्तादकुतोभयाः।।	</td><td>	12-67-30a<br>12-67-30b	
</td></tr>
				
<tr><td>
	नाक्रुष्टं सहते कश्चित्कुतो वा हस्तलाघवम्।<br>यदि राजा न सम्यग्गां रक्षयत्यपि धार्मिकः।।	</td><td>	12-67-31a<br>12-67-31b	
</td></tr>
				
<tr><td>
	स्त्रियश्चापुरुषा मार्गं सर्वालङ्कारभूषिताः।<br>निर्भयाः प्रतिपद्यन्ते यदि रक्षति भूमिपः।।	</td><td>	12-67-32a<br>12-67-32b	
</td></tr>
				
<tr><td>
	धर्ममेव प्रपद्यन्ते न हिंसन्ति परस्परम्।<br>अनुगृह्णन्ति चान्योन्यं यदा रक्षति भूमिपः।।	</td><td>	12-67-33a<br>12-67-33b	
</td></tr>
				
<tr><td>
	यजन्ते च महायज्ञैस्त्रयो वर्णाः पृथग्विधैः।<br>युक्ताश्चाधीयते विद्यां यदा रक्षति भूमिपः।।	</td><td>	12-67-34a<br>12-67-34b	
</td></tr>
				
<tr><td>
	वार्तामूलो ह्ययं लोकस्तया वै धार्यते सदा।<br>तत्सर्वं वर्तते सम्यग्यदा रक्षति भूमिपः।।	</td><td>	12-67-35a<br>12-67-35b	
</td></tr>
				
<tr><td>
	यदा राजा धुरं श्रेष्ठामादाय वहति प्रजाः।<br>महता बलयोगेन तदा लोकः प्रसीदयि।।	</td><td>	12-67-36a<br>12-67-36b	
</td></tr>
				
<tr><td>
	यस्याभावेन भूतानामभावः स्यात्समन्ततः।<br>भावे च भावो नित्यं स्यात्कस्तं न प्रतिपूजयेत्।।	</td><td>	12-67-37a<br>12-67-37b	
</td></tr>
				
<tr><td>
	तस्य यो वहते भारं सर्वलोकसुखावहम्।<br>तिष्ठन्प्रियहिते राज्ञ उभौ लोकाविमौ जयेत्।।	</td><td>	12-67-38a<br>12-67-38b	
</td></tr>
				
<tr><td>
	यस्तस्य पुरुषः पापं मनसाऽप्यनुचिन्तयेत्।<br>असंशयमिह क्लिष्टः प्रेत्यापि नरकं व्रजेत्।।	</td><td>	12-67-39a<br>12-67-39b	
</td></tr>
				
<tr><td>
	न हि जात्ववमन्तव्यो मनुष्य इति भूमिपः।<br>महती देवता ह्येषा नररूपेण तिष्ठति।।	</td><td>	12-67-40a<br>12-67-40b	
</td></tr>
				
<tr><td>
	कुरुते पञ्चरूपाणि कालयुक्तानि यः सदा।<br>भवत्यग्निस्तथाऽऽदित्यो मृत्युर्वैश्रवणो यमः।।	</td><td>	12-67-41a<br>12-67-41b	
</td></tr>
				
<tr><td>
	यदा ह्यासीदतः पापान्दहत्युग्रेण तेजसा।<br>मिथ्योपचरितो राजा तदा भवति पावकः।।	</td><td>	12-67-42a<br>12-67-42b	
</td></tr>
				
<tr><td>
	यदा पश्यति चारेण सर्वभूतानि भूमिपः।<br>क्षेमं च कृत्वा व्रजति तदा भवति भास्करः।।	</td><td>	12-67-43a<br>12-67-43b	
</td></tr>
				
<tr><td>
	अशुचींश्च यदा क्रुद्धः क्षिणोति शतशो नरान्।<br>सपुत्रपौत्रान्सामात्यांस्तदा भवति सोन्तकः।।	</td><td>	12-67-44a<br>12-67-44b	
</td></tr>
				
<tr><td>
	यदा त्वधार्मिकान्सर्वांस्तीक्ष्णैर्दण्‍डैर्नियच्छति।<br>धार्मिकांश्चानुगृह्णाति भवत्यथ यमस्तदा।।	</td><td>	12-67-45a<br>12-67-45b	
</td></tr>
				
<tr><td>
	यदा तु धनधाराभिस्तर्पयत्युपकारिणः।<br>आच्छिनत्ति च रत्नानि विविधान्यपकारिणां।।	</td><td>	12-67-46a<br>12-67-46b	
</td></tr>
				
<tr><td>
	श्रियं ददाति कस्मैचित्कस्माच्चिदपकर्षति।<br>तदा वैश्रवणो राजा लोके भवति भूमिपः।।	</td><td>	12-67-47a<br>12-67-47b	
</td></tr>
				
<tr><td>
	नास्यापवादे स्थातव्यं दक्षेणाक्लिष्टकर्मणा।<br>धर्ममाकाङ्क्षता लोके ईश्वरस्यानसूयता।।	</td><td>	12-67-48a<br>12-67-48b	
</td></tr>
				
<tr><td>
	न हि राज्ञः प्रतीपानि कुर्वन्सुखमवाप्नुयात्।<br>पुत्रो भ्राता वयस्यो वा यद्यप्यात्मसमो भवेत्।।	</td><td>	12-67-49a<br>12-67-49b	
</td></tr>
				
<tr><td>
	कुर्यात्कृष्णगतिः शेषं ज्वलितोऽनिलसारथिः।<br>न तु राज्ञाऽभिपन्नस्य शेषं क्वचन विद्यते।।	</td><td>	12-67-50a<br>12-67-50b	
</td></tr>
				
<tr><td>
	तस्य सर्वाणि रक्ष्याणि दूरतः परिवर्जयेत्।<br>मृत्योरिव जुगुप्सेत राजस्वहरणान्नरः।।	</td><td>	12-67-51a<br>12-67-51b	
</td></tr>
				
<tr><td>
	वध्येतभिमृशन्सद्यो मृगः कूटमिव स्पृशन्।<br>आत्मस्वमिव संरक्षेद्राजस्वमिह बुद्धिमान्।।	</td><td>	12-67-52a<br>12-67-52b	
</td></tr>
				
<tr><td>
	महान्तं नरकं घोरमप्रतिष्ठमचेतसः।<br>पतन्ति चिररात्राय राजवित्तापहारिणः।।	</td><td>	12-67-53a<br>12-67-53b	
</td></tr>
				
<tr><td>
	राजा भोजो विराट् सम्राट् क्षत्रियो भूपतिर्नृपः।<br>य एभिः स्तूयते शब्दैः कस्तं नार्चितुमर्हति।।	</td><td>	12-67-54a<br>12-67-54b	
</td></tr>
				
<tr><td>
	तस्माद्बुभूषुर्नियतो जितात्मा संयतेन्द्रियः।<br>मेधावी धृतिमान्दक्षः संश्रयेत् महीपतिम्।।	</td><td>	12-67-55a<br>12-67-55b	
</td></tr>
				
<tr><td>
	कृतज्ञं प्राज्ञमक्षुद्रं दृढभक्तिं जितेन्द्रियम्।<br>धर्मनित्यं स्थितं स्थाने मन्त्रिणं पूजयेन्नृपः।।	</td><td>	12-67-56a<br>12-67-56b	
</td></tr>
				
<tr><td>
	दृढभक्तिं कृतप्रज्ञं धर्मज्ञं संयतेन्द्रियम्।<br>शूरमक्षुद्रकर्माणं प्रसिद्धं जनमाश्रयेत्।।	</td><td>	12-67-57a<br>12-67-57b	
</td></tr>
				
				
				
<tr><td>
	राजा प्रगल्भं पुरुषं करोति<br>राजा भृशं बृंहयते मनुष्यम्।<br>राजाभिपन्नस्य कुतः सुखानि<br>राजाऽभ्युपेतं सुखिनं करोति।।	</td><td>	12-67-58a<br>12-67-58b<br>12-67-58c<br>12-67-58d	
</td></tr>
				
				
				
<tr><td>
	`राजा प्रजानां प्रथमं शरीरं<br>प्रजाश्च राज्ञोऽप्रतिमं शरीरम्।<br>राज्ञा विहीना न भवन्ति देशा<br>देशैर्विहीना न नृपा भवन्ति।।'	</td><td>	12-67-59a<br>12-67-59b<br>12-67-59c<br>12-67-59d	
</td></tr>
				
				
				
<tr><td>
	राजा प्रजानां हृदयं गरीयो<br>गतिः प्रतिष्ठा सुखमुत्तमं च।<br>समाश्रिता लोकमिमं परं च<br>जयन्ति सम्यक्पुरुषा नरेन्द्र।।	</td><td>	12-67-60a<br>12-67-60b<br>12-67-60c<br>12-67-60d	
</td></tr>
				
				
				
<tr><td>
	नराधिपश्चाप्यनुशिष्य मेदिनीं<br>दमेन सत्येन च सौहृदेन।<br>महद्भिरिष्ट्वा क्रतुभिर्महायशा<br>स्त्रिविष्टपे स्थानमुपैति शाश्वतम्।।	</td><td>	12-67-61a<br>12-67-61b<br>12-67-61c<br>12-67-61d	
</td></tr>
<tr><td>
	<b>भीष्म उवाच।</b>	</td><td>	12-67-62x	
</td></tr>
				
<tr><td>
	स एवमुक्तोऽङ्गिरसा कौसल्यो राजसत्तमः।<br>प्रयत्नात्कृतवान्वीरः प्रजापालनमुत्तमम्।।	</td><td>	12-67-62a<br>12-67-62b	
</td></tr>
<tr><td>
	।। इति श्रीमन्महाभारते शान्तिपर्वणि<br> राजधर्मपर्वणि सप्तषष्टितमोऽध्यायः।। 67।।	</td><td>		
</td></tr></tbody>