<span style="font-size: १४pt; line-height: २००%">युधिष्ठिर उवाच। <br>
अपरित्यज्य गार्हस्थ्यं कुरुराजर्षिसत्तम।<br>
कः प्राप्तो भूपतिः सिद्धिं मोक्षतत्त्वं वदस्व मे।। १२-३२५-१ <br>
संन्यस्यते यथाऽत्माऽयं व्यक्तस्यात्मा यथा च यत्।<br>
परं मोक्षस्य यच्चापि तन्मे ब्रूहि पितामह।। १२-३२५-२ <br>
भीष्म उवाच। <br>
अत्राप्युदाहरन्तीममितिहासं पुरातनम्।<br>
जनकस्य च संवादं सुलभायाश्च भारत।। १२-३२५-३ <br>
संन्यासफलिकः कश्चिद्बभूव नृपतिः पुरा।<br>
मैथिलो जनको नाम धर्मध्वज इति श्रुतः।। १२-३२५-४ <br>
स वेदे मोक्षशास्त्रे च स्वे च शास्त्रे कृतश्रमः।<br>
इन्द्रियाणि समाधाय शशास वसुधामिमाम्।। १२-३२५-५ <br>
तस्य वेदविदः प्राज्ञाः श्रुत्वा तां साधुवृत्तताम्।<br>
लोकेषु स्पृहयन्त्यन्ये पुरुषाः पुरुषेश्वरम्।। १२-३२५-६ <br>
अथ धर्मयुगे तस्मिन्योगधर्ममनुष्ठिता।<br>
महीमनुचचारैका सुलभा नाम भिक्षुकी।। १२-३२५-७ <br>
तया जगदिदं कृत्स्नमटन्त्या मिथिलेश्वरः।<br>
तत्रतत्र श्रुतो मोक्षे कथ्यमानस्त्रिदण्डिभिः।। १२-३२५-८ <br>
साऽतिसूक्ष्मां कथां श्रुत्वा तथ्यं नेति ससंशया।<br>
दर्शने जातसंकल्पा जनकस्य बभूव ह।। १२-३२५-९ <br>
तत्र सा विप्रहायाऽथ पूर्वरूपं हि योगतः।<br>
अबिभ्रदनवद्याङ्गी रूपमन्यदनुत्तमम्।। १२-३२५-१० <br>
चक्षुनिंमेषमात्रेण लध्वस्त्रगतिगामिनी।<br>
विदेहानां पुरीं सुभ्रूर्जगाम कमलेक्षणा।। १२-३२५-११ <br>
सा प्राप्य मिथिलां रम्यां समृद्धजनसंकुलाम्।<br>
भैक्ष्यचर्यापदेशेन ददर्श मिथिलेश्वरम्।। १२-३२५-१२ <br>
राजा तस्याः परं दृष्ट्वा सौकुमार्यं पुनस्तदा।<br>
केयं कस्य कुतो वेति बभूवागतविस्मयः।। १२-३२५-१३ <br>
ततोस्याः स्वागतं कृत्वा व्यादिश्य च वरासनम्।<br>
पूजितां पादशौचेन वरान्नेनाप्यतर्पयत्।। १२-३२५-१४ <br>
अथ भुक्तवतीं प्रीतां राजा तां मन्त्रिभिर्वृतः।<br>
सर्वभाष्यविदां मध्ये चोदयामास भिक्षुकीम्।। १२-३२५-१५ <br>
सुलभा त्वस्य धर्मेषु मुक्तो नेति ससंशया।<br>
सत्वं सत्वेन योगज्ञा प्रविष्टाऽभून्महीपते।। १२-३२५-१६ <br>
नेत्राभ्यां नेत्रयोरस्य रश्मीन्संयोज्य रश्मिभिः।<br>
सा स्म तं चोदयिष्यन्ती योगबन्धैर्बबन्ध ह।। १२-३२५-१७ <br>
जनकोप्युत्स्मयन्राजा भावमस्या विशेषयन्।<br>
प्रतिजग्राह भावेन भावमस्या नृपोत्तम।। १२-३२५-१८ <br>
तदेकस्मिन्नधिष्ठाने संवादः श्रूतयामयम्।<br>
छत्रादिषु विमुक्तस्य मुक्तायाश्च त्रिदण्डकैः।। १२-३२५-१९ <br>
जनक उवाच। <br>
भगवत्याः क्व चर्येयं कृता क्व च गमिष्यसि।<br>
कस्य च त्वं कुतो वेति पप्रच्छैनां महिपतिः।। १२-३२५-२० <br>
श्रुते वयसि जातौ च सद्भावो नाधिगम्यते।<br>
एष्वर्थेषूत्तरं तस्मात्प्रवेद्यं मत्समागमे।। १२-३२५-२१ <br>
छत्रादिषु विशेषेषु मुक्तं मां विद्धि तत्त्वतः।<br>
सत्वां संवेत्तुमिच्छामि मानार्हा हि मताऽसिमे।। १२-३२५-२२ <br>
यस्माच्चैतन्मया प्राप्तं ज्ञानं वैशेषिकं पुरा।<br>
यस्य नान्यः प्रवक्ताऽस्ति मोक्षे तमपि मे शृणु।। १२-३२५-२३ <br>
पराशरसगोत्रस्य वृद्धस्य सुमहात्मनः।<br>
भिक्षोः पञ्चशिखस्याहं शिष्यः परमसंमतः।। १२-३२५-२४ <br>
साङ्ख्यज्ञाने च योगे च महीपालविधौ तथा।<br>
त्रिविधे मोक्षधर्मोस्मिन्गताध्वा छिन्नसंशयः।। १२-३२५-२५ <br>
स यथा शास्त्रदृष्टेन मार्गेणेह परिभ्रमन्।<br>
वार्षिकांश्चतुरो मासान्पुरा मयि सुखोषितः।। १२-३२५-२६ <br>
तेनाहं साङ्ख्यमुख्येन सुदृष्टार्थेन तत्त्वतः।<br>
श्रावितस्त्रिविधं मोक्षं न च राज्याद्धि चालितः।। १२-३२५-२७ <br>
सोहं तामखिलां वृत्तिं त्रिविधां मोक्षसंहिताम्।<br>
मुक्तरागश्चराम्येकः पदे परमके स्थितः।। १२-३२५-२८ <br>
वैराग्यं पुनरेतस्य मोक्षस्य परमो विधिः।<br>
ज्ञानादेव च वैराग्यं जायते येन मुच्यते।। १२-३२५-२९ <br>
ज्ञानेन कुरुते यत्नं यत्नेन प्राप्यते महत्।<br>
महद्द्वन्द्वप्रमोक्षाय सा सिद्धिर्या वयोतिगा।। १२-३२५-३० <br>
सेयं परमिका सिद्धिः प्राप्ता निर्द्वन्द्वता मया।<br>
इहैव गतमोहेन चरता मुक्तसङ्गिना।। १२-३२५-३१ <br>
यथा क्षेत्रं मृदुभूतमद्भिराप्लावितं तथा।<br>
जनयत्यङ्कुरं कर्म नृणां तद्वत्पुनर्भवम्।। १२-३२५-३२ <br>
यथा चोत्तापितं बीजं कपाले यत्रतत्र वा।<br>
प्राप्याप्यङ्कुरहेतुत्वमबीजत्वान्न जायते।। १२-३२५-३३ <br>
तद्वद्भगवताऽनेन शिखाप्रोक्तेन भिक्षुणा।<br>
ज्ञानं कृतमबीजं मे विषयेषु न जायते।। १२-३२५-३४ <br>
नामिरज्यति कस्मिंश्चिन्नानर्थे न परिग्रहे।<br>
नाभिरज्यति चैतेषु व्यर्थत्वाद्रागरोषयोः।। १२-३२५-३५ <br>
यश्च मे दक्षिणं बाहुं चन्दनेन समुक्षयेत्।<br>
सव्यं वाऽस्यापि यस्तक्षेत्समावेतावुभौ मम।। १२-३२५-३६ <br>
सुखी सोऽहमवाप्तार्थः समलोष्टाश्मकाञ्चनः।<br>
मुक्तसङ्गः स्थितो राज्ये विशिष्टोऽन्यैस्त्रिदण्डिभिः।। १२-३२५-३७ <br>
मोक्षे हि त्रिविधा निष्ठा दृष्टाऽन्यैर्मोक्षवित्तमैः।<br>
ज्ञानं लोकोत्तरं यच्च सर्वत्यागश्च कर्मणाम्।। १२-३२५-३८ <br>
ज्ञाननिष्ठां वदन्त्येके मोक्षशास्त्रविदो जनाः।<br>
कर्मनिष्ठां तथैवान्ये यतयः सूक्ष्मदर्शिनः।। १२-३२५-३९ <br>
प्रहायोभयमप्येव ज्ञानं कर्म च केवलम्।<br>
तृतीयेयं समाख्याता निष्ठा तेन महात्मना।। १२-३२५-४० <br>
यमे च नियमे चैव कामे द्वेषे परिग्रहे।<br>
माने दम्भे तथा स्नेहे सदृशास्ते कुटुम्बिभिः।। १२-३२५-४१ <br>
त्रिदण्डादिषु यद्यस्ति मोक्षो ज्ञानेन केनचित्।<br>
छत्रादिषु कथं न स्यात्तुल्यहेतौ परिग्रहे।। १२-३२५-४२ <br>
येनयेन हि यस्यार्थः कारणेनेह कर्मणि।<br>
तत्तदालम्बते सर्वद्रव्ये स्वार्थपरिग्रहे।। १२-३२५-४३ <br>
दोषदर्शी तु गार्हस्थ्ये यो व्रजत्याश्रमान्तरे।<br>
उत्सृजन्परिगृह्णंश्च सोऽपि सङ्गान्न मुच्यते।। १२-३२५-४४ <br>
आधिपत्ये तथा तुल्ये निग्रहानुग्रहात्मके।<br>
राजभिर्भिक्षुकास्तुल्या मुच्यन्ते केन हेतुना।। १२-३२५-४५ <br>
अथ सत्याधिपत्येऽपि ज्ञानेनैवेह केवलम्।<br>
मुच्यन्ते किं न मुच्यन्ते पदे परमके स्थिताः।। १२-३२५-४६ <br>
काषायधारणं मौण्ड्यं त्रिविष्टब्धं कमण्डलुम्।<br>
लिङ्गान्युत्पथभूतानि न मोक्षायेति मे मतिः।। १२-३२५-४७ <br>
यदि सत्यपि लिङ्गेऽस्मिञ्ज्ञानमेवात्र कारणम्।<br>
निर्मोक्षायेह दुःखस्य लिङ्गमात्रं निरर्थकम्।। १२-३२५-४८ <br>
अथवा दुःखशैथिल्यं वीक्ष्य लिङ्गे कृता मतिः।<br>
किं तदेवार्थसामान्यं छत्रादिषु न लक्ष्यते।। १२-३२५-४९ <br>
आकिञ्चन्ये न मोक्षोस्ति कैञ्चन्ये नास्ति बन्धनम्।<br>
कैञ्चन्ये चेतरे चैव जन्तुर्ज्ञानेन मुच्यते।। १२-३२५-५० <br>
तस्माद्धर्मार्थकामेषु तथा राज्यपरिग्रहे।<br>
बन्धनायतनेष्वेषु विद्ध्यबन्धे पदे स्थितम्।। १२-३२५-५१ <br>
राज्यैश्वर्यमयः पाशः स्नेहायतनबन्धनः।<br>
मोक्षाश्मनिशितेनेह च्छिन्नस्त्यागासिना मया।। १२-३२५-५२ <br>
सोहमेवं गतो मुक्तो जातास्थस्त्वयि भिक्षुकि।<br>
अयथार्थं हि ते वर्णं वक्ष्यामि शृणु तन्मम।। १२-३२५-५३ <br>
सौकुमार्यं तथा रूपं वपुरग्र्यं तथा वयः।<br>
तवैतानि समस्तानि नियमश्चेति संशयः।। १२-३२५-५४ <br>
यच्चाप्यननुरूपं ते लिङ्गस्यास्य विचेष्टितम्।<br>
मुक्तोऽयं स्यान्न वेति स्याद्धर्षितो मत्परिग्रहः।। १२-३२५-५५ <br>
न च कामसमायुक्ते युक्तेऽप्यस्ति त्रिदण्डके।<br>
न रक्ष्यते त्वया चेदं न मुक्तस्यास्ति गोपना।। १२-३२५-५६ <br>
मत्पक्षसंश्रयाच्चायं शृणु यस्ते व्यतिक्रमः।<br>
आश्रयन्त्याः स्वभावेन मम पूर्वपरिग्रहम्।। १२-३२५-५७ <br>
प्रवेशस्ते कृतः केन मम राष्ट्रे पुरेपि वा।<br>
कस्य वा सन्निकर्षात्त्वं प्रविष्टा हृदयं मम।। १२-३२५-५८ <br>
वर्णप्रवरमुख्याऽसि ब्राह्मणी क्षत्रियस्त्वहम्।<br>
नावयोरेकयोगोऽस्ति मा कृथा वर्णसंकरम्।। १२-३२५-५९ <br>
वर्तसे मोक्षधर्मेण त्वं गार्हस्थ्येऽहमाश्रमे।<br>
अयं चापि सुकष्टस्ते द्वितीयाश्रमसंकरः।। १२-३२५-६० <br>
सगोत्रां वाऽसगोत्रां वा न वेद त्वां न वेत्थ माम्।<br>
सगोत्रमाविशन्त्यास्ते तृतीयो गोत्रसंकरः।। १२-३२५-६१ <br>
अथ जीवति ते भर्ता प्रोषितोप्यथवा क्वचित्।<br>
अगम्या परभार्येति चतुर्थो धर्मसंकरः।। १२-३२५-६२ <br>
सा त्वमेतान्यकार्याणि कार्यापेक्षा व्यवस्यसि।<br>
अविज्ञानेन वा युक्ता मिथ्याज्ञानेन वा पुनः।। १२-३२५-६३ <br>
अथवापि स्वतन्त्राऽसि स्वदोषेणेह केनचित्।<br>
यदि किंचिच्छ्रुतं तेऽस्ति सर्वं कृतमनर्थकम्।। १२-३२५-६४ <br>
इदमन्यत्तृतीयं ये भावस्पर्शविघातकम्।<br>
दुष्टायाऽलक्ष्यते लिङ्गं विवृण्वत्या प्रकाशितम्।। १२-३२५-६५ <br>
न मय्येवाभिसन्धिस्ते जयैषिण्या जये कृतः।<br>
येयं मत्परिषत्कृत्स्ना चेतुमिच्छसि तामपि।। १२-३२५-६६ <br>
तथाऽर्हतस्ततश्च त्वं दृष्टिं स्वां प्रतिमुञ्चसि।<br>
मत्पक्षप्रतिघाताय स्वपक्षोद्भवनाय च।। १२-३२५-६७ <br>
सा स्वेनामर्षजेन त्वमृद्धिमोहेन मोहिता।<br>
भूयः सृजसि योगांस्त्वं विषामृतमिवैकताम्।। १२-३२५-६८ <br>
इच्छतोरत्र यो लाभः स्त्रीपुंसोरमृतोपमः।<br>
अलाभश्चापि रक्तस्य सोपि दोषो विषोषमः।। १२-३२५-६९ <br>
मा त्याक्षीः साधु जानीष्व स्वशास्त्रमनुपालय।<br>
कृतेयं हि विजिज्ञासा मुक्तो नेति त्वया मम।। १२-३२५-७० <br>
एतत्सर्वं प्रतिच्छन्नं मयि नार्हसि गूहितम्।<br>
सा यदि त्वं स्वकार्येण यद्यन्यस्य महीपतेः।<br>
तत्त्वमत्र प्रतिच्छन्ना मयि नार्हसि गूहितम्।। १२-३२५-७१ <br>
न राजानं मृषा गच्छेन्न द्विजातिं कथंचन।<br>
न स्त्रियं स्त्रीगुणोपेतां हन्युर्ह्येते मृषागताः।। १२-३२५-७२ <br>
राज्ञां हि बलमैश्वर्यं ब्रह्म ब्रह्मविदां बलम्।<br>
रूपयौवनसौभाग्यं स्त्रीणां बलमनुत्तमम्।। १२-३२५-७३ <br>
अत एतैर्बलैरेव बलिनः स्वार्थमिच्छता।<br>
आर्जवेनाभिगन्तव्या विनाशाय ह्यनार्जवम्।। १२-३२५-७४ <br>
सा त्वं जातिं श्रुतं वृत्तं भावं प्रकृतिमात्मनः।<br>
कृत्यमागमने चैव वक्तुमर्हसि तत्त्वतः।। १२-३२५-७५ <br>
भीष्म उवाच। <br>
इत्येतैरसुखैर्वाक्यैरयुक्तैरसमञ्जसैः।<br>
प्रत्यादिष्टा नरेन्द्रेण सुलभा न व्यकम्पत।। १२-३२५-७६ <br>
उक्तवाक्ये तु नृपतौ सुलभा चारुदर्शना।<br>
ततश्चारुतरं वाक्यं प्रचक्रामाथ भाषितुम्।। १२-३२५-७७ <br>
सुलभोवाच। <br>
नवभिर्नवभिश्चैव दोषैर्वाग्बुद्धिदूषणैः।<br>
अपेतमुपपन्नार्थमष्टादशगुणान्वितम्।। १२-३२५-७८ <br>
सौक्ष्म्यं साङ्ख्यक्रमौ चोभौ निर्णयः सप्रयोजनः।<br>
पञ्चैतान्यर्थजातानि वाक्यमित्युच्यते नृप।। १२-३२५-७९ <br>
एषामेकैकशोऽर्थानां सौक्ष्म्यादीनां स्वलक्षणम्।<br>
शृणु संसार्यमाणानां पदार्थपदवाक्यतः।। १२-३२५-८० <br>
ज्ञानं ज्ञेयेषु भिन्नेषु यदा भेदेन वर्तते।<br>
तत्रातिशयिनी बुद्धिस्तत्सौक्ष्म्यमिति वर्तते।। १२-३२५-८१ <br>
दोषाणां च गुणानां च प्रमाणं प्रविभागतः।<br>
कंचिदर्थमभिप्रेत्य सा सङ्ख्येत्युपधार्यताम्।। १२-३२५-८२ <br>
इदं पूर्वमिदं पश्चाद्वक्तव्यं यद्विवक्षितम्।<br>
क्रमयोगं तमप्याहुर्वाक्यं वाक्यविदो जनाः।। १२-३२५-८३ <br>
धर्मकामार्थमोक्षेषु प्रतिज्ञाय विशेषतः।<br>
इदं तदिति वाक्यान्ते प्रोच्यते स विनिर्णयः।। १२-३२५-८४ <br>
इच्छाद्वेषभवैर्दुःखैः प्रकर्षो यत्र जायते।<br>
तत्र या नृपते वृत्तिस्तत्प्रयोजनमिष्यते।। १२-३२५-८५ <br>
तान्येतानि यथोक्तानि सौक्ष्म्यादीनि जनाधिप।<br>
एकार्थसमवेतानि वाक्यं मम निशामय।। १२-३२५-८६ <br>
उपेतार्थमभिन्नार्थं न्यायवृत्तं न चाधिकम्।<br>
नाश्लक्ष्णं न च संदिग्धं वक्ष्यामि परमं ततः।। १२-३२५-८७ <br>
न गुर्वक्षरसंयुक्तं पराङ्युखपदं न च।<br>
नानृतं न त्रिवर्गेण विरुद्धं नाप्यसंस्कृतम्।। १२-३२५-८८ <br>
न न्यूनं नष्टशब्दं वा व्युत्क्रमाभिहितं न च।<br>
सदोषमभिकल्पेन निष्कारणमहेतुकम्।। १२-३२५-८९ <br>
कामात्क्रोधाद्भयाल्लोभाद्दैन्याच्चानार्थकात्तथा।<br>
ह्रीतोऽनुक्रोशतो मानान्न वक्ष्यामि कथंचन।। १२-३२५-९० <br>
वक्ता श्रोता च वाक्यं च यदा त्वविकलं नृप।<br>
स ममेति विवक्षायां तदा सोर्थः प्रकाशते।। १२-३२५-९१ <br>
वक्तव्ये तु यदा वक्ता श्रोतारमवमन्यते।<br>
स्वार्थमाह परार्थं तत्तदा वाक्यं न रोहति।। १२-३२५-९२ <br>
अथ यः स्वार्थमुत्सृज्य परार्थं प्राह मानवः।<br>
विशङ्का जायते तस्मिन्वाक्यं तदपि दोषवत्।। १२-३२५-९३ <br>
यस्तु वक्ता द्वयोरर्थमविरुद्धं प्रभाषते।<br>
श्रोतुश्चैवात्मनश्चैव स वक्ता नेतरो नृप।। १२-३२५-९४ <br>
तदर्थवदिदं वाक्यमुपेतं वाक्यसंपदा।<br>
`अविक्षिप्तमना राजन्नेकाग्रः श्रोतुमर्हसि।। १२-३२५-९५ <br>
काऽसि कस्य कुतो वेति त्वयाऽहमिति चोदिता।<br>
तत्रोत्तरमिदं वाक्यं राजन्नेकमनाः शृणु।।' १२-३२५-९६ <br>
यथा जतु च काष्ठं च पांसवश्चोदबिन्दवः।<br>
सुश्लिष्टानि तथा राजन्प्राणिनामिह संभवः।। १२-३२५-९७ <br>
शब्दः स्पर्शो रसो रूपं गन्धः पञ्चेन्द्रियाणि च।<br>
पृथगात्मा दशात्मानं संश्लिष्टा जतुकाष्ठवत्।<br>
न चैषां चोदना काचिदस्तीत्येष विनिश्चयः।। १२-३२५-९८ <br>
एकैकस्येह विज्ञानं नास्त्यात्मनि तथा परे।<br>
न वेद चक्षुश्चक्षुष्ट्वं श्रोत्रं नात्मनि वर्तते।। १२-३२५-९९ <br>
तथैव व्यभिचारेण न वर्तन्ते परस्परम्।<br>
प्रश्लिष्टं च न जानन्ति यथाऽऽप इव पांवसः।। १२-३२५-१०० <br>
वाह्यानन्यानपेक्षन्ते गुणांस्तानपि मे शृणु।<br>
रूपं चक्षुः प्रकाशश्च दर्शने हेतवस्त्रयः।। १२-३२५-१०१ <br>
यथैवात्र तथाऽन्येषु ज्ञानज्ञेयेषु हेतवः।<br>
ज्ञानज्ञेयांतरेतस्मिन्मनो नामापरो गुणः।। १२-३२५-१०२ <br>
विचारयति येनायं निश्चये साध्वसाधुनी।<br>
द्वादशस्त्वपरस्तत्र बुद्धिर्नाम गुणः स्मृतः।<br>
येंन संशयपूर्वेषु बोद्धव्येषु व्यवस्यति।। १२-३२५-१०३ <br>
अथ द्वादशके तस्मिन्सत्वं नामापरो गुणः।<br>
महासत्वोऽल्पसत्वो वा जन्तुयेनानुमीयते।। १२-३२५-१०४ <br>
क्षेत्रज्ञ इति चाप्यन्यो गुणस्तत चतुर्दशः।<br>
ममायमिति येनायं मन्यते न ममेति च।। १२-३२५-१०५ <br>
अथ पञ्चदशो राजन्गुणस्तत्रापरः स्मृतः।<br>
पृथक्कालसमूहस्य सामग्र्यं तदिहोच्यते।। १२-३२५-१०६ <br>
गुणस्त्वेकोऽपरस्तत्र संघात इति षोडशः।<br>
आकृतिर्व्यक्तिरित्येतौ गुणो यस्मिन्समाश्रितौ।। १२-३२५-१०७ <br>
सुखासुखे जन्ममृत्यू लाभालाभौ प्रियाप्रिये।<br>
इति चैकोनर्विशोऽयं द्वन्द्वयोग इति स्मृतः।। १२-३२५-१०८ <br>
ऊर्ध्वमेकोनर्विशत्या कालो नामापरो गुणः।<br>
इतीमं विद्धि विंशत्या भूतानां प्रभवाप्ययम्।। १२-३२५-१०९ <br>
विंशकश्चैव संघातो महाभूतानि पञ्च च।<br>
सदसद्भवायोगौ तु गुणावन्यौ प्रकाशकौ।। १२-३२५-११० <br>
इत्येवं विंशतिश्चैव गुणाः सप्त च ये स्मृताः।<br>
विधिः शुक्रं बलं चेति त्रय एते गुणाः परे।। १२-३२५-१११ <br>
एवं विंशच्च दश च कलाः संख्यानतः स्मृताः।<br>
समग्रा यत्र वर्तन्ते तच्छरीरमिति स्मृतम्।। १२-३२५-११२ <br>
अव्यक्तं प्रकृतिं त्वासां कलानां कश्चिदिच्छति।<br>
व्यक्तं चासां तथैवान्यः स्थूलदर्शी प्रपश्यति।। १२-३२५-११३ <br>
अव्यक्तं यदि वा व्यक्तं द्वयं वाऽथ चतुष्टयम्।<br>
प्रकृतिं सर्वभूतानां पश्यन्त्यध्यात्मचिन्तकाः।। १२-३२५-११४ <br>
सेयं प्रकृतिरव्यक्ता कलाभिर्व्यक्ततां गता।<br>
ततोऽहं त्वं च राजेन्द्र चे चाप्यन्ये शरीरिणः। १२-३२५-११५ <br>
विन्दुन्यासादयोऽवस्थाः शुक्रशोणितसंभवाः।<br>
यासामेव निपातेन कललं नाम जायते।। १२-३२५-११६ <br>
कललाद्बुद्बुदोत्पत्तिः पेशी वा बुद्बुदात्स्मृता।<br>
पेश्यास्त्वङ्गाभिनिर्वृत्तिर्नखरोमाणि चाङ्गतः।। १२-३२५-११७ <br>
संपूर्णे नवमे मासि जन्तोर्जातस्य मैथिल।<br>
जायते नामरूपत्वं स्त्रीपुमान्वेति लिङ्गतः।। १२-३२५-११८ <br>
जातमात्रं तु तद्रूपं दृष्ट्वा ताम्रनखाङ्गुलि।<br>
कौमारं रूपमापन्नं रूपवानुपलभ्यते।। १२-३२५-११९ <br>
कौमाराद्यौवनं चापि स्थावीर्यं चापि यौवनात्।<br>
अनेन क्रमयोगेन पूर्वं पूर्वं न लभ्यते।। १२-३२५-१२० <br>
कलानां पृथगर्थानां प्रतिभेदः क्षणे क्षणे।<br>
वर्तते सर्वभूतेषु सौक्ष्म्यात्तु न विभाव्यते।। १२-३२५-१२१ <br>
न चैषामप्ययो राजँल्लक्ष्यते प्रभवो न च।<br>
अवस्थायामवस्थायां दीपस्येवार्चिषो गतिः।। १२-३२५-१२२ <br>
तस्याप्येवंप्रभावस्य सदश्वस्येव धावतः।<br>
अजस्रं सर्वलोकस्य कः कुतो वा न वा कुतः।। १२-३२५-१२३ <br>
कस्येदं कस्य वा नेदं कुतो वेदं न वा कुतः।<br>
संबन्धः कोऽस्ति भूतानां स्वैरप्यवयवैरिह।। १२-३२५-१२४ <br>
यथाऽऽदित्यान्मणेश्चापि वीरुद्भ्यश्चैव पावकः।<br>
जायन्त्येवं समुदयात्कलानामिह जन्तवः।। १२-३२५-१२५ <br>
आत्मन्येवात्मनाऽऽत्मानं यथा त्वमनुपश्यसि।<br>
एवमेवात्मनाऽऽत्मानमन्यस्मिन्किं न पश्यसि।। १२-३२५-१२६ <br>
यद्यात्मनि परस्मिंश्च समतामध्यवस्यसि।<br>
अथ मां काऽसि कस्येति किमर्थमनुपृच्छसि।। १२-३२५-१२७ <br>
इदं मे स्यादिदं नेति द्वन्द्वैर्मुक्तस्य मैथिल।<br>
काऽसि कस्य कुतो वेति वचनैः किं प्रयोजनम्।। १२-३२५-१२८ <br>
रिपौ मित्रेऽथ मध्यस्थे विजये सन्धिविग्रहे।<br>
कृतवान्यो महीपालः किं तस्मिन्मुक्तलक्षणम्।। १२-३२५-१२९ <br>
त्रिवर्गं सप्तधा न्यस्तं यो न वेदेह कर्मसु।<br>
सङ्गवान्यस्त्रिवर्गे च किं तस्मिन्मुक्तलक्षणम्।। १२-३२५-१३० <br>
प्रिये वाऽप्यप्रिये वाऽपि दुर्बले बलवत्यपि।<br>
यस्य नास्ति समं चक्षुः किं तस्मिन्मक्तलक्षणम्।। १२-३२५-१३१ <br>
तदयुक्तस्य ते मोक्षे योऽभिमानो भवेन्नृप।<br>
सुहृद्भिः सन्निवार्यस्तेऽविरक्तस्येव भेषजम्।। १२-३२५-१३२ <br>
तानि तान्यनुसंदृश्य सङ्गस्थानान्यरिंदम्।<br>
आत्मनाऽऽत्मनि संपश्य किमन्यन्मुक्तलक्षणम्।। १२-३२५-१३३ <br>
इमान्यन्यानि सूक्ष्माणि मोक्षमाश्रित्य केनचित्।<br>
चतुरङ्गप्रवृत्तानि सङ्गस्थानानि मे शृणु।। १२-३२५-१३४ <br>
य इमां पृथिवीं कृत्स्नामेकच्छत्रां प्रशास्ति ह।<br>
एकमेव स वै राजा पुरमध्यावसत्युत।। १२-३२५-१३५ <br>
तत्पुरे चैकमेवास्य गृहं यदधितिष्ठति।<br>
गृहे शयनमप्येकं निशायां यत्र लीयते।। १२-३२५-१३६ <br>
शय्यार्धं तस्य चाप्यत्र स्त्रीपूर्वमधितिष्ठति।<br>
तदनेन प्रसङ्गेन फलेनाल्पेन युज्यते।। १२-३२५-१३७ <br>
एवमेवोपभोगेषु भोजनाच्छादनेषु च।<br>
गुणेष्वपरिमेयेषु निग्रहानुग्रहं प्रति।। १२-३२५-१३८ <br>
परतन्त्रः सदा राजा स्वल्पे सोऽपि प्रसज्जते।<br>
सन्धिविग्रहयोगे च कुतो राज्ञः स्वतन्त्रता।। १२-३२५-१३९ <br>
स्त्रीषु क्रीडाविहारेषु नित्यमस्यास्वतन्त्रता।<br>
मन्त्रे चामात्यसहिते कुतस्तस्य स्वतन्त्रता।। १२-३२५-१४० <br>
यदा ह्याज्ञापयत्यन्यांस्तत्रास्योक्ता स्वतन्त्रता।<br>
अवशः कार्यते तत्र तस्मिंस्तस्मिन्गुणे स्थितः।। १२-३२५-१४१ <br>
स्वप्नकामो न लभते स्वप्तुं कार्यार्थिभिर्जनैः।<br>
शयने चाप्यनुज्ञातः सुप्त उत्थाप्यतेऽवशः।। १२-३२५-१४२ <br>
स्नाह्यालभ पिब प्राश जुहुध्यगीन्यजेत्यपि।<br>
वदस्व शृणु चापीति विवशः कार्यते परैः।। १२-३२५-१४३ <br>
अभिगम्याभिगम्यैवं याचन्ते सततं नराः।<br>
न चाप्युत्सहते दातुं वित्तरक्षी महाजनान्।। १२-३२५-१४४ <br>
दाने कोशक्षयोऽप्यस्य वैरं चास्य प्रयच्छतः।<br>
क्षणेनास्योऽपवर्तन्ते दोषा वैराग्यकारकाः।। १२-३२५-१४५ <br>
प्राज्ञाञ्शूरांस्तथा वैद्यानेकस्थानपि शङ्कते।<br>
भयमप्यनये राज्ञो यैश्च नित्यमुपास्यते।। १२-३२५-१४६ <br>
तथा चैते प्रदुष्यन्ति राजन्ये कीर्तिता मया।<br>
तथैवास्य भयं तेभ्यो जायते पश्य यादृशम्।। १२-३२५-१४७ <br>
सर्वः स्वेस्वे गृहे राजा सर्वः स्वेस्वे गृहे गृही।<br>
निग्रहानुग्रहौ कुर्वंस्तुल्यो जनक राजभिः।। १२-३२५-१४८ <br>
पुत्रा दारास्तथैवात्मा कोशो मित्राणि संचयाः।<br>
परैः साधारणा ह्येते तैस्तैरेवास्य हेतुभिः।। १२-३२५-१४९ <br>
हतो देशः पुरं दग्धं प्रधानः कुञ्जरो मृतः।<br>
लोकसाधारणेष्वेषु मिथ्याज्ञानेन तप्यते।। १२-३२५-१५० <br>
अमुक्तो मानसैर्दुःखैरिच्छाद्वेषप्रियोद्भवैः।<br>
शिरोरोगादिभी रोगैस्तथैव विनिपातिभिः।। १२-३२५-१५१ <br>
द्वन्द्वैस्तैस्तैरुपहतः सर्वतः परिशङ्कितः।<br>
बहुभिः प्रार्थितं राज्यमुपास्ते गणयन्निशाः।। १२-३२५-१५२ <br>
तदल्पसुखमत्यर्थं बहुदुःखमसारवत्।<br>
तृणाग्निज्वलनप्रख्यं फेनबुद्बुदसंनिभम्।। १२-३२५-१५३ <br>
को राज्यमभिपद्येत प्राप्य चोपशमं लभेत्।<br>
ममेदमिति यच्चेदं पुरं राष्ट्रं च मन्यसे।। १२-३२५-१५४ <br>
बलं कोशममात्यांश्च कस्यैतानि न वा नृप।<br>
मित्रामात्यपुरं राष्ट्रं दण्डः कोशो महीपतिः।। १२-३२५-१५५ <br>
`सप्ताङ्गश्चैष सङ्घातो राज्यमित्युच्यते नृप।'<br>
सप्ताङ्गस्यास्य राज्यस्य त्रिदण्डस्येव तिष्ठतः।<br>
अन्योन्यगुणयुक्तस्य कः केन गुणतोऽधिकः।। १२-३२५-१५६ <br>
तेषुतेषु हि कालेषु तत्तदङ्गं विशिष्यते।<br>
येन यत्सिध्यते कार्यं तत्प्राधान्याय कल्पते।। १२-३२५-१५७ <br>
सप्ताङ्गश्चैव संघातस्त्रयश्चान्ये नृपोत्तम।<br>
संभूय दशवर्गोऽयं भुङ्क्ते राज्यं हि राजवत्।। १२-३२५-१५८ <br>
यश्च राजा महोत्साहः क्षत्रधर्मे रतो भवेत्।<br>
स तुष्येद्दशभागेन ततस्त्वन्यो दशावरैः।। १२-३२५-१५९ <br>
नास्त्यसाधारणो राजा नास्ति राज्यमराजकम्।<br>
राज्येऽसति कुतो धर्मो धर्मेऽसति कुतः परम्।। १२-३२५-१६० <br>
योप्यत्र परमो धर्मः पवित्रं राजराज्ययोः।<br>
पृथिवी दक्षिणा यस्य सोऽश्वमेधो न विद्यते।। १२-३२५-१६१ <br>
साऽहमेतानि कर्माणि राजदुःखानि मैथिल।<br>
समर्था शतशो वक्तुमथवाऽपि सहस्रशः।। १२-३२५-१६२ <br>
स्वदेहे नाभिषङ्गो मे कुतः परपरिग्रहे।<br>
न मामेवंविधां युक्तामीदृशं वक्तुमर्हसि।। १२-३२५-१६३ <br>
ननु नाम त्वया मोक्षः कृत्स्नः पञ्चशिखाच्छ्रुतः।<br>
सोपायः सोपनिषदः सोपसङ्गः सनिश्चयः।। १२-३२५-१६४ <br>
तस्य ते मुक्तसङ्गस्य पाशानाक्रम्य तिष्ठतः।<br>
छत्रादिषु विशेषेषु पुनः सङ्गः कथं नृप।। १२-३२५-१६५ <br>
श्रुतं ते न श्रुतं मन्ये मृषा वाऽपि श्रुतं श्रुतम्।<br>
अथवा श्रुतसंकाशं श्रुतमन्यच्छ्रुतं त्वया।। १२-३२५-१६६ <br>
अथापीमासु संज्ञासु लौकिकीषु प्रतिष्ठसे।<br>
अभिषङ्गावरोधाभ्यां बद्धस्त्वं प्राकृतो यथा।। १२-३२५-१६७ <br>
सत्वेनानुप्रवेशो हि योऽयं त्वयि कृतो मया।<br>
किं तवापकृतं तत्र यदि मुक्तोऽसि सर्वशः।। १२-३२५-१६८ <br>
नियमो ह्येषु धर्मेषु यतीनां शून्यवासिता।<br>
शून्यमावासयन्त्या च मया किं कस्य दूषितम्।। १२-३२५-१६९ <br>
न पाणिभ्यां न बाहुभ्यां पादोरुभ्यां न चानघ।<br>
न गात्राक्यवैरन्यैः स्पृशामि त्वां नराधिप।। १२-३२५-१७० <br>
कुले महति जातेन ह्रीमता दीर्घदर्शिना।<br>
नैतत्सदसि वक्तव्यं सद्वाऽसद्वा मिथः कृतम्।। १२-३२५-१७१ <br>
ब्राह्मणा गुरवश्चेमे तथा मान्या गुरूत्तमाः।<br>
त्वं चाथ गुरुरप्येषामेवमन्योन्यगौरवम्।। १२-३२५-१७२ <br>
तदेवमनुसंदृश्य वाच्यावाच्यं परीक्षता।<br>
स्त्रीपुंसोः समवायोऽयं त्वया वाच्यो न संसदि।। १२-३२५-१७३ <br>
यथा पुष्करपर्णस्थं जलं तत्पर्णसंस्थितम्।<br>
तिष्ठत्यस्पृशती तद्वत्त्वपि वत्स्यामि मैथिल।। १२-३२५-१७४ <br>
यदि चाद्य स्पृशन्त्या मे स्पर्शं जानासि कंचन।<br>
ज्ञानं कृतमबीजं ते कथं तेनेह भिक्षुणा।। १२-३२५-१७५ <br>
स गार्हस्थ्याच्च्युतश्च त्वं मोक्षं चानाप्य दुर्विदम्।<br>
उभयोरन्तराले वै वर्तसे मोक्षवादिकः।। १२-३२५-१७६ <br>
न हि मुक्तस्य मुक्तेन ज्ञस्यैकत्वपृथक्त्वयोः।<br>
भावाभावसमायोगे जायते वर्णसंकरः।। १२-३२५-१७७ <br>
वर्णाश्रमाः पृथक्त्वेन दृष्टार्थस्यापृथक्त्वतः।<br>
नान्यदन्यदिति ज्ञात्वा नान्यदन्यत्र वर्तते।। १२-३२५-१७८ <br>
पापौ कुण्डं तथा कुण्डे पयः पयसि मक्षिका।<br>
आश्रिताश्रययोगेन पृथक्त्वेनाश्रिताः पुनः।। १२-३२५-१७९ <br>
न तु कुण्डे पयोभावः पयश्चापि न मक्षिका।<br>
स्वयमेवाश्रयन्त्येते भावा न तु पराश्रयम्।। १२-३२५-१८० <br>
पृथक्त्वादाश्रमाणां च वर्णान्यत्वे तथैव च।<br>
परस्परपृथक्त्वाच्च कथं ते वर्णसंकरः।। १२-३२५-१८१ <br>
नास्मि पर्णोत्तमा जात्या न वैश्या नावरा तथा।<br>
तव राजन्सवर्णाऽस्मि शुद्धयोनिरविप्लुता।। १२-३२५-१८२ <br>
प्रधानो नाम राजर्षिर्व्यक्तं ते श्रोत्रमागतः।<br>
कुले तस्य समुत्पन्नां सुलभां नाम विद्धि माम्।। १२-३२५-१८३ <br>
द्रोणश्च शतशृङ्गश्च वक्रद्धारश्च पर्वतः।<br>
मम सत्रेषु पूर्वेषां चिता मघवता सह।। १२-३२५-१८४ <br>
साहं तस्मिन्कुले जाता भर्तर्यसति मद्विधे।<br>
विनीता मोक्षधर्मेषु चराम्येका मुनिव्रतम्।। १२-३२५-१८५ <br>
नास्मि सत्रप्रतिच्छन्ना न परस्वाभिमानिनी।<br>
न धर्मसंकरकरी स्वधर्मेऽस्मि दृढव्रता।। १२-३२५-१८६ <br>
नास्थिरा स्वप्रतिज्ञायां नासमीक्ष्य प्रवादिनी।<br>
नासमीक्ष्यागता चेह त्वत्सकाशं जनाधिप।। १२-३२५-१८७ <br>
मोक्षे ते भावितां बुद्धिं श्रुत्वाऽहं कुशलैषिणी।<br>
तव मोक्षस्य चाप्यस्य जिज्ञासार्थमिहागता।। १२-३२५-१८८ <br>
न वर्गस्था ब्रवीम्येतत्स्वपक्षपरपक्षयोः।<br>
मुक्तो विमुच्यते यश्च शान्तौ यश्च न शाम्यति।। १२-३२५-१८९ <br>
यथा शून्ये पुराऽगारे भिक्षुरेकां निशां वसेत्।<br>
तथाऽहं त्वच्छरीरेऽस्मिन्निमां वत्स्यामि शर्वरीम्।। १२-३२५-१९० <br>
साऽहं मानप्रदानेन वागातिथ्येन चार्चिता।<br>
सुप्ता सुशरणं प्रीता श्वो गमिष्यामि मैथिल।। १२-३२५-१९१ <br>
भीष्म उवाच।<br>
इत्येतानि स वाक्यानि हेतुमन्त्यर्थवन्ति च।<br>
श्रुत्वा नाधिजगौ राजा किंचिदन्यदतः परं।। १२-३२५-१९२ <br>
।। इति श्रीमन्महाभारते<br>
शान्तिपर्वणि मोक्षधर्मपर्वणि<br>
पञ्चविंशत्यधिकत्रिशततमोऽध्यायः।। ३२५।।<br>
</span>
