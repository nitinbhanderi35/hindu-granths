<span style="font-size: 14pt; line-height: 200%">युधिष्ठिर उवाच।<br>
द्विजातयो व्रतोपेता यदिदं भुञ्जते हविः।<br>
अन्नं ब्राह्मणकामाय कथमेतत्पितामह।।	12-226-1a<br>
<br>
भीष्म उवाच।	<br>
अवेदोक्तव्रतोपेता भुञ्जानाः कार्यकारिणः।<br>
वेदोक्तेषु च भुञ्जाना व्रतलुब्धा युधिष्ठिर।।	12-226-2a<br>
<br>
युधिष्ठिर उवाच।	<br>
यदिदं तप इत्याहुरुपवासं पृथग्जनाः।<br>
एतत्तपो महाराज उताहो किं तपो भवेत्।।	12-226-3a<br>
<br>
भीष्म उवाच।	<br>
मासपक्षोपवासेन मन्यन्ते यत्तपो जनाः।<br>
आत्मतन्त्रोघातस्तु न तपस्तत्सतां मतम्।।	12-226-4a<br>
<br>
त्यागश्च सन्नतिश्चैव शिष्यते तप उत्तमम्।<br>
सदोपवासी स भवेद्ब्रह्मचारी सदा भवेत्।।	12-226-5a<br>
<br>
मुनिश्च स्यात्सदा विप्रो दैवतं च सदा भवेत्।<br>
कुटुम्बिको धर्मपरः सदाऽस्वप्नश्च भारत।।	12-226-6a<br>
<br>
अमांसादी सदा च स्यात्पवित्री च सदा भवेत्।<br>
अमृताशी सदा च स्यान्न च स्याद्विषभोजनः।।	12-226-7a<br>
<br>
विधसाशी सदा च स्यात्सदा चैवातिथिप्रियः।<br>
[श्रद्दधानः सदा च स्याद्देवताद्विजपूजकः]।।	12-226-8a<br>
<br>
युधिष्ठिर उवाच।	<br>
कथं सदोपवासी स्याद्ब्रह्मचारी कथं भवेत्।<br>
विघसाशी कथं च स्यात्सदा चैवातिथिप्रियः।।	12-226-9a<br>
<br>
भीष्म उवाच।	<br>
अन्तरा प्रातराशं च सायमाशं तथैव च।<br>
सदोपवासी स भवेद्यो न भुङ्क्तेऽन्तरा पुनः।।	12-226-10a<br>
<br>
भार्यां गच्छन्ब्रह्मचारी ऋतौ भवति ब्राह्मणः।<br>
ऋतवादी भवेन्नित्यं ज्ञाननित्यश्च यो नरः।।	12-226-11a<br>
<br>
न भक्षयेद्वृथा मांसममांसाशी भवत्यपि।<br>
दाननित्यः पवित्रीस्यादस्वप्नश्च दिवाऽस्वपन्।।	12-226-12a<br>
<br>
भृत्यातिथिषु यो भुङ्क्ते भुक्तवत्सु सदा नरः।<br>
अमृतं केवलं भुङ्क्ते इति विद्धि युधिष्ठिर।।	12-226-13a<br>
<br>
अभुक्तवत्सु भुञ्जानो विषमश्नाति वै द्विजः।<br>
अदत्त्वा योऽतिथिभ्योऽन्नं न भुङ्क्ते सोतिथिप्रियः।<br>
अभुक्त्वा दैवतेभ्यश्च यो न भुङ्क्ते सदैवतम्	12-226-14a<br>
<br>
देवताभ्यः पितृभ्यश्च भृत्येभ्योऽतिथिभिः सह।<br>
अवशिष्टं तु योऽश्नाति तमाहुर्विघसाशिनम्।।	12-226-15a<br>
<br>
तेषां लोका ह्यपर्यन्ताः सदने ब्रह्मणा सह।<br>
उपस्थिताश्चाप्सरोभिः परियान्ति दिवौकसः।।	12-226-16a<br>
<br>
देवताभिश्च ये सार्धं पितृभ्यश्चोपभुञ्जते।<br>
रमन्ते पुत्रपौत्रैश्च तेषां गतिरनुत्तमा।।	12-226-17a<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि<br>
षङ्विशत्यधिकद्विशततमोऽध्यायः।। 226।।	<br>
<br>
</span>
