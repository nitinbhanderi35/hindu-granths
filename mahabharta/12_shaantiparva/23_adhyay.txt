				
<tbody><tr><td>
	<b>वैशंपायन उवाच।</b>	</td><td>	12-23-1x	
</td></tr>
				
<tr><td>
	एवमुक्तस्तु कौन्तेयो गुडाकेशेन भारत।<br>नोवाच किंचित्कौरव्यस्ततो द्वैपायनोऽब्रवीत्।।	</td><td>	12-23-1a<br>12-23-1b	
</td></tr>
<tr><td>
	<b>व्यास उवाच।</b>	</td><td>	12-23-2x	
</td></tr>
				
<tr><td>
	बीभत्सोर्वचनं सौम्य सत्यमेतद्युधिष्ठिर।<br>शास्त्रदृष्टः परो धर्मः स्मृतो गार्हस्थ्य आश्रमः।।	</td><td>	12-23-2a<br>12-23-2b	
</td></tr>
				
<tr><td>
	स्वधर्मं चर धर्मज्ञ यथाशास्त्रं यथाविधि।<br>न हि गार्हस्थ्यमुत्सृज्य तवारण्यं विधीयते।।	</td><td>	12-23-3a<br>12-23-3b	
</td></tr>
				
<tr><td>
	गृहस्थं हि सदा देवाः पितरोऽतिथयस्तथा।<br>भृत्याश्चैवोपजीवन्ति तान्भरस्व महीपते।।	</td><td>	12-23-4a<br>12-23-4b	
</td></tr>
				
<tr><td>
	वयांसि पशवश्चैव भूतानि च जनाधिप।<br>गृहस्थैरेव धार्यन्ते तस्माच्छ्रेष्ठो गृहाश्रमी।।	</td><td>	12-23-5a<br>12-23-5b	
</td></tr>
				
<tr><td>
	सोऽयं चतुर्णामेतेषामाश्रमाणां दुराचरः।<br>तं चराद्य विधिं पार्थ दुश्चरं दुर्बलेन्द्रियैः।।	</td><td>	12-23-6a<br>12-23-6b	
</td></tr>
				
<tr><td>
	वेदज्ञानं च ते कृत्स्नं तपश्चाचरितं महत्।<br>पितृपैतामहं राज्यं धुर्यवद्वोद्दुमर्हसि।।	</td><td>	12-23-7a<br>12-23-7b	
</td></tr>
				
				
<tr><td>
	तपो यज्ञस्तथा विद्या भैक्ष्यमिन्द्रियसंयमः।<br>ध्यानं विद्या समुत्थानं संतोषश्च श्रियं प्रति।<br>तथा ह्येकान्तशीलत्वं तुष्टिर्दानं च शक्तितः।।	</td><td>	12-23-8a<br>12-23-8b<br>12-23-8c	
</td></tr>
				
<tr><td>
	ब्राह्मणानां महाराज चेष्टा संसिद्धिकारिका।<br>क्षत्रियाणां तु वक्ष्यामि तवापि विदितं पुनः।।	</td><td>	12-23-9a<br>12-23-9b	
</td></tr>
				
<tr><td>
	यज्ञो विद्या समुत्थानमसंतोषः श्रियं प्रति।<br>दण्डधारणमुग्रत्वं प्रजानां परिपालनम्।।	</td><td>	12-23-10a<br>12-23-10b	
</td></tr>
				
<tr><td>
	वेदज्ञानं तथा कृत्स्नं तपः सुचरितं तथा।<br>द्रविणोपार्जनं भूरि पात्रे च प्रतिपादनम्।।	</td><td>	12-23-11a<br>12-23-11b	
</td></tr>
				
<tr><td>
	एतानि राज्ञां कर्माणि सुकृतानि विशांपते।<br>इमं लोकममुं चैव साधयन्तीति नः श्रुतम्।।	</td><td>	12-23-12a<br>12-23-12b	
</td></tr>
				
<tr><td>
	एषां ज्यायस्तु कौन्तेय दण्डधारणमुच्यते।<br>बलं हि क्षत्रिये नित्यं बले दण्डः समाहितः।।	</td><td>	12-23-13a<br>12-23-13b	
</td></tr>
				
<tr><td>
	एताश्चेष्टाः क्षत्रियाणां राजन्संसिद्धिकारिकाः।<br>अपि गाथामिमां चापि बृहस्पतिरगायत।।	</td><td>	12-23-14a<br>12-23-14b	
</td></tr>
				
<tr><td>
	भूमिरेतौ निगिरति सर्पो बिलशयानिव।<br>राजानं चाविरोद्धारं ब्राह्मणं चाप्रवासिनम्।।	</td><td>	12-23-15a<br>12-23-15b	
</td></tr>
				
<tr><td>
	सुद्युम्नश्चापि राजर्षिः श्रूयते दण्डधारणात्।<br>प्राप्तवान्परमां सिद्धिं दक्षः प्राचेतसो यथा।।	</td><td>	12-23-16a<br>12-23-16b	
</td></tr>
<tr><td>
	<b>युधिष्ठिर उवाच।</b>	</td><td>	12-23-17x	
</td></tr>
				
<tr><td>
	भगवन्कर्मणा केन सुद्युम्नो वसुधाधिपः।<br>संसिद्धिं परमां प्राप्तः श्रोतुमिच्छामि तं नृपम्।।	</td><td>	12-23-17a<br>12-23-17b	
</td></tr>
<tr><td>
	<b>व्यास उवाच।</b>	</td><td>	12-23-18x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>शङ्खश्च लिखितश्चास्तां भ्रातरौ संशितव्रतौ।।	</td><td>	12-23-18a<br>12-23-18b	
</td></tr>
				
<tr><td>
	तयोरावसथावास्तां रमणीयौ पृथक्पृथक्।<br>नित्यपुष्पफलैर्वृक्षैरुपेतौ बाहुदामनु।।	</td><td>	12-23-19a<br>12-23-19b	
</td></tr>
				
<tr><td>
	ततः कदाचिल्लिखितः शङ्खस्याश्रममागतः।<br>यदृच्छयाऽथ शङ्खोपि निष्क्रान्तोऽभवदाश्रमात्।।	</td><td>	12-23-20a<br>12-23-20b	
</td></tr>
				
<tr><td>
	सोऽभिगम्याश्रमं भ्रातुश्चंक्रमँल्लिखितस्तदा।<br>फलानि शातयामास सम्यक्परिणतान्युत।।	</td><td>	12-23-21a<br>12-23-21b	
</td></tr>
				
<tr><td>
	तान्युपादाय विस्रब्धो भक्षयामास स द्विजः।<br>तस्मिंश्च भक्षयत्येव शङ्खोऽप्याश्रममागतः।।	</td><td>	12-23-22a<br>12-23-22b	
</td></tr>
				
<tr><td>
	भक्षयन्तं तु तं दृष्ट्वा शङ्खो भ्रातरमब्रवीत्।<br>कुतः फलान्यवाप्तानि हेतुना केन खादसि।।	</td><td>	12-23-23a<br>12-23-23b	
</td></tr>
				
<tr><td>
	सोऽब्रवीद्धातरं ज्येष्ठमुपसृत्याभिवाद्य च।<br>इत एव गृहीतानि मयेति प्रहसन्निव।।	</td><td>	12-23-24a<br>12-23-24b	
</td></tr>
				
<tr><td>
	तमब्रतीत्तथा शङ्खस्तीव्ररोषसमन्वितः।<br>स्तेयं त्वया कृतमिदं फलान्याददता स्वयम्।।	</td><td>	12-23-25a<br>12-23-25b	
</td></tr>
				
<tr><td>
	गच्छ राजानमासाद्य स्वकर्म कथयस्व वै।<br>अदत्तादानमेवं हि कृतं पार्थिवसत्तम।।	</td><td>	12-23-26a<br>12-23-26b	
</td></tr>
				
<tr><td>
	स्तेनं मां त्वं विदित्वा च स्वधर्ममनुपालय।<br>शीघ्रं धारय चोरस्य मम दण्डं नराधिप।।	</td><td>	12-23-27a<br>12-23-27b	
</td></tr>
				
<tr><td>
	इत्युक्तस्तस्य वचनात्सुद्युम्न स नराधिपम्।<br>अभ्यगच्छन्महाबाहो लिखितः संशितव्रतः।।	</td><td>	12-23-28a<br>12-23-28b	
</td></tr>
				
<tr><td>
	सुद्युम्नस्त्वन्तपालेभ्यः श्रुत्वा लिखितमागतम्।<br>अभ्यगच्छत्सहामात्यः पद्भ्यामेव जनेश्वरः।।	</td><td>	12-23-29a<br>12-23-29b	
</td></tr>
				
<tr><td>
	तमब्रवीत्समागम्य स राजा धर्मवित्तमम्।<br>किमागमनमाचक्ष्व भगवन्कृतमेव तत्।।	</td><td>	12-23-30a<br>12-23-30b	
</td></tr>
				
<tr><td>
	एवमुक्तः स विप्रर्षिः सुद्युम्नमिदमब्रवीत्।<br>प्रतिश्रुत्य करिष्येति श्रुत्वा तत्कर्तुमर्हसि।।	</td><td>	12-23-31a<br>12-23-31b	
</td></tr>
				
<tr><td>
	अनिसृष्टानि गुरुणा फलानि मनुजर्षभ।<br>भक्षितानि महाराज तत्र मां शाधि माचिरम्।।	</td><td>	12-23-32a<br>12-23-32b	
</td></tr>
<tr><td>
	<b>सुद्युम्न उवाच।</b>	</td><td>	12-23-33x	
</td></tr>
				
<tr><td>
	प्रमाणं चेन्मतो राजा भवतो दण्डधारणे।<br>अनुज्ञायामपि तथा हेतुः स्याद्ब्राह्मणर्षभ।।	</td><td>	12-23-33a<br>12-23-33b	
</td></tr>
				
<tr><td>
	स भवानभ्यनुज्ञातः शुचिकर्मा महाव्रतः।<br>ब्रूहि कामानतोऽन्यांस्त्वं करिष्यामि हि ते वचः।।	</td><td>	12-23-34a<br>12-23-34b	
</td></tr>
<tr><td>
	<b>व्यास उवाच।</b>	</td><td>	12-23-35x	
</td></tr>
				
<tr><td>
	संछन्द्यमानो ब्रह्मर्षिः पार्थिवेन महात्मना।<br>नान्यं स वरयामास तस्माद्दण्डादृते वरम्।।	</td><td>	12-23-35a<br>12-23-35b	
</td></tr>
				
<tr><td>
	ततः स पृथिवीपालो लिखितस्य महात्मनः।<br>करौ प्रच्छेदयामास धृतदण्डो जगाम सः।।	</td><td>	12-23-36a<br>12-23-36b	
</td></tr>
				
<tr><td>
	स गत्वा भ्रातरं शङ्खमार्तरूपोऽब्रवीदिदम्।<br>धृतदण्डस्य दुर्बुद्धेर्भवांस्तत्क्षन्तुमर्हति।।	</td><td>	12-23-37a<br>12-23-37b	
</td></tr>
<tr><td>
	<b>शङ्ख उवाच।</b>	</td><td>	12-23-38x	
</td></tr>
				
				
<tr><td>
	न कुप्ये तव धर्मज्ञ न त्वं दूषयसे मम।<br>`सुनिर्मलं कुलं ब्रह्मन्नस्मिञ्जगति विश्रुतम्।'<br>धर्मस्तु ते व्यतिक्रान्तस्ततस्ते निष्कृतिः कृता।।	</td><td>	12-23-38a<br>12-23-38b<br>12-23-38c	
</td></tr>
				
<tr><td>
	त्वं गत्वा बाहुदां शीघ्रं तर्पयस्व यथाविधि।<br>देवानृषीन्पितृंश्चैव मा चाधर्मे मनः कृथाः।।	</td><td>	12-23-39a<br>12-23-39b	
</td></tr>
				
<tr><td>
	`ब्रह्महत्यां सुरापानं स्तेयं गुर्वङ्गनागमम्।'<br>महान्ति पातकान्याहुः संयोगं चैव तैः सह।।	</td><td>	12-23-40a<br>12-23-40b	
</td></tr>
				
<tr><td>
	न स्तेयसदृशं ब्रह्मन्महापातकमस्ति हि।<br>जगत्यस्मिन्महाभाग ब्रह्महत्यासमं हि तत्।।	</td><td>	12-23-41a<br>12-23-41b	
</td></tr>
				
<tr><td>
	सर्वपातकिनां ब्रह्मन्दण्डः शारीर उच्यते।<br>तस्करस्य विशेषेण नान्यो दण्डो विधीयते।।	</td><td>	12-23-42a<br>12-23-42b	
</td></tr>
				
<tr><td>
	ब्राह्मणः क्षत्रियो वाऽपि वैश्यः शूद्रोऽथवा द्विज।<br>सर्वे कामकृते पापे हन्तव्या न विचारणा।।	</td><td>	12-23-43a<br>12-23-43b	
</td></tr>
				
<tr><td>
	राजभिर्धृतदण्डा वै कृत्वा पापानि मानवाः।<br>निर्मलाः स्वर्गमायान्ति सन्तः सुकृतिनो यथा।।	</td><td>	12-23-44a<br>12-23-44b	
</td></tr>
<tr><td>
	उद्धृतं नः कुलं ब्रह्मन्नाज्ञादण्डे धृते त्वयि।।'	</td><td>	12-23-45a	
</td></tr>
				
<tr><td>
	तस्य तद्वचनं श्रुत्वा शङ्खस्य लिखितस्तदा।<br>अवगाह्यापगां पुण्यामुदकार्थं प्रचक्रमे।।	</td><td>	12-23-46a<br>12-23-46b	
</td></tr>
				
<tr><td>
	प्रादुरास्तां ततस्तस्य करौ जलजसन्निभौ।<br>ततः स विस्मितो भ्रातुर्दर्शयामास तौ करौ।।	</td><td>	12-23-47a<br>12-23-47b	
</td></tr>
				
<tr><td>
	ततस्तमब्रवीच्छङ्खस्तपसेदं कृतं मया।<br>मा च तेऽव विशङ्का भूद्दैवमत्र विधीयते।।	</td><td>	12-23-48a<br>12-23-48b	
</td></tr>
<tr><td>
	<b>लिखित उवाच।</b>	</td><td>	12-23-49x	
</td></tr>
				
<tr><td>
	किंतु नाहं त्वया पूतः पूर्वमेव महाद्युते।<br>यस्य ते तपसो वीर्यमीदृशं द्विजसत्तम।।	</td><td>	12-23-49a<br>12-23-49b	
</td></tr>
<tr><td>
	<b>शङ्ख उवाच।</b>	</td><td>	12-23-50x	
</td></tr>
				
<tr><td>
	एवमेतन्मया कार्यं नाहं दण्डधरस्तव।<br>स च पूतो नरपतिस्त्वं चापि पितृभिः सह।।	</td><td>	12-23-50a<br>12-23-50b	
</td></tr>
<tr><td>
	<b>व्यास उवाच।</b>	</td><td>	12-23-51x	
</td></tr>
				
<tr><td>
	स राजा पाण्डवश्रेष्ठ श्रेयान्वै तेन कर्मणा।<br>प्राप्तवान्परमां सिद्धिं दक्षः प्राचेतसो यथा।।	</td><td>	12-23-51a<br>12-23-51b	
</td></tr>
				
<tr><td>
	एष धर्मः क्षत्रियाणां प्रजानां परिपालनम्।<br>उत्पथेभ्यो महाराज मा स्म शोके मनः कृथाः।।	</td><td>	12-23-52a<br>12-23-52b	
</td></tr>
				
<tr><td>
	भ्रातुरस्य हितं वाक्यं शृणु धर्मज्ञसत्तम।<br>दण्ड एव हि राजेन्द्र क्षत्रधर्मो न मुण्डनम्।।	</td><td>	12-23-53a<br>12-23-53b	
</td></tr>
<tr><td>
	।। इति श्रीमन्महाभारते शान्तिपर्वणि<br> राजधर्मपर्वणि त्रयोविंशोऽध्यायः।।	</td><td>		
</td></tr></tbody>