<span style="font-size: 14pt; line-height: 170%"><br>
कालकवृक्षीयोपाख्यानम्<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;१२.८३   12.82<br>
<br>
<br>
भीष्म उवाच॥<br>
<br>
एषा प्रथमतो वृत्तिर्द्वितीयां शृणु भारत |<br>
यः कश्चिज्जनयेदर्थं राज्ञा रक्ष्यः स मानवः ॥१॥<br>
<br>
ह्रियमाणममात्येन भृतो वा यदि वाभृतः |<br>
यो राजकोशं नश्यन्तमाचक्षीत युधिष्ठिर ॥२॥<br>
<br>
श्रोतव्यं तस्य च रहो रक्ष्यश्चामात्यतो भवेत् |<br>
अमात्या ह्युपहन्तारं भूयिष्ठं घ्नन्ति भारत ॥३॥<br>
<br>
राजकोशस्य गोप्तारं राजकोशविलोपकाः |<br>
समेत्य सर्वे बाधन्ते स विनश्यत्यरक्षितः ॥४॥<br>
<br>
अत्राप्युदाहरन्तीममितिहासं पुरातनम् |<br>
मुनिः कालकवृक्षीयः कौसल्यं यदुवाच ह ॥५॥<br>
<br>
कोसलानामाधिपत्यं सम्प्राप्ते क्षेमदर्शिनि |<br>
मुनिः कालकवृक्षीय आजगामेति नः श्रुतम् ॥६॥<br>
<br>
स काकं पञ्जरे बद्ध्वा विषयं क्षेमदर्शिनः |<br>
पूर्वं पर्यचरद्युक्तः प्रवृत्त्यर्थी पुनः पुनः ॥७॥<br>
<br>
अधीये वायसीं विद्यां शंसन्ति मम वायसाः |<br>
अनागतमतीतं च यच्च सम्प्रति वर्तते ॥८॥<br>
<br>
इति राष्ट्रे परिपतन्बहुशः पुरुषैः सह |<br>
सर्वेषां राजयुक्तानां दुष्कृतं परिपृष्टवान् ॥९॥<br>
<br>
स बुद्ध्वा तस्य राष्ट्रस्य व्यवसायं हि सर्वशः |<br>
राजयुक्तापचारांश्च सर्वान्बुद्ध्वा ततस्ततः ॥१०॥<br>
<br>
तमेव काकमादाय राजानं द्रष्टुमागमत् |<br>
सर्वज्ञोऽस्मीति वचनं ब्रुवाणः संशितव्रतः ॥११॥<br>
<br>
स स्म कौसल्यमागम्य राजामात्यमलङ्कृतम् |<br>
प्राह काकस्य वचनादमुत्रेदं त्वया कृतम् ॥१२॥<br>
<br>
असौ चासौ च जानीते राजकोशस्त्वया हृतः |<br>
एवमाख्याति काकोऽयं तच्छीघ्रमनुगम्यताम् ॥१३॥<br>
<br>
तथान्यानपि स प्राह राजकोशहरान्सदा |<br>
न चास्य वचनं किञ्चिदकृतं श्रूयते क्वचित् ॥१४॥<br>
<br>
तेन विप्रकृताः सर्वे राजयुक्ताः कुरूद्वह |<br>
तमतिक्रम्य सुप्तस्य निशि काकमपोथयन् ॥१५॥<br>
<br>
वायसं तु विनिर्भिन्नं दृष्ट्वा बाणेन पञ्जरे |<br>
पूर्वाह्णे ब्राह्मणो वाक्यं क्षेमदर्शिनमब्रवीत् ॥१६॥<br>
<br>
राजंस्त्वामभयं याचे प्रभुं प्राणधनेश्वरम् |<br>
अनुज्ञातस्त्वया ब्रूयां वचनं त्वत्पुरो हितम् ॥१७॥<br>
<br>
मित्रार्थमभिसन्तप्तो भक्त्या सर्वात्मना गतः |<br>
अयं तवार्थं हरते यो ब्रूयादक्षमान्वितः ॥१८॥<br>
<br>
सम्बुबोधयिषुर्मित्रं सदश्वमिव सारथिः |<br>
अतिमन्युप्रसक्तो हि प्रसज्य हितकारणम् ॥१९॥<br>
<br>
तथाविधस्य सुहृदः क्षन्तव्यं संविजानता |<br>
ऐश्वर्यमिच्छता नित्यं पुरुषेण बुभूषता ॥२०॥<br>
<br>
तं राजा प्रत्युवाचेदं यन्मा किञ्चिद्भवान्वदेत् |<br>
कस्मादहं न क्षमेयमाकाङ्क्षन्नात्मनो हितम् ॥२१॥<br>
<br>
ब्राह्मण प्रतिजानीहि प्रब्रूहि यदि चेच्छसि |<br>
करिष्यामि हि ते वाक्यं यद्यन्मां विप्र वक्ष्यसि ॥२२॥<br>
<br>
मुनिरुवाच॥<br>
<br>
ज्ञात्वा नयानपायांश्च भृत्यतस्ते भयानि च |<br>
भक्त्या वृत्तिं समाख्यातुं भवतोऽन्तिकमागमम् ॥२३॥<br>
<br>
प्रागेवोक्तश्च दोषोऽयमाचार्यैर्नृपसेविनाम् |<br>
अगतीकगतिर्ह्येषा या राज्ञा सह जीविका ॥२४॥<br>
<br>
आशीविषैश्च तस्याहुः सङ्गतं यस्य राजभिः |<br>
बहुमित्राश्च राजानो बह्वमित्रास्तथैव च ॥२५॥<br>
<br>
तेभ्यः सर्वेभ्य एवाहुर्भयं राजोपसेविनाम् |<br>
अथैषामेकतो राजन्मुहूर्तादेव भीर्भवेत् ॥२६॥<br>
<br>
नैकान्तेनाप्रमादो हि कर्तुं शक्यो महीपतौ |<br>
न तु प्रमादः कर्तव्यः कथञ्चिद्भूतिमिच्छता ॥२७॥<br>
<br>
प्रमादाद्धि स्खलेद्राजा स्खलिते नास्ति जीवितम् |<br>
अग्निं दीप्तमिवासीदेद्राजानमुपशिक्षितः ॥२८॥<br>
<br>
आशीविषमिव क्रुद्धं प्रभुं प्राणधनेश्वरम् |<br>
यत्नेनोपचरेन्नित्यं नाहमस्मीति मानवः ॥२९॥<br>
<br>
दुर्व्याहृताच्छङ्कमानो दुष्कृताद्दुरधिष्ठितात् |<br>
दुरासिताद्दुर्व्रजितादिङ्गितादङ्गचेष्टितात् ॥३०॥<br>
<br>
देवतेव हि सर्वार्थान्कुर्याद्राजा प्रसादितः |<br>
वैश्वानर इव क्रुद्धः समूलमपि निर्दहेत् ॥३१॥<br>
<br>
इति राजन्मयः प्राह वर्तते च तथैव तत् ॥३१॥<br>
<br>
अथ भूयांसमेवार्थं करिष्यामि पुनः पुनः |<br>
ददात्यस्मद्विधोऽमात्यो बुद्धिसाहाय्यमापदि ॥३२॥<br>
<br>
वायसश्चैव मे राजन्नन्तकायाभिसंहितः |<br>
न च मेऽत्र भवान्गर्ह्यो न च येषां भवान्प्रियः ॥३३॥<br>
<br>
हिताहितांस्तु बुध्येथा मा परोक्षमतिर्भव ॥३३॥<br>
<br>
ये त्वादानपरा एव वसन्ति भवतो गृहे |<br>
अभूतिकामा भूतानां तादृशैर्मेऽभिसंहितम् ॥३४॥<br>
<br>
ये वा भवद्विनाशेन राज्यमिच्छन्त्यनन्तरम् |<br>
अन्तरैरभिसन्धाय राजन्सिध्यन्ति नान्यथा ॥३५॥<br>
<br>
तेषामहं भयाद्राजन्गमिष्याम्यन्यमाश्रमम् |<br>
तैर्हि मे सन्धितो बाणः काके निपतितः प्रभो ॥३६॥<br>
<br>
छद्मना मम काकश्च गमितो यमसादनम् |<br>
दृष्टं ह्येतन्मया राजंस्तपोदीर्घेण चक्षुषा ॥३७॥<br>
<br>
बहुनक्रझषग्राहां तिमिङ्गिलगणायुताम् |<br>
काकेन बडिशेनेमामतार्षं त्वामहं नदीम् ॥३८॥<br>
<br>
स्थाण्वश्मकण्टकवतीं व्याघ्रसिंहगजाकुलाम् |<br>
दुरासदां दुष्प्रवेशां गुहां हैमवतीमिव ॥३९॥<br>
<br>
अग्निना तामसं दुर्गं नौभिराप्यं च गम्यते |<br>
राजदुर्गावतरणे नोपायं पण्डिता विदुः ॥४०॥<br>
<br>
गहनं भवतो राज्यमन्धकारतमोवृतम् |<br>
नेह विश्वसितुं शक्यं भवतापि कुतो मया ॥४१॥<br>
<br>
अतो नायं शुभो वासस्तुल्ये सदसती इह |<br>
वधो ह्येवात्र सुकृते दुष्कृते न च संशयः ॥४२॥<br>
<br>
न्यायतो दुष्कृते घातः सुकृते स्यात्कथं वधः |<br>
नेह युक्तं चिरं स्थातुं जवेनातो व्रजेद्बुधः ॥४३॥<br>
<br>
सीता नाम नदी राजन्प्लवो यस्यां निमज्जति |<br>
तथोपमामिमां मन्ये वागुरां सर्वघातिनीम् ॥४४॥<br>
<br>
मधुप्रपातो हि भवान्भोजनं विषसंयुतम् |<br>
असतामिव ते भावो वर्तते न सतामिव ॥४५॥<br>
<br>
आशीविषैः परिवृतः कूपस्त्वमिव पार्थिव ॥४५॥<br>
<br>
दुर्गतीर्था बृहत्कूला करीरीवेत्रसंयुता |<br>
नदी मधुरपानीया यथा राजंस्तथा भवान् ॥४६॥<br>
<br>
श्वगृध्रगोमायुयुतो राजहंससमो ह्यसि ॥४६॥<br>
<br>
यथाश्रित्य महावृक्षं कक्षः संवर्धते महान् |<br>
ततस्तं संवृणोत्येव तमतीत्य च वर्धते ॥४७॥<br>
<br>
तेनैवोपेन्धनो नूनं दावो दहति दारुणः |<br>
तथोपमा ह्यमात्यास्ते राजंस्तान्परिशोधय ॥४८॥<br>
<br>
भवतैव कृता राजन्भवता परिपालिताः |<br>
भवन्तं पर्यवज्ञाय जिघांसन्ति भवत्प्रियम् ॥४९॥<br>
<br>
उषितं शङ्कमानेन प्रमादं परिरक्षता |<br>
अन्तःसर्प इवागारे वीरपत्न्या इवालये ॥५०॥<br>
<br>
शीलं जिज्ञासमानेन राज्ञश्च सहजीविना ॥५०॥<br>
<br>
कच्चिज्जितेन्द्रियो राजा कच्चिदभ्यन्तरा जिताः |<br>
कच्चिदेषां प्रियो राजा कच्चिद्राज्ञः प्रियाः प्रजाः ॥५१॥<br>
<br>
जिज्ञासुरिह सम्प्राप्तस्तवाहं राजसत्तम |<br>
तस्य मे रोचसे राजन्क्षुधितस्येव भोजनम् ॥५२॥<br>
<br>
अमात्या मे न रोचन्ते वितृष्णस्य यथोदकम् |<br>
भवतोऽर्थकृदित्येव मयि दोषो हि तैः कृतः ॥५३॥<br>
<br>
विद्यते कारणं नान्यदिति मे नात्र संशयः ॥५३॥<br>
<br>
न हि तेषामहं द्रुग्धस्तत्तेषां दोषवद्गतम् |<br>
अरेर्हि दुर्हताद्भेयं भग्नपृष्ठादिवोरगात् ॥५४॥<br>
<br>
राजोवाच॥<br>
<br>
भूयसा परिबर्हेण सत्कारेण च भूयसा |<br>
पूजितो ब्राह्मणश्रेष्ठ भूयो वस गृहे मम ॥५५॥<br>
<br>
ये त्वां ब्राह्मण नेच्छन्ति न ते वत्स्यन्ति मे गृहे |<br>
भवतैव हि तज्ज्ञेयं यदिदानीमनन्तरम् ॥५६॥<br>
<br>
यथा स्याद्दुष्कृतो दण्डो यथा च सुकृतं कृतम् |<br>
तथा समीक्ष्य भगवञ्श्रेयसे विनियुङ्क्ष्व माम् ॥५७॥<br>
<br>
मुनिरुवाच॥<br>
<br>
अदर्शयन्निमं दोषमेकैकं दुर्बलं कुरु |<br>
ततः कारणमाज्ञाय पुरुषं पुरुषं जहि ॥५८॥<br>
<br>
एकदोषा हि बहवो मृद्नीयुरपि कण्टकान् |<br>
मन्त्रभेदभयाद्राजंस्तस्मादेतद्ब्रवीमि ते ॥५९॥<br>
<br>
वयं तु ब्राह्मणा नाम मृदुदण्डाः कृपालवः |<br>
स्वस्ति चेच्छामि भवतः परेषां च यथात्मनः ॥६०॥<br>
<br>
राजन्नात्मानमाचक्षे सम्बन्धी भवतो ह्यहम् |<br>
मुनिः कालकवृक्षीय इत्येवमभिसञ्ज्ञितः ॥६१॥<br>
<br>
पितुः सखा च भवतः संमतः सत्यसङ्गरः |<br>
व्यापन्ने भवतो राज्ये राजन्पितरि संस्थिते ॥६२॥<br>
<br>
सर्वकामान्परित्यज्य तपस्तप्तं तदा मया |<br>
स्नेहात्त्वां प्रब्रवीम्येतन्मा भूयो विभ्रमेदिति ॥६३॥<br>
<br>
उभे दृष्ट्वा दुःखसुखे राज्यं प्राप्य यदृच्छया |<br>
राज्येनामात्यसंस्थेन कथं राजन्प्रमाद्यसि ॥६४॥<br>
<br>
भीष्म उवाच॥<br>
<br>
ततो राजकुले नान्दी सञ्जज्ञे भूयसी पुनः |<br>
पुरोहितकुले चैव सम्प्राप्ते ब्राह्मणर्षभे ॥६५॥<br>
<br>
एकच्छत्रां महीं कृत्वा कौसल्याय यशस्विने |<br>
मुनिः कालकवृक्षीय ईजे क्रतुभिरुत्तमैः ॥६६॥<br>
<br>
हितं तद्वचनं श्रुत्वा कौसल्योऽन्वशिषन्महीम् |<br>
तथा च कृतवान्राजा यथोक्तं तेन भारत ॥६७॥ 12.82.70<br>
<br>
</span>
