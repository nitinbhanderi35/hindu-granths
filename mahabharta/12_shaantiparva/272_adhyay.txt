				
<tbody><tr><td>
	<b>युधिष्ठिर उवाच।</b>	</td><td>	12-272-1x	
</td></tr>
				
<tr><td>
	कथं कार्यं परीक्षेत शीघ्रं वाऽथ चिरेण वा।<br>सर्वथा कार्यदुर्गेऽस्मिन्भवान्नः परमो गुरुः।।	</td><td>	12-272-1a<br>12-272-1b	
</td></tr>
<tr><td>
	<b>भीष्म उवाच।</b>	</td><td>	12-272-2x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>चिरकारेस्तु यत्पूर्वं वृत्तमाङ्गिरसां कुले।।	</td><td>	12-272-2a<br>12-272-2b	
</td></tr>
				
				
<tr><td>
	`गौतमस्य सुता ह्यासन्वीयांश्चिरकारिकः।'<br>चिरकारिक भद्रं ते भद्रं ते चिरकारिक।<br>चिरकारी हि मेधावी नापराध्यति कर्मसु।।	</td><td>	12-272-3a<br>12-272-3b<br>12-272-3c	
</td></tr>
				
<tr><td>
	चिरकारी महाप्राज्ञो गौतमस्याभवत्सुतः।<br>चिरेण सर्वकार्याणि विमृश्यार्थान्प्रपद्यते।।	</td><td>	12-272-4a<br>12-272-4b	
</td></tr>
				
<tr><td>
	चिरं स चिन्तयत्यर्थांश्चिरं जाग्रच्चिरं स्वपन्।<br>चिरं कार्याभिषत्तिं च चिरकारी तथोच्यते।।	</td><td>	12-272-5a<br>12-272-5b	
</td></tr>
				
<tr><td>
	अलसग्रहणं प्राप्तो दुर्मेधावीति चोच्यते।<br>बुद्धिलाघवयुक्तेन जनेनादीर्घदर्शिना।।	</td><td>	12-272-6a<br>12-272-6b	
</td></tr>
				
<tr><td>
	व्यभिचारे तु कस्मिंश्चिद्व्यतिक्रम्यापरान्सुतान्।<br>पित्रोक्तः कुपितेनाथ जहीमां जननीमिति।।	</td><td>	12-272-7a<br>12-272-7b	
</td></tr>
				
<tr><td>
	इत्युक्त्वा स तदा विप्रो गौतमो जपतां वरः।<br>अविमृश्य महाभागो वनमेव जगाम सः।।	</td><td>	12-272-8a<br>12-272-8b	
</td></tr>
				
<tr><td>
	स तथेति चिरेणोक्त्वा स्वभावाच्चिरकारिकः।<br>विमृश्य चिरकारित्वाच्चिन्तयामास वै चिरम्।।	</td><td>	12-272-9a<br>12-272-9b	
</td></tr>
				
<tr><td>
	पितुराज्ञां कथं कुर्यां न हन्यां मातरं कथम्।<br>कथं धर्मच्छले नास्मिन्निमज्जेयमसाधुवत्।।	</td><td>	12-272-10a<br>12-272-10b	
</td></tr>
				
<tr><td>
	पितुराज्ञा परो धर्मः स्वधर्मो मातृरक्षणम्।<br>अस्वतन्त्रं च पुत्रत्वं किंतु मां नानुपीडयेत्।।	</td><td>	12-272-11a<br>12-272-11b	
</td></tr>
				
<tr><td>
	स्त्रियं हत्वा मातरं च को हि जातु सुखी भवेत्।<br>पितरं चाप्यवज्ञाय कः प्रतिष्ठामवाप्नुयात्।।	</td><td>	12-272-12a<br>12-272-12b	
</td></tr>
				
<tr><td>
	अनवज्ञा पितुर्युक्ता स्वधर्मो मातृरक्षणम्।<br>युक्तक्षमावुभावेतौ नातिवर्तेतमां कथम्।।	</td><td>	12-272-13a<br>12-272-13b	
</td></tr>
				
<tr><td>
	पिता ह्यात्मानमाधत्ते जायायां जायतामिति।<br>शीलचारित्रगोत्रस्य धारणार्थं कुलस्य च।।	</td><td>	12-272-14a<br>12-272-14b	
</td></tr>
				
<tr><td>
	सोऽहं मात्रा स्वयं पित्रा पुत्रत्वे प्रकृतः पुनः।<br>विज्ञानं मे कथं न स्याद्द्वौ बुद्ध्ये चात्मसंभवम्।।	</td><td>	12-272-15a<br>12-272-15b	
</td></tr>
				
<tr><td>
	जातकर्मणि यत्प्राह पिता यच्चोपकर्मणि।<br>पर्याप्तः स दृढीकारः पितुर्गौरवनिश्चये।।	</td><td>	12-272-16a<br>12-272-16b	
</td></tr>
				
<tr><td>
	गुरुरग्र्यः परो धर्मः पोषणाध्यापनान्वितः।<br>पिता यदाह धर्मः स वेदेष्वपि सुनिश्चितः।।	</td><td>	12-272-17a<br>12-272-17b	
</td></tr>
				
<tr><td>
	प्रीतिमात्रं पितुः पुत्रः सर्वं पुत्रस्य वै पिता।<br>शरीरादीनि देयानि पिता त्वेकः प्रयच्छति।।	</td><td>	12-272-18a<br>12-272-18b	
</td></tr>
				
<tr><td>
	तस्मात्पितुर्वचः कार्यं न विचार्यं कदाचन।<br>पातकान्यपि पूयन्ते पितुःर शासनकारिणः।।	</td><td>	12-272-19a<br>12-272-19b	
</td></tr>
				
<tr><td>
	भाग्यभोगे प्रसवने सर्वलोकनिदर्शने।<br>धात्र्याश्चैव समायोगे सीमन्तोन्नयने तथा।।	</td><td>	12-272-20a<br>12-272-20b	
</td></tr>
				
<tr><td>
	पिता धर्मः पिता स्वर्गः पिता हि परमं तपः।<br>पितरि प्रीतिमापन्ने सर्वाः प्रीणन्ति देवताः।।	</td><td>	12-272-21a<br>12-272-21b	
</td></tr>
				
<tr><td>
	आशिषस्ता भजन्त्यनं पुरुषं प्राह यत्पिता।<br>निष्कृतिः सर्वपापानां पिता यच्चाभिनन्दति।।	</td><td>	12-272-22a<br>12-272-22b	
</td></tr>
				
<tr><td>
	मुच्यते बन्धनात्पुरुषं फलं वृक्षान्प्रमुच्यते।<br>क्लिश्यन्नपि सुतस्नेहैः पिता पुत्रं न मुञ्चति।।	</td><td>	12-272-23a<br>12-272-23b	
</td></tr>
				
<tr><td>
	एतद्विचिन्तितं तावत्पुत्रस्य पितृगौरवम्।<br>पिता नाल्पतरं स्थानं चिन्तयिष्यामि मातरम्।।	</td><td>	12-272-24a<br>12-272-24b	
</td></tr>
				
<tr><td>
	यो ह्ययं मयि संघातो मर्त्यत्वे पाञ्चभौतिकः।<br>अस्य मे जननी हेतुः पावकस्य यथाऽरणिः।।	</td><td>	12-272-25a<br>12-272-25b	
</td></tr>
				
<tr><td>
	माता देहारणिः पुंसां सर्वस्यार्तस्य निर्वृतिः।<br>मातृलाभे सनाथत्वमनाथत्वं विपर्यये।।	</td><td>	12-272-26a<br>12-272-26b	
</td></tr>
				
<tr><td>
	न च शोचति नाप्येनं स्थाविर्यमपकर्षति।<br>श्रिया हीनोऽपि यो गेहमम्बेति प्रतिपद्यते।।	</td><td>	12-272-27a<br>12-272-27b	
</td></tr>
				
<tr><td>
	पुत्रपौत्रोपपन्नोपि जननीं यः समाश्रितः।<br>अपि वर्षशतस्यान्ते स द्विहायनवच्चरेत्।।	</td><td>	12-272-28a<br>12-272-28b	
</td></tr>
				
<tr><td>
	समर्थं वाऽसमर्थं वा कृशं वाप्यकृशं तथा।<br>रक्षत्येव सुतं माता नान्यः पोष्टा विधानतः।।	</td><td>	12-272-29a<br>12-272-29b	
</td></tr>
				
<tr><td>
	तदा स वृद्धो भवति तदा भवति दुःखितः।<br>तदा शून्यं जगत्तस्य यदा मात्रा वियुज्यते।।	</td><td>	12-272-30a<br>12-272-30b	
</td></tr>
				
<tr><td>
	नास्ति मातृसमा च्छाया नास्ति मातृसमा गतिः।<br>नास्ति मातृसमं त्राणं नास्ति मातृसमा प्रिया।।	</td><td>	12-272-31a<br>12-272-31b	
</td></tr>
				
<tr><td>
	कुक्षौ संधारणाद्धात्री जननाज्जननी स्मृता।<br>अङ्गानां वर्धनादम्बा वीरसूत्वेन वीरसूः।।	</td><td>	12-272-32a<br>12-272-32b	
</td></tr>
				
<tr><td>
	शिशोः शुश्रूषणाच्छुश्रूर्माता देहमनन्तरम्।<br>चेतनावान्स को हन्याद्यस्य नासुषिरं शिरः।।	</td><td>	12-272-33a<br>12-272-33b	
</td></tr>
				
<tr><td>
	दंपत्योः प्राणसंश्लेषे योऽभिसन्धिः कृतः किल।<br>तं माता च पिता चेति भूतार्थो मातरि स्थितः।।	</td><td>	12-272-34a<br>12-272-34b	
</td></tr>
				
<tr><td>
	माता जानाति यद्गोत्रं माता जानाति यस्य सः।<br>मातुर्भरणमात्रेण प्रीतिः स्नेहः पितुः प्रजाः।।	</td><td>	12-272-35a<br>12-272-35b	
</td></tr>
				
<tr><td>
	पाणिबन्धं स्वयं कृत्वा सहधर्ममुपेत्य च।<br>यदा यास्यन्ति पुरुषाः स्त्रियो नार्हन्ति याप्यतां।।	</td><td>	12-272-36a<br>12-272-36b	
</td></tr>
				
<tr><td>
	भरणाद्धि स्त्रियो भर्ता पालनाद्धि पतिस्तथा।<br>गुणस्यास्य निवृत्तौ तु न भर्ता न पुनः पतिः।।	</td><td>	12-272-37a<br>12-272-37b	
</td></tr>
				
<tr><td>
	एवं स्त्री नापराघ्नोति नर एवापराध्यति।<br>व्युच्चरंश्च महादोषं नर एवापराध्यति।।	</td><td>	12-272-38a<br>12-272-38b	
</td></tr>
				
<tr><td>
	स्त्रिया हि परमो भर्ता दैवतं परमं स्मृतम्।<br>तस्मात्मना तु सदृशमात्मानं परमं ददौ।।	</td><td>	12-272-39a<br>12-272-39b	
</td></tr>
				
<tr><td>
	नापराधोऽस्ति नारीणां नर एवापराध्यति।<br>सर्वकार्यापराध्यत्वान्नापराध्यन्ति चाङ्गनाः।।	</td><td>	12-272-40a<br>12-272-40b	
</td></tr>
				
<tr><td>
	यश्चनोक्तोऽथ निर्देशः स्त्रिया मैथुनवृद्धये।<br>तस्य स्मारयतो व्यक्तमधर्मो नास्ति संशयः।।	</td><td>	12-272-41a<br>12-272-41b	
</td></tr>
				
<tr><td>
	एवं नारीं मातरं च गौरवे चाधिके स्थिताम्।<br>अवध्यां तु विजानीयुः पशवोऽप्यविचक्षणाः।।	</td><td>	12-272-42a<br>12-272-42b	
</td></tr>
				
<tr><td>
	देवतानां समावायमेकस्थं पितरं विदुः।<br>मर्त्यानां देवतानां च स्नेहादभ्येति मातरम्।।	</td><td>	12-272-43a<br>12-272-43b	
</td></tr>
				
<tr><td>
	एवं विमृशतस्तस्य विरकारितया बहु।<br>दीर्घः कालो व्यतिक्रान्तस्ततोस्याभ्यागमत्पिता।।	</td><td>	12-272-44a<br>12-272-44b	
</td></tr>
				
<tr><td>
	मेधातिथिर्महाप्राज्ञो गौतमस्तपसि स्थितः।<br>विमृश्य तेन कालेन पत्न्याः संस्थाव्यतिक्रमम्।।	</td><td>	12-272-45a<br>12-272-45b	
</td></tr>
				
<tr><td>
	सोऽब्रवीद्भृशसंतप्तो दुःखेनाश्रूणि वर्तयन्।<br>श्रुतधैर्यप्रसादेन पश्चात्तापमुपागतः।।	</td><td>	12-272-46a<br>12-272-46b	
</td></tr>
				
<tr><td>
	आश्रमं मम संप्राप्तस्त्रिलोकेशः पुरंदरः।<br>अतिथिव्रतमास्थाय ब्राह्मण्यं रूपमास्थितः।।	</td><td>	12-272-47a<br>12-272-47b	
</td></tr>
				
<tr><td>
	स मया सान्त्वितो वाग्भिः स्वागतेनाभिषूजितः।<br>अर्ध्यं पाद्यं यथान्यायं मया च प्रतिपादितः।।	</td><td>	12-272-48a<br>12-272-48b	
</td></tr>
				
<tr><td>
	परवानस्मि चेत्युक्तः प्रणयिष्यति तेन च।<br>अत्र चाकुशले जाते स्त्रिया नास्ति व्यतिक्रमः।।	</td><td>	12-272-49a<br>12-272-49b	
</td></tr>
				
<tr><td>
	एवं न स्त्री न चैवाहं नाध्वगस्त्रिदशेश्वरः।<br>अपराध्यति धर्मस्य प्रमादस्त्वपराध्यति।।	</td><td>	12-272-50a<br>12-272-50b	
</td></tr>
				
<tr><td>
	ईर्ष्याजं व्यसनं प्राहुस्तेन चैवोर्ध्वरेतसः।<br>ईर्ष्यया त्वहमाक्षिप्तो मग्नो दुष्कृतसागरे।।	</td><td>	12-272-51a<br>12-272-51b	
</td></tr>
				
<tr><td>
	हत्वा साध्वीं च नारीं च व्यसनित्वाच्च वासिताम्।<br>भर्तव्यत्वेन भार्यां च को नु मां तारयिष्यति।।	</td><td>	12-272-52a<br>12-272-52b	
</td></tr>
				
<tr><td>
	अन्तरेण मयाऽऽज्ञप्तश्चिरकारीत्युदारधीः।<br>यद्यद्य चिरकारी स्यात्स मां त्रायेत पातकात्।।	</td><td>	12-272-53a<br>12-272-53b	
</td></tr>
				
<tr><td>
	चिरकारिक भद्रं ते भद्रं ते चिरकारिक।<br>यद्यद्य चिरकारी त्वं ततोऽसि चिरकारिकः।।	</td><td>	12-272-54a<br>12-272-54b	
</td></tr>
				
<tr><td>
	त्राहि मां मातरं चैव तपो यच्चार्जितं त्वया।<br>आत्मानं पातकेभ्यश्च भवाद्य चिरकारिकः।।	</td><td>	12-272-55a<br>12-272-55b	
</td></tr>
				
<tr><td>
	सहजं चिरकारित्वमतिप्रज्ञतया तव।<br>सफलं तत्तथा तेऽस्तु भवाद्य चिरकारिकः।।	</td><td>	12-272-56a<br>12-272-56b	
</td></tr>
				
<tr><td>
	चिरमांशसितो मात्रा चिरं गर्भेण धारितः।<br>सफलं चिकारित्वं कुरु त्वं चिरकारिक।।	</td><td>	12-272-57a<br>12-272-57b	
</td></tr>
				
<tr><td>
	चिरायते च संतापाच्चिरं स्वपिति धारितः।<br>आवयोश्चिरसंतापादवेक्ष्य चिरकारिक।।	</td><td>	12-272-58a<br>12-272-58b	
</td></tr>
<tr><td>
	<b>भीष्म उवाच।</b>	</td><td>	12-272-59x	
</td></tr>
				
<tr><td>
	एवं स दुःखितो राजन्महर्षिर्गौतमस्तदा।<br>चिरकारिं ददर्शाथ पुत्रं स्थितमथान्तिके।।	</td><td>	12-272-59a<br>12-272-59b	
</td></tr>
				
<tr><td>
	चिरकारी तु पितरं दृष्ट्वा परमदुःखितः।<br>शस्त्रं त्यक्त्वा ततो मूर्ध्ना प्रसादायोपचक्रमे।।	</td><td>	12-272-60a<br>12-272-60b	
</td></tr>
				
<tr><td>
	गौतमस्तं ततो दृष्ट्वा शिरसा पतितं भुवि।<br>पत्नीं चैव निराकारां परामभ्यागमन्मुदम्।।	</td><td>	12-272-61a<br>12-272-61b	
</td></tr>
				
<tr><td>
	न हि सा तेन संभेदं पत्नी नीता महात्मना।<br>विजने चाश्रमस्थेन पुत्रश्चापि समाहितः।।	</td><td>	12-272-62a<br>12-272-62b	
</td></tr>
				
<tr><td>
	हन्या इति समादेशः शस्त्रपाणौ सुते स्थिते।<br>विनीते प्रसवत्यर्थे विवासे चात्मकर्मसु।।	</td><td>	12-272-63a<br>12-272-63b	
</td></tr>
				
<tr><td>
	बुद्धिश्चासीत्सुतं दृष्ट्वा पितुश्चरणयोर्नतम्।<br>शस्त्रग्रहणचापल्यं संवृणोति भयादिति।।	</td><td>	12-272-64a<br>12-272-64b	
</td></tr>
				
<tr><td>
	ततः पित्रा चिरं स्तुत्वा चिरं चाघ्राय मूर्धनि।<br>चिरं दोर्भ्यां परिष्वज्य चिरं जीवेत्युदाहृतः।।	</td><td>	12-272-65a<br>12-272-65b	
</td></tr>
				
<tr><td>
	एवं स गौतमः पुत्रं प्रीतिहर्षगुणैर्युतः।<br>अभिनन्द्य महाप्रज्ञ इदं वचनमब्रवीत्।।	</td><td>	12-272-66a<br>12-272-66b	
</td></tr>
				
<tr><td>
	चिरकारिक भद्रं ते चिरकारी चिरं भव।<br>चिराय यदि ते सौम्य चिरमस्मि न दुःखितः।।	</td><td>	12-272-67a<br>12-272-67b	
</td></tr>
				
<tr><td>
	गाथाश्चाप्यब्रवीद्विद्वान्गौतमो मुनिसत्तमः।<br>चिरकारिषु धीरेषु गुणोद्देशसमाश्रयाः।।	</td><td>	12-272-68a<br>12-272-68b	
</td></tr>
				
<tr><td>
	चिरेण मित्रं बध्नीयाच्चिरेण च कृतं त्यजेत्।<br>चिरेण हि कृतं मित्रं चिरं धारणमर्हति।।	</td><td>	12-272-69a<br>12-272-69b	
</td></tr>
				
<tr><td>
	रागे दर्पे च माने च द्रोहे पापे च कर्मणि।<br>अप्रिये चैव कर्तव्ये चिरकारी प्रशस्यते।।	</td><td>	12-272-70a<br>12-272-70b	
</td></tr>
				
<tr><td>
	बन्धूनां सुहृदां चैव भृत्यानां स्त्रीजनस्य च।<br>अव्यक्तेष्वपराधेषु चिरकारी प्रशस्यते।।	</td><td>	12-272-71a<br>12-272-71b	
</td></tr>
				
<tr><td>
	एवं स गौतमस्तत्र प्रीतः पुत्रस्य भारत।<br>कर्मणा तेन कौरव्य चिरकारितया तथा।।	</td><td>	12-272-72a<br>12-272-72b	
</td></tr>
				
<tr><td>
	एवं सर्वेषु कार्येषु विमृश्य पुरुषस्ततः।<br>चिरेण निश्चयं कृत्वा चिरं न परितप्यते।।	</td><td>	12-272-73a<br>12-272-73b	
</td></tr>
				
<tr><td>
	चिरं धारयते रोषं चिरं कर्म नियच्छति।<br>पश्चात्तापकरं कर्म न किंचिदुपपद्यते।।	</td><td>	12-272-74a<br>12-272-74b	
</td></tr>
				
<tr><td>
	चिरं वृद्धानुपासीत चिरमन्यांश्च पूजयेत्।<br>चिरं धर्मं निषेवेत कुर्याच्चान्वेषणं चिरम्।।	</td><td>	12-272-75a<br>12-272-75b	
</td></tr>
				
<tr><td>
	चिरमन्वास्य विदुषश्चिरं शिष्टान्निषेव्य च।<br>चिरं विनीय चात्मानं चिरं चात्यनवज्ञताम्।।	</td><td>	12-272-76a<br>12-272-76b	
</td></tr>
				
<tr><td>
	ब्रुवतश्च परस्यापि वाक्यं धर्मोपसंहितम्।<br>चिरं पृष्टोऽपि च ब्रूयाच्चिरं न परितप्यते।।	</td><td>	12-272-77a<br>12-272-77b	
</td></tr>
				
<tr><td>
	उपास्य बहुलास्तस्मिन्नाश्रमो सुमहातपाः।<br>समाः स्वर्गं गतो विप्रः पुत्रेण सहितस्तदा।।	</td><td>	12-272-78a<br>12-272-78b	
</td></tr>
<tr><td>
	।। इति श्रीमन्महाभारते शान्तिपर्वणि मोक्षधर्मपर्वणि<br> द्विसप्तत्यधिकद्विशततमोऽध्यायः।। 272।।	</td><td>		
</td></tr></tbody>