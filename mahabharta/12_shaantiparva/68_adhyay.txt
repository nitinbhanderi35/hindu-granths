				
<tbody><tr><td>
	<b>युधिष्ठिर उवाच।</b>	</td><td>	12-68-1x	
</td></tr>
				
<tr><td>
	पार्थिवेन विशेषेण किं कार्यमवशिष्यते।<br>कथं रक्ष्यो जनपदः कथं वध्याश्च शत्रवः।।	</td><td>	12-68-1a<br>12-68-1b	
</td></tr>
				
<tr><td>
	कथं चारान्प्रयुञ्जीत वर्णान्विश्वासयेत्कथम्।<br>कथं भृत्यान्कथं दारान्कथं पुत्रांश्च भारत।।	</td><td>	12-68-2a<br>12-68-2b	
</td></tr>
<tr><td>
	<b>भीष्म उवाच।</b>	</td><td>	12-68-2x	
</td></tr>
				
<tr><td>
	राजवृत्तं महाराज शृणुष्वावहितोऽखिलम्।<br>यत्कार्यं पार्थिवेनादौ पार्थिवप्रकृतेन वा।।	</td><td>	12-68-3a<br>12-68-3b	
</td></tr>
				
<tr><td>
	आत्मा जेयः सदा राज्ञा ततो जेयाश्च शत्रवः।<br>अजितात्मा नरपतिर्विजयेत कथं रिपून्।।	</td><td>	12-68-4a<br>12-68-4b	
</td></tr>
				
<tr><td>
	एतावानात्मविजयः पञ्चवर्गविनिग्रहः।<br>जितेन्द्रियो नरपतिर्बाधितुं शक्नुयाद्रिपुन्।।	</td><td>	12-68-5a<br>12-68-5b	
</td></tr>
				
<tr><td>
	न्यसेत गुल्मान्दुर्गेषु सन्धौ च कुरुनन्दन।<br>नगरोपवने चैव पुरोद्याने तथैव च।।	</td><td>	12-68-6a<br>12-68-6b	
</td></tr>
				
<tr><td>
	संस्थानेषु च सर्वेषु पुटेषु नगरस्य च।<br>मध्ये च नरशार्दूल तथा राजनिवेशने।।	</td><td>	12-68-7a<br>12-68-7b	
</td></tr>
				
<tr><td>
	प्रणिर्धीश्च ततः कुर्याज्जडान्धबधिराकृतीन्।<br>पुंसः परीक्षितान्प्राज्ञान्क्षुत्पिपासाश्रमक्षमान्।।	</td><td>	12-68-8a<br>12-68-8b	
</td></tr>
				
<tr><td>
	अमात्येषु च सर्वेषु मित्रेषु त्रिविधेषु च।<br>पुत्रेषु च महाराज प्रणिदध्यात्समाहितः।।	</td><td>	12-68-9a<br>12-68-9b	
</td></tr>
				
<tr><td>
	पुरे जनपदे चैव तथा सामन्तराजसु।<br>यथा न विद्युरन्योन्यं प्रणिधेयास्तथा हि ते।।	</td><td>	12-68-10a<br>12-68-10b	
</td></tr>
				
<tr><td>
	चारांश्च विद्यात्प्रहितान्परेण भरतर्षभ।<br>आपणेषु विहारेषु समवायेषु वीथिषु।।	</td><td>	12-68-11a<br>12-68-11b	
</td></tr>
				
<tr><td>
	आरामेषु तथोद्याने पण्डितानां समागमे।<br>वेशेषु चत्वरे चैव सभास्वावसथेषु च।।	</td><td>	12-68-12a<br>12-68-12b	
</td></tr>
				
<tr><td>
	एवं विहन्याच्चारेण परचारं विचक्षणः।<br>चारे च विहते सर्वं हतं भवति भारत।।	</td><td>	12-68-13a<br>12-68-13b	
</td></tr>
				
<tr><td>
	यदा तु हीनं नृपतिर्विद्यादात्मानमात्मना।<br>अमात्यैः सह संमन्त्र्य कुर्यात्सन्धिं बलीयसा।।	</td><td>	12-68-14a<br>12-68-14b	
</td></tr>
				
<tr><td>
	`विद्वांसः क्षत्रिया वैश्या ब्राह्मणाश्च बहुश्रुताः।<br>दण्डनीतौ तु निष्पन्ना मन्त्रिणः पृथिवीपते।।	</td><td>	12-68-15a<br>12-68-15b	
</td></tr>
				
				
<tr><td>
	प्रष्टव्यो ब्राह्मणः पूर्वं नीतिशास्त्रस्य तत्ववित्।<br>पश्चात्पृच्छेत भूपालः क्षत्रियं नीतिकोविदम्।<br>वैश्यशूद्रौ तथा भूयः शास्त्रज्ञौ हितकारिणौ।। '	</td><td>	12-68-16a<br>12-68-16b<br>12-68-16c	
</td></tr>
				
<tr><td>
	अज्ञायमाने हीनत्वे सन्धिं कुर्यात्परेण वै।<br>लिप्सुर्वा कंचिदेवार्थं त्वरमाणो विचक्षणः।।	</td><td>	12-68-17a<br>12-68-17b	
</td></tr>
				
<tr><td>
	गुणवन्तो महोत्साहा धर्मज्ञाः साधवश्च ये।<br>सन्दधीत नृपस्तैश्च राष्ट्रं धर्मेण पालयन्।।	</td><td>	12-68-18a<br>12-68-18b	
</td></tr>
				
<tr><td>
	उच्छिद्यमानमात्मानं ज्ञात्वा राजा महामतिः।<br>पूर्वापकारिणो हन्याल्लोकद्विष्टांश्च सर्वशः।।	</td><td>	12-68-19a<br>12-68-19b	
</td></tr>
				
<tr><td>
	यो नोपकर्तुं शक्नोति नापकर्तुं महीपतिः।<br>न शक्यरूपश्चोद्धर्तुमुपेक्ष्यस्तादृशो भवेत्।।	</td><td>	12-68-20a<br>12-68-20b	
</td></tr>
				
<tr><td>
	यात्रां यायादविज्ञातमनाक्रन्दमनन्तरम्।<br>व्यासक्तं च प्रमत्तं च दुर्बलं च विचक्षणः।।	</td><td>	12-68-21a<br>12-68-21b	
</td></tr>
				
<tr><td>
	यात्रामाज्ञापयेद्वीरः कल्यः पुष्टबलः सुखी।<br>पूर्वं कृत्वा विधानं च यात्रायां नगरे तथा।।	</td><td>	12-68-22a<br>12-68-22b	
</td></tr>
				
<tr><td>
	न च पश्यो भवेदस्य नृपो यश्चातिवीर्यवान्।<br>हीनश्च बलवीर्याभ्यां कर्षयंस्तत्परो वसेत्।।	</td><td>	12-68-23a<br>12-68-23b	
</td></tr>
				
<tr><td>
	राष्ट्रं च पीडयेत्तस्य शस्त्राग्निविषमूर्च्छनैः।<br>अमात्यवल्लभानां च विवादांस्तस्य कारयेत्।।	</td><td>	12-68-24a<br>12-68-24b	
</td></tr>
				
<tr><td>
	वर्जनीयं सदा युद्धं राज्यकामेन धीमता।<br>उपायैस्त्रिभिरादानमर्थस्याह बृहस्पतिः।।	</td><td>	12-68-25a<br>12-68-25b	
</td></tr>
				
<tr><td>
	सान्त्वेन तु प्रदानेन भेदेन च नराधिप।<br>यमर्थं शक्नुयात्प्राप्तुं तेन तुष्येत पण्डितः।।	</td><td>	12-68-26a<br>12-68-26b	
</td></tr>
				
<tr><td>
	आददीत बलिं चापि प्रजाभ्यः कुरुनन्दन।<br>षङ्भागममितप्रज्ञस्तासामेवाभिगुप्तये।।	</td><td>	12-68-27a<br>12-68-27b	
</td></tr>
				
<tr><td>
	दशाधर्मगतेभ्यो यद्वसु बह्वल्पमेव वा।<br>तन्नाददीत सहसा पौराणां रक्षणाय वै।।	</td><td>	12-68-28a<br>12-68-28b	
</td></tr>
				
<tr><td>
	यथा पुत्रास्तथा पौरा द्रष्टव्यास्ते न संशयः।<br>भक्तिश्चैषु न कर्तव्या व्यवहारप्रदर्शने।।	</td><td>	12-68-29a<br>12-68-29b	
</td></tr>
				
<tr><td>
	श्रोतुं चैव न्यसेद्राजा प्राज्ञान्सर्वार्थदर्शिनः।<br>व्यवहारेषु सततं तत्र राज्यं प्रतिष्ठितम्।।	</td><td>	12-68-30a<br>12-68-30b	
</td></tr>
				
<tr><td>
	आकरे लवणे शुल्के तरे नागबले तथा।<br>न्यसेदमात्यान्नृपतिः स्वाप्तान्वा पुरुषान्हितान्।।	</td><td>	12-68-31a<br>12-68-31b	
</td></tr>
				
<tr><td>
	सम्यग्दण्डधरो नित्यं राजा धर्ममवाप्नुयात्।<br>नृपस्य सततं दण्डः सम्यग्धर्मः प्रशस्यते।।	</td><td>	12-68-32a<br>12-68-32b	
</td></tr>
				
<tr><td>
	वेदवेदाङ्गवित्प्राज्ञः सुतपस्वी नृपो भवेत्।<br>दानशीलश्च सततं यज्ञशीलश्च भारत।।	</td><td>	12-68-33a<br>12-68-33b	
</td></tr>
				
<tr><td>
	एते गुणाः समस्ताः स्युर्नृपस्य सततं स्थिराः।<br>व्यवहारस्य लोपेन कुतः स्वर्गः कुतो यशः।।	</td><td>	12-68-34a<br>12-68-34b	
</td></tr>
				
<tr><td>
	यदा तु पीडितो राजा भवेद्राज्ञा बलीयसा।<br>[तदाभिसंश्रयेद्दुर्गं बुद्धिमान्पृथिवीपतिः।।	</td><td>	12-68-35a<br>12-68-35b	
</td></tr>
				
<tr><td>
	विधावाक्रम्य मित्राणि विधानमुपकल्पयेत्।<br>सामभेदान्विरोधार्थं विधानमुपकल्पयेत्।।]	</td><td>	12-68-36a<br>12-68-36b	
</td></tr>
				
				
<tr><td>
	`त्रिधा तु कृत्वा मित्राणि विधानमुपकल्पयेत्।'<br>घोषान्न्यसेत मार्गेषु ग्रामानुत्थापयेदपि।<br>प्रवेशयेच्च तान्सर्वाञ्शाखानगरकेष्वपि।।	</td><td>	12-68-37a<br>12-68-37b<br>12-68-37c	
</td></tr>
				
<tr><td>
	ये गुप्ताश्चैव दुर्गाश्च देशास्तेषु प्रवेशयेत्।<br>धनिनो बलमुख्यांश्च सान्त्वयित्वा पुनः पुनः।।	</td><td>	12-68-38a<br>12-68-38b	
</td></tr>
				
<tr><td>
	सस्याभिहारं कुर्वीत स्वयमेव नराधिपः।<br>असंभवे प्रवेशस्य दाहयेदग्निना भृशम्।।	</td><td>	12-68-39a<br>12-68-39b	
</td></tr>
				
<tr><td>
	क्षेत्रस्थेषु च सस्येषु शत्रोरुपजपेन्नरान्।<br>विनाशयेद्वा तत्सर्वं बलेनाथ स्वकेन वै।।	</td><td>	12-68-40a<br>12-68-40b	
</td></tr>
				
<tr><td>
	नदीमार्गेषु च तथा संक्रमानवसादयेत्।<br>जलं विस्रावयेत्सर्वमविस्राव्यं च दूषयेत्।।	</td><td>	12-68-41a<br>12-68-41b	
</td></tr>
				
<tr><td>
	तदात्वेनायतीभिश्च निवसेद्भूम्यनन्तरम्।<br>प्रतिघातं परस्याजौ युद्धकालेऽप्युपस्थिते।।	</td><td>	12-68-42a<br>12-68-42b	
</td></tr>
				
<tr><td>
	दुर्गाणां चाभितो राजा मूलच्छेदं प्रकारयेत्।<br>सर्वेषां क्षुद्रवृक्षाणां चैत्यवृक्षान्विवर्जयेत्।।	</td><td>	12-68-43a<br>12-68-43b	
</td></tr>
				
<tr><td>
	प्रवृद्धानां च वृक्षाणां शाखां प्रच्छेदयेत्तथा।<br>चैत्यानां सर्वथा त्याज्यमपि पत्रस्य पातनम्।।	</td><td>	12-68-44a<br>12-68-44b	
</td></tr>
				
				
<tr><td>
	`देवानामाश्रयाश्चैत्या यक्षराक्षसभोगिनाम्।<br>पिशाचपन्नगानां च गन्धर्वाप्सरसामपि।<br>रौद्राणां चैव भूतानां तस्मात्तान्परिवर्जयेत्।।	</td><td>	12-68-45a<br>12-68-45b<br>12-68-45c	
</td></tr>
				
<tr><td>
	श्रूयते हि निकुम्भेन सौदासस्य बलं हतम्।<br>महेश्वरगणेशेन वाराणस्यां नराधिप।। '	</td><td>	12-68-46a<br>12-68-46b	
</td></tr>
				
<tr><td>
	प्रगण्डीः कारयेत्सम्यगाकाशजननीस्तदा।<br>आपूरयेच्च परिखां स्थाणुनक्रझषाकुलाम्।।	</td><td>	12-68-47a<br>12-68-47b	
</td></tr>
				
<tr><td>
	सङ्कटद्वारकाणि स्युरुच्छ्वासार्थं पुरस्य च।<br>तेषां च द्वारवद्गुप्तिः कार्या सर्वात्मना भवेत्।।	</td><td>	12-68-48a<br>12-68-48b	
</td></tr>
				
<tr><td>
	द्वारेषु च गुरूण्येव यन्त्राणि स्थापयेत्सदा।<br>आरापयेच्छतघ्नीश्च स्वाधीनानि च कारयेत्।।	</td><td>	12-68-49a<br>12-68-49b	
</td></tr>
				
<tr><td>
	काष्ठानि चाभिहार्याणि तथा कूपांश्च खानयेत्।<br>संशोधयेत्तथा कूपान्कृतान्पूर्वपयोर्थिभिः।।	</td><td>	12-68-50a<br>12-68-50b	
</td></tr>
				
<tr><td>
	तृणच्छन्नानि वेश्मानि पङ्केनाथ प्रलेपयेत्।<br>निर्हरेच्च तृणं मासि चैत्रे वह्निभयात्पुरा।।	</td><td>	12-68-51a<br>12-68-51b	
</td></tr>
				
<tr><td>
	नक्तमेव च भक्तानि पाचयेत नराधिपः।<br>न दिवा ज्वालयेदग्निं वर्जयित्वाऽऽग्निहोत्रिकम्।।	</td><td>	12-68-52a<br>12-68-52b	
</td></tr>
				
<tr><td>
	`यथासंभवशैलानि चैष्टकानि च कारयेत्।<br>मृण्मयानि च कुर्वीत ज्ञात्वा देशं बलाबलम्।। '	</td><td>	12-68-53a<br>12-68-53b	
</td></tr>
				
<tr><td>
	कर्मारारिष्टशालासु ज्वलेदग्निः सुरक्षितः।<br>गृहाणि च प्रवेश्यान्तर्विधेयः स्याद्धुताशनः।।	</td><td>	12-68-54a<br>12-68-54b	
</td></tr>
				
<tr><td>
	महादण्डश्च तस्य स्याद्यस्याग्निर्वै दिवा भवेत्।<br>प्रघोषयेदथैवं च रक्षणार्थं पुरस्य च।।	</td><td>	12-68-55a<br>12-68-55b	
</td></tr>
				
<tr><td>
	भिक्षुकांश्चाक्रिकांश्चैव क्लीबोन्मत्तान्कुशीलवान्।<br>बाह्यान्कुर्यान्नरश्रेष्ठ दोषाय स्युर्हि ते शठाः।।	</td><td>	12-68-56a<br>12-68-56b	
</td></tr>
				
<tr><td>
	चत्वरेष्वथ तीर्थेषु सभास्वावसथेषु च।<br>यथार्थवर्णं प्रणिधिं कुर्यात्सर्वत्र पार्थिवः।।	</td><td>	12-68-57a<br>12-68-57b	
</td></tr>
				
<tr><td>
	विशालान्राजमार्गांश्च कारयेत नराधिपः।<br>प्रपाश्च विपणीश्चैव यथोद्देशं समादिशेत्।।	</td><td>	12-68-58a<br>12-68-58b	
</td></tr>
				
<tr><td>
	भाण्डागारायुधागारान्धान्यागारांश्च सर्वशः।<br>अश्वागारान्गजागारान्बलाधिकरणानि च।।	</td><td>	12-68-59a<br>12-68-59b	
</td></tr>
				
<tr><td>
	परिखाश्चैव कौरव्य प्रतोलीसङ्कटानि च।<br>न जातु कश्चित्पश्येत गुह्यमेतद्युधिष्ठिर।।	</td><td>	12-68-60a<br>12-68-60b	
</td></tr>
				
<tr><td>
	अर्थसंनिचयं कुर्याद्राजा परबलार्दितः।<br>तैलं मधु घृतं सस्यमौषधानि च सर्वशः।।	</td><td>	12-68-61a<br>12-68-61b	
</td></tr>
				
<tr><td>
	अङ्गारकुशमुञ्जानां पलाशशरवर्णिनाम्।<br>यवसेन्धनदिग्धानां कारयेत च संचयान्।।	</td><td>	12-68-62a<br>12-68-62b	
</td></tr>
				
<tr><td>
	आयुधानां च सर्वेषां शक्त्यृष्टिप्रासचर्मणाम्।<br>संचयानेवमादीनां कारयेत नराधिपः।।	</td><td>	12-68-63a<br>12-68-63b	
</td></tr>
				
<tr><td>
	औषधानि च सर्वाणि मूलानि च फलानि च।<br>चतुर्विधांश्च वैद्यान्वै संगृह्णीयाद्विशेषठः।।	</td><td>	12-68-64a<br>12-68-64b	
</td></tr>
				
<tr><td>
	नटांश्च नर्तकांश्चैव मल्लान्मायाविनस्तथा।<br>शोभयेयुः पुरवरं मोदयेयुश्च सर्वशः।।	</td><td>	12-68-65a<br>12-68-65b	
</td></tr>
				
<tr><td>
	यतः शङ्का भवेच्चापि भृत्यतोऽथापि मन्त्रितः।<br>पौरेभ्यो नृपतेर्वापि स्वाधीनान्कारयेत तान्।।	</td><td>	12-68-66a<br>12-68-66b	
</td></tr>
				
<tr><td>
	कृते कर्माणि राजा तान्पूजयेद्धनसंचयैः।<br>माननेन यथार्हेण सान्त्वेन विविधेन च।।	</td><td>	12-68-67a<br>12-68-67b	
</td></tr>
				
<tr><td>
	निर्वेदयित्वा तु परं हत्वा वा कुरुनन्दन।<br>गतानृण्यो भवेद्राजा यथा शास्त्रे निदर्शितम्।।	</td><td>	12-68-68a<br>12-68-68b	
</td></tr>
				
<tr><td>
	राज्ञा सप्तैव रक्ष्याणि तानि चैव निबोध मे।<br>आत्माऽमात्याश्च कोशाश्च दण्डो मित्राणि चैव हि।।	</td><td>	12-68-69a<br>12-68-69b	
</td></tr>
				
<tr><td>
	तथा जनपदाश्चैव पुरं च कुरुनन्दन।<br>एतत्सप्तात्मकं राज्यं परिपाल्यं प्रयत्नतः।।	</td><td>	12-68-70a<br>12-68-70b	
</td></tr>
				
<tr><td>
	षाङ्गुण्यं च त्रिवर्गं च त्रिवर्गपरमं तथा।<br>यो वेत्ति पुरुषव्याघ्र स भुङ्क्ते पृथिवीमिमाम्।।	</td><td>	12-68-71a<br>12-68-71b	
</td></tr>
				
<tr><td>
	षाङ्गुण्यमिति यत्प्रोक्तं तन्निबोध युधिष्ठिर।<br>सन्धायासनमित्येव यात्रासन्धानमेव च।।	</td><td>	12-68-72a<br>12-68-72b	
</td></tr>
				
<tr><td>
	विगृह्यासनमित्येव यात्रां संपरिगृह्य च।<br>द्वैधीभावस्तथाऽन्येषां संश्रयोऽथ परस्य च।।	</td><td>	12-68-73a<br>12-68-73b	
</td></tr>
				
<tr><td>
	त्रिवर्गश्चापि यः प्रोक्तस्तमिहैकमनाः शृणु।<br>क्षयः स्थानं च वृद्धिश्च त्रिवर्गः परमस्तथा।।	</td><td>	12-68-74a<br>12-68-74b	
</td></tr>
				
				
<tr><td>
	`धर्मश्चार्थश्च कामश्च त्रिवर्गो वै सनातनः।<br>मन्त्रश्चैव प्रभावश्च उत्साहश्चैव तान्त्रिकः।<br>शक्तित्रयं समाख्यातं त्रिवर्गस्य च तत्परम्।।	</td><td>	12-68-75a<br>12-68-75b<br>12-68-75c	
</td></tr>
				
				
<tr><td>
	कार्यं च कारणं चैव कर्ता च परिकीर्तितः।<br>एतत्परतरं विद्यान्त्रिवर्गादपि भारत।<br>सर्वेपां च क्षये राजन्यस्त्रिवर्गः सनातनः।।	</td><td>	12-68-76a<br>12-68-76b<br>12-68-76c	
</td></tr>
				
<tr><td>
	सत्वं रजस्तमश्चैव त्रिवर्गकरणं स्मृतम्।<br>तेनात्यन्तविमुक्तश्च मुक्तः पुरुष उच्यते।।	</td><td>	12-68-77a<br>12-68-77b	
</td></tr>
				
				
<tr><td>
	कार्यस्य सर्वथा नाशो मोक्ष इत्यभिधीयते।<br>तेन मोक्षपरश्चैव देवदेवः पितामहः।<br>तुष्ट्यर्थस्य त्रिवर्गस्य रक्षामाह पितामहः।।	</td><td>	12-68-78a<br>12-68-78b<br>12-69-78c	
</td></tr>
				
<tr><td>
	जगतो लौकिकी यात्रा यत्र नित्यं प्रतिष्ठिता।'<br>धर्मोऽर्थश्चैव कामश्च सेवितव्याः स्वकालतः।।	</td><td>	12-68-79a<br>12-68-79b	
</td></tr>
				
<tr><td>
	`सेवा धर्मस्य कर्तव्या सततं भूरिवत्सरैः।<br>पुरुषैर्नरशार्दूल तन्मूलाः सर्वथा क्रियाः।।'	</td><td>	12-68-80a<br>12-68-80b	
</td></tr>
				
				
<tr><td>
	धर्मेण च महीपालश्चिरं रक्षति मेदिनीम्।<br>`यः कश्चिद्धार्मिको राजा स विपन्नोऽपि भूपतिः।<br>अर्थकामविहीनोऽपि चिरं पालयते महीम्।।'	</td><td>	12-68-81a<br>12-68-81b<br>12-68-81c	
</td></tr>
				
<tr><td>
	अस्मिन्नर्थे हि द्वौ श्लोकौ गीतावङ्गिरसा स्वयम्।<br>यादवीपुत्र भद्रं ते श्रोतुमर्हसि तावपि।।	</td><td>	12-68-82a<br>12-68-82b	
</td></tr>
				
<tr><td>
	कृत्वा कार्याणि धर्मेण सम्यक्संपाल्य मेदिनीम्।<br>पालयित्वा तथा पौरान्परत्र सुखमेधते।।	</td><td>	12-68-83a<br>12-68-83b	
</td></tr>
				
<tr><td>
	किं तस्य तपसा राज्ञः किंच तस्याध्वरैः कृतैः।<br>सुपालिताः प्रजा यस्य सर्वधर्मकृदेव सः।।	</td><td>	12-68-84a<br>12-68-84b	
</td></tr>
				
<tr><td>
	श्लोकाश्चोशनसा गीतास्तान्निबोध युधिष्ठिर।<br>दण्डनीतेश्च यन्मूलं त्रिवर्गस्य च भूपते।।	</td><td>	12-68-85a<br>12-68-85b	
</td></tr>
				
<tr><td>
	भार्गवाङ्गिरसं कर्म षोडशाङ्गं च यद्बलम्।<br>विषं माया च दैवं च पौरुषं चात्मसिद्धये।।	</td><td>	12-68-86a<br>12-68-86b	
</td></tr>
				
<tr><td>
	प्रागुदक्प्रवणं दुर्गं समासाद्य महीपतिः।<br>त्रिवर्गत्रयसंपूर्णमुपादाय तमुद्वहेत्।।	</td><td>	12-68-87a<br>12-68-87b	
</td></tr>
				
<tr><td>
	षट्‌पञ्च च विनिर्जित्य दश चाष्टौ च भूपतिः।<br>त्रिवर्गैर्दशभिर्युक्तः सुरैरपि न जीर्यते।।	</td><td>	12-68-88a<br>12-68-88b	
</td></tr>
				
				
<tr><td>
	न बुद्धिं परिगृह्णीत स्त्रीणां मूर्खजनस्य च।<br>दैवोपहतबुद्धीनां ये च वेदैर्विवर्जिताः।<br>न तेषां शृणुयाद्राजा बुद्धिस्तेषां पराङ्भुखी।।	</td><td>	12-68-89a<br>12-68-89b<br>12-68-89c	
</td></tr>
				
<tr><td>
	स्त्रीप्रधानानि राज्यानि विद्वद्भिर्वर्जितानि च।<br>मूर्खामात्याग्नितप्तानि शुष्यन्ते जलबिन्दुवत्।।	</td><td>	12-68-90a<br>12-68-90b	
</td></tr>
				
<tr><td>
	विद्वांसः प्रथिता ये च ये चाप्ताः सर्वकर्मसु।<br>बुद्धेषु दृष्टकर्माणि तेषां च शृणुयान्नृपः।।	</td><td>	12-68-91a<br>12-68-91b	
</td></tr>
				
<tr><td>
	दैवं पुरुषकारं च त्रिवर्गं च समाश्रितः।<br>दैवतानि च विप्रांश्च प्रणम्य विजयी भवेत्।।'	</td><td>	12-68-92a<br>12-68-92b	
</td></tr>
<tr><td>
	।। इति श्रीमन्महाभारते शान्तिपर्वणि<br> राजधर्मपर्वणि अष्टषष्टिमोऽध्यायः।। 68।।	</td><td>		
</td></tr></tbody>