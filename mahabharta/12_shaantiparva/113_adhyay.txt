<span style="font-size: 14pt; line-height: 200%">युधिष्ठिर उवाच।	<br>
राजा राज्यमनुप्राप्य दुर्बलो भरतर्षभ।<br>
अमित्रस्यातिवृद्धस्य कथं तिष्ठेदसाधनः।।	12-113-1<br>
भीष्म उवाच।	<br>
अत्राप्युदाहरन्तीममितिहासं पुरातनम्।<br>
सरितां चैव संवादं सागरस्य च भारत।।	12-113-2<br>
सुरारिनिलयः शश्वत्सागरः सरितां पतिः।<br>
पप्रच्छ सरितः सर्वाः संशयं जातमात्मनः।।	12-113-3<br>
सागर उवाच।	<br>
समूलशाखान्पश्यामि निहतान्क्वापि नो द्रुमान्।<br>
युष्माभिरिह पूर्णाभिरन्यांस्तत्र न वेतसान्।।	12-113-4<br>
अ-पकायश्चाल्पसारो वेतसः कूलजश्च यः।<br>
अज्ञया वा नानीतः किं च वा तेन वः कृतम्।।	12-113-5<br>
तदहं श्रोतुमिच्छामि सर्वासामेव वो मतम्।<br>
यथा चेमानि कूलानि हित्वा नायाति वेतसः।।	12-113-6<br>
तत्र प्राह नदी गङ्गा वाक्यमुत्तरमर्थवत्।<br>
हेतुमद्ग्राहकं चैव सागरं सरितां पतिम्।।	12-113-7<br>
गङ्गोवाच।	<br>
तिष्ठन्त्येते यथास्थानं नगा ह्येकनिकेतनाः।<br>
ततस्त्यजन्ति तत्स्थानं प्रातिलोम्यान्न वेतसः।।	12-113-8<br>
वेतसो वेगमायान्तं दृष्ट्वा नमति नापरे।<br>
स च वेगे ह्यतिक्रान्ते स्थानमापद्यते पुनः।।	12-113-9<br>
कालज्ञः समयज्ञश्च सदावश्यश्च नो द्रुमः।<br>
अनुलोमवृत्तितस्तब्धस्तेन त्वां नैति वेतसः।।	12-113-10<br>
मारुतोदकवेगेन ये नमन्त्युन्नमन्ति च।<br>
ओषध्यः पादपा गुल्मा न ते यान्ति पराभवम्।।	12-113-11<br>
भीष्म उवाच।	<br>
यो हि शत्रोर्विवृद्धस्य प्रभोर्बन्धविनाशने।<br>
पूर्वं न सहते वेगं क्षिप्रमेव विनश्यति।।	12-113-12<br>
सारासारं बलं वीर्यमात्मनो द्विषतश्च यः।<br>
जानन्विचरति प्राज्ञो न स याति पराभवम्।।	12-113-13<br>
एवमेव यदा विद्वान्मन्यते विपुलं बलम्।<br>
संश्रयेद्वैतसीं वृत्तिमेतत्प्रज्ञानलक्षणम्।।	12-113-14<br>
<br>
।। इति श्रीमन्महाभारते शान्तिपर्वणि<br>
राजधर्मपर्वणि त्रयोदशाधिकशततमोऽध्यायः।। 113।।	<br>
<br>
</span>
