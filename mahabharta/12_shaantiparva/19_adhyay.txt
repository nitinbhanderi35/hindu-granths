				
<tbody><tr><td>
	<b>युधिष्ठिर उवाच।</b>	</td><td>	12-19-1x	
</td></tr>
				
<tr><td>
	वेदाहं तात शास्त्राणि अपराणि पराणि च।<br>उभयं वेदवचनं कुरु कर्म त्यजेति च।।	</td><td>	12-19-1a<br>12-19-1b	
</td></tr>
				
<tr><td>
	आकुलानि च शास्त्राणि हेतुभिश्चिन्तितानि च।<br>निश्चयश्चैव यो मन्त्रे वेदाहं तं यथाविधि।।	</td><td>	12-19-2a<br>12-19-2b	
</td></tr>
				
<tr><td>
	त्वं तु केवलशास्त्रज्ञो वीरव्रतसमन्वितः।<br>शास्त्रार्थं तत्त्वतो गन्तुं न समर्थः कथंचन।।	</td><td>	12-19-3a<br>12-19-3b	
</td></tr>
				
<tr><td>
	शास्त्रार्थतत्त्वदर्शी यो धर्मनिश्चयकोविदः।<br>तेनाप्येवं न वाच्योऽयं यदि धर्मं प्रपश्यसि।।	</td><td>	12-19-4a<br>12-19-4b	
</td></tr>
				
<tr><td>
	भ्रातृसौहृदमास्थाय यदुक्तं वचनं त्वया।<br>न्याय्यं युक्तं च कौन्तेय प्रीतोऽहं तेन तेऽर्जुन।।	</td><td>	12-19-5a<br>12-19-5b	
</td></tr>
				
<tr><td>
	`महेश्वरसमं सत्वं ब्रह्मणा चैव यत्समम्।<br>वासुदेवसमं चैव न भूतं न भविष्यति।।	</td><td>	12-19-6a<br>12-19-6b	
</td></tr>
<tr><td>
	तथा त्वं योधमुख्येषु सत्वं परममिष्यते।।	</td><td>	12-19-7a	
</td></tr>
				
<tr><td>
	बलमिन्द्रे च वायौ च बलं यच्च जनार्दने।<br>तद्वलं भीमसेने च त्वयि चार्जुना विद्यते।।	</td><td>	12-19-8a<br>12-19-8b	
</td></tr>
				
<tr><td>
	त्वत्समश्चित्रयोधी च दूरपाती च पाण्डव।<br>दिव्यास्त्रबलसंपन्नः को वाऽन्यस्त्वत्समो नरः।।	</td><td>	12-19-9a<br>12-19-9b	
</td></tr>
				
<tr><td>
	युद्धधर्मेषु सर्वेषु क्रियाणां नैपुणेषु च।<br>न त्वया सदृशः कश्चिन्त्रिषु लोकेषु विद्यते।।	</td><td>	12-19-10a<br>12-19-10b	
</td></tr>
				
				
<tr><td>
	धार्मिकं धर्मयुक्तं च निःशेषं ज्ञायते मया।<br>धर्मसूक्ष्मं तु यद्वाच्यं तत्र दुष्प्रतरं त्वया।<br>धनञ्जय न मे बुद्धिमतिशङ्कितुमर्हसि।।	</td><td>	12-19-11a<br>12-19-11b<br>12-19-11c	
</td></tr>
				
<tr><td>
	युद्धशास्त्रविदेव त्वं न वृद्धाः सेवितास्त्वया।<br>समासविस्तरविदां न तेषां वेत्सि निश्चयम्।।	</td><td>	12-19-12a<br>12-19-12b	
</td></tr>
				
<tr><td>
	तपस्त्यागो विधिरिति निश्चयस्तात धीमताम्।<br>परस्परं ज्याय एषामिति नः श्रेयसी मतिः।।	</td><td>	12-19-13a<br>12-19-13b	
</td></tr>
				
<tr><td>
	यत्त्वेतन्मन्यसे पार्थ न ज्यायोऽस्ति धनादिति।<br>तत्र ते वर्तयिष्यामि यथा नैतत्प्रधानतः।।	</td><td>	12-19-14a<br>12-19-14b	
</td></tr>
				
<tr><td>
	तपः स्वाध्यायशीला हि दृश्यन्ते धार्मिका जनाः।<br>ऋषयस्तपसा युक्ता येषां लोकाः सनातनाः।।	</td><td>	12-19-15a<br>12-19-15b	
</td></tr>
				
<tr><td>
	अजातश्मश्रवो धीरास्तथाऽन्ये वनवासिनः।<br>अरुणाः केतवश्चैव स्वाध्यायेन दिवं गताः।।	</td><td>	12-19-16a<br>12-19-16b	
</td></tr>
				
<tr><td>
	उत्तरेण तु पन्थानमार्या विषयनिग्रहात्।<br>अबुद्धिजं तमस्त्यक्त्वा लोकांस्त्यागवतां गताः।।	</td><td>	12-19-17a<br>12-19-17b	
</td></tr>
				
<tr><td>
	दक्षिणेन तु पन्थानं यं भास्वन्तं प्रचक्षते।<br>एते क्रियावतां लोका ये श्मशानानि भेजिरे।।	</td><td>	12-19-18a<br>12-19-18b	
</td></tr>
				
<tr><td>
	अनिर्देश्या गतिः सा तु यां प्रपश्यन्ति मोक्षिणः।<br>तस्मात्त्यागः प्रधानेष्टः स तु दुःखं प्रवेदितुम्।।	</td><td>	12-19-19a<br>12-19-19b	
</td></tr>
				
<tr><td>
	अनुस्मृत्य तु शास्त्राणि कवयः समवस्थिताः।<br>अपीह स्यादपीह स्यात्सारासारदिदृक्षया।।	</td><td>	12-19-20a<br>12-19-20b	
</td></tr>
				
<tr><td>
	वेदवादानतिक्रम्य शास्त्राण्यारण्यकानि च।<br>विपाट्य कदलीस्तम्भं सारं ददृशिरे न ते।।	</td><td>	12-19-21a<br>12-19-21b	
</td></tr>
				
<tr><td>
	अथैकान्तव्युदासेन शरीरे पाञ्चभौतिके।<br>इच्छाद्वेषसमायुक्तमात्मानं प्राहुरिङ्गितैः।।	</td><td>	12-19-22a<br>12-19-22b	
</td></tr>
				
<tr><td>
	अग्राह्यं चक्षुषा सत्वमनिर्देश्यं च तद्गिरा।<br>कर्महेतुपुरस्कारं भूतेषु पस्विर्तते।।	</td><td>	12-19-23a<br>12-19-23b	
</td></tr>
				
<tr><td>
	कल्याणगोचरं कृत्वा मानं तृष्णां निगृह्य च।<br>कर्मसंततिमुत्सृज्य स्यान्निरालम्बनः सुखी।।	</td><td>	12-19-24a<br>12-19-24b	
</td></tr>
				
<tr><td>
	अस्मिन्नेवं सूक्ष्मगम्ये मार्गे सद्भिर्निषेविते।<br>कथमर्थमनर्थाढ्यमर्जुन त्वं प्रशंससि।।	</td><td>	12-19-25a<br>12-19-25b	
</td></tr>
				
<tr><td>
	पूर्वशास्त्रविदोऽप्येवं जनाः पश्यन्ति भारत।<br>क्रियासु निरता नित्यं दाने यज्ञे च कर्मणि।।	</td><td>	12-19-26a<br>12-19-26b	
</td></tr>
				
<tr><td>
	भवन्ति सुदुरावर्ता हेतुमन्तोऽपि पण्डिताः।<br>दृढपूर्वे स्मृता मूढा नैतदस्तीति वादिनः।।	</td><td>	12-19-27a<br>12-19-27b	
</td></tr>
				
<tr><td>
	अनृतस्यावमन्तारो वक्तारो जनसंसदि।<br>चरन्ति वसुधां कृत्स्नां वावदूका बहुश्रुताः।।	</td><td>	12-19-28a<br>12-19-28b	
</td></tr>
				
<tr><td>
	पार्थ यन्न विजानीमः कस्ताञ्ज्ञातुमिहार्हति।<br>एवं प्राज्ञाः श्रुताश्चापि महान्तः शास्त्रवित्तमाः।।	</td><td>	12-19-29a<br>12-19-29b	
</td></tr>
				
<tr><td>
	तपसा महदाप्नोति बुद्ध्या वै विन्दते महत्।<br>त्यागेन सुखमाप्नोति सदा कौन्तेय धर्मवित्।।	</td><td>	12-19-30a<br>12-19-30b	
</td></tr>
<tr><td>
	।। इति श्रीमन्महाभारते शान्तिपर्वणि<br> राजधर्मपर्वणि एकोनविंशोऽध्यायः।। 19।।	</td><td>		
</td></tr></tbody>