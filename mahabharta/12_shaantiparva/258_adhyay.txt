				
<tbody><tr><td>
	<b>व्यास उवाच।</b>	</td><td>	12-258-1x	
</td></tr>
				
<tr><td>
	द्वन्द्वासि मोक्षजिज्ञासुरर्थधर्मानुतिष्ठतः।<br>वक्रा गुणवता शिष्यः श्राव्यः पूर्वमिदं महत्।।	</td><td>	12-258-1a<br>12-258-1b	
</td></tr>
				
<tr><td>
	आकाशं मारुतो ज्योतिरा--पृथ्वी च पञ्चमी।<br>भावाभावौ च कालश्च सर्वभूतेषु पञ्चसु।।	</td><td>	12-258-2a<br>12-258-2b	
</td></tr>
				
<tr><td>
	अन्तरात्मकमाकाशं तन्मयं श्रोत्रमिन्द्रियम्।<br>तस्य शब्दं गुणं विद्यान्मुनिः शास्त्रविधानवित्।।	</td><td>	12-258-3a<br>12-258-3b	
</td></tr>
				
<tr><td>
	चरणं मारुतात्मेति प्राणापानौ च तन्मयौ।<br>स्पर्शनं चेन्द्रियं विद्यात्तथा स्पर्शं च तन्मयम्।।	</td><td>	12-258-4a<br>12-258-4b	
</td></tr>
				
<tr><td>
	तापः पाकः प्रकाशश्च ज्योतिश्चक्षुश्च तन्मयम्।<br>तस्य रूपं गुणं विद्यात्तमोनाशकमात्मवान्।।	</td><td>	12-258-5a<br>12-258-5b	
</td></tr>
				
				
<tr><td>
	प्रक्लेदो द्रवता स्नेह इत्यपामुपदिश्यते।<br>[असृङ्भज्जा च यच्चान्यत्स्निग्धं विद्यात्तदात्मकम्।।]<br>रसनं चेन्द्रियं जिह्वा रसश्चापां गुणो मतः।।	</td><td>	12-258-6a<br>12-258-6b<br>12-258-6c	
</td></tr>
				
<tr><td>
	संघातः पार्थिवो धातुरस्थिदन्तनखानि च।<br>श्मश्चु रोम च केशाश्च सिरा स्नायु च चर्म च।।	</td><td>	12-258-7a<br>12-258-7b	
</td></tr>
				
<tr><td>
	इन्द्रियं घ्राणसंज्ञातं नासिकेत्यभिसंज्ञिता।<br>गन्धश्चैवेन्द्रियार्थोऽयं विज्ञेयः पृथिवीमयः।।	</td><td>	12-258-8a<br>12-258-8b	
</td></tr>
				
<tr><td>
	उत्तरेषु गुणाः सर्वे सन्ति पूर्वेषु नोत्तराः।<br>पञ्चानां भूतसङ्घानां संततिं मुनयो विदुः।।	</td><td>	12-258-9a<br>12-258-9b	
</td></tr>
				
<tr><td>
	मनो नवममेषां तु बुद्धिस्तु दशमी स्मृता।<br>एकादशस्त्वन्तरात्मा स सर्वः पर उच्यते।।	</td><td>	12-258-10a<br>12-258-10b	
</td></tr>
				
<tr><td>
	व्यवसायात्मिका बुद्धिर्मनो व्याकरणात्मकम्।<br>कर्मानुमानाद्विज्ञेयः स जीवः क्षेत्रसंज्ञकः।।	</td><td>	12-258-11a<br>12-258-11b	
</td></tr>
				
<tr><td>
	एभिः कालात्मकैर्भावैर्यः सर्वैः सर्वमन्वितम्।<br>पश्यत्यकलुयं बुद्ध्या स मोहं नानुवर्तते।।	</td><td>	12-258-12a<br>12-258-12b	
</td></tr>
<tr><td>
	।। इति श्रीमन्महाभारते शान्तिपर्वणि मोक्षधर्मपर्वणि<br>अष्टपञ्चाशदधिकद्विशततमोऽध्यायः।। 258।।	</td><td>		
</td></tr></tbody>