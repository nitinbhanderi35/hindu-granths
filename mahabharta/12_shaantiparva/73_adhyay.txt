<span style="font-size: 14pt; line-height: 200%">युधिष्ठिर उवाच।	 <br>
राज्ञा पुरोहितः कार्यः कीदृशो वर्णतो भवेत्।<br>
पुरोधा यादृशः कार्यः कथयस्व पितामह।।	12-73-1<br>
<br>
भीष्म उवाच।	<br>
गौरो वा लोहितो वाऽपि श्यामो वा नीरुजः सुखी।<br>
अक्रोधनो ह्यचपलः सर्वतश्च जितेन्द्रियः।।'	12-73-2<br>
<br>
राज्ञा पुरोहितः कार्यो भवेद्विद्वान्बहुश्रुतः।<br>
उभौ समीक्ष्य धर्मार्थावप्रमेयावनन्तरम्।।	12-73-3<br>
<br>
धर्मात्मा मन्त्रविद्येषां राज्ञां राजन्पुरोहितः।<br>
`तेषामर्थश्च कामश्च धर्मश्चेति विनिश्चयः।।	12-73-4<br>
<br>
श्लोकाश्चोशनसा गीतास्तान्निबोध युधिष्ठिर।<br>
उच्छिष्टः स भवेद्राजा यस्य नास्ति पुरोहितः।।	12-73-5<br>
<br>
रक्षसामसुराणां च पिशाचोरगपक्षिणाम्।<br>
शत्रूणां च भवेद्वध्यो यस्य नास्ति पुरोहितः।।	12-73-6<br>
<br>
ब्रह्मत्वं सर्वयज्ञेषु कुर्वीताथर्वणो द्विजः।<br>
राज्ञश्चाथर्ववेदेन सर्वकर्माणि कारयेत्।।	12-73-7<br>
<br>
ब्रूयाद्गर्ह्याणि सततं महोत्पातान्यघानि च।<br>
इष्टमङ्गलयुक्तानि तथाऽन्तः पुरिकाणि च।।	12-73-8<br>
<br>
गीतनृत्ताधिकारेषु संमतेषु महीपतेः।<br>
कर्तव्यं करणीयं वै वैश्वदेवबलिस्तथा।।	12-73-9<br>
<br>
पक्षसंधिषु कुर्वीत महाशान्तिं पुरोहितः।<br>
रौद्रहोमसहस्रं च स्वस्य राज्ञः प्रियं हितम्।।	12-73-10<br>
<br>
राज्ञः पापमलाः सप्त यानृच्छति पुरोहितः।<br>
अमात्याश्च कुकर्माणो मन्त्रिणश्चाप्युपेक्षकाः।।	12-73-11<br>
<br>
चौर्यमव्यवहारश्च व्यवहारोपसेविनाम्।<br>
अदण्ड्यदण्डनं चैव दण्ड्यानां चाप्यदण्डनम्।।	12-73-12<br>
<br>
हिंसा चान्यत्र संग्रामाद्राज्ञश्च मल उच्यते।<br>
कुभृत्यैस्तु प्रजानाशः सप्तमस्तु महामलः।।	12-73-13<br>
<br>
रौद्रैर्होमैर्महाशान्त्या घृतकम्बलकर्मणा।<br>
भृग्वङ्गिरोविधिज्ञो वै पुरोधा निर्णुदे मलात्।।	12-73-14<br>
<br>
एतान्हित्वा दिवं याति राजा सप्त महामलान्।<br>
सामात्यः सपुरोधाश्च प्रजानां पालने रतः।।	12-73-15<br>
<br>
एतस्मिन्नेव कौरव्य पौरोहित्ये महामते।<br>
श्लोकानाह महेन्द्रस्य गुरुर्देवो बृहस्पतिः।।	12-73-16<br>
<br>
तान्निबोध महीपाल महाभाग हिताञ्शुभान्।<br>
ऋग्वेदे सामवेदे च यजुर्वेदे च वाजिनाम्।।	12-73-17<br>
<br>
न निर्दिष्टानि कर्माणि त्रिषु स्थानेषु भूभृताम्।<br>
शान्तिकं पौष्टिकं चैव अरिष्टानां च शातनम्।।	12-73-18<br>
<br>
शप्तास्ते याज्ञवल्क्येन यज्ञानां हितमीहता।<br>
ब्रह्मिष्ठानां वरिष्ठेन ब्रह्मणः संमते विभोः।।	12-73-19<br>
<br>
बह्वृचं सामगं चैव वाजिनं च विवर्जयेत्।<br>
बह्वृचो राष्ट्रनाशाय राजनाशाय सामगः।<br>
अध्वर्युर्बलनाशाय प्रोक्तो वाजसनेयकः।।	12-73-20<br>
<br>
अब्राह्मणेषु वर्णेषु मन्त्रान्वाजसनेयकान्।<br>
शान्तिके पौष्टिके चैव नित्यं कर्मणि वर्जयेत्।।	12-73-21<br>
<br>
ब्राह्मणस्य महीपस्य सर्वथा न विरोधिनः।<br>
वेदाश्चत्वार इत्येते ब्राह्मणा ये च तद्विदुः।।	12-73-22<br>
<br>
पौरोहित्ये प्रमाणं तु ब्राह्मणश्च महीपतेः।<br>
जात्या न क्षत्रियः प्रोक्तः क्षतत्राणं करोति यः।।	12-73-23<br>
<br>
चातुर्वर्ण्यबहिष्ठोऽपि स एव क्षत्रियः स्मृतः।<br>
भार्गवाङ्गिरसैर्मन्त्रैस्तेषां कर्म विधीयते।।	12-73-24<br>
<br>
वैतानं कर्म यच्चैव गृह्यकर्म च यत्स्मृतम्।<br>
द्विजातीनां त्रयाणां तु सर्वकर्म विधीयते।।	12-73-25<br>
<br>
राजधर्मप्रवृत्तानां हितार्थं त्रीमि कारयेत्।<br>
शान्तिकं पौष्टिकं चैव तथाऽभिचरणं च यत्।।	12-73-26<br>
<br>
अग्निष्टोममुखैर्यज्ञैर्दूषिता भूपकर्मभिः।<br>
न सम्यक्फलमृच्छन्ति ये यजन्ति द्विजातयः।।	12-73-27<br>
<br>
पौरोहित्यं तु कुर्वाणा नाशं यास्यन्ति भूभृताम्।<br>
यज्ञकर्माणि कुर्वाणा ऋत्विजस्तु विरोधिनः।।	12-73-28<br>
<br>
ब्रह्मक्षत्रविशः सर्वे पौरोहित्ये विवर्जिताः।<br>
तदभावे च पारक्यं निर्दिष्टं राजकर्मसु।।	12-73-29<br>
<br>
ऋषिणा याज्ञवल्क्येन तत्तथा न तदन्यथा।<br>
भार्गवाङ्गिरसां वेदे कृतविद्यः षडङ्गवित्।।	12-73-30<br>
<br>
यज्ञकर्मविधिज्ञस्तु विधिज्ञः पौष्टिकेषु च।<br>
अष्टादशविकल्पानां विधिज्ञः शान्तिकर्मणाम्।।	12-73-31<br>
<br>
सर्वरोगविहीनश्च संयतः संयतेन्द्रियः।<br>
श्वित्रकुष्ठक्षयक्षीणैर्ग्रहापस्मारदूषितैः।।	12-73-32<br>
<br>
अशस्तैर्वातदुष्टैश्च दूरस्थैः संवदेन्नृपः।<br>
रोगिणं ऋत्विजं चैव वर्जयेच्च पुरोहितम्।।	12-73-33<br>
<br>
नचान्यस्य कृतं येन पौरोहित्यं कदाचन।<br>
यस्य याज्यो मृतश्चैव भ्रष्टः प्रव्रजितो यथा।।	12-73-34<br>
<br>
युद्धे पराजितश्चैव सर्वांस्तान्वर्जयेन्नृपः।<br>
नक्षत्रस्यानुकूल्येन यः संजातो नरेश्वरः।।	12-73-35<br>
<br>
राजशास्त्रविनीतश्च श्रेयान्राज्ञः पुरोहितः।<br>
अधन्यानां निमित्तानामुत्पातानामथार्थवित्।।	12-73-36<br>
<br>
शत्रुपक्षक्षयज्ञश्च श्रेयान्राज्ञः पुरोहितः।<br>
वाजिनं तदभावे च चरकाध्वर्यवानपि।।	12-73-37<br>
<br>
बह्वृचं सामगं चैव नीतिशास्त्रकृतश्रमान्।<br>
कृतिनोऽथर्वणो वेदे स्थापयेत्तु पुरोहितान्।।	12-73-38<br>
<br>
हिंसालिङ्गा हि निर्दिष्टा मन्त्रा वैतानिकैर्द्विजैः।<br>
न तानुच्चारयेत्प्राज्ञः क्षात्रधर्मविरोधिनः।।	12-73-39<br>
<br>
प्रजागुणाः पुरोधाश्च पुरोहितगुणाः प्रजाः।'<br>
राजा वै सगुणो येषां कुशलं तेषु सर्वशः।।	12-73-40<br>
<br>
उभौ प्रजा वर्धयतो देवान्पूर्वापरान्पितॄन्।<br>
यौ भवेतां स्थितौ धर्मे श्रद्धेयौ सुतपस्विनौ।।	12-73-41<br>
<br>
परस्परस्य सुहृदौ विहितौ समचेतसौ।<br>
ब्रह्मक्षत्रस्य समानात्प्रजा सुखमवाप्नुयात्।।	12-73-42<br>
<br>
विमाननात्तयोरेव प्रजा नश्येयुरेव हि।<br>
ब्रह्मक्षत्रं हि सर्वासां प्रजानां मूलमुच्यते।।	12-73-43<br>
<br>
अत्राप्युदाहरन्तीममितिहासं पुरातनम्।<br>
ऐलकश्यपसंवादं तं निबोध युधिष्ठिर।।	12-73-44<br>
<br>
ऐल उवाच।	<br>
यदा हि ब्रह्म प्रजहाति क्षत्रं<br>
क्षत्रं यदा वा प्रजहाति ब्रह्म।<br>
अन्वग्बलं कतमेऽस्मिन्भजन्ते<br>
तथा बलं कतमेऽस्मिन्ध्रियन्ते।।	12-73-45<br>
<br>
कश्यप उवाच।<br>
द्विधा हि राष्ट्रं भवति क्षत्रियस्य<br>
ब्रह्म क्षत्रं यत्र विरुध्यतीह।<br>
अन्वग्बलं दस्यवस्तद्भजन्ते<br>
तथा वर्णं तत्र विदन्ति सन्तः।।	12-73-46<br>
<br>
नैषां ब्रह्म च वर्धते नोत पुत्रा<br>
न गर्गरो मथ्यते नो जयन्ते।<br>
नैषां पुत्रा देवमधीयते च<br>
यदा ब्रह्म क्षत्रियाः संत्यजन्ति।।	12-73-47<br>
<br>
नैषामर्थो वर्धते जातु गेहे<br>
नाधीयते तत्प्रजा नो यजन्ते।<br>
अपध्वस्ता दस्युभूता भवन्ति<br>
ये ब्राह्मणान्क्षत्रियाः संत्यजन्ति।।	12-73-48<br>
<br>
एतौ हि नित्यं संयुक्तावितरेतरधारणे।<br>
क्षत्रं वै ब्रह्मणो योनिर्योनिः क्षत्रस्य वै द्विजः।।	12-73-49<br>
<br>
उभावेतौ नित्यमभिप्रपन्नौ<br>
संप्रापतुर्महतीं संप्रतिष्ठाम्।<br>
तयोः सन्धिर्भिद्यते चेत्पुराण<br>
स्ततः सर्वं भवति हि संप्रमूढम्।।	12-73-50<br>
<br>
नात्र पारं लभते पारगामी<br>
महोदधौ नौरिव संप्रभिन्ना।<br>
चातुर्वण्यं भवति हि संप्रमूढं<br>
प्रजास्ततः क्षयसंस्था भवन्ति।।	12-73-51<br>
<br>
ब्रह्मवृक्षो रक्ष्यमाणो मधु हेम च वर्षति।<br>
अरक्ष्यमाणः सततमश्रु पापं च वर्षति।।	12-73-52<br>
<br>
अब्रह्मचारी चरणादपेतो<br>
यदा ब्रह्म ब्रह्मणि त्राणमिच्छेत्।<br>
आश्चर्यतो वर्षति तत्र देव<br>
स्तत्राभीक्ष्णं दुष्प्रभाश्चाविशन्ति।।	12-73-53<br>
<br>
स्त्रियं हत्वा ब्राह्मणं वाऽपि पापः<br>
सभायां यत्र लभते साधुवादम्।<br>
राज्ञः सकाशे न विभेति चापि<br>
ततो भयं विद्यते क्षत्रियस्य।।	12-73-54<br>
<br>
पापैः पापे क्रियमाणेऽतिवेलं<br>
ततो रुद्रो जायते देव एषः।<br>
पापैः पापाः संजनयन्ति रुद्रं<br>
ततः सर्वान्साध्वसाधून्हिनस्ति।।	12-73-55<br>
<br>
ऐल उवाच।	12-73-56x<br>
कुतो रुद्रः कीदृशो वाऽपि रुद्रः<br>
सत्वैः सत्वं दृश्यते वध्यमानम्।<br>
एतत्सर्वं कश्यप मे प्रचक्ष्व<br>
यतो रुद्रो जायते देव एषः।।	12-73-56<br>
<br>
कश्यप उवाच।	12-73-57x<br>
आत्मा रुद्रो हृदये मानवानां<br>
स्वं स्वं देहं परदेहं च हन्ति।<br>
वातोत्पातैः सदृशं रुद्रमाहु<br>
र्देवं जीमूतैः सदृशं रूपमस्य।।	12-73-57<br>
<br>
ऐल उवाच।	 <br>
न वै वातः परिवृणोति कश्चि<br>
न्न जीमूतो वर्षति तत्र देवः।<br>
तथा युक्तो दृश्यते मानुषेषु<br>
कामद्वेषाद्वध्यते मुह्यते च।।	12-73-58<br>
<br>
कश्यप उवाच। <br>
यथैकगेहाज्जातवेदाः प्रदीप्तः<br>
कृत्स्नं ग्रामं दहते च त्वरावान्।<br>
विमोहनं कुरुते देव एप<br>
ततः सर्वं स्पृश्यते पुण्यपापैः।।	12-73-59<br>
<br>
ऐल उवाच। <br>
यदि दण्डः स्पृशतेऽपुण्यपापं<br>
पापं पापे क्रियमाणे विशेषात्।<br>
कस्य हेतोः सुकृतं नाम कुर्या<br>
द्दुष्कृतं वा कस्य हेतोर्न कुर्यात्।।	12-73-60<br>
<br>
कश्यप उवाच।	 <br>
असंत्यागात्पापकृतामपापां<br>
स्तुल्यो दण्डः स्पृशते मिश्रभावात्।<br>
शुष्केणार्द्रं दह्यते मिश्रभावा<br>
न्न मिश्रः स्यात्पापकृद्भिः कथंचित्।।	12-73-61<br>
<br>
ऐल उवाच।	 <br>
साध्वसाधून्धारयतीह भूमिः<br>
साध्वसाधूंस्तापयतीह सूर्यः।<br>
साध्वसाधूंश्चापि वातीह वायु<br>
रापस्तथा साध्वसाधून्वहन्ति।।	12-73-62<br>
<br>
कश्यप उवाच।	 <br>
एवमस्मिन्वर्तते लोक एष<br>
नामुत्रैवं वर्तते राजपुत्र।<br>
प्रेत्यैतयोरन्तरावान्विशेषो<br>
यो वै पुण्यं चरते यश्च पापम्।।	12-73-63<br>
<br>
पुण्यस्य लोको मधुमान्घृतार्चि<br>
र्हिरण्यज्योतिरमृतस्य नाभिः।<br>
तत्र प्रेत्य मोदते ब्रह्मचारी<br>
न तत्र मृत्युर्न जरा नोत दुःखम्।।	12-73-64<br>
<br>
पापस्य लोको निरयोऽप्रकाशो<br>
नित्यं दुःखं शोकभूयिष्ठमेव।<br>
तत्रात्मानं शोचति पापकर्मा<br>
वह्वीः समाः प्रतपन्नप्रतिष्ठः।।	12-73-65<br>
<br>
मिथोभेदाद्ब्राह्मणक्षत्रियाणां<br>
प्रजा दुःखं दुःसहं चाविशन्ति।<br>
एवं ज्ञात्वा कार्य एवेह विद्वान्<br>
पुरोहितो नैकविद्यो नृपेण।।	12-73-66<br>
<br>
तं चैव लब्ध्वाभिषिञ्चेत्तथा धर्मो विधीयते।<br>
अग्रं हि ब्राह्मणः प्रोक्तं सर्वस्यैवेह धर्मतः।।	12-73-67<br>
<br>
पूर्वं हि ब्रह्मणः सृष्टिरिति ब्रह्मविदो विदुः।<br>
ज्येष्ठेनाभिजनेनास्य प्राप्तं पूर्वं यदुत्तमम्।।	12-73-68<br>
<br>
तस्मान्मान्यश्च पूज्यश्च ब्राह्मणः प्रसृताग्रभुक्।<br>
सर्वं श्रेष्ठं विशिष्टं च निवेद्यं तस्य धीमतः।।	12-73-69<br>
<br>
अवश्यमेतत्कर्तव्यं राज्ञा बलवताऽपि हि।<br>
ब्रह्म वर्धयति क्षत्रं क्षत्रतो ब्रह्म वर्धते।<br>
राज्ञः सर्वस्य चान्यस्य स्वामी राज्ञः पुरोहितः।।	12-73-70<br>
<br>
।। इति श्रीमन्महाभारते शान्तिपर्वणि<br>
राजधर्मपर्वणि त्रिसप्ततितमोऽध्यायः।। 73।।	<br>
<br>
</span>
