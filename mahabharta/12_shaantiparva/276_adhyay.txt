<span style="font-size: 14pt; line-height: 200%">कपिल उवाच।	<br>
वेदाः प्रमाणं लोकानां न वेदाः पृष्ठतः कृताः।<br>
द्वे ब्रह्मणी वेदितव्ये शब्दब्रह्म परं च यत्।।	12-276-1<br>
<br>
शब्दब्रह्मणि निष्णातः परं ब्रह्माधिगच्छति।<br>
शरीरमेतत्कुरुते यद्वेदे कुरुते तनुम्।।	12-276-2<br>
<br>
कृतशुद्धशरीरो हि पात्रं भवति ब्राह्मणः।<br>
आनन्त्यमनुचिन्त्येदं कर्मणां तद्ब्रबीमि ते।।	12-276-3<br>
<br>
निरागममनैतिह्यमत्यक्षं लोकसाक्षिकम्।<br>
धर्म इत्येव ये यज्ञान्वितन्वन्ति निराशिषः।।	12-276-4<br>
<br>
उत्पन्नत्यागिनो लुब्धाः कृपासूयाविवर्जिताः।<br>
धनिनामेष वै पन्थास्तीर्थेषु प्रतिपादनम्।।	12-276-5<br>
<br>
अनाश्रिताः पापकृत्याः कदाचित्कर्मयोगिनः।<br>
मनः संकल्पसंसिद्धा विशुद्धज्ञाननिश्चयाः।।	12-276-6<br>
<br>
अक्रुध्यन्तोऽनसूयन्तो निरहंकारमत्सराः।<br>
ज्ञाननिष्ठास्त्रिशुक्लाश्च सर्वभूतहिते रताः।।	12-276-7<br>
<br>
आसन्गृहस्था भूयिष्ठा अपक्रान्ताः स्वकर्मसु।<br>
राजानश्च तथा युक्ता ब्राह्मणाश्च यथाविधि।।	12-276-8<br>
<br>
समा ह्यार्जवसंपन्नाः संतुष्टा ज्ञाननिश्चयाः।<br>
प्रत्यक्षधर्माः शुचयः श्रद्दधानाः परावरे।।	12-276-9<br>
<br>
पुरस्ताद्भावितात्मानो यथावच्चरितव्रताः।<br>
चरन्ति धर्मं कृच्छ्रेऽपि दुर्गे चैवापि संहताः।।	12-276-10<br>
<br>
संहत्य धर्मं चरतां पुराऽऽसीत्सुखमेव तत्।<br>
तेषां नासीद्विधातव्यं प्रायश्चित्तं कथंचन।।	12-276-11<br>
<br>
सत्यं हि धर्ममास्थाय दुराधर्षतमा मताः।<br>
न मात्रामनुरुध्यन्ते न धर्मच्छलमन्ततः।।	12-276-12<br>
<br>
य एव प्रथमः कल्पस्तमेवात्र चरन्महान्।।	12-276-13<br>
अस्यां स्थितौ स्थितानां हि प्रायश्चित्तं न विद्यते।<br>
यदा तु दुर्बलात्मानः प्रायश्चित्तं तदा भवेत्।।	12-276-14<br>
<br>
एत एवंविधाः प्राहुः पुराणा यज्ञवाहनाः।<br>
त्रैविद्यवृद्धाः शुचयो वृत्तवन्तो यशस्विनः।।	12-276-15<br>
<br>
यजन्तोऽहरहर्यज्ञैर्निराशीर्बन्धना बुधाः।<br>
तेषा यज्ञाश्च वेदाश्च कर्माणि च यथागमम्।।	12-276-16<br>
<br>
आगमाश्च यथाकामं संकल्पाश्च यथाव्रतम्।<br>
अपेतकामक्रोधानां दुश्चराचारकर्मणाम्।।	12-276-17<br>
<br>
स्वकर्मभिः शंसितानां प्रकृत्या शंसितात्मनाम्।<br>
ऋजूनां शमनित्यानां स्वेषु कर्मसु वर्तताम्।।	12-276-18<br>
<br>
सर्वमानन्त्यमेवासीदिति नः शाश्वताश्चुतिः।<br>
तेषामदीनसत्वानां दुश्चराचारकर्मणाम्।।	12-276-19<br>
<br>
स्वकर्मभिः संसितानां तपो घोरत्वमागतम्।<br>
सं सदाचारमाश्चर्यं पुराणं शाश्वतं ध्रुवम्।।	12-276-20<br>
<br>
अशक्नुवद्भिश्चरितुं किंचिद्धर्मेषु सूचितम्।<br>
निरापद्धर्म आचारो ह्यप्रमादोऽपराभवः।।	12-276-21<br>
<br>
सर्ववर्णेषु यत्तेषु नासीत्कश्चिद्व्यतिक्रमः।<br>
धर्ममेकं चतुष्पादमाश्रितास्ते नरा विभो।।	12-276-22<br>
<br>
तं सन्तो विधिवत्प्राप्य गच्छन्ति परमां गतिम्।<br>
गृहेभ्य एव निष्क्रम्य वनमन्ये समाश्रिताः।।	12-276-23<br>
<br>
गृहमेवाभिसंश्रित्य ततोऽन्ये ब्रह्मचारिणः।<br>
व्यस्तमेकं चतुर्धा तु ब्राह्मणा आश्रमं विदुः।।	12-276-24<br>
<br>
सर्वे सर्वत्र तिष्ठन्तो गच्छन्ति परमां गतिम्।<br>
एव एवंविधाः प्राहुः पुराणा ब्रह्मचारिणः।।'	12-276-25<br>
<br>
त एते दिवि दृश्यन्ते ज्योतिर्भूता द्विजातयः।<br>
नक्षत्राणीव धिष्ण्येषु बहवस्तारकागणाः।<br>
आनन्त्यमुपसंप्राप्ताः संतोषादिति वैदिकम्।।	12-276-26<br>
<br>
यद्यागच्छन्ति संसारं पुनर्योनिषु तादृशाः।<br>
न लिप्यन्ते पारकृत्यैः कदाचित्कर्मयोनितः।।	12-276-27<br>
<br>
एवमेव ब्रह्मचारी शुश्रूषुर्घोरनिश्चयः।<br>
एवंयुक्तो ब्राह्मणः स्यादन्यो ब्राह्मणको भवेत्।।	12-276-28<br>
<br>
कर्मैव पुरुषस्याह शुभं वा यदि वाऽशुभम्।<br>
एवं पक्वकषायाणामानन्त्येन श्रुतेन च।।	12-276-29<br>
<br>
सर्वमानन्त्यमेवासीदिति नः शाश्वती श्रुतिः।<br>
तेषामपेततृष्णानां निर्णिक्तानां शुभात्मनाम्।।	12-276-30<br>
<br>
चतुर्थ औपनिषदो धर्मः साधारणः स्मृतः।<br>
संसिद्धैः सेव्यते नित्यं ब्राह्मणैर्नियतात्मभिः।।	12-276-31<br>
<br>
संतोषमूलस्त्यागात्मा ज्ञानाधिष्ठानमुच्यते।<br>
अपवर्गमतिर्नित्यो यतिधर्मः सनातनः।।	12-276-32<br>
<br>
साधारणः केवलो वा यथाबलमुपास्यते।<br>
गच्छन्ते बलिनः क्षेमं दुर्बलोऽत्रावसीदति।<br>
ब्राह्मणः पदमन्विच्छन्संसारान्मुच्यते शुचिः।।	12-276-33<br>
<br>
स्यूमरश्मिरुवाच।	<br>
ये भुञ्जते ये ददते यजन्तेऽधीयते च ये।<br>
मात्राभिर्धर्मलुब्धाभिर्ये वा त्यागं समाश्रिताः।।	12-276-34<br>
<br>
एतेषां प्रेत्यभावे तु कतमः स्वर्गजित्तमः।<br>
एतदाचक्ष्व मे ब्रह्मन्याथातथ्येन पृच्छतः।।	12-276-35<br>
<br>
कपिल उवाच।	<br>
परिग्रहाः शुभाः सर्वे गुणतोऽभ्युदयाश्च ते।<br>
न तु त्यागसुखं प्राप्ता एतत्त्वमपि पश्यसि।।	12-276-36<br>
<br>
स्यूमरश्मिरुवाच।	<br>
भवन्तो ज्ञाननिष्ठा वै गृहस्थाः कर्मनिश्चयाः।<br>
आश्रमाणां च सर्वेषां निष्ठायामैक्यमुच्यते।।	12-276-37<br>
<br>
एकत्वेन पृथक्त्वेन विशेषो नान्य उच्यते।<br>
तद्यथावद्यथान्यायं भगवान्प्रब्रवीतु मे।।	12-276-38<br>
<br>
कपिल उवाच।	<br>
शरीरपक्तिः कर्माणि ज्ञानं तु परमा गतिः।<br>
पक्वे कषायविज्ञानं यथा ज्ञानं च तिष्ठति।।	12-276-39<br>
<br>
आनृशंस्यं क्षमा शान्तिरहिंसा सत्यमार्जवम्।<br>
अद्रोहोऽनभिमानश्च ह्रीस्तितिक्षा शमस्तथा।।	12-276-40<br>
<br>
पन्थानो ब्रह्मणस्त्वेत एतैः प्राप्नोति यत्परम्।<br>
तद्विद्वाननुबुद्ध्येत मनसा कर्मनिश्चयम्।।	12-276-41<br>
<br>
यां विप्राः सर्वतः शान्ता विशुद्धा ज्ञाननिश्चयाः।<br>
गतिं गच्छन्ति संतुष्टास्तामाहुः परमां गतिम्।।	12-276-42<br>
<br>
वेदांश्च वेदितव्यं च विदित्वा च यथास्थितिम्।<br>
एवं वेदविदित्याहुरतोऽन्यो वातरेचकः।।	12-276-43<br>
<br>
सर्वं विदुर्वेदविदो वेदे सर्वं प्रतिष्ठितम्।<br>
वेदे हि निष्ठा सर्वस्य यद्यदस्ति च नास्ति च।।	12-276-44<br>
<br>
एषैव निष्ठा सर्वत्र यत्तदस्ति च नास्ति च।<br>
एतदन्तं च मध्यं च सच्चाऽसच्च विजानतः।।	12-276-45<br>
<br>
समाप्तं त्याग इत्येव शम इत्येव निश्चितम्।<br>
संतोष इत्यनुगतमपवर्गे प्रतिष्ठितम्।।	12-276-46<br>
<br>
ऋतं सत्यं विदितं वेदितव्यं<br>
सर्वस्यात्मा स्थावरं जङ्गमं च।<br>
सर्वं सुखं यच्छिवमुत्तरं च<br>
ब्रह्माव्यक्तं प्रभवश्चाव्ययं च।।	12-276-47<br>
<br>
तेजः क्षमा शान्तिरनामयं शुभं<br>
तथाविधं व्योम सनातनं ध्रुवम्।<br>
एतैः शब्दैर्गम्यते बुद्धिनेत्रै<br>
स्तस्मै नमो ब्रह्मणे ब्राह्मणाय।।	12-276-48<br>
<br>
।। इति श्रीमन्महाभारते शान्तिपर्वणि मोक्षधर्मपर्वणि<br>
षट्‌सप्तत्यधिकद्विशततमोऽध्यायः।। 276।।	<br>
<br>
</span>
