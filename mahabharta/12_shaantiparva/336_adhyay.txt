<span style="font-size: 14pt; line-height: 200%">भीष्म उवाच॥<br>
एतच्छ्रुत्वा गुरोर्वाक्यं व्यासशिष्या महौजसः ।<br>
अन्योन्यं हृष्टमनसः परिषस्वजिरे तदा ॥१॥<br>
उक्ताः स्मो यद्भगवता तदात्वायतिसंहितम् ।<br>
तन्नो मनसि संरूढं करिष्यामस्तथा च तत् ॥२॥<br>
अन्योन्यं च सभाज्यैवं सुप्रीतमनसः पुनः ।<br>
विज्ञापयन्ति स्म गुरुं पुनर्वाक्यविशारदाः ॥३॥<br>
शैलादस्मान्महीं गन्तुं काङ्क्षितं नो महामुने ।<br>
वेदाननेकधा कर्तुं यदि ते रुचितं विभो ॥४॥<br>
शिष्याणां वचनं श्रुत्वा पराशरसुतः प्रभुः ।<br>
प्रत्युवाच ततो वाक्यं धर्मार्थसहितं हितम् ॥५॥<br>
क्षितिं वा देवलोकं वा गम्यतां यदि रोचते ।<br>
अप्रमादश्च वः कार्यो ब्रह्म हि प्रचुरच्छलम् ॥६॥<br>
तेऽनुज्ञातास्ततः सर्वे गुरुणा सत्यवादिना ।<br>
जग्मुः प्रदक्षिणं कृत्वा व्यासं मूर्ध्नाभिवाद्य च ॥७॥<br>
अवतीर्य महीं तेऽथ चातुर्होत्रमकल्पयन् ।<br>
संयाजयन्तो विप्रांश्च राजन्यांश्च विशस्तथा ॥८॥<br>
पूज्यमाना द्विजैर्नित्यं मोदमाना गृहे रताः ।<br>
याजनाध्यापनरताः श्रीमन्तो लोकविश्रुताः ॥९॥<br>
अवतीर्णेषु शिष्येषु व्यासः पुत्रसहायवान् ।<br>
तूष्णीं ध्यानपरो धीमानेकान्ते समुपाविशत् ॥१०॥<br>
तं ददर्शाश्रमपदे नारदः सुमहातपाः ।<br>
अथैनमब्रवीत्काले मधुराक्षरया गिरा ॥११॥<br>
भो भो महर्षे वासिष्ठ ब्रह्मघोषो न वर्तते ।<br>
एको ध्यानपरस्तूष्णीं किमास्से चिन्तयन्निव ॥१२॥<br>
ब्रह्मघोषैर्विरहितः पर्वतोऽयं न शोभते ।<br>
रजसा तमसा चैव सोमः सोपप्लवो यथा ॥१३॥<br>
न भ्राजते यथापूर्वं निषादानामिवालयः ।<br>
देवर्षिगणजुष्टोऽपि वेदध्वनिनिराकृतः ॥१४॥<br>
ऋषयश्च हि देवाश्च गन्धर्वाश्च महौजसः ।<br>
विमुक्ता ब्रह्मघोषेण न भ्राजन्ते यथा पुरा ॥१५॥<br>
नारदस्य वचः श्रुत्वा कृष्णद्वैपायनोऽब्रवीत् ।<br>
महर्षे यत्त्वया प्रोक्तं वेदवादविचक्षण ॥१६॥<br>
एतन्मनोनुकूलं मे भवानर्हति भाषितुम् ।<br>
सर्वज्ञः सर्वदर्शी च सर्वत्र च कुतूहली ॥१७॥<br>
त्रिषु लोकेषु यद्वृत्तं सर्वं तव मते स्थितम् ।<br>
तदाज्ञापय विप्रर्षे ब्रूहि किं करवाणि ते ॥१८॥<br>
यन्मया समनुष्ठेयं ब्रह्मर्षे तदुदाहर ।<br>
वियुक्तस्येह शिष्यैर्मे नातिहृष्टमिदं मनः ॥१९॥<br>
नारद उवाच॥<br>
अनाम्नायमला वेदा ब्राह्मणस्याव्रतं मलम् ।<br>
मलं पृथिव्या वाहीकाः स्त्रीणां कौतूहलं मलम् ॥२०॥<br>
अधीयतां भवान्वेदान्सार्धं पुत्रेण धीमता ।<br>
विधुन्वन्ब्रह्मघोषेण रक्षोभयकृतं तमः ॥२१॥<br>
भीष्म उवाच॥<br>
नारदस्य वचः श्रुत्वा व्यासः परमधर्मवित् ।<br>
तथेत्युवाच संहृष्टो वेदाभ्यासे दृढव्रतः ॥२२॥<br>
शुकेन सह पुत्रेण वेदाभ्यासमथाकरोत् ।<br>
स्वरेणोच्चैः स शैक्षेण लोकानापूरयन्निव ॥२३॥<br>
तयोरभ्यसतोरेवं नानाधर्मप्रवादिनोः ।<br>
वातोऽतिमात्रं प्रववौ समुद्रानिलवेजितः ॥२४॥<br>
ततोऽनध्याय इति तं व्यासः पुत्रमवारयत् ।<br>
शुको वारितमात्रस्तु कौतूहलसमन्वितः ॥२५॥<br>
अपृच्छत्पितरं ब्रह्मन्कुतो वायुरभूदयम् ।<br>
आख्यातुमर्हति भवान्वायोः सर्वं विचेष्टितम् ॥२६॥<br>
शुकस्यैतद्वचः श्रुत्वा व्यासः परमविस्मितः ।<br>
अनध्यायनिमित्तेऽस्मिन्निदं वचनमब्रवीत् ॥२७॥<br>
दिव्यं ते चक्षुरुत्पन्नं स्वस्थं ते निर्मलं मनः ।<br>
तमसा रजसा चापि त्यक्तः सत्त्वे व्यवस्थितः ॥२८॥<br>
आदर्शे स्वामिव छायां पश्यस्यात्मानमात्मना ।<br>
न्यस्यात्मनि स्वयं वेदान्बुद्ध्या समनुचिन्तय ॥२९॥<br>
देवयानचरो विष्णोः पितृयानश्च तामसः ।<br>
द्वावेतौ प्रेत्य पन्थानौ दिवं चाधश्च गच्छतः ॥३०॥<br>
पृथिव्यामन्तरिक्षे च यत्र संवान्ति वायवः ।<br>
सप्तैते वायुमार्गा वै तान्निबोधानुपूर्वशः ॥३१॥<br>
तत्र देवगणाः साध्याः समभूवन्महाबलाः ।<br>
तेषामप्यभवत्पुत्रः समानो नाम दुर्जयः ॥३२॥<br>
उदानस्तस्य पुत्रोऽभूद्व्यानस्तस्याभवत्सुतः ।<br>
अपानश्च ततो ज्ञेयः प्राणश्चापि ततः परम् ॥३३॥<br>
अनपत्योऽभवत्प्राणो दुर्धर्षः शत्रुतापनः ।<br>
पृथक्कर्माणि तेषां तु प्रवक्ष्यामि यथातथम् ॥३४॥<br>
प्राणिनां सर्वतो वायुश्चेष्टा वर्तयते पृथक् ।<br>
प्राणनाच्चैव भूतानां प्राण इत्यभिधीयते ॥३५॥<br>
प्रेरयत्यभ्रसङ्घातान्धूमजांश्चोष्मजांश्च यः ।<br>
प्रथमः प्रथमे मार्गे प्रवहो नाम सोऽनिलः ॥३६॥<br>
अम्बरे स्नेहमभ्रेभ्यस्तडिद्भ्यश्चोत्तमद्युतिः ।<br>
आवहो नाम संवाति द्वितीयः श्वसनो नदन् ॥३७॥<br>
उदयं ज्योतिषां शश्वत्सोमादीनां करोति यः ।<br>
अन्तर्देहेषु चोदानं यं वदन्ति महर्षयः ॥३८॥<br>
यश्चतुर्भ्यः समुद्रेभ्यो वायुर्धारयते जलम् ।<br>
उद्धृत्याददते चापो जीमूतेभ्योऽम्बरेऽनिलः ॥३९॥<br>
योऽद्भिः संयोज्य जीमूतान्पर्जन्याय प्रयच्छति ।<br>
उद्वहो नाम वर्षिष्ठस्त्रितीयः स सदागतिः ॥४०॥<br>
समुह्यमाना बहुधा येन नीलाः पृथग्घनाः ।<br>
वर्षमोक्षकृतारम्भास्ते भवन्ति घनाघनाः ॥४१॥<br>
संहता येन चाविद्धा भवन्ति नदतां नदाः ।<br>
रक्षणार्थाय सम्भूता मेघत्वमुपयान्ति च ॥४२॥<br>
योऽसौ वहति देवानां विमानानि विहायसा ।<br>
चतुर्थः संवहो नाम वायुः स गिरिमर्दनः ॥४३॥<br>
येन वेगवता रुग्णा रूक्षेणारुजता रसान् ।<br>
वायुना विहता मेघा न भवन्ति बलाहकाः ॥४४॥<br>
दारुणोत्पातसञ्चारो नभसः स्तनयित्नुमान् ।<br>
पञ्चमः स महावेगो विवहो नाम मारुतः ॥४५॥<br>
यस्मिन्पारिप्लवे दिव्या वहन्त्यापो विहायसा ।<br>
पुण्यं चाकाशगङ्गायास्तोयं विष्टभ्य तिष्ठति ॥४६॥<br>
दूरात्प्रतिहतो यस्मिन्नेकरश्मिर्दिवाकरः ।<br>
योनिरंशुसहस्रस्य येन भाति वसुन्धरा ॥४७॥<br>
यस्मादाप्यायते सोमो निधिर्दिव्योऽमृतस्य च ।<br>
षष्ठः परिवहो नाम स वायुर्जवतां वरः ॥४८॥<br>
सर्वप्राणभृतां प्राणान्योऽन्तकाले निरस्यति ।<br>
यस्य वर्त्मानुवर्तेते मृत्युवैवस्वतावुभौ ॥४९॥<br>
सम्यगन्वीक्षतां बुद्ध्या शान्तयाध्यात्मनित्यया ।<br>
ध्यानाभ्यासाभिरामाणां योऽमृतत्वाय कल्पते ॥५०॥<br>
यं समासाद्य वेगेन दिशामन्तं प्रपेदिरे ।<br>
दक्षस्य दश पुत्राणां सहस्राणि प्रजापतेः ॥५१॥<br>
येन सृष्टः पराभूतो यात्येव न निवर्तते ।<br>
परावहो नाम परो वायुः स दुरतिक्रमः ॥५२॥<br>
एवमेतेऽदितेः पुत्रा मारुताः परमाद्भुताः ।<br>
अनारमन्तः संवान्ति सर्वगाः सर्वधारिणः ॥५३॥<br>
एतत्तु महदाश्चर्यं यदयं पर्वतोत्तमः ।<br>
कम्पितः सहसा तेन वायुनाभिप्रवायता ॥५४॥<br>
विष्णोर्निःश्वासवातोऽयं यदा वेगसमीरितः ।<br>
सहसोदीर्यते तात जगत्प्रव्यथते तदा ॥५५॥<br>
तस्माद्ब्रह्मविदो ब्रह्म नाधीयन्तेऽतिवायति ।<br>
वायोर्वायुभयं ह्युक्तं ब्रह्म तत्पीडितं भवेत् ॥५६॥<br>
एतावदुक्त्वा वचनं पराशरसुतः प्रभुः ।<br>
उक्त्वा पुत्रमधीष्वेति व्योमगङ्गामयात्तदा ॥५७॥ <br>
</span>
