				
<tbody><tr><td>
	<b>सूर्य उवाच।</b>	</td><td>	12-373-1x	
</td></tr>
				
<tr><td>
	नैष देवोऽनिलसखो नासुरो न च यन्नगः।<br>उञ्छवृत्तिव्रते सिद्धो मुनिरेष दिवं गतः।।	</td><td>	12-373-1a<br>12-373-1b	
</td></tr>
				
<tr><td>
	एष मूलफलाहारः शीर्णपर्णाशनस्तथा।<br>अब्भक्षो वायुभक्षश्च आसीद्विप्रः समाहितः।।	</td><td>	12-373-2a<br>12-373-2b	
</td></tr>
				
<tr><td>
	भवश्चानेन विप्रेण संहिताभिरभिष्टुतः।<br>स्वर्गद्वारे कृतोद्योगो येनासौ त्रिविदं गतः।।	</td><td>	12-373-3a<br>12-373-3b	
</td></tr>
				
<tr><td>
	असंगतिरनाकाङ्क्षी नित्यमुञ्छशिलाशनः।<br>सर्वभूतहिते युक्त एष विप्रो भुजंगमाः।।	</td><td>	12-373-4a<br>12-373-4b	
</td></tr>
				
<tr><td>
	न हि देवा न गन्धर्वा नासुरा न च पन्नगाः।<br>प्रभवन्तीह भूतानां प्राप्तानामुत्तमां गतिम्।।	</td><td>	12-373-5a<br>12-373-5b	
</td></tr>
				
				
<tr><td>
	एतदेवंविधं दृष्टमाश्चर्यं तत्र मे द्विज।<br>संसिद्धो मानुषः कामं योसौ सिद्धगतिं गतः।<br>सूर्येण सहितो ब्रह्मन्पृथिवीं परिवर्तते।।	</td><td>	12-373-6a<br>12-373-6b<br>12-373-6c	
</td></tr>
<tr><td>
	।। इति श्रीमन्महाभारते <br>शान्तिपर्वणि मोक्षधर्मपर्वणि <br>त्रिसप्तत्यधिकत्रिशततमोऽध्यायः।। 373।।	</td><td>		
</td></tr>
</tbody>