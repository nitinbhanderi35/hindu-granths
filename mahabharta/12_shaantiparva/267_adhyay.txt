				
<tbody><tr><td>
	<b>भीष्म उवाच।</b>	</td><td>	12-267-1x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>तुलाधारस्य वाक्यानि धर्मे जाजलिना सह।।	</td><td>	12-267-1a<br>12-267-1b	
</td></tr>
				
<tr><td>
	वने वनचरः कश्चिज्जाजलिर्नाम वै द्विजः।<br>सागरोद्देशमागम्य तपस्तेपे महातपाः।।	</td><td>	12-267-2a<br>12-267-2b	
</td></tr>
				
<tr><td>
	नियतो नियताहारश्चीराजिनजटाधरः।<br>मलपङ्कधरो धीमान्बहून्वर्षगणान्मुनिः।।	</td><td>	12-267-3a<br>12-267-3b	
</td></tr>
				
<tr><td>
	स कदाचिन्महातेजा जलवासो महीपते।<br>चचार लोकान्विप्रर्षिः प्रेक्षमाणो मनोजवः।।	</td><td>	12-267-4a<br>12-267-4b	
</td></tr>
				
<tr><td>
	स चिन्तयामास मुनिर्जलमध्ये कदाचन।<br>विप्रेक्ष्य सागरान्तां वै महीं सवनकाननाम्।।	</td><td>	12-267-5a<br>12-267-5b	
</td></tr>
				
<tr><td>
	न मया सदृशोऽस्तीह लोके स्थावरजङ्गमे।<br>अप्सु वैहायसं गच्छेन्मया योऽन्यः सहेति वै।।	</td><td>	12-267-6a<br>12-267-6b	
</td></tr>
				
<tr><td>
	स दृश्यमानो रक्षोभिर्जलमध्ये च भारत।<br>आस्फोटयत्तदाऽऽकाशे धर्मः प्राप्तो मयेति वै।।	</td><td>	12-267-7a<br>12-267-7b	
</td></tr>
				
				
<tr><td>
	अब्रुवंश्च पिशाचास्तं नैवं त्वं वक्तुमर्हसि।<br>तुलाधारो वणिग्धर्मा वाराणस्यां महायशाः।<br>सोऽप्येवं नार्हते वक्तुं यथा त्वं द्विजसत्तम।।	</td><td>	12-267-8a<br>12-267-8b<br>12-267-8c	
</td></tr>
				
<tr><td>
	इत्युक्तो जाजलिर्भूतैः प्रत्युवाच महातपाः।<br>पश्येयं तमहं प्राज्ञं तुलाधारं यशस्विनम्।।	</td><td>	12-267-9a<br>12-267-9b	
</td></tr>
				
<tr><td>
	इति ब्रुवाणं तमृषिं रक्षांस्युत्थाय सागरात्।<br>अब्रुवन्गच्छ पन्थानमास्थायेमं द्विजोत्तम्।।	</td><td>	12-267-10a<br>12-267-10b	
</td></tr>
				
<tr><td>
	इत्युक्तो जाजलिर्भूतैर्जगाम विमनास्तदा।<br>वाराणस्यां तुलाधारं समासाद्याब्रवीदिदम्।।	</td><td>	12-267-11a<br>12-267-11b	
</td></tr>
<tr><td>
	<b>युधिष्ठिर उवाच।</b>	</td><td>	12-267-12x	
</td></tr>
				
<tr><td>
	किं कृतं दुष्करं तात कर्म जाजलिना पुरा।<br>येन सिद्धिं परां प्राप्तस्तन्मे व्याख्यातुमर्हसि।।	</td><td>	12-267-12a<br>12-267-12b	
</td></tr>
<tr><td>
	<b>भीष्म उवाच।</b>	</td><td>	12-267-13x	
</td></tr>
				
<tr><td>
	अतीव तपसा युक्तो घोरेण स बभूव ह।<br>नद्युपस्पर्शनपरः सायंप्रातर्महातपाः।।	</td><td>	12-267-13a<br>12-267-13b	
</td></tr>
				
<tr><td>
	अग्नीन्परिचरन्सम्यक्स्वाध्यायपरमो द्विजः।<br>वानप्रस्थ विधानज्ञो जाजलिर्ज्वलितः श्रिया।।	</td><td>	12-267-14a<br>12-267-14b	
</td></tr>
				
<tr><td>
	वने तपस्यतिष्ठत्स न चाधर्ममवैक्षत।<br>वर्षास्वाकाशशायी च हेमन्ते जलसंश्रयः।।	</td><td>	12-267-15a<br>12-267-15b	
</td></tr>
				
<tr><td>
	वातातपसहो ग्रीष्मे न चाधर्ममविन्दत।<br>दुःखशय्याश्च विविधा भूमौ च परिवर्तनम्।।	</td><td>	12-267-16a<br>12-267-16b	
</td></tr>
				
<tr><td>
	ततः कदाचित्स मुनिर्वर्षास्वाकाशमास्थितः।<br>अन्तरिक्षाज्जलं मूर्ध्नां प्रत्यगृह्णान्मुहुर्मुहुः।।	</td><td>	12-267-17a<br>12-267-17b	
</td></tr>
				
<tr><td>
	आप्लुतस्य जटाः क्लिन्ना बभूवुर्ग्रथिताः प्रभो।<br>अरण्यगमनान्नित्यं मलिनोऽमलसंयुतः।।	</td><td>	12-267-18a<br>12-267-18b	
</td></tr>
				
<tr><td>
	स कदाचिन्निराहारो वायुभक्षो महातपाः।<br>तस्थौ काष्ठवदव्यग्रो न चचाल च कर्हिचित्।।	</td><td>	12-267-19a<br>12-267-19b	
</td></tr>
				
<tr><td>
	तस्य स्म स्थाणुभूतस्य निर्विचेष्टस्य भारत।<br>कुलिङ्गशकुनौ राजन्नीडं शिरसि चक्रतुः।।	</td><td>	12-267-20a<br>12-267-20b	
</td></tr>
				
<tr><td>
	स तौ दयावान्ब्रह्मर्षिरुपप्रैक्षत दंपती।<br>कुर्वाणौ नीडकं तत्र जटासु तृणतन्तुभिः।।	</td><td>	12-267-21a<br>12-267-21b	
</td></tr>
				
<tr><td>
	यदा न स चलत्येव स्थाणुभूतो महातपाः।<br>ततस्तौ सुखविश्वस्तौ सुखं तत्रोषतुस्तदा।।	</td><td>	12-267-22a<br>12-267-22b	
</td></tr>
				
<tr><td>
	अतीतास्वथ वर्षासु शरत्काल उपस्थिते।<br>प्राजापत्येन विधिना विश्वासात्काममोहितौ।।	</td><td>	12-267-23a<br>12-267-23b	
</td></tr>
				
<tr><td>
	तत्रोत्पादयतां राजञ्शिरस्यण्डानि खेचरौ।<br>तान्यबुध्यत तेजस्वी स विप्रः संशितव्रतः।।	</td><td>	12-267-24a<br>12-267-24b	
</td></tr>
				
<tr><td>
	बुद्ध्वा च स महातेजा न चचाल च जाजलिः।<br>धर्मे कृतमना नित्यं नाधर्मं स त्वरोचयत्।।	</td><td>	12-267-25a<br>12-267-25b	
</td></tr>
				
<tr><td>
	अहन्यहनि चागत्य ततस्तौ तस्य मूर्धनि।<br>आश्वासितौ निवसतः संप्रहृष्टौ तदा विभौ।।	</td><td>	12-267-26a<br>12-267-26b	
</td></tr>
				
<tr><td>
	अण्डेभ्यस्त्वथ पुष्टेभ्यः प्राजायन्त शकुन्तकाः।<br>व्यवर्धन्त च तत्रैव न चाकम्पत जाजलिः।।	</td><td>	12-267-27a<br>12-267-27b	
</td></tr>
				
<tr><td>
	स रक्षमाणस्त्वण्‍डानि कुलिङ्गानां धृतव्रतः।<br>तथैव तस्थौ धर्मात्मा निर्विचेष्टः समाहितः।।	</td><td>	12-267-28a<br>12-267-28b	
</td></tr>
				
<tr><td>
	ततस्तु काले राजेन्द्र बभूवुस्तेऽथ पक्षिणः।<br>बुबुधे तांस्तु स मुनिर्जातपक्षान्कुलिङ्गकान्।।	</td><td>	12-267-29a<br>12-267-29b	
</td></tr>
				
<tr><td>
	ततः कदाचित्तांस्तत्र पश्यन्पक्षीन्यतव्रतः।<br>बभूव परमप्रीतस्तदा मतिमतां वरः।।	</td><td>	12-267-30a<br>12-267-30b	
</td></tr>
				
<tr><td>
	तथा तानभिसंवृद्धान्दृष्ट्वा चैवाप्तवान्मुदम्।<br>शकुनौ निर्भयौ तत्र ऊषतुश्चात्मजैः सह।।	</td><td>	12-267-31a<br>12-267-31b	
</td></tr>
				
<tr><td>
	जातपक्षांश्च सोऽपश्यदुड्डीनान्पुनरागतान्।<br>सायंसायं द्विजान्विप्रो न चाकम्पत जाजलिः।।	</td><td>	12-267-32a<br>12-267-32b	
</td></tr>
				
<tr><td>
	कदाचित्पुनरभ्येत्य पुनर्गच्छन्ति संततम्।<br>त्यक्ता मातापितृभ्यां ते नचाकम्पत जाजलिः।।	</td><td>	12-267-33a<br>12-267-33b	
</td></tr>
				
<tr><td>
	तथा ते दिवसं चापि गत्वा सायं पुनर्नृप।<br>उपावर्तन्त तत्रैव निवासार्थं शकुन्तकाः।।	</td><td>	12-267-34a<br>12-267-34b	
</td></tr>
				
<tr><td>
	कदाचिद्दिवसान्पञ्च समुत्पत्य विहगमाः।<br>षष्ठेऽहनि समाजग्मुर्न चाकम्पत जाजलिः।।	</td><td>	12-267-35a<br>12-267-35b	
</td></tr>
				
<tr><td>
	क्रमेण च पुनः सर्वे दिवसान्सुबहूनथ।<br>नोपावर्तन्त शकुना जातपक्षाश्च ते यदा।।	</td><td>	12-267-36a<br>12-267-36b	
</td></tr>
				
<tr><td>
	कदाचिन्मासमात्रेण समुत्पत्य विहंगमाः।<br>नैवागच्छंस्ततो राजन्प्रातिष्ठत स जाजलिः।।	</td><td>	12-267-37a<br>12-267-37b	
</td></tr>
				
<tr><td>
	ततस्तेषु प्रलीनेषु जाजलिर्जातविस्मयः।<br>सिद्धोस्मीति मतिं चक्रे ततस्तं मान आविशत्।।	</td><td>	12-267-38a<br>12-267-38b	
</td></tr>
				
<tr><td>
	स तथा निर्गतान्दृष्ट्वा शकुन्तान्नियतव्रतः।<br>संभावितात्मा संभाव्य भृशं प्रीतस्तदाऽभवत्।।	</td><td>	12-267-39a<br>12-267-39b	
</td></tr>
				
<tr><td>
	स नद्यां समुपस्पृश्य तर्पयित्वा हुताशनम्।<br>उदयन्तमथादित्यमभ्यागच्छन्महातपाः।।	</td><td>	12-267-40a<br>12-267-40b	
</td></tr>
				
<tr><td>
	संभाव्य चटकान्मूर्ध्नि जाजलिर्जपतांवरः।<br>आस्फोटयत्तथाऽऽकाशे धर्मः प्राप्तो मयेति वै।।	</td><td>	12-267-41a<br>12-267-41b	
</td></tr>
				
<tr><td>
	अथान्तरिक्षे वागासीत्तां च शुश्राव जाजलिः।<br>धर्मेण न समस्त्वं वै तुलाधारस्य जाजले।।	</td><td>	12-267-42a<br>12-267-42b	
</td></tr>
				
<tr><td>
	वाराणस्यां महाप्राज्ञस्तुलाधारः प्रतिष्ठितः।<br>सोऽप्येवं नार्हते वक्तुं यथा त्वं भाषसे द्विज।।	</td><td>	12-267-43a<br>12-267-43b	
</td></tr>
				
<tr><td>
	सोमर्षवशमापन्नस्तुलाधारदिदृक्षया।<br>पृथिवीमचरद्राजन्यत्रसायंगृहो मुनिः।।	</td><td>	12-267-44a<br>12-267-44b	
</td></tr>
				
<tr><td>
	कालेन महताऽगच्छत्स तु वाराणसीं पुरीम्।<br>विक्रीणन्तं च पण्यानि तुलाधारं ददर्श सः।।	</td><td>	12-267-45a<br>12-267-45b	
</td></tr>
				
<tr><td>
	सोऽपि दृष्ट्वैव तं विप्रमायान्तं भाण्डजीवनः।<br>समुत्थाय सुसंहृष्टः स्वागतेनाभ्यपूजयत्।।	</td><td>	12-267-46a<br>12-267-46b	
</td></tr>
<tr><td>
	<b>तुलाधार उवाच।</b>	</td><td>	12-267-47x	
</td></tr>
				
<tr><td>
	आयानेवासि विदितो मम ब्रह्मन्न संशयः।<br>ब्रवीमि यत्तु वचनं तच्छृणुष्व द्विजोत्तम।।	</td><td>	12-267-47a<br>12-267-47b	
</td></tr>
				
<tr><td>
	सागरानूपमाश्रित्य तपस्तप्तं त्वया महत्।<br>न च धर्मस्य संज्ञां त्वं पुरा वेत्थ कथंचन।।	</td><td>	12-267-48a<br>12-267-48b	
</td></tr>
				
<tr><td>
	ततः सिद्धस्य तपसा तव विप्र शकुन्तकाः।<br>क्षिप्रं शिरस्यजायन्त ते च संभावितास्त्वया।।	</td><td>	12-267-49a<br>12-267-49b	
</td></tr>
				
				
<tr><td>
	जातपक्षा यदा ते च गता संचरितुं ततः।<br>मन्यमानस्ततो धर्मं चटकप्रभवं द्विज।<br>खे वाचां त्वमथाश्रौषीर्मां प्रति द्विजसत्तम।।	</td><td>	12-267-50a<br>12-267-50b<br>12-267-50c	
</td></tr>
				
<tr><td>
	अमर्षवशमापन्नस्ततः प्राप्तो भवानिह।<br>करवाणि प्रियं किं ते तद्ब्रूहि द्विजसत्तम।।	</td><td>	12-267-51a<br>12-267-51b	
</td></tr>
<tr><td>
	।। इति श्रीमन्महाभारते शान्तिपर्वणि मोक्षधर्मपर्वणि <br>सप्तषष्ट्यधिकद्विशततमोऽध्यायः।। 267।।	</td><td>		
</td></tr></tbody>