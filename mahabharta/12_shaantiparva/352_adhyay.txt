<span style="font-size: 14pt; line-height: 200%"><br>
श्रीभगवानुवाच॥<br>
<br>
सूर्याचन्द्रमसौ शश्वत्केशैर्मे अंशुसञ्ज्ञितैः ।<br>
बोधयंस्तापयंश्चैव जगदुत्तिष्ठतः पृथक् ॥१॥(३४२.६६)<br>
<br>
बोधनात्तापनाच्चैव जगतो हर्षणं भवेत् ।<br>
अग्नीषोमकृतैरेभिः कर्मभिः पाण्डुनन्दन ॥२॥<br>
<br>
हृषीकेशोऽहमीशानो वरदो लोकभावनः ॥२॥<br>
<br>
इडोपहूतयोगेन हरे भागं क्रतुष्वहम् ।<br>
वर्णश्च मे हरिश्रेष्ठस्तस्माद्धरिरहं स्मृतः ॥३॥<br>
<br>
धाम सारो हि लोकानामृतं चैव विचारितम् ।<br>
ऋतधामा ततो विप्रैः सत्यश्चाहं प्रकीर्तितः ॥४॥<br>
<br>
नष्टां च धरणीं पूर्वमविन्दं वै गुहागताम् ।<br>
गोविन्द इति मां देवा वाग्भिः समभितुष्टुवुः ॥५॥<br>
<br>
शिपिविष्टेति चाख्यायां हीनरोमा च यो भवेत् ।<br>
तेनाविष्टं हि यत्किञ्चिच्छिपिविष्टं हि तत्स्मृतम् ॥६॥<br>
<br>
यास्को मामृषिरव्यग्रो नैकयज्ञेषु गीतवान् ।<br>
शिपिविष्ट इति ह्यस्माद्गुह्यनामधरो ह्यहम् ॥७॥<br>
<br>
स्तुत्वा मां शिपिविष्टेति यास्को ऋषिरुदारधीः ।<br>
मत्प्रसादादधो नष्टं निरुक्तमभिजग्मिवान् ॥८॥<br>
<br>
न हि जातो न जायेऽहं न जनिष्ये कदाचन ।<br>
क्षेत्रज्ञः सर्वभूतानां तस्मादहमजः स्मृतः ॥९॥<br>
<br>
नोक्तपूर्वं मया क्षुद्रमश्लीलं वा कदाचन ।<br>
ऋता ब्रह्मसुता सा मे सत्या देवी सरस्वती ॥१०॥<br>
<br>
सच्चासच्चैव कौन्तेय मयावेशितमात्मनि ।<br>
पौष्करे ब्रह्मसदने सत्यं मामृषयो विदुः ॥११॥<br>
<br>
सत्त्वान्न च्युतपूर्वोऽहं सत्त्वं वै विद्धि मत्कृतम् ।<br>
जन्मनीहाभवत्सत्त्वं पौर्विकं मे धनञ्जय ॥१२॥<br>
<br>
निराशीःकर्मसंयुक्तं सात्वतं मां प्रकल्पय ।<br>
सात्वतज्ञानदृष्टोऽहं सात्वतः सात्वतां पतिः ॥१३॥<br>
<br>
कृषामि मेदिनीं पार्थ भूत्वा कार्ष्णायसो महान् ।<br>
कृष्णो वर्णश्च मे यस्मात्तस्मात्कृष्णोऽहमर्जुन ॥१४॥<br>
<br>
मया संश्लेषिता भूमिरद्भिर्व्योम च वायुना ।<br>
वायुश्च तेजसा सार्धं वैकुण्ठत्वं ततो मम ॥१५॥<br>
<br>
निर्वाणं परमं सौख्यं धर्मोऽसौ पर उच्यते ।<br>
तस्मान्न च्युतपूर्वोऽहमच्युतस्तेन कर्मणा ॥१६॥<br>
<br>
पृथिवीनभसी चोभे विश्रुते विश्वलौकिके ।<br>
तयोः सन्धारणार्थं हि मामधोक्षजमञ्जसा ॥१७॥<br>
<br>
निरुक्तं वेदविदुषो ये च शब्दार्थचिन्तकाः ।<br>
ते मां गायन्ति प्राग्वंशे अधोक्षज इति स्थितिः ॥१८॥<br>
<br>
शब्द एकमतैरेष व्याहृतः परमर्षिभिः ।<br>
नान्यो ह्यधोक्षजो लोके ऋते नारायणं प्रभुम् ॥१९॥<br>
<br>
घृतं ममार्चिषो लोके जन्तूनां प्राणधारणम् ।<br>
घृतार्चिरहमव्यग्रैर्वेदज्ञैः परिकीर्तितः ॥२०॥<br>
<br>
त्रयो हि धातवः ख्याताः कर्मजा इति च स्मृताः ।<br>
पित्तं श्लेष्मा च वायुश्च एष सङ्घात उच्यते ॥२१॥<br>
<br>
एतैश्च धार्यते जन्तुरेतैः क्षीणैश्च क्षीयते ।<br>
आयुर्वेदविदस्तस्मात्त्रिधातुं मां प्रचक्षते ॥२२॥<br>
<br>
वृषो हि भगवान्धर्मः ख्यातो लोकेषु भारत ।<br>
नैघण्टुकपदाख्यातं विद्धि मां वृषमुत्तमम् ॥२३॥<br>
<br>
कपिर्वराहः श्रेष्ठश्च धर्मश्च वृष उच्यते ।<br>
तस्माद्वृषाकपिं प्राह कश्यपो मां प्रजापतिः ॥२४॥<br>
<br>
न चादिं न मध्यं तथा नैव चान्तं; कदाचिद्विदन्ते सुराश्चासुराश्च ।<br>
अनाद्यो ह्यमध्यस्तथा चाप्यनन्तः; प्रगीतोऽहमीशो विभुर्लोकसाक्षी ॥२५॥<br>
<br>
शुचीनि श्रवणीयानि शृणोमीह धनञ्जय ।<br>
न च पापानि गृह्णामि ततोऽहं वै शुचिश्रवाः ॥२६॥<br>
<br>
एकशृङ्गः पुरा भूत्वा वराहो दिव्यदर्शनः ।<br>
इमामुद्धृतवान्भूमिमेकशृङ्गस्ततो ह्यहम् ॥२७॥<br>
<br>
तथैवासं त्रिककुदो वाराहं रूपमास्थितः ।<br>
त्रिककुत्तेन विख्यातः शरीरस्य तु मापनात् ॥२८॥<br>
<br>
विरिञ्च इति यः प्रोक्तः कपिलज्ञानचिन्तकैः ।<br>
स प्रजापतिरेवाहं चेतनात्सर्वलोककृत् ॥२९॥<br>
<br>
विद्यासहायवन्तं मामादित्यस्थं सनातनम् ।<br>
कपिलं प्राहुराचार्याः साङ्ख्या निश्चितनिश्चयाः ॥३०॥<br>
<br>
हिरण्यगर्भो द्युतिमानेष यश्छन्दसि स्तुतः ।<br>
योगैः सम्पूज्यते नित्यं स एवाहं विभुः स्मृतः ॥३१॥<br>
<br>
एकविंशतिशाखं च ऋग्वेदं मां प्रचक्षते ।<br>
सहस्रशाखं यत्साम ये वै वेदविदो जनाः ॥३२॥<br>
<br>
गायन्त्यारण्यके विप्रा मद्भक्तास्तेऽपि दुर्लभाः ॥३२॥<br>
<br>
षट्पञ्चाशतमष्टौ च सप्तत्रिंशतमित्युत ।<br>
यस्मिञ्शाखा यजुर्वेदे सोऽहमाध्वर्यवे स्मृतः ॥३३॥<br>
<br>
पञ्चकल्पमथर्वाणं कृत्याभिः परिबृंहितम् ।<br>
कल्पयन्ति हि मां विप्रा अथर्वाणविदस्तथा ॥३४॥<br>
<br>
शाखाभेदाश्च ये केचिद्याश्च शाखासु गीतयः ।<br>
स्वरवर्णसमुच्चाराः सर्वांस्तान्विद्धि मत्कृतान् ॥३५॥<br>
<br>
यत्तद्धयशिरः पार्थ समुदेति वरप्रदम् ।<br>
सोऽहमेवोत्तरे भागे क्रमाक्षरविभागवित् ॥३६॥<br>
<br>
रामादेशितमार्गेण मत्प्रसादान्महात्मना ।<br>
पाञ्चालेन क्रमः प्राप्तस्तस्माद्भूतात्सनातनात् ॥३७॥<br>
<br>
बाभ्रव्यगोत्रः स बभौ प्रथमः क्रमपारगः ॥३७॥<br>
<br>
नारायणाद्वरं लब्ध्वा प्राप्य योगमनुत्तमम् ।<br>
क्रमं प्रणीय शिक्षां च प्रणयित्वा स गालवः ॥३८॥<br>
<br>
कण्डरीकोऽथ राजा च ब्रह्मदत्तः प्रतापवान् ।<br>
जातीमरणजं दुःखं स्मृत्वा स्मृत्वा पुनः पुनः ॥३९॥<br>
<br>
सप्तजातिषु मुख्यत्वाद्योगानां सम्पदं गतः ॥३९॥<br>
<br>
पुराहमात्मजः पार्थ प्रथितः कारणान्तरे ।<br>
धर्मस्य कुरुशार्दूल ततोऽहं धर्मजः स्मृतः ॥४०॥<br>
<br>
नरनारायणौ पूर्वं तपस्तेपतुरव्ययम् ।<br>
धर्मयानं समारूढौ पर्वते गन्धमादने ॥४१॥<br>
<br>
तत्कालसमयं चैव दक्षयज्ञो बभूव ह ।<br>
न चैवाकल्पयद्भागं दक्षो रुद्रस्य भारत ॥४२॥<br>
<br>
ततो दधीचिवचनाद्दक्षयज्ञमपाहरत् ।<br>
ससर्ज शूलं क्रोधेन प्रज्वलन्तं मुहुर्मुहुः ॥४३॥<br>
<br>
तच्छूलं भस्मसात्कृत्वा दक्षयज्ञं सविस्तरम् ।<br>
आवयोः सहसागच्छद्बदर्याश्रममन्तिकात् ॥४४॥<br>
<br>
वेगेन महता पार्थ पतन्नारायणोरसि ॥४४॥<br>
<br>
ततः स्वतेजसाविष्टाः केशा नारायणस्य ह ।<br>
बभूवुर्मुञ्जवर्णास्तु ततोऽहं मुञ्जकेशवान् ॥४५॥<br>
<br>
तच्च शूलं विनिर्धूतं हुङ्कारेण महात्मना ।<br>
जगाम शङ्करकरं नारायणसमाहतम् ॥४६॥<br>
<br>
अथ रुद्र उपाधावत्तावृषी तपसान्वितौ ।<br>
तत एनं समुद्धूतं कण्ठे जग्राह पाणिना ॥४७॥<br>
<br>
नारायणः स विश्वात्मा तेनास्य शितिकण्ठता ॥४७॥<br>
<br>
अथ रुद्रविघातार्थमिषीकां जगृहे नरः ।<br>
मन्त्रैश्च संयुयोजाशु सोऽभवत्परशुर्महान् ॥४८॥<br>
<br>
क्षिप्तश्च सहसा रुद्रे खण्डनं प्राप्तवांस्तदा ।<br>
ततोऽहं खण्डपरशुः स्मृतः परशुखण्डनात् ॥४९॥<br>
<br>
अर्जुन उवाच॥<br>
<br>
अस्मिन्युद्धे तु वार्ष्णेय त्रैलोक्यमथने तदा ।<br>
जयं कः प्राप्तवांस्तत्र शंसैतन्मे जनार्दन ॥५०॥<br>
<br>
श्रीभगवानुवाच॥<br>
<br>
तयोः संलग्नयोर्युद्धे रुद्रनारायणात्मनोः ।<br>
उद्विग्नाः सहसा कृत्स्ना लोकाः सर्वेऽभवंस्तदा ॥५१॥<br>
<br>
नागृह्णात्पावकः शुभ्रं मखेषु सुहुतं हविः ।<br>
वेदा न प्रतिभान्ति स्म ऋषीणां भावितात्मनाम् ॥५२॥<br>
<br>
देवान्रजस्तमश्चैव समाविविशतुस्तदा ।<br>
वसुधा सञ्चकम्पेऽथ नभश्च विपफाल ह ॥५३॥<br>
<br>
निष्प्रभाणि च तेजांसि ब्रह्मा चैवासनाच्च्युतः ।<br>
अगाच्छोषं समुद्रश्च हिमवांश्च व्यशीर्यत ॥५४॥<br>
<br>
तस्मिन्नेवं समुत्पन्ने निमित्ते पाण्डुनन्दन ।<br>
ब्रह्मा वृतो देवगणैरृषिभिश्च महात्मभिः ॥५५॥<br>
<br>
आजगामाशु तं देशं यत्र युद्धमवर्तत ॥५५॥<br>
<br>
साञ्जलिप्रग्रहो भूत्वा चतुर्वक्त्रो निरुक्तगः ।<br>
उवाच वचनं रुद्रं लोकानामस्तु वै शिवम् ॥५६॥<br>
<br>
न्यस्यायुधानि विश्वेश जगतो हितकाम्यया ॥५६॥<br>
<br>
यदक्षरमथाव्यक्तमीशं लोकस्य भावनम् ।<br>
कूटस्थं कर्तृनिर्द्वंद्वमकर्तेति च यं विदुः ॥५७॥<br>
<br>
व्यक्तिभावगतस्यास्य एका मूर्तिरियं शिवा ।<br>
नरो नारायणश्चैव जातौ धर्मकुलोद्वहौ ॥५८॥<br>
<br>
तपसा महता युक्तौ देवश्रेष्ठौ महाव्रतौ ।<br>
अहं प्रसादजस्तस्य कस्मिंश्चित्कारणान्तरे ॥५९॥<br>
<br>
त्वं चैव क्रोधजस्तात पूर्वसर्गे सनातनः ॥५९॥<br>
<br>
मया च सार्धं वरदं विबुधैश्च महर्षिभिः ।<br>
प्रसादयाशु लोकानां शान्तिर्भवतु माचिरम् ॥६०॥<br>
<br>
ब्रह्मणा त्वेवमुक्तस्तु रुद्रः क्रोधाग्निमुत्सृजन् ।<br>
प्रसादयामास ततो देवं नारायणं प्रभुम् ॥६१॥<br>
<br>
शरणं च जगामाद्यं वरेण्यं वरदं हरिम् ॥६१॥<br>
<br>
ततोऽथ वरदो देवो जितक्रोधो जितेन्द्रियः ।<br>
प्रीतिमानभवत्तत्र रुद्रेण सह सङ्गतः ॥६२॥<br>
<br>
ऋषिभिर्ब्रह्मणा चैव विबुधैश्च सुपूजितः ।<br>
उवाच देवमीशानमीशः स जगतो हरिः ॥६३॥<br>
<br>
यस्त्वां वेत्ति स मां वेत्ति यस्त्वामनु स मामनु ।<br>
नावयोरन्तरं किञ्चिन्मा ते भूद्बुद्धिरन्यथा ॥६४॥<br>
<br>
अद्य प्रभृति श्रीवत्सः शूलाङ्कोऽयं भवत्वयम् ।<br>
मम पाण्यङ्कितश्चापि श्रीकण्ठस्त्वं भविष्यसि ॥६५॥<br>
<br>
एवं लक्षणमुत्पाद्य परस्परकृतं तदा ।<br>
सख्यं चैवातुलं कृत्वा रुद्रेण सहितावृषी ॥६६॥<br>
<br>
तपस्तेपतुरव्यग्रौ विसृज्य त्रिदिवौकसः ॥६६॥<br>
<br>
एष ते कथितः पार्थ नारायणजयो मृधे ।<br>
नामानि चैव गुह्यानि निरुक्तानि च भारत ॥६७॥<br>
<br>
ऋषिभिः कथितानीह यानि सङ्कीर्तितानि ते ॥६७॥<br>
<br>
एवं बहुविधै रूपैश्चरामीह वसुन्धराम् ।<br>
ब्रह्मलोकं च कौन्तेय गोलोकं च सनातनम् ॥६८॥<br>
<br>
मया त्वं रक्षितो युद्धे महान्तं प्राप्तवाञ्जयम् ॥६८॥<br>
<br>
यस्तु ते सोऽग्रतो याति युद्धे सम्प्रत्युपस्थिते ।<br>
तं विद्धि रुद्रं कौन्तेय देवदेवं कपर्दिनम् ॥६९॥<br>
<br>
कालः स एव कथितः क्रोधजेति मया तव ।<br>
निहतांस्तेन वै पूर्वं हतवानसि वै रिपून् ॥७०॥<br>
<br>
अप्रमेयप्रभावं तं देवदेवमुमापतिम् ।<br>
नमस्व देवं प्रयतो विश्वेशं हरमव्ययम् ॥७१॥ 3.342.141<br>
<br>
<br>
।। इति श्रीमन्महाभारते शान्तिपर्वणि<br>
मोक्षधर्मपर्वणि नारायणीये<br>
द्विपञ्चाशदधिकत्रिशततमोऽध्यायः।। 352।।<br>
<br>
</span>
