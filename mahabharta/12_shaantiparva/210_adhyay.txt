				
<tbody><tr><td>
	<b>`युधिष्ठिर उवाच।</b>	</td><td>	12-210-1x	
</td></tr>
				
<tr><td>
	पितामह महाप्राज्ञ सर्वशास्त्रविशारद।<br>प्रयाणकाले किं जप्यं मोक्षिभिस्तत्त्वचिन्तकैः।।	</td><td>	12-210-1a<br>12-210-1b	
</td></tr>
				
<tr><td>
	किंनु स्मरन्कुरुश्रेष्ठ मरणे समुपस्थिते।<br>प्राप्नुयात्परमां सिद्धिं श्रोतुमिच्छामि तत्वतः।।	</td><td>	12-210-2a<br>12-210-2b	
</td></tr>
<tr><td>
	<b>भीष्म उवाच।</b>	</td><td>	12-210-3x	
</td></tr>
				
<tr><td>
	त्वद्युक्तश्च हितः सूक्ष्म उक्तः प्रश्नस्त्वयाऽनघ।<br>शृणुष्वावहितो राजन्नारदेन पुरा श्रुतम्।।	</td><td>	12-210-3a<br>12-210-3b	
</td></tr>
				
<tr><td>
	श्रीवत्साङ्कं जगद्बीजमनन्तं लोकसाक्षिणम्।<br>पुरा नारायणं देवं नारदः पर्यपृच्छत।।	</td><td>	12-210-4a<br>12-210-4b	
</td></tr>
				
<tr><td>
	अक्षरं परमं ब्रह्म निर्गुणं तमसः परम्।<br>आहुर्वैद्यं परं धाम ब्रह्मादिकमलोद्भवम्।।	</td><td>	12-210-5a<br>12-210-5b	
</td></tr>
				
<tr><td>
	भगवन्भूतभव्येश श्रद्दधानैर्जितेन्द्रियैः।<br>कथं भक्तैर्विचिन्त्योसि योगिभिर्मोक्षकाङ्क्षिभिः।।	</td><td>	12-210-6a<br>12-210-6b	
</td></tr>
				
<tr><td>
	किंनु जप्यं जपेन्नित्यं काल्यमुत्थाय मानवः।<br>स्मरेच्च म्रियमाणो वै विशेषेण महाद्युते।।	</td><td>	12-210-7a<br>12-210-7b	
</td></tr>
<tr><td>
	कथं युञ्जन्समाध्यायेद्ब्रूहि तत्वं सनातनम्।।	</td><td>	12-210-8a	
</td></tr>
				
<tr><td>
	श्रुत्वा च नारदोक्तं तु देवानामीश्वरः स्वयम्।<br>प्रोवाच भगवान्विष्णुर्नारदं वरदः प्रभुः।।	</td><td>	12-210-9a<br>12-210-9b	
</td></tr>
				
<tr><td>
	हन्त ते कथयिष्यामि इमां दिव्यामनुस्मृतिम्।<br>यामधीत्य प्रयाणे तु मद्भावयोपपद्यते।।	</td><td>	12-210-10a<br>12-210-10b	
</td></tr>
				
<tr><td>
	ओंकारमग्रतः कृत्वा मां नमस्कृत्य नारद।<br>एकाग्रः प्रयतो भूत्वा इमं मन्त्रमुदीरयेत्।।	</td><td>	12-210-11a<br>12-210-11b	
</td></tr>
<tr><td>
	ओं नमो भगवते वासुदेवायेति।।	</td><td>	12-210-12a	
</td></tr>
				
<tr><td>
	इत्युक्तो नारदः प्राह प्राञ्जलिः प्रणतः स्थितः।<br>सर्वदेवेश्वरं विष्णुं सर्वात्मानं हरिं प्रभुम्।।	</td><td>	12-210-13a<br>12-210-13b	
</td></tr>
<tr><td>
	<b>नारद उवाच।</b>	</td><td>	12-210-14x	
</td></tr>
				
<tr><td>
	अव्ययं शाश्वतं देवं प्रभवं पुरुषोत्तमम्।<br>प्रपद्ये प्राञ्जलिर्विष्णुमक्षरं परमं पदम्।।	</td><td>	12-210-14a<br>12-210-14b	
</td></tr>
				
<tr><td>
	पुराणं प्रभवं विष्णुमक्षयं लोकसाक्षिणम्।<br>प्रपद्ये पुण्डरीकाक्षमीशं भक्तानुकम्पिनम्।।	</td><td>	12-210-15a<br>12-210-15b	
</td></tr>
				
<tr><td>
	लोकनाथं सहस्राक्षमद्भुतं परदं पदम्।<br>भगवन्तं प्रपन्नोऽस्मि भूतभव्यभवत्प्रभुम्।।	</td><td>	12-210-16a<br>12-210-16b	
</td></tr>
				
<tr><td>
	स्रष्टारं सर्वलोकानामनन्तं सर्वतोमुखम्।<br>पद्मनाभं हृषीकेशं प्रपद्ये सत्यमच्युतम्।।	</td><td>	12-210-17a<br>12-210-17b	
</td></tr>
				
<tr><td>
	हिरण्यगर्भममृतं भूगर्भं परतः परम्।<br>प्रभोः प्रभुमनाद्यन्तं प्रपद्ये तं रविप्रभम्।।	</td><td>	12-210-18a<br>12-210-18b	
</td></tr>
				
<tr><td>
	सहस्रशीर्षं पुरुषं महर्षि तत्वभावनम्।<br>प्रपद्ये सूक्ष्ममचलं वरेण्यमभयप्रदम्।।	</td><td>	12-210-19a<br>12-210-19b	
</td></tr>
				
<tr><td>
	नारायणं पुराणर्षि योगात्मानं सनातनम्।<br>संस्थानं सर्वतत्वानां प्रपद्ये ध्रुवमीश्वरम्।।	</td><td>	12-210-20a<br>12-210-20b	
</td></tr>
				
<tr><td>
	यः प्रभुः सर्वभूतानां येन सर्वमिदं ततम्।<br>परावरगुरुर्विष्णुः स मे देवः प्रसीदतु।।	</td><td>	12-210-21a<br>12-210-21b	
</td></tr>
				
<tr><td>
	यस्मादुत्पद्यते ब्रह्मा पद्मयोनिः सनातनः।<br>ब्रह्मयोनिर्हि विश्वात्मा स मे विष्णुः प्रसीदतु।।	</td><td>	12-210-22a<br>12-210-22b	
</td></tr>
				
<tr><td>
	यः पुरा प्रलये प्राप्ते नष्टे स्थावरजङ्गमे।<br>ब्रह्मादिषु प्रलीनेषु नष्टे लोकपरावरे।।	</td><td>	12-210-23a<br>12-210-23b	
</td></tr>
				
<tr><td>
	आभूतसंप्लवे चैव प्रलीनेऽप्राकृतो महान्।<br>एकस्तिष्ठति विश्वात्मा स मे विष्णुः प्रसीदतु।।	</td><td>	12-210-24a<br>12-210-24b	
</td></tr>
				
<tr><td>
	चतुर्भिश्च चतुर्भिश्च द्वाभ्यां पञ्चभिरेव च।<br>हुयते च पुनर्द्वाभ्यां स मे विष्णुः प्रसीदतु।।	</td><td>	12-210-25a<br>12-210-25b	
</td></tr>
				
<tr><td>
	पर्जन्यः पृथिवी सस्यं कालो धर्मः क्रियाक्रिये।<br>गुणाकरः स मे बभ्रुर्वासुदेवः प्रसीदतु।।	</td><td>	12-210-26a<br>12-210-26b	
</td></tr>
				
<tr><td>
	अग्नीषोमार्कताराणां ब्रह्मरुद्रेन्द्रयोगिनाम्।<br>यस्तेजयति तेजांसि स मे विष्णुः प्रसीदतु।।	</td><td>	12-210-27a<br>12-210-27b	
</td></tr>
				
<tr><td>
	योगावास नमस्तुभ्यं सर्वावास वरप्रद।<br>यज्ञगर्भ हिरण्याङ्गं पञ्चयज्ञ नमोस्तु ते।।	</td><td>	12-210-28a<br>12-210-28b	
</td></tr>
				
<tr><td>
	चतुर्मूर्ते परं धाम लक्ष्म्यावास परार्चित।<br>सर्वावास नमस्तेऽस्तु वासुदेव प्रधानकृत्।।	</td><td>	12-210-29a<br>12-210-29b	
</td></tr>
				
<tr><td>
	अजस्त्वनामयः पन्था ह्यमूर्तिर्विश्वमूर्तिधृत्।<br>विकर्तः पञ्चकाज्ञ नमस्ते ज्ञानसागर।।	</td><td>	12-210-30a<br>12-210-30b	
</td></tr>
				
<tr><td>
	अव्यक्ताद्व्यक्तमुत्पन्नमव्यक्ताद्यः परोऽक्षरः।<br>यस्मात्परतरं नास्ति तमस्मि शरणं गतः।।	</td><td>	12-210-31a<br>12-210-31b	
</td></tr>
				
<tr><td>
	न प्रधानो न च महान्पुरुषश्चेतनो ह्यजः।<br>अनयोर्यः परतरस्तमस्मि शरणं गतः।।	</td><td>	12-210-32a<br>12-210-32b	
</td></tr>
				
<tr><td>
	चिन्तयन्तो हि यं नित्यं ब्रह्मेशानादयः प्रभुम्।<br>निश्चयं नाधिगच्छन्ति तमस्मि शरणं गतः।।	</td><td>	12-210-33a<br>12-210-33b	
</td></tr>
				
<tr><td>
	जितेन्द्रिया महात्मानो ज्ञानध्यानपरायणाः।<br>यं प्राप्य न निवर्तन्ते तमस्मि शरणं गतः।।	</td><td>	12-210-34a<br>12-210-34b	
</td></tr>
				
<tr><td>
	एकांशेन जगत्सर्वमवष्टभ्य विभुः स्थितः।<br>अग्राह्यं निर्गुणं नित्यं तमस्मि शरणं गतः।।	</td><td>	12-210-35a<br>12-210-35b	
</td></tr>
				
<tr><td>
	सोमार्काग्निमयं तेजो या च तारमयी द्युतिः।<br>दिवि संजायते योऽयं स महात्मा प्रसीदतु।।	</td><td>	12-210-36a<br>12-210-36b	
</td></tr>
				
<tr><td>
	गुणादिर्निर्गुणश्चाद्यो लक्ष्मीवांश्चेतनो ह्यजः।<br>सूक्ष्मः सर्वगतो योगी स महात्मा प्रसीदतु।।	</td><td>	12-210-37a<br>12-210-37b	
</td></tr>
				
<tr><td>
	साङ्ख्ययोगाश्च ये चान्ये सिद्धाश्च परमर्षयः।<br>यं विदित्वा विमुच्यन्ते स महात्मा प्रसीदतु।।	</td><td>	12-210-38a<br>12-210-38b	
</td></tr>
				
<tr><td>
	अव्यक्तः समधिष्ठाता अचिन्त्यः सदसत्परः।<br>अस्थितिः प्रकृतिश्रेष्ठः स महात्मा प्रसीदतु।।	</td><td>	12-210-39a<br>12-210-39b	
</td></tr>
				
<tr><td>
	क्षेत्रज्ञः पञ्चधा भुङ्क्ते प्रकृतिं पञ्चभिर्मुखैः।<br>महान्गुणांश्च यो भुङ्क्ते स महात्मा प्रसीदतु।।	</td><td>	12-210-40a<br>12-210-40b	
</td></tr>
				
<tr><td>
	सूर्यमध्ये स्थितः सोमस्तस्य मध्ये च या स्थिता।<br>भूतबाह्या च या दीप्तिः स महात्मा प्रसीदतु।।	</td><td>	12-210-41a<br>12-210-41b	
</td></tr>
				
<tr><td>
	नमस्ते सर्वतः सर्वं सर्वतोक्षिशिरोमुख।<br>निर्विकार नमस्तेऽस्तु साक्षी क्षेत्रध्रुवस्थितिः।।	</td><td>	12-210-42a<br>12-210-42b	
</td></tr>
				
<tr><td>
	अतीन्द्रिय नमस्तुभ्यं लिङ्गैर्व्यक्तैर्न मीयसे।<br>ये च त्वां नाभिजानन्ति संसारे संसरन्ति ते।।	</td><td>	12-210-43a<br>12-210-43b	
</td></tr>
				
<tr><td>
	कामक्रोधविनिर्मुक्ता रागद्वेषविवर्जिताः।<br>मान्यभक्ता विजानन्ति न पुनर्भवका द्विजाः।।	</td><td>	12-210-44a<br>12-210-44b	
</td></tr>
				
<tr><td>
	एकान्तिनो हि निर्द्वन्द्वा निराशीःकर्मकारिणः।<br>ज्ञानाग्निदग्धकर्माणस्त्वां विशन्ति विचिन्तकाः।।	</td><td>	12-210-45a<br>12-210-45b	
</td></tr>
				
<tr><td>
	अशरीरं शरीरस्थं समं सर्वेषु देहिषु।<br>पुण्यपापविनिर्मुक्ता भक्तास्त्वां प्राविशन्त्युत।।	</td><td>	12-210-46a<br>12-210-46b	
</td></tr>
				
<tr><td>
	अव्यक्तं बुद्ध्यहङ्कारमनोभूतेन्द्रियाणि च।<br>त्वयि तानि च तेषु त्वं न तेषु त्वं न ते त्वयि।।	</td><td>	12-210-47a<br>12-210-47b	
</td></tr>
				
<tr><td>
	एकत्वान्यत्वनानात्वं ये विदुर्यान्ति ते परम्।<br>समोसि सर्वभूतेषु न ते द्वेष्योस्ति न प्रियः।।	</td><td>	12-210-48a<br>12-210-48b	
</td></tr>
				
				
<tr><td>
	समत्वमभिकाङ्क्षेऽहं भक्त्या वै नान्यचेतसा।<br>चराचरमिदं सर्वं भूतग्रामं चतुर्विधम्।<br>त्वया त्वय्येव तत्प्रोतं सूत्रे मणिगणा इव।।	</td><td>	12-210-49a<br>12-210-49b<br>12-210-49c	
</td></tr>
				
<tr><td>
	स्रष्टा भोक्तासि कूटस्थो ह्यतत्वं तत्वसंज्ञिकः।<br>अकर्ता हेतुरचलः पृथगात्मन्यवस्थितः।।	</td><td>	12-210-50a<br>12-210-50b	
</td></tr>
				
<tr><td>
	न ते भूतेषु संयोगो भूततत्वगुणाधिकः।<br>अहङ्कारेण बुद्ध्या वा न ते योगस्त्रिभिर्गुणैः।।	</td><td>	12-210-51a<br>12-210-51b	
</td></tr>
				
<tr><td>
	न मोक्षधर्मो वा न त्वं नारम्भो जन्म वा पुनः।<br>जरामरणमोक्षार्थं त्वां प्रपन्नोस्मि सर्वग।।	</td><td>	12-210-52a<br>12-210-52b	
</td></tr>
				
<tr><td>
	ईश्वरोसि जगन्नाथ ततः परम उच्यसे।<br>भक्तानां यद्धितं देव तद्ध्याहि त्रिदशेश्वर।।	</td><td>	12-210-53a<br>12-210-53b	
</td></tr>
				
<tr><td>
	विषयैरिन्द्रियैर्वाऽपि न मे भूयः समागमः।<br>पृथिवीं यातु गन्धो वै रसं यातु जलं तथा।।	</td><td>	12-210-54a<br>12-210-54b	
</td></tr>
				
<tr><td>
	तेजो हुताशनं यातु स्पर्शो यातु च मारुतम्।<br>श्रोत्रमाकाशमप्येतु मनो वैकारिकं पुनः।।	</td><td>	12-210-55a<br>12-210-55b	
</td></tr>
				
<tr><td>
	इन्द्रियाण्यपि संयान्तु स्वासुस्वासु च योनिषु।<br>पृथिवी यातु सलिलमापोग्निमनलोऽनिलम्।।	</td><td>	12-210-56a<br>12-210-56b	
</td></tr>
				
<tr><td>
	वायुराकाशमप्येतु मनश्चाकाश एव च।<br>अहंकारं मनो यातु मोहनं सर्वदेहिनाम्।।	</td><td>	12-210-57a<br>12-210-57b	
</td></tr>
<tr><td>
	अहंकारस्ततो बुद्धिं बुद्धिरव्यक्तमच्युत।।	</td><td>	12-210-58a	
</td></tr>
				
<tr><td>
	प्रधाने प्रकृतिं याते गुणसाम्ये व्यवस्थिते।<br>वियोगः सर्वकरणैर्गुणैर्भूतैश्च मे भवेत्।।	</td><td>	12-210-59a<br>12-210-59b	
</td></tr>
				
<tr><td>
	निष्केवलं पदं तात काङ्क्षेऽहं परमं तव।<br>एकीभावस्त्वया मेऽस्तु न मे जन्म भवेत्पुनः।।	</td><td>	12-210-60a<br>12-210-60b	
</td></tr>
				
<tr><td>
	त्वद्बुद्धिस्त्वद्गतप्राणस्त्वद्भक्तिस्त्वत्परायणः।<br>त्वामेवाहं स्मरिष्यामि मरणे पर्युपस्थिते।।	</td><td>	12-210-61a<br>12-210-61b	
</td></tr>
				
<tr><td>
	पूर्वदेहकृता ये तु व्याधयः प्रविशन्तु माम्।<br>अर्दयन्तु च दुःखानि ऋणं मे प्रविमुञ्चतु।।	</td><td>	12-210-62a<br>12-210-62b	
</td></tr>
				
<tr><td>
	अनुध्यातोऽसि देवेश न मे जन्म भवेत्पुनः।<br>तस्माद्ब्रवीमि कर्माणि ऋणं मे न भवेदिति।।	</td><td>	12-210-63a<br>12-210-63b	
</td></tr>
				
<tr><td>
	नोपतिष्ठन्तु मां सर्वे व्याधयः पूर्वसंचिताः।<br>अनृणो गन्तुमिच्छामि तद्विष्णोः परमं पदम्।।	</td><td>	12-210-64a<br>12-210-64b	
</td></tr>
<tr><td>
	<b>श्रीभगवानुवाच।</b>	</td><td>	12-210-65x	
</td></tr>
				
<tr><td>
	अहं भगवतस्तस्य मम चासौ सनातनः।<br>तस्याहं न प्रणश्यासि स च मे न प्रणश्यति।।	</td><td>	12-210-65a<br>12-210-65b	
</td></tr>
				
<tr><td>
	कर्मेन्द्रियामि संयम्य पञ्च बुद्धीन्द्रियाणि च।<br>दशेन्द्रियाणि मनसि अहंकारे तथा मनः।।	</td><td>	12-210-66a<br>12-210-66b	
</td></tr>
				
<tr><td>
	अहंकारं तथा बुद्धौ बुद्धिमात्मनि योजयेत्।<br>यतबुद्धीन्द्रियः पश्येद्बुद्ध्या बुद्ध्येत्परात्पम्।।	</td><td>	12-210-67a<br>12-210-67b	
</td></tr>
				
<tr><td>
	ममायमिति यस्याहं येन सर्वमिदं तततम्।<br>ततो बुद्धेः परं बुद्ध्वा लभते न पुनर्भवम्।।	</td><td>	12-210-68a<br>12-210-68b	
</td></tr>
				
<tr><td>
	मरणे समनुप्राप्ते यश्चैवं मामनुस्मरेत्।<br>अपि पापसमाचारः स याति परमां गतिम्।।	</td><td>	12-210-69a<br>12-210-69b	
</td></tr>
				
<tr><td>
	ओं नमो भगवते तस्मै देहिनां परमात्मने।<br>नारायणाय भक्तानामेकनिष्ठाय शाश्वते।।	</td><td>	12-210-70a<br>12-210-70b	
</td></tr>
				
<tr><td>
	इमामनुस्मृतिं दिव्यां वैष्णवीं सुसमाहितः।<br>स्वपन्विबुद्धश्च पठेद्यत्र तत्र समभ्यसेत्।।	</td><td>	12-210-71a<br>12-210-71b	
</td></tr>
				
<tr><td>
	पौर्णमास्याममावास्यां द्वादश्यां च विशेषतः।<br>श्रावयेच्छ्रद्दधानांश्च मद्भक्तांश्च विशेषतः।।	</td><td>	12-210-72a<br>12-210-72b	
</td></tr>
				
<tr><td>
	यद्यहंकारमाश्रित्य यज्ञदानतपः क्रियाः।<br>कुर्वंस्तत्फलमाप्नोति पुनरावर्तनं न तु।।	</td><td>	12-210-73a<br>12-210-73b	
</td></tr>
				
<tr><td>
	अभ्यर्चयन्पितॄन्देवान्पठञ्जुह्वन्यलिं ददत्।<br>ज्वलन्नग्निं स्मरेद्यो मां स याति परमां गतिम्।।	</td><td>	12-210-74a<br>12-210-74b	
</td></tr>
				
<tr><td>
	यज्ञो दानं तपश्चैव पावनानि शरीरिणाम्।<br>यज्ञं दानं तपस्तस्मात्कुर्यादाशीर्विवर्जितः।।	</td><td>	12-210-75a<br>12-210-75b	
</td></tr>
				
<tr><td>
	नम इत्येव यो ब्रूयान्मद्भक्तः श्रद्धयान्वितः।<br>तस्याक्षयो भवेल्लोकः श्वपाकस्यापि नारद।।	</td><td>	12-210-76a<br>12-210-76b	
</td></tr>
				
<tr><td>
	किं पुनर्ये यजन्ते मां साधका विधिपूर्वकम्।<br>श्रद्धावन्तो यतात्मानस्ते मां यान्ति मदाश्रिताः।।	</td><td>	12-210-77a<br>12-210-77b	
</td></tr>
				
				
<tr><td>
	कर्माण्याद्यन्तवन्तीह मद्भक्तोऽमृतमश्नुते।<br>मामेव तस्माद्देवर्षे ध्याहि नित्यमतन्द्रितः।<br>अवाप्स्यसि ततः सिद्धिं द्रक्ष्यस्येव पदं मम।।	</td><td>	12-210-78a<br>12-210-78b<br>12-210-78c	
</td></tr>
				
<tr><td>
	अज्ञानिने च यो ज्ञानं दद्याद्धर्मोपदेशनम्।<br>कृत्स्नां वा पृथिवीं दद्यात्तेन तुल्यं न तत्फलम्।।	</td><td>	12-210-79a<br>12-210-79b	
</td></tr>
				
<tr><td>
	तस्मात्प्रेदयं साधुभ्यो जन्मबन्धभयापहम्।<br>एवं दत्त्वा नरश्रेष्ठ श्रेयो वीर्यं च विन्दति।।	</td><td>	12-210-80a<br>12-210-80b	
</td></tr>
				
<tr><td>
	अश्वमेधसहस्राणां सहस्रं यः समाचरेत्।<br>नासौ पदमवाप्नोति मद्भक्तैर्यदवाप्यते।।	</td><td>	12-210-81a<br>12-210-81b	
</td></tr>
<tr><td>
	<b>भीष्म उवाच।</b>	</td><td>	12-210-82x	
</td></tr>
				
<tr><td>
	एवं पृष्टः पुरा तेन नारदेन सुरर्षिणा।<br>यदुवाच तदाऽसौ भो तदुक्तं तव सुव्रत।।	</td><td>	12-210-82a<br>12-210-82b	
</td></tr>
				
<tr><td>
	त्वमप्येकमना भूत्वा ध्याहि ज्ञेयं गुणातिगम्।<br>भजस्व सर्वभावेन परमात्मानमव्ययम्।।	</td><td>	12-210-83a<br>12-210-83b	
</td></tr>
				
<tr><td>
	श्रुत्वैतन्नारदो वाक्यं दिव्यं नारायणेरितम्।<br>अत्यन्तभक्तिमान्देव एकान्तत्वमुपेयिवान्।।	</td><td>	12-210-84a<br>12-210-84b	
</td></tr>
				
<tr><td>
	नारायणमृषिं देवं दशवर्षाण्यनन्यभाक्।<br>इदं जपन्वै प्राप्नोति तद्विष्णोः परमं पदम्।।	</td><td>	12-210-85a<br>12-210-85b	
</td></tr>
				
<tr><td>
	किं तस्य बहुभिर्मन्त्रैर्भक्तिर्यस्य जनार्दने।<br>नमो नारायणायेति मन्त्रः सर्वार्थसाधकः।।	</td><td>	12-210-86a<br>12-210-86b	
</td></tr>
				
				
				
<tr><td>
	इमां रहस्यां परमामनुस्मृति<br>मधीत्य बुद्धिं लभते च नैष्ठिकीम्।<br>विहाय दुःखान्यवमुच्य सङ्कटा<br>त्स वीतरागो विगतज्वरः सुखी।।	</td><td>	12-210-87a<br>12-210-87b<br>12-210-87c<br>12-210-87d	
</td></tr>
<tr><td>
	।। इति श्रीमन्महाभारते शान्तिपर्वणि <br>मोक्षधर्मपर्वणि दशाधिकद्विशततमोऽध्यायः।। 210।।	</td><td>		
</td></tr></tbody>