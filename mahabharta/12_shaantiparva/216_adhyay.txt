				
<tbody><tr><td>
	<b>गुरुरुवाच।</b>	</td><td>	12-216-1x	
</td></tr>
				
<tr><td>
	अत्रोपायं प्रवक्ष्यामि यथावच्छास्त्रचक्षुषा।<br>तत्त्वज्ञानाच्चरन्राजन्प्राप्नुयात्परमां गतिम्।।	</td><td>	12-216-1a<br>12-216-1b	
</td></tr>
				
<tr><td>
	सर्वेषामेव भूतानां पुरुषः श्रेष्ठ उच्यते।<br>पुरुषेभ्यो द्विजानाहुर्द्विजेभ्यो मन्त्रदर्शिनः।।	</td><td>	12-216-2a<br>12-216-2b	
</td></tr>
				
<tr><td>
	सर्वभूतात्मभूतास्ते सर्वज्ञाः सर्वदर्शिनः।<br>ब्राह्मणा वेदशास्त्रज्ञास्तत्त्वार्थगतनिश्चयाः।।	</td><td>	12-216-3a<br>12-216-3b	
</td></tr>
				
<tr><td>
	नेत्रहीनो यथा ह्येकः कृच्छ्राणि लभतेऽध्वनि।<br>ज्ञानहीनस्तथा लोके तस्माज्ज्ञानविदोऽधिकाः।।	</td><td>	12-216-4a<br>12-216-4b	
</td></tr>
				
<tr><td>
	तांस्तानुपासते धर्मान्धर्मकामा यथागमम्।<br>न त्वेषामर्थसामान्यमन्तरेण गुणानिमान्।।	</td><td>	12-216-5a<br>12-216-5b	
</td></tr>
				
<tr><td>
	वाग्देहमनसां शौचं क्षमा सत्यं धृतिः स्मृतिः।<br>सर्वधर्मेषु धर्मज्ञा ज्ञापयन्ति गुणाञ्छुभान्।।	</td><td>	12-216-6a<br>12-216-6b	
</td></tr>
				
<tr><td>
	यदिदं ब्रह्मणो रूपं ब्रह्मंचर्यमिति स्मृतम्।<br>परं तत्सर्वधर्मेभ्यस्तेन यान्ति परां गतिम्।।	</td><td>	12-216-7a<br>12-216-7b	
</td></tr>
				
<tr><td>
	लिङ्गसंयोगहीनं यच्छब्दस्पर्शविवर्जितम्।<br>श्रोत्रेण श्रवणं चैव चक्षुषा चैव दर्शनम्।।	</td><td>	12-216-8a<br>12-216-8b	
</td></tr>
				
<tr><td>
	वाक्संभाषाप्रवृत्तं यत्तन्मनः परिवर्जितम्।<br>बुद्ध्या चाध्यवसीयीत ब्रह्मचर्यमकल्मषम्।।	</td><td>	12-216-9a<br>12-216-9b	
</td></tr>
				
<tr><td>
	सम्यग्वृत्तिर्ब्रह्मलोकं प्राप्नुयान्मध्यमः सुरान्।<br>द्विजाग्र्यो जायते विद्वान्कन्यसीं वृत्तिमास्थितः।।	</td><td>	12-216-10a<br>12-216-10b	
</td></tr>
				
<tr><td>
	सुदुष्करं ब्रह्मचर्यमुपायं तत्र मे शृणु।<br>संप्रदीप्तमुदीर्णं च निगृह्णीयाद्द्विजो मनः।।	</td><td>	12-216-11a<br>12-216-11b	
</td></tr>
				
<tr><td>
	योषितां न कथा श्राव्या न निरीक्ष्या निरम्बराः।<br>कथंचिद्दर्शनादासां दुर्बलानां विशेद्रजः।।	</td><td>	12-216-12a<br>12-216-12b	
</td></tr>
				
<tr><td>
	रागोत्पन्नश्चेरत्कृच्छ्रमह्नस्त्रिः प्रविशेदपः।<br>मग्नस्त्वप्स्वेव मनसा त्रिर्जपेदघमर्षणम्।।	</td><td>	12-216-13a<br>12-216-13b	
</td></tr>
				
<tr><td>
	पाप्मानं निर्दहेदेवमन्तर्भूतरजोमयम्।<br>ज्ञानयुक्तेन मनसा संततेन विचक्षणः।।	</td><td>	12-216-14a<br>12-216-14b	
</td></tr>
				
<tr><td>
	कुणपामेध्यसंयुक्तं यद्वदच्छिद्रबन्धनम्।<br>तद्वद्देहगतं विद्यादात्मानं देहबन्धनम्।।	</td><td>	12-216-15a<br>12-216-15b	
</td></tr>
				
<tr><td>
	`अमेध्यपूर्णं यद्भाण्डं श्लेष्मान्तकलिलावृतम्।<br>नेच्छते वीक्षितुं भाण्डं कुतः स्प्रष्टुं प्रवर्तते।।	</td><td>	12-216-16a<br>12-216-16b	
</td></tr>
				
<tr><td>
	देहभाण्डं मलैः पूर्णं बहिः स्वेदजलावृतम्।<br>बीभत्सं नरनारीणां ज्ञानिनां नरकं मतम्।।	</td><td>	12-216-17a<br>12-216-17b	
</td></tr>
				
<tr><td>
	छिद्रकुम्भो यथा स्रावं सृजते तद्गतं दृढम्।<br>अन्तस्यं स्रंसते तद्वज्जलं देहेषु देहिनाम्।।	</td><td>	12-216-18a<br>12-216-18b	
</td></tr>
				
<tr><td>
	श्लेष्माश्रुमूत्रकलिलं पुरीषं शुक्लमेव च।<br>कफजालविनिर्यासः सरसश्चित्त मुञ्चय।।'	</td><td>	12-216-19a<br>12-216-19b	
</td></tr>
				
<tr><td>
	वातपित्तकफान्रक्तं त्वङ्भांसं स्नायुमस्थि च।<br>मज्जां देहं सिराजालैस्तर्पयन्ति रसा नृणाम्।।	</td><td>	12-216-20a<br>12-216-20b	
</td></tr>
				
<tr><td>
	दश विद्याद्धमन्योऽत्र पञ्चेन्द्रियगुणावहाः।<br>याभिः सूक्ष्माः प्रजायन्ते धमन्योऽन्याः सहस्रशः।।	</td><td>	12-216-21a<br>12-216-21b	
</td></tr>
				
<tr><td>
	एवमेताः सिरा नद्यो रसोदा देहसागरम्।<br>तर्पयन्ति यथाकालमापगा इव सागरम्।।	</td><td>	12-216-22a<br>12-216-22b	
</td></tr>
				
<tr><td>
	मध्ये च हृदयस्यैका सिरा तत्र मनोवहा।<br>शुक्रं संकल्पजं नॄणां सर्वगात्रैर्विमुञ्चति।।	</td><td>	12-216-23a<br>12-216-23b	
</td></tr>
				
<tr><td>
	सर्वगात्रप्रतायिन्यस्तस्या ह्यनुगताः सिराः।<br>नेत्रयोः प्रतिपद्यन्ते वहन्त्यस्तैजसं गुणम्।।	</td><td>	12-216-24a<br>12-216-24b	
</td></tr>
				
<tr><td>
	पयस्यन्तर्हितं सर्पिर्यद्वन्निर्मथ्यते खजैः।<br>शुक्रं निर्मथ्यते तद्वद्देहसंकल्पजैः खजैः।।	</td><td>	12-216-25a<br>12-216-25b	
</td></tr>
				
<tr><td>
	स्वप्नेऽप्येवं यथाऽभ्येति मनः संकल्पजं रजः।<br>शुक्रमस्पर्शजं देहात्सृजन्त्यस्य मनोवहाः।।	</td><td>	12-216-26a<br>12-216-26b	
</td></tr>
				
<tr><td>
	महर्षिर्भगवानत्रिर्वेद तच्छ्रुक्रसंभवम्।<br>नृबीजमिन्द्रदैवत्यं तस्मादिन्द्रियमुच्यते।।	</td><td>	12-216-27a<br>12-216-27b	
</td></tr>
				
<tr><td>
	ये वै शुक्रगतिं विद्युर्भूतसंकरकारिकाम्।<br>विरागा दग्धदोषास्ते नाप्नुयुर्देहसंभवम्।।	</td><td>	12-216-28a<br>12-216-28b	
</td></tr>
				
<tr><td>
	गुणानां साम्यमागम्य मनसैव मनोवहम्।<br>देहकर्म नुदन्प्राणानन्तकाले विमुच्यते।।	</td><td>	12-216-29a<br>12-216-29b	
</td></tr>
				
<tr><td>
	भविता मनसो ज्ञानं मन एव प्रजायते।<br>ज्योतिष्मद्विरजो नित्यं मन्त्रसिद्धं महात्मनाम्।।	</td><td>	12-216-30a<br>12-216-30b	
</td></tr>
				
<tr><td>
	तस्मात्तदभिघाताय कर्म कुर्यादकल्मषम्।<br>देहबीजं समुत्पन्नमस्मित्कर्मणि विद्यते।।	</td><td>	12-216-31a<br>12-216-31b	
</td></tr>
				
<tr><td>
	न स्मरेन्न प्रयुञ्जीत ज्ञानी तत्कर्म बुद्धिमान्।<br>रजस्तमश्च हित्वेह न तिर्यग्गतिमाप्नुयात्।।	</td><td>	12-216-32a<br>12-216-32b	
</td></tr>
				
<tr><td>
	तरुणाधिगतं ज्ञानं जरादुर्बलतां गतम्।<br>विपक्वबुद्धिः कालेन आदत्ते मानसं बलम्।।	</td><td>	12-216-33a<br>12-216-33b	
</td></tr>
				
<tr><td>
	`एव पुत्रकलत्रेषु ज्ञातिसंबन्धिबन्धुषु।<br>आदत्ते हृदये कामं व्याध्यादिभिरभिप्लुतः।।	</td><td>	12-216-34a<br>12-216-34b	
</td></tr>
				
				
<tr><td>
	यतस्ततः परिपतन्नविन्दन्सुखमण्वपि।<br>बहुदुःखसमापन्नः पश्चान्निर्वेदमास्थितः।<br>ज्ञानवृक्षं समाश्रित्य पश्चान्निर्वृतिमश्नुते।।'	</td><td>	12-216-35a<br>12-216-35b<br>12-216-35c	
</td></tr>
				
<tr><td>
	सुदुर्गमिव पन्थानमतीत्य गुणबन्धनम्।<br>यथा पश्येत्तथा दोषानतीत्यामृतमश्नुते।।	</td><td>	12-216-36a<br>12-216-36b	
</td></tr>
<tr><td>
	।। इति श्रीमन्महाभारते शान्तिपर्वणि<br> मोक्षधर्मपर्वणि षोडशाधिकद्विशततमोऽध्यायः।। 216।।	</td><td>		
</td></tr></tbody>