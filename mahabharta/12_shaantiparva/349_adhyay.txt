<span style="font-size: 14pt; line-height: 200%">शौनक उवाच।	<br>
कथं स भगवान्देवो यज्ञेष्वग्रहरः प्रभुः।<br>
यज्ञधारी च सततं वेदवेदाङ्गवित्तथा।।	12-349-1<br>
<br>
निवृत्तं चास्थितो धर्मं क्षेमी भागवतः प्रभुः।<br>
निवृत्तिधर्मान्विदधे स एव भगवान्प्रभुः।।	12-349-2<br>
<br>
कथं प्रवृत्तिधर्मेषु भागार्हा देवताः कृताः।<br>
कथं निवृत्तिधर्माश्च कृता व्यावृत्तबुद्धयः।।	12-349-3<br>
<br>
एतं नः संशयं सौते छिन्धि गुह्यं सनातनम्।<br>
त्वया नारायणकथाः श्रुता वै धर्मसंहिताः।।	12-349-4<br>
<br>
सौतिरुवाच।	<br>
जनमेजयेन यत्पृष्टः शिष्यो व्यासस्य धीमतः।<br>
तत्तेऽहं कथयिष्यामि पौराणं शौनकोत्तम।।	12-349-5<br>
<br>
श्रुत्वा माहात्म्यमेतस्य देहिनां परमात्मनः।<br>
जनमेजयो महाप्राज्ञो वैशंपायनमब्रवीत्।।	12-349-6<br>
<br>
इमे सब्रह्यका लोकाः ससुरासुरमानवाः।<br>
क्रियास्वभ्युदयोक्तासु सक्ता दृश्यन्ति सर्वशः।।	12-349-7<br>
<br>
मोक्षश्चोक्तस्त्वया ब्रह्मन्निर्वाणं परमं सुखम्।<br>
ये तु मुक्ता भवन्तीह पुण्यपापविवर्जिताः।<br>
ते सहस्रार्चिषं देवं प्रविशन्तीह शुश्रुम्।।	12-349-8<br>
<br>
अयं हि दुरनुष्ठेयो मोक्षधर्मः सनातनः।<br>
यं हित्वा देवताः सर्वा हव्यकव्यभुजोऽभवन्।।	12-349-9<br>
<br>
किंच ब्रह्मा च रुद्रश्च बलभित्प्रभुः।<br>
सूर्यस्ताराधिपो वायुरग्निर्वरुण एव च।।	12-349-10<br>
<br>
आकाशं जगती चैव ये च शेषा दिवौकसः।<br>
प्रलयं न विजानन्ति आत्मनः परिनिर्मितम्।।	12-349-11<br>
<br>
ततस्तेनास्थिता मार्गं ध्रुवमक्षरमव्ययम्।<br>
स्मृत्वा कालपरीमाणं प्रवृत्तिं ये समास्थिताः।<br>
दोषः कालपरीमाणो महानेष क्रियावताम्।।	12-349-12<br>
<br>
एतन्मे संशयं विप्र हृदि शल्यमिवार्पितम्।<br>
छिन्धीतिहासकथनात्परं कौतूहलं हि मे।।	12-349-13<br>
<br>
कथं भागहराः प्रोक्ता देवताः क्रतुषु द्विज।<br>
किमर्थं चाध्वरे ब्रह्मन्निज्यन्ते त्रिदिवौकसः।।	12-349-14<br>
<br>
ये च भागं प्रगृह्णन्ति यज्ञेषु द्विजसत्तम।<br>
ते यजन्तो महायज्ञैः कस्य भागं ददन्ति वै।।	12-349-15<br>
<br>
वैशंपायन उवाच।	<br>
अहो गूढतमः प्रश्नस्त्वया पृष्टो जनेश्वर।<br>
नातप्ततपसा ह्येष नावेदविदुषा तथा।<br>
नापुराणविदा चैव शक्यो व्याहर्तुमञ्जसा।।	12-349-16<br>
<br>
हन्त ते कथयिष्यामि यन्मे पृष्टः पुरा गुरुः।<br>
कृष्णद्वैपायनो व्यासो वेदव्यासो महानृषिः।।	12-349-17<br>
<br>
सुमन्तुर्जैमिनिश्चैव पैलश्च सुदृढव्रतः।<br>
अहं चतुर्थः शिष्यो वै पञ्चमश्च शुकः स्मृतः।।	12-349-18<br>
<br>
एतान्समागतान्सर्वान्पञ्च शिष्यान्दमान्वितान्।<br>
शौचाचारसमायुक्ताञ्जितक्रोधाञ्जितेन्द्रियान्।।	12-349-19<br>
<br>
वेदानध्यापयामास महाभारतपञ्चमान्।<br>
मेरौ गिरिवरे रम्ये सिद्धचारणसेविते।।	12-349-20<br>
<br>
तेषामभ्यस्यतां वेदान्कदाचित्संशयोऽभवत्।<br>
एष वै यस्त्वया पृष्टस्तेन तेषां प्रकीर्तितः।।	12-349-21<br>
<br>
ततः श्रुतो मया चापि तवाख्येयोऽद्य भारत।।	12-349-22<br>
शिष्याणां वचनं श्रुत्वा सर्वाज्ञानतमोनुदः।<br>
पराशरसुतः श्रीमान्व्यासो वाक्यमथाब्रवीत्।।	12-349-23<br>
<br>
मया हि सुमहत्तप्तं तपः परमदारुणम्।<br>
भूतं भव्यं भविष्यं च जानीयामिति सत्तमाः।।	12-349-24<br>
<br>
तस्य मे तप्ततपसो निगृहीतेन्द्रियस्य च।<br>
नारायणप्रसादेन क्षीरोदस्यानुकूलतः।।	12-349-25<br>
<br>
त्रैकालिकमिदं ज्ञानं प्रादुर्भूतं यथेप्सितम्।<br>
तच्छृणुध्वं यथान्यायं वक्ष्ये संशयमुत्तमम्।।	12-349-26<br>
<br>
यथा वृत्तं हि कल्पादौ दृष्टं मे ज्ञानचक्षुषा।<br>
परमात्मेति यं प्राहुः साङ्ख्ययोगविदो जनाः।।	12-349-27<br>
<br>
महापुरुषसंज्ञां स लभते स्वेन कर्मणा।<br>
तस्मात्प्रसूतमव्यक्तं प्रधानं तं विदुर्बुधाः।।	12-349-28<br>
<br>
अव्यक्ताद्व्यक्तमुत्पन्नं लोकसृष्ट्यर्थमीश्वरात्।<br>
अनिरुद्धो हि लोकेषु महानात्मेति कथ्यते।।	12-349-29<br>
<br>
योसौ व्यक्तत्वमापन्नो निर्ममे च पितामहम्।<br>
योऽहंकार इति प्रोक्तः सर्वतेजोमयो हि सः।।	12-349-30<br>
<br>
पृथिवी वायुराकाशमापो ज्योतिश्च पञ्चमम्।<br>
अहंकारप्रसूतानि महाभूतानि पञ्चधा।।	12-349-31<br>
<br>
महाभूतानि सृष्ट्वैव तान्गुणान्निर्ममे पुनः।<br>
भूतेभ्यश्चैव निष्पन्ना मूर्तिमन्तश्च ताञ्शृणु।।	12-349-32<br>
<br>
मरीचिरङ्गिराश्चात्रिः पुलस्त्यः पुलहः क्रतुः।<br>
वसिष्ठश्च महात्मा वै मनुः स्वायंभुवस्तथा।<br>
ज्ञेयाः प्रकृतयोऽष्टौ ता यासु लोकाः प्रतिष्ठिताः।।	12-349-33<br>
<br>
वेदान्वेदाङ्गसंयुक्तान्यज्ञयज्ञाङ्गसंयुतान्।<br>
निर्ममे लोकसिद्ध्यर्थं ब्रह्मा लोकपितामहः।।	12-349-34<br>
<br>
अष्टाभ्यः प्रकृतिभ्यश्च जातं विश्वमिदं जगत्।।	12-349-35<br>
रुद्रो रोषात्मको जातो दशान्यान्सोसृजस्त्वयम्।<br>
एकादशैते रुद्रास्तु विकाराः पुरुषाः स्मृताः।।	12-349-36<br>
<br>
ते रुद्राः प्रकृरतिश्चैव सर्वे चैव सुरर्षयः।<br>
उत्पन्ना लोकसिद्ध्यर्थं ब्रह्माणं समुपस्थिताः।।	12-349-37<br>
<br>
वयं सृष्टा हि भगवंस्त्वया च प्रभविष्णुना।<br>
येन यस्मिन्नधीकारे वर्तितव्यं पितामह।।	12-349-38<br>
<br>
योसौ त्वयाऽभिनिर्दिष्टो ह्यधिकारोऽर्थचिन्तकः।<br>
परिपाल्यः कथं तेन साहंकारेण कर्तृणा।।	12-349-39<br>
<br>
प्रदिशस्व बलं तस्य योऽधिकारार्थचिन्तकः।<br>
एवमुक्तो महादेवो देवांस्तानिदमब्रवीत्।।	12-349-40<br>
<br>
ब्रह्मोवाच।	<br>
साध्वहं ज्ञापितो देवा युष्माभिर्भद्रमस्तु वः।<br>
ममाप्येषा समुत्पन्ना चिन्ता या भवतामिह।।	12-349-41<br>
<br>
लोकतन्त्रस्य कृत्स्नस्य कथं कार्यः परिग्रहः।<br>
कथं बलक्षयो न स्याद्युष्माकं ह्यात्मनश्च वै।।	12-349-42<br>
<br>
इतः सर्वेऽपि गच्छामः शरणं लोकसाक्षिणम्।<br>
महापुरुषमव्यक्तं स नो वक्ष्यति यद्धितम्।।	12-349-43<br>
<br>
ततस्ते ब्रह्मणा सार्धमृषयो विबुधास्तथा।<br>
क्षीरादस्योत्तरं कूलं जग्मूर्लोकहितार्थिनः।।	12-349-44<br>
<br>
ते तपः समुपातिष्ठन्ब्रह्मोक्तं वेदकल्पितम्।<br>
स महानियमो नाम तपश्चर्या सुदारुणा।।	12-349-45<br>
<br>
ऊर्ध्वदृग्बाहवश्चैव एकाग्रमनसोऽभवन्।<br>
एकपादस्थिताः सर्वे काष्ठभूताः समाहिताः।।	12-349-46<br>
<br>
दिव्यं वर्षसहस्रं ते तपस्तप्त्वा सुदारुणम्।<br>
शुश्रुवुर्मधुरां वाणीं वेदवेदाङ्गभूषिताम्।।	12-349-47<br>
<br>
वागुवाच।	<br>
भोभोः सब्रह्यका देवा ऋषयश्च तपोधनाः।<br>
स्वागतेनार्च्य वः सर्वाञ्श्रावये वाक्यमुत्तमम्।।	12-349-48<br>
<br>
विज्ञातं वो मया कार्यं तच्च लोकहितं महत्।<br>
प्रवृत्तियुक्तं कर्तव्यं युष्मत्प्राणोपबृंहणम्।।	12-349-49<br>
<br>
सुतप्तं वस्तपो देवा ममाराधनकाम्यया।<br>
भोक्ष्यथास्य महासत्वास्तपसः फलमुत्तमम्।।	12-349-50<br>
<br>
एष ब्रह्मा लोकगुरुः सर्वलोकपितामहः।<br>
यूयं च विबुधश्रेष्ठा मां यजध्वं समाहिताः।।	12-349-51<br>
<br>
सर्वे भागान्कल्पयध्वं यज्ञेषु मम नित्यशः।<br>
तत्र श्रेयोऽभिधास्यामि यथाऽधीकारमीश्वराः।।	12-349-52<br>
<br>
वैशंपायन उवाच।	<br>
श्रुत्वैतद्देवदेवस्य वाक्यं हृष्टतनूरुहाः।<br>
ततस्ते विबुधाः सर्वे ब्रह्मा ते च महर्षयः।।	12-349-53<br>
<br>
वेददृष्टेन विधिना वैष्णवं क्रतुमाहरन्।<br>
तस्मिन्सत्रे सदा ब्रह्मा स्वयं भागमकल्पयत्।।	12-349-54<br>
<br>
देवा देवर्षयश्चैव स्वंस्वं भागमकल्पयम्।<br>
ते कार्तयुगधर्माणो भागाः परमसत्कृताः।।	12-349-55<br>
<br>
प्राहुरादित्यवर्णं तं पुरुषं तमसः परम्।<br>
बृहन्तं सर्वगं देवमीशानं वरदं प्रभुम्।।	12-349-56<br>
<br>
ततोऽथ वरदौ देवस्तान्सर्वानमरान्स्थितान्।<br>
अशरीरो बभापेदं वाक्यं स्वस्थो महेश्वरः।।	12-349-57<br>
<br>
येन यः कल्पितो भागः स तथा मामुपागतः।<br>
प्रीतोऽहं प्रदिशाम्यद्य फलमावृत्तिलक्षणम्।<br>
एतद्वो लक्षणं देवा मत्प्रसादसमुद्भवम्।।	12-349-58<br>
<br>
यूयं यज्ञैरिज्यमानाः समाप्तवरदक्षिणैः।<br>
युगेयुगे भविष्यध्वं प्रवृत्तिफलभागिनः।।	12-349-59<br>
<br>
यज्ञैर्ये चापि यक्ष्यन्ति सर्वलोकेषु वै सुराः।<br>
कल्पयिष्यन्ति वो भागांस्ते नरा वेदकल्पितान्।।	12-349-60<br>
<br>
यो मे यथा कल्पितवान्भागमस्मिन्महाक्रतौ।<br>
स तथा यज्ञभागार्हो वेदसूत्रे मया कृतः।।	12-349-61<br>
<br>
यूयं लोकान्भावयध्वं यज्ञभागफलोचिताः।<br>
सर्वार्थचिन्तका लोके मयाऽधीकारनिर्मिताः।।	12-349-62<br>
<br>
याः क्रियाः प्रचरिष्यन्ति प्रवृत्तिफलसत्कृताः।<br>
ताभिराप्यायितबला लोकान्वै धारयिष्यथ।।	12-349-63<br>
<br>
यूयं हि भाविता यज्ञैः सर्वयज्ञेषु मानवैः।<br>
मां ततो भावयिष्यध्वमेषा वो भावना मम।।	12-349-64<br>
<br>
इत्यर्थं निर्मिता वेदा यज्ञाश्चौषधिभिः सह।<br>
एभिः सम्यक्प्रयुक्तैर्हि प्रीयन्ते देवताः क्षितौ।।	12-349-65<br>
<br>
निर्माणमेतद्युष्माकं प्रवृत्तिगुणकल्पितम्।<br>
मया कृतं सुरश्रेष्ठा यावत्कल्पक्षयादिह।<br>
चिन्तयध्वं लोकहितं यथाधीकारमीश्वराः।।	12-349-66<br>
<br>
मरीचिरङ्गिराश्चात्रिः पुलस्त्यः पुलहः क्रतुः।<br>
वसिष्ठ इति सप्तैते मनसा निर्मिता हि ते।।	12-349-67<br>
<br>
एते वेदविदो मुख्या वेदाचार्याश्च कल्पिताः।<br>
प्रवृत्तिधर्मिणश्चैव प्राजापत्ये च कल्पिताः।।	12-349-68<br>
<br>
अयं क्रियावतां पन्था व्यक्तीभूतः सनातनः।<br>
अनिरुद्ध इति प्रोक्तो लोकसर्गकरः प्रभुः।।	12-349-69<br>
<br>
सनः सनत्सुजातश्च सनकः ससनन्दनः।<br>
सनत्कुमारः कपिलः सप्तमश्च सनातनः।।	12-349-70<br>
<br>
सप्तैते मानसाः प्रोक्ता ऋषयो ब्रह्मणः सुताः।<br>
स्वयमागतविज्ञाना निवृत्तिं धर्ममास्थिताः।।	12-349-71<br>
<br>
एते योगविदो मुख्याः साङ्ख्यशास्त्रविशारदाः।<br>
आचार्या धर्मशास्त्रेषु मोक्षधर्मप्रवर्तकाः।।	12-349-72<br>
<br>
यतोऽहं प्रसृतः पूर्वमव्यक्तात्रिगुणो महान्।<br>
तस्मात्परतरो योसौ क्षेत्रज्ञ इति कल्पितः।।	12-349-73<br>
<br>
सोहं क्रियावतां पन्थाः पुनरावृत्तिदुर्लभः।<br>
यो यथा निर्मितो जन्तुर्यस्मिन्यस्मिंश्च कर्मणि।।	12-349-74<br>
<br>
प्रवृत्तौ वा निवृत्तौ वा तत्फलं सोश्नुतेऽवशः।<br>
एष लोकगुरुर्ब्रह्मा जगदादिकरः प्रभुः।।	12-349-75<br>
<br>
एष माता पिता चैव युष्माकं च पितामहः।<br>
मयाऽनुशिष्टो भविता सर्वभूतवरप्रदः।।	12-349-76<br>
<br>
अस्य चैवात्मजो रुद्रो ललाटाद्यः समुत्थितः।<br>
ब्रह्मानुशिष्टो भविता सर्वभूतधरः प्रभुः।।	12-349-77<br>
<br>
गच्छध्वं स्वानधीकारांश्चिन्तयध्वं यथाविधि।<br>
प्रवर्तन्तां क्रियाः सर्वाः सर्वलोकेषु माचिरम्।।	12-349-78<br>
<br>
प्रदिश्यन्तां च कर्माणि प्राणिनां गतयस्तथा।<br>
परिनिष्ठितकालानि आयूंषीह सुरोत्तमाः।।	12-349-79<br>
<br>
इदं कृतयुगं नाम कालः श्रेष्ठः प्रवर्तितः।<br>
अहिंस्या यज्ञपशवो युगेऽस्मिन्न तदन्यथा।।	12-349-80<br>
<br>
चतुष्पात्सकलो धर्मो भविष्यत्यत्र वै सुराः।<br>
ततस्त्रेतायुगं नाम त्रयी यत्र भविष्यति।।	12-349-81<br>
<br>
प्रोक्षिता यत्र पशवो वधं प्राप्स्यन्ति वै मखे।<br>
यत्र पादश्चतुर्थो वै धर्मस्य न भविष्यति।।	12-349-82<br>
<br>
ततो वै द्वापरं नाम मिश्रः कालो भविष्यति।<br>
द्विपादहीनो धर्मश्च युगे तस्मिन्भविष्यति।।	12-349-83<br>
<br>
ततस्तिष्येऽथ संप्राप्ते युगे कलिपुरस्कृते।<br>
एकपादस्थितो धर्मो यत्र तत्र भविष्यति।।	12-349-84<br>
<br>
देवा ऊचुः।	<br>
देवा देवर्षयश्चोचुस्तमेवंवादिनं गुरुम्।<br>
एकपादस्थिते धर्मे यत्र क्वचन गामिनि।<br>
कथं कर्तव्यमस्माभिर्भगवंस्तद्वदस्व नः।।	12-349-85<br>
<br>
श्रीभगवानुवाच।	<br>
गुरवो यत्र पूज्यन्ते साधुवृत्तसमन्विताः।<br>
वस्तव्यं तत्र युष्माभिर्यत्र धर्मो न हीयते।।'	12-349-86<br>
<br>
यत्र वेदाश्च यज्ञाश्च तपः सत्यं दमस्तथा।<br>
अहिंसा धर्मसंयुक्ताः प्रचरेयुः सुरोत्तमाः।<br>
स वो देशः सेवितव्यो मा वोऽधर्मः पदा स्पृशेत्।।	12-349-87<br>
<br>
व्यास उवाच।	<br>
तेऽनुशिष्टा भगवता देवाः सर्षिगणास्तथा।<br>
नमस्कृत्वा भगवते जग्मुर्देशान्यथेप्सितान्।।	12-349-88<br>
<br>
गतेषु त्रिदिवौकस्सु ब्रह्मैकः पर्यवस्थितः।<br>
दिदृक्षुर्भगवन्तं तमनिरुद्धतनौ स्थितम्।।	12-349-89<br>
<br>
तं देवो दर्शयामास कृत्वा हयशिरो महत्।<br>
साङ्गानावर्तयन्वेदान्कमण्डलुत्रिदण्डधृक्।।	12-349-90<br>
<br>
ततोऽश्वशिरसं दृष्ट्वा तं देवममितौजसम्।<br>
लोककर्ता प्रभुर्ब्रह्मा लोकानां हितकाम्यया।।	12-349-91<br>
<br>
मूर्ध्ना प्रणम्य वरदं तस्थौ प्राञ्जलिरग्रतः।<br>
स परिष्वज्य देवेन वचनं श्रावितस्तदा।।	12-349-92<br>
<br>
भगवानुवाच।	<br>
लोककार्यगतीः सर्वास्त्वं चिन्तय यथाविधि।<br>
धाता त्वं सर्वभूतानां त्वं प्रभुर्जगतो गुरुः।<br>
त्वय्यावेशितभारोऽहं धृतिं प्राप्स्याम्यथाञ्जसा।।	12-349-93<br>
<br>
यदा च सुरकार्यं ते अविषह्यं भविष्यति।<br>
प्रादुर्भावं गमिष्यामि तदात्मज्ञानदैशिकः।।	12-349-94<br>
<br>
व्यास उवाच।	<br>
एवमुक्त्वा हयशिरास्तत्रैवान्तरधीयत।<br>
तेनानुशिष्टो ब्रह्मापि स्वं लोकमचिराद्गतः।।	12-349-95<br>
<br>
एवमेष महाभागः पद्मनाभः सनातनः।<br>
यज्ञेष्वग्रहरः प्रोक्तो यज्ञधारी च नित्यदा।।	12-349-96<br>
<br>
निवृत्तिं चास्थितो धर्मं गतिमक्षयधर्मिणाम्।<br>
प्रवृत्तिधर्मान्विदधे कृत्वा लोकस्य चित्रताम्।।	12-349-97<br>
<br>
स आदिः स मध्यः स चान्तः प्रजानां<br>
स धाता स धेयं स कर्ता स कार्यम्।<br>
युगान्ते प्रसुप्तः सुसंक्षिप्य लोकान्<br>
युगादौ प्रबुद्धो जगद्ध्युत्ससर्ज।।	12-349-98<br>
<br>
तस्मै नमध्वं देवाय निर्गुणाय महात्मने।<br>
अजाय विश्वरूपाय धाम्ने सर्वदिवौकसाम्।।	12-349-99<br>
<br>
महाभूताधिपतये रुद्राणां पतये तथा।<br>
आदित्यपतये चैव वसूनां पतये तथा।।	12-349-100<br>
<br>
अश्विभ्यां पतये चैव मरुतां पतये तथा।<br>
वेदयज्ञाधिपतये वेदाङ्गपतयेऽपि च।।	12-349-101<br>
<br>
समुद्रावसिने नित्यं हरये मुञ्जकेशिने।<br>
शान्ताय सर्वभूतानां मोक्षधर्मानुभाषिणे।।	12-349-102<br>
<br>
तपसां तेजसां चैव पतये यशसामपि।<br>
वचसां पतये नित्यं सरितां पतये तथा।।	12-349-103<br>
<br>
कपर्दिने वराहाय एकशृङ्गाय धीमते।<br>
विवस्वतेऽश्वशिरसे चतुर्मूर्तिधृते सदा।<br>
सूक्ष्माय ज्ञानदृश्याय अजरायाक्षयाय च।।	12-349-104<br>
<br>
एष देवः संचरति सर्वत्र गतिरव्ययः।<br>
[एष चैतत्परं ब्रह्म ज्ञेयो विज्ञानचक्षुषा।।]	12-349-105<br>
<br>
एवमेतत्पुरा दृष्टं मया वै ज्ञानचक्षुषा।<br>
कथितं तच्च वै सर्वं मया पृष्टेन तत्त्वतः।।	12-349-106<br>
<br>
क्रियतां मद्वचः शिष्याः सेव्यतां हरिरीश्वरः।<br>
गीयतां वेदशब्दैश्च पूज्यतां च यथाविधि।।	12-349-107<br>
<br>
वैशंपायन उवाच।	<br>
इत्युक्तास्तु वयं तेन वेदव्यासेन धीमता।<br>
सर्वे शिष्या सुतश्चास्य शुकः परमधर्मवित्।।	12-349-108<br>
<br>
स चास्माकमुपाध्यायः सहास्माभिर्विशांपते।<br>
चतुर्वेदोद्गताभिस्तमृग्भिः समभितुष्टुवे।।	12-349-109<br>
<br>
एतत्ते सर्वमाख्यातं यन्मां त्वं परिपृच्छसि।<br>
एवं मेऽकथयद्राजन्पुरा द्वैपायनो गुरुः।।	12-349-110<br>
<br>
यश्चेदं शृणुयान्नित्यं यश्चैनं परिकीर्तयेत्।<br>
नमो भगवते कृत्वा समाहितमतिर्नरः।।	12-349-111<br>
<br>
भवत्यरोगो मतिमान्बलरूपसमन्वितः।<br>
आतुरो मुच्यते रोगाद्बद्धो मुच्येत बन्धनात्।।	12-349-112<br>
<br>
कामकामी लभेत्कामं दीर्घं चायुरवाप्नुयात्।<br>
ब्राह्मणः सर्ववेदी स्यात्क्षत्रियो विजयी भवेत्।।	12-349-113<br>
<br>
वैश्यो विपुललाभः स्याच्छूद्रः सुखमवाप्नुयात्।<br>
अपुत्रो लभते पुत्रं कन्या चैवेप्सितं पतिम्।।	12-349-114<br>
<br>
लग्नगर्भा विमुच्येत गर्भिणी जनयेत्सुतम्।<br>
बन्ध्या प्रसवमाप्नोति पुत्रपौत्रसमृद्धिमत्।।	12-349-115<br>
<br>
क्षेमेण गच्छेदध्वानमिदं यः पठते पथि।<br>
यो यं कामं कामयते स तमाप्नोति च ध्रुवम्।।	12-349-116<br>
<br>
इदं महर्षेर्वचनं विनिश्चितं<br>
महात्मनः पुरुषवरस्य कीर्तितम्।<br>
समागमं चर्षिदिवौकसामिमं<br>
निशम्य भक्ताः सुसुखं लभन्ते।।	12-349-117<br>
<br>
।। इति श्रीमन्महाभारते शान्तिपर्वणि<br>
मोक्षधर्मपर्वणि नारायणीये<br>
एकोनपञ्चाशदधिकत्रिशततमोऽध्यायः।। 349।।	<br>
<br>
</span>
