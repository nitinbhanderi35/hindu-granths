<span style="font-size: 14pt; line-height: 200%">भीष्म उवाच।	<br>
स एवमुक्तो द्विपदां वरिष्ठो<br>
नारायणेनोत्तमपूरुषेण।<br>
जगाद वाक्यं द्विपदां वरिष्ठं<br>
नारायणं लोकहिताधिवासम्॥	12-343-1a<br>
नारद उवाच।	<br>
यदर्थमात्मप्रभवेह जन्म<br>
त्वयोत्तमं धर्मगृहे चतुर्धा।<br>
तत्साध्यतां लोकहितार्थमद्य<br>
गच्छामि द्रष्टुं प्रकृतिं तवाद्याम्॥	12-343-2a<br>
वेदाः स्वधीता मम लोकनाथ<br>
तप्तं तपो नानृतमुक्तपूर्वम्।<br>
पूजां गुरूणां सततं करोमि<br>
परस्य गुह्यं न तु भिन्नपूर्वम्॥	12-343-3a<br>
गुप्तानि चत्वारि यथागमं मे<br>
शत्रौ च मित्रे च समोस्मि नित्यम्।<br>
तं चादिदेवं सततं प्रपन्न<br>
एकान्तभावेन वृणोभ्यजस्रम्॥	12-343-4a<br>
एभिर्विशेषैः परिशृद्धसत्वः<br>
कस्मान्न पश्येयमनन्तमीशम्।<br>
तत्पारमेष्ठ्यस्य वचो निशम्य<br>
नारायणः शाश्वतधर्मगोप्ता॥	12-343-5a<br>
गच्छेति तं नारदमुक्तबान्स<br>
संपूजयित्वा विधिवत्क्रियाभिः।<br>
ततो विसृष्टः परमेष्ठिपुत्रः<br>
सोऽभ्यर्चयित्वा तमृषिं पुराणम्॥	12-343-6a<br>
खमुत्पपातोत्तमयोगयुक्त<br>
स्ततोऽधिमेरौ सहसा निलिल्ये।<br>
तत्रावतस्थे च मुनिर्मुर्हुत<br>
मेकान्तमासाद्य गिरेः स शृङ्क्ते॥	12-343-7a<br>
आलोकयन्नुत्तरपश्चिमेन<br>
ददर्श चाप्यद्भुतमुक्तरूपम्।<br>
क्षीरोदधेर्योत्तरतो हि द्वीपः<br>
श्वेतः स नाम्ना प्रथितो विशालः॥	12-343-8a<br>
मेरोः सहस्रैः स हि योजनानां<br>
द्वात्रिंशतोर्ध्वं कविभिर्निरुक्तः।<br>
अनिन्द्रियाश्चानशनाश्च तत्र<br>
निष्पन्दहीनाः सुसुगन्धिनस्ते॥	12-343-9a<br>
श्वेताः पुमांसो गतसर्वपापा<br>
श्चक्षुर्मुषः पापकृतां नराणाम्।<br>
वज्रास्थिकायाः सममानोन्माना<br>
दिव्यावयवरूपाः शुभसारोपेताः॥	12-343-10a<br>
छत्राकृतिशीर्षा मेघौघनिनादाः<br>
सममुष्कचतुष्का राजीवच्छदपादाः।<br>
षष्ठ्या दन्तैर्युक्ताः शुक्लैरष्टाभिर्दंष्ट्राभिर्ये<br>
जिह्वाभिर्ये विश्ववक्रंलेलिह्यन्ते सूर्यप्रख्यम्॥	12-343-11a<br>
सर्वे तस्य निसर्ग इति॥	<br>
युधिष्ठिर उवाच।	<br>
अनिन्द्रिया निराहारा अनिष्पन्दाः सुगन्धिनः।<br>
कथं ते पुरुषा जाताः का तेषां गतिरुत्तमा॥	12-343-13a<br>
ये च मुक्ता भवन्तीह नरा भरतसत्तम।<br>
तेषां लक्षणमेतद्धि तच्छ्वेतद्द्वीपवासिनाम्॥	12-343-14a<br>
तस्मान्मे संशयं छिन्धि परं कौतूहलं हि मे।<br>
त्वं हि सर्वकथारामस्त्वां चैवोपाश्रिता वयम्॥	12-343-15a<br>
भीष्म उवाच।	<br>
विस्तीर्णैषा कथा राजञ्श्रुता मे पितृसन्निधौ।<br>
यैषा तव हि वक्तव्या कथासारो हि सा मता॥	12-343-16a<br>
शन्तनोः कथयामास नारदो मुनिसत्तमः।<br>
राज्ञा पृष्टः पुरा प्राह तत्राहं श्रुतवान्पुरा॥'	12-343-17a<br>
राजोपरिचरो नाम बभूवाधिपतिर्भुवः।<br>
आखण्‍डलसखः ख्यातो भक्तो नारायणं हरिं॥	12-343-18a<br>
धार्मिको नित्यभक्तश्च पितुर्नित्यमतन्द्रितः।<br>
साम्राज्यं तेन संप्राप्तं नारायणवरात्पुरा॥	12-343-19a<br>
सात्वतं विधिमास्थाय प्राक्सूर्यमुखनिःसृतम्।<br>
पूजयामास देवेशं तच्छेषेण पितामहान्॥	12-343-20a<br>
पितृशेषेण विप्रांश्च संविभज्याश्रितांश्च सः।<br>
शेषान्नभुक्सत्यपरः सर्वभूतेष्वहिंसकः॥	12-343-21a<br>
सर्वभावेन भक्तः स देवदेवं जनार्दनम्।<br>
अनादिमध्यनिधनं लोककर्तारमव्ययम्॥	12-343-22a<br>
तस्य नारायणे भक्तिं वहतोऽमित्रकर्शिनः।<br>
एकशय्यासनं देवो दत्तवान्देवराट् स्वयम्॥	12-343-23a<br>
आत्मराज्यं धनं चैव कलत्रं वाहनं तथा।<br>
यत्तद्भागवतं सर्वमिति तत्प्रेषितं सदा॥	12-343-24a<br>
काम्यनैमित्तिका राजन्यज्ञियाः परमक्रियाः।<br>
सर्वाः सात्वतमास्थाय विधिं चक्रे समाहितः॥	12-343-25a<br>
पाञ्चरात्रविदो मुख्यास्तस्य गेहे महात्मनः।<br>
वरान्नं भगवत्प्रोक्तं भुञ्जते वाऽग्रभोजनम्॥	12-343-26a<br>
तस्य प्रशासतो राज्यं धर्मेणामित्रघातिनः।<br>
नानृता वाक्समभवन्मनो दुष्टं न चाभवत्।<br>
न च कायेन कृतवान्स पापं परमण्वपि॥	12-343-27a<br>
ये हि ते ऋषयः ख्याताः सप्त चित्रशिखण्डिनः।<br>
तैरेकमतिभिर्भूत्वा यत्प्रोक्तं शास्त्रमुत्तमम्॥	12-343-28a<br>
वेदैश्चतुर्भिः समितं कृतं मेरौ महागिरौ।<br>
आस्यैः सप्तभिरुद्गीर्णं लोकधर्ममनुत्तमम्॥	12-343-29a<br>
मरीचिरत्र्यङ्गिरसौ पुलस्त्यः पुलहः क्रतुः।<br>
वसिष्ठश्च महातेजास्ते हि चित्रशिखण्डिनः॥	12-343-30a<br>
सप्त प्रकृतयो ह्येतास्तथा स्वायंभुवोऽष्टमः।<br>
एताभिर्धार्यते लोकस्ताभ्याः शास्त्रं विनिःसृतं॥	12-343-31a<br>
एकाग्रमनसो दान्ता मुनयः संयमे रताः।<br>
भूतभव्यभविष्यज्ञाः सत्यधर्मपरायणाः॥	12-343-32a<br>
इदं श्रेय इदं ब्रह्म इदं हितमनुत्तमम्।<br>
लोकान्संचिन्त्य मनसा ततः शास्त्रं प्रचक्रिरे॥	12-343-33a<br>
तत्र धर्मार्थकामा हि मोक्षः पश्चाच्च कीर्तितः।<br>
मर्यादा विविधाश्चैव दिवि भूमौ च संस्थिताः॥	12-343-34a<br>
आराध्य तपसा देवं हरिं नारायणं प्रभुम्।<br>
दिव्यं वर्षसहस्रं वै सर्वे ते ऋषिभिः सह॥	12-343-35a<br>
नारायणानुशिष्टा हि तदा देवी सरस्वती।<br>
विवेश तानृषीन्सर्वाल्लोँकानां हितकाम्यया॥	12-343-36a<br>
ततः प्रवर्तिता सम्यक्तपोविद्भिर्द्विजातिभिः।<br>
शब्दे चार्थे च हेतौ च एषा प्रथमसर्गजा॥	12-343-37a<br>
आदावेव हि तच्छास्त्रमोंकारस्वरपूजितम्।<br>
ऋषिभिः श्रावितं तत्र यत्र कारुणिकोह्यसौ॥	12-343-38a<br>
ततः प्रसन्नो भगवाननिर्दिष्टशरीरगः।<br>
ऋषीनुवाच तान्सर्वानदृश्यः पुरुषोत्तमः॥	12-343-39a<br>
कृतं शतसहस्रं हि श्लोकानां हितमुत्तमम्।<br>
लोकतन्त्रस्य कृत्स्नस्य यस्माद्धर्मः प्रवर्तते॥	12-343-40a<br>
प्रवृत्तौ च निवृत्तौ च यस्मादेतद्भविष्यति।<br>
यजुर्ऋक्सामभिर्जुष्टमथर्वाङ्गिरसैस्तथा॥	12-343-41a<br>
यथाप्रमाणं हिं मया कृतो ब्रह्म प्रसादतः।<br>
रुद्रश्च क्रोधजो विप्रा यूयं प्रकृतयस्तथा।	12-343-42a<br>
सूर्याचन्द्रमसौ वायुर्भूमिरापोऽग्निरेव च।<br>
सर्वे च नक्षत्रगणा यच्च भूताभिशब्दितम्॥	12-343-43a<br>
अधिकारेषु वर्तन्ते यथास्वं ब्रह्मवादिनः।<br>
सर्वे प्रमाणं हि यथा तथा तच्छास्त्रमुत्तमम्॥	12-343-44a<br>
भविष्यति प्रमाणं वै एतन्मदनुशासनम्।<br>
तस्मात्प्रवक्ष्यते धर्मान्मनुः स्वायंभुवः स्वयम्॥	12-343-45a<br>
उशना बृहस्पतिश्चैव यदोत्पन्नौ भविष्यतः।<br>
तदा प्रवक्ष्यतः शास्त्रं युष्मन्मतिभिरुद्धृतम्॥	12-343-46a<br>
स्वायंभुवेषु धर्मेषु शास्त्रे चोशनसा कृते।<br>
बृहस्पतिमते चैव लोकेषु प्रतिचारिते॥	12-343-47a<br>
युष्मत्कृतमिदं शास्त्रं प्रजापालो वसुस्ततः।<br>
बृहस्पतिसकाशाद्वै प्राप्स्यते द्विजसत्तमाः॥	12-343-48a<br>
स हि मद्भावनिरतो मद्भक्तश्च भविष्यति।<br>
तेन शास्त्रेण लोकेषु क्रियाः सर्वाः करिष्यति॥	12-343-49a<br>
एतद्धि युष्मच्छास्त्राणां शास्त्रमुत्तमसंज्ञितम्।<br>
एतदर्थ्यं च धर्म्यं च रहस्यं चैतदुत्तमम्॥	12-343-50a<br>
अस्य प्रवर्तनाच्चैव प्रजावन्तो भविष्यथ।<br>
स च राजश्रिया युक्तो भविष्यति महान्वसुः॥	12-343-51a<br>
संस्थिते तु नृपे तस्मिञ्शास्त्रमेतत्सनातनम्।<br>
अन्तर्धास्यति तत्सर्वमेतद्वः कथितं मया॥	12-343-52a<br>
एतावदुक्त्वा वचनमदृश्यः पुरुषोत्तमः।<br>
विसृज्य तानृषीन्सर्वान्कामपि प्रसृतो दिशम्॥	12-343-53a<br>
ततस्ते लोकपितरः सर्वलोकार्थचिन्तकाः।<br>
प्रावर्तयन्त तच्छास्त्रं धर्मयोनिं सनातनम्॥	12-343-54a<br>
उत्पन्नेऽङ्गिरसे चैव युगे प्रथमकल्पिते।<br>
साङ्गोपनिषदं शास्त्रं स्थापयित्वा बृहस्पतौ॥	12-343-55a<br>
जग्मुर्यथेप्सितं सर्वलोकानां सर्वधर्मप्रवर्तकाः॥	12-343-56a<br>
॥ इति श्रीमन्महाभारते<br>
शान्तिपर्वणि मोक्षधर्मपर्वणि<br>
त्रिचत्वारिंशदधिकत्रिशततमोऽध्यायः॥ 343॥	<br>
<br>
</span>
