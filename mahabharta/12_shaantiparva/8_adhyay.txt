				
<tbody><tr><td>
	<b>वैशंपायन उवाच।</b>	</td><td>	12-8-1x	
</td></tr>
				
<tr><td>
	अथार्जुन उवाचेदमधिक्षिप्त इवाक्षमी।<br>अभिनीततरं वाक्यं दृढवादपराक्रमः।।	</td><td>	12-8-1a<br>12-8-1b	
</td></tr>
				
<tr><td>
	दर्शयन्नैन्द्रिरात्मानमुग्रमुग्रपराक्रमः।<br>स्मयमानो महातेजाः सृक्किणी परिसंलिहन्।।	</td><td>	12-8-2a<br>12-8-2b	
</td></tr>
<tr><td>
	<b>अर्जुन उवाच।</b>	</td><td>	12-8-3x	
</td></tr>
				
<tr><td>
	अहो दुःखमहो कृच्छ्रमहो वैक्लव्यमुत्तमम्।<br>यत्कृत्वाऽमानुषं कर्म त्यजेथाः श्रियमुत्तमाम्।।	</td><td>	12-8-3a<br>12-8-3b	
</td></tr>
				
<tr><td>
	शत्रून्हत्वा महीं लब्ध्वा स्वधर्मेणोपपादिताम्।<br>हतामित्रः कथं स त्वं त्यजेथा बुद्धिलाघवात्।।	</td><td>	12-8-4a<br>12-8-4b	
</td></tr>
				
<tr><td>
	क्लीबस्य हि कुतो राज्यं दीर्घसूत्रस्य वा पुनः।<br>किमर्थं च महीपालानवधीः क्रोधमूर्च्छितः।।	</td><td>	12-8-5a<br>12-8-5b	
</td></tr>
				
				
<tr><td>
	यो ह्याजिजीविषेद्भैक्षं कर्मणा नैव कस्य चित्।<br>समारम्भान्बुभूषेत हतस्वस्तिरकिञ्चनः।<br>सर्वलोकेषु विख्यातो न पुत्रपशुसंहितः।।	</td><td>	12-8-6a<br>12-8-6b<br>12-8-6c	
</td></tr>
				
<tr><td>
	कापालीं नृप पापिष्ठां वृत्तिमासाद्य जीवतः।<br>संत्यज्य राज्यमृद्धं ते लोकोऽयं किं वदिष्यति।।	</td><td>	12-8-7a<br>12-8-7b	
</td></tr>
				
<tr><td>
	सर्वारम्भान्समुत्सृज्य हतस्वस्तिरकिञ्चनः।<br>कस्मादाशंससे भैक्षं चर्तुं प्राकृतवत्प्रभो।।	</td><td>	12-8-8a<br>12-8-8b	
</td></tr>
				
<tr><td>
	कस्माद्राजकुले जातो जित्वा कृत्स्नां वसुंधराम्।<br>धर्मार्थावखिलौ हित्वा वनं मौढ्यात्प्रतिष्ठसे।।	</td><td>	12-8-9a<br>12-8-9b	
</td></tr>
				
<tr><td>
	यदीमानि हवींषीह विमथिष्यन्त्यसाधवः।<br>भवता विप्रहीणत्वात्प्राप्तं त्वामेव किल्विषम्।।	</td><td>	12-8-10a<br>12-8-10b	
</td></tr>
				
<tr><td>
	आकिञ्चन्यं मुनीनां च इति वै नहुषोऽब्रवीत्।<br>कृत्वा नृशंसं ह्यधने धिगस्त्वधनतामिह।।	</td><td>	12-8-11a<br>12-8-11b	
</td></tr>
				
<tr><td>
	आश्वस्तन्यमृषीणां हि विद्यते वेद तद्भवान्।<br>यं त्विमं धर्ममित्याहुर्धनादेष प्रवर्तते।।	</td><td>	12-8-12a<br>12-8-12b	
</td></tr>
				
<tr><td>
	धर्मं स हरते तस्य धनं हरति यस्य यः।<br>ह्रियमाणे धने राजन्वयं कस्य क्षमेमहि।।	</td><td>	12-8-13a<br>12-8-13b	
</td></tr>
				
<tr><td>
	अभिशस्तं प्रपश्यन्ति दरिद्रं पार्श्वतः स्थितम्।<br>दारिद्र्यं पातकं लोके कस्तच्छंसितुमर्हति।।	</td><td>	12-8-14a<br>12-8-14b	
</td></tr>
				
<tr><td>
	पतितः शोच्यते राजन्निर्धनश्चापि शोच्यते।<br>विशेषं नाधिगच्छामि पतितस्याधनस्य च।।	</td><td>	12-8-15a<br>12-8-15b	
</td></tr>
				
<tr><td>
	अर्थेभ्यो हि विवृद्धेभ्यः संभृतेभ्यस्ततस्ततः।<br>क्रियाः सर्वाः प्रवर्तन्ते पर्वतेभ्य इवापगाः।।	</td><td>	12-8-16a<br>12-8-16b	
</td></tr>
				
<tr><td>
	अर्थाद्धर्मश्च कामश्च स्वर्गश्चैव नराधिप।<br>प्राणयात्राऽपि लोकस्य विना ह्यर्थं न सिध्द्यति।।	</td><td>	12-8-17a<br>12-8-17b	
</td></tr>
				
<tr><td>
	अर्थेन हि विहीनस्य पुरुषस्याल्पमेधसः।<br>विच्छिद्यन्ते क्रियाः सर्वा ग्रीष्मे कुसरितो यथा।।	</td><td>	12-8-18a<br>12-8-18b	
</td></tr>
				
<tr><td>
	यस्यार्थास्तस्य मित्राणि यस्यार्थास्तस्य बान्धवाः।<br>यस्यार्थाः स पुमाँल्लोके यस्यार्थाः स च पण्डितः।।	</td><td>	12-8-19a<br>12-8-19b	
</td></tr>
				
<tr><td>
	अधनेनार्थकामेन नार्थः शक्यो विधित्सितुम्।<br>अर्थैरर्था निबध्यन्ते गजैरिव महागजाः।।	</td><td>	12-8-20a<br>12-8-20b	
</td></tr>
				
<tr><td>
	धर्मः कामश्च स्वर्गश्च हर्षः क्रोधः श्रुतं दमः।<br>अर्थादेतानि सर्वाणि प्रवर्तन्ते नराधिप।।	</td><td>	12-8-21a<br>12-8-21b	
</td></tr>
				
<tr><td>
	धनात्कुलं प्रभवति धनाद्धर्मः प्रवर्धते।<br>नाधनस्यास्त्ययं लोको न परः पुरुषोत्तम।।	</td><td>	12-8-22a<br>12-8-22b	
</td></tr>
				
<tr><td>
	नाधनो धर्मकृत्यानि यथावदनुतिष्ठति।<br>धनाद्धि धर्मः स्रवति शैलादभिनदी यथा।।	</td><td>	12-8-23a<br>12-8-23b	
</td></tr>
				
<tr><td>
	यः कृशार्थः कृशगवः कृशभृत्यः कृशांतिथिः।<br>स वै राजन्कृशो नाम न शरीरकृशः कृशः।।	</td><td>	12-8-24a<br>12-8-24b	
</td></tr>
				
<tr><td>
	अवेक्षस्व यथान्यायं पश्य देवासुरं यथा।<br>राजन्किमन्यज्ज्ञातीनां वधाद्गृध्यन्ति देवताः।।	</td><td>	12-8-25a<br>12-8-25b	
</td></tr>
				
<tr><td>
	न चेद्धर्तव्यमन्यस्य कथं तद्धर्ममारभेत्।<br>एतावानेव वेदेषु निश्चयः कविभिः कृतः।।	</td><td>	12-8-26a<br>12-8-26b	
</td></tr>
				
<tr><td>
	अध्येतव्या त्रयी नित्यं भवितव्यं विपश्चिता।<br>सर्वथा धनमाहार्यं यष्टव्यं चापि यत्नतः।।	</td><td>	12-8-27a<br>12-8-27b	
</td></tr>
				
<tr><td>
	द्रोहाद्देवैरवाप्तानि दिवि स्थानानि सर्वशः।<br>द्रोहात्किमन्यज्ज्ञातीनां गृध्यन्ते येन देवताः।।	</td><td>	12-8-28a<br>12-8-28b	
</td></tr>
				
<tr><td>
	इति देवा व्यवसिता वेदवादाश्च शाश्वताः।<br>अधीयन्तेऽध्यापयन्ते यजन्ते याजयन्ति च।।	</td><td>	12-8-29a<br>12-8-29b	
</td></tr>
				
<tr><td>
	कृत्स्नं तदेव तच्छ्रेयो यदप्याददतेऽन्यतः।<br>न पश्यामोऽनपकृतं धनं किंचित्क्वचिद्वयम्।।	</td><td>	12-8-30a<br>12-8-30b	
</td></tr>
				
<tr><td>
	एवमेव हि राजानो यजन्ति पृथिवीमिमाम्।<br>जित्वा ममेयं ब्रुवते पुत्रा इव पितृर्धनम्।।	</td><td>	12-8-31a<br>12-8-31b	
</td></tr>
<tr><td>
	राजर्षयोऽपि ते स्वर्ग्या धर्मो ह्येषां निरुच्यते।।	</td><td>	12-8-32a	
</td></tr>
				
<tr><td>
	यथैव पूर्णादुदधेः स्यन्दन्त्यापो दिशो दश।<br>एवं राजकुलाद्वित्तं पृथिवीं प्रतितिष्ठति।।	</td><td>	12-8-33a<br>12-8-33b	
</td></tr>
				
<tr><td>
	आसीदियं दिलीपस्य नृगस्य नहुषस्य च।<br>अंबरीपस्य मान्धातुः पृथिवी सा त्वयि स्थिता।।	</td><td>	12-8-34a<br>12-8-34b	
</td></tr>
				
<tr><td>
	स त्वां द्रव्यमयो यज्ञः संप्राप्तः सर्वदक्षिणः।<br>तं चेन्न यजसे राजन्प्राप्तस्त्वं राज्यकिल्बिषम्।।	</td><td>	12-8-35a<br>12-8-35b	
</td></tr>
				
<tr><td>
	येषां राजाऽश्वमेधेन यजते दक्षिणावता।<br>उपेत्य तस्यावभृथे पूताः सर्वे भवन्ति ते।।	</td><td>	12-8-36a<br>12-8-36b	
</td></tr>
				
<tr><td>
	विश्वरूपो महादेवः सर्वमेधे महामखे।<br>जुहाव सर्वभूतानि तथैवात्मानमात्मना।।	</td><td>	12-8-37a<br>12-8-37b	
</td></tr>
				
<tr><td>
	शाश्वतोऽयं भूतिपथो नास्त्यन्तमनुशुश्रुम।<br>महाजनपथं गन्ता मा राजन्कुपथं गमः।।	</td><td>	12-8-38a<br>12-8-38b	
</td></tr>
<tr><td>
	।। इति श्रीमन्महाभारते शान्तिपर्वणि <br>राजधर्मपर्वणि अष्टमोऽध्यायः।। 8।।	</td><td>		
</td></tr></tbody>