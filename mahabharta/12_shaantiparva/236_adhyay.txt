<span style="font-size: 14pt; line-height: 200%">युधिष्ठिर उवाच॥<br>
किंशीलः किंसमाचारः किंविद्यः किम्परायणः ।<br>
प्राप्नोति ब्रह्मणः स्थानं यत्परं प्रकृतेर्ध्रुवम् ॥१॥<br>
भीष्म उवाच॥<br>
मोक्षधर्मेषु नियतो लघ्वाहारो जितेन्द्रियः ।<br>
प्राप्नोति ब्रह्मणः स्थानं यत्परं प्रकृतेर्ध्रुवम् ॥२॥<br>
अत्राप्युदाहरन्तीममितिहासं पुरातनम् ।<br>
जैगीषव्यस्य संवादमसितस्य च भारत ॥३॥<br>
जैगीषव्यं महाप्राज्ञं धर्माणामागतागमम् ।<br>
अक्रुध्यन्तमहृष्यन्तमसितो देवलोऽब्रवीत् ॥४॥<br>
न प्रीयसे वन्द्यमानो निन्द्यमानो न कुप्यसि ।<br>
का ते प्रज्ञा कुतश्चैषा किं चैतस्याः परायणम् ॥५॥<br>
इति तेनानुयुक्तः स तमुवाच महातपाः ।<br>
महद्वाक्यमसंदिग्धं पुष्कलार्थपदं शुचि ॥६॥<br>
या गतिर्या परा निष्ठा या शान्तिः पुण्यकर्मणाम् ।<br>
तां तेऽहं सम्प्रवक्ष्यामि यन्मां पृच्छसि वै द्विज ॥७॥<br>
निन्दत्सु च समो नित्यं प्रशंसत्सु च देवल ।<br>
निह्नुवन्ति च ये तेषां समयं सुकृतं च ये ॥८॥<br>
उक्ताश्च न विवक्षन्ति वक्तारमहिते रतम् ।<br>
प्रतिहन्तुं न चेच्छन्ति हन्तारं वै मनीषिणः ॥९॥<br>
नाप्राप्तमनुशोचन्ति प्राप्तकालानि कुर्वते ।<br>
न चातीतानि शोचन्ति न चैनान्प्रतिजानते ॥१०॥<br>
सम्प्राप्तानां च पूज्यानां कामादर्थेषु देवल ।<br>
यथोपपत्तिं कुर्वन्ति शक्तिमन्तः कृतव्रताः ॥११॥<br>
पक्वविद्या महाप्राज्ञा जितक्रोधा जितेन्द्रियाः ।<br>
मनसा कर्मणा वाचा नापराध्यन्ति कस्यचित् ॥१२॥<br>
अनीर्षवो न चान्योन्यं विहिंसन्ति कदाचन ।<br>
न च जातूपतप्यन्ते धीराः परसमृद्धिभिः ॥१३॥<br>
निन्दाप्रशंसे चात्यर्थं न वदन्ति परस्य ये ।<br>
न च निन्दाप्रशंसाभ्यां विक्रियन्ते कदाचन ॥१४॥<br>
सर्वतश्च प्रशान्ता ये सर्वभूतहिते रताः ।<br>
न क्रुध्यन्ति न हृष्यन्ति नापराध्यन्ति कस्यचित् ॥१५॥<br>
विमुच्य हृदयग्रन्थींश्चङ्कम्यन्ते यथासुखम् ॥१५॥<br>
न येषां बान्धवाः सन्ति ये चान्येषां न बान्धवाः ।<br>
अमित्राश्च न सन्त्येषां ये चामित्रा न कस्यचित् ॥१६॥<br>
य एवं कुर्वते मर्त्याः सुखं जीवन्ति सर्वदा ।<br>
धर्ममेवानुवर्तन्ते धर्मज्ञा द्विजसत्तम ॥१७॥<br>
ये ह्यतो विच्युता मार्गात्ते हृष्यन्त्युद्विजन्ति च ॥१७॥<br>
आस्थितस्तमहं मार्गमसूयिष्यामि कं कथम् ।<br>
निन्द्यमानः प्रशस्तो वा हृष्येयं केन हेतुना ॥१८॥<br>
यद्यदिच्छन्ति तन्मार्गमभिगच्छन्ति मानवाः ।<br>
न मे निन्दाप्रशंसाभ्यां ह्रासवृद्धी भविष्यतः ॥१९॥<br>
अमृतस्येव सन्तृप्येदवमानस्य तत्त्ववित् ।<br>
विषस्येवोद्विजेन्नित्यं संमानस्य विचक्षणः ॥२०॥<br>
अवज्ञातः सुखं शेते इह चामुत्र चोभयोः ।<br>
विमुक्तः सर्वपापेभ्यो योऽवमन्ता स बध्यते ॥२१॥<br>
परां गतिं च ये केचित्प्रार्थयन्ति मनीषिणः ।<br>
एतद्व्रतं समाश्रित्य सुखमेधन्ति ते जनाः ॥२२॥<br>
सर्वतश्च समाहृत्य क्रतून्सर्वाञ्जितेन्द्रियः ।<br>
प्राप्नोति ब्रह्मणः स्थानं यत्परं प्रकृतेर्ध्रुवम् ॥२३॥<br>
नास्य देवा न गन्धर्वा न पिशाचा न राक्षसाः ।<br>
पदमन्ववरोहन्ति प्राप्तस्य परमां गतिम् ॥२४॥  12.229.25<br>
<br>
<br>
</span>
