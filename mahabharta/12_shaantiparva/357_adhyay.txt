<span style="font-size: 14pt; line-height: 200%"><br>
शौनक उवाच।	<br>
श्रुतं भगवतस्तस्य माहात्म्यं परमात्मनः।<br>
जन्मधर्मगृहे चैव नरनारायणात्मकम्।।	12-357-1a<br>
<br>
महावराहसृष्टा च पिण्डोत्पत्तिः पुरातनी।<br>
प्रवृत्तौ च निवृत्तौ च यो यथा परिकल्पितः।।	12-357-2a<br>
<br>
तथा स नः श्रुतो ब्रह्मन्कथ्यमानस्त्वयाऽनघ।<br>
हव्यकव्यभुजो विष्णुरुदक्पूर्वे महोदधौ।।	12-357-3a<br>
<br>
यच्च तत्कथितं पूर्वं त्वया हयशिरो महत्।<br>
तच्च दृष्टं भगवता ब्रह्मणा परमेष्ठिना।।	12-357-4a<br>
<br>
किं तदुत्पादितं पूर्वं हरिणा लोकधारिणा।<br>
रूपं प्रभावं महतामपूर्वं धीमतांवर।।	12-357-5a<br>
<br>
दृष्ट्वा हि विवुधश्रेष्ठमपूर्वममितौजसम्।<br>
तदश्वशिरसं पुण्यं ब्रह्मा किमकरोन्मुने।।	12-357-6a<br>
<br>
एतन्नः संशयं ब्रह्मन्पुराणं ब्रह्मसंभवम्।<br>
कथयस्वोत्तममते महापुरुषसंश्रितम्।<br>
पाविताः स्म त्वया ब्रह्मन्पुण्याः कथय ताः कथाः।।	12-357-7a<br>
<br>
सौतिरुवाच।	<br>
कथयिष्यामि ते सर्वं पुराणं वेदसंमितम्।<br>
जगौ यद्भगवान्व्यासो राज्ञः पारिक्षितस्य वै।।	12-357-8a<br>
<br>
श्रुत्वाऽश्वशिरसो मूर्ति देवस्य हरिमेधसः।<br>
उत्पन्नसंशयो राजा एतदेवमचोदयत्।।	12-357-9a<br>
<br>
जनमेजय उवाच।	<br>
यत्तद्दर्शितवान्ब्राह्म देवं हयशिरोधरम्।<br>
किमर्थं तत्समभवद्वपुर्देवोपकल्पितम्।।	12-357-10a<br>
<br>
वैशंपायन उवाच।	12-357-11x<br>
यत्किंचिदिह लोके वै देहबद्धं विशांपते।<br>
सर्वं पञ्चभिराविष्टं भूतैरीश्वरबुद्धिजैः।।	12-357-11a<br>
<br>
ईश्वरो हि जगत्स्रष्टा प्रभुर्नारायणो विराट्।<br>
भूतान्तरात्मा वरदः सगुणो निर्गुणोपि च।।	12-357-12a<br>
<br>
भूतप्रलयमव्यक्तं शृणुष्व नृपसत्तम।।	12-357-13a<br>
धरण्यामथ लीनायामप्सु चैकार्णवे पुरा।<br>
ज्योतिर्भूते जले चापि लीने ज्योतिषि चानिले।।	12-357-14a<br>
<br>
वायौ चाकाशसंलीने आकाशे च मनोनुगे।<br>
व्यक्ते मनसि संलीने व्यक्ते चाव्यक्ततां गते।।	12-357-15a<br>
<br>
अव्यक्ते पुरुषं याते पुंसि सर्वगतेऽपि च।<br>
तम एवाभवत्सर्वं न प्राज्ञायत किंचन।।	12-357-16a<br>
<br>
तमसो ब्रह्मसंभूतं तमोमूलमृतात्मकम्।<br>
तद्विश्वभावसंज्ञान्तं पौरुषीं तनुमाश्रितम्।।	12-357-17a<br>
<br>
सोऽनिरुद्ध इति प्रोक्तस्तत्प्रधानं प्रचक्षते।<br>
तदव्यक्तमिति ज्ञेयं त्रिगुणं नृपसत्तम।।	12-357-18a<br>
<br>
विद्यासहायवान्देवो विष्वक्सेनो हरिः प्रभुः।<br>
आदिकर्ता स भूतानामप्रमेयो हरिः प्रभुः।।	12-357-19a<br>
<br>
अप्स्वेव शयनं चक्रे निद्रायोगमुपागतः।<br>
जगतश्चिन्तयन्सृष्टिं चित्रां बहुगुणोद्भवाम्।।	12-357-20a<br>
<br>
तस्य चिन्तयतः सृष्टिं महानात्मगुणः स्मृतः।<br>
अहंकारस्ततो जातो ब्रह्मा शुभचतुर्मुखः।<br>
हिरण्यगर्भो भगवान्सर्वलोकपितामहः।।	12-357-21a<br>
<br>
पद्मेऽनिरुद्धात्संभूतस्तदा पद्मनिभेक्षणः।<br>
सहस्रपत्रे द्युतिमानुपविष्टः सनातनः।।	12-357-22a<br>
<br>
ददृशेऽद्भुतसंकाशो लोकानाप्याययन्प्रभुः।<br>
सत्वस्थः परमेष्ठी स ततो भूतगणान्सृजन्।।	12-357-23a<br>
<br>
पूर्वमेव च पद्मस्य पत्रे सूर्यांशुसप्रभे।<br>
नारायणकृतौ बिन्दू अपामास्तां गुणोत्तरौ।।	12-357-24a<br>
<br>
तावपश्यत्स भगवाननादिनिधनोऽच्युतः।<br>
एकस्तत्राभवद्विन्दुर्मध्वाभो रुचिरप्रभः।।	12-357-25a<br>
<br>
स तामसो मधुर्जातस्तदा नारायणाज्ञया।<br>
कठिनस्त्वपरो विन्दुः कैटभो राजसस्तु सः।।	12-357-26a<br>
<br>
तावभ्यधातवां श्रेष्ठौ तमोरजगुणान्वितौ।<br>
बलवन्तौ गदाहस्तौ पद्मनालानुसारिणौ।।	12-357-27a<br>
<br>
ददृशातेऽरविन्दस्थं ब्रह्माणममितप्रभवम्।<br>
सृजन्तं प्रथमं वेदांश्चतुरश्चारुविग्रहान्।।	12-357-28a<br>
<br>
ततो विग्रहवन्तस्तान्वेदान्दृष्ट्वाऽसुरोत्तमौ।<br>
सहसा जगृहतुर्वेदान्ब्रह्मणः पश्यतस्तदा।।	12-357-29a<br>
<br>
अथ तौ दानवश्रेष्ठौ वेदान्गृह्य सनातनान्।<br>
रसां विविशतुस्तूर्णमुदक्पूर्वे महोदधौ।।	12-357-30a<br>
<br>
ततो हृतेषु देवेषु ब्रह्मा कश्मलमाविशत्।<br>
ततो वचनमीशानं प्राह वेदैर्विनाकृतः।।	12-357-31a<br>
<br>
ब्रह्मोवाच।	<br>
वेदा मे परमं चक्षुर्वेदा मे परमं बलम्।<br>
वेदा मे परमं धाम वेदा मे ब्रह्म चोत्तरम्।।	12-357-32a<br>
<br>
मम वेदा हृताः सर्वे दानवाभ्यां बलादितः।<br>
अन्धकारा हि मे लोका जाता वेदैर्विना कृताः।।	12-357-33a<br>
<br>
वेदानृते हि किं कुर्या लोकानां सृष्टिमुत्तमाम्।<br>
अहो बत महद्दुःखं वेदनाशनजं मम।।	12-357-34a<br>
<br>
प्राप्तं दुनोति हृदयं तीव्रं शोकपरायणम्।<br>
को हि शोकार्णवे मग्नं मामितोऽद्य समुद्धरेत्।।	12-357-35a<br>
<br>
वदांस्तांश्चानयेन्नष्टान्कस्य चाहं प्रियो भवे।<br>
इत्येवं भाषमाणस्य ब्रह्मणो नृपसत्तम।।	12-357-36a<br>
<br>
हरेः स्तोत्रार्थमुद्भूता बुद्धिर्बुद्धिमतां वर।<br>
ततो जगौ परं जप्यं साञ्जलिप्रग्रहः प्रभुः।।	12-357-37a<br>
<br>
ब्रह्मोवाच।	<br>
ॐ नमस्ते ब्रह्महृदय नमस्ते मम पूर्वज।<br>
लोकाद्यभुवनश्रेष्ठ साङ्ख्ययोगनिधे प्रभो।।	12-357-38a<br>
<br>
व्यक्ताव्यक्तकराचिन्त्य क्षेमं पन्थानमास्थितः।<br>
विश्वभुक्सर्वभूतानामन्तरात्मन्नयोनिज।<br>
अहं प्रसादजस्तुभ्यं लोकधाम स्वयंभुवः।।	12-357-39a<br>
<br>
त्वत्तो मे मानसं जन्म प्रथमं द्विजपूजितम्।<br>
चाक्षुषं वै द्वितीयं मे जन्म चासीत्पुरातनम्।।	12-357-40a<br>
<br>
त्वत्प्रसादात्तु मे जन्म तृतीयं वाचिकं महत्।<br>
त्वत्तः श्रवणजं चापि चतुर्थं जन्म मे विभो।।	12-357-41a<br>
<br>
नासत्यं चापि मे जन्म त्वत्तः पञ्चममुच्यते।<br>
अण्डजं चापि मे जन्म त्वत्तः षष्ठं विनिर्मितं।।	12-357-42a<br>
<br>
इदं च सप्तमं जन्म पद्मजन्मेति वै प्रभो।<br>
सर्गेसर्गे ह्यहं पुत्रस्तव त्रिगुणवर्जित।।	12-357-43a<br>
<br>
प्रथमः पुण्डरीकाक्षः प्रधानगुणकल्पितः।<br>
त्वमीश्वरः स्वभावश्च भूतानां त्वं प्रभावन।।	12-357-44a<br>
<br>
त्वया विनिर्मितोऽहं वै वेदचक्षुर्वयोतिग।<br>
ते मे वेदा हृताश्चक्षुरन्धो जातोस्मि जागृहि।<br>
ददस्व चक्षूंषि मम प्रियोऽहं ते प्रियोसि मे।।	12-357-45a<br>
<br>
एवं स्तुतः स भगवान्पुरुषः सर्वतोमुखः।<br>
जहौ निद्रामथ तदा वेदकार्यार्थमुह्यतः।।	12-357-46a<br>
<br>
ऐश्वर्येण प्रयोगेण द्वितीयां तनुमास्थितः।<br>
सुनासिकेन कायेन भूत्वा चन्द्रप्रभस्तदा।<br>
कृत्वा हयशिरः शुभ्रं वेदानामालयं प्रभुः।।	12-357-47a<br>
<br>
तस्य मूर्धा समभवद्द्यौः सनक्षत्रतारकाः।<br>
केशाश्चास्याभवन्दीर्घा रवेरंशुसमप्रभाः।।	12-357-48a<br>
<br>
कर्णावाकाशपाताले ललाटं भूतधारिणी।<br>
गङ्गासरस्वती पुण्ये भ्रुवावास्तां महाद्युती।।	12-357-49a<br>
<br>
चक्षुषी सोमसूर्यौं ते नासा संध्या पुनः स्मृता।<br>
ॐकारस्त्वथ संस्कारो विद्युज्जिह्वा च निर्मिता।।	12-357-50a<br>
<br>
दन्ताश्च पितरो राजन्सोमपा इति विश्रुताः।<br>
गोलोको ब्रह्मलोकश्च ओष्ठावास्तां महात्मनः।<br>
ग्रीवा चास्याभवद्राजन्कालरात्रिर्गुणोत्तरा।।	12-357-51a<br>
<br>
एतद्धयशिरः कृत्वा नानामूर्तिभिरावृतम्।<br>
अन्तर्दधौ स विश्वेशो विवेश च रसां प्रभुः।।	12-357-52a<br>
<br>
रसां पुनः प्रविष्टश्च योगं परममास्थितः।<br>
शैक्ष्यं स्वरं समास्थाय उद्गीतं प्रासृजत्स्वरम्।।	12-357-53a<br>
<br>
सस्वरः सानुनादी च सर्वशः स्निग्ध एव च।<br>
बभूवान्तर्जलगतः सर्वभूतगुणोदितः।।	12-357-54a<br>
<br>
ततस्तावसुरौ कृत्वा वेदान्समयबन्धनान्।<br>
रसातले विनिक्षिप्य यतः शब्दस्ततो द्रुतौ।।	12-357-55a<br>
<br>
एतस्मिन्नन्तरे राजन्देवो हयशिरोधरः।<br>
जग्राह वेदानखिलान्रसालगतान्हरिः।।	12-357-56a<br>
<br>
प्रादाच्च ब्रह्मणे भूयस्ततः स्वां प्रकृतिं गतः।।	12-357-57a<br>
स्थापयित्वा हयशिरा उदक्पूर्वे महोदधौ।<br>
वेदानामालयश्चापि बभूवाश्वरिरास्ततः।।	12-357-58a<br>
<br>
अथ किंचिदपश्यन्तौ दानवौ मधुकैटभौ।<br>
यत्र देवा विनिक्षिप्तास्तत्स्थानं शून्यमेव च।।	12-357-59a<br>
<br>
तत उत्तममास्थाय वेगं बलवतां वरौ।<br>
पुनरुत्तस्थतुः शीघ्रं रसानामालयात्तदा।।	12-357-60a<br>
<br>
ददृशाते च पुरुषं तमेवादिकरं प्रभुम्।<br>
श्वेतं चन्द्रविशुद्धाभमनिरुद्धतनौ स्थितम्।ट<br>
भूयोप्यमितविक्रान्तं निद्रायोगमुपागतम्।।	12-357-61a<br>
<br>
आत्मप्रमाणरचिते अपामुपरि कल्पिते।<br>
शयने नागभोगाढ्ये ज्वालामालासमावृते।।	12-357-62a<br>
<br>
निष्कल्मषेण सत्वेन संपन्नं रुचिरप्रभम्।<br>
तं दृष्ट्वा दानवेन्द्रौ तौ महाहासममुञ्चताम्।।	12-357-63a<br>
<br>
ऊचतुश्च समाविष्टौ रजसा तमसा च तौ।<br>
अयं स पुरुषः श्वेतः शेते निद्रामुपागतः।।	12-357-64a<br>
<br>
अनेन नूनं वेदानां कृतमाहरणं रसात्।<br>
कस्यैष कोनु खल्वेष किंच स्वपिति भोगवान्।<br>
इच्युच्चारितवाक्यौ तौ बोधयामासतुर्हरिम्।।	12-357-65a<br>
<br>
युद्धार्थिनौ हि विज्ञाय विबुद्धः पुरुषोत्तमः।<br>
निरीक्ष्य चासुरेन्द्रौ तौ ततो युद्धे मनोदधे।।	12-357-66a<br>
<br>
अथ युद्धं समभवत्तयोर्नारायणस्य वै।।	12-357-67a<br>
रजस्तमोविष्टतनू तावुभौ मधुकैटभौ।<br>
ब्रह्मणोपचितिं कुर्वञ्जघान मधुसूदनः।।	12-357-68a<br>
<br>
ततस्तयोर्वधेनाशु वेदापहरणेन च।<br>
शोकापनयनं चक्रे ब्रह्मणः पुरुषोत्तमः।।	12-357-69a<br>
<br>
ततः परिवृतो ब्रह्मा हरिणा वेदसत्कृतः।<br>
निर्ममे स तदा लोकान्कृत्स्नान्स्थावरजङ्गमान्।।	12-357-70a<br>
<br>
दत्त्वा पितामहायाग्र्यां मतिं लोकविसर्गिकीम्।<br>
तत्रैवान्तर्दधे देवो यत एवागतो हरिः।।	12-357-71a<br>
<br>
तौ दानवौ हरिर्हत्वा कृत्वा हयशिरस्तनुम्।<br>
पुनः प्रवृत्तिधर्मार्थं तामेव विदधे तनुम्।।	12-357-72a<br>
<br>
एवमेष महाभागो बभूवाश्वशिरा हरिः।<br>
पौराणमेतत्प्रख्यातं रूपं वरदमैश्वरम्।।	12-357-73a<br>
<br>
यो ह्येतद्ब्राह्मणो नित्यं शृणुयाद्धारयीत वा।<br>
न तस्याध्ययनं नाशमुपगच्छेत्कदाचन।।	12-357-74a<br>
<br>
आराध्य तपसोग्रेण देवं हयशिरोधरम्।<br>
पाञ्चालेन क्रमः प्राप्तो रामेण पथि देशिते।।	12-357-75a<br>
<br>
एतद्धयशिरो राजन्नाख्यानं तव कीर्तितम्।<br>
पुराणं वेदसमितं यन्मां त्वं परिपृच्छसि।।	12-357-76a<br>
<br>
यांयामिच्छेत्तनुं देवः कर्तुं कार्यविधौ क्वचित्।<br>
तातां कुर्याद्विकुर्वाणः स्वयमात्मानमात्मना।।	12-357-77a<br>
<br>
एष वेदनिधिः श्रीमानेष वै तपसोनिधिः।<br>
एष योगश्च साङ्ख्यं च ब्रह्म चाग्र्यं हविर्विभुः।।	12-357-78a<br>
<br>
नारायणपरा वेदा याज्ञा नारायणात्मकाः।<br>
तपो नारायणपरं नारायणपरा गतिः।।	12-357-79a<br>
<br>
नारायणपरं सत्यमृतं नारायणात्मकम्।<br>
नारायणपरो धर्मः पुनरावृत्तिदुर्लभः।।	12-357-80a<br>
<br>
प्रवृत्तिलक्षणश्चैव धर्मो नारायणात्मकः।<br>
नारायणात्मको गन्धो भूमौ श्रेष्ठतमः स्मृतः।।	12-357-81a<br>
<br>
अपां चापि गुणा राजन्रसा नारायणात्मकाः।<br>
ज्योतिषां च परं रूपं स्मृतं नारायणात्मकम्।।	12-357-82a<br>
<br>
नारायणात्मकश्चापि स्पर्शो वायुगुणः स्मृतः।<br>
नारायणात्मकश्चैव शब्द आकाशसंभवः।।	12-357-83a<br>
<br>
मनश्चापि ततो भूतमव्यक्तगुणलक्षणम्।<br>
नारायणपरं कालो ज्योतिषामयनं च यत्।।	12-357-84a<br>
<br>
नारायणपरा कीर्तिः श्रीश्च लक्ष्णीश्च देवताः।<br>
नारायणपरं साङ्ख्यं योगो नारायणात्मकः।।	12-357-85a<br>
<br>
कारणं पुरुषो ह्येषां प्रधानं चापि कारणम्।<br>
स्वभावश्चैव कर्माणि दैवं येषां च कारणम्।।	12-357-86a<br>
<br>
अधिष्ठानं तथा कर्ता करणं च पृथग्विधम्।<br>
विविधा च तथा चेष्टा दैवं चैवात्र पञ्चमम्।।	12-357-87a<br>
<br>
पञ्चकारणसंख्यातो निष्ठा सर्वत्र वै हरिः।<br>
तत्त्वं विज्ञासमानानां हेतुभिः सर्वतोमुखैः।।	12-357-88a<br>
<br>
तत्त्वमेको महायोगी हनिर्नारायणः प्रभुः।<br>
ब्रह्मादीनां सलोकानामृषीणां च महात्मनाम्।।	12-357-89a<br>
<br>
साङ्ख्यानां योगिनां चापि यतीनामात्मवेदिनाम्।<br>
मनीषितं विजानाति केशवो न तु तस्य ते।।	12-357-90a<br>
<br>
ये केचित्सर्वलोकेषु दैवं पित्र्यं च कुर्वते।<br>
दानानि च प्रयच्छन्ति तप्यन्ते च तपो महत्।।	12-357-91a<br>
<br>
सर्वेषामाश्रयो विष्णुरैश्वरं विधिमास्थितः।<br>
सर्वभूतकृतावासो वासुदेवेति चोच्यते।।	12-357-92a<br>
<br>
अयं हि नित्यः परमो महर्षि<br>
र्महाविभूतिर्गुणवान्गुणाख्यः।<br>
गुणैश्च संयोगमुपैति शीघ्रं<br>
कालो यथर्तावृतुसंप्रयुक्तः।।	12-357-93a<br>
नैवास्य विन्दन्ति गतिं महात्मनो<br>
न चागतिं कश्चिदिहानुपश्यति।<br>
ज्ञानात्मकाः संयमिनो महर्षयः।<br>
पश्यन्ति नित्यं पुरुषं गुणाधिकम्।।	12-357-94a<br>
<br>
।। इति श्रीमन्महाभारते शान्तिपर्वणि<br>
मोक्षधर्मपर्वणि नारायणीये<br>
सप्तपञ्चाशदधिकत्रिशततमोऽध्यायः।। 357।।<br>
</span>
