				
<tbody><tr><td>
	<b>व्यास उवाच।</b>	</td><td>	12-240-1x	
</td></tr>
				
<tr><td>
	भूतग्रामे नियुक्तं यत्तदेतत्कीर्तितं मया।<br>ब्राह्मणस्य तु यत्कृत्यं तत्ते वक्ष्यामि सांप्रतम्।।	</td><td>	12-240-1a<br>12-240-1b	
</td></tr>
				
<tr><td>
	जातकर्मप्रभृत्यस्य कर्मणां दक्षिणावताम्।<br>क्रिया स्यादासमावृत्तेराचार्ये वेदपारगे।।	</td><td>	12-240-2a<br>12-240-2b	
</td></tr>
				
<tr><td>
	अधीत्य वेदानखिलान्गुरुशुश्रूषणे रतः।<br>गुरूणामनृणो भूत्वा समावर्तेत यज्ञवित्।।	</td><td>	12-240-3a<br>12-240-3b	
</td></tr>
				
<tr><td>
	आचार्येणाभ्यनुज्ञातश्चतुर्णामेकमाश्रमम्।<br>आविमोक्षाच्छरीरस्य सोऽवतिष्ठेद्यथाविधि।।	</td><td>	12-240-4a<br>12-240-4b	
</td></tr>
				
<tr><td>
	प्रजासर्गण दारैश्च ब्रह्मचर्येण वा पुनः।<br>वने गुरुसकाशे वा यतिधर्मेण वा पुनः।।	</td><td>	12-240-5a<br>12-240-5b	
</td></tr>
				
<tr><td>
	गृहस्थस्त्वेष धर्माणां सर्वेषां मूलमुच्यते।<br>यत्र पक्वकषायो हि दान्तः सर्वत्र सिध्यति।।	</td><td>	12-240-6a<br>12-240-6b	
</td></tr>
				
<tr><td>
	प्रजावान्श्रोत्रियो यज्वा मुक्त एव ऋणैस्त्रिभिः।<br>अथान्यानाश्रमान्पश्चात्पूतो गच्छेत कर्मभिः।।	</td><td>	12-240-7a<br>12-240-7b	
</td></tr>
				
<tr><td>
	यत्पृथिव्यां पुण्यतमं विद्यात्स्थानं तदावसेत्।<br>यतेत तस्मिन्प्रामाण्यं गन्तुं यशसि चोत्तमे।।	</td><td>	12-240-8a<br>12-240-8b	
</td></tr>
				
<tr><td>
	तपसा वः सुमहता विद्यानां पारणेन वा।<br>इज्यया वा प्रदानैर्वा विप्राणां वर्धते यशः।।	</td><td>	12-240-9a<br>12-240-9b	
</td></tr>
				
<tr><td>
	यावदस्य भवत्यस्मिन्कीर्तिर्लोके यशस्करी।<br>तावत्पुण्यकृताँल्लोकाननन्तान्पुरुषोऽश्नुते।।	</td><td>	12-240-10a<br>12-240-10b	
</td></tr>
				
<tr><td>
	अध्यापयेदधीयीत याजयेत यजेत वा।<br>न वृथा प्रतिगृह्णीयान्न च दद्यात्कथंचन।।	</td><td>	12-240-11a<br>12-240-11b	
</td></tr>
				
<tr><td>
	याज्यतः शिष्यतो वाऽपि कन्याया वा धनं महत्।<br>यद्यागच्छेद्यजेद्दद्यान्नैकोऽश्नीयात्कथंचन।।	</td><td>	12-240-12a<br>12-240-12b	
</td></tr>
				
<tr><td>
	गृहमावसतो ह्यस्य नान्यत्तीर्थमुदाहृतम्।<br>देवर्षिपितृगुर्वर्थं वृद्धातुरबुभुक्षताम्।।	</td><td>	12-240-13a<br>12-240-13b	
</td></tr>
				
<tr><td>
	अन्तर्हिताभितप्तानां यथाशक्ति बुभूषताम्।<br>द्रव्याणामतिशक्त्याऽपि देयमेषां कृतादपि।।	</td><td>	12-240-14a<br>12-240-14b	
</td></tr>
				
				
<tr><td>
	अर्हतामनुरूपाणां नादेयं ह्यस्ति किंचन।<br>उच्चैः श्रवसमप्यक्षं काश्यपाय महात्मने।<br>दत्त्वा जगाम प्रह्लादो लोकान्देवैरभिष्टुतान्।।	</td><td>	12-240-15a<br>12-240-15b<br>12-240-15c	
</td></tr>
				
<tr><td>
	अनुनीय तथा काव्यः सत्यसन्धो महाव्रतः।<br>स्वैः प्राणैर्ब्राह्मणप्राणान्परित्राय दिवं गतः।।	</td><td>	12-240-16a<br>12-240-16b	
</td></tr>
				
<tr><td>
	रन्तिदेवश्च सांकृत्यो वसिष्ठाय महात्मने।<br>अपः प्रदाय शीतोष्णा नाकपृष्ठे महीयते।।	</td><td>	12-240-17a<br>12-240-17b	
</td></tr>
				
<tr><td>
	आत्रेयश्चेन्द्रद्रुमये ह्यर्हते विविधं धनम्।<br>दत्त्वा लोकान्ययौ धीमाननन्तान्स महीपतिः।।	</td><td>	12-240-18a<br>12-240-18b	
</td></tr>
				
<tr><td>
	शिबिरौशीनरोऽङ्गानि सुतं च प्रियमौरसम्।<br>ब्राह्मणार्थमुपाकृत्य नाकपृष्ठमितो गतः।।	</td><td>	12-240-19a<br>12-240-19b	
</td></tr>
				
<tr><td>
	प्रतर्दनः काशिपतिः प्रदाय नयने स्वके।<br>ब्राह्मणायातुलां कीर्तिमिह चामुत्र चाश्नुते।।	</td><td>	12-240-20a<br>12-240-20b	
</td></tr>
				
<tr><td>
	दिव्यमष्टशलाकं तु सौवर्णं परमर्द्धिमत्।<br>छत्रं देवावृधो दत्त्वा सराष्ट्रोऽभ्यगमद्दिवम्।।	</td><td>	12-240-21a<br>12-240-21b	
</td></tr>
				
<tr><td>
	सांकृतिश्च तथाऽऽत्रेयः शिष्येभ्यो ब्रह्म निर्गुणम्।<br>उपदिश्य महातेजा गतो लोकाननुत्तमान्।।	</td><td>	12-240-22a<br>12-240-22b	
</td></tr>
				
<tr><td>
	अम्बरीषो गवां दत्त्वा ब्राह्मणेभ्यः प्रतापवान्।<br>अर्बुदानि दशैकं च सराष्ट्रोऽभ्यगमद्दिवम्।।	</td><td>	12-240-23a<br>12-240-23b	
</td></tr>
				
<tr><td>
	सावित्री कुण्डले दिव्ये शरीरं जनमेजयः।<br>ब्राह्मणार्थे परित्यज्य जग्मतुर्लोकमुत्तमम्।।	</td><td>	12-240-24a<br>12-240-24b	
</td></tr>
				
<tr><td>
	सर्वरत्नं वृषादर्विर्युवनाश्वः प्रियाः स्त्रियः।<br>रम्यमावसथं चैव दत्त्वामुं लोकमास्थितः।।	</td><td>	12-240-25a<br>12-240-25b	
</td></tr>
				
<tr><td>
	निमी राष्ट्रं च वैदेहो जामदग्न्यो वसुंधराम्।<br>ब्राह्मणेभ्यो ददौ चापि गयश्चोर्वी सपत्तनाम्।।	</td><td>	12-240-26a<br>12-240-26b	
</td></tr>
				
<tr><td>
	अवर्षति च पर्जन्ये सर्वभूतानि भूतकृत।<br>वसिष्ठो जीवयामास प्रजापतिरिव प्रजाः।।	</td><td>	12-240-27a<br>12-240-27b	
</td></tr>
				
<tr><td>
	करंधमस्य पुत्रस्तु मरुतो नृपतिस्तथा।<br>कन्यामङ्गिरसे दत्त्वा दिवमाशु जगाम ह।।	</td><td>	12-240-28a<br>12-240-28b	
</td></tr>
				
<tr><td>
	ब्रह्मदत्तश्च पाञ्चाल्यो राजा बुद्धिमतां वरः।<br>निधिं शङ्खं द्विजाग्र्येभ्यो दत्त्वा लोकानवाप्तवान्।।	</td><td>	12-240-29a<br>12-240-29b	
</td></tr>
				
<tr><td>
	राजा मित्रसहश्चापि वसिष्ठाय महात्मने।<br>मदयन्तीं प्रियां दत्त्वा तया सह दिवं गतः।।	</td><td>	12-240-30a<br>12-240-30b	
</td></tr>
				
<tr><td>
	सहस्रजिच्च राजर्षिः प्राणानिंष्टान्महायशाः।<br>ब्राह्मणार्थं परित्यज्य गतो लोकाननुत्तमान्।।	</td><td>	12-240-31a<br>12-240-31b	
</td></tr>
				
<tr><td>
	सर्वकामैश्च संपूर्णं दत्त्वा वेश्म हिरण्मयम्।<br>मुद्गलाय गतः स्वर्गं शतद्युम्नो महीपतिः।।	</td><td>	12-240-32a<br>12-240-32b	
</td></tr>
				
<tr><td>
	नाम्ना च द्युतिमान्नाम साल्वराजः प्रतापवान्।<br>दत्त्वा राज्यमृचीकाय गतो लोकाननुत्तमान्।।	</td><td>	12-240-33a<br>12-240-33b	
</td></tr>
				
<tr><td>
	लोमपादश्च राजर्षिः शान्तां दत्त्वा सुतां प्रभुः।<br>ऋश्यशृङ्गाय विपुलैः सर्वकामैरयुज्यत।।	</td><td>	12-240-34a<br>12-240-34b	
</td></tr>
				
<tr><td>
	मदिराश्वश्च राजर्षिर्दत्त्वा कन्यां सुमध्यमाम्।<br>हिरण्यहस्ताय गतो लोकान्देवैरभिष्टुतान्।।	</td><td>	12-240-35a<br>12-240-35b	
</td></tr>
				
<tr><td>
	दत्त्वा शतसहस्रं तु गवां राजा प्रसेनजित्।<br>सवत्सानां महातेजा गतो लोकाननुत्तमान्।।	</td><td>	12-240-36a<br>12-240-36b	
</td></tr>
				
<tr><td>
	एते चान्ये च बहवो दानेन तपसैव च।<br>महात्मानो गताः स्वर्गं शिष्टात्मानो जितेन्द्रियाः।।	</td><td>	12-240-37a<br>12-240-37b	
</td></tr>
				
<tr><td>
	तेषां प्रतिष्ठिता कीर्तिर्यावत्स्थास्यति मेदिनी।<br>दानयज्ञप्रजासर्गैरेते हि दिवमाप्नुवन्।।	</td><td>	12-240-38a<br>12-240-38b	
</td></tr>
<tr><td>
	।। इति श्रीमन्महाभारते शान्तिपर्वणि मोक्षधर्मपर्वणि<br> चत्वारिंशदधिकद्विशततमोऽध्यायः।। 240।।	</td><td>		
</td></tr></tbody>