				
<tbody><tr><td>
	<b>भीष्म उवाच।</b>	</td><td>	12-63-1x	
</td></tr>
				
<tr><td>
	चातुराश्रम्यधर्माश्च यतिधर्माश्च पाण्डव।<br>लोकवेदोत्तराश्चैव क्षात्रधर्मे समाहिताः।।	</td><td>	12-63-1a<br>12-63-1b	
</td></tr>
				
<tr><td>
	सर्वाण्येतानि कर्माणि क्षात्रे भरतसत्तम।<br>निराशिषो जीवलोकाः क्षत्रधर्मे व्यवस्थिते।।	</td><td>	12-63-2a<br>12-63-2b	
</td></tr>
				
<tr><td>
	अप्रत्यक्षं बहुफलं धर्ममाश्रमवासिनाम्।<br>प्ररूपयन्ति तद्भावमागमैरेव शाश्वतम्।।	</td><td>	12-63-3a<br>12-63-3b	
</td></tr>
				
<tr><td>
	अपरे वचनैः पुण्यैर्वादिनो लोकनिश्चये।<br>अनिश्चयज्ञा धर्माणामदृष्टान्ते परे रताः।।	</td><td>	12-63-4a<br>12-63-4b	
</td></tr>
				
<tr><td>
	प्रत्यक्षं फलभूयिष्ठमात्मसाक्षिकमच्छलम्।<br>सर्वलोकहितं धर्मं क्षत्रियेषु प्रतिष्ठितम्।।	</td><td>	12-63-5a<br>12-63-5b	
</td></tr>
				
				
<tr><td>
	धर्माश्रमेऽध्यवसिनां ब्राह्मणानां युधिष्ठिर।<br>यथा त्रयाणां वर्णानां संख्यातोपश्रुतिः पुरा।<br>राजधर्मेष्वनुमता लोकाः सुचरितैः सह।।	</td><td>	12-63-6a<br>12-63-6b<br>12-63-6c	
</td></tr>
				
				
<tr><td>
	उदाहृतं ते राजेन्द्र यथा विष्णुं महौजसम्।<br>सर्वभूतेश्वरं देवं ब्राह्मं नारायणं पुरा।<br>जग्मुः सुबहुशः शूरा राजानो दण्डनीतये।।	</td><td>	12-63-7a<br>12-63-7b<br>12-63-7c	
</td></tr>
				
<tr><td>
	एकैकमात्मनः कर्म तुलयित्वाश्रमं पुरा।<br>जानः पर्युपासन्त दृष्टान्तवचने स्थिताः।।	</td><td>	12-63-8a<br>12-63-8b	
</td></tr>
				
				
				
<tr><td>
	साध्या देवा वसवश्चाश्विनौ च<br>रुद्राश्च विश्वे मरुतां गणाश्च।<br>सृष्टाः पुरा ह्यादिदेवेन देवाः<br>क्षात्रे धर्मे वर्तयन्ते च सिद्धाः।।	</td><td>	12-63-9a<br>12-63-9b<br>12-63-9c<br>12-63-9d	
</td></tr>
				
<tr><td>
	अत्र ते वर्तयिष्यामि धर्ममर्थविनिश्चये।<br>निर्मर्यादे वर्तमाने दानवैकार्णवे पुरा।।	</td><td>	12-63-10a<br>12-63-10b	
</td></tr>
				
<tr><td>
	बभूव राजा राजेन्द्र मान्धाता नाम वीर्यवान्।<br>पुरा वसुमतीपालो यज्ञं चक्रे दिदृक्षया।।	</td><td>	12-63-11a<br>12-63-11b	
</td></tr>
				
<tr><td>
	अनादिमध्यनिधनं देवं नारायणं प्रभुम्।<br>स राजा राजशार्दूल मान्धाता परमेश्वरम्।।	</td><td>	12-63-12a<br>12-63-12b	
</td></tr>
				
<tr><td>
	जगाम शिरसा पादौ यज्ञे विष्णोर्महात्मनः।<br>दर्शयामास तं विष्णू रूपमास्थाय वासवम्।।	</td><td>	12-63-13a<br>12-63-13b	
</td></tr>
				
				
<tr><td>
	स पार्थिवैर्वृतः सद्भिरर्चयामास तं प्रभुम्।<br>तस्य पार्थिवसङ्घस्य तस्य चैव महात्मनः।<br>संवादोऽयं महानासीद्विष्णुं प्रति महाद्युतिम्।।	</td><td>	12-63-14a<br>12-63-14b<br>12-63-14c	
</td></tr>
<tr><td>
	<b>इन्द्र उवाच।</b>	</td><td>	12-63-15x	
</td></tr>
				
				
				
<tr><td>
	किमिष्यसे धर्मभूतां वरिष्ठ<br>यं द्रष्टुकामोऽसि तमप्रमेयम्।<br>अनन्तमायामितमन्त्रवीर्यं<br>नारायणं ह्यादिदेवं पुराणम्।।	</td><td>	12-63-15a<br>12-63-15b<br>12-63-15c<br>12-63-15d	
</td></tr>
				
				
				
<tr><td>
	नासौ देवो विश्वरूपो मयाऽपि<br>शक्यो द्रष्टुं ब्रह्मणा वाऽपि साक्षात्<br>येऽन्ये कामास्तव राजन्हृदिस्था<br>दास्ये चैतांस्त्वं हि मर्त्येषु राजा।।	</td><td>	12-63-16a<br>12-63-16b<br>12-63-16c<br>12-63-16d	
</td></tr>
				
				
				
<tr><td>
	सत्ये स्थितो धर्मपरो जितेन्द्रियः<br>शूरो दृढप्रीतिरतः सुराणाम्।<br>बुद्ध्या भक्त्या चोत्तमः श्रद्धया च<br>ततस्तेऽहं दझि वरान्यथेष्टम्।।	</td><td>	12-63-17a<br>12-63-17b<br>12-63-17c<br>12-63-17d	
</td></tr>
<tr><td>
	<b>मान्धातोवाच।</b>	</td><td>	12-63-18x	
</td></tr>
				
				
				
<tr><td>
	असंशयं भगवन्नादिदेवं<br>वक्ष्यामि त्वाऽहं शिरसा संप्रसाद्य।<br>त्यक्त्वा कामान्धर्मकामो ह्यरण्य<br>मिच्छे गन्तुं सत्पथं साधुजुष्टम्।।	</td><td>	12-63-18a<br>12-63-18b<br>12-63-18c<br>12-63-18d	
</td></tr>
				
				
				
<tr><td>
	क्षात्राद्धर्माद्विपुलादप्रमेया<br>श्लोकाः प्राप्ताः स्थापितं स्वं यशश्च।<br>धर्मो योऽसावादिदेवात्प्रवृत्तो<br>लोकश्रेष्ठं तं न जानामि कर्तुम्।।	</td><td>	12-63-19a<br>12-63-19b<br>12-63-19c<br>12-63-19d	
</td></tr>
<tr><td>
	<b>इन्द्र उवाच।</b>	</td><td>	12-63-20x	
</td></tr>
				
				
				
<tr><td>
	असैनिका धर्मपराश्च धर्मे<br>परां गतिं न नयन्ते ह्ययुक्तम्।<br>क्षात्रो धर्मो ह्यादिदेवात्प्रवृत्तः<br>पश्चादन्ये शेषभूताश्च धर्माः।।	</td><td>	12-63-20a<br>12-63-20b<br>12-63-20c<br>12-63-20d	
</td></tr>
				
				
				
<tr><td>
	शेषाः सृष्टा ह्यन्तवन्तो ह्यनन्ताः<br>सप्रस्थानाः क्षात्रधर्मा विशिष्टाः।<br>अस्मिन्धर्मे सर्वधर्माः प्रविष्टाः<br>क्षात्रं धर्मं श्रेष्ठतमं वदन्ति।।	</td><td>	12-63-21a<br>12-63-21b<br>12-63-21c<br>12-63-21d	
</td></tr>
				
<tr><td>
	कर्मणा वै पुरा देवा ऋषयश्चामितौजसः।<br>त्राताः सर्वे प्रसह्यारीन्क्षत्रधर्मेण विष्णुना।।	</td><td>	12-63-22a<br>12-63-22b	
</td></tr>
				
				
				
<tr><td>
	यदि ह्यसौ भगवन्नाहनिष्य<br>द्रिपू सर्वानसुरानप्रमेयः।<br>न च ब्रह्मा नैव लोकादिकर्ता<br>सन्तो धर्माश्चादिधर्माश्च न स्युः।।	</td><td>	12-63-23a<br>12-63-23b<br>12-63-23c<br>12-63-23d	
</td></tr>
				
				
				
<tr><td>
	इमामुर्वी नाजयद्विक्रमेण<br>देवश्रेष्ठः सासुरामादिदेवः।<br>चातुर्वर्ण्यं चातुराश्रम्यधर्माः<br>सर्वे न स्युर्ब्राह्मणानां विनाशात्।।	</td><td>	12-63-24a<br>12-63-24b<br>12-63-24c<br>12-63-24d	
</td></tr>
				
				
				
<tr><td>
	नष्टा धर्माः शतधा शाश्वतास्ते<br>क्षात्रेण धर्मेण पुनः प्रवृद्धाः।<br>युगेयुगे ह्यादिधर्माः प्रवृत्ता<br>लोकज्येष्ठं क्षात्रधर्मं वदन्ति।।	</td><td>	12-63-25a<br>12-63-25b<br>12-63-25c<br>12-63-25d	
</td></tr>
				
				
				
<tr><td>
	आत्मत्यागः सर्वभूतानुकम्पा<br>लोकज्ञानं पालनं मोक्षणं च।<br>विषण्णानां मोक्षणं पीडितानां<br>क्षात्रे धर्मे विद्यते पार्थिवानाम्।।	</td><td>	12-63-26a<br>12-63-26b<br>12-63-26c<br>12-63-26d	
</td></tr>
				
				
				
<tr><td>
	निर्मर्यादाः काममन्युप्रवृत्ता<br>भीता राज्ञो नाधिगच्छन्ति पापम्।<br>शिष्टाश्चान्ये सर्वधर्मोपपन्नाः<br>साध्वाचाराः साधुधर्मं वदन्ति।।	</td><td>	12-63-27a<br>12-63-27b<br>12-63-27c<br>12-63-27d	
</td></tr>
				
<tr><td>
	पुत्रवत्पाल्यमानानि धर्मलिङ्गानि पार्थिवैः।<br>लोके भूतानि सर्वाणि चरन्ते नात्र संशयः।।	</td><td>	12-63-28a<br>12-63-28b	
</td></tr>
				
<tr><td>
	सर्वधर्मपरं क्षात्रं लोकश्रेष्ठं सनातनम्।<br>शश्वदक्षरपर्यन्तमक्षरं सर्वतोमुखम्।।	</td><td>	12-63-29a<br>12-63-29b	
</td></tr>
<tr><td>
	।। इति श्रीमन्महाभारते शान्तिपर्वणि<br> राजधर्मपर्वणि त्रिषष्टितमोऽध्यायः।। 63।।	</td><td>		
</td></tr></tbody>