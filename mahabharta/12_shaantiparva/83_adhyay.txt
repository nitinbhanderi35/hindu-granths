				
<tbody><tr><td>
	<b>युधिष्ठिर उवाच।</b>	</td><td>	12-83-1x	
</td></tr>
				
<tr><td>
	सभासदः सहायाश्च सुहृदश्च विशांपते।<br>परिच्छदास्तथाऽमात्याः कीदृशाः स्युः पितामह।।	</td><td>	12-83-1a<br>12-83-1b	
</td></tr>
<tr><td>
	<b>भीष्म उवाच।</b>	</td><td>	12-83-2x	
</td></tr>
				
<tr><td>
	ह्रीनिषेवास्तथा दान्ताः सत्यार्जवसमन्विताः।<br>शक्ताः कथयितुं सम्यक्ते तव स्युः सभासदः।।	</td><td>	12-83-2a<br>12-83-2b	
</td></tr>
				
<tr><td>
	अमात्याश्चातिशूराश्च ब्रह्मण्याश्च बहुश्रुताः।<br>सुसंतृष्टाश्च कौन्तेय महोत्साहाश्च कर्मसु।।	</td><td>	12-83-3a<br>12-83-3b	
</td></tr>
<tr><td>
	एतान्सहायाँल्लिप्सेथाः सर्वास्वापत्सु भारत।।	</td><td>	12-83-4a	
</td></tr>
				
				
<tr><td>
	कुलीनः पूजितो नित्यं न हि शक्तिं निगूहति।<br>प्रसन्नमप्रसन्नं वा पीडितं हतमेव वा।<br>आवर्तयति भूयिष्ठं तदेव ह्यनुपालितम्।।	</td><td>	12-83-5a<br>12-83-5b<br>12-83-5c	
</td></tr>
				
<tr><td>
	कुलीना देशजाः प्राज्ञा रूपवन्तो बहुश्रुताः।<br>प्रगल्भाश्चानुरक्ताश्च ते तव स्युः परिच्छदाः।।	</td><td>	12-83-6a<br>12-83-6b	
</td></tr>
				
<tr><td>
	दौष्कुलेयाश्च लुब्धाश्च नृशंसा निरपत्रपाः।<br>ते त्वां तात निषेवेयुर्यावदार्द्रकपाणयः।।	</td><td>	12-83-7a<br>12-83-7b	
</td></tr>
				
				
<tr><td>
	कुलीनाञ्शीलसंपन्नानिङ्गितज्ञाननिष्ठुरान्।<br>देशकालविधानज्ञान्भर्तृकार्यहितैपिणः।<br>नित्यमर्थेषु सर्वेषु राजा कुर्वीत मन्त्रिणः।।	</td><td>	12-83-8a<br>12-83-8b<br>12-83-8c	
</td></tr>
				
<tr><td>
	अर्थमानार्घसत्कारैर्भोगैरुच्चावचैः प्रियैः।<br>यानर्थभाजो मन्येथास्तेते स्युः सुखभागिनः।।	</td><td>	12-83-9a<br>12-83-9b	
</td></tr>
				
<tr><td>
	अभिन्नवृत्ता विद्वांसः सद्वॄत्ताश्चरितव्रताः।<br>नत्वां नित्यार्थिनो जह्युरक्षुद्राः सत्यवादिनः।।	</td><td>	12-83-10a<br>12-83-10b	
</td></tr>
				
<tr><td>
	अनार्या ये न जानन्ति समयं मन्दचेतसः।<br>तेभ्यः परिजुगुप्सेथा ये चापि समयच्युताः।।	</td><td>	12-83-11a<br>12-83-11b	
</td></tr>
				
<tr><td>
	नैकमिच्छेद्गणं हित्वा स्याच्चेदन्यतरग्रहः।<br>यस्त्वेको बहुभिः श्रेयान्कामं तेन गणं त्यजेत्।।	</td><td>	12-83-12a<br>12-83-12b	
</td></tr>
				
<tr><td>
	श्रेयसो लक्षणं चैतद्विक्रमो यस्य दृश्यते।<br>कीर्तिप्रधानो यश्च स्यात्समये यश्च तिष्ठति।।	</td><td>	12-83-13a<br>12-83-13b	
</td></tr>
				
<tr><td>
	समर्थान्पूजयेद्यश्च नास्पर्ध्यैः स्पर्धते च यः।<br>न च कामाद्भयात्क्रोधाल्लोभाद्वा धर्ममुत्सृजेत्।।	</td><td>	12-83-14a<br>12-83-14b	
</td></tr>
				
<tr><td>
	अमानी अत्यवाक्शक्तो जितात्मा मानसंयुतः।<br>स ते मन्त्रसहायः स्यात्सर्वावस्थापरीक्षितः।।	</td><td>	12-83-15a<br>12-83-15b	
</td></tr>
				
<tr><td>
	कुलीनः कुलसंपन्नस्तितिक्षुर्दश आत्मवान्।<br>शूरः कृतज्ञः सत्यश्च श्रेयसः पार्थ लक्षणम्।।	</td><td>	12-83-16a<br>12-83-16b	
</td></tr>
				
<tr><td>
	तस्यैवं वर्तमानस्य पुरुषस्य विजानतः।<br>अमित्राः संप्रसीदन्ति तथा मित्रीभवन्त्यपि।।	</td><td>	12-83-17a<br>12-83-17b	
</td></tr>
				
<tr><td>
	अत ऊर्ध्वममात्यानां परीक्षेत गुणागुणम्।<br>संयतात्मा कृतप्रज्ञो भूतिकामश्च भूमिपः।।	</td><td>	12-83-18a<br>12-83-18b	
</td></tr>
				
<tr><td>
	संबन्धिपुरुषैराप्तैरभिजातैः स्वदेशजैः।<br>अहार्यैरव्यभीचारैः सर्वशः सुपरीक्षितैः।।	</td><td>	12-83-19a<br>12-83-19b	
</td></tr>
				
<tr><td>
	यौनाः श्रौतास्तथा मौलास्तथैवाप्यनहंकृताः।<br>कर्तव्या भूतिकामेन पुरुषेण बुभूपता।।	</td><td>	12-83-20a<br>12-83-20b	
</td></tr>
				
<tr><td>
	एषां वैनयिकी बुद्धिः प्रकृतिश्चैव शोभना।<br>तेजो धैर्यं क्षमा शौचमनुरागः स्थितिर्धृतिः।।	</td><td>	12-83-21a<br>12-83-21b	
</td></tr>
				
<tr><td>
	परीक्ष्य च गुणान्नित्यं प्रौढभावान्धुरंधरान्।<br>पञ्चोपधाव्यतीतांश्च कुर्याद्राजाऽर्थकारिणः।।	</td><td>	12-83-22a<br>12-83-22b	
</td></tr>
				
<tr><td>
	पर्याप्तवचनान्वीरान्प्रतिपत्तिविशारदान्।<br>कुलीनान्सत्वसंपन्नानिङ्गितज्ञाननिष्ठुरान्।।	</td><td>	12-83-23a<br>12-83-23b	
</td></tr>
				
<tr><td>
	देशकालविधानज्ञान्भर्तृकार्यहितैषिणः।<br>नित्यमर्थेषु सर्वेषु राजन्कुर्वीत मन्त्रिणः।।	</td><td>	12-83-24a<br>12-83-24b	
</td></tr>
				
<tr><td>
	हीनतेजोभिसंसृष्टो नैव जातु व्यवस्यति।<br>अवश्यं जनयत्येव सर्वकर्मसु संशयम्।।	</td><td>	12-83-25a<br>12-83-25b	
</td></tr>
				
<tr><td>
	एवमल्पश्रुतो मन्त्री कल्याणाभिजनोऽप्युत।<br>धर्मार्थकामसंयुक्तो नालं मन्त्रं परीक्षितुम्।।	</td><td>	12-83-26a<br>12-83-26b	
</td></tr>
				
<tr><td>
	तथैवानभिजातोऽपि काममस्तु बहुश्रुतः।<br>अनायक इवाचक्षुर्मुह्यत्यूह्येषु कर्मसु।।	</td><td>	12-83-27a<br>12-83-27b	
</td></tr>
				
<tr><td>
	यो वाऽप्यस्थिरसंकल्पो बुद्धिमानागतागमः।<br>उपायज्ञोऽपि नालं स कर्म प्रापयितुं चिरम्।।	</td><td>	12-83-28a<br>12-83-28b	
</td></tr>
				
<tr><td>
	केवलात्पुनरादानात्कर्मणो नोपपद्यते।<br>परामर्शो विशेषणामश्रुतस्येह दुर्मतेः।।	</td><td>	12-83-29a<br>12-83-29b	
</td></tr>
				
<tr><td>
	मन्त्रिण्यननुरक्ते तु विश्वासो नोपपद्यते।<br>तस्मादननुरक्ताय नैव मन्त्रं प्रकाशयेत्।।	</td><td>	12-83-30a<br>12-83-30b	
</td></tr>
				
<tr><td>
	व्यथयेद्धि स राजानं मन्त्रिभिः सहितोऽनृजुः।<br>मारुतोपहितच्छिद्रैः प्रविश्याग्निरिव द्रुमम्।।	</td><td>	12-83-31a<br>12-83-31b	
</td></tr>
				
<tr><td>
	संक्रुद्धश्चैकदा स्वामी स्थानाच्चैवापकर्षति।<br>वाचा क्षिपति संरब्धः पुनः पश्चात्प्रसीदति।।	</td><td>	12-83-32a<br>12-83-32b	
</td></tr>
				
<tr><td>
	तानितान्यनुरक्तेन शक्यानि हि तितिक्षितुम्।<br>मन्त्रिणां च भवेत्क्रोधो विस्फूर्जितमिवाशनेः।।	</td><td>	12-83-33a<br>12-83-33b	
</td></tr>
				
<tr><td>
	यस्तु संहरते तानि भर्तुः प्रियचिकीर्षया।<br>समानसुखदुःखं तं पृच्छेदर्थेषु मानवम्।।	</td><td>	12-83-34a<br>12-83-34b	
</td></tr>
				
<tr><td>
	अनृजुस्त्वनुरक्तोऽपि संपन्नश्चेतरैर्गुणैः।<br>राज्ञः प्रज्ञानयुक्तोऽपि न मन्त्रं श्रोतुमर्हति।।	</td><td>	12-83-35a<br>12-83-35b	
</td></tr>
				
<tr><td>
	योऽमित्रैः सह संबद्धो न परान्बहुमन्यते।<br>असुहृत्तादृशो ज्ञेयो न मन्त्रं श्रोतुमर्हति।।	</td><td>	12-83-36a<br>12-83-36b	
</td></tr>
				
<tr><td>
	अविद्वानशुचिः स्तब्धः शत्रुसेवी विकत्थनः।<br>असुहृत्क्रोधनो लुब्धो न मन्त्रं श्रोतुमर्हति।।	</td><td>	12-83-37a<br>12-83-37b	
</td></tr>
				
<tr><td>
	आगन्तुश्चानुरक्तोऽपि काममस्तु बहुश्रुतः।<br>सत्कृतः संविभक्तो वा न मन्त्रं श्रोतुमर्हति।।	</td><td>	12-83-38a<br>12-83-38b	
</td></tr>
				
<tr><td>
	विधर्मतो विप्रकृतः पिता यस्याभवत्पुरा।<br>सत्कृतः स्थापितः सोऽपि न मन्त्रं श्रोतुमर्हति।।	</td><td>	12-83-39a<br>12-83-39b	
</td></tr>
				
<tr><td>
	यः स्वल्पेनापि कार्येण सुहृदाक्षारितो भवेत्।<br>पुनरन्यैर्गुणैर्युक्तो न मन्त्रं श्रोतुमर्हति।।	</td><td>	12-83-40a<br>12-83-40b	
</td></tr>
				
<tr><td>
	कृतप्रज्ञश्च मेधावी बुधो जानपदः शुचिः।<br>सर्वकर्मसु यः शुद्धः स मन्त्रं श्रोतुमर्हति।।	</td><td>	12-83-41a<br>12-83-41b	
</td></tr>
				
<tr><td>
	ज्ञानविज्ञानसंपन्नः प्रकृतिज्ञः परात्मनोः।<br>सुहृदात्मसमो राज्ञः स मन्त्रं श्रोतुमर्हति।।	</td><td>	12-83-42a<br>12-83-42b	
</td></tr>
				
<tr><td>
	सत्यवाक्शीलसंपन्नो गन्भीरः सत्रपो मृदुः।<br>पितृपैतामहो यः स्यात्स मन्त्रं श्रोतुमर्हति।।	</td><td>	12-83-43a<br>12-83-43b	
</td></tr>
				
<tr><td>
	संतुष्टः संमतः सद्भिः शौटीरो द्वेष्यपापकः।<br>मन्त्रवित्कालविच्छूरः स मन्त्रं श्रोतुमर्हति।।	</td><td>	12-83-44a<br>12-83-44b	
</td></tr>
				
<tr><td>
	सर्वलोकमिमं शक्तः सान्त्वेन कुरुते वशम्।<br>तस्मै मन्त्रः प्रयोक्तव्यो दण्डमाधित्सता नृप।।	</td><td>	12-83-45a<br>12-83-45b	
</td></tr>
				
<tr><td>
	पौरजानपदा यस्मिन्विश्वासं धर्मतो गताः।<br>योद्धा नयविपश्चिच्च स मन्त्रं श्रोतुमर्हति।।	</td><td>	12-83-46a<br>12-83-46b	
</td></tr>
				
<tr><td>
	तस्मात्सर्वैर्गुणैरेतैरुपपन्नाः सुपूजिताः।<br>मन्त्रिणः प्रकृतिज्ञाः स्युख्यवरा महदीप्सवः।।	</td><td>	12-83-47a<br>12-83-47b	
</td></tr>
				
<tr><td>
	स्वासु प्रकृतिषु च्छिद्रं लक्षयेरन्परस्य च।<br>मन्त्रिणां मन्त्रमूलं हि राज्ञो राष्ट्रं विवर्धते।।	</td><td>	12-83-48a<br>12-83-48b	
</td></tr>
				
<tr><td>
	नास्य च्छिद्रं परः पश्येच्छिद्रेषु परमन्वियात्।<br>गूहेत्कूर्म इवाङगानि रक्षेद्विवरमात्मनः।।	</td><td>	12-83-49a<br>12-83-49b	
</td></tr>
				
<tr><td>
	मन्त्रग्राहा हि राजस्य मन्त्रिणो ये मनीषिणः।<br>मन्त्रसंहननो राजा मन्त्राङ्गानीतरे जन्गः।।	</td><td>	12-83-50a<br>12-83-50b	
</td></tr>
				
<tr><td>
	राज्यं प्रणिधिमूलं हि मन्त्रसारं प्रचक्षते।<br>स्वामिनं त्वनुवर्न्तते वृत्त्यर्थमिह मन्त्रिणः।।	</td><td>	12-83-51a<br>12-83-51b	
</td></tr>
				
<tr><td>
	संविनीयमदक्रोधौ मानमीर्ष्यां च निर्वृताः।<br>नित्यं पञ्चोपधातीतैर्मन्त्रयेत्सह मन्त्रिभिः।।	</td><td>	12-83-52a<br>12-83-52b	
</td></tr>
				
				
				
<tr><td>
	तेषां त्रयाणां त्रिविधं विमर्शं<br>विबुध्य चित्तं विनिवेश्य तत्र।<br>स्वनिश्चयं तं परनिश्चयं च<br>निदर्शयेदुत्तरमन्त्रकाले।।	</td><td>	12-83-53a<br>12-83-53b<br>12-83-53c<br>12-83-53d	
</td></tr>
				
				
				
<tr><td>
	धर्मार्थकामज्ञमुपेत्य पृच्छे<br>द्युक्तो गुरुं ब्राह्मणमुत्तरार्थम्।<br>निष्ठा कृता तेन यदा सहः स्या<br>त्तं मन्त्रमार्गं प्रणयेदसक्तः।।	</td><td>	12-83-54a<br>12-83-54b<br>12-83-54c<br>12-83-54d	
</td></tr>
				
				
				
<tr><td>
	एवं सदा मन्त्रयितत्र्यमाहु<br>र्ये मन्त्रतत्त्वार्थविनिश्चयज्ञाः।<br>तस्मात्तमेवं प्रणयेत्सदैव<br>मन्त्रं प्रजासंग्रहणे समर्थम्।।	</td><td>	12-83-55a<br>12-83-55b<br>12-83-55c<br>12-83-55d	
</td></tr>
				
				
				
<tr><td>
	न वामनाः कुब्जकृशा न खञ्जा<br>नान्धा जडाः स्त्री च नपुंसकाश्च।<br>न चात्र तिर्यक्च पुरो न पश्चा<br>न्नोर्ध्वं न चाधः प्रपरेत्कथंचित्।।	</td><td>	12-83-56a<br>12-83-56b<br>12-83-56c<br>12-83-56d	
</td></tr>
				
				
				
<tr><td>
	आरुह्य वा वेश्म तथैव शून्यं<br>स्थलं प्रकाशं कुशकाशहीनम्।<br>वागङ्गदोषान्परिहृत्य सर्वा<br>न्संमन्त्रयेत्कार्यमहीनकालम्।।	</td><td>	12-83-57a<br>12-83-57b<br>12-83-57c<br>12-83-57d	
</td></tr>
<tr><td>
	।। इति श्रीमन्महाभारते शान्तिपर्वणि <br>राजधर्मपर्वणि त्र्यशीतितमोऽध्यायः।। 83।।	</td><td>		
</td></tr></tbody>