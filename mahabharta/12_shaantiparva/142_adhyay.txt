				
<tbody><tr><td>
	<b>युधिष्ठिर उवाच।</b>	</td><td>	12-142-1x	
</td></tr>
				
<tr><td>
	यदिदं घोरमुद्दिष्टमश्रद्धेयमिवानृतम्।<br>अस्तिस्विद्दस्युमर्यादा यामयं परिवर्जयेत्।।	</td><td>	12-142-1a<br>12-142-1b	
</td></tr>
				
<tr><td>
	संमुह्यामि विपीदामि धर्मो मे शिथिलीकृतः।<br>उद्यमं नाधिगच्छामि कुतश्चित्परिचिन्तयन्।।	</td><td>	12-142-2a<br>12-142-2b	
</td></tr>
<tr><td>
	<b>भीष्म उवाच।</b>	</td><td>	12-142-2x	
</td></tr>
				
<tr><td>
	नैतच्छ्रुत्वागमादेव तव धर्मानुशासनम्।<br>प्रज्ञासमभिहारोऽयं कविभिः संभृतं मधु।।	</td><td>	12-142-3a<br>12-142-3b	
</td></tr>
				
<tr><td>
	बाह्याः प्रतिविधातव्याः प्रज्ञा राज्ञा ततस्ततः।<br>बहुशाखेन धर्मेण यत्रैषा संप्रसिध्यते।।	</td><td>	12-142-4a<br>12-142-4b	
</td></tr>
				
<tr><td>
	बुद्धिं संजनयेद्राज्ञां धर्ममाचरतां सदा।<br>जयो भवति कौरव्य सदा तद्वृद्धिरेव च।।	</td><td>	12-142-5a<br>12-142-5b	
</td></tr>
				
<tr><td>
	बुद्धिश्रेष्ठा हि राजानो जयन्ति विजयैषिणः।<br>धर्मः प्रतिविधातव्यो बुद्ध्या राज्ञा ततस्ततः।।	</td><td>	12-142-6a<br>12-142-6b	
</td></tr>
				
<tr><td>
	नैकशाखेन धर्मेण राज्ञो धर्मो विधीयते।<br>दुर्बलस्य कुतः प्रज्ञा पुरस्तादनुदाहृता।।	</td><td>	12-142-7a<br>12-142-7b	
</td></tr>
				
<tr><td>
	अद्वैधज्ञः प्रतिद्वैधे संशयं प्राप्नुमर्हति।<br>बुद्धिद्वैधं विधातव्यं पुरस्तादेव भारत।।	</td><td>	12-142-8a<br>12-142-8b	
</td></tr>
				
<tr><td>
	पार्श्वतः कारणं राज्ञो विषूच्यस्त्वापगा इव।<br>जनास्तूच्चरितं धर्मं विजान्त्यन्यथाऽन्यथा।।	</td><td>	12-142-9a<br>12-142-9b	
</td></tr>
				
<tr><td>
	सम्यग्विज्ञानिनः केचिन्मिथ्याविज्ञानिनः परे।<br>तद्वै यथायथं बुद्ध्वा ज्ञानमाददते सताम्।।	</td><td>	12-142-10a<br>12-142-10b	
</td></tr>
				
<tr><td>
	परिमुष्णन्ति शास्त्राणि धर्मस्य परिपन्थिनः।<br>वैषम्यमर्थविद्यानां निरर्थाः ख्यापयन्ति ते।।	</td><td>	12-142-11a<br>12-142-11b	
</td></tr>
				
<tr><td>
	आजिजीविषवो विद्यां यशः कामौ समन्तनः।<br>ते सर्वे नृप पापिष्ठा धर्मस्य परिपन्थिनः।।	</td><td>	12-142-12a<br>12-142-12b	
</td></tr>
				
<tr><td>
	अपक्वमतयो मन्दा न जानन्ति यथातथम्।<br>तथा ह्यशास्त्रकुशलाः सर्वत्रायुक्तिनिष्ठिताः।।	</td><td>	12-142-13a<br>12-142-13b	
</td></tr>
				
<tr><td>
	परिमुष्णन्ति शास्त्राणि शास्त्रदोषानुदर्शिनः।<br>विज्ञानमथ विद्यानां न सम्यगिति मे मतिः।।	</td><td>	12-142-14a<br>12-142-14b	
</td></tr>
				
<tr><td>
	निन्दया परविद्यानां स्वविद्यां ख्यापयन्ति च।<br>वागास्तिक्यानुनीताश्च दुग्धविद्याफला इव।।	</td><td>	12-142-15a<br>12-142-15b	
</td></tr>
				
<tr><td>
	तान्विद्यावणिजो विद्धि राक्षसानिव भारत।<br>व्याजेन कृत्स्नो विहितो धर्मस्ते परिहास्यते।।	</td><td>	12-142-16a<br>12-142-16b	
</td></tr>
				
<tr><td>
	न धर्मवचनं वाचा नैव बुद्ध्येति नः श्रुतम्।<br>इति बार्हस्पत्यविज्ञानं प्रोवाच मघवा स्वयम्।।	</td><td>	12-142-17a<br>12-142-17b	
</td></tr>
				
<tr><td>
	न त्यव वचनं किंचिदनिमित्तादिहोच्यते।<br>स्वविनीतेन शास्त्रेण ह्यविद्यः स्यादथापरः।।	</td><td>	12-142-18a<br>12-142-18b	
</td></tr>
				
<tr><td>
	लोकयात्रामिहैके तु धर्मं प्राहुर्मनीषिणः।<br>समुद्दिष्टं सतां धर्मं स्वयमूहेत् पण्डितः।।	</td><td>	12-142-19a<br>12-142-19b	
</td></tr>
				
<tr><td>
	अमर्षाच्छास्त्रसंमोहादनिमित्तादिहोच्यते।<br>शास्त्रं प्राज्ञस्य वदतः समूहे यात्यदर्शनम्।।	</td><td>	12-142-20a<br>12-142-20b	
</td></tr>
				
<tr><td>
	आगमागतया बुद्ध्या वचनेन प्रशस्यते।<br>अज्ञानाज्ज्ञानहेतुत्वाद्वचनं साधु मन्यते।।	</td><td>	12-142-21a<br>12-142-21b	
</td></tr>
				
<tr><td>
	अनुपागतमेवेदं शास्त्रमेवमपार्थकम्।<br>दैतेयानुशना प्राह संशयच्छेदनं पुरा।।	</td><td>	12-142-22a<br>12-142-22b	
</td></tr>
				
<tr><td>
	ज्ञानमप्यपदिश्यं हि यथा नास्ति तथैव तत्।<br>तेन संच्छिन्नमूलेन कस्तोषयितुमिच्छति।।	</td><td>	12-142-23a<br>12-142-23b	
</td></tr>
				
<tr><td>
	पुनर्व्यवसितं यो वा नेदं वाक्यमुपाश्नुते।<br>उग्रायैव हि सृष्टोऽसि कर्मणे तत्त्वमीक्षसे।।	</td><td>	12-142-24a<br>12-142-24b	
</td></tr>
				
<tr><td>
	अग्रे मामन्ववेक्षस्व राजन्योऽयं बुभूषते।<br>यथा प्रमुच्यते त्वन्यो यदर्थं न प्रमोदते।।	</td><td>	12-142-25a<br>12-142-25b	
</td></tr>
				
<tr><td>
	अजोऽश्वः क्षत्रमित्येतत्सदृशं ब्रह्मणा कृतम्।<br>तस्मान्नतैक्ष्ण्याद्भूतानां यात्रा काचित्प्रसिद्ध्यति।।	</td><td>	12-142-26a<br>12-142-26b	
</td></tr>
				
<tr><td>
	यस्त्ववध्यवधे दोषः स वध्यस्यावधे स्मृतः।<br>एषा ह्येव तु मर्यादा यामयं परिवर्जयेत्।।	</td><td>	12-142-27a<br>12-142-27b	
</td></tr>
				
<tr><td>
	तस्मात्तीक्ष्णः प्रजा राजा स्वधर्मे स्थापयत्युत।<br>अन्योन्यं भक्षयन्तो हि प्रचरेयुर्वृका इव।।	</td><td>	12-142-28a<br>12-142-28b	
</td></tr>
				
<tr><td>
	यस्य दस्युगणा राष्ट्रे ध्वाङ्क्षा मत्स्याञ्जलादिव।<br>विहरन्ति परस्वानि स वै क्षत्रियपांसनः।।	</td><td>	12-142-29a<br>12-142-29b	
</td></tr>
				
<tr><td>
	कुलीनान्सचिवान्कृत्वा वेदविद्यासमन्वितान्।<br>प्रशाधि पृथिवीं राजन्प्रजा धर्मेण पालयन्।।	</td><td>	12-142-30a<br>12-142-30b	
</td></tr>
				
<tr><td>
	विहीनजन्मकर्माणि यः प्रगृह्णाति भूमिपः।<br>उभयस्याविशेषज्ञस्तद्वै क्षत्रं नपुंसकम्।।	</td><td>	12-142-31a<br>12-142-31b	
</td></tr>
				
<tr><td>
	नैवोग्रं नैव चानुग्रं धर्मेणेह प्रशस्यते।<br>उभयं न व्यतिक्रामेदुग्रो भूत्वा मृदुर्भव।।	</td><td>	12-142-32a<br>12-142-32b	
</td></tr>
				
<tr><td>
	कष्टः क्षत्रियधर्मोऽयं सौहृदं त्वयि मे स्थितम्।<br>उग्रकर्मणि सृष्टोऽसि तस्माद्राज्यं प्रशाधि वै।।	</td><td>	12-142-33a<br>12-142-33b	
</td></tr>
				
				
<tr><td>
	`अरुष्टः कस्यचिद्राजन्नेवमेव समाचर।'<br>अशिष्टनिग्रहो नित्यं शिष्टस्य परिपालनम्।<br>एवं शुक्रोऽब्रवीद्धीमानापत्सु भरतर्षभ।।	</td><td>	12-142-34a<br>12-142-34b<br>12-142-34c	
</td></tr>
<tr><td>
	<b>युधिष्ठिर उवाच।</b>	</td><td>	12-142-35x	
</td></tr>
				
<tr><td>
	अस्ति चेदिह मर्यादा यामन्यो नातिलङ्घयेत्।<br>पृच्छामि त्वां सतां श्रेष्ठ तन्मे ब्रूहि पितामह।।	</td><td>	12-142-35a<br>12-142-35b	
</td></tr>
<tr><td>
	<b>भीष्म उवाच।</b>	</td><td>	12-142-36x	
</td></tr>
				
<tr><td>
	ब्राह्मणानेव सेवेत विद्याबृद्धांस्तपस्विनः।<br>श्रुतचारित्रवृत्ताढ्यान्पवित्रं ह्येतदुत्तमम्।।	</td><td>	12-142-36a<br>12-142-36b	
</td></tr>
				
<tr><td>
	शुश्रूषा तु महाराज सान्त्वं विप्रेषु नित्यदा।<br>क्रुद्धैर्हि विप्रैः कर्माणि कृतानि बहुधा नृप।।	</td><td>	12-142-37a<br>12-142-37b	
</td></tr>
				
<tr><td>
	तेषां प्रीत्या यशो मुख्यमप्रीत्या परमं भयम्।<br>प्रीत्या ह्यमृतवद्विप्राः क्रुद्धाश्चैव यथोरगाः।।	</td><td>	12-142-38a<br>12-142-38b	
</td></tr>
<tr><td>
	।। इति श्रीमन्महाभारते शान्तिपर्वणि <br>राजधर्मपर्वणि द्विचत्वारिंशदधिकशततमोऽध्यायः।। 142।।	</td><td>		
</td></tr></tbody>