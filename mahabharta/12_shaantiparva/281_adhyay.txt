				
<tbody><tr><td>
	<b>भीष्म उवाच।</b>	</td><td>	12-281-1x	
</td></tr>
				
<tr><td>
	अत्रैवोदाहरन्तीममितिहासं पुरातनम्।<br>नारदस्य च संवादं देवलस्यासितस्य च।।	</td><td>	12-281-1a<br>12-281-1b	
</td></tr>
				
<tr><td>
	आसीनं देवलं वृद्धं बुद्ध्वा बुद्धिमतां वरम्।<br>नारदः परिपप्रच्छ भूतानां प्रभवाप्ययम्।।	</td><td>	12-281-2a<br>12-281-2b	
</td></tr>
<tr><td>
	<b>नारद उवाच।</b>	</td><td>	12-281-3x	
</td></tr>
				
<tr><td>
	कुतः सृष्टमिदं विश्वं ब्रह्मन्स्थावरजङ्गमम्।<br>प्रलये च कमभ्येति तद्भवान्प्रब्रवीतु मे।।	</td><td>	12-281-3a<br>12-281-3b	
</td></tr>
<tr><td>
	<b>असित उवाच।</b>	</td><td>	12-281-4x	
</td></tr>
				
<tr><td>
	येभ्यः सृजति भूतानि कालो भावप्रचोदितः।<br>महाभूतानि पञ्चेति तान्याहुर्भूतचिन्तकाः।।	</td><td>	12-281-4a<br>12-281-4b	
</td></tr>
				
<tr><td>
	तेभ्यः सृजति भूतानि काल आत्मप्रचोदितः।<br>एतेभ्यो यः परं ब्रूयादसद्ब्रूयादसंशयम्।।	</td><td>	12-281-5a<br>12-281-5b	
</td></tr>
				
<tr><td>
	विद्धि नारद पञ्चैताञ्शाश्वतानचलान्ध्रुवान्।<br>महतस्तेजसो राशीन्कालषष्ठान्स्वभावतः।।	</td><td>	12-281-6a<br>12-281-6b	
</td></tr>
				
<tr><td>
	आपश्चैवान्तरिक्षं च पृथिवी वायुपावकौ।<br>असिद्धिः परमेतेभ्यो भूतेभ्यो मुक्तसंशयम्।।	</td><td>	12-281-7a<br>12-281-7b	
</td></tr>
				
<tr><td>
	नोपपत्त्या न वा युक्त्या त्वसद्ब्रूयादसंशयम्।<br>वेत्थैतानभिनिर्वृत्तान्षडेते यस्य राशयः।।	</td><td>	12-281-8a<br>12-281-8b	
</td></tr>
				
<tr><td>
	पञ्चैव तानि कालश्च भावाभावौ च केवलौ।<br>अष्टौ भूतानि भूतानां शाश्वतानि भवाव्ययौ।।	</td><td>	12-281-9a<br>12-281-9b	
</td></tr>
				
<tr><td>
	अभावभावितेष्वेव तेभ्यश्च प्रभवन्त्यपि।<br>विनष्टोऽप्यनुतान्येव जन्तुर्भवति पञ्चधा।।	</td><td>	12-281-10a<br>12-281-10b	
</td></tr>
				
<tr><td>
	तस्य भूमिमयो देहः श्रोत्रमाकाशसंभवम्।<br>सूर्याच्चक्षुरसुर्वायोरद्भ्यस्तु खलु शोणितम्।।	</td><td>	12-281-11a<br>12-281-11b	
</td></tr>
				
<tr><td>
	चक्षुषी नासिकाकर्णौ त्वक् जिह्वेति च प?ञ्चमी।<br>इन्द्रियाणीन्द्रियार्थानां ज्ञानानि कवयो विदुः।।	</td><td>	12-281-12a<br>12-281-12b	
</td></tr>
				
<tr><td>
	दर्शनं श्रवणं घ्राणं स्पर्शनं रसनं तथा।<br>उपपत्त्या गुणान्विद्धि पञ्च पञ्चसु धातुषु।।	</td><td>	12-281-13a<br>12-281-13b	
</td></tr>
				
<tr><td>
	रूपं गन्धो रसः स्पर्शः शब्दश्चैवाथ तद्गुणाः।<br>इन्द्रियैरुपलभ्यन्ते पञ्चधा पञ्च पञ्चभिः।।	</td><td>	12-281-14a<br>12-281-14b	
</td></tr>
				
<tr><td>
	रूपं गन्धं रसं स्पर्शं शब्दं चैवाथ तद्गुणान्।<br>इन्द्रियाणि न बुध्यन्ते क्षेत्रज्ञस्तैस्तु बुध्यते।।	</td><td>	12-281-15a<br>12-281-15b	
</td></tr>
				
<tr><td>
	चित्तमिन्द्रियसंघातात्परं तस्मात्परं मनः।<br>मनसस्तु परा बुद्धिः क्षेत्रज्ञो बुद्धितः परः।।	</td><td>	12-281-16a<br>12-281-16b	
</td></tr>
				
				
<tr><td>
	पूर्वं चेतयते जन्तुरिन्द्रियैर्विषयान्पृथक्।<br>विचार्य मनसा पश्चादथ बुद्ध्या व्यवस्यति।<br>इन्द्रियैरुपसृष्टार्थान्मत्वा यस्त्वध्यवस्यति।।	</td><td>	12-281-17a<br>12-281-17b<br>12-281-17c	
</td></tr>
				
<tr><td>
	चित्तमिन्द्रियसंघातं मनो बुद्धिस्तथाऽष्टमी।<br>अष्टौ ज्ञानेन्द्रियाण्याहुरेतान्यध्यात्मचिन्तकाः।।	</td><td>	12-281-18a<br>12-281-18b	
</td></tr>
				
<tr><td>
	पाणिं पादं च पायुं च मेहनं पञ्चमं मुखम्।<br>इति संशब्द्यमानानि शृणु कर्मेन्द्रियाण्यपि।।	</td><td>	12-281-19a<br>12-281-19b	
</td></tr>
				
<tr><td>
	जल्पनाभ्यवहारार्थं मुखमिन्द्रियमुच्यते।<br>गमनेन्द्रियं तथा पादौ कर्मणः करणे करौ।।	</td><td>	12-281-20a<br>12-281-20b	
</td></tr>
				
<tr><td>
	पायूपस्थं विसर्गार्थमिन्द्रिये तुल्यकर्मणी।<br>विसर्गे च पुरीषस्य विसर्गे चापि कामिके।।	</td><td>	12-281-21a<br>12-281-21b	
</td></tr>
				
<tr><td>
	मनः षष्ठान्यथैतानि वाचा सम्यग्यथागमम्।<br>ज्ञानचेष्टेन्द्रियगुणाः सर्वेषां शब्दिता मया।।	</td><td>	12-281-22a<br>12-281-22b	
</td></tr>
				
<tr><td>
	इन्द्रियाणां स्वकर्मभ्यः श्रमादुपरमो यदा।<br>भवतीन्द्रियसंन्यासादथ स्वपिति वै नरः।।	</td><td>	12-281-23a<br>12-281-23b	
</td></tr>
				
<tr><td>
	इन्द्रियाणां व्युपरमे मनोऽव्युपरतं यदि।<br>सेवते विषयानेव तं विद्यात्स्वप्नदर्शनम्।।	</td><td>	12-281-24a<br>12-281-24b	
</td></tr>
				
<tr><td>
	सात्विकाश्चैव ये भावास्तथा राजसतामसाः।<br>कर्मयुक्ताः प्रशंसन्ति सात्विकान्नेतरांस्तथा।।	</td><td>	12-281-25a<br>12-281-25b	
</td></tr>
				
<tr><td>
	आनन्दः कर्मणां सिद्धिः प्रतिपत्तिः परा गतिः।<br>सात्विकस्य निमित्तानि भावान्संश्रयसे स्मृतिः।।	</td><td>	12-281-26a<br>12-281-26b	
</td></tr>
				
<tr><td>
	जन्तुष्वेकतमेष्वेवं भावं यो वा समास्थितः।<br>भावयोरीप्सितं नित्यं प्रत्यक्षं गमनं द्वयोः।।	</td><td>	12-281-27a<br>12-281-27b	
</td></tr>
				
<tr><td>
	इन्द्रियाणि च भावाश्च गुणाः सप्तदश स्मृताः।<br>तेषामष्टादशो देही यः शरीरे स शाश्वतः।।	</td><td>	12-281-28a<br>12-281-28b	
</td></tr>
				
<tr><td>
	अथवा सशरीरास्ते गुणाः सर्वे शरीरिणाम्।<br>संश्रितास्तद्वियोगे हि सशरीरा न सन्ति ते।।	</td><td>	12-281-29a<br>12-281-29b	
</td></tr>
				
				
<tr><td>
	अथवा संविभागेन शरीरं पाञ्चभौतिकम्।<br>एकश्च दश चाष्टौ च गुणाः सह शरीरिणाम्।<br>ऊष्मणा सह विशो वा संघातः पाञ्चभौतिकः।।	</td><td>	12-281-30a<br>12-281-30b<br>12-281-30c	
</td></tr>
				
<tr><td>
	महान्संधारयत्येतच्छरीरं वायुना सह।<br>सत्यप्रभावयुक्तस्य निमित्तं देहभेदने।।	</td><td>	12-281-31a<br>12-281-31b	
</td></tr>
				
				
<tr><td>
	तथैवोत्पद्यते किंचित्पञ्चत्वं गच्छते तथा।<br>पुण्यपापविनाशान्ते पुण्यपापसमीरितः।<br>देहं विशति कालेन ततोऽयं कर्मसंभवम्।।	</td><td>	12-281-32a<br>12-281-32b<br>12-281-32c	
</td></tr>
				
<tr><td>
	हित्वाहित्वा ह्ययं प्रैति देहाद्देहं कृताश्रयः।<br>कालसंचोदितः क्षेत्री विशीर्णाद्वा गृहाद्गृहम्।।	</td><td>	12-281-33a<br>12-281-33b	
</td></tr>
				
<tr><td>
	तं तु नैवानुतप्यन्ते प्राज्ञा निश्चितनिश्चयाः।<br>कृपणास्त्वनुतप्यन्ते जनाः संबन्धिमानिनः।।	</td><td>	12-281-34a<br>12-281-34b	
</td></tr>
				
<tr><td>
	न ह्ययं कस्यचित्कश्चिन्नास्य कश्चन विद्यते।<br>भवत्येको ह्ययं नित्यं शरीरे सुखदुःखकृत्।।	</td><td>	12-281-35a<br>12-281-35b	
</td></tr>
				
<tr><td>
	नैव संजायते जन्तुर्न च जातु विपद्यते।<br>याति देहमयं मुक्त्वा कदाचित्परमां गतिम्।।	</td><td>	12-281-36a<br>12-281-36b	
</td></tr>
				
<tr><td>
	पुण्यपापमयं देहं क्षपयन्कर्मसंक्षयात्।<br>क्षीणदेहः पुनर्देही ब्रह्मत्वमुपगच्छति।।	</td><td>	12-281-37a<br>12-281-37b	
</td></tr>
				
<tr><td>
	पुण्यपापक्षयार्थं हि साङ्ख्यज्ञानं विधीयते।<br>तत्क्षये हृदि पश्यन्ति ब्रह्मभावे परां गतिम्।।	</td><td>	12-281-38a<br>12-281-38b	
</td></tr>
<tr><td>
	।। इति श्रीमन्महाभारते शान्तिपर्वणि<br>मोक्षधर्मपर्वणि एकाशीत्यधिकद्विशततमोऽध्यायः।। 281।।	</td><td>		
</td></tr></tbody>