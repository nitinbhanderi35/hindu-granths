				
<tbody><tr><td>
	<b>वैशंपायन उवाच।</b>	</td><td>	12-12-1x	
</td></tr>
				
<tr><td>
	अर्जुनस्य वचः श्रुत्वा नकुलो वाक्यमब्रवीत्।<br>राजानमभिसंप्रेक्ष्य सर्वधर्मभृतां वरम्।।	</td><td>	12-12-1a<br>12-12-1b	
</td></tr>
				
<tr><td>
	अनुरुध्य महाप्राज्ञो भ्रातुश्चित्तमरिंदम।<br>व्यूढोरस्को महाबाहुस्ताम्रास्यो मितभाषिता।।	</td><td>	12-12-2a<br>12-12-2b	
</td></tr>
<tr><td>
	<b>नकुल उवाच।</b>	</td><td>	12-12-3x	
</td></tr>
				
<tr><td>
	विशाखयूपे देवानां सर्वेषामग्नयश्चिताः।<br>तस्माद्विद्वि महाराज देवाः कर्मफले स्थिताः।।	</td><td>	12-12-3a<br>12-12-3b	
</td></tr>
				
<tr><td>
	अनास्तिकानां भूतानां प्राणदाः पितरश्च ये।<br>तेऽपि कर्मैव कुर्वन्ति विधिं पश्यस्व पार्थिव।।	</td><td>	12-12-4a<br>12-12-4b	
</td></tr>
				
<tr><td>
	वेदवादापविद्धास्तु तान्विद्धि भृशनास्तिकान्।<br>न हि वेदोक्तमुत्सृज्य विप्रः सर्वेषु कर्मसु।।	</td><td>	12-12-5a<br>12-12-5b	
</td></tr>
				
<tr><td>
	देवयानेन नाकस्य पृष्ठमाप्नोति भारत।<br>अत्याश्रमानयं सर्वानित्याहुर्वेदमिश्चयाः।।	</td><td>	12-12-6a<br>12-12-6b	
</td></tr>
				
<tr><td>
	ब्राह्मणाः श्रुतिसंपन्नास्तान्निबोध नराधिप।<br>वित्तानि धर्मलब्धानि क्रतुमुख्येष्ववासृजन्।।	</td><td>	12-12-7a<br>12-12-7b	
</td></tr>
<tr><td>
	कृतात्मा स महाराज स वै त्यागी स्मृतो नरः।।	</td><td>	12-12-8a	
</td></tr>
				
<tr><td>
	अनवेक्ष्य सुखादानं तथैवोर्ध्वं प्रतिष्ठितः।<br>आत्मत्यागी महाराज स त्यागी तापसो मतः।।	</td><td>	12-12-9a<br>12-12-9b	
</td></tr>
				
<tr><td>
	अनिकेतः परिपतन्वृक्षमूलाश्रयो मुनिः।<br>अयाचकः सदायोगी स त्यागी पार्थ भिक्षुकः।।	</td><td>	12-12-10a<br>12-12-10b	
</td></tr>
				
<tr><td>
	क्रोधहर्षावनादृत्य पैशुन्यं च विशेषतः।<br>विप्रो वेदानधीते यः स त्यागी गुरुपूजकः।।	</td><td>	12-12-11a<br>12-12-11b	
</td></tr>
				
<tr><td>
	आश्रमांस्तुलया सर्वान्धृतानाहुर्मनीषिणः।<br>एकतश्च त्रयो राजन्गृहस्थाश्रम एकतः।।	</td><td>	12-12-12a<br>12-12-12b	
</td></tr>
				
<tr><td>
	समीक्ष्य तुलया पार्थ कामं स्वर्गं च भारत।<br>अयं पन्था महर्षीणाप्रियं लोकविदां गतिः।।	</td><td>	12-12-13a<br>12-12-13b	
</td></tr>
				
<tr><td>
	इति यः कुरुते भावं स त्यागी भरतर्षभ।<br>नरः परित्यज्य गृहान्वनमेति विमूढवत्।।	</td><td>	12-12-14a<br>12-12-14b	
</td></tr>
				
<tr><td>
	यदा कामान्समीक्षेत धर्मवैतंसिको नरः।<br>अथैनं मृत्युपाशेन कण्ठे बध्नाति सृत्युराट्।।	</td><td>	12-12-15a<br>12-12-15b	
</td></tr>
				
<tr><td>
	अभिमानकृतं कर्म नैतत्फलवदुच्यते।<br>त्यागयुक्तं महाराज सर्वमेव महाफलम्।।	</td><td>	12-12-16a<br>12-12-16b	
</td></tr>
				
<tr><td>
	शमो दमस्तथा धैर्यं सत्यं शौचमथार्जवम्।<br>यज्ञो धृतिश्च धर्मश्च नित्यमार्षो विधिः स्मृतः।।	</td><td>	12-12-17a<br>12-12-17b	
</td></tr>
				
<tr><td>
	पितृदेवातिथिकृते समारम्भोऽत्र शस्यते।<br>अत्रैव हि महाराज त्रिवर्गः केवलं फलम्।।	</td><td>	12-12-18a<br>12-12-18b	
</td></tr>
				
<tr><td>
	एतस्मिन्वर्तमानस्य विधौ विप्रनिषेविते।<br>त्यागिनः प्रसृतस्येह नोच्छित्तिर्विद्यते क्वचित्।।	</td><td>	12-12-19a<br>12-12-19b	
</td></tr>
				
<tr><td>
	असृजद्धि प्रजा राजन्प्रजापतिरकल्मषः।<br>मां यक्ष्यन्तीति धर्मात्मा यज्ञैर्विविधदक्षिणैः।।	</td><td>	12-12-20a<br>12-12-20b	
</td></tr>
				
<tr><td>
	वीरुधश्चैव वृक्षांश्च यज्ञार्थं वै तथौषधीः।<br>पशूंश्चैव तथा मेध्यान्यज्ञार्थानि हवींषि च।।	</td><td>	12-12-21a<br>12-12-21b	
</td></tr>
				
<tr><td>
	गृहस्थाश्रमिणस्तच्च यज्ञकर्माविरोधितम्।<br>तस्माद्गार्हस्थ्यमेवेह दुष्करं दुर्लभं तथा।।	</td><td>	12-12-22a<br>12-12-22b	
</td></tr>
				
<tr><td>
	तत्संप्राप्य गृहस्था ये पशुधान्यधनान्विताः।<br>न यजन्ते महाराज शाश्वतं तेषु किल्विषम्।।	</td><td>	12-12-23a<br>12-12-23b	
</td></tr>
				
<tr><td>
	स्वाध्याययज्ञा ऋषयो ज्ञानयज्ञास्तथा परे।<br>अथापरे महायज्ञान्मनस्येव वितन्वते।।	</td><td>	12-12-24a<br>12-12-24b	
</td></tr>
				
<tr><td>
	`इदमन्यन्महाराज विद्वद्भिः कथितं मम।<br>भूमिरग्निश्च वायुश्च न चापो न दिवाकरः।।	</td><td>	12-12-25a<br>12-12-25b	
</td></tr>
				
<tr><td>
	नक्षत्राणि न चन्द्रश्च न दिशः काल एव च।<br>शब्दः स्पर्शश्च रूपं च न गन्धो न रसः क्वचित्।।	</td><td>	12-12-26a<br>12-12-26b	
</td></tr>
				
<tr><td>
	न च सन्ति प्रमाणानि यैः प्रमेयं प्रसाध्यते।<br>प्रत्यक्षमनुमानं न नोपमानमथागमः।।	</td><td>	12-12-27a<br>12-12-27b	
</td></tr>
				
<tr><td>
	नार्थापत्तिर्न चैतिह्यं न दृष्टान्तो न संशयः।<br>न क्वचिन्निर्णयो राजन्न धर्माधर्म एव च।।	</td><td>	12-12-28a<br>12-12-28b	
</td></tr>
				
				
<tr><td>
	तिर्यक्व स्थावरं चैव न देवा न च मानुषाः।<br>वर्णाश्रमविभागाश्च न च कर्ता न कामकृत्।<br>न चार्थश्च विभूतिश्च न चार्थस्य विचेष्टितम्।।	</td><td>	12-12-29a<br>12-12-29b<br>12-12-29c	
</td></tr>
				
<tr><td>
	तमोभूतमिदं सर्वमनालोकं जगन्नृप।<br>न चात्मा विद्यमानोपि मनसा योगमिच्छति।।	</td><td>	12-12-30a<br>12-12-30b	
</td></tr>
				
				
<tr><td>
	अचेतनं मनस्त्वासीदात्मा एव सचेतनः।<br>ईश्वरश्चेतनस्त्वेकस्तेनेदं गहनीकृतम्।<br>मन्त्राश्च चेतना राजन्न च देहेन योजिताः।।	</td><td>	12-12-31a<br>12-12-31b<br>12-12-31c	
</td></tr>
				
<tr><td>
	तेन विश्वसृजो नाम ऋषयो मन्त्रदेवताः।<br>चैतन्यमीश्वरात्प्राप्य ब्रह्माण्डं तैर्विनिर्मितम्।।	</td><td>	12-12-32a<br>12-12-32b	
</td></tr>
				
<tr><td>
	इष्ट्वा विश्वसृजं यज्ञं निर्मितः प्रपितामहः।<br>सृष्टिस्तेन समारब्धा प्रसादादीश्वरस्य च।।	</td><td>	12-12-33a<br>12-12-33b	
</td></tr>
				
<tr><td>
	चैतन्यमीश्वरस्येदं सचेतनमिदं जगत्।<br>योगेन च समाविष्टं जगत्कृत्स्नं च शंभुना।।	</td><td>	12-12-34a<br>12-12-34b	
</td></tr>
				
<tr><td>
	धर्मश्चार्थश्च कामश्च उक्तो मोक्षश्च संक्षये।<br>ब्रह्मणः परमेशस्य ईश्वरेण यदृच्छया।।	</td><td>	12-12-35a<br>12-12-35b	
</td></tr>
				
<tr><td>
	अज्ञो जन्तुरनीशश्च भाजनं सुखदुःखयोः।<br>ईश्वरप्रेरितो गच्छेत्स्वर्गं वा श्वभ्रमेव वा।।	</td><td>	12-12-36a<br>12-12-36b	
</td></tr>
				
				
<tr><td>
	प्रधानं पुरुषः चैव आत्मानं सर्वदेहिनाम्।<br>मनसा विषयैश्चैव चेतनेन प्रचोदिताः।<br>सुखदुःखेन युज्यन्ते कर्मभिश्च प्रचोदिताः।।	</td><td>	12-12-37a<br>12-12-37b<br>12-12-37c	
</td></tr>
				
<tr><td>
	वर्णाश्रमविभागाश्च ईश्वरेण प्रवर्तिताः।<br>सदेवासुरगन्धर्वं येनेदं निर्मितं जगत्।।	</td><td>	12-12-38a<br>12-12-38b	
</td></tr>
				
<tr><td>
	त्वं चान्ये च महाराज ईश्वरस्य वशे स्थिताः।<br>जीवन्ते च म्रियन्ते च न स्वतन्त्राः कथंचन।।	</td><td>	12-12-39a<br>12-12-39b	
</td></tr>
				
<tr><td>
	हित्वाहित्वा च भूतानि हत्वा सर्वमिदं जगत्।<br>यजन्ते कर्मणा देवा न स पापेन लिप्यते।।	</td><td>	12-12-40a<br>12-12-40b	
</td></tr>
				
<tr><td>
	हिंसात्मकानि कर्माणि सर्वेषां गृहमेधिनाम्।<br>देवतानामृषीणां च ते च यान्ति परां गतिम्।।	</td><td>	12-12-41a<br>12-12-41b	
</td></tr>
				
<tr><td>
	पातिताः शत्रवः पूर्व सर्वत्र वसुधाधिपैः।<br>प्रजानां हितकामैश्च आत्मनश्च हितैषिभिः।	</td><td>	12-12-42a<br>12-12-42b	
</td></tr>
				
<tr><td>
	यदि तत्र भवेत्पापं कथं ते स्वर्गमास्थिताः।<br>न प्राप्ता नरकं राजन्वेष्टिताः पापकर्मभिः।।'	</td><td>	12-12-43a<br>12-12-43b	
</td></tr>
				
<tr><td>
	एवं मनःसमाधानं मार्गमातिष्ठतो नृप।<br>द्विजातेर्ब्रह्मभूतस्य स्पृहयन्ति दिवौकसः।।	</td><td>	12-12-44a<br>12-12-44b	
</td></tr>
				
<tr><td>
	स रत्नानि विचित्राणि संहृतानि ततस्ततः।<br>मखेष्वनभिसन्त्यज्य नास्तिक्यमभिजल्पसि।।	</td><td>	12-12-45a<br>12-12-45b	
</td></tr>
				
<tr><td>
	कुटुम्बमास्थिते त्यागं न पश्यामि नराधिप।<br>राजसूयाश्वमेधेषु सर्वमेधेषु वा पुनः।।	</td><td>	12-12-46a<br>12-12-46b	
</td></tr>
				
<tr><td>
	ये चान्ये क्रतवस्तात ब्राह्मणैरभिपूजिताः।<br>तैर्यजस्व महीपाल शक्रो देवपतिर्यथा।	</td><td>	12-12-47a<br>12-12-47b	
</td></tr>
				
<tr><td>
	राज्ञः प्रमाददोषेण दस्युभिः परिमुष्यताम्।<br>अशरण्यः प्रजानां यः स राजा कलिरुच्यते।।	</td><td>	12-12-48a<br>12-12-48b	
</td></tr>
				
<tr><td>
	अश्वान्गाश्चैव दासीश्च करेणूश्च स्वलंकृताः।<br>ग्रामाञ्जनपदांश्चैव क्षेत्राणि च गृहाणि च।।	</td><td>	12-12-49a<br>12-12-49b	
</td></tr>
				
<tr><td>
	अप्रदाय द्विजातिभ्यो मात्सर्याविष्टचेतसः।<br>वयं ते राजकलयो भविष्याम विशांपते।।	</td><td>	12-12-50a<br>12-12-50b	
</td></tr>
				
<tr><td>
	अदातारोऽशरण्याश्च राजकिल्विषभागिनः।<br>दुःखानामेव भोक्तारो न सुखानां कदाचन।।	</td><td>	12-12-51a<br>12-12-51b	
</td></tr>
				
<tr><td>
	अनिष्ट्वा च महायज्ञैरकृत्वा च पितृस्वधाम्।<br>तीर्थेष्वनभिसंप्लुत्य प्रव्रजिष्यसि चेत्प्रभो।।	</td><td>	12-12-52a<br>12-12-52b	
</td></tr>
				
<tr><td>
	छिन्नाभ्रमिव गन्तासि विलयं मारुतेरितम्।<br>लोकयोरुभयोर्भ्रष्टो ह्यन्तराले व्यवस्थितः।।	</td><td>	12-12-53a<br>12-12-53b	
</td></tr>
				
<tr><td>
	अन्तर्बहिश्च यत्किंचिन्मनोव्यासङ्गकारकम्।<br>परित्यज्य भवेत्त्यागी न हित्वा प्रतितिष्ठति।।	</td><td>	12-12-54a<br>12-12-54b	
</td></tr>
				
<tr><td>
	एतस्मिन्वर्तमानस्य विधौ विप्रनिषेविते।<br>ब्राह्मणस्य महाराज नोच्छित्तिर्विद्यते क्वचित्।।	</td><td>	12-12-55a<br>12-12-55b	
</td></tr>
				
<tr><td>
	निहत्य शत्रूंस्तरसा समृद्धाञ्शक्रो यथा दैत्यबलानि सङ्ख्ये।<br>कः पार्थ शोचेन्निरतः स्वधर्मे पूर्वैः स्मृते पार्थिवशिष्टजुष्टे।।	</td><td>	12-12-56a<br>12-12-56b	
</td></tr>
				
<tr><td>
	क्षात्रेण धर्मेण पराक्रमेण जित्वा महीं मन्त्रविद्भ्यः प्रदाय।<br>नाकस्य पृष्ठेऽसि नरेन्द्र गन्ता न शोचितव्यं भवताऽद्य पार्थ।।	</td><td>	12-12-57a<br>12-12-57b	
</td></tr>
<tr><td>
	।। इति श्रीमन्महाभारते शान्तिपर्वणि <br>राजधर्मपर्वणि द्वादशोऽध्यायः।। 12।।	</td><td>		
</td></tr></tbody>