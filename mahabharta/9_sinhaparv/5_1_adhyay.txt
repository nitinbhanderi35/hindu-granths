<span style="font-size: 14pt; line-height: 200%">सञ्जय उवाच॥ <br>
एवमुक्तस्ततो राजा गौतमेन यशस्विना ।<br>
निःश्वस्य दीर्घमुष्णं च तूष्णीमासीद्विशां पते ॥१॥ <br>
ततो मुहूर्तं स ध्यात्वा धार्तराष्ट्रो महामनाः ।<br>
कृपं शारद्वतं वाक्यमित्युवाच परन्तपः ॥२॥ <br>
यत्किञ्चित्सुहृदा वाच्यं तत्सर्वं श्रावितो ह्यहम् ।<br>
कृतं च भवता सर्वं प्राणान्सन्त्यज्य युध्यता ॥३॥ <br>
गाहमानमनीकानि युध्यमानं महारथैः ।<br>
पाण्डवैरतितेजोभिर्लोकस्त्वामनुदृष्टवान् ॥४॥ <br>
सुहृदा यदिदं वाच्यं भवता श्रावितो ह्यहम् ।<br>
न मां प्रीणाति तत्सर्वं मुमूर्षोरिव भेषजम् ॥५॥ <br>
हेतुकारणसंयुक्तं हितं वचनमुत्तमम् ।<br>
उच्यमानं महाबाहो न मे विप्राग्र्य रोचते ॥६॥ <br>
राज्याद्विनिकृतोऽस्माभिः कथं सोऽस्मासु विश्वसेत् ।<br>
अक्षद्यूते च नृपतिर्जितोऽस्माभिर्महाधनः ॥७॥ <br>
स कथं मम वाक्यानि श्रद्दध्याद्भूय एव तु ॥७॥ <br>
तथा दौत्येन सम्प्राप्तः कृष्णः पार्थहिते रतः ।<br>
प्रलब्धश्च हृषीकेशस्तच्च कर्म विरोधितम् ॥८॥ <br>
स च मे वचनं ब्रह्मन्कथमेवाभिमंस्यते ॥८॥ <br>
विललाप हि यत्कृष्णा सभामध्ये समेयुषी ।<br>
न तन्मर्षयते कृष्णो न राज्यहरणं तथा ॥९॥ <br>
एकप्राणावुभौ कृष्णावन्योन्यं प्रति संहतौ ।<br>
पुरा यच्छ्रुतमेवासीदद्य पश्यामि तत्प्रभो ॥१०॥ <br>
स्वस्रीयं च हतं श्रुत्वा दुःखं स्वपिति केशवः ।<br>
कृतागसो वयं तस्य स मदर्थं कथं क्षमेत् ॥११॥ <br>
अभिमन्योर्विनाशेन न शर्म लभतेऽर्जुनः ।<br>
स कथं मद्धिते यत्नं प्रकरिष्यति याचितः ॥१२॥ <br>
मध्यमः पाण्डवस्तीक्ष्णो भीमसेनो महाबलः ।<br>
प्रतिज्ञातं च तेनोग्रं स भज्येत न संनमेत् ॥१३॥ <br>
उभौ तौ बद्धनिस्त्रिंशावुभौ चाबद्धकङ्कटौ ।<br>
कृतवैरावुभौ वीरौ यमावपि यमोपमौ ॥१४॥ <br>
धृष्टद्युम्नः शिखण्डी च कृतवैरौ मया सह ।<br>
तौ कथं मद्धिते यत्नं प्रकुर्यातां द्विजोत्तम ॥१५॥ <br>
दुःशासनेन यत्कृष्णा एकवस्त्रा रजस्वला ।<br>
परिक्लिष्टा सभामध्ये सर्वलोकस्य पश्यतः ॥१६॥ <br>
तथा विवसनां दीनां स्मरन्त्यद्यापि पाण्डवाः ।<br>
न निवारयितुं शक्याः सङ्ग्रामात्ते परन्तपाः ॥१७॥ <br>
यदा च द्रौपदी कृष्णा मद्विनाशाय दुःखिता ।<br>
उग्रं तेपे तपः कृष्णा भर्तॄणामर्थसिद्धये ॥१८॥ <br>
स्थण्डिले नित्यदा शेते यावद्वैरस्य यातना ॥१८॥ <br>
निक्षिप्य मानं दर्पं च वासुदेवसहोदरा ।<br>
कृष्णायाः प्रेष्यवद्भूत्वा शुश्रूषां कुरुते सदा ॥१९॥ <br>
इति सर्वं समुन्नद्धं न निर्वाति कथञ्चन ।<br>
अभिमन्योर्विनाशेन स सन्धेयः कथं मया ॥२०॥ <br>
कथं च नाम भुक्त्वेमां पृथिवीं सागराम्बराम् ।<br>
पाण्डवानां प्रसादेन भुञ्जीयां राज्यमल्पकम् ॥२१॥ <br>
उपर्युपरि राज्ञां वै ज्वलितो भास्करो यथा ।<br>
युधिष्ठिरं कथं पश्चादनुयास्यामि दासवत् ॥२२॥ <br>
कथं भुक्त्वा स्वयं भोगान्दत्त्वा दायांश्च पुष्कलान् ।<br>
कृपणं वर्तयिष्यामि कृपणैः सह जीविकाम् ॥२३॥ <br>
नाभ्यसूयामि ते वाक्यमुक्तं स्निग्धं हितं त्वया ।<br>
न तु सन्धिमहं मन्ये प्राप्तकालं कथञ्चन ॥२४॥ <br>
सुनीतमनुपश्यामि सुयुद्धेन परन्तप ।<br>
नायं क्लीबयितुं कालः संयोद्धुं काल एव नः ॥२५॥ <br>
इष्टं मे बहुभिर्यज्ञैर्दत्ता विप्रेषु दक्षिणाः ।<br>
प्राप्ताः क्रमश्रुता वेदाः शत्रूणां मूर्ध्नि च स्थितम् ॥२६॥ <br>
भृत्या मे सुभृतास्तात दीनश्चाभ्युद्धृतो जनः ।<br>
यातानि परराष्ट्राणि स्वराष्ट्रमनुपालितम् ॥२७॥ <br>
भुक्ताश्च विविधा भोगास्त्रिवर्गः सेवितो मया ।<br>
पितॄणां गतमानृण्यं क्षत्रधर्मस्य चोभयोः ॥२८॥ <br>
न ध्रुवं सुखमस्तीह कुतो राज्यं कुतो यशः ।<br>
इह कीर्तिर्विधातव्या सा च युद्धेन नान्यथा ॥२९॥ <br>
गृहे यत्क्षत्रियस्यापि निधनं तद्विगर्हितम् ।<br>
अधर्मः सुमहानेष यच्छय्यामरणं गृहे ॥३०॥ <br>
अरण्ये यो विमुञ्चेत सङ्ग्रामे वा तनुं नरः ।<br>
क्रतूनाहृत्य महतो महिमानं स गच्छति ॥३१॥ <br>
कृपणं विलपन्नार्तो जरयाभिपरिप्लुतः ।<br>
म्रियते रुदतां मध्ये ज्ञातीनां न स पूरुषः ॥३२॥ <br>
त्यक्त्वा तु विविधान्भोगान्प्राप्तानां परमां गतिम् ।<br>
अपीदानीं सुयुद्धेन गच्छेयं सत्सलोकताम् ॥३३॥ <br>
शूराणामार्यवृत्तानां सङ्ग्रामेष्वनिवर्तिनाम् ।<br>
धीमतां सत्यसन्धानां सर्वेषां क्रतुयाजिनाम् ॥३४॥ <br>
शस्त्रावभृथमाप्तानां ध्रुवं वासस्त्रिविष्टपे ।<br>
मुदा नूनं प्रपश्यन्ति शुभ्रा ह्यप्सरसां गणाः ॥३५॥ <br>
पश्यन्ति नूनं पितरः पूजिताञ्शक्रसंसदि ।<br>
अप्सरोभिः परिवृतान्मोदमानांस्त्रिविष्टपे ॥३६॥ <br>
पन्थानममरैर्यातं शूरैश्चैवानिवर्तिभिः ।<br>
अपि तैः सङ्गतं मार्गं वयमप्यारुहेमहि ॥३७॥ <br>
पितामहेन वृद्धेन तथाचार्येण धीमता ।<br>
जयद्रथेन कर्णेन तथा दुःशासनेन च ॥३८॥ <br>
घटमाना मदर्थेऽस्मिन्हताः शूरा जनाधिपाः ।<br>
शेरते लोहिताक्ताङ्गाः पृथिव्यां शरविक्षताः ॥३९॥ <br>
उत्तमास्त्रविदः शूरा यथोक्तक्रतुयाजिनः ।<br>
त्यक्त्वा प्राणान्यथान्यायमिन्द्रसद्मसु धिष्ठिताः ॥४०॥ <br>
तैस्त्वयं रचितः पन्था दुर्गमो हि पुनर्भवेत् ।<br>
सम्पतद्भिर्महावेगैरितो याद्भिश्च सद्गतिम् ॥४१॥ <br>
ये मदर्थे हताः शूरास्तेषां कृतमनुस्मरन् ।<br>
ऋणं तत्प्रतिमुञ्चानो न राज्ये मन आदधे ॥४२॥ <br>
पातयित्वा वयस्यांश्च भ्रातॄनथ पितामहान् ।<br>
जीवितं यदि रक्षेयं लोको मां गर्हयेद्ध्रुवम् ॥४३॥ <br>
कीदृशं च भवेद्राज्यं मम हीनस्य बन्धुभिः ।<br>
सखिभिश्च सुहृद्भिश्च प्रणिपत्य च पाण्डवम् ॥४४॥ <br>
सोऽहमेतादृशं कृत्वा जगतोऽस्य पराभवम् ।<br>
सुयुद्धेन ततः स्वर्गं प्राप्स्यामि न तदन्यथा ॥४५॥ <br>
एवं दुर्योधनेनोक्तं सर्वे सम्पूज्य तद्वचः ।<br>
साधु साध्विति राजानं क्षत्रियाः सम्बभाषिरे ॥४६॥ <br>
पराजयमशोचन्तः कृतचित्ताश्च विक्रमे ।<br>
सर्वे सुनिश्चिता योद्धुमुदग्रमनसोऽभवन् ॥४७॥ <br>
ततो वाहान्समाश्वास्य सर्वे युद्धाभिनन्दिनः ।<br>
ऊने द्वियोजने गत्वा प्रत्यतिष्ठन्त कौरवाः ॥४८॥ <br>
आकाशे विद्रुमे पुण्ये प्रस्थे हिमवतः शुभे ।<br>
अरुणां सरस्वतीं प्राप्य पपुः सस्नुश्च तज्जलम् ॥४९॥ <br>
तव पुत्राः कृतोत्साहाः पर्यवर्तन्त ते ततः ।<br>
पर्यवस्थाप्य चात्मानमन्योन्येन पुनस्तदा ॥५०॥ <br>
सर्वे राजन्न्यवर्तन्त क्षत्रियाः कालचोदिताः ॥५०॥<br>
<br>
</span>
