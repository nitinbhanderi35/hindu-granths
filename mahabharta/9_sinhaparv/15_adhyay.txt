				
<tbody><tr><td>
	<b>सञ्जय उवाच।</b>	</td><td>	9-15-1x	
</td></tr>
				
<tr><td>
	ततः सेना तव विभो मद्रराजपुरस्कृता।<br>पुनरभ्यद्रवत्पार्थान्वेगेन महता रणे।।	</td><td>	9-15-1a<br>9-15-1b	
</td></tr>
				
<tr><td>
	पीडितास्तावकाः सर्वे प्रधावन्तो रणोत्कटाः।<br>क्षणेन चैव पार्थांस्ते बहुत्वात्समलोडयन्।।	</td><td>	9-15-2a<br>9-15-2b	
</td></tr>
				
<tr><td>
	ते वध्यमानाः समरे पाण्डवा नावतस्थिरे।<br>क्षणेनैव महाराज पश्यतोः कृष्णपार्थयोः।।	</td><td>	9-15-3a<br>9-15-3b	
</td></tr>
				
<tr><td>
	ततो धनञ्जयः क्रुद्धः कृपं सह पदानुगैः।<br>अवाकिरच्छरौघेण कृतवर्माणमेव च।।	</td><td>	9-15-4a<br>9-15-4b	
</td></tr>
				
<tr><td>
	शकुनिं सहदेवस्तु सहसैन्यमवाकिरत्।<br>नकुलः पार्श्वतः स्थित्वा मद्रराजमयोधयत्।।	</td><td>	9-15-5a<br>9-15-5b	
</td></tr>
				
<tr><td>
	द्रौपदेया नरेन्द्राश्च भूयिष्ठान्समवारयन्।<br>द्रोणपुत्रं च पाञ्चाल्यः शिखण्डी समवारयत्।।	</td><td>	9-15-6a<br>9-15-6b	
</td></tr>
				
<tr><td>
	भीमसेनस्तु राजानं गदापाणिरवारयत्।<br>शल्यं तु सह सैन्येन कुन्तीपुत्रो युधिष्ठिरः।।	</td><td>	9-15-7a<br>9-15-7b	
</td></tr>
				
<tr><td>
	ततः समभवद्युद्धं संसक्तं तत्रतत्र ह।<br>तावकानां परेषां च सङ्ग्रामेष्वनिवर्तिनाम्।।	</td><td>	9-15-8a<br>9-15-8b	
</td></tr>
				
<tr><td>
	तत्र पश्यामहे कर्म शल्यस्यातिमहद्रणे।<br>यदेकः सर्वसैन्यानि पाण्डवानामयोधयत्।।	</td><td>	9-15-9a<br>9-15-9b	
</td></tr>
				
<tr><td>
	व्यदृश्यत तदा शल्यो युधिष्ठिरसमीपतः।<br>क्रूरश्चन्द्रमसोऽभ्याशे शनैश्चर इव ग्रहः।।	</td><td>	9-15-10a<br>9-15-10b	
</td></tr>
				
<tr><td>
	पीडयित्वा तु राजानं शरैराशीविषोपमैः।<br>अभ्यधावत्पुनर्भीमं शरवर्षैरवाकिरत्।।	</td><td>	9-15-11a<br>9-15-11b	
</td></tr>
				
<tr><td>
	तस्य तल्लाघवं दृष्ट्वा तथैव च कृतास्त्रताम्।<br>अपूजयन्ननीकानि परेषां तावकानि च।।	</td><td>	9-15-12a<br>9-15-12b	
</td></tr>
				
<tr><td>
	पीड्यमानास्तु शल्येन पाण्डवा भृशाविक्षताः।<br>प्राद्रवन्त रणं हित्वा क्रोशमाने युधिष्ठिरे।।	</td><td>	9-15-13a<br>9-15-13b	
</td></tr>
				
<tr><td>
	वध्यमानेष्वनीकेषु मद्रराजेन पाण्डवः।<br>अमर्षवशमापन्नो धर्मराजो युधिष्ठिरः।।	</td><td>	9-15-14a<br>9-15-14b	
</td></tr>
				
<tr><td>
	ततः पौरुषमास्थाय मद्रराजमताडयत्।<br>जयो वाऽस्तु वधो वेति कृतबुद्धिर्महारथः।।	</td><td>	9-15-15a<br>9-15-15b	
</td></tr>
<tr><td>
	समाहूयाब्रवीत्सर्वान्भ्रातॄन्कृष्णं च पाण्डवः।।	</td><td>	9-15-16a	
</td></tr>
				
				
<tr><td>
	भीष्मो द्रोणश्च कर्णश्च ये चान्ये पृथिवीक्षितः।<br>कौरवार्थे पराक्रान्ताः सङ्ग्रामे निधनं गताः।<br>यथाभागं यथोत्साहं भवन्तः कृतपौरुषाः।।	</td><td>	9-15-17a<br>9-15-17b<br>9-15-17c	
</td></tr>
				
<tr><td>
	भागोऽवशिष्ट एकोऽयं मम शल्यो महारथः।<br>सोऽहमद्य युधा जेतुमाशंसे मद्रकाधिपम्।।	</td><td>	9-15-18a<br>9-15-18b	
</td></tr>
				
<tr><td>
	तत्र यन्मानसं मह्यं तत्सर्वं निगदामि वः।<br>चक्ररक्षाविमौ वीरौ मम माद्रवतीसुतौ।।	</td><td>	9-15-19a<br>9-15-19b	
</td></tr>
				
<tr><td>
	अजेयौ वासवेनापि समरे शूरसम्मतौ।<br>साध्विमौ मातुलं युद्धे क्षत्रधर्मपुरस्कृतौ।।	</td><td>	9-15-20a<br>9-15-20b	
</td></tr>
				
				
<tr><td>
	मदर्थे प्रतियुध्येतां मानार्हौ सत्यसङ्गरौ।<br>मां वा शल्यो रणे हन्ता तं वाऽहं भद्रमस्तु वः।<br>इति सत्यामिमां वाणीं लोकवीरा निबोधत।।	</td><td>	9-15-21a<br>9-15-21b<br>9-15-21c	
</td></tr>
				
<tr><td>
	योत्स्येऽहं मातुलेनाद्य क्षात्रधर्मेण पार्थिवाः।<br>स्वमंशमभिसन्धाय विजयायेतराय वा।।	</td><td>	9-15-22a<br>9-15-22b	
</td></tr>
				
<tr><td>
	तस्य मेऽप्यधिकं शस्त्रं सर्वोपकरणानि च।<br>संयुज्यन्तां रथे क्षिप्रं शास्त्रवद्रथयोजकैः।।	</td><td>	9-15-23a<br>9-15-23b	
</td></tr>
				
<tr><td>
	शैनेयो दक्षिणं चक्रं धृष्टद्युम्नस्तथोत्तरम्।<br>पृष्ठगोपो भवत्वद्य मम पार्थो धनञ्जयः।।	</td><td>	9-15-24a<br>9-15-24b	
</td></tr>
				
<tr><td>
	पुरःसरो ममाद्यास्तु भीमः शस्त्रभृतां वरः।<br>एवमभ्यधिकः शल्याद्भविष्यामि महामृधे।।	</td><td>	9-15-25a<br>9-15-25b	
</td></tr>
<tr><td>
	एवमुक्तास्तथा चक्रुस्तदा राज्ञः प्रियैषिणः।।	</td><td>	9-15-26a	
</td></tr>
				
<tr><td>
	ततः प्रहर्षः सैव्यानां पुनरासीत्तदाः मृधे।<br>पाञ्चालानां सोमकानां मात्स्यानां च विशेषतः।।	</td><td>	9-15-27a<br>9-15-27b	
</td></tr>
				
				
<tr><td>
	प्रतिज्ञातं च सङ्ग्रामे धर्मराजस्य पूजयन्।<br>ततः शङ्खांश्च भेरीश्च शतशश्चैव पुष्करान्।<br>अवादयन्त पाञ्चालाः सिंहनादांश्च नेदिरे।।	</td><td>	9-15-28a<br>9-15-28b<br>9-15-28c	
</td></tr>
				
<tr><td>
	तेऽभ्यधावन्त संरब्धा मद्रराजं तरस्विनम्।<br>महता हर्षजेनाथ नादेन कुरुपुङ्गवाः।।	</td><td>	9-15-29a<br>9-15-29b	
</td></tr>
				
<tr><td>
	हादेन गजघण्टानां शङ्खानां निनदेन च।<br>तूर्यशब्देन महता नादयन्तश्च मेदिनीम्।।	</td><td>	9-15-30a<br>9-15-30b	
</td></tr>
				
<tr><td>
	तान्प्रत्यगृह्णात्पुत्रस्ते मद्रराजश्च वीर्यवान्।<br>महामेघानिव बहूञ्शैलावस्तोदयावुभौ।।	</td><td>	9-15-31a<br>9-15-31b	
</td></tr>
				
<tr><td>
	शल्यस्तु समरश्लाघी धर्मराजमरिन्दमम्।<br>ववर्ष शरवर्षेण शम्बरं मघवा इव।।	</td><td>	9-15-32a<br>9-15-32b	
</td></tr>
				
				
<tr><td>
	तथैव कुरुराजोऽपि प्रगृह्य रुचिरं धनुः।<br>द्रोणोपदेशान्विविधान्दर्शयानो महामनाः।<br>ववर्ष शरवर्षाणि चित्रं लघु च सुष्ठु च।।	</td><td>	9-15-33a<br>9-15-33b<br>9-15-33c	
</td></tr>
<tr><td>
	न चास्य विवरं कश्चिद्ददर्श चरतो रणे।।	</td><td>	9-15-34a	
</td></tr>
				
<tr><td>
	तावुभौ विविधैर्बाणैस्ततक्षाते परस्परम्।<br>शार्दूलावामिषप्रेप्सू पराक्रान्ताविवाहवे।।	</td><td>	9-15-35a<br>9-15-35b	
</td></tr>
<tr><td>
	भीमस्तु तव पुत्रेण युद्धशौण्डेन सङ्गतः।।	</td><td>	9-15-36a	
</td></tr>
				
<tr><td>
	पाञ्चाल्यः सात्यकिश्चैव माद्रीपुत्रौ च पाण्डवौ।<br>शकुनिप्रमुखान्वीरान्प्रत्यगृह्णन्समन्ततः।।	</td><td>	9-15-37a<br>9-15-37b	
</td></tr>
				
<tr><td>
	तदासीत्तुमुलं युद्धं पुनरेव जयैषिणाम्।<br>तावकानां परेषां च राजन्दुर्मन्त्रिते तव।।	</td><td>	9-15-38a<br>9-15-38b	
</td></tr>
				
<tr><td>
	दुर्योधनस्तु भीमस्य शरेणानतपर्वणा।<br>चिच्छेदादिश्य सङ्ग्रामे ध्वजं हेमपरिष्कृतम्।।	</td><td>	9-15-39a<br>9-15-39b	
</td></tr>
				
<tr><td>
	स किङ्किणीकजालेन महता चारुदर्शनः।<br>पपात रुचिरः सिंहो भीमसेनस्य पश्यतः।।	</td><td>	9-15-40a<br>9-15-40b	
</td></tr>
				
<tr><td>
	पुनश्चास्य धनुश्चित्रं गजराजकरोपमम्।<br>क्षुरेण शितधारेण प्रचकर्त नराधिपः।।	</td><td>	9-15-41a<br>9-15-41b	
</td></tr>
				
<tr><td>
	स च्छिन्नधन्वा तेजस्वी रथशक्त्या सुतं तव।<br>बिभेदोरसि विक्रम्य स रथोपस्थ आविशत्।।	</td><td>	9-15-42a<br>9-15-42b	
</td></tr>
				
<tr><td>
	तस्मिन्मोहमनुप्राप्ते पुनरेव वृकोदरः।<br>यन्तुरेव शिरः कायात्क्षुरप्रेणाहरत्तदा।।	</td><td>	9-15-43a<br>9-15-43b	
</td></tr>
				
<tr><td>
	हतसूता हयास्तस्य रथमादाय भारत।<br>व्यद्रवन्त दिशो राजन्हाहाकारस्तदाऽभवत्।।	</td><td>	9-15-44a<br>9-15-44b	
</td></tr>
				
<tr><td>
	तमभ्यधावंस्त्राणार्थं द्रोणपुत्रो महारथः।<br>कृपश्च कृतवर्मां च पुत्रं ते हि परीप्सवः।।	</td><td>	9-15-45a<br>9-15-45b	
</td></tr>
				
<tr><td>
	तस्मिन्विलुलिते सैन्ये त्रस्तांस्तस्य पदानुगान्।<br>गाण्डीवधन्वा विस्फार्य धनुस्तानहनच्छरैः।।	</td><td>	9-15-46a<br>9-15-46b	
</td></tr>
				
<tr><td>
	युधिष्ठिरस्तु मद्रेशमभ्यधावदमर्षितः।<br>स्वयं सन्नोदयन्नश्वान्दन्तवर्णान्मनोजवान्।।	</td><td>	9-15-47a<br>9-15-47b	
</td></tr>
				
<tr><td>
	तत्राश्चर्यपमश्याम कुन्तीपुत्रे युधिष्ठिरे।<br>पुरा भूत्वा मृदुर्दान्तो यत्तदा दारुणोऽभवत्।।	</td><td>	9-15-48a<br>9-15-48b	
</td></tr>
				
<tr><td>
	विवृताक्षश्च कौन्तेयो वेपमानश्च मन्युना।<br>चिच्छेद योधान्निशितैः शरैः शतसहस्रशः।।	</td><td>	9-15-49a<br>9-15-49b	
</td></tr>
				
<tr><td>
	यांयां प्रत्युद्ययौ सेनां तांतां ज्येष्ठः स पाण्डवः।<br>शरैरपातयद्राजन्गिरीन्वज्रैरिवोत्तमैः।।	</td><td>	9-15-50a<br>9-15-50b	
</td></tr>
				
<tr><td>
	साश्वसूतध्वजरथान्रथिनः पातयन्बहून्।<br>अक्रीडदेको बलवान्पवनस्तोयदानिव।।	</td><td>	9-15-51a<br>9-15-51b	
</td></tr>
				
<tr><td>
	साश्वारोहांश्च तुरगान्पत्तींश्चैव सहस्रधा।<br>व्यपोथयत सङ्ग्रामे क्रुद्धो रुद्रः पशूनिव।।	</td><td>	9-15-52a<br>9-15-52b	
</td></tr>
				
<tr><td>
	शून्यमायोधनं कृत्वा शरवर्षैः समन्ततः।<br>अभ्यद्रवत मद्रेशं तिष्ठतिष्ठेति चाब्रवीत्।।	</td><td>	9-15-53a<br>9-15-53b	
</td></tr>
				
<tr><td>
	तस्य तच्चरितं दृष्ट्वा संग्रामे भीमकर्मणः।<br>वित्रेसुस्तावकाः सर्वे शल्यस्त्वेनं समभ्ययात्।।	</td><td>	9-15-54a<br>9-15-54b	
</td></tr>
				
<tr><td>
	ततस्तौ भृशसङ्क्रुद्धौ प्रध्माय सलिलोद्भवौ।<br>समाहूय तदाऽन्योन्यं भर्त्सयन्तौ समीयतुः।।	</td><td>	9-15-55a<br>9-15-55b	
</td></tr>
				
<tr><td>
	शल्यस्तु शरवर्षेण पीडयामास पाण्डवम्।<br>मद्रराजं तु कौन्तेयः शरवर्षैरवाकिरत्।।	</td><td>	9-15-56a<br>9-15-56b	
</td></tr>
				
				
<tr><td>
	अदृश्येतां तदा राजन्कङ्कपत्रिभिराचितौ।<br>उद्भिन्नरुधिरौ शूरौ मद्रराजयुधिष्ठिरौ।<br>पुष्पिताविव रेजाते वने शाल्मलिकिंशुकौ।।	</td><td>	9-15-57a<br>9-15-57b<br>9-15-57c	
</td></tr>
				
<tr><td>
	दीव्यमानौ महात्मानौ प्राणद्यूतेन दुर्मदौ।<br>दृष्ट्वा सर्वाणि सैन्यानि नाध्यवस्यंस्तयोर्जयम्।।	</td><td>	9-15-58a<br>9-15-58b	
</td></tr>
				
<tr><td>
	हत्वा मद्राधिपं पार्थो भोक्ष्यतेऽद्य वसुन्धराम्।<br>शल्यो वा पाण्डवं हत्वा दद्याद्दुर्योधनाय गाम्।।	</td><td>	9-15-59a<br>9-15-59b	
</td></tr>
				
<tr><td>
	इतीव निश्चयो नाभूद्योधानां तत्र भारत।<br>प्रदक्षिणमभूत्सर्वं धर्मराजस्य युध्यतः।।	</td><td>	9-15-60a<br>9-15-60b	
</td></tr>
				
<tr><td>
	ततः शरशतं शल्यो मुमोचाशु युधिष्ठिरे।<br>धनुश्चास्य शिताग्रेण बाणेन निरुकृन्तत।।	</td><td>	9-15-61a<br>9-15-61b	
</td></tr>
				
<tr><td>
	सोऽन्यत्कार्मुकमादाय शल्यं शरशतैस्त्रिभिः।<br>अविध्यत्कार्मुकं चास्य क्षुरेण निरकृन्तत।।	</td><td>	9-15-62a<br>9-15-62b	
</td></tr>
				
<tr><td>
	अथास्य निजघानाश्वांश्चतुरो नतपर्वभिः।<br>द्वाभ्यामतिशिताग्राभ्यामुभौ तत्पार्ष्णिसारथी।।	</td><td>	9-15-63a<br>9-15-63b	
</td></tr>
				
<tr><td>
	ततोऽस्य दीप्यमानेन पीतेन निशितेन च।<br>प्रमुखे वर्तमानस्य भल्लेनापाहरद्वृजम्।।	</td><td>	9-15-64a<br>9-15-64b	
</td></tr>
<tr><td>
	ततः प्रभग्नं तत्सैन्यं दौर्योधनमरिन्दम।।	</td><td>	9-15-65a	
</td></tr>
				
<tr><td>
	ततो मद्राधिपं द्रौणिरभ्यधावत्तथा कृतम्।<br>आरोप्य चैनं स्वरथं त्वरमाणः प्रदुद्रुवे।।	</td><td>	9-15-66a<br>9-15-66b	
</td></tr>
				
<tr><td>
	मुहूर्तमिव तौ गत्वा नर्दमाने युधिष्ठिरे।<br>गत्वा ततो मद्रपतिरन्यं स्यन्दनमास्थितः।।	</td><td>	9-15-67a<br>9-15-67b	
</td></tr>
				
<tr><td>
	विधिवत्कल्पितं शुभ्रं महाम्बुदनिनादिनम्।<br>सज्जयन्त्रोपकरणं द्विषतां रोमहर्षणम्।।	</td><td>	9-15-68a<br>9-15-68b	
</td></tr>
				
<tr><td>
	तथान्यद्धनुरादाय बलवान्वेगवत्तरम्।।<br>युधिष्ठिरं मद्रपतिर्भित्त्वा सिंह इवानदत्।।	</td><td>	9-15-69a<br>9-15-69b	
</td></tr>
				
<tr><td>
	ततः स शरवर्षेण पर्जन्य इव वृष्टिमान्।<br>अभ्यवर्षदमेयात्मा क्षत्रियान्क्षत्रियर्षभः।।	</td><td>	9-15-70a<br>9-15-70b	
</td></tr>
				
<tr><td>
	सात्यकिं दशभिर्विद्ध्वा भीमसेनं त्रिभिः शरैः।<br>सहदेवं त्रिभिर्विद्धा युधिष्ठिरमपीडयत्।।	</td><td>	9-15-71a<br>9-15-71b	
</td></tr>
				
<tr><td>
	तांस्तानन्यान्महेष्वासान्साश्वान्सरथकूबरान्।<br>अर्दयामास विशिखैरुल्काभिरिव कुञ्जरान्।।	</td><td>	9-15-72a<br>9-15-72b	
</td></tr>
				
<tr><td>
	कुञ्जरान्कुञ्जरारोहानश्वप्रयायिनः।<br>रथांश्च रथिभिः सार्धं जघान रथिनां वरः।।	</td><td>	9-15-73a<br>9-15-73b	
</td></tr>
				
<tr><td>
	बाहूंश्चिच्छेद तरसा सायुधान्केतनानि च।<br>चकार च महीं योधैः स्तीर्णां वेदीं कुशैरिव।।	</td><td>	9-15-74a<br>9-15-74b	
</td></tr>
				
<tr><td>
	तथा तमरिसैन्यानि घ्नन्तं मृत्युमिवान्तकम्।<br>परिवव्रुर्भृशं क्रुद्धाः पाण्डुपाञ्चालसोमकाः।।	</td><td>	9-15-75a<br>9-15-75b	
</td></tr>
<tr><td>
	।। इति श्रीमन्महाभारते <br>शल्यपर्वणि शल्यवधपर्वणि <br>अष्टादशदिवसयुद्धे पञ्चदशोऽध्यायः।। 15 ।।	</td><td>		
</td></tr>
</tbody>