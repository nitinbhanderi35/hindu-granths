				
<tbody><tr><td>
	<b>सञ्जय उवाच।</b>	</td><td>	9-7-1x	
</td></tr>
				
<tr><td>
	व्यतीतायां रजन्यां तु राजा दुर्योधनस्तदा।<br>अब्रवीत्तावकान्सर्वान्सन्नह्यन्तां महारथाः।।	</td><td>	9-7-1a<br>9-7-1b	
</td></tr>
				
<tr><td>
	राज्ञश्च मतमाज्ञाय समनह्यत सा चमूः।<br>अयोजयन्रथांस्तूर्णं पर्यधावंस्तथा परे।।	</td><td>	9-7-2a<br>9-7-2b	
</td></tr>
				
<tr><td>
	अकल्प्यन्त च मातङ्गाः समनह्यन्त पत्तयः।<br>हयानास्तरणोपेतांश्चक्रुरन्ये सहस्रशः।।	</td><td>	9-7-3a<br>9-7-3b	
</td></tr>
				
<tr><td>
	वादित्राणां च निनदः प्रादुरासीद्विशाम्पते।<br>योधानां सैन्यमुख्यानामन्योन्यं प्रतिगर्जताम्।।	</td><td>	9-7-4a<br>9-7-4b	
</td></tr>
				
<tr><td>
	ततो बलानि सर्वाणि हतशिष्टानि भारत।<br>सन्नद्धानि व्यदृश्यन्त मृत्युं कृत्वा निवर्तनम्।।	</td><td>	9-7-5a<br>9-7-5b	
</td></tr>
				
<tr><td>
	शल्यं सेनापतिं कृत्वा मद्रराजं महारथाः।<br>प्रविभज्य बलं सर्वमनीकेषु व्यवस्थिताः।।	</td><td>	9-7-6a<br>9-7-6b	
</td></tr>
				
				
<tr><td>
	ततः सर्वे समागम्य पुत्रेण तव सैनिकाः।<br>कृपश्च कृतवर्मा च द्रौणिः शल्योऽथ सौबलः।<br>अन्ये च पार्थिवाः शेषाः समयं चक्रुरादृताः।।	</td><td>	9-7-7a<br>9-7-7b<br>9-7-7c	
</td></tr>
				
<tr><td>
	`अद्याचार्यसुतो द्रौणिर्नैको युध्येत शत्रुभिः'।<br>न न एकेन योद्धव्यं कथञ्चिदपि पाण्डवैः।।	</td><td>	9-7-8a<br>9-7-8c	
</td></tr>
				
				
<tr><td>
	यो ह्येकः पाण्डवैर्युध्येद्यो वा युध्यन्तमुत्सृजेत्।<br>स पञ्चभिर्भवेद्युक्तः पातकैश्चोपपातकैः।<br>अन्योन्यं परिरक्षद्भिर्योद्धव्यं सहितैश्च नः।।	</td><td>	9-7-9a<br>9-7-9b<br>9-7-9c	
</td></tr>
				
<tr><td>
	एवं ते समयं कृत्वा सर्वे तत्र महारथाः।<br>मद्रराजं पुरस्कृत्य तूर्णमभ्यद्रवन्परान्।।	</td><td>	9-7-10a<br>9-7-10b	
</td></tr>
				
<tr><td>
	तथैव पाण्डवा राजन्व्यूह्य सैन्यं महारणे।<br>अभ्ययुः कौरवान्युद्धे योत्स्यमानाः समन्ततः।।	</td><td>	9-7-11a<br>9-7-11b	
</td></tr>
				
<tr><td>
	ततो बलं समभवत्क्षुब्धार्णवसमस्वनम्।<br>समुद्भूतार्णवाकारमुदीर्णरथकुञ्जरम्।।	</td><td>	9-7-12a<br>9-7-12b	
</td></tr>
<tr><td>
	<b>धृतराष्ट्र उवाच।</b>	</td><td>	9-7-13x	
</td></tr>
				
<tr><td>
	द्रोणस्य चैव भीष्मस्य राधेयस्य च मे श्रुतम्।<br>पातनं शंस मे भूयः शल्यस्याथ सुतस्य मे।।	</td><td>	9-7-13a<br>9-7-13b	
</td></tr>
				
<tr><td>
	कथं रणे हतः शल्यो धर्मराजेन सञ्जय।<br>भीमेन च महाबाहुः पुत्रो दुर्योधनो मम।।	</td><td>	9-7-14a<br>9-7-14b	
</td></tr>
<tr><td>
	<b>सञ्जय उवाच।</b>	</td><td>	9-7-15x	
</td></tr>
				
<tr><td>
	क्षयं मनुष्यदेहानां तथा नागाश्वसङ्क्षयम्।<br>शृणु राजन्स्थिरो भूत्वा सङ्ग्रामं शंसतो मम।।	</td><td>	9-7-15a<br>9-7-15b	
</td></tr>
<tr><td>
	आशा बलवती राजन्पुत्राणां तेऽभवत्तदा।।	</td><td>	9-7-16a	
</td></tr>
				
<tr><td>
	हते द्रोणे च भीष्मे च सूतपुत्रे च पातिते।<br>शल्यः पार्थान्रणे सर्वान्निहनिष्यति मारिष।।	</td><td>	9-7-17a<br>9-7-17b	
</td></tr>
				
				
<tr><td>
	तामाशां हृदये कृत्वा समाश्वस्य च भारत।<br>मद्रराजं च समरे समाश्रित्य महारथम्।<br>नाथवन्तं तदाऽऽत्मानममन्यत सुतस्तव।।	</td><td>	9-7-18a<br>9-7-18b<br>9-7-18c	
</td></tr>
				
<tr><td>
	यदा कर्णे हते पार्थाः सिंहनादं प्रचक्रिरे।<br>तदा राजन्धार्तराष्ट्रान्प्रविवेश महद्भयम्।।	</td><td>	9-7-19a<br>9-7-19b	
</td></tr>
				
<tr><td>
	तान्समाश्वास्य तु तदा मद्रराजः प्रतापवान्।<br>व्यूह्य व्यूहं महाराज सर्वतोभद्रमृद्धिमत्।।	</td><td>	9-7-20a<br>9-7-20b	
</td></tr>
				
				
<tr><td>
	प्रत्युद्ययौ रणे पार्थान्मद्रराजः प्रतापवान्।<br>विधून्वन्कार्मुकं चित्रं भारघ्नं वेगवत्तरम्।<br>रथप्रवरमास्थाय सैन्धवाश्वं महारथः।।	</td><td>	9-7-21a<br>9-7-21b<br>9-7-21c	
</td></tr>
				
				
<tr><td>
	तस्य सूतो महाराज रथस्थोऽशोभयद्रथम्।<br>स तेन संवृतो वीरो रथेनामित्रकर्शनः।<br>तस्थौ शूरो महाराज पुत्राणां ते भयप्रणुत्।।	</td><td>	9-7-22a<br>9-7-22b<br>9-7-22c	
</td></tr>
				
<tr><td>
	प्रयाणे मद्रराजोऽभून्मुखं व्यूहस्य दंशितः।<br>मद्रकैः सहितो वीरैः कर्णपुत्रैश्च दुर्जयैः।।	</td><td>	9-7-23a<br>9-7-23b	
</td></tr>
				
<tr><td>
	सव्येऽभूत्कृतवर्मा च त्रिगर्तैः परिवारितः।<br>गौतमो दक्षिणे पार्श्वे शकैश्च यवनैः सह।।	</td><td>	9-7-24a<br>9-7-24b	
</td></tr>
				
<tr><td>
	अश्वत्थामा पृष्ठतोऽभूत्काम्भोजैः परिवारितः।<br>दुर्योधनोऽभवन्मध्ये रक्षितः कुरुपुङ्गवैः।।	</td><td>	9-7-25a<br>9-7-25b	
</td></tr>
				
<tr><td>
	हयानीकेन महता सौबलश्चापि संवृतः।<br>प्रययौ सर्वसैन्येन कैतव्यश्च महारथः।।	</td><td>	9-7-26a<br>9-7-26b	
</td></tr>
				
<tr><td>
	पाण्डवाश्च महेष्वासा व्यूह्य सैन्यमरिन्दमाः।<br>त्रिधाभूता महाराज तव सैन्यमुपाद्रवन्।।	</td><td>	9-7-27a<br>9-7-27b	
</td></tr>
				
<tr><td>
	धृष्टद्युम्नः शिखण्डी च सात्यकिस्च महारथः।<br>शल्यस्य वाहिनीं हन्तुमभिदुद्रुवुराहवे।।	</td><td>	9-7-28a<br>9-7-28b	
</td></tr>
				
<tr><td>
	ततो युधिष्ठिरो राजा स्वेनानीकेन संवृतः।<br>शल्यमेवाभिदुद्राव जिघांसुर्भरतर्षभः।।	</td><td>	9-7-29a<br>9-7-29b	
</td></tr>
				
<tr><td>
	हार्दिक्यं च महेष्वासमर्जुनः शत्रुपूगहा।<br>संशप्तकगणांश्चैव वेगितोऽभिविदुद्रुवे।।	</td><td>	9-7-30a<br>9-7-30b	
</td></tr>
				
<tr><td>
	गौतमं भीमसेनो वै सोमकाश्च महारथाः।<br>अभ्यद्रवन्त राजेनद्‌र जिघांसन्तः परान्युधि।।	</td><td>	9-7-31a<br>9-7-31b	
</td></tr>
				
<tr><td>
	माद्रीपुत्रौ तु शकुनिमुलूकं च महारथम्।<br>ससैन्यौ सहसैन्यौ तावुपतस्थतुराहवे।।	</td><td>	9-7-32a<br>9-7-32b	
</td></tr>
				
<tr><td>
	तथैवायुतशो योधास्तावकाः पाण्डवान्रणे।<br>अभ्यवर्तन्त सङ्क्रुद्धा विविधायुधपाणयः।।	</td><td>	9-7-33a<br>9-7-33b	
</td></tr>
<tr><td>
	<b>धृतराष्ट्र उवाच।</b>	</td><td>	9-7-34x	
</td></tr>
				
<tr><td>
	हते भीष्मे हमेष्वासे द्रोणे कर्णे जयद्रथे।<br>कुरुष्वल्पावशिष्टेषु पाण्डवेषु च संयुगे।।	</td><td>	9-7-34a<br>9-7-34b	
</td></tr>
				
<tr><td>
	संरब्धेषु च पार्थेषु पराक्रान्तेषु सञ्जय।<br>मामकानां परेषां च किं शिष्टमभवद्बलम्।।	</td><td>	9-7-35a<br>9-7-35b	
</td></tr>
<tr><td>
	<b>सञ्जय उवाच।</b>	</td><td>	9-7-36x	
</td></tr>
				
<tr><td>
	यथा वयं परे राजन्युद्धाय समुपस्थिताः।<br>यावच्चासीद्बलं शिष्टं सङ्ग्रामे तन्निबोध मे।।	</td><td>	9-7-36a<br>9-7-36b	
</td></tr>
				
<tr><td>
	एकादश सहस्राणि रथानां भरतर्षभ।<br>दश दन्तिसहस्राणि सप्त चैव शतानि च।।	</td><td>	9-7-37a<br>9-7-37b	
</td></tr>
				
<tr><td>
	पूर्णे शतसहस्रे द्वे हयानां तत्र भारत।<br>पत्तिकोट्यस्तथा तिस्रो बलमेतत्तवाभवत्।।	</td><td>	9-7-38a<br>9-7-38b	
</td></tr>
				
<tr><td>
	रथानां षट्‌सहस्राणि षट्सहस्राश्च कुञ्जराः।<br>दश चाश्वसहस्राणि पत्तिकोटी च भारत।।	</td><td>	9-7-39a<br>9-7-39b	
</td></tr>
				
<tr><td>
	एतद्बलं पाण्डवानामभवच्छेषमाहवे।<br>एत एव समाजग्मुर्युद्वाय भरतर्षभ।।	</td><td>	9-7-40a<br>9-7-40b	
</td></tr>
				
<tr><td>
	एवं विभज्य राजेन्द्र मद्रराजमते स्थिताः।<br>पाण्डवान्प्रत्युदीयाम जयगृद्धाः प्रमन्यवः।।	</td><td>	9-7-41a<br>9-7-41b	
</td></tr>
				
<tr><td>
	तथैव पाण्‍डवाः शूराः समरे जितकाशिनः।<br>उपयाता नरव्याघ्राः पाञ्चालाश्च यशस्विनः।।	</td><td>	9-7-42a<br>9-7-42b	
</td></tr>
				
<tr><td>
	एवमेते बलौघेन परस्परवधैषिणः।<br>उपयाता नरव्याघ्राः पूर्वां सन्ध्यां प्रति प्रभो।।	</td><td>	9-7-43a<br>9-7-43b	
</td></tr>
				
<tr><td>
	ततः प्रववृते युद्धं घोररूपं भयानकम्।<br>तावकानां परेषां च निघ्नतामितरेतरम्।।	</td><td>	9-7-44a<br>9-7-44b	
</td></tr>
<tr><td>
	।। इति श्रीमन्महाभारते शल्यपर्वणि <br>शल्यवधपर्वणि सप्तमोऽध्यायः।। 7 ।।	</td><td>		
</td></tr>
</tbody>