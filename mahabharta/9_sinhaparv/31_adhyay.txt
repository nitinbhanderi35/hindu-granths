<span style="font-size: 14pt; line-height: 200%"><br>
सञ्जय उवाच।	9-31-1x<br>
ततस्तेष्वपयातेषु रथेषु त्रिषु पाण्डवाः।<br>
तं हदं प्रत्यपद्यन्त यत्र दुर्योधनोऽभवत्।।	9-31-1<br>
<br>
आसाद्य च कुरुश्रेष्ठ तदा द्वैपायनं हदम्।<br>
स्तम्भितं धार्तराष्ट्रेण दृष्ट्वा तं सलिलाशयम्।।	9-31-2<br>
<br>
वासुदेवमिदं वाक्यमब्रवीत्कुरुनन्दनः।<br>
पश्येमां धार्तराष्ट्रेण मायामप्सु प्रयोजिताम्।।	9-31-3<br>
<br>
विष्टभ्य सलिलं शेते नास्य मानुषतो भयम्।<br>
दैवीं मायामिमां कृत्वा सलिलान्तर्गतो ह्ययम्।।	9-31-4<br>
<br>
निकृत्या निकृतिप्रज्ञो न मे जीवन्विमोक्ष्यते।<br>
यद्यस्य समरे साह्यं कुरुते वज्रभृत्स्वयम्।<br>
तथाप्येनं हतं युद्धे लोका द्रक्ष्यन्ति माधव।।	9-31-5<br>
<br>
वासुदेव उवाच।	<br>
मायाविन इमां मायां मायया जहि भारत।<br>
मायावी मायया वध्यः सत्यमेतद्युधिष्ठिर।।	9-31-6<br>
<br>
क्रियाभ्युपायैर्बहुभिर्भायामप्सु प्रयोज्य च।<br>
जहि त्वं भरतश्रेष्ठ मायात्मानं सुयोधनम्।।	9-31-7<br>
<br>
क्रियाभ्युपायैरिन्द्रेण निहता दैत्यदानवाः।<br>
क्रियाभ्युपायैर्बलिभिर्बलिर्बद्धो महात्मना।।	9-31-8<br>
<br>
क्रियाभ्युपायपूर्वं वै हिरण्याक्षो महासुरः।<br>
हिरण्यकशिपुश्चैव क्रिययैव निषूदितौ।।	9-31-9<br>
<br>
वृत्रश्च निहतो राजन्क्रिययैव महाबलः।<br>
तथा पौलस्त्यतनयो रावणो नाम राक्षसः।<br>
रामेण निहतो राजन्सानुबन्धः सहानुगः।।	9-31-10<br>
<br>
क्रियया योगमास्थाय तथा त्वमपि विक्रम।।	9-31-11<br>
क्रियाभ्युपायैर्निहतौ मया राजन्पुरातनौ।<br>
तारकश्च महादैत्यो विप्रचित्तिश्च वीर्यवान्।।	9-31-12<br>
<br>
वातापिरिल्वलश्चैव त्रिशिराश्च तथा विभो।<br>
सुन्दोपसुन्दावसुरौ क्रिययैव निषूदितौ।।	9-31-13<br>
<br>
क्रियाभ्युपायैरिन्द्रेण त्रिदिवं भुज्यते विभो।<br>
क्रिया बलवती राजन्नान्यत्किंचिद्युधिष्ठिर।।	9-31-14<br>
<br>
दैत्याश्च दानवाश्चैव राक्षसाः पार्थिवास्तथा।<br>
क्रियाभ्युपायैर्निहताः क्रियां तस्मात्समाचर।।	9-31-15<br>
<br>
सञ्जय उवाच।	<br>
इत्युक्तो वासुदेवेन पाण्डवः संशितव्रतः।<br>
जलस्थं तं महाराज तव पुत्रं महाबलम्।<br>
अभ्यभाषत कौन्तेयः प्रहसन्निव भारत।।	9-31-16<br>
<br>
सुयोधन किमर्थोऽयमारम्भोऽप्सु कृतस्त्वया।<br>
सर्वं क्षत्रं घातयित्वा स्वकुलं च विशाम्पते।।	9-31-17<br>
<br>
जलाशयं प्रविष्टोऽद्य वाञ्छञ्जीवितमात्मनः।<br>
उत्तिष्ठ राजन्युध्यस्व सहास्माभिः सुयोधन।।	9-31-18<br>
<br>
स ते दर्पो नरश्रेष्ठ स च मानः क्व ते गतः।<br>
यस्त्वं संस्तभ्य सलिलं भीतो राजन्व्यवस्थितः।।	9-31-19<br>
<br>
सर्वे त्वां शूर इत्येवं जना जल्पन्ति संसदि।<br>
व्यर्थं तद्भवतो मन्ये शौर्यं सलिलशायिनः।।	9-31-20<br>
<br>
उत्तिष्ठ राजन्युध्यस्व क्षत्रियोऽसि कुलोद्भवः।<br>
कौरवेयो विशेषेण कुलं जन्म च संस्मर।।	9-31-21<br>
<br>
स कथं कौरवे वंशे प्रशंसञ्जन्म चात्मनः।<br>
युद्वात्त्रस्ततरस्तोयं प्रविश्य प्रतितिष्ठसि।।	9-31-22<br>
<br>
अयुद्धेन व्यवस्थानं नैष धर्मः सनातनः।।	9-31-23<br>
अनार्यजुष्टमस्वर्ग्यं रणे राजन्पलायनम्।<br>
कथं पारमगत्वा हि युद्धे त्वं वै जिजीविषुः।।	9-31-24<br>
<br>
इमान्निपतितान्दृष्ट्वा पुत्रान्भ्रातॄन्पितॄंस्तथा।<br>
सम्बन्धिनो वयस्यांश्च मातुलान्बान्धवांस्तथा।<br>
घातयित्वा कथं तात हदे तिष्ठति साम्प्रतम्।।	9-31-25<br>
<br>
शूरमानी न शूरस्त्वं मृषा वदसि भारत।<br>
शूरोऽहमिति दुर्बुद्धे सर्वलोकस्य शृण्वतः।।	9-31-26<br>
<br>
न हि शूराः पलायन्ते शत्रून्दृष्ट्वा कथञ्चन।<br>
ब्रूहि वा त्वं यया वृत्त्या शूर त्यजसि सङ्गरम्।।	9-31-27<br>
<br>
स त्वमुत्तिष्ठ युध्यस्व विहाय भयमात्मनः।<br>
घातयित्वा सर्वसैन्यं भ्रातॄंश्चैव सुयोधन।।	9-31-28<br>
<br>
नेदानीं जीविते बुद्धिः कार्या धर्मचिकीर्षया।<br>
क्षत्रधर्ममुपाश्रित्य त्वद्विधेन सुयोधन।।	9-31-29<br>
<br>
यत्तु कर्णमुपाश्रित्य शकुनिं चापि सौबलम्।<br>
दुःशासनं च मोहात्त्वमात्मानं नावबुद्धवान्।।	9-31-30<br>
<br>
तत्पापं सुमहत्कृत्वा प्रतियुध्यस्व भारत।<br>
कथं हि त्वद्विधो मोहाद्रोचयेत पलायनम्।।	9-31-31<br>
<br>
क्व ते तत्पौरुषं यातं क्व च मानः सुयोधन।<br>
क्व च विक्रान्तता याता क्व च विस्फूर्जितं महत्।।	9-31-32<br>
<br>
क्व ते कृतास्त्रता याता किं नु शेषे जलाशये।<br>
स त्वमुत्तिष्ठ युध्यस्व क्षत्रधर्मेण भारत।।	9-31-33<br>
<br>
अस्मांस्तु वा पराजित्य प्रशाधि पृथिवीमिमाम्।<br>
अथवा निहतोस्माभिर्भूमौ स्वप्स्यसि भारत।।	9-31-34<br>
<br>
एष ते परमो धर्मः सृष्टो धात्रा महात्मना।<br>
तं कुरुष्व यथातथ्यं पौरुषे स्व व्यवस्थितः।।	9-31-35<br>
<br>
सञ्जय उवाच।<br>
एवमुक्तो महाराज धर्मपुत्रेण धीमता।<br>
सलिलस्थस्तव सुत इदं वचनमब्रवीत्।।	9-31-36<br>
<br>
नैतच्चित्रं महाराज यद्भीः प्राणिनमाविशेत्।<br>
न च प्राणभयाद्भीतो व्यपयातोऽस्मि भारत।।	9-31-37<br>
<br>
अरथश्चानिषङ्गी च निहतः पार्ष्णिसारथिः।<br>
एकश्चाप्यगणः सङ्ख्ये प्रत्याश्वासमरोचयम्।।	9-31-38<br>
<br>
न प्राणहेतोर्न भयाश्च विषादाद्विशाम्पते।<br>
इदमम्भः प्रविष्टोऽस्मि श्रमात्त्विदमनुष्ठितम्।।	9-31-39<br>
<br>
त्वं चाश्वसिहि कौन्तेय ये चाप्यनुगतास्तव।<br>
अहमुत्थाय वः सर्वान्प्रतियोत्स्यामि संयुगे।।	9-31-40<br>
<br>
युधिष्ठिर उवाच।	<br>
आश्वस्ता एव सर्वे स्म चिरं त्वां मृगयामहे।<br>
तदिदानीं समुत्तिष्ठ युध्यस्वेह सुयोधन।।	9-31-41<br>
<br>
हत्वा वा समरे पार्थान्स्फीतं राज्यमवाप्नुहि।<br>
निहतो वा रणेऽस्माभिर्वीरलोकमवाप्स्यसि।।	9-31-42<br>
<br>
दुर्योधन उवाच।	<br>
यदर्थं राज्यमिच्छामि कुरूणां कुरुनन्दन।<br>
त इमे निहताः सर्वे भ्रातरो मे जनेश्वर।।	9-31-43<br>
<br>
क्षीणरत्नां च पृथिवीं हतक्षत्रियपुङ्गवाम्।<br>
न ह्युत्सहाम्यहं भोक्तुं विधवामिव योषितम्।।	9-31-44<br>
<br>
अद्यापि त्वहमाशंसे त्वां विजेतुं युधिष्ठिर।<br>
भङ्‌क्त्वा पाञ्चालपाण्डूनामुत्साहं भरतर्षभ।।	9-31-45<br>
<br>
न त्विदानीमहं मन्ये कार्यं युद्धेन कर्हिचित्।<br>
द्रोणे कर्णे च संशान्ते निहते च पितामहे।।	9-31-46<br>
<br>
अस्त्विदानीमियं राजन्केवला पृथिवी तव।<br>
असहायो हि को राजा राज्यमिच्छेत्प्रशासितुम्।।	9-31-47<br>
<br>
सुहृदस्तादृशान्हत्वा पुत्रान्भ्रातॄन्पितॄनपि।<br>
भवद्भिश्च हृते राज्ये को नु जीवेत मादृशः।।	9-31-48<br>
<br>
अहं वनं गमिष्यामि ह्यजिनैः प्रतिवासितः।<br>
रतिर्हि नास्ति मे राज्ये हतपक्षस्य भारत।।	9-31-49<br>
<br>
हतबान्धवभूयिष्ठा हताश्वा हतकुञ्जरा।<br>
एषा ते पृथिवी राजन्भुङ्क्षैनां विगतज्वरः।।	9-31-50<br>
<br>
वनमेव गमिष्यामि वसानो मृगचर्मणी।<br>
न हि मे निर्जनस्यास्ति जीवितेऽद्य स्पृहा विभो।।	9-31-51<br>
<br>
गच्छ त्वं भुङ्क्ष राजेन्द्र पृथिवीं निहतेश्वराम्।<br>
हतयोधां नष्टरत्नां शीर्णक्षत्रां यथासुखम्।।	9-31-52<br>
<br>
[सञ्जय उवाच।	<br>
दुर्योधनं तव सुतं सलिलस्थं महायशाः।<br>
श्रुत्वा तु करुणं वाक्यमभाषत युधिष्ठिरः।।]	9-31-53<br>
<br>
युधिष्ठिर उवाच।	<br>
आर्तप्रलापान्मा तात सलिलस्थः प्रभाषथाः।<br>
नैतन्मनसि मे राजन्वाशितं शकुनेरिव।।	9-31-54<br>
<br>
यदि वापि समर्थः स्यास्त्वं दानाय सुयोधन।<br>
नाहमिच्छेयमवनिं त्वया दत्तां प्रशासितुम्।।	9-31-55<br>
<br>
अधर्मेण न गृह्णीयां त्वया दत्तां महीमिमाम्।<br>
न हि धर्मः स्मृतो राजन्क्षत्रियस्य प्रतिग्रहः।।	9-31-56<br>
<br>
त्वया दत्तां न चेच्छेयं पृथिवीमखिलामहम्।<br>
त्वां तु युद्धे विनिर्जित्य भोक्ताऽस्मि वसुधामिमाम्।।	9-31-57<br>
<br>
अनीश्वरश्च पृथिवीं कथं त्वं दातुमिच्छसि।<br>
त्वयेयं पृथिवी राजन्किं न दत्ता तदैव हि।।	9-31-58<br>
<br>
धर्मतो याचमानानां प्रशमार्थं कुलस्य नः।<br>
वार्ष्णेयं प्रथमं राजन्प्रत्याख्याय महाबालम्।।	9-31-59<br>
<br>
किमिदानीं ददासि त्वं को हि ते जित्तविभ्रमः।<br>
अभियुक्तस्तु को राजा दातुमिच्छेद्धि मेदिनीं।।	9-31-60<br>
<br>
न त्वमद्य महीं दातुमीशः कौरवनन्दन।<br>
आच्छेत्तुं वा बलाद्राजन्स कथं दातुमिच्छसि।।	9-31-61<br>
<br>
मां तु निर्जित्य सङ्ग्रामे पालयेमां वसुन्धराम्।<br>
सूच्यग्रेणापि यद्भूमेरपि भिद्येत भारत।।	9-31-62<br>
<br>
तन्मात्रमपि तन्मह्यं न ददाति पुरा भवान्।<br>
स कथं पृथिवीमेतां प्रददासि विशाम्पते।।	9-31-63<br>
<br>
सूच्यग्रं नात्यजः पूर्वं स कथं त्यजसि क्षितिम्।।	9-31-64<br>
एवमैश्वर्यमासाद्य प्रशास्य पृथिवीमिमाम्।<br>
को हि मूढो व्यवस्येत शत्रोर्दातुं वसुन्धराम्।।	9-31-65<br>
<br>
त्वं तु केवलमौर्ख्येण विमूढो नावबुध्यसे।<br>
पृथिवीं दातुकामोऽपि जीवंस्त्वं नैव मोक्ष्यसे।।	9-31-66<br>
<br>
अस्मान्वा त्वं पराजित्य प्रशाधि पृथिवीमिमाम्।<br>
अथवा निहतोऽस्माभिर्व्रज लोकाननुत्तमान्।।	9-31-67<br>
<br>
आवयोर्जीवतो राजन्मयि च त्वयि च ध्रुवम्।<br>
संशयः सर्वभूतानां विजये नौ भविष्यति।।	9-31-68<br>
<br>
जीवितं त्वयि दुष्प्रापं मयि यत्परिवर्तते।<br>
जीवयेयमहं कामं न तु त्वं जीवितुं क्षमः।।	9-31-69<br>
<br>
दहने हि कृतो यत्नस्त्वयाऽस्मासु विशेषतः।<br>
आशीविषैर्विषैश्चापि जले जापि प्रवेशनैः।<br>
त्वया विनिकृता राजन्राज्यस्य हरणेन च।।	9-31-70<br>
<br>
अप्रियाणां च वचनैर्द्रौपद्याः कर्षणेन च।<br>
एतस्मात्कारणात्पाप जीवितं न विद्यते।।	9-31-71<br>
<br>
उत्तिष्ठोत्तिष्ठ युध्यस्व युद्धे श्रेयो भविष्यति।।	9-31-72<br>
एवं तु विविधा वाचो जययुक्ताः पुनःपुनः।<br>
कीर्तयन्ति स्म ते वीरास्तत्रतत्र जनाधिप।।	9-31-73<br>
<br>
।। इति श्रीमन्महाभारते<br>
शल्यपर्वणि ह्रदप्रवेशपर्वणि<br>
अष्टादशदिवसयुद्धे एकत्रिंशोऽध्यायः।। 31 ।।	<br>
</span>
