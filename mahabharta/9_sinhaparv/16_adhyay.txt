				
<tbody><tr><td>
	<b>सञ्जय उवाच।</b>	</td><td>	9-16-1x	
</td></tr>
				
				
				
<tr><td>
	तं भीमसेनश्च शिनेश्च नप्ता<br>माद्याश्च पुत्रौ पुरुषप्रवीरौ।<br>समागतं भीमबलेन राज्ञा<br>पर्यापुरन्योन्यमथाह्वयन्त।।	</td><td>	9-16-1a<br>9-16-1b<br>9-16-1c<br>9-16-1d	
</td></tr>
				
				
				
<tr><td>
	ततस्तु शूराः समरे नरेन्द्र<br>नरेश्वरं प्राप्य युधां वरिष्ठम्।<br>आवार्य चैनं समरे नृवीरा<br>जघ्नुः शितैः पत्रिभिरुग्रवेगैः।।	</td><td>	9-16-2a<br>9-16-2b<br>9-16-2c<br>9-16-2d	
</td></tr>
				
				
				
<tr><td>
	संरक्षितो भीमसेनेन राजा<br>माद्रीसुताभ्यामथ माधवेन।<br>मद्राधिपं पत्रिभिरुग्रवेगैः<br>स्तनान्तरे धर्मसुतो निजघ्ने।।	</td><td>	9-16-3a<br>9-16-3b<br>9-16-3c<br>9-16-3d	
</td></tr>
				
				
				
<tr><td>
	ततो रणे तावकानां रथौघाः<br>समीक्ष्य मद्राधिपतिं शरार्तम्।<br>पर्यावव्रुः प्रवराः सर्वयोधा<br>दुर्योधनस्यानुमते पुरस्तात्।।	</td><td>	9-16-4a<br>9-16-4b<br>9-16-4c<br>9-16-4d	
</td></tr>
				
				
				
<tr><td>
	ततो द्रुतं मद्रजनाधिपो रणे<br>युधिष्ठिरं सप्तभिरभ्यविद्व्यत्।<br>तं चापि पार्थौ नवभिः पृषत्कै--<br>र्विव्याध राजंस्तुमुले महात्मा।।	</td><td>	9-16-5a<br>9-16-5b<br>9-16-5c<br>9-16-5d	
</td></tr>
				
				
				
<tr><td>
	आकर्णपूर्णायतसम्प्रयुक्तैः<br>शरैस्तदा संयति तैलधौतैः।<br>अन्योन्यमाच्छादयतां महारथौ<br>मद्राधिपश्चापि युधिष्ठिरश्च।।	</td><td>	9-16-6a<br>9-16-6b<br>9-16-6c<br>9-16-6d	
</td></tr>
				
				
				
<tr><td>
	ततस्तु तूर्णं समरे महारथौ<br>परस्परस्यान्तरमीक्षमाणौ।<br>शरैर्भृशं विव्यधतुर्नृपोत्तमौ<br>महबलौ शत्रुभिरप्रधृष्यौ।।	</td><td>	9-16-7a<br>9-16-7b<br>9-16-7c<br>9-16-7d	
</td></tr>
				
				
				
<tr><td>
	तयोर्धनुर्ज्यातलनिःस्वनो महा--<br>न्महेन्द्रवज्राशनितुल्यनिः स्वनः।<br>परस्परं बाणगणैर्महात्मनोः<br>प्रवर्षतोर्मद्रपपाण्डुवीरयोः।।	</td><td>	9-16-8a<br>9-16-8b<br>9-16-8c<br>9-16-8d	
</td></tr>
				
				
				
<tr><td>
	तौ चेरतुर्व्याघ्रशिशुप्रकाशौ<br>महावनेष्वामिषगृद्विनाविव।<br>विषाणिनौ नागवराविवोभौ<br>ततक्षतुः संयति जातदर्पौ।।	</td><td>	9-16-9a<br>9-16-9b<br>9-16-9c<br>9-16-9d	
</td></tr>
				
				
				
<tr><td>
	ततस्तु मद्राधिपतिर्महात्मा<br>युधिष्ठिरं भीमबलं प्रसह्य।<br>विव्याध वीरं हृदयेऽतिवेगं<br>शरेण सूर्याग्निसमप्रभेण।।	</td><td>	9-16-10a<br>9-16-10b<br>9-16-10c<br>9-16-10d	
</td></tr>
				
				
				
<tr><td>
	ततोऽतिविद्धोऽथ युधिष्ठिरोऽपि<br>सुसम्प्रयुक्तेन शरेण राजन्।<br>जघान मद्राधिपतिं महात्मा<br>मुदं च लेभे वृषभः कुरूणाम्।।	</td><td>	9-16-11a<br>9-16-11b<br>9-16-11c<br>9-16-11d	
</td></tr>
				
				
				
<tr><td>
	ततो मुहूर्तादिव पार्थिवेन्द्रो<br>लब्ध्वा संज्ञां क्रोधसंरक्तनेत्रः।<br>शरेण पार्थं त्वरितो जघान<br>सहस्रनेत्रप्रतिमप्रभावः।।	</td><td>	9-16-12a<br>9-16-12b<br>9-16-12c<br>9-16-12d	
</td></tr>
				
				
				
<tr><td>
	त्वरंस्ततो धर्मसुतो महात्मा<br>शल्यस्य कोपान्नवभिः पृषत्कैः।<br>भित्त्वा ह्युरस्तपनीयं च वर्म<br>जघान षड्भिस्त्वपरैः पृषत्कैः।।	</td><td>	9-16-13a<br>9-16-13b<br>9-16-13c<br>9-16-13d	
</td></tr>
				
				
				
<tr><td>
	ततस्तु मद्राधिपतिः प्रकृष्टं<br>धनुर्विकृष्य व्यसृजत्पृषत्कान्।<br>द्वाभ्यां शराभ्यां च तथैव राज्ञ--<br>श्चिच्छेद चापं कुरुपुङ्गवस्य।।	</td><td>	9-16-14a<br>9-16-14b<br>9-16-14c<br>9-16-14d	
</td></tr>
				
				
				
<tr><td>
	नवं ततोऽन्यत्समरे प्रगृह्य<br>राजा धनुर्धोरतरं महात्मा।<br>शल्यं तु विव्याध शरैः समन्ता--<br>द्यथा महेन्द्रो नमुचिं शिताग्रैः।।	</td><td>	9-16-15a<br>9-16-15b<br>9-16-15c<br>9-16-15d	
</td></tr>
				
				
				
<tr><td>
	ततस्तु शल्यो नवभिः पृषत्कै--<br>र्भीमस्य राज्ञश्च युधिष्ठिरस्य।<br>निकृत्य रौक्मे पटुवर्मणी तयो--<br>र्विदास्यामास भुजौ महात्मा।।	</td><td>	9-16-16a<br>9-16-16b<br>9-16-16c<br>9-16-16d	
</td></tr>
				
				
				
<tr><td>
	ततोऽपरेण ज्वलनार्कतेजसा<br>क्षुरेण राज्ञो धनुरुन्ममाथ।<br>कृपश्च तस्यैव जघान सूतं<br>षड्भिः शरैः सोऽभिमुखः पपात।।	</td><td>	9-16-17a<br>9-16-17b<br>9-16-17c<br>9-16-17d	
</td></tr>
				
				
				
<tr><td>
	मद्राधिपश्चापि युधिष्ठिरस्य<br>शरैश्चतुर्भिर्निजघान वाहान्।<br>वाहांश्च हत्वा व्यकरोन्महात्मा<br>योधक्षयं धर्मसुतस्य राज्ञः।।	</td><td>	9-16-18a<br>9-16-18b<br>9-16-18c<br>9-16-18d	
</td></tr>
				
				
				
<tr><td>
	`यदद्भुतं कर्म न शक्यमन्यैः<br>सुदुःसहं तत्कृतवन्तमेकम्।<br>शल्यो नरेन्द्रः सविषण्णभावा--<br>द्विचिन्तयामास मृदङ्गकेतुः।।	</td><td>	9-16-19a<br>9-16-19b<br>9-16-19c<br>9-16-19d	
</td></tr>
				
				
				
<tr><td>
	किमेतदिन्द्रावरजस्य वाक्यं<br>मोघं भवत्यद्य विधेर्बलेन।<br>जहीति शल्यं ह्यवदत्तदाऽऽजौ<br>न लोकनाथस्य वचोऽन्यथा स्यात्।।'	</td><td>	9-16-20a<br>9-16-20b<br>9-16-20c<br>9-16-20d	
</td></tr>
				
				
				
<tr><td>
	तथा कृते राजनि भीमसेनो<br>मद्राधिपस्याथ ततो महात्मा।<br>छित्त्वा धनुर्वेगवता शरेण<br>द्वाभ्यामविध्यत्सुभृशं नरेन्द्रम्।।	</td><td>	9-16-21a<br>9-16-21b<br>9-16-21c<br>9-16-21d	
</td></tr>
				
				
				
<tr><td>
	तथापरेणास्य जहार यन्तुः<br>कायाच्छिरः संहननीयमध्यात्।<br>जघान चाश्वांश्चतुरः सुशीघ्रं<br>तथा भृशं कुपितो भीमसेनः।।	</td><td>	9-16-22a<br>9-16-22b<br>9-16-22c<br>9-16-22d	
</td></tr>
				
				
				
<tr><td>
	तमग्रणीः सर्वधनुर्धराणा--<br>मेकं चरन्तं समरेऽतिवेगम्।<br>भीमः शतेन व्यकिरच्छराणां<br>माद्रीपुत्रः सहदेवस्तथैव।।	</td><td>	9-16-23a<br>9-16-23b<br>9-16-23c<br>9-16-23d	
</td></tr>
				
				
				
<tr><td>
	तैः सायकैर्मोहितं वीक्ष्य शल्यं<br>भीमः शरैरस्य चकर्त वर्म।<br>स भीमसेनेन निकृत्तवर्मा<br>मद्राधिपश्चर्म सहस्रतारम्।।	</td><td>	9-16-24a<br>9-16-24b<br>9-16-24c<br>9-16-24d	
</td></tr>
				
				
				
<tr><td>
	प्रगृह्य खङ्गं च रथान्महात्मा<br>प्रस्कन्द्य कुन्तीसुतमभ्यधावत्।<br>छित्त्वा रथेषां नकुलस्य सोऽथ<br>युधिष्ठिरं भीमबलोऽभ्यधावत्।।	</td><td>	9-16-25a<br>9-16-25b<br>9-16-25c<br>9-16-25d	
</td></tr>
				
				
				
<tr><td>
	तं चापि राजानमथोत्पतन्तं<br>क्रुद्धं यथैवान्तकमापतन्तम्।<br>धृष्टद्युम्नो द्रौपदेयाः शिखण्डी<br>शिनेश्च नप्ता सहसा परीयुः।।	</td><td>	9-16-26a<br>9-16-26b<br>9-16-26c<br>9-16-26d	
</td></tr>
				
				
				
<tr><td>
	अथास्य चर्माप्रतिमं न्यकृन्त--<br>द्भीमो महात्मा नवभिः पृषत्कैः।<br>खङ्गं च भल्लैर्निचकर्त मुष्टौ<br>नदन्प्रहृष्टस्तव सैन्यमध्ये।।	</td><td>	9-16-27a<br>9-16-27b<br>9-16-27c<br>9-16-27d	
</td></tr>
				
				
				
<tr><td>
	तत्कर्म भीमस्य समीक्ष्य हृष्टा--<br>स्ते पाण्डवानां प्रवरा रथौघाः।<br>नादं च चक्रुर्भृशमुत्स्मयन्तः<br>शङ्खांश्च दध्मुः शशिसन्निकाशान्।।	</td><td>	9-16-28a<br>9-16-28b<br>9-16-28c<br>9-16-28d	
</td></tr>
				
				
				
<tr><td>
	तेनाथ शब्देन विभीषणेन<br>तथाऽभितप्तं बलमप्रधृष्यम्।<br>स्वेदाभिभूतं रुधिरोक्षिताङ्गं<br>विसञ्ज्ञकल्पं च तदा विषण्णम्।।	</td><td>	9-16-29a<br>9-16-29b<br>9-16-29c<br>9-16-29d	
</td></tr>
				
				
				
<tr><td>
	स मद्रराजः सहसा विकीर्णो<br>भीमाग्रगैः पाण्डवयोधमुख्यैः।<br>युधिष्ठिरस्याभिमुखं जवेन<br>सिंहो यथा मृगहेतोः प्रयातः।।	</td><td>	9-16-30a<br>9-16-30b<br>9-16-30c<br>9-16-30d	
</td></tr>
				
				
				
<tr><td>
	स धर्मराजो निहताश्वसूतः<br>क्रोधेन दीप्तो ज्वलनप्रकाशः।<br>दृष्ट्वा च मद्राधिपतिं स्म तूर्णं<br>समभ्यधावत्तमरिं बलेन।।	</td><td>	9-16-31a<br>9-16-31b<br>9-16-31c<br>9-16-31d	
</td></tr>
				
				
				
<tr><td>
	गोविन्दवाक्यं त्वरितं विचिन्त्य<br>दध्रे मतिं शल्यविनाशनाय।<br>स धर्मराजो निहताश्वसूतो<br>रथे तिष्ठञ्शक्तिमथान्वकर्षत्।।	</td><td>	9-16-32a<br>9-16-32b<br>9-16-32c<br>9-16-32d	
</td></tr>
				
				
				
<tr><td>
	तच्चxx शल्यस्य निशाम्य कर्म<br>तमात्मनो भागमथावशिष्टम्।<br>कृत्वा मनः शल्यवधे महात्मा<br>यथोक्तमिन्द्रावरजस्य चक्रे।।	</td><td>	9-16-33a<br>9-16-33b<br>9-16-33c<br>9-16-33d	
</td></tr>
				
				
				
<tr><td>
	स धर्मराजो मणिहेमदण्डां<br>जग्राह शक्तिं कनकप्रकाशाम्।<br>नेत्रे च दीप्ते सहसा विवृत्य<br>मद्राधिपं क्रुद्धमना निरैक्षत्।।	</td><td>	9-16-34a<br>9-16-34b<br>9-16-34c<br>9-16-34d	
</td></tr>
				
				
				
<tr><td>
	निरीक्षितो धर्मसुतेन राज्ञा<br>षूतात्मना निर्हृतकल्मषेण।<br>आसीन्न यद्भस्मसान्मद्रराज--<br>स्तदद्भुतं मे प्रतिभाति राजन्।।	</td><td>	9-16-35a<br>9-16-35b<br>9-16-35c<br>9-16-35d	
</td></tr>
				
				
				
<tr><td>
	ततस्तु शक्तिं रचिरोग्रदण्डां<br>मणिप्रवेकोज्ज्वलितां प्रदीप्ताम्।<br>चिक्षेप वेगात्सुभृशं महात्मा<br>मद्राधिपाय प्रवरः कुरूणाम्।।	</td><td>	9-16-36a<br>9-16-36b<br>9-16-36c<br>9-16-36d	
</td></tr>
				
				
				
<tr><td>
	दीप्तामथैनां प्रहितां बलेन<br>सविस्फुलिङ्गां सहसापतन्तीम्।<br>प्रैक्षन्त सर्वे कुरवः समेता<br>दिवो युगान्ते महतीमिवोल्काम्।।	</td><td>	9-16-37a<br>9-16-37b<br>9-16-37c<br>9-16-37d	
</td></tr>
				
				
				
<tr><td>
	तां कालरात्रीमिव पाशहस्तां<br>यमस्य धात्रीमिव चोग्ररूपाम्।<br>स ब्रह्मदण्डप्रतिमाममोधां<br>ससर्ज यत्तो युधि धर्मराजः।।	</td><td>	9-16-38a<br>9-16-38b<br>9-16-38c<br>9-16-38d	
</td></tr>
				
				
				
<tr><td>
	गन्धस्रगग्र्यासनपानभोजनै--<br>रभ्यर्चितां पाण्डुसुतैः प्रयत्नात्।<br>सांवर्तकाग्निप्रतिमां ज्वलन्तीं<br>कृत्यामथर्वाङ्गिरसीमिवोग्राम्।।	</td><td>	9-16-39a<br>9-16-39b<br>9-16-39c<br>9-16-39d	
</td></tr>
				
				
				
<tr><td>
	ईशानहेतोः प्रतिनिर्मितां तां<br>त्वष्ट्रा रिपूणामसुदेहभक्ष्याम्।<br>भूम्यन्तरिक्षद्युजलाश्रयाणि<br>प्रसह्य भूतानि निहन्तुमीशाम्।।	</td><td>	9-16-40a<br>9-16-40b<br>9-16-40c<br>9-16-40d	
</td></tr>
				
				
				
<tr><td>
	घण्‍टापताकां मणिवज्रभूषां<br>वैदूर्यचित्रां तपनीयदण्डाम्।<br>त्वष्ट्रा प्रयत्नान्नियमेन क्लृप्तां<br>ब्रह्मद्विषामन्तकरीममाघाम्।।	</td><td>	9-16-41a<br>9-16-41b<br>9-16-41c<br>9-16-41c	
</td></tr>
				
				
				
<tr><td>
	बलप्रयत्नादनिरोधवेगां<br>मन्त्रैश्च घोरैरपि पूरयित्वा।<br>ससर्ज मार्गेण च तां खगानां<br>वधाय मद्राधिपतेस्तदानीम्।।	</td><td>	9-16-42a<br>9-16-42b<br>9-16-42c<br>9-16-42d	
</td></tr>
				
				
				
<tr><td>
	हतो ह्यसावित्यभिगर्जमानो<br>रुद्रोऽन्धकायान्तकरं यथेषुम्।<br>प्रसार्य बाहुं सुदृढं सुपाणिं<br>क्रोधेन नृत्यन्निव धर्मराजः।।	</td><td>	9-16-43a<br>9-16-43b<br>9-16-43c<br>9-16-43d	
</td></tr>
				
				
				
<tr><td>
	`स्फुरत्प्रभामण्डलिनोंशुजालै--<br>र्धर्मात्मनो मद्रविनाशकाले।<br>पुरत्रयप्रोत्सरणे पुरस्ता--<br>न्माहेश्वरं रूपमभूत्तदानीम्।।	</td><td>	9-16-44a<br>9-16-44b<br>9-16-44c<br>9-16-44d	
</td></tr>
				
				
				
<tr><td>
	आवर्तनाकुञ्चितबाहुदण्डः<br>सन्ध्याविहारी तनुवृत्तमध्यः।<br>विशालवक्षा भगवान्हरो यथा<br>सुदुर्निरीक्ष्योऽभवदर्जुनाग्रजः'।।	</td><td>	9-16-45a<br>9-16-45b<br>9-16-45c<br>9-16-45d	
</td></tr>
				
				
				
<tr><td>
	तां सर्वशक्त्या प्रहितां सुशक्तिं<br>युधिष्ठिरेणाप्रतिवार्यवीर्याम्।<br>प्रतिग्रहायाभिननन्द शल्यः<br>सम्यग्घुतामग्निरिवाज्यधाराम्।।	</td><td>	9-16-46a<br>9-16-46b<br>9-16-46c<br>9-16-46d	
</td></tr>
				
				
				
<tr><td>
	सा तस्य वर्माभिविदार्य शुभ्र--<br>मुरो विशालं च तथैव भित्त्वा।<br>विवेश गां तोयमिवाप्रसक्ता<br>यशो विशालं नृपतेर्हरन्ती।।	</td><td>	9-16-47a<br>9-16-47b<br>9-16-47c<br>9-16-47d	
</td></tr>
				
				
				
<tr><td>
	नासाक्षिकर्णास्यविनिः सृतेन<br>प्रस्यन्दता च व्रणसम्भवेन।<br>संसिक्तगात्रो रुधिरेण सोऽभू--<br>त्क्रौञ्चो यथा स्कन्दहतो महाद्रिः।।	</td><td>	9-16-48a<br>9-16-48b<br>9-16-48c<br>9-16-48d	
</td></tr>
				
				
				
<tr><td>
	प्रसार्य बाहू च रथाद्गतो गां<br>सञ्छिन्नवर्मा कुरुनन्दनेन।<br>महेन्द्रवाहप्रतिमो महात्मा<br>वज्राहतं शृङ्गमिवाचलस्य।।	</td><td>	9-16-49a<br>9-16-49b<br>9-16-49c<br>9-16-49d	
</td></tr>
				
				
<tr><td>
	ततो निपतितः सोऽभूदिन्द्रध्वज इवोच्छ्रितः।<br>बाहू प्रसार्याभिमुखो धर्मराजस्य मद्रराट्।<br>स तथा भिन्नसर्वाङ्गो रुधिरेण समुक्षितः।।	</td><td>	9-16-50a<br>9-16-50b<br>9-16-50c	
</td></tr>
				
<tr><td>
	प्रत्युद्गत इव प्रेम्णा भूम्या स नरपुङ्गवः।<br>प्रियया कान्तया कान्तः पतमान इवोरसि।।	</td><td>	9-16-51a<br>9-16-51b	
</td></tr>
				
<tr><td>
	चिरं भुक्त्वा वसुमतीं प्रियां कान्तामिव प्रभुः।<br>सर्वैरङ्गैः समाश्लिष्य प्रसुप्त इव चाभवत्।।	</td><td>	9-16-52a<br>9-16-52b	
</td></tr>
				
<tr><td>
	धर्म्ये धर्मात्मना युद्वे निहतो धर्मसूनुना।<br>सम्यक्स्फीत इवोत्सृष्टः प्रशान्तोऽग्निरिवाध्वरे।।	</td><td>	9-16-53a<br>9-16-53b	
</td></tr>
				
<tr><td>
	शक्त्या विभिन्नहृदयं विप्रविद्धायुधध्वजम्।<br>संशान्तमपि मद्रेशं लक्ष्मीर्नैव विमुञ्चति।।	</td><td>	9-16-54a<br>9-16-54b	
</td></tr>
				
				
<tr><td>
	ततो युधिष्ठिरश्चापमादायेन्द्रधनुष्प्रभम्।<br>व्यधमद्द्विषतः सङ्ख्ये खगराडिव पन्नगान्।<br>देहान्सुनिशितैर्भल्लै रिपूणां नाशयन्क्षणात्।।	</td><td>	9-16-55a<br>9-16-55b<br>9-16-55c	
</td></tr>
				
				
<tr><td>
	ततः पार्थस्य बाणौघैरावृताः सैनिकास्तव।<br>निमीलिताक्षाः क्षिण्वन्ति भृशमन्योन्यकर्शिताः।<br>क्षरन्तो रुधिरं देहैर्विशस्त्रायुधजीविताः।।	</td><td>	9-16-56a<br>9-16-56b<br>9-16-56c	
</td></tr>
				
<tr><td>
	ततः शल्ये निपतिते मद्रराजानुजो युवा।<br>भ्रातुस्तुल्यो गुणैः सर्वै रथी पाण्डवमभ्ययात्।।	</td><td>	9-16-57a<br>9-16-57b	
</td></tr>
				
<tr><td>
	विव्याध च नरश्रेष्ठो नाराचैर्बहुभिस्त्वरन्।<br>हतस्यापचितिं भ्रातुश्चिकीषुर्युद्धदुर्मदः।।	</td><td>	9-16-58a<br>9-16-58b	
</td></tr>
				
<tr><td>
	तं विव्याधाशुगैः ष़ड्‌भिर्धर्मराजस्त्वरन्निव।<br>कार्मुकं चास्य चिच्छेद क्षुराभ्यां ध्वजमेव च।।	</td><td>	9-16-59a<br>9-16-59b	
</td></tr>
				
<tr><td>
	ततोऽस्य दीप्यमानेन सुदृढेन शितेन च।<br>प्रमुखे वर्तमानस्य भल्लेनापाहरच्छिरः।।	</td><td>	9-16-60a<br>9-16-60b	
</td></tr>
				
<tr><td>
	सकुण्डलं तद्ददृशे पतमानं शिरो रथात्।<br>पुण्यक्षयमनुप्राप्य पतन्स्वर्गादिव च्युतः।।	</td><td>	9-16-61a<br>9-16-61b	
</td></tr>
				
<tr><td>
	तस्यापकृत्तशीर्षं तु शरीरं पतितं रथात्।<br>रुधिरेणावसिक्ताङ्गं दृष्ट्वा सैन्यमभज्यत।।	</td><td>	9-16-62a<br>9-16-62b	
</td></tr>
				
<tr><td>
	विचित्रकवचे तस्मिन्हते मद्रनृपानुजे।<br>हाहाकारं प्रकुर्वाणाः कुरवोऽभिप्रदुद्रुवुः।।	</td><td>	9-16-63a<br>9-16-63b	
</td></tr>
				
<tr><td>
	शल्यानुजं हतं दृष्ट्वा तावकास्त्यक्तजीविताः।<br>वित्रेसुः पाण्डवभयात्प्रविध्वस्तास्तदा भृशम्।।	</td><td>	9-16-64a<br>9-16-64b	
</td></tr>
				
<tr><td>
	तांस्तथा भज्यमानांस्तु कौरवान्भरतर्षभ।<br>शिनेर्नप्ताऽकिरन्बाणैरभ्यवर्तत सात्यकिः।।	</td><td>	9-16-65a<br>9-16-65b	
</td></tr>
				
<tr><td>
	तमायान्तं महेष्वासं दुष्प्रसह्यं दुरासदम्।<br>हार्दिक्यस्त्वरितो राजन्प्रत्यगृह्णादभीतवत्।।	</td><td>	9-16-66a<br>9-16-66b	
</td></tr>
				
<tr><td>
	तौ समेतौ महात्मानौ वार्ष्णेयौ वरवाजिनौ।<br>हार्दिक्यः सात्यकिश्चैव सिंहाविव बलोत्कटौ।।	</td><td>	9-16-67a<br>9-16-67b	
</td></tr>
				
<tr><td>
	इषुभिर्विमलाभासैश्छादयन्तौ परस्परम्।<br>अर्चिर्भिरिव सूर्यस्य दिवाकरसमप्रभौ।।	</td><td>	9-16-68a<br>9-16-68b	
</td></tr>
				
<tr><td>
	चापमार्गबलोद्वूतान्मार्गणान्वृष्णिसिंहयोः।<br>आकाशगानपश्याम पतङ्गानिव शीघ्रगान्।।	</td><td>	9-16-69a<br>9-16-69b	
</td></tr>
				
<tr><td>
	सात्यकिं दशभिर्विद्ध्वा हयांश्चास्य त्रिभिः शरैः।<br>चापमेकेन चिच्छेद हार्दिक्यो नतपर्वणा।।	</td><td>	9-16-70a<br>9-16-70b	
</td></tr>
				
<tr><td>
	तन्निकृत्तं धनुःश्रेष्ठमपास्य शिनिपुङ्गवः।<br>अन्यदादत्त वेगेन धनुर्जलदनिःस्वनम्।।	</td><td>	9-16-71a<br>9-16-71b	
</td></tr>
				
<tr><td>
	तदादाय धनुःश्रेष्ठं वरिष्ठः सर्वधन्विनाम्।<br>हार्दिक्यं दशभिर्बाणैः प्रत्यविध्यत्स्तनान्तरे।।	</td><td>	9-16-72a<br>9-16-72b	
</td></tr>
				
<tr><td>
	ततो युगं रथेषां च च्छित्त्वा भल्लैः सुसंयतैः।<br>अश्वांस्तस्यावधीत्तूर्णमुभौ च पार्ष्णिसारथी।।	</td><td>	9-16-73a<br>9-16-73b	
</td></tr>
				
<tr><td>
	हार्दिक्यं विरथं दृष्ट्वा कृपः शारद्वतः प्रभो।<br>अपोवाह ततः क्षिप्रं रथमारोप्य वीर्यवान्।।	</td><td>	9-16-74a<br>9-16-74b	
</td></tr>
				
<tr><td>
	मद्रराजे हते राजन्विरथे कृतवर्मणि।<br>दुर्योधनबलं सर्वं पुनरासीत्पराङ्मुखम्।।	</td><td>	9-16-75a<br>9-16-75b	
</td></tr>
				
<tr><td>
	स्व परे नान्वबुध्यन्त सैन्येन रजसा वृते।<br>बलं तु हतभूयिष्ठं त्रस्तमासीत्पराङ्मुखम्।।	</td><td>	9-16-76a<br>9-16-76b	
</td></tr>
				
<tr><td>
	ततो मुहूर्तात्तेऽपश्यन्रजो भौमं समुत्थितम्।<br>विविधैः शोणितस्रावैः प्रशान्तं पुरुषर्षभ।।	</td><td>	9-16-77a<br>9-16-77b	
</td></tr>
				
<tr><td>
	ततो दुर्योधनो दृष्ट्वा भग्नं स्वबलमन्तिकात्।<br>जवेनापततः पार्थानेकः सर्वानवारयत्।।	</td><td>	9-16-78a<br>9-16-78b	
</td></tr>
				
<tr><td>
	पाण्डवान्सरथान्दृष्ट्वा धृष्टद्युम्नं च पार्षतम्।<br>आनर्त्तं च दुराधर्षं शितैर्बाणैरवारयत्।।	</td><td>	9-16-79a<br>9-16-79b	
</td></tr>
				
<tr><td>
	तं परे नाभ्यवर्तन्त मर्त्या मृत्युमिवागतम्।<br>अथान्यं रथमास्थाय हार्दिक्योऽपि न्यवर्तत।।	</td><td>	9-16-80a<br>9-16-80b	
</td></tr>
				
				
<tr><td>
	ततो युधिष्ठिरो राजा त्वरमाणो महारथः।<br>चतुर्भिर्निजघानाश्वान्पत्रिभिः कृतवर्मणः।<br>विव्याध गौतमं चापि ष़ड्‌भिर्भल्लैः सुतेजनैः।।	</td><td>	9-16-81a<br>9-16-81b<br>9-16-81c	
</td></tr>
				
<tr><td>
	अश्वत्थामाः ततो राज्ञा हताश्वं विरथीकृतम्।<br>तमपोवाह हार्दिक्यं स्वरथेन युधिष्ठिरात्।।	</td><td>	9-16-82a<br>9-16-82b	
</td></tr>
				
<tr><td>
	ततः शारद्वतः षड्भिः प्रत्यविध्यद्युधिष्ठिरम्।<br>विव्याध चाश्वान्निशितैस्तस्याष्टाभिः शिलीमुखैः।।	</td><td>	9-16-83a<br>9-16-83b	
</td></tr>
				
<tr><td>
	एवमेतन्महाराज युद्धशेषमवर्तत।<br>तव दुर्मन्त्रिते राजन्सहपुत्रस्य भारत।।	</td><td>	9-16-84a<br>9-16-84b	
</td></tr>
				
				
				
<tr><td>
	तस्मिन्महेष्वासधरे विशस्ते<br>सङ्ग्राममध्ये कुरुपुङ्गवेन।<br>पार्थाः समेताः परमप्रहृष्टाः<br>शङ्खान्प्रदध्मुर्हतमीक्ष्य शल्यम्।।	</td><td>	9-16-85a<br>9-16-85b<br>9-16-85c<br>9-16-85d	
</td></tr>
				
				
				
<tr><td>
	युधिष्ठिरं च प्रशशंसुराजौ<br>पुरा सुरा वृत्रवधे यथेन्द्रम्।<br>चक्रुश्च नानाविधवाद्यशब्दा--<br>न्निनादयन्तो वसुधां समन्तात्।।	</td><td>	9-16-86a<br>9-16-86b<br>9-16-86c<br>9-16-86d	
</td></tr>
<tr><td>
	।। इति श्रीमन्महाभारते <br>शल्यपर्वणि शल्यवधपर्वणि <br>अष्टादशदिवसयुद्धे षोडशोऽध्यायः।। 16 ।।	</td><td>		
</td></tr>
</tbody>