				
<tbody><tr><td>
	<b>सञ्जय उवाच।</b>	</td><td>	9-10-1x	
</td></tr>
				
<tr><td>
	तस्मिन्विलुलिते सैन्ये वध्यमाने परस्परम्।<br>द्रवमाणेषु योधेषु विद्रवत्सु च दन्तिषु।।	</td><td>	9-10-1a<br>9-10-1b	
</td></tr>
				
<tr><td>
	कूजतां स्तनतां चैव पदातीनां महाहवे।<br>निहतेषु महाराज हयेषु बहुधा तदा।।	</td><td>	9-10-2a<br>9-10-2b	
</td></tr>
				
<tr><td>
	प्रक्षये दारुणे घोरे संहारे सर्वदेहिनाम्।<br>नानाशस्त्रसमावापे व्यतिषक्तरथद्विपे।।	</td><td>	9-10-3a<br>9-10-3b	
</td></tr>
				
<tr><td>
	हर्षणे युद्धशौण्डानां भीरूणां भयवर्धने।<br>गाहमानेषु योधेषु परस्परवधैषिषु।।	</td><td>	9-10-4a<br>9-10-4b	
</td></tr>
				
<tr><td>
	प्राणादाने महाघोरे वर्तमाने दुरोदरे।<br>सङ्ग्रामे घोररूपे तु यमराष्ट्रविवर्धने।।	</td><td>	9-10-5a<br>9-10-5b	
</td></tr>
				
<tr><td>
	पाण्डवास्तावकं सैन्यं व्यधमन्निशितैः शरैः।<br>तथैव तावका योधा जघ्नुः पाण्डवसैनिकान्।।	</td><td>	9-10-6a<br>9-10-6b	
</td></tr>
				
<tr><td>
	तस्मिंस्तथा वर्तमाने युद्धे भीरुभयावहे।<br>पूर्वाह्णे चापि सम्प्राप्ते भास्करोदयनं प्रति।।	</td><td>	9-10-7a<br>9-10-7b	
</td></tr>
				
<tr><td>
	लब्धलक्षाः परे राजन्रक्षितास्तु महात्मना।<br>अयोधयंस्तव बलं मृत्युं कृत्वा निवर्तनम्।।	</td><td>	9-10-8a<br>9-10-8b	
</td></tr>
				
<tr><td>
	बलिभिः पाण्डवैर्दृप्तैर्लैब्धलक्षैः प्रहारिभिः।<br>कौरव्यसीदत्पृतना मृगीवाग्निबयाकुला।।	</td><td>	9-10-9a<br>9-10-9b	
</td></tr>
				
<tr><td>
	तां दृष्ट्वा सीदतीं सेनां पङ्के गामिव दुर्बलाम्।<br>उज्जिहीर्षुस्तदा शल्यः प्रायात्पाण्डुसुतान्प्रति।।	</td><td>	9-10-10a<br>9-10-10b	
</td></tr>
				
<tr><td>
	मद्रराजः सुसङ्क्रुद्धो गृहीत्वा धनुरुत्तमम्।<br>अभ्यद्रवत सङ्ग्रामे पाण्डवानाततायिनः।।	</td><td>	9-10-11a<br>9-10-11b	
</td></tr>
				
<tr><td>
	पाण्डवा अपि भूपाल समरे जितकाशिनः।<br>मद्रराजं समासाद्य बिभिदुर्निशितैः शरैः।।	</td><td>	9-10-12a<br>9-10-12b	
</td></tr>
				
<tr><td>
	ततः शरशतैस्तीक्ष्णैर्मद्रराजो महारथः।<br>अर्दयामास तां सेनां धर्मराजस्य पश्यतः।।	</td><td>	9-10-13a<br>9-10-13b	
</td></tr>
				
<tr><td>
	प्रादुरासन्निमित्तानि नानारूपाण्यनेकशः।<br>चचाल शब्दं कुर्वाणा मही चापि सपर्वता।।	</td><td>	9-10-14a<br>9-10-14b	
</td></tr>
				
<tr><td>
	[सदण्डशूला दीप्ताग्रा दीर्यमाणाः समन्ततः।]<br>उल्का भूमिं दिवः पेतुराहत्य रविमण्डलम्।।	</td><td>	9-10-15a<br>9-10-15b	
</td></tr>
				
<tr><td>
	मृगाश्च महिषाश्चापि पक्षिणश्च विशाम्पते।<br>अपसव्यं तदा चक्रुः सेनां ते बहुशो नृप।।	</td><td>	9-10-16a<br>9-10-16b	
</td></tr>
				
<tr><td>
	[भृगुसूनुधरापुत्रौ शशिजेन समन्वितौ।<br>चरमं पाण्डुपुत्राणां पुरस्तात्सर्वभूभुजाम्।।	</td><td>	9-10-17a<br>9-10-17b	
</td></tr>
				
<tr><td>
	शस्त्राग्रेष्वभवज्ज्वाला नेत्राण्याहत्य वर्षती।<br>शिरः स्वलीयन्त भृशं काकोलूकाश्च केतुषु]।।	</td><td>	9-10-18a<br>9-10-18b	
</td></tr>
				
<tr><td>
	ततस्तद्युद्धमत्युग्रमभवत्सहचारिणाम्।<br>तथा सर्वाण्यनीकानि सन्निपत्य जनाधिप।।	</td><td>	9-10-19a<br>9-10-19b	
</td></tr>
				
<tr><td>
	अभ्यघ्नत्कौरवो राजा पाण्डवानामनीकिनीम्।<br>शल्यस्तु शरवर्षेण वर्षन्निव सहस्रदृक्।।	</td><td>	9-10-20a<br>9-10-20b	
</td></tr>
				
<tr><td>
	अभ्यवर्षत धर्मात्मा कुन्तीपुत्रं युधिष्ठिरम्।<br>भीमसेनं शरैश्चापि रुक्मपुङ्खैः शिलाशितैः।।	</td><td>	9-10-21a<br>9-10-21b	
</td></tr>
				
<tr><td>
	द्रौपदेयांस्तथा सर्वान्माद्रीपुत्रौ च पाण्डवौ।<br>धृष्टद्युम्नं च शैनेयं शिखण्डिनमथापि च।।	</td><td>	9-10-22a<br>9-10-22b	
</td></tr>
				
<tr><td>
	एकैकं दशभिर्बाणैर्विव्याध स महाबलः।<br>ततोऽसृजद्बाणवर्षं घर्मान्ते मघवानिव।।	</td><td>	9-10-23a<br>9-10-23b	
</td></tr>
				
<tr><td>
	ततः प्रभद्रका राजन्सोमकाश्च सहस्रशः।<br>पतिताः पात्यमानाश्च दृश्यन्ते शल्यसायकैः।।	</td><td>	9-10-24a<br>9-10-24b	
</td></tr>
				
<tr><td>
	भ्रमराणामिव व्राताः शलभानामिव व्रजाः।<br>हादिन्य इव मेघेभ्यः शल्यस्य न्यपतञ्शराः।।	</td><td>	9-10-25a<br>9-10-25b	
</td></tr>
				
<tr><td>
	द्विरदास्तुरगाश्चार्ताः पत्तयो रथिनस्तथा।<br>शल्यस्य बाणैरपतन्बभ्रमुर्व्यनदंस्तथा।।	</td><td>	9-10-26a<br>9-10-26b	
</td></tr>
				
				
<tr><td>
	आविष्ट इव मद्रेशो मन्युना पौरुषेण च।<br>प्राच्छादयदरीन्सङ्ख्ये कालसृष्ट इवान्तकः।<br>विनर्दमानो मद्रेशो मेघहादो महाबलः।।	</td><td>	9-10-27a<br>9-10-27b<br>9-10-27c	
</td></tr>
				
<tr><td>
	सा वध्यमाना शल्येन पाण्डवानामनीकिनी।<br>अजातशत्रुं कौन्तेयमभ्यधावद्युधिष्ठिरम्।।	</td><td>	9-10-28a<br>9-10-28b	
</td></tr>
				
<tr><td>
	तां सम्मर्द्य शतैः सङ्ख्ये लघुहस्तः शितैः शरैः।<br>बाणवर्षेण महता युधिष्ठिरमताडयत्।।	</td><td>	9-10-29a<br>9-10-29b	
</td></tr>
				
<tr><td>
	तमापतन्तं जात्यश्वैः क्रुद्धो राजा युधिष्ठिरः।<br>अवारयच्छरैस्तीक्ष्णैर्महाद्विपमिवाङ्कुशैः।।	</td><td>	9-10-30a<br>9-10-30b	
</td></tr>
				
<tr><td>
	तस्य शल्यः शरं घोरं मुमोचाशीविषोपमम्।<br>सोऽभ्यविध्यन्महात्मानं वेगेनाभ्यपतच्च गाम्।।	</td><td>	9-10-31a<br>9-10-31b	
</td></tr>
				
<tr><td>
	ततो वृकोदरः क्रुद्धः शल्यं विव्याध सप्तभिः।<br>पञ्चभिः सहदेवस्तु नकुलो दशभिः शरैः।।	</td><td>	9-10-32a<br>9-10-32b	
</td></tr>
				
<tr><td>
	द्रौपदेयाश्च शत्रुघ्नं शूरमार्तायनिं शरैः।<br>अभ्यवर्षन्महाराज मेघा इव महीधस्म्।।	</td><td>	9-10-33a<br>9-10-33b	
</td></tr>
				
<tr><td>
	ततो दृष्ट्वा वार्यमाणं शल्यं पार्थैः समन्ततः।<br>कृतवर्मा कृपश्चैव सङ्क्रुद्धावभ्यधावताम्।।	</td><td>	9-10-34a<br>9-10-34b	
</td></tr>
				
				
<tr><td>
	उलूकश्च महावीर्यः शकुनिंश्चापि सौबलः।<br>समागम्याथ शनकैरश्वत्थामा महाबलः।<br>तव पुत्राश्च कार्त्स्न्येन जुगुपुः शल्यमाहवे।।	</td><td>	9-10-35a<br>9-10-35b<br>9-10-35c	
</td></tr>
				
				
<tr><td>
	भीमसेनं त्रिभिर्विद्धा कृतवर्मा शिलीमुखैः।<br>बाणवर्षेण महता क्रुद्धरूपमवारयत्।<br>धृष्टद्युम्नं ततः क्रुद्धो बाणवर्षैरपीडयत्।।	</td><td>	9-10-36a<br>9-10-36b<br>9-10-36c	
</td></tr>
<tr><td>
	द्रौपदेयांश्च शकुनिर्यमौ च द्रौणिरभ्ययात्।।	</td><td>	9-10-37a	
</td></tr>
				
<tr><td>
	दुर्योधनो युधांश्रेष्ठ आहवे केशवार्जुनौ।<br>समभ्ययादुग्रतेजाः शरैश्चाप्यहनद्बली।।	</td><td>	9-10-38a<br>9-10-38b	
</td></tr>
				
<tr><td>
	एवं द्वन्द्वशतान्यासंस्त्वदीयानां परैः सह।<br>घोररूपाणि चित्राणि तत्रतत्र विशाम्पते।।	</td><td>	9-10-39a<br>9-10-39b	
</td></tr>
				
				
<tr><td>
	ऋक्षवर्णाञ्जघानाश्वान्भोजो भीमस्य संयुगे।<br>सोऽवतीर्य रथोपस्थाद्धताश्वात्पाण्डुनन्दनः।<br>कालो दण्डमिवोद्यम्य गदापाणिरयुध्यत।।	</td><td>	9-10-40a<br>9-10-40b<br>9-10-40c	
</td></tr>
				
<tr><td>
	प्रमुखे सहदेवस्य जघानाश्वान्स मद्रराट्।<br>ततः शल्यस्य तनयं सहदेवोऽसिनावधीत्।।	</td><td>	9-10-41a<br>9-10-41b	
</td></tr>
				
<tr><td>
	गौतमः पुनराचार्यो धृष्टद्युम्नमयोधयत्।<br>असम्भ्रान्तमसम्भ्रान्तो यत्नवान्यत्नवत्तरम्।।	</td><td>	9-10-42a<br>9-10-42b	
</td></tr>
				
<tr><td>
	द्रौपदेयांस्तथा वीरानेकैकं दशभिः शरैः।<br>अविद्ध्यदाचार्यसुतो नातिक्रुद्धो हसन्निव।।	</td><td>	9-10-43a<br>9-10-43b	
</td></tr>
				
<tr><td>
	[पुनश्च भीमसेनस्य जघानाश्वांस्तथाऽऽहवे।<br>सोऽवतीर्य रथात्तूर्णं हताश्वः पाण्डुनन्दनः।।	</td><td>	9-10-44a<br>9-10-44b	
</td></tr>
				
				
<tr><td>
	कालो दण्‍डमिवोद्यम्य गदां क्रुद्धो महाबलः।<br>पोथयामास तुरगान्रथं च कृतवर्मणः।<br>कृतवर्मा त्ववप्लुत्य रथात्तस्मादपाक्रमत्।।]	</td><td>	9-10-45a<br>9-10-45b<br>9-10-45c	
</td></tr>
				
<tr><td>
	शल्योऽपि राजन्सङ्क्रुद्धो निघ्नन्सोमकपाण्डवान्।<br>पुनरेव शितैर्बाणैर्युधिष्ठिरमपीडयत्।।	</td><td>	9-10-46a<br>9-10-46b	
</td></tr>
				
<tr><td>
	तस्य भीमो रणे क्रुद्धः सन्दश्य दशनच्छदम्।<br>विनाशायाभिसन्धाय गदामादाय वीर्यवान्।।	</td><td>	9-10-47a<br>9-10-47b	
</td></tr>
				
<tr><td>
	यमदण्डप्रतीकाशां कालरात्रिमिवोद्यताम्।<br>गजवाजिमनुष्याणां देहान्तकरणीमति।।	</td><td>	9-10-48a<br>9-10-48b	
</td></tr>
				
<tr><td>
	हेमपट्टपरिक्षिप्तामुल्कां प्रज्वलितामिव।<br>शैक्यां व्यालीमिवात्युग्रां वज्रकल्पामयोमयीम्।।	</td><td>	9-10-49a<br>9-10-49b	
</td></tr>
				
<tr><td>
	चन्दनागुरुपङ्काक्तां प्रमदामीप्सितामिव।<br>वसामेदोपदिग्धाङ्गीं जिह्वां वैवस्वतीमिव।।	</td><td>	9-10-50a<br>9-10-50b	
</td></tr>
				
<tr><td>
	पटुघण्टाशतरवां वासवीमशनीमिव।<br>निर्मुक्ताशीविषाकारां पृक्तां गजमदैरपि।।	</td><td>	9-10-51a<br>9-10-51b	
</td></tr>
				
<tr><td>
	त्रासनीं सर्वभूतानां स्वसैन्यपरिहर्षिणीम्।<br>मनुष्यलोके विख्यातां गिरिशृङ्गविदारणीम्।।	</td><td>	9-10-52a<br>9-10-52b	
</td></tr>
				
<tr><td>
	यया कैलासभवने महेश्वरसखं बली।<br>आह्वयामास कौन्तेयः सङ्क्रुद्धमलकाधिपम्।।	</td><td>	9-10-53a<br>9-10-53b	
</td></tr>
				
				
<tr><td>
	यया मायामयान्दृप्तान्सुबहून्धनदालये।<br>जघान गुह्यकान्क्रुद्धो मन्दारार्थे महाबलः।<br>निवार्यमाणो बहुभिर्द्रौपद्याः प्रियमास्थितः।।	</td><td>	9-10-54a<br>9-10-54b<br>9-10-54c	
</td></tr>
				
<tr><td>
	तां वज्रमणिरत्नौघकल्माषां वज्रगौरवाम्।<br>समुद्यम्य महाबाहुः शल्यमभ्यपतद्रणे।।	</td><td>	9-10-55a<br>9-10-55b	
</td></tr>
				
<tr><td>
	गदया युद्धकुशलस्तया दारुणनादया।<br>पोथयामास शल्यस्य चतुरोऽश्वान्महाजवान्।।	</td><td>	9-10-56a<br>9-10-56b	
</td></tr>
				
<tr><td>
	ततः शल्यो रणे क्रुद्धः पीने वक्षसि तोमरम्।<br>निचखान नदन्वीरोवर्म भित्त्वा च सोभ्ययात्।।	</td><td>	9-10-57a<br>9-10-57b	
</td></tr>
				
<tr><td>
	वृकोदरस्त्वसम्भ्रान्तस्तमेवोद्धृत्य तोमरम्।<br>यन्तारं मद्रराजस्य निर्बिभेद तदा हृदि।।	</td><td>	9-10-58a<br>9-10-58b	
</td></tr>
				
<tr><td>
	स भिन्नवर्मा रुधिरं वमन्वित्रस्तमानसः।<br>पपाताभिमुखो भीमं मद्रराजस्त्वपाक्रमत्।।	</td><td>	9-10-59a<br>9-10-59b	
</td></tr>
				
<tr><td>
	कृतप्रतिकृतं दृष्ट्वा शल्यो विस्मितमानसः।<br>गदामाश्रित्य धर्मात्मा प्रत्यमित्रमवैक्षत।।	</td><td>	9-10-60a<br>9-10-60b	
</td></tr>
				
<tr><td>
	ततः सुमनसः पार्था भीमसेनमपूजयन्।<br>ते दृष्ट्वा कर्म सङ्ग्रामे घोरमक्लिष्टकर्मणः।।	</td><td>	9-10-61a<br>9-10-61b	
</td></tr>
<tr><td>
	।। इति श्रीमन्महाभारते <br>शल्यपर्वणि शल्यवधपर्वणि <br>अष्टादशदिवसयुद्धे दशमोऽध्यायः।। 10 ।।	</td><td>		
</td></tr>
</tbody>