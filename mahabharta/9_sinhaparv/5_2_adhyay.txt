<span style="font-size: 14pt; line-height: 200%">सञ्जय उवाच॥ <br>
अथ हैमवते प्रस्थे स्थित्वा युद्धाभिनन्दिनः ।<br>
सर्व एव महाराज योधास्तत्र समागताः ॥१॥ <br>
शल्यश्च चित्रसेनश्च शकुनिश्च महारथः ।<br>
अश्वत्थामा कृपश्चैव कृतवर्मा च सात्वतः ॥२॥ <br>
सुषेणोऽरिष्टसेनश्च धृतसेनश्च वीर्यवान् ।<br>
जयत्सेनश्च राजानस्ते रात्रिमुषितास्ततः ॥३॥ <br>
रणे कर्णे हते वीरे त्रासिता जितकाशिभिः ।<br>
नालभञ्शर्म ते पुत्रा हिमवन्तमृते गिरिम् ॥४॥ <br>
तेऽब्रुवन्सहितास्तत्र राजानं सैन्यसंनिधौ ।<br>
कृतयत्ना रणे राजन्सम्पूज्य विधिवत्तदा ॥५॥ <br>
कृत्वा सेनाप्रणेतारं परांस्त्वं योद्धुमर्हसि ।<br>
येनाभिगुप्ताः सङ्ग्रामे जयेमासुहृदो वयम् ॥६॥ <br>
ततो दुर्योधनः स्थित्वा रथे रथवरोत्तमम् ।<br>
सर्वयुद्धविभागज्ञमन्तकप्रतिमं युधि ॥७॥ <br>
स्वङ्गं प्रच्छन्नशिरसं कम्बुग्रीवं प्रियंवदम् ।<br>
व्याकोशपद्माभिमुखं व्याघ्रास्यं मेरुगौरवम् ॥८॥ <br>
स्थाणोर्वृषस्य सदृशं स्कन्धनेत्रगतिस्वरैः ।<br>
पुष्टश्लिष्टायतभुजं सुविस्तीर्णघनोरसम् ॥९॥ <br>
जवे बले च सदृशमरुणानुजवातयोः ।<br>
आदित्यस्य त्विषा तुल्यं बुद्ध्या चोशनसा समम् ॥१०॥ <br>
कान्तिरूपमुखैश्वर्यैस्त्रिभिश्चन्द्रमसोपमम् ।<br>
काञ्चनोपलसङ्घातैः सदृशं श्लिष्टसन्धिकम् ॥११॥ <br>
सुवृत्तोरुकटीजङ्घं सुपादं स्वङ्गुलीनखम् ।<br>
स्मृत्वा स्मृत्वैव च गुणान्धात्रा यत्नाद्विनिर्मितम् ॥१२॥ <br>
सर्वलक्षणसम्पन्नं निपुणं श्रुतिसागरम् ।<br>
जेतारं तरसारीणामजेयं शत्रुभिर्बलात् ॥१३॥ <br>
दशाङ्गं यश्चतुष्पादमिष्वस्त्रं वेद तत्त्वतः ।<br>
साङ्गांश्च चतुरो वेदान्सम्यगाख्यानपञ्चमान् ॥१४॥ <br>
आराध्य त्र्यम्बकं यत्नाद्व्रतैरुग्रैर्महातपाः ।<br>
अयोनिजायामुत्पन्नो द्रोणेनायोनिजेन यः ॥१५॥ <br>
तमप्रतिमकर्माणं रूपेणासदृशं भुवि ।<br>
पारगं सर्वविद्यानां गुणार्णवमनिन्दितम् ॥१६॥ <br>
तमभ्येत्यात्मजस्तुभ्यमश्वत्थामानमब्रवीत् ॥१६॥ <br>
यं पुरस्कृत्य सहिता युधि जेष्याम पाण्डवान् ।<br>
गुरुपुत्रोऽद्य सर्वेषामस्माकं परमा गतिः ॥१७॥ <br>
भवांस्तस्मान्नियोगात्ते कोऽस्तु सेनापतिर्मम ॥१७॥ <br>
द्रौणिरुवाच॥ <br>
अयं कुलेन वीर्येण तेजसा यशसा श्रिया ।<br>
सर्वैर्गुणैः समुदितः शल्यो नोऽस्तु चमूपतिः ॥१८॥ <br>
भागिनेयान्निजांस्त्यक्त्वा कृतज्ञोऽस्मानुपागतः ।<br>
महासेनो महाबाहुर्महासेन इवापरः ॥१९॥ <br>
एनं सेनापतिं कृत्वा नृपतिं नृपसत्तम ।<br>
शक्यः प्राप्तुं जयोऽस्माभिर्देवैः स्कन्दमिवाजितम् ॥२०॥ <br>
तथोक्ते द्रोणपुत्रेण सर्व एव नराधिपाः ।<br>
परिवार्य स्थिताः शल्यं जयशब्दांश्च चक्रिरे ॥२१॥ <br>
युद्धाय च मतिं चक्रूरावेशं च परं ययुः ॥२१॥ <br>
ततो दुर्योधनः शल्यं भूमौ स्थित्वा रथे स्थितम् ।<br>
उवाच प्राञ्जलिर्भूत्वा रामभीष्मसमं रणे ॥२२॥ <br>
अयं स कालः सम्प्राप्तो मित्राणां मित्रवत्सल ।<br>
यत्र मित्रममित्रं वा परीक्षन्ते बुधा जनाः ॥२३॥ <br>
स भवानस्तु नः शूरः प्रणेता वाहिनीमुखे ।<br>
रणं च याते भवति पाण्डवा मन्दचेतसः ॥२४॥ <br>
भविष्यन्ति सहामात्याः पाञ्चालाश्च निरुद्यमाः ॥२४॥ <br>
शल्य उवाच॥ <br>
यत्तु मां मन्यसे राजन्कुरुराज करोमि तत् ।<br>
त्वत्प्रियार्थं हि मे सर्वं प्राणा राज्यं धनानि च ॥२५॥ <br>
दुर्योधन उवाच॥ <br>
सेनापत्येन वरये त्वामहं मातुलातुलम् ।<br>
सोऽस्मान्पाहि युधां श्रेष्ठ स्कन्दो देवानिवाहवे ॥२६॥ <br>
अभिषिच्यस्व राजेन्द्र देवानामिव पावकिः ।<br>
जहि शत्रून्रणे वीर महेन्द्रो दानवानिव ॥२७॥ &nbsp;<br>
<br>
</span>
