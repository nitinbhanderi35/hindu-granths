				
<tbody><tr><td>
	<b>वैशम्पायन उवाच।</b>	</td><td>	9-2-1x	
</td></tr>
				
<tr><td>
	विसृष्टास्वथ नारीषु धृतराष्ट्रोऽम्बिकासुतः।<br>विललाप महाराज दुःखाद्दुःखतरं गतः।।	</td><td>	9-2-1a<br>9-2-1b	
</td></tr>
				
<tr><td>
	सधूममिव निःश्वस्य करौ धुन्वन्पुनःपुनः।<br>बहु सञ्चिन्तयित्वा तु सञ्जयं वाक्यमब्रवीत्।।	</td><td>	9-2-2a<br>9-2-2b	
</td></tr>
<tr><td>
	<b>धृतराष्ट्र उवाच।</b>	</td><td>	9-2-3x	
</td></tr>
				
<tr><td>
	अहो बत महद्दुःखं यदहं पाण्डवान्रणे।<br>क्षेमिणश्चाव्ययांश्चैव त्वत्तः सूत शृणोमि वै।।	</td><td>	9-2-3a<br>9-2-3b	
</td></tr>
				
<tr><td>
	वज्रसारमयं नूनं हृदयं सुदृढं मम।<br>यच्छ्रुत्वा निहतान्पुत्रान्दीर्यते न सहस्रधा।।	</td><td>	9-2-4a<br>9-2-4b	
</td></tr>
				
<tr><td>
	चिन्तयित्वा वचस्तेषां बालक्रीडां च सञ्जय।<br>अद्य चैव हताञ्श्रुत्वा दीर्यते मे भृशं मनः।।	</td><td>	9-2-5a<br>9-2-5b	
</td></tr>
				
<tr><td>
	अन्धत्वाद्यदि पुत्राणां न मे रूपिनिदर्शनम्।<br>पुत्रस्नेहकृता प्रीतिर्नित्यमेतेषु धारिता।।	</td><td>	9-2-6a<br>9-2-6b	
</td></tr>
				
<tr><td>
	बालभावमतिक्रम्य यौवनस्थांश्च तानहम्।<br>श्रियं प्राप्तांश्च ताञ्श्रुत्वा हृष्ट आसं तदाऽनघ।।	</td><td>	9-2-7a<br>9-2-7b	
</td></tr>
				
<tr><td>
	तानद्य निहताञ्श्रुत्वा हतैश्वर्यान्हतौजसः।<br>न लभेयं क्वचिच्छान्तिं पुत्राधिभिरभिप्लुतः।।	</td><td>	9-2-8a<br>9-2-8b	
</td></tr>
				
<tr><td>
	एह्येहि वत्स राजेन्द्र ममानाथस्य पुत्रक।<br>त्वया हीनो महाबाहो कां नु यास्याम्यहं गतिम्।।	</td><td>	9-2-9a<br>9-2-9b	
</td></tr>
				
<tr><td>
	कथं त्वं पृथिवीपालांस्त्यक्त्वा तात समागतान्।<br>शेषे विनिहतो भूमौ प्राकृतः कुनृपो यथा।।	</td><td>	9-2-10a<br>9-2-10b	
</td></tr>
				
<tr><td>
	गतिर्भूत्वा महाराज ज्ञातीनां सुहृदां तथा।<br>अन्धं वृद्वं च मां वीर विहाय क्व नु यास्यसि।।	</td><td>	9-2-11a<br>9-2-11b	
</td></tr>
				
<tr><td>
	सा कृपा सा च ते प्रीतिः सा च राजसु मानिता।<br>कथं त्वं निहतः पार्थैः संयुगेष्वपराजितः।।	</td><td>	9-2-12a<br>9-2-12b	
</td></tr>
				
<tr><td>
	को नु मामुत्थितः काले ताततातेति वक्ष्यति।<br>महाराजेति सततं लोकनाथेति चासकृत्।।	</td><td>	9-2-13a<br>9-2-13b	
</td></tr>
				
<tr><td>
	परिष्वज्य च कं कण्ठे स्नेहेन क्लिन्नलोचनः।<br>अनुशास्ताऽस्मि कौरव्य तत्साधु वदमे वचः।।	</td><td>	9-2-14a<br>9-2-14b	
</td></tr>
				
<tr><td>
	ननु नामाहमश्रौषं वचनं तव पुत्रक।<br>भूयसी मम पृथ्वीयं तात पार्थस्य नो तथा।।	</td><td>	9-2-15a<br>9-2-15b	
</td></tr>
				
<tr><td>
	भगदत्तः कृपः शल्य आवन्त्योऽथ जयद्रथः।<br>भूरिश्रवाः सोमदत्तो महाराजश्च बाह्लिकः।।	</td><td>	9-2-16a<br>9-2-16b	
</td></tr>
				
<tr><td>
	अश्वत्थामा च भोजश्च मागधश्च महाबलः।<br>बृहद्बलश्च क्राथश्च शकुनिश्चापि सौबलः।।	</td><td>	9-2-17a<br>9-2-17b	
</td></tr>
				
<tr><td>
	म्लेच्छाश्च शतसाहस्राः शकाश्च यवनैः सह।<br>सुदक्षिणश्च काम्भोजस्त्रिगर्ताधिपतिस्तथा।।	</td><td>	9-2-18a<br>9-2-18b	
</td></tr>
				
<tr><td>
	भीष्मः पितामहश्चैव भारद्वाजोऽथ गौतमः।<br>श्रुतायुश्चाश्रुतायुश्च शतायुश्चापि वीर्यवान्।।	</td><td>	9-2-19a<br>9-2-19b	
</td></tr>
				
<tr><td>
	जलसन्धोऽथार्ष्यशृङ्गी राक्षसश्चाप्यलायुधः।<br>अलम्बुसो वीरबाहुः सुबाहुश्च महारथः।।	</td><td>	9-2-20a<br>9-2-20b	
</td></tr>
				
<tr><td>
	एते चान्ये च बहवो राजानो राजसत्तम।<br>मदर्थं प्रहरिष्यन्ति प्राणांस्त्यक्त्वा धनानि च।।	</td><td>	9-2-21a<br>9-2-21b	
</td></tr>
				
<tr><td>
	तेषां मध्ये स्थितो युद्धे भ्रातृभिः परिवारितः।<br>योधयिष्याम्यहं पार्थान्पाञ्चालांश्चैव सर्वशः।।	</td><td>	9-2-22a<br>9-2-22b	
</td></tr>
				
<tr><td>
	चेदींश्च नृपशार्दूल द्रौपदेयांश्च संयुगे।<br>सात्यकिं कुन्तिभोजं च राक्षसं च घटोत्कचम्।।	</td><td>	9-2-23a<br>9-2-23b	
</td></tr>
				
<tr><td>
	एकोऽप्येषां महाराज समर्थः सन्निवारणे।<br>समरे पाण्डवेयानां सङ्क्रुद्धो ह्यभिधावताम्।।	</td><td>	9-2-24a<br>9-2-24b	
</td></tr>
				
<tr><td>
	किं पुनः सहिता वीराः कृतवैराश्च पाण्डवैः।<br>अथवा सर्व एवैते पाण्डवस्यानुयायिभिः।।	</td><td>	9-2-25a<br>9-2-25b	
</td></tr>
				
<tr><td>
	योत्स्यन्ते सह राजेन्द्र हनिष्यन्ति च तान्मृधे।<br>कर्ण एको मया सार्धं निहनिष्यति पाण्डवान्।।	</td><td>	9-2-26a<br>9-2-26b	
</td></tr>
<tr><td>
	ते वै नृपतयो वीराः स्थास्यन्ति मम शासने।।	</td><td>	9-2-27a	
</td></tr>
				
<tr><td>
	यश्च तेषां प्रणेता वै वासुदेवो महाबलः।<br>न स सन्नह्यते राजन्निति मामब्रवीद्वचः।।	</td><td>	9-2-28a<br>9-2-28b	
</td></tr>
				
<tr><td>
	एवं च वदतः सूत बहुशो मम सन्निधौ।<br>युक्तितो ह्यनुपश्यामि निहतान्पाण्‍डवान्रणे।।	</td><td>	9-2-29a<br>9-2-29b	
</td></tr>
				
<tr><td>
	तेषां मध्ये स्थिता यत्र हन्यन्ते मम पुत्रकाः।<br>व्यायच्छमानाः समरे किमन्यद्भागधेयतः।।	</td><td>	9-2-30a<br>9-2-30b	
</td></tr>
				
<tr><td>
	भीष्मश्च निहतो यत्र लोकनाथः प्रतापवान्।<br>शिखण्‍डिनं समासाद्य मृगेन्द्र इव जम्बुकम्।।	</td><td>	9-2-31a<br>9-2-31b	
</td></tr>
				
<tr><td>
	द्रोणश्च ब्राह्मणो यत्र सर्वशस्त्रास्त्रपारगः।<br>निहतः पाण्डवैः सङ्ख्ये किमन्यद्भागधेयतः।।	</td><td>	9-2-32a<br>9-2-32b	
</td></tr>
				
				
<tr><td>
	कर्णश्च निहतः सङ्ख्ये दिव्यास्त्रज्ञो महाबलः।<br>भूरिश्रवा हतो पत्र सोमदत्तश्च संयुगे।<br>बाह्लिकश्च महाराज किमन्यद्भागधेयतः।।	</td><td>	9-2-33a<br>9-2-33b<br>9-2-33c	
</td></tr>
				
<tr><td>
	भगदत्तो हतो यत्र गजयुद्धविशारदः।<br>जयद्रथश्च निहतः किमन्यद्भागधेयतः।।	</td><td>	9-2-34a<br>9-2-34b	
</td></tr>
				
<tr><td>
	सुदक्षिणो हतो यत्र जलसन्धश्च पौरवः।<br>श्रुतायुश्चाश्रुतायुश्च किमन्यद्भागधेयतः।।	</td><td>	9-2-35a<br>9-2-35b	
</td></tr>
				
<tr><td>
	महाबलस्तथा पाण्ड्यः सर्वशस्त्रभृतां वरः।<br>निहतः पाण्डवैः सङ्ख्ये किमन्यद्भागधेयतः।।	</td><td>	9-2-36a<br>9-2-36b	
</td></tr>
				
<tr><td>
	बृहद्बलो हतो यत्र मागधश्च महाबलः।<br>उग्रायुधश्च विक्रान्तः प्रतिमानं धनुष्मताम्।।	</td><td>	9-2-37a<br>9-2-37b	
</td></tr>
				
<tr><td>
	आवन्त्यो निहतो यत्र त्रैगर्तश्च जनाधिपः।<br>संशप्तकाश्च निहताः किमन्यद्भागधेयतः।।	</td><td>	9-2-38a<br>9-2-38b	
</td></tr>
				
<tr><td>
	अलम्बुसस्तथा राजन्राक्षसश्चाप्यलायुधः।<br>आर्ष्यशृङ्गिश्च निहतः किमन्यद्भागधेयतः।।	</td><td>	9-2-39a<br>9-2-39b	
</td></tr>
				
<tr><td>
	नारायणा हता यत्र गोपाला युद्धदुर्मदाः।<br>म्लेच्छाश्च बहुसाहस्राः किमन्यद्भागधेयतः।।	</td><td>	9-2-40a<br>9-2-40b	
</td></tr>
				
<tr><td>
	शकुनिः सौबलो यत्र कैतव्यश्च महाबलः।<br>निहतः सबलो वीरः किमन्यद्भागधेयतः।।	</td><td>	9-2-41a<br>9-2-41b	
</td></tr>
				
				
<tr><td>
	एते चान्ये च बहवः कृतास्त्रा युद्धदुर्मदाः।<br>राजानो राजपुत्राश्च शूराः परिघबाहवः।<br>निहता बहवो यत्र किमन्यद्भागधेयतः।।	</td><td>	9-2-42a<br>9-2-42b<br>9-2-42c	
</td></tr>
				
<tr><td>
	यत्र शूरा महेष्वासाः कृतास्त्रा युद्वदुर्मदाः।<br>बहवो निहताः सूत महेन्द्रसमविक्रमाः।।	</td><td>	9-2-43a<br>9-2-43b	
</td></tr>
				
<tr><td>
	नानादेशसमावृत्ताः क्षत्रिया यत्र सञ्जय।<br>निहताः समरे सर्वे किमन्यद्भागधेयतः।।	</td><td>	9-2-44a<br>9-2-44b	
</td></tr>
				
<tr><td>
	पुत्राश्च मे विनिहताः पौत्राश्चैव महाबलाः।<br>वयस्या भ्रातरश्चैव किमन्यद्भागधेयतः।।	</td><td>	9-2-45a<br>9-2-45b	
</td></tr>
				
<tr><td>
	भागधेयसमायुक्तो ध्रुवमुत्पद्यते नरः।<br>यस्तु भाग्यसमायुक्तः स शुभं प्राप्नुयान्नरः।।	</td><td>	9-2-46a<br>9-2-46b	
</td></tr>
				
<tr><td>
	अहं वियुक्तस्तैर्भाग्यैः पुत्रैश्चैवेह सञ्जय।<br>कथमद्य भविष्यामि वृद्धः शत्रुवशं गतः।।	</td><td>	9-2-47a<br>9-2-47b	
</td></tr>
				
<tr><td>
	नान्यदत्र परं मन्ये वनवासादृते प्रभो।<br>सोऽहं वनं गमिष्यामि निर्बन्धुर्ज्ञातिसंक्षये।।	</td><td>	9-2-48a<br>9-2-48b	
</td></tr>
				
<tr><td>
	न हि मेऽन्यद्भवेच्छ्रेयो वनाभ्युपगमादृते।<br>इमामवस्थां प्राप्तस्य लूनपक्षस्य सञ्जय।।	</td><td>	9-2-49a<br>9-2-49b	
</td></tr>
				
<tr><td>
	दुर्योधनो हतो यत्र शल्यश्च निहतो युधि।<br>दुःशासनो विविंशश्च विकर्णश्च महाबलः।।	</td><td>	9-2-50a<br>9-2-50b	
</td></tr>
				
<tr><td>
	कथं हि भीमसेनस्य श्रोष्येऽहं शब्दमुत्तमम्।<br>एकेन समरे येन हतं पुत्रशतं मम।।	</td><td>	9-2-51a<br>9-2-51b	
</td></tr>
				
<tr><td>
	असकृद्वदतस्तस्य दुर्योधनवधेन च।<br>दुःखशोकाभिसन्तप्तो न श्रोष्ये परुषा गिरः।।	</td><td>	9-2-52a<br>9-2-52b	
</td></tr>
<tr><td>
	<b>वैशम्पायन उवाच।</b>	</td><td>	9-2-53x	
</td></tr>
				
<tr><td>
	एवं स शोकसन्तप्तः पार्थिवो हतबान्धवः।<br>मुहुर्मुहुर्मुह्यमानः पुत्राधिभिरभिप्लुतः।।	</td><td>	9-2-53a<br>9-2-53b	
</td></tr>
				
<tr><td>
	विलप्य सुचिरं कालं धृतराष्ट्रोऽम्बिकासुतः।<br>दीर्घमुष्णं स निःश्वस्य चिन्तयित्वा पराभवम्।।	</td><td>	9-2-54a<br>9-2-54b	
</td></tr>
				
<tr><td>
	दुःखेन महता राजन्सन्तप्तो भरतर्षभः।<br>पुनर्गावल्गणिं सूतं पर्यपृच्छद्यथातथम्।।	</td><td>	9-2-55a<br>9-2-55b	
</td></tr>
<tr><td>
	<b>धृतराष्ट्र उवाच।</b>	</td><td>	9-2-56x	
</td></tr>
				
<tr><td>
	भीष्मद्रोणौ हतौ श्रुत्वा सूतपुत्रं च पातितम्।<br>सेनापतिं प्रणेतारं कमकुर्वत मामकाः।।	</td><td>	9-2-56a<br>9-2-56b	
</td></tr>
				
<tr><td>
	यं यं सेनाप्रणेतारं युधि कुर्वन्ति मामकाः।<br>अचिरेणैव कालेन तं तं निघ्नन्ति पाण्डवाः।।	</td><td>	9-2-57a<br>9-2-57b	
</td></tr>
				
<tr><td>
	रणमूर्ध्नि हतो भीष्मः पश्यतां वः किरीटिना।<br>एवमेव हतो द्रोणः सर्वेषामेव पश्यताम्।।	</td><td>	9-2-58a<br>9-2-58b	
</td></tr>
				
<tr><td>
	एवमेव हतः कर्णः सूतपुत्रः प्रतापवान्।<br>सराजकानां सर्वेषां पश्यतां वः किरीटिना।।	</td><td>	9-2-59a<br>9-2-59b	
</td></tr>
				
<tr><td>
	पूर्वमेवाहमुक्तो वै विदुरेण महात्मना।<br>दुर्योधनापराधेन प्रजेयं विनशिष्यति।।	</td><td>	9-2-60a<br>9-2-60b	
</td></tr>
				
<tr><td>
	केचिन्न सम्यक्पश्यन्ति मूढाः सम्यगवेक्ष्य च।<br>तदिदं मम मूढस्य तथाभूतं वचः स्म तत्।।	</td><td>	9-2-61a<br>9-2-61b	
</td></tr>
				
<tr><td>
	यदब्रवीत्स धर्मात्मा विदुरो दीर्घदर्शिवान्।<br>तत्तथा समनुप्राप्तं वचनं सत्यवादिनाः।।	</td><td>	9-2-62a<br>9-2-62b	
</td></tr>
				
<tr><td>
	दैवोपहतचित्तेन यन्मयाऽनुष्ठितं पुरा।<br>अनयस्य फलं तस्य ब्रूहि गावल्गणे पुनः।।	</td><td>	9-2-63a<br>9-2-63b	
</td></tr>
				
<tr><td>
	को वा मुखमनीकानामासीत्कर्णो निपातिते।<br>अर्जुनं वासुदेवं च को वा प्रत्युद्ययौ रथी।।	</td><td>	9-2-64a<br>9-2-64b	
</td></tr>
				
<tr><td>
	केऽरक्षन्दक्षिणं चक्रं मद्रराजस्य संयुगे।<br>वामं च योद्वुकामस्य के वा वीरस्य पृष्ठतः।।	</td><td>	9-2-65a<br>9-2-65b	
</td></tr>
				
<tr><td>
	कथं च वः समेतानां मद्रराजो महारथः।<br>निहतः पाण्डवैः सङ्ख्ये पुत्रो वा मम सञ्जय।।	</td><td>	9-2-66a<br>9-2-66b	
</td></tr>
				
<tr><td>
	ब्रूहि सर्वं यथातत्त्वं भरतानां महाक्षयम्।<br>यथा च निहतः सङ्ख्ये पुत्रो दुर्योधनो मम।।	</td><td>	9-2-67a<br>9-2-67b	
</td></tr>
				
<tr><td>
	पाञ्चालाश्च यथा सर्वे निहताः सपदानुगाः।<br>धृष्टद्युम्नः शिखण्डी च द्रौपद्याः पञ्च चात्मजाः।।	</td><td>	9-2-68a<br>9-2-68b	
</td></tr>
				
<tr><td>
	पाण्डवाश्च यथा मुक्तास्तथोभौ माधवौ युधि।<br>कृपश्च कृतवर्मा च भारद्वाजस्य चात्मजः।।	</td><td>	9-2-69a<br>9-2-69b	
</td></tr>
				
<tr><td>
	यद्यथा यादृशं चैव युद्धं वृत्तं च साम्प्रतम्।<br>अखिलं श्रोतुमिच्छामि कुशलो ह्यसि सञ्जय।।	</td><td>	9-2-70a<br>9-2-70b	
</td></tr>
<tr><td>
	।। इति श्रीमन्महाभारते कर्णपर्वणि <br>शल्यवधपर्वणि द्वितीयोऽध्यायः* ।। 2 ।।*	</td><td>		
</td></tr>
</tbody>