<span style="font-size: 14pt; line-height: 200%">वैशम्पायन उवाच॥ <br>
तस्मिन्नेव तु धर्मात्मा वसति स्म तपोधनः ।<br>
गार्हस्थ्यं धर्ममास्थाय असितो देवलः पुरा ॥१॥ <br>
धर्मनित्यः शुचिर्दान्तो न्यस्तदण्डो महातपाः ।<br>
कर्मणा मनसा वाचा समः सर्वेषु जन्तुषु ॥२॥ <br>
अक्रोधनो महाराज तुल्यनिन्दाप्रियाप्रियः ।<br>
काञ्चने लोष्टके चैव समदर्शी महातपाः ॥३॥ <br>
देवताः पूजयन्नित्यमतिथींश्च द्विजैः सह ।<br>
ब्रह्मचर्यरतो नित्यं सदा धर्मपरायणः ॥४॥ <br>
ततोऽभ्येत्य महाराज योगमास्थाय भिक्षुकः ।<br>
जैगीषव्यो मुनिर्धीमांस्तस्मिंस्तीर्थे समाहितः ॥५॥ <br>
देवलस्याश्रमे राजन्न्यवसत्स महाद्युतिः ।<br>
योगनित्यो महाराज सिद्धिं प्राप्तो महातपाः ॥६॥ <br>
तं तत्र वसमानं तु जैगीषव्यं महामुनिम् ।<br>
देवलो दर्शयन्नेव नैवायुञ्जत धर्मतः ॥७॥ <br>
एवं तयोर्महाराज दीर्घकालो व्यतिक्रमत् ।<br>
जैगीषव्यं मुनिं चैव न ददर्शाथ देवलः ॥८॥ <br>
आहारकाले मतिमान्परिव्राड्जनमेजय ।<br>
उपातिष्ठत धर्मज्ञो भैक्षकाले स देवलम् ॥९॥ <br>
स दृष्ट्वा भिक्षुरूपेण प्राप्तं तत्र महामुनिम् ।<br>
गौरवं परमं चक्रे प्रीतिं च विपुलां तथा ॥१०॥ <br>
देवलस्तु यथाशक्ति पूजयामास भारत ।<br>
ऋषिदृष्टेन विधिना समा बह्व्यः समाहितः ॥११॥ <br>
कदाचित्तस्य नृपते देवलस्य महात्मनः ।<br>
चिन्ता सुमहती जाता मुनिं दृष्ट्वा महाद्युतिम् ॥१२॥ <br>
समास्तु समतिक्रान्ता बह्व्यः पूजयतो मम ।<br>
न चायमलसो भिक्षुरभ्यभाषत किञ्चन ॥१३॥ <br>
एवं विगणयन्नेव स जगाम महोदधिम् ।<br>
अन्तरिक्षचरः श्रीमान्कलशं गृह्य देवलः ॥१४॥ <br>
गच्छन्नेव स धर्मात्मा समुद्रं सरितां पतिम् ।<br>
जैगीषव्यं ततोऽपश्यद्गतं प्रागेव भारत ॥१५॥ <br>
ततः सविस्मयश्चिन्तां जगामाथासितः प्रभुः ।<br>
कथं भिक्षुरयं प्राप्तः समुद्रे स्नात एव च ॥१६॥ <br>
इत्येवं चिन्तयामास महर्षिरसितस्तदा ।<br>
स्नात्वा समुद्रे विधिवच्छुचिर्जप्यं जजाप ह ॥१७॥ <br>
कृतजप्याह्निकः श्रीमानाश्रमं च जगाम ह ।<br>
कलशं जलपूर्णं वै गृहीत्वा जनमेजय ॥१८॥ <br>
ततः स प्रविशन्नेव स्वमाश्रमपदं मुनिः ।<br>
आसीनमाश्रमे तत्र जैगीषव्यमपश्यत ॥१९॥ <br>
न व्याहरति चैवैनं जैगीषव्यः कथञ्चन ।<br>
काष्ठभूतोऽऽश्रमपदे वसति स्म महातपाः ॥२०॥ <br>
तं दृष्ट्वा चाप्लुतं तोये सागरे सागरोपमम् ।<br>
प्रविष्टमाश्रमं चापि पूर्वमेव ददर्श सः ॥२१॥ <br>
असितो देवलो राजंश्चिन्तयामास बुद्धिमान् ।<br>
दृष्टः प्रभावं तपसो जैगीषव्यस्य योगजम् ॥२२॥ <br>
चिन्तयामास राजेन्द्र तदा स मुनिसत्तमः ।<br>
मया दृष्टः समुद्रे च आश्रमे च कथं त्वयम् ॥२३॥ <br>
एवं विगणयन्नेव स मुनिर्मन्त्रपारगः ।<br>
उत्पपाताश्रमात्तस्मादन्तरिक्षं विशां पते ॥२४॥ <br>
जिज्ञासार्थं तदा भिक्षोर्जैगीषव्यस्य देवलः ॥२४॥ <br>
सोऽन्तरिक्षचरान्सिद्धान्समपश्यत्समाहितान् ।<br>
जैगीषव्यं च तैः सिद्धैः पूज्यमानमपश्यत ॥२५॥ <br>
ततोऽसितः सुसंरब्धो व्यवसायी दृढव्रतः ।<br>
अपश्यद्वै दिवं यान्तं जैगीषव्यं स देवलः ॥२६॥ <br>
तस्माच्च पितृलोकं तं व्रजन्तं सोऽन्वपश्यत ।<br>
पितृलोकाच्च तं यान्तं याम्यं लोकमपश्यत ॥२७॥ <br>
तस्मादपि समुत्पत्य सोमलोकमभिष्टुतम् ।<br>
व्रजन्तमन्वपश्यत्स जैगीषव्यं महामुनिम् ॥२८॥ <br>
लोकान्समुत्पतन्तं च शुभानेकान्तयाजिनाम् ।<br>
ततोऽग्निहोत्रिणां लोकांस्तेभ्यश्चाप्युत्पपात ह ॥२९॥ <br>
दर्शं च पौर्णमासं च ये यजन्ति तपोधनाः ।<br>
तेभ्यः स ददृशे धीमाँल्लोकेभ्यः पशुयाजिनाम् ॥३०॥ <br>
व्रजन्तं लोकममलमपश्यद्देवपूजितम् ॥३०॥ <br>
चातुर्मास्यैर्बहुविधैर्यजन्ते ये तपोधनाः ।<br>
तेषां स्थानं तथा यान्तं तथाग्निष्टोमयाजिनाम् ॥३१॥ <br>
अग्निष्टुतेन च तथा ये यजन्ति तपोधनाः ।<br>
तत्स्थानमनुसम्प्राप्तमन्वपश्यत देवलः ॥३२॥ <br>
वाजपेयं क्रतुवरं तथा बहुसुवर्णकम् ।<br>
आहरन्ति महाप्राज्ञास्तेषां लोकेष्वपश्यत ॥३३॥ <br>
यजन्ते पुण्डरीकेण राजसूयेन चैव ये ।<br>
तेषां लोकेष्वपश्यच्च जैगीषव्यं स देवलः ॥३४॥ <br>
अश्वमेधं क्रतुवरं नरमेधं तथैव च ।<br>
आहरन्ति नरश्रेष्ठास्तेषां लोकेष्वपश्यत ॥३५॥ <br>
सर्वमेधं च दुष्प्रापं तथा सौत्रामणिं च ये ।<br>
तेषां लोकेष्वपश्यच्च जैगीषव्यं स देवलः ॥३६॥ <br>
द्वादशाहैश्च सत्रैर्ये यजन्ते विविधैर्नृप ।<br>
तेषां लोकेष्वपश्यच्च जैगीषव्यं स देवलः ॥३७॥ <br>
मित्रावरुणयोर्लोकानादित्यानां तथैव च ।<br>
सलोकतामनुप्राप्तमपश्यत ततोऽसितः ॥३८॥ <br>
रुद्राणां च वसूनां च स्थानं यच्च बृहस्पतेः ।<br>
तानि सर्वाण्यतीतं च समपश्यत्ततोऽसितः ॥३९॥ <br>
आरुह्य च गवां लोकं प्रयान्तं ब्रह्मसत्रिणाम् ।<br>
लोकानपश्यद्गच्छन्तं जैगीषव्यं ततोऽसितः ॥४०॥ <br>
त्रीँल्लोकानपरान्विप्रमुत्पतन्तं स्वतेजसा ।<br>
पतिव्रतानां लोकांश्च व्रजन्तं सोऽन्वपश्यत ॥४१॥ <br>
ततो मुनिवरं भूयो जैगीषव्यमथासितः ।<br>
नान्वपश्यत योगस्थमन्तर्हितमरिंदम ॥४२॥ <br>
सोऽचिन्तयन्महाभागो जैगीषव्यस्य देवलः ।<br>
प्रभावं सुव्रतत्वं च सिद्धिं योगस्य चातुलाम् ॥४३॥ <br>
असितोऽपृच्छत तदा सिद्धाँल्लोकेषु सत्तमान् ।<br>
प्रयतः प्राञ्जलिर्भूत्वा धीरस्तान्ब्रह्मसत्रिणः ॥४४॥ <br>
जैगीषव्यं न पश्यामि तं शंसत महौजसम् ।<br>
एतदिच्छाम्यहं श्रोतुं परं कौतूहलं हि मे ॥४५॥ <br>
सिद्धा ऊचुः॥ <br>
शृणु देवल भूतार्थं शंसतां नो दृढव्रत ।<br>
जैगीषव्यो गतो लोकं शाश्वतं ब्रह्मणोऽव्ययम् ॥४६॥ <br>
स श्रुत्वा वचनं तेषां सिद्धानां ब्रह्मसत्रिणाम् ।<br>
असितो देवलस्तूर्णमुत्पपात पपात च ॥४७॥ <br>
ततः सिद्धास्त ऊचुर्हि देवलं पुनरेव ह ।<br>
न देवल गतिस्तत्र तव गन्तुं तपोधन ॥४८॥ <br>
ब्रह्मणः सदनं विप्र जैगीषव्यो यदाप्तवान् ॥४८॥ <br>
तेषां तद्वचनं श्रुत्वा सिद्धानां देवलः पुनः ।<br>
आनुपूर्व्येण लोकांस्तान्सर्वानवततार ह ॥४९॥ <br>
स्वमाश्रमपदं पुण्यमाजगाम पतङ्गवत् ।<br>
प्रविशन्नेव चापश्यज्जैगीषव्यं स देवलः ॥५०॥ <br>
ततो बुद्ध्या व्यगणयद्देवलो धर्मयुक्तया ।<br>
दृष्ट्वा प्रभावं तपसो जैगीषव्यस्य योगजम् ॥५१॥ <br>
ततोऽब्रवीन्महात्मानं जैगीषव्यं स देवलः ।<br>
विनयावनतो राजन्नुपसर्प्य महामुनिम् ॥५२॥ <br>
मोक्षधर्मं समास्थातुमिच्छेयं भगवन्नहम् ॥५२॥ <br>
तस्य तद्वचनं श्रुत्वा उपदेशं चकार सः ।<br>
विधिं च योगस्य परं कार्याकार्यं च शास्त्रतः ॥५३॥ <br>
संन्यासकृतबुद्धिं तं ततो दृष्ट्वा महातपाः ।<br>
सर्वाश्चास्य क्रियाश्चक्रे विधिदृष्टेन कर्मणा ॥५४॥ <br>
संन्यासकृतबुद्धिं तं भूतानि पितृभिः सह ।<br>
ततो दृष्ट्वा प्ररुरुदुः कोऽस्मान्संविभजिष्यति ॥५५॥ <br>
देवलस्तु वचः श्रुत्वा भूतानां करुणं तथा ।<br>
दिशो दश व्याहरतां मोक्षं त्यक्तुं मनो दधे ॥५६॥ <br>
ततस्तु फलमूलानि पवित्राणि च भारत ।<br>
पुष्पाण्योषधयश्चैव रोरूयन्ते सहस्रशः ॥५७॥ <br>
पुनर्नो देवलः क्षुद्रो नूनं छेत्स्यति दुर्मतिः ।<br>
अभयं सर्वभूतेभ्यो यो दत्त्वा नावबुध्यते ॥५८॥ <br>
ततो भूयो व्यगणयत्स्वबुद्ध्या मुनिसत्तमः ।<br>
मोक्षे गार्हस्थ्यधर्मे वा किं नु श्रेयस्करं भवेत् ॥५९॥ <br>
इति निश्चित्य मनसा देवलो राजसत्तम ।<br>
त्यक्त्वा गार्हस्थ्यधर्मं स मोक्षधर्ममरोचयत् ॥६०॥ <br>
एवमादीनि सञ्चिन्त्य देवलो निश्चयात्ततः ।<br>
प्राप्तवान्परमां सिद्धिं परं योगं च भारत ॥६१॥ <br>
ततो देवाः समागम्य बृहस्पतिपुरोगमाः ।<br>
जैगीषव्यं तपश्चास्य प्रशंसन्ति तपस्विनः ॥६२॥ <br>
अथाब्रवीदृषिवरो देवान्वै नारदस्तदा ।<br>
जैगीषव्ये तपो नास्ति विस्मापयति योऽसितम् ॥६३॥ <br>
तमेवंवादिनं धीरं प्रत्यूचुस्ते दिवौकसः ।<br>
मैवमित्येव शंसन्तो जैगीषव्यं महामुनिम् ॥६४॥ <br>
तत्राप्युपस्पृश्य ततो महात्मा; दत्त्वा च वित्तं हलभृद्द्विजेभ्यः ।<br>
अवाप्य धर्मं परमार्यकर्मा; जगाम सोमस्य महत्स तीर्थम् ॥६५॥<br>
<br>
<br>
</span>
