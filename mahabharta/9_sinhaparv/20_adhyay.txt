				
<tbody><tr><td>
	<b>सञ्जय उवाच।</b>	</td><td>	9-20-1x	
</td></tr>
				
<tr><td>
	तस्मिंस्तु निहते शूरे साल्वे समितिशोभने।<br>तवाभज्यद्बलं वेगाद्वातेनेव महाद्रुमः।।	</td><td>	9-20-1a<br>9-20-1b	
</td></tr>
				
<tr><td>
	तत्प्रभग्नं बलं दृष्ट्वा कृतवर्मा महारथः।<br>दधार समरे शूरः शत्रुसैन्यं महाबलः।।	</td><td>	9-20-2a<br>9-20-2b	
</td></tr>
				
<tr><td>
	सन्निवृत्तास्तु ते शूरा दृष्ट्वा सात्वतमाहवे।<br>शैलोपमं स्थिरं राजन्कीर्यमाणं शरैर्युधि।।	</td><td>	9-20-3a<br>9-20-3b	
</td></tr>
				
<tr><td>
	ततः प्रववृते युद्धं कुरूणां पाण्डवैः सह।<br>निवृत्तानां महाराज मृत्युं कृत्वा निवर्तनम्।।	</td><td>	9-20-4a<br>9-20-4b	
</td></tr>
				
<tr><td>
	तत्राश्चर्यमभूद्युद्वं सात्वतस्य परैः सह।<br>यदेको वारयामास पाण्डुसेनां दुरासदाम्।।	</td><td>	9-20-5a<br>9-20-5b	
</td></tr>
				
<tr><td>
	तेषामन्योन्यसुहृदां कृते कर्मणि दुष्करे।<br>सिंहनादः प्रहृष्टानां दिविस्पृक्सुमहानभूत्।।	</td><td>	9-20-6a<br>9-20-6b	
</td></tr>
				
<tr><td>
	तेन शब्देन वित्रस्तान्पाञ्चालान्भरतर्षभ।<br>शिनेर्नप्ता महाबाहुरन्वपद्यत सात्यकिः।।	</td><td>	9-20-7a<br>9-20-7b	
</td></tr>
				
<tr><td>
	स समासाद्य राजानं क्षेमधूर्तिं महाबलम्।<br>सप्तभिर्निशितैर्बाणैरनयद्यमसादनम्।।	</td><td>	9-20-8a<br>9-20-8b	
</td></tr>
				
<tr><td>
	तमायान्तं महाबाहुं प्रवपन्तं शिताञ्शरान्।<br>जवेनाभ्यपतद्वीमान्हार्दिक्यः शिनिपुङ्गवम्।।	</td><td>	9-20-9a<br>9-20-9b	
</td></tr>
				
<tr><td>
	तौ सिंहाविव नर्दन्तौ धन्विनौ रथिनां वरौ।<br>अन्योन्यमभिधावन्तौ शस्त्रप्रवरधारिणौ।।	</td><td>	9-20-10a<br>9-20-10b	
</td></tr>
				
<tr><td>
	पाण्डवाः सहपाञ्चाला योधाश्चान्ये नृपोत्तमाः।<br>प्रेक्षकाः समपद्यन्त तयोः पुरुषसिंहयोः।।	</td><td>	9-20-11a<br>9-20-11b	
</td></tr>
				
<tr><td>
	नाराचैर्वत्सदन्तैश्च वृष्ण्यन्धकमहारथौ।<br>अभिजघ्नतुरन्योन्यं प्रहृष्टाविव कुञ्चरौ।।	</td><td>	9-20-12a<br>9-20-12b	
</td></tr>
				
<tr><td>
	चरन्तौ विविधान्मार्गान्हार्दिक्यशिनिपुङ्गवौ।<br>मुहुरन्तर्दधाते तौ बाणवृष्ट्या परस्परम्।।	</td><td>	9-20-13a<br>9-20-13b	
</td></tr>
				
<tr><td>
	चापवेगबलोद्वूतान्मार्गणान्वृष्णिसिंहयोः।<br>आकाशे समपश्याम पतङ्गानिव शीघ्रगान्।।	</td><td>	9-20-14a<br>9-20-14b	
</td></tr>
				
<tr><td>
	तमेकं सत्यकर्माणमासाद्य हृदिकात्मजः।<br>अविध्यन्निशितैर्बाणैश्चतुर्भिश्चतुरो हयान्।।	</td><td>	9-20-15a<br>9-20-15b	
</td></tr>
				
<tr><td>
	स दीर्घबाहुः सङ्क्रुद्धस्तोत्रार्दित इव द्विपः।<br>अष्टभिः कृतवर्माणमविध्यत्परमेषुभिः।।	</td><td>	9-20-16a<br>9-20-16b	
</td></tr>
				
<tr><td>
	ततः पूर्णायतोत्सृष्टैः कृतवर्मा शिलाशितैः।<br>सात्यकिं त्रिभिराहत्य धनुरेकेन चिच्छिदे।।	</td><td>	9-20-17a<br>9-20-17b	
</td></tr>
				
<tr><td>
	निकृत्तं तद्धनुःश्रेष्ठमपास्य शिनिपुङ्गवः।<br>अन्यदादत्त वेगेन शैनेयः सशरं धनुः।।	</td><td>	9-20-18a<br>9-20-18b	
</td></tr>
				
<tr><td>
	तदादाय धनुःश्रेष्ठं वरिष्ठः सर्वधन्विनाम्।<br>आरोप्य च धनुः शीघ्रं महावीर्यो महाबलः।।	</td><td>	9-20-19a<br>9-20-19b	
</td></tr>
				
<tr><td>
	अमृष्यमाणो धनुषश्छेदनं कृतवर्मणा।<br>कुपितोऽतिरथः शीघ्रं कृतवर्माणमभ्ययात्।।	</td><td>	9-20-20a<br>9-20-20b	
</td></tr>
				
<tr><td>
	ततः सुनिशितैर्बाणैर्दशभिः शिनिपुङ्गवः।<br>जघान सूतं चाश्वांश्च ध्वजं च कृतवर्मणः।।	</td><td>	9-20-21a<br>9-20-21b	
</td></tr>
				
<tr><td>
	ततो राजन्महेष्वासः कृतवर्मा महारथः।<br>हताश्वसूतं सम्प्रेक्ष्य रथं हेमपरिष्कृतम्।।	</td><td>	9-20-22a<br>9-20-22b	
</td></tr>
				
<tr><td>
	रोषेण महताऽऽविष्टः शूलमुद्यम्य मारिष।<br>चिक्षेप भुजवेगेन जिघांसुः शिनि पुङ्गवम्।।	</td><td>	9-20-23a<br>9-20-23b	
</td></tr>
				
				
<tr><td>
	तच्छूलं सात्वतो ह्याजौ निर्भिद्य निशितैः शरैः।<br>चूर्णितं पातयामास मोहयन्निव माधवम्।<br>ततोऽपरेण भल्लेन हृद्येनं समताडयत्।।	</td><td>	9-20-24a<br>9-20-24b<br>9-20-24c	
</td></tr>
				
<tr><td>
	सुयुद्वे युयुधानेन हताश्वो हतसारथिः।<br>कृतवर्मा कृतास्त्रेण धरमीमन्वपद्यत।।	</td><td>	9-20-25a<br>9-20-25b	
</td></tr>
				
<tr><td>
	तस्मिन्सात्यकिना वीरे द्वैरथे विरथीकृते।<br>समपद्यत सर्वेषां सैन्यानां सुमहद्भयम्।।	</td><td>	9-20-26a<br>9-20-26b	
</td></tr>
				
<tr><td>
	पुत्राणां तव चात्यर्थं विषादः समजायत।<br>हतसूते हताश्वे तु विरथे कृतवर्मणि।।	</td><td>	9-20-27a<br>9-20-27b	
</td></tr>
				
<tr><td>
	हताश्वं च समालक्ष्य हतसूतमरिन्दम।<br>अभ्यधावत्कृपो राजञ्जिघांसुः शिनिपुङ्गवम्।।	</td><td>	9-20-28a<br>9-20-28b	
</td></tr>
				
<tr><td>
	तमारोप्य रथोपस्थे मिषतां सर्वधन्विनाम्।<br>अपोवाह महाबाहुं तूर्णमायोधनादपि।।	</td><td>	9-20-29a<br>9-20-29b	
</td></tr>
				
<tr><td>
	शैनेयेऽधिष्ठिते राजन्विरथे कृतवर्मणि।<br>दुर्योधनबलं सर्वं पुनरासीत्पराङ्मुखम्।।	</td><td>	9-20-30a<br>9-20-30b	
</td></tr>
				
<tr><td>
	तत्परे नान्वबुध्यन्त सैन्येन रजसा वृताः।<br>तावकाः प्रद्रुता राजन्दुर्योधनमृते नृपम्।।	</td><td>	9-20-31a<br>9-20-31b	
</td></tr>
				
<tr><td>
	दुर्योधनस्तु सम्प्रेक्ष्य भग्नं स्वबलमन्तिकात्।<br>जवेनाभ्यपतत्तूर्णं सर्वांश्चैको न्यवारयत्।।	</td><td>	9-20-32a<br>9-20-32b	
</td></tr>
				
<tr><td>
	पाण्डूंश्च सर्वान्सङ्क्रुद्धो धृष्टद्युम्नं च पार्षतम्।<br>शिखण्डिनं द्रौपदेयान्पाञ्चालानां च ये गणाः।।	</td><td>	9-20-33a<br>9-20-33b	
</td></tr>
				
<tr><td>
	केकयान्सोमकांश्चैव सृञ्जयांश्चैव मारिष।<br>असम्भ्रमं दुराधर्षः शितैर्बाणैरवाकिरत्।।	</td><td>	9-20-34a<br>9-20-34b	
</td></tr>
				
				
<tr><td>
	अतिष्ठदाहवे यत्तः पुत्रस्तव महाबलः।<br>यथा यज्ञे महानग्निर्मन्त्रपूतः प्रकाशते।<br>तथा दुर्योधनो राजा सङ्ग्रामे सर्वतोऽभवत्।।	</td><td>	9-20-35a<br>9-20-35b<br>9-20-35c	
</td></tr>
				
<tr><td>
	तं परे नाभ्यवर्तन्त मर्त्या मृत्युमिवाहवे।<br>अथान्यं रथमास्थाय हार्दिक्यः समपद्यत।।	</td><td>	9-20-36a<br>9-20-36b	
</td></tr>
<tr><td>
	।। इति श्रीमन्महाभारते <br>शल्यपर्वमि शल्यवधपर्वणि <br>अष्टादशदिवसयुद्धे विंशोऽध्यायः।। 20 ।।	</td><td>		
</td></tr>
</tbody>