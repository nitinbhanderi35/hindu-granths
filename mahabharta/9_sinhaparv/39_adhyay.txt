<span style="font-size: 14pt; line-height: 200%">जनमेजय उवाच।	<br>
सप्तसारस्वतं कस्मात्कश्च मङ्कणको मुनिः।<br>
कथं सिद्धः स भगवान्कश्चास्य नियमोऽभवत्।।	9-39-1<br>
कस्य वंशे समुत्पन्नः किं चाधीतं द्विजोत्तम।<br>
एतन्मे सर्वमाचक्ष्व यथातत्त्वं महामुने।।	9-39-2<br>
वैशम्पायन उवाच।	<br>
सप्तनद्यः सरस्वत्या याभिर्व्याप्तमिदं जगत्।<br>
आहूता बलवद्भिर्हि तत्रतत्र सरस्वती।।	9-39-3<br>
सुप्रभा काञ्चनाक्षी च विशाला च मनोरमा।<br>
सरस्वती चौघवती सुरेणुर्विमलोदका।।	9-39-4<br>
पितामहस्य महतो वर्तमाने महामखे।<br>
वितते यज्ञवाटे च संसिद्धेषु द्विजातिषु।।	9-39-5<br>
पुण्याहघोषैर्विमलैर्वेदानां निनदैस्तथा।<br>
देवेषु चैव व्यग्रेषु तस्मिन्यज्ञविधौ तदा।।	9-39-6<br>
तत्र चैव महाराज दीक्षिते प्रपितामहे।<br>
यजतस्तस्य सत्रेण सर्वकामसमृद्विना।।	9-39-7<br>
मनसा चिन्तिता ह्यर्था धर्मार्थकुशलैस्तदा।<br>
उपतिष्ठन्ति राजेन्द्र द्विजातींस्तत्रतत्र ह।।	9-39-8<br>
जगुश्च तत्र गन्धर्वा ननृतुश्चाप्सरोगणाः।<br>
वादित्राणि च दिव्यानि वादयामासुरञ्जसा।।	9-39-9<br>
तस्य यज्ञस्य सम्पत्त्या तुतुषुर्देवतागणाः।<br>
विस्मयं परमं जग्मुः किमु मानुषयोनयः।।	9-39-10<br>
वर्तमाने यथा यज्ञे पुष्करस्थे पितामहे।<br>
अब्रुवन्नृषयो राजन्नायं यज्ञो महागुणः।।	9-39-11<br>
न दृश्यते सरिच्छ्रेष्ठा यस्मादिह सरस्वती।<br>
तच्छ्रुत्वा भगवान्प्रीतः सस्माराथ सरस्वतीम्।।	9-39-12<br>
पितामहेन यजता आहूता पुष्करेषु वै।<br>
सुप्रभा नाम राजेन्द्र नाम्ना तत्र सरस्वती।।	9-39-13<br>
तां दृष्ट्वा मुनयस्तुष्टास्त्वरायुक्तां सरस्वतीम्।<br>
पितामहं मानयन्तीं क्रतुं ते बहुमेनिरे।।	9-39-14<br>
एवमेषा सरिच्छ्रेष्ठा पुष्करेषु सरस्वती।<br>
पितामहार्थं सम्भूता तुष्ट्यर्थं च मनीषिणाम्।।	9-39-15<br>
नैमिषे मुनयो राजन्समागम्य समासते।<br>
तत्र चित्राः कथा ह्यासन्वेदं प्रति जनेश्वर।।	9-39-16<br>
यत्र ते मुनयो ह्यासन्नानास्वाध्यायवेदिनः।<br>
ते समागम्य मुनयः सस्मारुर्वै सरस्वतीम्।।	9-39-17<br>
सा तु ध्याता महाराज मुनिभिः सत्रयाजिभिः।<br>
समागतानां राजेन्द्र साहाय्यार्थं महात्मनाम्।<br>
आजगाम महाभागा तत्र पुण्या सरस्वती।।	9-39-18<br>
नैमिषे काञ्चनाक्षी तु मुनीनां सत्रायाजिनाम्।<br>
आगता सरितां श्रेष्ठा तत्र भारत पूजित।।	9-39-19<br>
गयस्य यजमानस्य गयेष्वेव महाक्रतुम्।<br>
आहूता सरितां श्रेष्ठा गययज्ञे सरस्वती।।	9-39-20<br>
गयस्य यजमानस्य गयेष्वेव महाक्रतुम्।<br>
विशालां तु गयस्याहुर्ऋषयः संशितव्रता।।	9-39-21<br>
सरित्सा हिमवत्पार्श्वात्प्रस्रुता शीघ्रगामिनी।<br>
औद्दालकेस्तथा यज्ञे यजतस्तस्य भारत।।	9-39-22<br>
समेते सर्वतः स्फीते मुनीनां मण्डले तदा।<br>
उत्तरे कोसलाभागे पुण्ये राजन्महात्मनः।।	9-39-23<br>
औद्दालकेन यजता पूर्वं ध्याता सरस्वती।<br>
आजगाम सरिच्छेष्ठा तं देशं मुनिकारणात्।।	9-39-24<br>
पूज्यमाना मुनिगणैर्वल्कलाजिनसंवृतैः।<br>
मनोहरेति विख्याता सा हि तैर्मनसा वृता।।	9-39-25<br>
[सुरणुऋषभे द्वीपे पुण्ये राजर्षिसेविते।]<br>
कुरोश्च यजमानस्य कुरुक्षेत्रे महात्मनः।<br>
आजगाम महाभागा सरिच्छ्रेष्ठा सरस्वती।।	9-39-26<br>
ओघवत्यपि राजेन्द्र वसिष्ठेन महात्मना।<br>
समाहूता कुरुक्षेत्रे दिव्यतोया सरस्वती।।	9-39-27<br>
दक्षेण यजता चापि गङ्गाद्वारे सरस्वती।<br>
सुवेणुरिति विख्याता प्रस्रुता शीघ्रगामिनी।।	9-39-28<br>
विमलोदा भगवती ब्रह्मणा यजता पुनः।<br>
समाहूता ययौ तत्र पुण्ये हैमवते गिरौ।।	9-39-29<br>
एकीभूतास्ततस्तास्तु तस्मिंस्तीर्थे समागताः।<br>
सप्तसारस्वतं तीर्थं ततस्तु प्रथितं भुवि।।	9-39-30<br>
इति सप्तसरस्वत्यो नामतः परिकीर्तिताः।<br>
सप्तसारस्वतं चैव तीर्थं पुण्यं तथा स्मृतम्।।	9-39-31<br>
शृणु मङ्कणकस्यापि कौमारब्रह्मचारिणः।<br>
आपगामवगाढस्य राजन्प्रक्रीडितं महत्।।	9-39-32<br>
दृष्ट्वा यदृच्छया तत्र स्त्रियमम्भसि भारत।<br>
स्नायन्तीं रुचिरापाङ्गीं दिग्वाससमनिन्दिताम्।	9-39-33<br>
सरस्वत्यां महाराज चस्कन्दे वीर्यमम्भसि।।<br>
तद्रेतः स तु जग्राह कलशे वै महातपाः।	9-39-34<br>
`ऋषिः परमधर्मात्मा तदा पुरुषसत्तम'।।<br>
सप्तधा प्रविभागं तु कलशस्थं जगाम ह।	9-39-35<br>
तत्रर्षयः सप्त जाता जज्ञिरे मरुतां गणाः।।<br>
वायुवेगो वायुबलो वायुहा वायुमण्डलः।	9-39-36<br>
वायुज्वालो वायुरेता वायुचक्रश्च वीर्यवान्।<br>
महर्षेश्चरितं यादृक् त्रिषु लोकेषु विश्रुतम्।।	9-39-37<br>
पुरा मङ्कणकः सिद्भः कुशाग्रेणेति नः श्रुतम्।<br>
क्षतः किल करे राजंस्तस्य शाकरसोऽस्रवत्।।	9-39-38<br>
स वै शाकरसं दृष्ट्वा हर्षाविष्टः प्रनृत्तवान्।।	9-39-39<br>
ततस्तस्मिन्प्रनृत्ते वै स्थावरं जङ्गमं च यत्।<br>
प्रनृत्तमुभयं वीर सेजसा तस्य मोहितम्।।	9-39-40<br>
ब्रह्मादिभिः सुरै राजन्नृषिभिश्च तपोधनैः।<br>
विज्ञप्तो वै महादेव ऋषेरर्थे नराधिप।<br>
नायं नृत्येद्यथा देव तथा त्वं कर्तुमर्हसि।।	9-39-41<br>
ततो देवो मुनिं दृष्ट्वा हर्षाविष्टमतीव ह।<br>
सुगणां हितकामार्थं महादेवोऽभ्यभाषत।।	9-39-42<br>
भोभो ब्राह्मण धर्मज्ञ किमर्थं नृत्यते भवान्।<br>
हर्षस्थानं किमर्थं च तवेदमधिकं मुने।<br>
तपस्विनो धर्मपथे स्थितस्य द्विजसत्तम।।	9-39-43<br>
ऋषिरुवाच।<br>
किं न पश्यसि मे ब्रह्मन्कराच्छाकरसं स्रुतम्।<br>
यं दृष्ट्वा सम्प्रनृत्तो वै हर्षेण महता विभो।।	9-39-44<br>
तं प्रहस्याब्रवीद्देवो मुनिं रागेण मोहितम्।<br>
अहं न विस्मयं विप्र गच्छामीति प्रपश्य माम्।।	9-39-45<br>
एवमुक्त्वा मुनिश्रेष्ठं महादेवेन धीमता।<br>
अङ्गुल्यग्रेण राजेन्द्रस्वाङ्गुष्ठस्ताडितोऽभवत्।।	9-39-46<br>
ततो भस्म क्षताद्राजन्निर्गतं हिमसन्निभम्।।	9-39-47<br>
तद्दृष्ट्वा व्रीडितो राजन्स मुनिः पादयोर्गतः।<br>
मेने देवं महादेवमिदं चोवाच विस्मितः।।	9-39-48<br>
नान्यं देवादहं मन्ये रुद्रात्परतरं महत्।<br>
सुरासुरस्य जगतो गतिस्त्वमसि शूलधृक्।।	9-39-49<br>
त्वया सृष्टमिदं विश्वं वदन्तीह मनीषिणः।<br>
त्वामेव सर्वं विशति पुनरेव युगक्षये।।	9-39-50<br>
देवैरपि न शक्यस्त्वं परिज्ञातुं कुतो मया।<br>
त्वयि सर्वे स्म दृश्यन्ते भावा ये जगति स्थिताः।।	9-39-51<br>
त्वामुपासन्त वरदं देवा ब्रह्मादयोऽनघ।<br>
सर्वस्त्वमसि देवानां कर्ता कारयिता च ह।।	9-39-52<br>
त्वत्प्रसादात्सुराः सर्वे मोदन्तीहाकुतोभयाः।<br>
`त्वं प्रभुः परमैश्वर्यादधिकं भासि शङ्करः।।	9-39-53<br>
त्वयि ब्रह्मा च विष्णुश्च लोकान्सन्धाय तिष्ठतः।<br>
त्वन्मूलं च जगत्सर्वं भूतस्थावरजङ्गमम्।।	9-39-54<br>
स्वर्गं च परमं स्थानं नृणामभ्युदयार्थिनाम्।<br>
ददासि च प्रसन्नस्त्वं भक्तानां परमेश्वर।।	9-39-55<br>
अनावृत्तिपदं नॄणां नित्यं निश्रेयसार्थिनाम्।<br>
ददासि कर्मिणां कर्म भावयन्ध्यानयोगतः।।	9-39-56<br>
न वृथाऽस्ति महादेव प्रसादस्ते महेश्वर।<br>
यस्मात्त्वयोपकरणात्करोमि कमलेक्षण।।	9-39-57<br>
प्रपद्ये शरणं शंभुं सर्वदा सर्वतः स्थितम्।<br>
कर्मणा मनसा वाचा तमेवाभिभजाम्यहम्।।	9-39-58<br>
जनमेजय उवाच।'	<br>
एवं स्तुत्वा महादेवं स ऋषिः प्रणतोऽभवत्।।	9-39-59<br>
यदिदं चापलं देव कृतमेतत्स्मयादिकम्।<br>
ततः प्रसादयमि त्वां तपो मे न क्षरेदिति।।	9-39-60<br>
ततो देवः प्रीतमनास्तमृषिं पुनरब्रवीत्।<br>
तपस्ते वर्धतां विप्र मत्प्रसादात्सहस्रधा।।	9-39-61<br>
आश्रमे चेह वत्स्यामि त्वया सार्धमहं सदा।<br>
सप्तसारस्वते चास्मिन्यो मामर्चिष्यते नरः।।	9-39-62<br>
न तस्य दुर्लभं किञ्चिद्धवितेह परत्र वा।<br>
सारस्वतं च ते लोकं गमिष्यन्ति न संशयः।।	9-39-63<br>
एतन्मङ्कणकस्यापि चरितं भूरितेजसः।<br>
स हि पुत्रः सुकन्यायामुत्पन्नो मातरिश्वना।।	9-39-64<br>
।। इति श्रीमन्महाभारते शल्यपर्वणि<br>
ह्रदप्रवेशपर्वणि एकोनचत्वारिंशोऽध्यायः।। 39 ।।<br>
</span>
