<span style="font-size: 14pt; line-height: 200%"><br>
वैशम्पायन उवाच।	<br>
तस्मान्नदीगतं चापि ह्युदपानं यशस्विनः।<br>
त्रितस्य च महाराज जगामाथ हलायुधः।।	9-37-1<br>
तत्र दत्त्वा बहुद्रव्यं पूजयित्वा तथा द्विजान्।<br>
उपस्पृश्य च तत्रैव प्रहृष्टो मुसलायुधः।।	9-37-2<br>
तत्र धर्मपरो ह्यासीत्त्रितः स सुमहातपाः।<br>
कूपे च वसता तेन सोमः पीतो महात्मना।।	9-37-3<br>
तत्र चैनं समुत्सृज्य भ्रातरौ जग्मतुर्गृहान्।<br>
ततस्तौ वै शशापाथ त्रितो ब्राह्मणसत्तमः।।	9-37-4<br>
जनमेजय उवाच।	<br>
उदपानं कथं ब्रह्मन्कथं च सुमहातपाः।<br>
पतितः किं च सन्त्यक्तो भ्रातृभ्यां द्विजसत्तम।।	9-37-5<br>
कूपे कथं च हित्वैनं भ्रातरौ जग्मतुर्गृहान्।<br>
कथं च याजयामास पपौ सोमं च वै कथम्।<br>
एतदाचक्ष्व मे ब्रह्मन्श्रोतव्यं यदि मन्यसे।।	9-37-6<br>
वैशम्पायन उवाच।	<br>
आसन्पूर्वयुगे राजन्मुनयो भ्रातरस्त्रयः।<br>
एकतश्च द्वितश्चैव त्रितश्चादित्यसन्निभाः।।	9-37-7<br>
सर्वे प्रजापतिसमाः प्रजावन्तस्तथैव च।<br>
ब्रह्मलोकजिताः सर्वे तपसा ब्रह्मवादिनः।।	9-37-8<br>
तेषां तु तपसा प्रीतो नियमेन दमेन च।<br>
अभवद्गौतमो नित्यं पिता धर्मरतः सदा।।	9-37-9<br>
स तु दीर्घेण कालेन तेषां प्रीतिमवाप्य च।<br>
जगाम भगवान्स्थानमनुरूपमिवात्मनः।।	9-37-10<br>
राजानस्तस्य ये ह्यासन्याज्या राजन्महात्मनः।<br>
ते सर्वे स्वर्गते तस्मिंस्तस्य पुत्रानपूजयन्।।	9-37-9<br>
<br>
<br>
<br>
<br>
<br>
<br>
<br>
<br>
55<br>
<br>
तेषां तु कर्मणा राजंस्तथा चाध्ययनेन च।<br>
त्रितः स श्रेष्ठतां प्राप यथैवास्य पिता तथा।।	9-37-12<br>
तथा सर्वे महाभागा मुनयः पुण्यलक्षणाः।<br>
अपूजयन्महाभागं यथास्य पितरं तथा।।	9-37-13<br>
कदाचिद्वि ततो राजन्भ्रातरावेकतद्वितौ।<br>
यज्ञार्थं चक्रतुश्चिन्तां तथा वित्तार्थमेव च।।	9-37-14<br>
तयोर्बुद्धिः समभवत्त्रितं गृह्य परन्तप।<br>
याज्यान्सर्वानुपादाय प्रतिगृह्य पशूंस्ततः।<br>
सोमं पास्यामहे हृष्टाः प्राप्य यज्ञं महाफलम्।।	9-37-15<br>
चक्रुश्चैवं तथा राजन्भ्रातरस्त्रय एव च।<br>
यथा ते तु परिक्रम्य याज्यान्सर्वान्पशून्प्रति।<br>
याजयित्वा ततो याज्याँल्लब्ध्वा तु सुबहून्पशून्।।	9-37-16<br>
याज्येन कर्मणा तेन प्रतिगृह्य विधानतः।<br>
प्राचीं दिशं महात्मान आजग्मुस्ते महर्षयः।।	9-37-17<br>
त्रितस्तेषां महाराज पुरस्ताद्याति हृष्टवत्।<br>
एकतश्च द्वितश्चैव पृष्ठतः कालयन्पशून्।।	9-37-18<br>
तयोश्चिन्ता समभवदेकतस्य द्वितस्य च।<br>
कथं च स्युरिमा गाव आवाभ्यां हि विना त्रितम्।।	9-37-19<br>
तावन्योन्यं समाभाष्य एकतश्च द्वितश्च ह।<br>
यदूचतुर्मिथः पापौ तन्निबोध जनेश्वर।।	9-37-20<br>
त्रितो यज्ञेषु कुशलस्तथा वेदेषु निष्ठितः।<br>
ततस्त्रितो बहुतरं गावः समुपलप्स्यते।।	9-37-21<br>
तदावां सहितौ भूत्वा गाः प्रकाल्य व्रजावहे।<br>
त्रितोऽपि गच्छतां काममावाभ्यां वै विनाकृताः।।	9-37-22<br>
वैशम्पायन उवाच।	<br>
तेषामागच्छतां रात्रौ पथिस्थानां वृकोऽभवत्।<br>
तत्र कूपो विदूरेऽभूत्सरस्वत्यास्तटे महान्।।	9-37-23<br>
अथं त्रितो वृकं दृष्ट्वा पथि तिष्ठन्तमग्रतः।<br>
तद्भ्यादपसर्पन्वै तस्मिन्कूपे पपात ह।<br>
अगाधे सुमहाघोरे सर्वभूतभयङ्करे।।	9-37-24<br>
त्रितस्ततो महाराज कूपस्थो मुनिसत्तमः।<br>
आर्तनादं ततश्चक्रे तौ तु शुश्रुवतुर्मुनी।।	9-37-25<br>
त ज्ञात्वा पतितं कूपे भ्रातरावेकतद्वितौ।<br>
वृकत्रासाच्च लोभाच्च समुत्सृज्य प्रजग्मतुः।।	9-37-26<br>
भ्रातृभ्यां पशुलुब्धाभ्यामुत्सृष्टः स महातपाः।<br>
उदपाने तदा राजन्निर्जले पांसुपंवृते।।	9-37-27<br>
त्रित आत्मानमालक्ष्य कूपे वीरुत्तृणावृते।<br>
निमग्नं भरतश्रेष्ठ नरके दुष्कृती यथा।।	9-37-28<br>
ततो ह्यचिन्तयत्प्राज्ञो मृतभूतो ह्यसोमपः।<br>
सोमः कथं तु पातव्य इहस्थेन मया भवेत्।।	9-37-29<br>
स एवमभिसञ्चिन्त्य तस्मिन्कूपे महातपाः।<br>
ददर्श वीरुधं तत्र लम्बमानां यदृच्छया।।	9-37-30<br>
पांसुग्रस्ते ततः कूपे न्यखनत्सलिलं मुनिः।<br>
अग्नीन्सङ्कल्पयामास होतॄनात्मानमेव च।।	9-37-31<br>
ततस्तां वीरुधं सोमं सङ्कल्प सुमहातपाः।<br>
ऋचो जयूंषि सामानि मनसा चिन्तयन्मुनिः।।	9-37-32<br>
ग्रावाणः शर्कराः कृत्वा प्रचक्रेऽभिषवं नृप।<br>
आज्यं च सलिलं चक्रे भागांश्च त्रिदिवौकसाम्।।	9-37-33<br>
सोमस्याभिषवस्याग्रे प्रवृत्तस्तुमुलो ध्वनिः।<br>
स चाविशद्दिवं राजन्स्वरश्चैव त्रितस्त वै।।	9-37-34<br>
समवाप च तं यज्ञां यथोक्तं ब्रह्मवादिभिः।।	9-37-35<br>
वर्तमाने महायज्ञे त्रितस्य सुमहात्मनः।<br>
आविग्नं त्रिदिवं सर्वं कारमं च न बुध्यते।।	9-37-36<br>
ततः सुतुमुलं शब्दं शुश्रावाथ बृहस्पतिः।<br>
श्रुत्वा चैवाब्रवीत्सर्वान्देवान्देवपुरोहितः।।	9-37-37<br>
त्रितस्य वर्तते यज्ञस्तत्र गच्छामहे सुराः।<br>
स हि क्रुद्धः सृजेदन्यान्देवानपि महातपाः।।	9-37-38<br>
तच्छ्रुत्वा वचनं तस्य सहिताः सर्वदेवताः।<br>
प्रययुस्तत्र यत्रास्ते त्रितयज्ञश्च वर्तते।।	9-37-39<br>
ते तत्र गत्वा विबुधास्तं कूपं यत्र स त्रितः।<br>
ददृशुस्तं महात्मानं दीक्षितं यज्ञकर्मसु।।	9-37-40<br>
दृष्ट्वा चैनं महात्मानं श्रिया परमया युतम्।<br>
ऊचुश्चैनं महाभागं प्राप्ता भागार्थिनो वयम्।।	9-37-41<br>
अथाब्रवीदृषिर्देवान्पश्यध्वं मां दिवौकसः।<br>
अस्मिन्प्रतिभये कूपे निमग्नं नष्टचेतसम्।।	9-37-42<br>
ततस्त्रितो महाराज भागांस्तेषां यथाविधि।<br>
मन्त्रयुक्तान्समददात्तेन प्रीतास्तदाऽभवन्।।	9-37-43<br>
ततो यथाविधि प्राप्तान्भागान्प्राप्य दिवौकसः।<br>
प्रीतात्मानो ददुस्तस्मै वरान्यान्मनसेच्छति।।	9-37-44<br>
स तु वव्रे लवरं देवांस्त्रातुमर्हथ मामितः।<br>
यश्चाम्भोपस्पृशेत्कूपे स सोमपगतिं लभेत्।।	9-37-45<br>
तत्र चोर्मिमती राजन्नुत्पपात सरस्वती।<br>
तयोत्क्षिप्तस्त्रितस्तस्थौ पूजयंस्त्रिदिवौकसः।।	9-37-46<br>
तथेति चोक्त्वा विबुधा जग्मू राजन्यथाऽऽगताः।<br>
त्रितश्चाभ्यागमत्प्रीतः स्वमेव निलयं तदा।।	9-37-47<br>
क्रुद्धस्तु स समासाद्य तावृषी भ्रातरौ तदा।<br>
उवाच परुषं वाक्यं शशाप च महातपाः।।	9-37-48<br>
पशुलुब्धौ युवां यस्मान्मामुत्सृज्य प्रधावितौ।<br>
तस्माद्वृकाकृती रौद्रौ दंष्ट्रिणावभितश्चरौ।।	9-37-49<br>
भवितारौ मया शप्तौ पापेनानेन कर्मणा।<br>
प्रसवश्चैव युवयोर्गोलाङ्गूलर्क्षवानराः।।	9-37-50<br>
इत्युक्तेन तदा तेन क्षणादेव विशाम्पते।<br>
तथाभूतावदृश्येतां वचनात्सत्यवादिनः।।	9-37-51<br>
तत्राप्यमितविक्रान्तः स्पृष्ट्वा तोयं हलायुधः।<br>
दत्त्वाच विविधान्देयान्पूजयित्वा च वै द्विजान्।।	9-37-52<br>
उदपानं च तं वीक्ष्य प्रशस्य च पुनःपुनः।<br>
नदीगतमदीनात्मा प्राप्तो विनशनं तदा।।	9-37-53<br>
।। इति श्रीमन्महाभारते शल्यपर्वणि<br>
ह्रदप्रवेशपर्वणि सप्तत्रिंशोऽध्यायः।। 37 ।।	<br>
</span>
