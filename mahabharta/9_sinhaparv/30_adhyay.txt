				
<tbody><tr><td>
	<b>`सञ्जय उवाच।</b>	</td><td>	9-30-1x	
</td></tr>
				
<tr><td>
	मुहूर्तादिव राजेन्द्र सर्वं शून्यमदृश्यत।<br>मत्तवारणसंघुष्टं शिबिरं विद्रुते बले।।	</td><td>	9-30-1a<br>9-30-1b	
</td></tr>
				
<tr><td>
	यत्र शब्देन महता नान्वबुध्यन्महारथाः।<br>तत्र शब्दं न शृणुमो मनुष्यस्यापि कस्यचित्'।।	</td><td>	9-30-2a<br>9-30-2b	
</td></tr>
<tr><td>
	<b>धृतराष्ट्र उवाच।</b>	</td><td>	9-30-3x	
</td></tr>
				
<tr><td>
	हतेषु सर्वसैन्येषु पाण्डुपुत्रै रणाजिरे।<br>मामकाश्चावशिष्टास्ते किमकुर्वत सञ्जय।।	</td><td>	9-30-3a<br>9-30-3b	
</td></tr>
				
<tr><td>
	कृतवर्मा कृपश्चैव द्रोणपुत्रश्च वीर्यवान्।<br>दुर्योधनश्च मन्दात्मा राजा किमकरोत्तदा।।	</td><td>	9-30-4a<br>9-30-4b	
</td></tr>
<tr><td>
	<b>सञ्जय उवाच।</b>	</td><td>	9-30-5x	
</td></tr>
				
<tr><td>
	सम्प्राद्रुवत्सु दारेषु क्षत्रियाणां महात्मनाम्।<br>विद्रुते शिबिरे शून्ये भृशोद्विग्नास्त्रयो रथाः।।	</td><td>	9-30-5a<br>9-30-5b	
</td></tr>
				
				
<tr><td>
	निशम्य पाण्डुपुत्राणां तदा वैजयिनां स्वनम्।<br>विद्रुतं शिबिरं दृष्ट्वा सायाह्ने राजगृद्विनः।<br>स्थानं नारोचयंस्तत्र ततस्ते हदमभ्ययुः।।	</td><td>	9-30-6a<br>9-30-6b<br>9-30-6c	
</td></tr>
				
<tr><td>
	युधिष्ठिरोऽपि धर्मात्मा भ्रातृभिः सहितो रणे।<br>हृष्टः पर्यपतद्राजन्दुर्योधनवधेप्सया।।	</td><td>	9-30-7a<br>9-30-7b	
</td></tr>
				
<tr><td>
	मार्गमाणास्तु सङ्क्रुद्धास्तव पुत्रं जयैषिणः।<br>यत्नतोऽन्वेषमाणास्ते नैवापश्यञ्जनाधिपम्।।	</td><td>	9-30-8a<br>9-30-8b	
</td></tr>
				
<tr><td>
	यदा दुर्योधनो युद्धं त्यक्त्वा पद्भ्यां पराक्रममत्।<br>तं हदं प्राविशच्चापि विष्टभ्यापः स्वमायया।।	</td><td>	9-30-9a<br>9-30-9b	
</td></tr>
				
<tr><td>
	यदा तु पाण्डवाः सर्वे सुपरिश्रान्तवाहनाः।<br>ततः स्वशिबिरं प्राप्य व्यतिष्ठन्त ससैनिकाः।।	</td><td>	9-30-10a<br>9-30-10b	
</td></tr>
				
<tr><td>
	ततः कृपश्च द्रौणिश्च कृतवर्मा च सात्वतः।<br>सन्निविष्टेषु पार्थेषु प्रययुस्तं हदं शनैः।।	</td><td>	9-30-11a<br>9-30-11b	
</td></tr>
				
<tr><td>
	ते तं हदं समासाद्य यत्र शेते जनाधिपः।<br>अभ्यभाषन्त दुर्धर्षं राजानं सुप्तमम्भसि।।	</td><td>	9-30-12a<br>9-30-12b	
</td></tr>
				
<tr><td>
	राजन्नुत्तिष्ठ युध्यस्व सहास्माभिर्युधिष्ठिरम्।<br>जित्वा वा पृथिवीं भुङ्क्ष्व हतो वा स्वर्गमाप्नुहि।।	</td><td>	9-30-13a<br>9-30-13b	
</td></tr>
				
<tr><td>
	तेषामपि बलं सर्वं हतं दुर्योधन त्वया।<br>प्रतिविद्धाश्च भूयिष्ठं ये शिष्टास्तत्र सैनिकाः।।	</td><td>	9-30-14a<br>9-30-14b	
</td></tr>
				
<tr><td>
	न ते वेगं विषहितुं शक्तास्तव विशाम्पते।<br>अस्माभिरपि गुप्तस्य तस्मादुत्तिष्ठ भारत।।	</td><td>	9-30-15a<br>9-30-15b	
</td></tr>
<tr><td>
	<b>दुर्योधन उवाच।</b>	</td><td>	9-30-16x	
</td></tr>
				
<tr><td>
	दिष्ट्या पश्यामि वो मुक्तानीदृशात्पुरुषक्षयात्।<br>पाण्डुकौरवसम्मर्दाज्जीवमानान्नरर्षभान्।।	</td><td>	9-30-16a<br>9-30-16b	
</td></tr>
				
				
<tr><td>
	विजेष्यामो वयं सर्वे विश्रान्ता विगतक्लमाः।<br>भवन्तश्च परिश्रान्ता वयं च भृशविक्षताः।<br>उदीर्णं च बलं तेषां तेन युद्धं न रोचये।।	</td><td>	9-30-17a<br>9-30-17b<br>9-30-17c	
</td></tr>
				
<tr><td>
	न त्वेतदद्भुतं वीरा यद्वो महदिदं मनः।<br>अस्मासु च परा शक्तिर्न तु कालः पराक्रमे।।	</td><td>	9-30-18a<br>9-28-18b	
</td></tr>
				
<tr><td>
	विश्रम्यैकां निशामद्य भवद्भिः सहितो रणे।<br>प्रतियोत्स्याम्यहं शत्रूञ्श्वो न स्याच्च श्रमो मम।।	</td><td>	9-28-19a<br>9-28-19b	
</td></tr>
<tr><td>
	<b>सञ्जय उवाच।</b>	</td><td>	9-28-20x	
</td></tr>
				
<tr><td>
	एवमुक्तोऽब्रवीद्द्रौणी राजानं युद्धदुर्मदम्।<br>उत्तिष्ठ राजन्भद्रं ते विजेष्यामो वयं परान्।।	</td><td>	9-28-20a<br>9-28-20b	
</td></tr>
				
<tr><td>
	इष्टापूर्तेन दानेन सत्येन च जपेन च।<br>शपे राजन्यथा ह्यद्य निहनिष्यामि सोमकान्।।	</td><td>	9-28-21a<br>9-28-21b	
</td></tr>
				
<tr><td>
	मा स्म यज्ञकृतां प्रीतिमाप्नुयां सज्जनोचिताम्।<br>यदीमां रजनीं व्युष्टां न हि हन्मि परान्रणे।।	</td><td>	9-30-22a<br>9-30-22b	
</td></tr>
				
<tr><td>
	नाहत्वा सर्वपाञ्चालान्विमोक्ष्ये कवचं विभो।<br>उत्तिष्ठ त्वं ब्रवीम्येतत्तन्मे शृणु जनाधिप।।	</td><td>	9-30-23a<br>9-30-23b	
</td></tr>
				
<tr><td>
	तेषु सम्बाषमाणेषु व्याधास्तं देशमाययुः।<br>मांसभारपरिश्रान्ताः पानीयार्थं यदृच्छया।।	</td><td>	9-30-24a<br>9-30-24b	
</td></tr>
				
<tr><td>
	ते हि नित्यं महाराज भीमसेनस्य लुब्धकाः।<br>मांसभारानुपाजह्नुर्भक्त्या परमया विभो।।	</td><td>	9-30-25a<br>9-30-25b	
</td></tr>
				
<tr><td>
	ते तत्र धिष्ठितास्तेषां सर्वं तद्वचनं रहः।<br>दुर्योधनवचश्चैव शुश्रुवुः सङ्गता मिथः।।	</td><td>	9-30-26a<br>9-30-26b	
</td></tr>
				
<tr><td>
	तेऽपि सर्वे महेष्वासा अयुद्धार्थिनि कौरवे।<br>निर्बन्धं परमं चक्रुस्तदा वै युद्धकाङ्क्षिणः।।	</td><td>	9-30-27a<br>9-30-27b	
</td></tr>
				
<tr><td>
	तांस्तथा समुदीक्ष्याथ कौरवाणां महारथान्।<br>अयुद्धमनसं चैव राजानं स्थितमम्भसि।।	</td><td>	9-30-28a<br>9-30-28b	
</td></tr>
				
<tr><td>
	तेषां श्रुत्वा च संवादं राज्ञश्च सलिले सतः।<br>व्याधा ह्यजानन्राजेन्द्र सलिलस्थं सुयोधनम्।।	</td><td>	9-30-29a<br>9-30-29b	
</td></tr>
				
<tr><td>
	ते पूर्वं पाण्डुपुत्रेण पृष्टा ह्यासन्सुतं तव।<br>यदृच्छोपगतास्तत्र राजानं परिमार्गता।।	</td><td>	9-30-30a<br>9-30-30b	
</td></tr>
				
<tr><td>
	ततस्ते पाण्डुपुत्रस्य स्मृत्वा तद्भाषितं तदा।<br>अन्योन्यमब्रुवन्राजन्मृगव्याधाः शनैरिव।।	</td><td>	9-30-31a<br>9-30-31b	
</td></tr>
				
<tr><td>
	दुर्योधनं ख्यापयामो धनं दास्यति पाण्डवः।<br>सुव्यक्तमिह नः ख्यातो हदे दुर्योधनोनृपः।।	</td><td>	9-30-32a<br>9-30-32b	
</td></tr>
				
<tr><td>
	तस्माद्गच्छामहे सर्वे यत्र राजा युधिष्ठिरः।<br>आख्यातुं सलिले सुप्तं दुर्योधनममर्षणम्।।	</td><td>	9-30-33a<br>9-30-33b	
</td></tr>
				
<tr><td>
	धृतराष्ट्रात्मजं तस्मै भीमसेनाय धीमते।<br>शयानं सलिले सर्वे कथयामो धनुर्भृते।।	</td><td>	9-30-34a<br>9-30-34b	
</td></tr>
				
<tr><td>
	स नो दास्यति सुप्रीतो धनानि बहुलान्युत।<br>किं नो मांसेन शुष्केण परिक्लिष्टेन शोषिणा।।	</td><td>	9-30-35a<br>9-30-35b	
</td></tr>
				
<tr><td>
	एवमुक्त्वा तु ते व्याधाः सम्प्रहृष्टा धनार्थिनः।<br>मांसभारानुपादाय प्रययुः शिबिरं प्रति।।	</td><td>	9-30-36a<br>9-30-36b	
</td></tr>
				
<tr><td>
	पाण्‍डवाश्च महाराज लब्धलक्षाः प्रहारिणः।<br>अपश्यमानाः समरे दुर्योधनमवस्थितम्।।	</td><td>	9-30-37a<br>9-30-37b	
</td></tr>
				
<tr><td>
	निकृतिज्ञस्य पापस्य तस्याभिगमनेप्सया।<br>चारान्सम्प्रेषयामासुः समन्तात्तद्रणाजिरे।।	</td><td>	9-30-38a<br>9-30-38b	
</td></tr>
				
<tr><td>
	आगम्य तु ततः सर्वे नष्टं दुर्योधनं नृपम्।<br>न्यवेदयन्त सहिता धर्मराजस्य सैनिकाः।।	</td><td>	9-30-39a<br>9-30-39b	
</td></tr>
				
<tr><td>
	तेषां तद्वचनं श्रुत्वा चाराणां भरतर्षभ।<br>चिन्तामभ्यगमत्तीव्रां निशश्वास च पार्थिवः।।	</td><td>	9-30-40a<br>9-30-40b	
</td></tr>
				
<tr><td>
	`अरिशेषे जीवति तु सन्दिग्धो विजयो भवेत्।<br>राज्यं लभे कथं तद्वि पूजितं विजयादिभिः'।।	</td><td>	9-30-41a<br>9-30-41b	
</td></tr>
				
<tr><td>
	अथ स्थितानां पाण्डूनां दीनानां भरतर्षभ।<br>तस्माद्देशादपक्रम्य त्वरिता लुब्धका विभो।।	</td><td>	9-30-42a<br>9-30-42b	
</td></tr>
				
<tr><td>
	आजग्मुः शिबिरं हृष्टा दृष्ट्वा दुर्योधनं नृपम्।<br>वार्यमाणाः प्रविष्टाश्च भीमसेनस्य पश्यतः।।	</td><td>	9-30-43a<br>9-30-43b	
</td></tr>
				
<tr><td>
	ते तु पाण्डवमासाद्य भीमसेनं महाबलम्।<br>तस्मै तत्सर्वमाचख्युर्यद्वृत्तं यच्च वै श्रुतम्।।	</td><td>	9-30-44a<br>9-30-44b	
</td></tr>
				
<tr><td>
	ततो वृकोदरो राजन्दत्त्वा तेषां धनं बहु।<br>धर्मराजाय तत्सर्वमाचचक्षे परन्तपः।।	</td><td>	9-30-45a<br>9-30-45b	
</td></tr>
				
<tr><td>
	असौ दुर्योधनो राजन्विज्ञातो मम लुब्धकैः।<br>संस्तभ्य सलिलं शेते यस्यार्थे परितप्यसे।।	</td><td>	9-30-46a<br>9-30-46b	
</td></tr>
				
<tr><td>
	तद्वचो भीमसेनस्य प्रियं श्रुत्वा विशाम्पते।<br>अजातशत्रुः कौन्तेयो हृष्टोऽभूत्सह सोदरैः।।	</td><td>	9-30-47a<br>9-30-47b	
</td></tr>
				
<tr><td>
	तं च श्रुत्वा महेष्वासं प्रविष्टं सलिलहदे।<br>क्षिप्रमेव ततोऽगच्छन्पुरस्कृत्य जनार्दनम्।।	</td><td>	9-30-48a<br>9-30-48b	
</td></tr>
				
<tr><td>
	ततः किलकिलाशब्दः प्रादुरासीद्विशाम्पते।<br>पाण्डवानां प्रहृष्टानां पाञ्चालानां च सर्वशः।।	</td><td>	9-30-49a<br>9-30-49b	
</td></tr>
				
<tr><td>
	सिंहनादांस्ततश्चक्रुः क्ष्वेडाश्च भरतर्षभ।<br>त्वरिताः क्षत्रिया राजन्नुदक्रोशन्परस्परम्।।	</td><td>	9-30-50a<br>9-30-50b	
</td></tr>
				
<tr><td>
	ज्ञातः पापो धार्तराष्ट्रो दृष्टश्चेत्यसकृद्रणे।<br>प्राक्रोशन्सोमकास्तत्र हृष्टरूपाः समन्ततः।।	</td><td>	9-30-51a<br>9-30-51b	
</td></tr>
				
<tr><td>
	तेषामाशु प्रयातानां रथानां तत्र वेगिनाम्।<br>वभूव तुमुलः शब्दो दिवस्पृक् पृथिवीपते।।	</td><td>	9-30-52a<br>9-30-52b	
</td></tr>
				
<tr><td>
	दुर्योधनं परीप्सन्तस्तत्रतत्र युधिष्ठिरम्।<br>अन्वयुस्त्वरितास्ते वै राजानं श्रान्तवाहनाः।।	</td><td>	9-30-53a<br>9-30-53b	
</td></tr>
				
<tr><td>
	अर्जुनो भीमसेनश्च माद्रीपुत्रौ च पाण्डवौ।<br>धृष्टद्युम्नश्च पाञ्चाल्यः शिखण्डी चापराजितः।।	</td><td>	9-30-54a<br>9-30-54b	
</td></tr>
				
				
<tr><td>
	उत्तमौजा युधामन्युः सात्यकिश्च महारथः।<br>पाञ्चालानां च ये शिष्टा द्रौपदेयाश्च भारत।<br>हयाश्च सर्वे नागाश्च शतशश्च पदातयः।।	</td><td>	9-30-55a<br>9-30-55b<br>9-30-55c	
</td></tr>
				
<tr><td>
	ततः प्राप्तो महाराज धर्मराजः प्रतापवान्।<br>द्वैपायनहदं घोरं यत्र दुर्योधनोऽभवत्।।	</td><td>	9-30-56a<br>9-30-56b	
</td></tr>
				
<tr><td>
	शीतामलजलं हृद्यं द्वितीयमिव सागरम्।<br>मायया सलिलं स्तभ्य यत्राभूत्ते स्थितः सुतः।।	</td><td>	9-30-57a<br>9-30-57b	
</td></tr>
				
<tr><td>
	अत्यद्भुतेन विधिना दैवयोगेन भारत।<br>सलिलान्तर्गतः शेते दुर्दर्शः कस्यचित्प्रभो।	</td><td>	9-30-58a<br>9-30-58b	
</td></tr>
<tr><td>
	मानुषस्य मनुष्येन्द्र गदाहस्तो जनाधिपः।।	</td><td>	9-30-59a	
</td></tr>
				
<tr><td>
	ततो दुर्योधनो राजा सलिलान्तर्गतो वसन्।<br>शुश्रुवे तुमुलं शब्दं जलदोपमनिःस्वनम्।।	</td><td>	9-30-59a<br>9-30-59b	
</td></tr>
				
<tr><td>
	युधिष्ठिरश्च राजेन्द्र तं हदं सह सोदरैः।<br>आजगाम महाराज तव पुत्रवधाय वै।।	</td><td>	9-30-60a<br>9-30-60b	
</td></tr>
				
<tr><td>
	महता शङ्खनादेन रथनेमिस्वनेन च।<br>ऊर्ध्वं धुन्वन्महारेणुं कम्पयंश्चापि मेदिनीम्।।	</td><td>	9-30-61a<br>9-30-61b	
</td></tr>
				
<tr><td>
	यौधिष्ठिरस्य सैन्यस्य श्रुत्वा शब्दं महारथाः।<br>कृतवर्मा कृपो द्रौणी राजानमिदमब्रुवन्।।	</td><td>	9-30-62a<br>9-30-62b	
</td></tr>
				
<tr><td>
	इमे ह्यायान्ति संहृष्टाः पाण्डवा जितकाशिनः।<br>अपयास्यामहे तावदनुजानातु नो भवान्।।	</td><td>	9-30-63a<br>9-30-63b	
</td></tr>
				
<tr><td>
	दुर्योधनस्तु तच्छ्रुत्वा तेषां तत्र तरस्विनाम्।<br>तथेत्युक्त्वा हदं तं वै माययाऽस्तम्भयत्प्रभो।।	</td><td>	9-30-64a<br>9-30-64b	
</td></tr>
				
<tr><td>
	ते त्वनुज्ञाप्य राजानं भृशं शोकपरायणाः।<br>जग्मुर्दूरे महाराज कृपप्रभृतयो रथाः।।	</td><td>	9-30-65a<br>9-30-65b	
</td></tr>
				
<tr><td>
	ते गत्वा दूरमध्वानं न्यग्रोधं प्रेक्ष्य मारिष।<br>न्यविशन्त भृशं श्रान्ताश्चिन्तयन्तो नृपं प्रति।।	</td><td>	9-30-66a<br>9-30-66b	
</td></tr>
				
<tr><td>
	विष्टभ्य सलिलं सुप्तो धार्तराष्ट्रो महाबलः।<br>पाण्डवाश्चापि सम्प्राप्तास्तं देशं युद्धमीप्सवः।।	</td><td>	9-30-67a<br>9-30-67b	
</td></tr>
				
<tr><td>
	कथं नु युद्धं भविता कथं राजा भविष्यति।<br>कथं नु पाण्डवा राजन्प्रतिपत्स्यन्ति कौरवम्।।	</td><td>	9-30-68a<br>9-30-68b	
</td></tr>
				
<tr><td>
	इत्येवं चिन्तयानास्तु रथेभ्योऽश्वान्विमुच्य ते।<br>तत्रासाञ्चक्रिरे राजन्कृपप्रभृतयो रथाः।।	</td><td>	9-30-69a<br>9-30-69b	
</td></tr>
<tr><td>
	।। इति श्रीमन्महाभारते <br>शल्यपर्वणि ह्रदप्रवेशपर्वणि <br>अष्टादशदिवसयुद्धे त्रिंशोऽध्यायः।। 30 ।।	</td><td>		
</td></tr>
</tbody>