				
<tbody><tr><td>
	<b>सञ्जय उवाच।</b>	</td><td>	9-6-1x	
</td></tr>
				
<tr><td>
	एतच्छ्रुत्वा वचो राज्ञो मद्रराजः प्रतापवान्।<br>दुर्योधनं तदा राजन्वाक्यमेतदुवाच ह।।	</td><td>	9-6-1a<br>9-6-1b	
</td></tr>
				
				
<tr><td>
	दुर्योधन महाबाहो शृणु वाक्यविदां वर।<br>यावेतौ मन्यसे कृष्णौ रथस्थौ रथिनांवरौ।<br>न मे तुल्यावुभावेतौ बाहुवीर्ये कथञ्चन।।	</td><td>	9-6-2a<br>9-6-2b<br>9-6-2c	
</td></tr>
				
<tr><td>
	उद्यतां पृथिवीं सर्वां ससुरासुरमानवाम्।<br>योधयेयं रणमुखे सङ्क्रुद्धः किमु पाण्डवान्।।	</td><td>	9-6-3a<br>9-6-3b	
</td></tr>
				
<tr><td>
	विजेष्यामि रणे पार्थान्सोमकांश्च समागतान्।<br>अहं सेनाप्रमेता ते भविष्यामि न संशयः।।	</td><td>	9-6-4a<br>9-6-4b	
</td></tr>
				
<tr><td>
	तं च व्यूहं विधास्यामि न क (त) रिष्यन्ति यं परे।<br>इति सत्यं ब्रवीम्येष दुर्योधन न संशयः।।	</td><td>	9-6-5a<br>9-6-5b	
</td></tr>
				
<tr><td>
	`अद्यैवाहं रणे सर्वान्पाञ्चालान्सह पाण्डवैः।<br>निहनिष्यामि वा राजन्स्वर्गं यास्यामि वा हतः।।	</td><td>	9-6-6a<br>9-6-6b	
</td></tr>
<tr><td>
	अद्य पश्यन्तु मां लोका विचरन्तमभीतवत्।।	</td><td>	9-6-7a	
</td></tr>
				
				
<tr><td>
	अद्य पाण्डुसुताः सर्वे वासुदेवः ससात्यकिः।<br>पाञ्चालाश्चेदयश्चैव द्रौपदेयाश्च सर्वशः।<br>धृष्टद्युम्नः शिखण्डी च सर्वे चापि प्रभद्रकाः।।	</td><td>	9-6-8a<br>9-6-8b<br>9-6-8c	
</td></tr>
				
<tr><td>
	विक्रमं मम पश्यन्तु धनुषश्च महद्बलम्।<br>लाघवं चास्त्रवीर्यं च भुजयोश्च बलं युधि।।	</td><td>	9-6-9a<br>9-6-9b	
</td></tr>
				
<tr><td>
	अद्य पश्यन्तु मे पार्थाः सिद्धाश्च सह चारणैः।<br>यादृशं मे बलं बाह्वोः सम्पदस्त्रेषु या च मे।।	</td><td>	9-6-10a<br>9-6-10b	
</td></tr>
				
<tr><td>
	अद्य मे विक्रमं दृष्ट्वा पाण्डवानां महारथाः।<br>प्रतीकारपरा भूत्वा चेष्टन्ते विविधाः क्रियाः।।	</td><td>	9-6-11a<br>9-6-11b	
</td></tr>
<tr><td>
	अद्य सैन्यानि पाण्डूनां द्रावयिष्ये समन्ततः।।	</td><td>	9-6-12a	
</td></tr>
				
<tr><td>
	द्रोणभीष्मावति विमो सूतपुत्रं च संयुगे।<br>विचरिष्ये रणमुखे प्रियार्थं तव कौरव।।	</td><td>	9-6-13a<br>9-6-13b	
</td></tr>
<tr><td>
	<b>सञ्जय उवाच।</b>	</td><td>	9-6-14x	
</td></tr>
				
				
<tr><td>
	एवमुक्तस्ततो राजा मद्राधिपतिमञ्जसा।<br>अभ्यषिञ्चत सेनाया मध्ये भरतसत्तम।<br>विधिना शास्त्रदृष्टेन क्लिष्टरूपो विशाम्पते।।	</td><td>	9-6-14a<br>9-6-14b<br>9-6-14c	
</td></tr>
				
<tr><td>
	अभिषिक्ते ततस्तस्मिन्सिंहनादो महानभूत्।<br>तव सैन्येऽभ्यवाद्यन्त वादित्राणि च भारत।।	</td><td>	9-6-15a<br>9-6-15b	
</td></tr>
				
<tr><td>
	हृष्टाश्चासंस्तथा योधा मद्रकाश्च महारथाः।<br>तुष्टुवुश्चैव राजानं शल्यमाहवशोभिनम्।।	</td><td>	9-6-16a<br>9-6-16b	
</td></tr>
				
				
<tr><td>
	जय राजंश्चिरं जीव जहि शत्रून्समागतान्।<br>तव बाहुबलं प्राप्य धार्तराष्ट्रो महाबलः।<br>निखिलां पृथिवीं सर्वां प्रशास्तु निहतद्विषम्।।	</td><td>	9-6-17a<br>9-6-17b<br>9-6-17c	
</td></tr>
				
<tr><td>
	त्वं हि शक्तो रणे जेतुं ससुरासुरमानवान्।<br>मर्त्यधर्माण इह तु किमु सृञ्जयसोमकान्।।	</td><td>	9-6-18a<br>9-6-18b	
</td></tr>
				
<tr><td>
	एवं सम्पूज्यमानस्तु मद्राणामधिपो बली।<br>हर्षं प्राप तदा वीरो दुरापमकृतात्मभिः।।	</td><td>	9-6-19a<br>9-6-19b	
</td></tr>
<tr><td>
	<b>सञ्जय उवाच।</b>	</td><td>	9-6-20x	
</td></tr>
				
<tr><td>
	अभिषिक्ते तथा शल्ये तव सैन्येषु मानद।<br>न कर्णव्यसनं किञ्चिन्मेनिरे तत्र भारत।।	</td><td>	9-6-20a<br>9-6-20b	
</td></tr>
				
<tr><td>
	हृष्टाः सुमनसश्चैव बभूवुस्तत्र सैनिकाः।<br>मेनिरे निहतान्पार्थान्मद्रराजवशङ्गतान्।।	</td><td>	9-6-21a<br>9-6-21b	
</td></tr>
				
<tr><td>
	प्रहर्षं प्राप्य सेना तु तावकी भरतर्षभ।<br>तां रात्रिं सुखिता सुप्ता हर्षचित्ता च साभवत्।।	</td><td>	9-6-22a<br>9-6-22b	
</td></tr>
				
<tr><td>
	सैन्यस्य तव तं शब्दं श्रुत्वा राजा युधिष्ठिरः।<br>वार्ष्णेयमब्रवीद्वाक्यं सर्वक्षत्रस्य पश्यतः।।	</td><td>	9-6-23a<br>9-6-23b	
</td></tr>
				
<tr><td>
	मद्रराजः कृतः शल्यो धार्तराष्ट्रेण माघव।<br>सेनापतिर्महेष्वासः सर्वसैन्येषु पूजितः।।	</td><td>	9-6-24a<br>9-6-24b	
</td></tr>
				
<tr><td>
	एतज्ज्ञात्वा यथाभूतं कुरु माधव यत्क्षमम्।<br>भवान्नेता च गोप्ता च विधत्स्व यदनन्तरम्।।	</td><td>	9-6-25a<br>9-6-25b	
</td></tr>
				
<tr><td>
	तमब्रवीन्महाराज वासुदेवो जनाधिपम्।<br>आर्तायनिमहं जाने यथातत्त्वेन भारत।।	</td><td>	9-6-26a<br>9-6-26b	
</td></tr>
				
<tr><td>
	वीर्यवांश्च महातेजा महात्मा च विशेषतः।<br>कृती च चित्रयोधी च संयुक्तो लाघवेन च।।	</td><td>	9-6-27a<br>9-6-27b	
</td></tr>
				
<tr><td>
	यादृग्भीष्मस्तथा द्रोणो यादृक्कर्णश्च संयुगे।<br>तादृशृस्तद्विशिष्टो वा मद्रराजो मतो मम।।	</td><td>	9-6-28a<br>9-6-28b	
</td></tr>
				
<tr><td>
	युध्यमानस्य तस्याहं चिन्तयानश्च भारत।<br>योद्धारं नाधिगच्छामि तुल्यरूपं जनाधिप।।	</td><td>	9-6-29a<br>9-6-29b	
</td></tr>
				
<tr><td>
	शिखण्‍ड्यर्जुनभीमानां सात्वतस्य च भारत।<br>धृष्टद्युम्नस्य च तथा बलेनाभ्यधिको रणे।।	</td><td>	9-6-30a<br>9-6-30b	
</td></tr>
				
<tr><td>
	मद्रराजो महाराजः सिंहद्विरदविक्रमः।<br>विचरिष्यत्यभीः काले कालः क्रुद्धः प्रजास्विव।।	</td><td>	9-6-31a<br>9-6-31b	
</td></tr>
				
<tr><td>
	तस्याद्य न प्रपश्यामि प्रतियोद्धारमाहने।<br>त्वामृते पुरुषव्याघ्र शार्दूलसमविक्रमम्।।	</td><td>	9-6-32a<br>9-6-32b	
</td></tr>
				
<tr><td>
	स त्वमेको हि लोकेऽस्मिन्नान्यस्त्वत्तः पुमान्भवेत्।<br>मद्रराजं रणे क्रुद्धं यो हन्यात्कुरुनन्दन।।	</td><td>	9-6-33a<br>9-6-33b	
</td></tr>
				
<tr><td>
	अहन्यहनि युध्यन्तं क्षोभयन्तं बलं तव।<br>तस्माज्जहि रणे शल्यं मघवानिव शम्बरम्।।	</td><td>	9-6-34a<br>9-6-34b	
</td></tr>
				
<tr><td>
	सौतेः पश्चादसौ वीरो धार्तराष्ट्रेण सत्कृतः।<br>तवैव हि जयो नूनं हते मद्रेश्वरे युधि।	</td><td>	9-6-35a<br>9-6-35b	
</td></tr>
				
<tr><td>
	तस्मिन्हते हतं सर्वं धार्तराष्ट्रबलं महत्।।<br>एतच्छ्रुत्वा महाराज वचनं मम साम्प्रतम्।	</td><td>	9-6-36a<br>9-6-36b	
</td></tr>
				
<tr><td>
	प्रत्युद्याहि रणे पार्थ मद्रराजं महारथम्।।<br>जहि चैनं महाबाहो वासवो नमुचिं यथा।।	</td><td>	9-6-37a<br>9-6-37b	
</td></tr>
				
<tr><td>
	न चैवात्र दया कार्या मातुलोऽयं ममेति वै।<br>क्षत्रवर्म पुरस्कृत्य जहि मद्रजनेश्वरम्।।	</td><td>	9-6-38a<br>9-6-38b	
</td></tr>
				
<tr><td>
	द्रोणभीष्मार्णवं तीर्त्वा कर्णपातालसम्भवम्।<br>मा निमज्जस्व सगणः शल्यमासाद्य गोष्पदम्।	</td><td>	9-6-39a<br>9-6-39b	
</td></tr>
				
<tr><td>
	यच्च ते तपसो वीर्यं यच्च क्षात्रं बलं तव।<br>तद्दर्शय रणे सर्वं जहि चैनं महारथम्।।	</td><td>	9-6-40a<br>9-6-40b	
</td></tr>
<tr><td>
	<b>सञ्जय उवाच।</b>	</td><td>	9-6-41x	
</td></tr>
				
<tr><td>
	एतावदुक्त्वा वचनं केशवः परवीरहा।<br>जगाम शिबिरं सायं पूज्यमानोऽथ पाण्डवैः।।	</td><td>	9-6-41a<br>9-6-41b	
</td></tr>
				
				
<tr><td>
	केशवे तु तदा याते धर्मपुत्रो युधिष्ठिरः।<br>विसृज्य सर्वान्भ्रातॄंश्च पाञ्चालानथ सोमकान्।<br>सुष्वाप रजनीं तां तु विशल्य इव कुञ्जरः।।	</td><td>	9-6-42a<br>9-6-42b<br>9-6-42c	
</td></tr>
				
<tr><td>
	ते च सर्वे महेष्वासाः पाञ्चालाः पाण्डवास्तथा।<br>कर्णस्य निधने हृष्टाः सुषुपुस्तां निशां तदा।।	</td><td>	9-6-43a<br>9-6-43b	
</td></tr>
				
				
<tr><td>
	गतज्वरं महेष्वासं तीर्णपारं महारथम्।<br>बभूव पाण्डवेयानां सैन्यं च मुदितं निशि।<br>सूतपुत्रस्य निधनाज्जयं लब्ध्वा च मारिष।।	</td><td>	9-6-44a<br>9-6-44b<br>9-6-44c	
</td></tr>
<tr><td>
	।। इति श्रीमन्महाभारते कर्णपर्वणि <br>शल्यवधपर्वणि षष्ठोऽध्यायः।। 6 ।।	</td><td>		
</td></tr>
</tbody>