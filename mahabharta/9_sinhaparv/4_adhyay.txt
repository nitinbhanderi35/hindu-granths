				
<tbody><tr><td>
	<b>सञ्जय उवाच।</b>	</td><td>	9-4-1x	
</td></tr>
				
<tr><td>
	एवमुक्तस्ततो राजा गौतमेन तपस्विना।<br>निःश्वस्य दीर्घमुष्णं च तूष्णीमासीद्विशाम्पते।।	</td><td>	9-4-1a<br>9-4-1b	
</td></tr>
				
<tr><td>
	ततो मुहूर्तं स ध्यात्वा तव पुत्रो महामनाः।<br>कृपं शारद्वतं वाक्यमित्युवाच परन्तपः।।	</td><td>	9-4-2a<br>9-4-2b	
</td></tr>
				
<tr><td>
	यत्किञ्चित्सुहृदा वाच्यं तत्सर्वं श्रावितो ह्यहम्।<br>कृतं च भवता सर्वं प्राणान्सन्त्यज्य युध्यता।।	</td><td>	9-4-3a<br>9-4-3b	
</td></tr>
				
<tr><td>
	गाहमानमनीकानि युध्यमानं महारथैः।<br>पाण्डवैरतितेजोभिर्लोकस्त्वामनुदृष्टवान्।।	</td><td>	9-4-4a<br>9-4-4b	
</td></tr>
				
<tr><td>
	सुहृदा यदिदं वाक्यं भवता श्रावितो ह्यहम्।<br>न मां प्रीणाति तत्सर्वं मुमूर्षोरिव भेषजम्।।	</td><td>	9-4-5a<br>9-4-5b	
</td></tr>
				
<tr><td>
	हेतुकारणसंयुक्तं हितं वचनमुत्तमम्।<br>उच्यमानं महाबाहो न मे विप्राग्र्य रोचने।।	</td><td>	9-4-6a<br>9-4-6b	
</td></tr>
<tr><td>
	राज्याद्विनिकृतोऽस्माभिःकथं सोस्मासु विश्वसेत्।।	</td><td>	9-4-7a	
</td></tr>
				
<tr><td>
	अक्षद्यूते च नृपतिर्जितोऽस्माभिर्महाधनः।<br>स कथं मम वाक्यानि श्रद्दध्याद्भूय एव तु।।	</td><td>	9-4-8a<br>9-4-8b	
</td></tr>
				
				
<tr><td>
	तथा दूत्येन सम्प्राप्तः कृष्णः पार्थहिते रतः।<br>प्रलब्धश्च हृषीकेशस्तच्च कर्माविचारितम्।<br>स च मे वचनं ब्रह्मन्कथमेवाभिमन्यते।।	</td><td>	9-4-9a<br>9-4-9b<br>9-4-9c	
</td></tr>
				
<tr><td>
	विललाप च यत्कृष्णा सभामध्ये समेयुषी।<br>न तन्मर्षयते कृष्णो न राज्यहरणं तथा।।	</td><td>	9-4-10a<br>9-4-10b	
</td></tr>
				
<tr><td>
	एकप्राणावुभौ कृष्णावन्योन्यमभिसंश्रितौ।<br>पुरा यच्छ्रुतमेवासीदद्य पश्यामि तत्प्रभो।।	</td><td>	9-4-11a<br>9-4-11b	
</td></tr>
				
<tr><td>
	स्वस्रीयं निहतं दृष्ट्वा दुःखं स्वपिति केशवः।<br>कृतागसो व यं तस्य हितं मे स कथं चरेत्।।	</td><td>	9-4-12a<br>9-4-12b	
</td></tr>
				
<tr><td>
	अभिमन्योर्विनाशेन न शर्म लभतेऽर्जुनः।<br>स कथं मद्धिते यत्नं प्रकरिष्यति याचितः।।	</td><td>	9-4-13a<br>9-4-13b	
</td></tr>
				
<tr><td>
	मध्यमः पाण्डवस्तीक्ष्णो भीमसेनो महाबलः।<br>प्रतिज्ञातं च तेनोग्रं भज्येतापि न सन्नमेत्।।	</td><td>	9-4-14a<br>9-4-14b	
</td></tr>
				
<tr><td>
	उभौ तौ बद्धनिस्त्रिंशावुभौ चाबद्धकङ्कटौ।<br>कृतवैरावुभौ वीरौ यमावपि यमोपमौ।।	</td><td>	9-4-15a<br>9-4-15b	
</td></tr>
				
<tr><td>
	धृष्टद्युम्नः शिखण्डी च कृतवैरौ मया सह।<br>तौ कथं मद्विते यत्नं कुर्यातां द्विजसत्तम।।	</td><td>	9-4-16a<br>9-4-16b	
</td></tr>
				
<tr><td>
	दुःशासनेन यत्कृष्णा एकवस्त्रा रजस्वला।<br>परिक्लिष्टा सभामध्ये सर्वलोकस्य पश्यतः।।	</td><td>	9-4-17a<br>9-4-17b	
</td></tr>
				
<tr><td>
	तथा विवसनां दीनां स्मरन्त्यद्यापि पाण्डवाः।<br>न निवारयितुं शक्याः सङ्ग्रामात्ते परन्तपाः।।	</td><td>	9-4-18a<br>9-4-18b	
</td></tr>
				
				
<tr><td>
	यदा च द्रौपदी क्लिष्टा मद्विनाशाय दुःखिता।<br>उग्रं तेपे तपः कृष्णा भर्तॄणामर्थसिद्धये।<br>स्थण्डिले नित्यदा शेते यावद्वैरस्य यातनम्।।	</td><td>	9-4-19a<br>9-4-19b<br>9-4-19c	
</td></tr>
				
<tr><td>
	निक्षिप्य मानं दर्पं च वासुदेवसहोदरा।<br>कृष्णायाः प्रेष्यवद्भूत्वा शुश्रूषां कुरुते सदा।।	</td><td>	9-4-20a<br>9-4-20b	
</td></tr>
				
<tr><td>
	इति सर्वं समुन्नद्धं न निर्वाति कथञ्चन।<br>अभिमन्योर्विनाशेन स सन्धेयः कथं मया।।	</td><td>	9-4-21a<br>9-4-21b	
</td></tr>
				
<tr><td>
	कथं च राजा भुक्त्वेमां पृथिवीं सागराम्बराम्।<br>पाण्डवानां प्रसादेन भोक्ष्ये राज्यमहं कथम्।।	</td><td>	9-4-22a<br>9-4-22b	
</td></tr>
				
<tr><td>
	उपर्युपरि राज्ञां वै ज्वलित्वा भास्करो यथा।<br>युधिष्ठिरं कथं पञ्चादनुयास्यामि दासवत्।।	</td><td>	9-4-23a<br>9-4-23b	
</td></tr>
				
<tr><td>
	कथं भुक्त्वा स्वयं भोगान्दत्त्वा दायांश्च पुष्कलान्।<br>कृपणं वर्तयिष्यामि कृपणैः सह जीविकाम्।।	</td><td>	9-4-24a<br>9-4-24b	
</td></tr>
				
<tr><td>
	नाभ्यसूयामि ते वाक्यमुक्तं स्निग्धं हितं त्वया।।<br>न तु सन्धिमहं मन्ये प्राप्तकालं कथञ्चन।	</td><td>	9-4-25a<br>9-4-25b	
</td></tr>
<tr><td>
	सुनीतमनुपश्यामि सुयुद्धेन परन्तप।।	</td><td>	9-4-26a	
</td></tr>
<tr><td>
	नायं क्लीबायितुं कालः संयोद्वुं काल एव नः।।	</td><td>	9-4-27a	
</td></tr>
				
<tr><td>
	इष्टं मे बहुभिर्जज्ञैर्दत्ता विप्रेषु दक्षिणाः।<br>प्राप्ताः कामाः श्रुता वेदाः शत्रूणां मूर्ध्नि च स्थितम्।।	</td><td>	9-4-28a<br>9-4-28b	
</td></tr>
				
<tr><td>
	भृत्या मे सुभृतास्तात दीनश्चाभ्युद्वृतो जनः।<br>नोत्साहेऽद्य द्विजश्रेष्ठ पाण्डवान्वक्तुमीदृशम्।।	</td><td>	9-4-29a<br>9-4-29b	
</td></tr>
				
<tr><td>
	जितानि परराष्ट्राणि स्वराष्ट्रमनुपालितम्।<br>भुक्ताश्च विविधा भोगास्त्रिवर्गः सेवितो मया।।	</td><td>	9-4-30a<br>9-4-30b	
</td></tr>
				
				
<tr><td>
	पितॄणां गतमानृण्यं क्षत्रधर्मस्य चोभयोः।<br>न ध्रुवं सुखमस्तीह कुतो राष्ट्रं कुतो यशः।<br>इह कीर्तिर्विचेतव्या सा च युद्वेन नान्यथा।।	</td><td>	9-4-31a<br>9-4-31b<br>9-4-31c	
</td></tr>
				
<tr><td>
	वृथा च यत्क्षत्रियस्य निधनं तद्विगर्हितम्।<br>अधर्मः सुमहानेष यच्छय्यामरणं गृहे।।	</td><td>	9-4-32a<br>9-4-32b	
</td></tr>
				
<tr><td>
	अरण्ये यो विमुच्येत सङ्ग्रामे वा तनुं नृपः।<br>क्रतूनाहृत्य महतो महिमानं स गच्छति।।	</td><td>	9-4-33a<br>9-4-33b	
</td></tr>
				
<tr><td>
	कृपणं विलपन्नार्तो जरयाऽभिपरिप्लुतः।<br>म्रियते रुदतां मध्ये ज्ञातीनां न स पूरुषः।।	</td><td>	9-4-34a<br>9-4-34b	
</td></tr>
				
<tr><td>
	त्यक्त्वा तु विविधान्भोगान्प्राप्तानां परमां गतिम्।<br>अपीदानीं सुयुद्धेन गच्छेयं यत्सलोकताम्।।	</td><td>	9-4-35a<br>9-4-35b	
</td></tr>
				
				
<tr><td>
	शूराणामार्यवृत्तानां सङ्क्रामेष्वनिवर्तिनाम्।<br>धीमतां सत्यसन्धानां सर्वेषां क्रतुयाजिनाम्।<br>शस्त्रावभृथपूतानां ध्रुवो वासस्त्रिविष्टपे।।	</td><td>	9-4-36a<br>9-4-36b<br>9-4-36c	
</td></tr>
<tr><td>
	मुदा नूनं प्रपश्यन्ति युद्वे ह्यप्सरसां गणाः।।	</td><td>	9-4-37a	
</td></tr>
				
<tr><td>
	पश्यन्ति नूनं पितरः पूजितान्सुरसंसदि।<br>अप्सरोभिः परिवृतान्मोदमानांस्त्रिविष्टपे।।	</td><td>	9-4-38a<br>9-4-38b	
</td></tr>
				
<tr><td>
	पन्थानममरैर्यान्तं शूरैश्चैवानिवर्तिभिः।<br>अपि तत्सङ्गतं मार्गं वयमध्यारुहेमहि।।	</td><td>	9-4-39a<br>9-4-39b	
</td></tr>
				
<tr><td>
	पितामहेन वृद्वेन तथाऽचार्येण धीमता।<br>जयद्रथेन कर्णेन तथा दुःशासनेन च।।	</td><td>	9-4-40a<br>9-4-40b	
</td></tr>
				
<tr><td>
	घटमाना मदर्थेऽस्मिन्हताः शूरा जनाधिपाः।<br>शेरते लोहिताक्ताङ्गाः पृथिव्यां शरविक्षताः।।	</td><td>	9-4-41a<br>9-4-41b	
</td></tr>
				
<tr><td>
	उत्तमास्त्रविदः शूरा यथोक्तक्रतुयाजिनः।<br>त्यक्त्वा प्राणान्यथान्यायमिन्द्रसद्मसु धिष्ठितः।।	</td><td>	9-4-42a<br>9-4-42b	
</td></tr>
				
<tr><td>
	तैः स्वयं रचितो मार्गो दुर्गमो हि पुनर्भवेत्।<br>सम्पतद्भिर्महावेगैरितो यास्यामि सद्गतिम्।।	</td><td>	9-4-43a<br>9-4-43b	
</td></tr>
				
<tr><td>
	ये मदर्थे हताः शूरास्तेषां कृतमनुस्मरन्।<br>ऋणं तत्प्रतियुञ्जानो न राज्ये मन आदधे।।	</td><td>	9-4-44a<br>9-4-44b	
</td></tr>
				
<tr><td>
	पातयित्वा वयस्यांश्च भ्रातृनथ पितामहान्।<br>जीवितं यदि रक्षेयं लोको मां गर्हयेद्व्रुवम्।।	</td><td>	9-4-45a<br>9-4-45b	
</td></tr>
				
<tr><td>
	कीदृशं च भवेद्राज्यं मम हीनस्य बन्धुभिः।<br>सखिभिश्च विशेषेण प्रणिपत्य च पाण्डवम्।।	</td><td>	9-4-46a<br>9-4-46b	
</td></tr>
				
<tr><td>
	सोऽहमेतादृशं कृत्वा जगतोऽस्य पराभवम्।<br>सुयुद्धेन हतः स्वर्गं प्राप्सामि न तदन्यथा।।	</td><td>	9-4-47a<br>9-4-47b	
</td></tr>
<tr><td>
	<b>सञ्जय उवाच।</b>	</td><td>	9-4-48x	
</td></tr>
				
<tr><td>
	एं दुर्योधनेनोक्ते सर्वे सम्पूज्य तद्वचः।<br>साधुसाध्विति राजानं क्षत्रियाः सम्बभाषिरे।।	</td><td>	9-4-48a<br>9-4-48b	
</td></tr>
				
<tr><td>
	पराजयमशोचन्तः कृतचित्ताश्च विक्रमे।<br>सर्वे सुनिश्चिता योद्धुमुदग्रमनसोऽभवन्।।	</td><td>	9-4-49a<br>9-4-49b	
</td></tr>
				
<tr><td>
	ततो वाहान्समाश्वास्य सर्वे युद्धाभिनन्दिनः।<br>ऊने द्वियोजने गत्वा प्रत्यतिष्ठन्त कौरवाः।।	</td><td>	9-4-50a<br>9-4-50b	
</td></tr>
				
<tr><td>
	आकाशे विद्रुमे पुण्ये प्रस्थे हिमवतः शुभे।<br>अरुणां सरस्वतीं प्राप्य पपुः सस्नुश्च तेजलम्।।	</td><td>	9-4-51a<br>9-4-51b	
</td></tr>
				
				
<tr><td>
	तव पुत्रकृतोत्साहाः पर्यवर्तन्त ते ततः।<br>पर्यवस्थाप्य चात्मानमन्योन्येन पुनस्तदा।<br>सर्वे राजन्न्यवर्तन्त क्षत्रियाः कालचोदिताः।।	</td><td>	9-4-52a<br>9-4-52b<br>9-4-52c	
</td></tr>
<tr><td>
	।। इति श्रीमन्महाभारते शल्यपर्वणि <br>शल्यवधपर्वणि चतुर्थोऽध्यायः।। 4 ।।	</td><td>		
</td></tr>
</tbody>