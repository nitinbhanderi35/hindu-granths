				
<tbody><tr><td>
	<b>धृतराष्ट्र उवाच।</b>	</td><td>	9-32-1x	
</td></tr>
				
<tr><td>
	एवं सन्तर्ज्यमानस्तु मम पुत्रो महीपतिः।<br>प्रकृत्या मन्युमान्वीरः कथमासीत्परन्तपः।।	</td><td>	9-32-1a<br>9-32-1b	
</td></tr>
				
<tr><td>
	न हि सन्तर्जना तेन श्रुतपूर्वा कथञ्चन।<br>राजभावेन मान्यश्च सर्वलोकस्य सोऽभवत्।।	</td><td>	9-32-2a<br>9-32-2b	
</td></tr>
				
<tr><td>
	[यस्यातपत्रच्छायापि स्वका भानोस्तथा प्रभा।<br>खेदायैवाभिमानित्वात्सहेत्सैवं कथं गरिः।।]	</td><td>	9-32-3a<br>9-32-3b	
</td></tr>
				
<tr><td>
	इयं च पृथिवी सर्वा सम्लेच्छाटविका भृशम्।<br>प्रसादाद्भ्रियते यस्य प्रत्यक्षं तव सञ्जय।।	</td><td>	9-32-4a<br>9-32-4b	
</td></tr>
				
<tr><td>
	स तथा तर्ज्यमानस्तु पाण्डुपुत्रैर्विशेषतः।<br>विहीनश्च स्वकैर्भृत्यैर्निर्जिते चावृतो भृशम्।।	</td><td>	9-32-5a<br>9-32-5b	
</td></tr>
				
<tr><td>
	स श्रुत्वा कटुका वाचो जययुक्ताः पुनःपुनः।<br>किमब्रवीत्पाण्डवेयांस्तन्ममाचक्ष्व सञ्जय।।	</td><td>	9-32-6a<br>9-32-6b	
</td></tr>
<tr><td>
	<b>सञ्जय उवाच।</b>	</td><td>	9-32-7x	
</td></tr>
				
<tr><td>
	तर्ज्यमानस्तदा राजन्नुदकस्थस्तवात्मजः।<br>युधिष्ठिरेण राजेन्द्र भ्रातृभिः सहितेन ह।।	</td><td>	9-32-7a<br>9-32-7b	
</td></tr>
				
<tr><td>
	श्रुत्वा स कटुका वाचो विषमस्थो नराधिपः।<br>दीर्घमुष्णं च निःश्वस्य सलिलस्थः पुनःपुनः।।	</td><td>	9-32-8a<br>9-32-8b	
</td></tr>
				
<tr><td>
	सलिलान्तर्गतो राजा धुन्वन्हस्तौ पुनःपुनः।<br>मनश्चकार युद्धाय राजानं चाभ्यभाषत।।	</td><td>	9-32-9a<br>9-32-9b	
</td></tr>
				
<tr><td>
	यूयं ससुहृदः पार्थाः सर्वे सरथवाहनाः।<br>अहमेकः परिद्यूनो विरथो हतवाहनः।।	</td><td>	9-32-10a<br>9-32-10b	
</td></tr>
				
<tr><td>
	आत्तशस्त्रै रथोपेतैर्बहुभिः परिवास्तिः।<br>कथमेकः पदातिः सन्नशस्त्रो योद्धुमुत्सह।।	</td><td>	9-32-11a<br>9-32-11b	
</td></tr>
				
<tr><td>
	एकैकशश्च मां यूयं योधयध्वं युधिष्ठिर।<br>न ह्येको बहुभिर्वीरैर्न्याय्यो योधयितुं युधि।।	</td><td>	9-32-12a<br>9-32-12b	
</td></tr>
				
<tr><td>
	विशेषतो विकवचः श्रान्तश्चापत्समाश्रितः।<br>भृशं विक्षतगात्रश्च श्रान्तवाहनसैनिकः।।	</td><td>	9-32-13a<br>9-32-13b	
</td></tr>
				
<tr><td>
	न मे त्वत्तो भयं राजन्न च पार्थाद्वृकोदरात्।<br>फल्गुनाद्वासुदेवाद्वा पाञ्चालेभ्योऽथवा पुनः।।	</td><td>	9-32-14a<br>9-32-14b	
</td></tr>
				
<tr><td>
	यमाभ्यां युयुधानाद्वा ये चान्ये तव सैनिकाः।<br>एकः सर्वानहं क्रुद्धो वारयिष्ये युधि स्थितः।।	</td><td>	9-32-15a<br>9-32-15b	
</td></tr>
				
<tr><td>
	धर्ममूला सतां कीर्तिर्मनुष्याणां जनाधिप।<br>धर्मं चैवेह कीर्तिं च पालयन्प्रब्रवीम्यहम्।।	</td><td>	9-32-16a<br>9-32-16b	
</td></tr>
				
<tr><td>
	अहमुत्थाय सर्वान्वै प्रतियोत्स्यामि संयुगे।<br>अन्वभ्याशं गतान्सर्वान्निहनिष्यामि भारत।।	</td><td>	9-32-17a<br>9-32-17b	
</td></tr>
				
<tr><td>
	अद्य वः सरथान्साश्वानशस्त्रो विरथोऽपि सन्।<br>नक्षत्राणीव सर्वाणि सविता रात्रिसंक्षये।।	</td><td>	9-32-18a<br>9-32-18b	
</td></tr>
				
<tr><td>
	तेजसा नाशयिष्यामि स्थिरीभवत पाण्‍डवाः।<br>अद्यानृण्यं गमिष्यामि क्षत्रियाणां यशस्विनां।।	</td><td>	9-32-19a<br>9-32-19b	
</td></tr>
				
<tr><td>
	बाह्लीकद्रोणभीष्माणां कर्णस्य च महात्मनः।<br>जयद्रथस्य शूरस्य भगदत्तस्य चोभयोः।।	</td><td>	9-32-20a<br>9-32-20b	
</td></tr>
				
<tr><td>
	मद्रराजस्य शल्यस्य भूरिश्रवस एव च।<br>पुत्राणां भरतश्रेष्ठ शकुनेः सौबलस्य च।।	</td><td>	9-32-21a<br>9-32-21b	
</td></tr>
				
<tr><td>
	मेत्राणां सुहृदां चैव बान्धवानां तथैव च।<br>प्रानृण्यमद्य गच्छामि हत्वा त्वां भ्रातृभिः सह।।	</td><td>	9-32-22a<br>9-32-22b	
</td></tr>
<tr><td>
	<b>सञ्जय उवाच।</b>	</td><td>	9-32-23x	
</td></tr>
				
<tr><td>
	एतावदुक्त्वा वचनं विरराम जनाधिपः।<br>`सलिलान्तर्गतः श्रीमान्पुत्रो दुर्योधनस्तव।।'	</td><td>	9-32-23a<br>9-32-23b	
</td></tr>
<tr><td>
	<b>युधिष्ठिर उवाच।</b>	</td><td>	9-32-24x	
</td></tr>
				
<tr><td>
	दिष्ट्या त्वमपि जानीषे क्षत्रधर्मं सुयोधन।<br>दिष्ट्या ते वर्तते बुद्धिर्युद्धायैव महाभुज।।	</td><td>	9-32-24a<br>9-32-24b	
</td></tr>
				
<tr><td>
	दिष्ट्या शूरोऽसि गान्धारे दिष्ट्या जानासि सङ्गरम्।<br>यस्त्वमेको हि नः सर्वान्सङ्गरे योद्भुमिच्छसि।।	</td><td>	9-32-25a<br>9-32-25b	
</td></tr>
				
<tr><td>
	एक एकेन सङ्गम्य यत्ते सम्मतमायुधम्।<br>तत्त्वमादाय युध्यस्व प्रेक्षकास्ते वयं स्थिताः।।	</td><td>	9-32-26a<br>9-32-26b	
</td></tr>
				
<tr><td>
	अयमिष्टं च ते कामं वीर भूयो ददाम्यहम्।<br>हत्वैकं भव नो राजा हतो वा स्वर्गमाप्नुहि।।	</td><td>	9-32-27a<br>9-32-27b	
</td></tr>
<tr><td>
	<b>दुर्योधन उवाच।</b>	</td><td>	9-32-28x	
</td></tr>
				
<tr><td>
	एकश्चेद्योद्भुमाक्रन्दे वरोऽद्य मम दीयताम्।<br>आयुधानामियं चापि मता मे सतं गदा।।	</td><td>	9-32-28a<br>9-32-28b	
</td></tr>
				
<tr><td>
	भ्रातणां भवतामेकः शक्यं मां योऽभिमन्यते।<br>पदातिर्गदया सङ्ख्ये स युध्यतु मया सह।।	</td><td>	9-32-29a<br>9-32-29b	
</td></tr>
				
<tr><td>
	वृत्तानि रथयुद्धानि विचित्रामि पदेपदे।<br>इदमेकं गदायुद्धं भवत्वद्याद्भुतं महत्।।	</td><td>	9-32-30a<br>9-32-30b	
</td></tr>
				
<tr><td>
	अन्नानामपि पर्यायं कर्तुमिच्छन्ति मानवाः।<br>युद्धानामपि पर्यायो भवत्वनुमते तव।।	</td><td>	9-32-31a<br>9-32-31b	
</td></tr>
				
				
<tr><td>
	गदया त्वां महाबाहो विजेष्यामि सहानुजम्।<br>पाञ्चालान्सृञ्जयांश्चैव ये चान्ये तव सैनिकाः।<br>न हि मे सम्भ्रामो जातु शक्रादपि युधिष्ठिर।।	</td><td>	9-32-32a<br>9-32-32b<br>9-32-32c	
</td></tr>
<tr><td>
	<b>युधिष्ठिर उवाच।</b>	</td><td>	9-32-33x	
</td></tr>
				
<tr><td>
	उत्तिष्ठोत्तिष्ठ गान्धारे मां योधय सुयोधन।<br>एक एकेन सङ्गम्य संयुगे गदया बली।।	</td><td>	9-32-33a<br>9-32-33b	
</td></tr>
				
<tr><td>
	पुरुषो भव गान्धारे युध्यस्व सुसमाहितः।<br>अद्य ते जीवितं नास्ति यदीन्द्रोपि तवाश्रयः।।	</td><td>	9-32-34a<br>9-32-34b	
</td></tr>
<tr><td>
	<b>सञ्जय उवाच।</b>	</td><td>	9-32-35x	
</td></tr>
				
<tr><td>
	एतत्स नरशार्दूलो नामृष्यत तवात्मजः।<br>सलिलान्तर्गतः श्वभ्रे महानाग इव श्वसन्।।	</td><td>	9-32-35a<br>9-32-35b	
</td></tr>
				
<tr><td>
	तथाऽसौ वाक्प्रतोदेन तुद्यमानः पुनःपुनः।<br>वचो न ममृषे राजन्नुत्तमाश्वः कशामिव।।	</td><td>	9-32-36a<br>9-32-36b	
</td></tr>
				
				
<tr><td>
	सङ्क्षोभ्य सलिलं वेगाद्गदामादाय वीर्यवान्।<br>अद्रिसारमयीं गुर्वीं काञ्चनाङ्गदभूषणाम्।<br>अन्तर्जलात्समुत्तस्थौ नागेन्द्र इव निःश्वसन्।।	</td><td>	9-32-37a<br>9-32-37b<br>9-32-37c	
</td></tr>
				
<tr><td>
	स भित्त्वा स्तम्भितं तोयं स्कन्धे कृत्वायसीं गदाम्।<br>उदतिष्ठत पुत्रस्ते प्रतपन्रश्मिवानिव।।	</td><td>	9-32-38a<br>9-32-38b	
</td></tr>
				
<tr><td>
	ततः शैक्यायसीं गुर्वी जातरूपपरिष्कृताम्।<br>गदां परामृशद्धीमान्धार्तराष्ट्रो महाबलः।।	</td><td>	9-32-39a<br>9-32-39b	
</td></tr>
				
<tr><td>
	गदाहस्तं तु तं दृष्ट्वा सशृङ्गमिव पर्वतम्।<br>प्रजानामिव सङ्क्रुद्धं शूलपाणिमिव स्थितम्।।	</td><td>	9-32-40a<br>9-32-40b	
</td></tr>
<tr><td>
	*सगदो भारतो भाति प्रतपन्भास्करो यथा*।।	</td><td>	9-32-41a	
</td></tr>
				
<tr><td>
	तमुत्तीर्णं महाबाहुं गदाहस्तमरिन्दमम्।<br>मेनिरे सर्वभूतानि दण्डपाणिमिवान्तकम्।।	</td><td>	9-32-42a<br>9-32-42b	
</td></tr>
				
<tr><td>
	वज्रहस्तं यथा शक्रं शूलहस्तं यथा हरम्।<br>ददृशुः शर्वपाञ्चालाः पुत्रं तव जनाधिप।।	</td><td>	9-32-43a<br>9-32-43b	
</td></tr>
				
<tr><td>
	तमुत्तीर्णं तु सम्प्रेक्ष्य समहृष्यन्त सर्वशः।<br>पाञ्चालाः पाण्डवेयाश्च तेऽन्योन्यस्य तलान्ददुः।।	</td><td>	9-32-44a<br>9-32-44b	
</td></tr>
				
<tr><td>
	अवहासं तु तं मत्वा पुत्रो दुर्योधनस्तव।<br>उद्वृत्य नयने क्रुद्धो दिधक्षुरिव पाण्डवान्।।	</td><td>	9-32-45a<br>9-32-45b	
</td></tr>
				
<tr><td>
	त्रिशिखां भ्रुकुटीं कृत्वा सन्दष्टदशनच्छदः।<br>प्रत्युवाच ततस्तान्वै पाण्डवान्सह केशवान्।।	</td><td>	9-32-46a<br>9-32-46b	
</td></tr>
<tr><td>
	<b>दुर्योधन उवाच।</b>	</td><td>	9-32-47x	
</td></tr>
				
<tr><td>
	अस्यावहासस्य फलं प्रतिमोक्ष्यथ पाण्डवाः।<br>गमिष्यथ हताः सद्यः सपाञ्चाला यमक्षयम्।।	</td><td>	9-32-47a<br>9-32-47b	
</td></tr>
				
<tr><td>
	उत्थिन्तश्च जलात्तस्मात्पुत्रो दुर्योधनस्तव।<br>अतिष्ठत गदापाणी रुधिरेण समुक्षितः।।	</td><td>	9-32-48a<br>9-32-48b	
</td></tr>
				
<tr><td>
	तस्य शोणितदिग्धस्य सलिलेन समुक्षितम्।<br>शरीरं स्म तदा भाति स्रवन्निव महीधारः।।	</td><td>	9-32-49a<br>9-32-49b	
</td></tr>
				
<tr><td>
	तमुद्यतगदं वीरं मेनिरे तत्र पाण्डवाः।<br>वैवस्वतमिव क्रुद्धं शूलपाणिमिव स्थितम्।।	</td><td>	9-32-50a<br>9-32-50b	
</td></tr>
				
<tr><td>
	स मेघनिनदो हर्षान्नर्दन्निव च गोवृषः।<br>आजुहाव ततः पार्थान्गदया युधि वीर्यवान्।।	</td><td>	9-32-51a<br>9-32-51b	
</td></tr>
<tr><td>
	<b>दुर्योधन उवाच।</b>	</td><td>	9-32-52x	
</td></tr>
				
<tr><td>
	एकैकेन च मां यूयमासीदत युधिष्ठिर।<br>न ह्येको बहुभिर्न्याय्यो वीरो योधयितुं युधि।।	</td><td>	9-32-52a<br>9-32-52b	
</td></tr>
				
<tr><td>
	न्यस्तवर्मा विशेषेण श्रान्तश्चाप्सु परिप्लुतः।<br>भृशं विक्षतगात्रश्च हतवाहनसैनिकः।।	</td><td>	9-32-53a<br>9-32-53b	
</td></tr>
				
<tr><td>
	[अवश्यमेव योद्वव्यं सर्वैरेव मया सह।<br>युक्तं त्वयुक्तमित्येतद्वेत्सि त्वं चैव सर्वदा]।।	</td><td>	9-32-54a<br>9-32-54b	
</td></tr>
<tr><td>
	<b>युधिष्ठिर उवाच।</b>	</td><td>	9-32-55x	
</td></tr>
				
<tr><td>
	मा भूदियं तव प्रज्ञा कथमेकं सुयोधन।<br>यदाऽभिमन्युं बहवो जघ्नुर्युधि महारथाः।।	</td><td>	9-32-55a<br>9-32-55b	
</td></tr>
				
<tr><td>
	[क्षत्रधर्मं भृशं क्रूरं निरपेक्षं सुनिर्घृणम्।<br>अन्यथा तु कथं हन्युरभिमन्युं तथागतम्।।	</td><td>	9-32-56a<br>9-32-56b	
</td></tr>
				
<tr><td>
	सर्वे भवन्तो धर्मज्ञाः सर्वे शूरास्तनुत्यजः।<br>न्यायेन युध्यतां प्रोक्ता शक्रलोकगतिः परा।।	</td><td>	9-32-57a<br>9-32-57b	
</td></tr>
				
<tr><td>
	यद्येकस्तु न हन्तव्यो बहुभिर्धर्म एव तु।<br>तदाऽभिमन्युं बहवो निजघ्नुस्त्वन्मते कथम्।।	</td><td>	9-32-58a<br>9-32-58b	
</td></tr>
				
<tr><td>
	सर्वो विमृशते जन्तुः कृच्छ्रस्थो धर्मदर्शनम्।<br>पदस्थः पिहितं द्वारं परलोकस्य पश्यति।।]	</td><td>	9-32-59a<br>9-32-59b	
</td></tr>
				
<tr><td>
	आमुञ्च कवचं वीर मूर्धजान्यमयस्व च।<br>यच्चान्यदपि ते नास्ति तदप्यादत्स्व भारत।।	</td><td>	9-32-60a<br>9-32-60b	
</td></tr>
				
<tr><td>
	इममेकं च ते कामं वीर भूयो ददाम्यहम्।<br>पञ्चानां पाण्‍डवेयानां येन त्वं योद्धुमिच्छसि।।	</td><td>	9-32-61a<br>9-32-61b	
</td></tr>
				
<tr><td>
	तं हत्वा वै भवाराजा हतो वा स्वर्गमाप्नुहि।<br>ऋते च जीविताद्वीर युद्धे किं कुर्म ते प्रियम्।।	</td><td>	9-32-62a<br>9-32-62b	
</td></tr>
<tr><td>
	<b>सञ्जय उवाच।</b>	</td><td>	9-32-63x	
</td></tr>
				
<tr><td>
	ततस्तव सुतो राजन्वर्म जग्राह काञ्चनम्।<br>विचित्रं च शिरस्त्राणं जाम्बूनदपरिष्कृतम्।।	</td><td>	9-32-63a<br>9-32-63b	
</td></tr>
				
<tr><td>
	सोऽवबद्वशिरस्त्राणः शुभकाञ्चनवर्मभृत्।<br>रराज राजन्पुत्रस्ते काञ्चनः शैलराडिव।।	</td><td>	9-32-64a<br>9-32-64b	
</td></tr>
				
<tr><td>
	सन्नद्धः सगतो राजन्सज्जः सङ्ग्राममूर्धनि।<br>अब्रवीत्पाण्‍डवान्सर्वान्पुत्रो दुर्योधनस्तव।।	</td><td>	9-32-65a<br>9-32-65b	
</td></tr>
				
<tr><td>
	भ्रातॄणां भवतामेको युध्यतां गदया मया।<br>सहदेवेन वा योत्स्ये भीमेन नकुलेन वा।।	</td><td>	9-32-66a<br>9-32-66b	
</td></tr>
				
<tr><td>
	अथवा फल्गुनेनाद्य त्वया वा भरतर्षभ।<br>योत्स्येऽहं सङ्गरं प्राप्य विजेष्ये च रणाजिरे।।	</td><td>	9-32-67a<br>9-32-67b	
</td></tr>
				
<tr><td>
	अहमद्य गमिष्यामि वैरस्यान्तं सुदुर्गमम्।<br>गदया पुरुषव्याघ्र हेमपट्टनिबद्धया।।	</td><td>	9-32-68a<br>9-32-68b	
</td></tr>
				
<tr><td>
	गदायुद्धे न मे कश्चित्सदृशोऽस्तीति चिन्तये।<br>गदया वो हनिष्यामि सर्वानेव समागतान्।।	</td><td>	9-32-69a<br>9-32-69b	
</td></tr>
				
				
<tr><td>
	न मे समर्थाः सर्वे वै योद्धुं न्यायेन केचन।<br>न युक्तमात्मना वक्तुमेवं गर्वोद्धतं वचः।<br>अथवा सफलं ह्येतत्करिष्ये भवतां पुरः।।	</td><td>	9-32-70a<br>9-32-70b<br>9-32-70c	
</td></tr>
				
<tr><td>
	अस्मिन्महूर्ते सत्यं वा मिथ्या वै तद्भविष्यति।]<br>गृह्णातु च गदां यो वै योत्स्यतेऽद्य मया सह।।	</td><td>	9-32-71a<br>9-32-71b	
</td></tr>
<tr><td>
	।। इति श्रीमन्महाभारते <br>शल्यपर्वणि द्वात्रिंशोऽध्यायः।। 32 ।।	</td><td>		
</td></tr>
</tbody>