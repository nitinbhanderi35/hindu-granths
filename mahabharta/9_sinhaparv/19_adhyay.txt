				
<tbody><tr><td>
	<b>सञ्जरा उवाच।</b>	</td><td>	9-19-1x	
</td></tr>
				
<tr><td>
	सन्निवृत्तेषु सैन्येषु साल्वो म्लेच्छगणाधिपः।<br>अभ्यद्रवत्सुसङ्क्रुद्धः पाण्डवानां महद्बलम्।।	</td><td>	9-19-1a<br>9-19-1b	
</td></tr>
				
<tr><td>
	आस्थाय सुमहानागं प्रभिन्नं पर्वतोपमम्।<br>सप्तमैरावतप्रख्यममित्रगणमर्दनम्।।	</td><td>	9-19-2a<br>9-19-2b	
</td></tr>
				
				
				
<tr><td>
	योऽसौ महान्भद्रकुलप्रसूतः<br>सुपूजितो धार्तराष्ट्रेण नित्यम्।<br>सुकल्पितः शास्त्रविनिश्चयज्ञैः<br>सदौपवाह्यः समरेषु राजन्।।	</td><td>	9-19-3a<br>9-19-3b<br>9-19-3c<br>9-19-3d	
</td></tr>
				
				
				
<tr><td>
	ऐरावतं दैत्यगणान्विमृद्र--<br>ञ्शक्रो यथा सञ्जनयन्भयानि।<br>तमास्थितो राजवरो बभूव<br>यथोदयस्थः सविता क्षपान्ते।।	</td><td>	9-19-4a<br>9-19-4b<br>9-19-4c<br>9-19-4d	
</td></tr>
				
				
				
<tr><td>
	स तेन नागप्रवरेण राज--<br>न्नभ्युद्ययौ पाण्डुसुतान्समेतान्।<br>शितैः पृषत्कैर्विददार वेगै--<br>र्महेन्द्रवज्रप्रतिमैः सुघोरैः।।	</td><td>	9-19-5a<br>9-19-5b<br>9-19-5c<br>9-19-5d	
</td></tr>
				
				
				
<tr><td>
	ततः शरान्वै सृजतो महारणे<br>योधांश्च राजन्नयतो यमालयम्।<br>नास्यानत्रं ददृशुः स्वे परे वा<br>यथा पुरा वज्रधरस्य दैत्याः।।	</td><td>	9-19-6a<br>9-19-6b<br>9-19-6c<br>9-19-6d	
</td></tr>
				
				
				
<tr><td>
	ते पाण्डवाः सोमकाः सृञ्जयाश्च<br>तमेकनागं ददृशुः समन्तात्।<br>सहस्रशो वै विचरन्तमेकं<br>यथा महेन्द्रस्य गजं समीपे।।	</td><td>	9-19-7a<br>9-19-7b<br>9-19-7c<br>9-19-7d	
</td></tr>
				
				
				
<tr><td>
	सन्द्राव्यमाणं तु बलं परेषां<br>परेतकल्पं विबभौ समन्ततः।<br>नैवावतस्थे समरे भृशं भया--<br>द्विमृद्यमानं तु परस्परं तदा।।	</td><td>	9-19-8a<br>9-19-8b<br>9-19-8c<br>9-19-8d	
</td></tr>
				
				
				
<tr><td>
	ततः प्रभग्ना सहसा महाचमूः<br>सा पाण्डवी तेन नराधिपेन।<br>दिशश्चतस्रः सहसा विधाविता<br>गजेन्द्रवेगं तमपारयन्ती।।	</td><td>	9-19-9a<br>9-19-9b<br>9-19-9c<br>9-19-9d	
</td></tr>
				
				
				
<tr><td>
	दृष्ट्वा च तां वेगवता प्रभग्नां<br>सर्वे त्वदीया युधि योधमुख्याः।<br>अपूजयंस्ते तु नराधिपं तं<br>दध्मुश्च शङ्खाञ्शशिसन्निकाशान्।।	</td><td>	9-19-10a<br>9-19-10b<br>9-19-10c<br>9-19-10d	
</td></tr>
				
				
				
<tr><td>
	श्रुत्वा निनादं त्वथ कौरवाणां<br>हर्षाद्विमुक्तं सह शङ्खशब्दैः।<br>सेनापतिः पाण्डवसृञ्जयानां<br>पाञ्चालपुत्रो ममृषे न कोपात्।।	</td><td>	9-19-11a<br>9-19-11b<br>9-19-11c<br>9-19-11d	
</td></tr>
				
				
				
<tr><td>
	ततस्तु तं वै द्विरदं महात्मा<br>प्रत्युद्ययौ त्वरमाणो जयाय।<br>जम्भो यथा शक्रसमागमे वै<br>नागेन्द्रमैरावणमिन्द्रवाह्यम्।।	</td><td>	9-19-12a<br>9-19-12b<br>9-19-12c<br>9-19-12d	
</td></tr>
				
				
				
<tr><td>
	तमापतन्तं सहसा तु दृष्ट्वा<br>पाञ्चालपुत्रं युधि राजसिंहः।<br>तं वै द्विपं प्रेषयामास तूर्णं<br>वधाय राजन्द्रुपदात्मजस्य।।	</td><td>	9-19-13a<br>9-19-13b<br>9-19-13c<br>9-19-13d	
</td></tr>
				
				
				
<tr><td>
	स तं द्विपेन्द्रं सहसापतन्त--<br>मविध्यदग्निप्रतिमैः पृषत्कैः।<br>कर्मारधौतैर्निशितैर्ज्वलद्भि--<br>र्नाराचमुख्यैस्त्रिभिरुग्रवेगैः।।	</td><td>	9-19-14a<br>9-19-14b<br>9-19-14c<br>9-19-14d	
</td></tr>
				
				
				
<tr><td>
	ततोऽपरान्पञ्चशतान्महात्मा<br>नाराचमुख्यान्विससर्ज कुम्भे।<br>स तैस्तु विद्धः परमद्विपो रणे<br>तदा परावृत्य भृशं प्रदुद्रुवे।।	</td><td>	9-19-15a<br>9-19-15b<br>9-19-15c<br>9-19-15d	
</td></tr>
				
				
				
<tr><td>
	तं नागराजं सहसा प्रणुन्नं<br>विद्राव्यमाणं विनिवर्त्य साल्वः।<br>तोत्राङ्कुशैः प्रेषयामास तूर्णं<br>पाञ्चालराजस्य सुतं प्रदिश्य।।	</td><td>	9-19-16a<br>9-19-16b<br>9-19-16c<br>9-19-16d	
</td></tr>
				
				
				
<tr><td>
	दृष्ट्वा पतन्तं सहसा तु नागं<br>धृष्टद्युम्नः स्वरथाच्छीघ्रमेव।<br>गदां प्रगृह्योग्रजवेन वीरो<br>भूमिं प्रपन्नो भयविह्वलाङ्गः।।	</td><td>	9-19-17a<br>9-19-17b<br>9-19-17c<br>9-19-17d	
</td></tr>
				
				
				
<tr><td>
	स तं रथं हेमविभूषिताङ्गं<br>साश्वं ससूतं सहसा विमृद्य।<br>उत्क्षिप्य हस्तेन नदन्महाद्विपो<br>विपोथयामास वसुन्धरातले।।	</td><td>	9-19-18a<br>9-19-18b<br>9-19-18c<br>9-19-18d	
</td></tr>
				
				
				
<tr><td>
	पाञ्चालराजस्य सुतं च दृष्ट्वा<br>तदार्दितं नागवरेण तेन।<br>तमभ्यधावत्सहसा जवेन<br>भीमः शिखण्डी च शिनेश्च नप्ता।।	</td><td>	9-19-19a<br>9-19-19b<br>9-19-19c<br>9-19-19d	
</td></tr>
				
				
				
<tr><td>
	शरैश्च वेगं सहसा निगृह्य<br>तस्याभितो व्यापततो गजस्य।<br>स सङ्गृहीतो रथिभिर्गजो वै<br>चचाल तैर्वार्यमाणश्च सङ्ख्ये।।	</td><td>	9-19-20a<br>9-19-20b<br>9-19-20c<br>9-19-20d	
</td></tr>
				
				
				
<tr><td>
	ततः पृषत्कान्प्रववर्ष राजा<br>सूर्यो यथा रश्मिजालं समन्तात्।<br>तैराशुगैर्वध्यमाना रथौघाः<br>प्रदुद्रुवुः सहितास्तत्रतत्र।।	</td><td>	9-19-21a<br>9-19-21b<br>9-19-21c<br>9-19-21d	
</td></tr>
				
				
				
<tr><td>
	तत्कर्म साल्वस्य समीक्ष्य सर्वे<br>पाञ्चालपुत्रा नृप सृञ्जयाश्च।<br>हाहाकारैर्नादयन्ति स्म युद्धे<br>द्विपं समन्ताद्रुरुधुर्नराग्र्याः।।	</td><td>	9-19-22a<br>9-19-22b<br>9-19-22c<br>9-19-22d	
</td></tr>
				
				
				
<tr><td>
	पाञ्चालपुत्रस्त्वरितस्तु शूरो<br>गदां प्रगृह्याचलशृङ्गकल्पाम्।<br>ससम्भ्रमं भारत शत्रुघाती<br>जवेन वीरोऽनुससार नागम्।।	</td><td>	9-19-23a<br>9-19-23b<br>9-19-23c<br>9-19-23d	
</td></tr>
				
				
				
<tr><td>
	ततस्तु नागं धरणीधराभं<br>मदं स्रवन्तं जलदप्रकाशम्।<br>गदां समातिध्य भृशं जघान<br>पाञ्चालराजस्य सुतस्तरस्वी।।	</td><td>	9-19-24a<br>9-19-24b<br>9-19-24c<br>9-19-24d	
</td></tr>
				
				
				
<tr><td>
	स भिन्नकुम्भः सहसा विनद्य<br>मुखात्प्रभूतं क्षतजं विमुञ्चन्।<br>पपात नागो धरमीधराभः<br>क्षितिप्रकम्पाच्चलितो यथाऽद्रिः।।	</td><td>	9-19-25a<br>9-19-25b<br>9-19-25c<br>9-19-25d	
</td></tr>
				
				
				
<tr><td>
	निपात्यमाने तु तदा गजेन्द्रे<br>हाहाकृते तव पुत्रस्य सैन्ये।<br>स साल्वराजस्य शिनिप्रवीरो<br>जहार भल्लेन शिरः शितेन।।	</td><td>	9-19-26a<br>9-19-26b<br>9-19-26c<br>9-19-26d	
</td></tr>
				
				
				
<tr><td>
	हृतोत्तमाङ्गो युधि सात्वतेन<br>पपात भूमौ सह नागराज्ञा।<br>यथाऽद्रिशृङ्गं सुमहत्प्रणुन्नं<br>वज्रेण देवाधिपचोदितेन।।	</td><td>	9-19-27a<br>9-19-27b<br>9-19-27c<br>9-19-27d	
</td></tr>
<tr><td>
	।। इति श्रीमन्महाभारते <br>शल्यवधपर्वणि शल्यवधपर्वणि<br> अष्टादशदिवसयुद्धे एकोनविंशोऽध्यायः।। 19 ।।	</td><td>		
</td></tr>
</tbody>