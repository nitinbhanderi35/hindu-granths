				
<tbody><tr><td>
	<b>सञ्जय उवाच।</b>	</td><td>	9-3-1x	
</td></tr>
				
<tr><td>
	शृणु राजन्नवहितो यथावृत्तो महान्क्षयः।<br>कुरूणां पाण्डवानां च समासाद्य परस्परम्।।	</td><td>	9-3-1a<br>9-3-1b	
</td></tr>
				
<tr><td>
	निहते सूतपुत्रे च फल्गुनेन महात्मना।<br>विद्रुतेषु च सैन्येषु समानीतेषु चासकृत्।।	</td><td>	9-3-2a<br>9-3-2b	
</td></tr>
				
<tr><td>
	विमुखे तव पुत्रे च शोकोपहतचेतसि।<br>भृशोद्विग्नेषु सैन्येषु दृष्ट्वा पार्थस्य विक्रमम्।।	</td><td>	9-3-3a<br>9-3-3b	
</td></tr>
				
<tr><td>
	ध्यायमानेषु योधेषु दुऋखं प्राप्तेषु भारत।<br>बलानां मत्यमानानां श्रुत्वा निनदमुत्तमम्।।	</td><td>	9-3-4a<br>9-3-4b	
</td></tr>
				
				
<tr><td>
	अभिज्ञानं नरेन्द्राणां विकृतं प्रेक्ष्य संयुगे।<br>पतितानवनीपालान्धवजांश्चैव महात्मनाम्।<br>रणे विनिहतान्नागान्दृष्ट्वा पत्तींश्च भारत।।	</td><td>	9-3-5a<br>9-3-5b<br>9-3-5c	
</td></tr>
				
<tr><td>
	आयोधनं महाघोरं रुद्रस्याक्रीडसन्निभम्।<br>अप्रख्यातिं गतानां तु राज्ञां शतसहस्रशः।।	</td><td>	9-3-6a<br>9-3-6b	
</td></tr>
				
				
<tr><td>
	कृपाविष्टः कृपो दृष्ट्वा वयः शीलसमन्वितः।<br>अब्रवीत्तत्र तेजस्वी सोऽभिसृत्य जनाधिपम्।<br>दुर्योधनमनुक्रोशाद्वाक्यं वाक्यविशारदः।।	</td><td>	9-3-7a<br>9-3-7b<br>9-3-7c	
</td></tr>
				
<tr><td>
	दुर्योधन निबोधेयं यत्त्वां वक्ष्यामि कौरव।<br>श्रुत्वा कुरु महाराज यदि ते रोचतेऽनघ।।	</td><td>	9-3-8a<br>9-3-8b	
</td></tr>
				
<tr><td>
	न युद्धधर्माच्छ्रेयान्वै पन्था राजेन्द्र विद्यते।<br>यं समाश्रित्य युध्यन्ते क्षत्रियाः क्षत्रियर्षभ।।	</td><td>	9-3-9a<br>9-3-9b	
</td></tr>
				
<tr><td>
	पुत्रो भ्राता पिता चैव स्वस्रीयो मातुलस्तथा।<br>सम्बन्धिबान्धवाश्चैव योद्वव्याः क्षत्रजीविन।।	</td><td>	9-3-10a<br>9-3-10b	
</td></tr>
				
				
<tr><td>
	वधे चैव परो धर्मस्तथाऽधर्मः पलायने।<br>ते स्म घोरां समापन्ना जीविकां जीवितार्थिनः।<br>तदत्र प्रतिवक्ष्यामि किञ्चिदेव हितं वचः।।	</td><td>	9-3-11a<br>9-3-11b<br>9-3-11c	
</td></tr>
				
				
<tr><td>
	हते भीष्मे च द्रोणे च कर्णे चैव महारथे।<br>जयद्रथे च निहते तव भ्रातृषु चानघ।<br>लक्ष्मणे तव पुत्रे च किं शेषं पर्युपास्महे।।	</td><td>	9-3-12a<br>9-3-12b<br>9-3-12c	
</td></tr>
				
<tr><td>
	येषु भारं समासज्य राज्ये मतिमकुर्महि।<br>ते सन्त्यज्य तनूर्याताः शूरा ब्रह्मविदां गतिम्।।	</td><td>	9-3-13a<br>9-3-13b	
</td></tr>
				
<tr><td>
	वयं त्विह विनाभूता गुणवद्भिर्महारथैः।<br>कृपणं वर्तयिष्यामः पातयित्वा नृपान्बहून्।।	</td><td>	9-3-14a<br>9-3-14b	
</td></tr>
				
<tr><td>
	सर्वैरथ च जीवद्भिर्बीभत्सुरपराजितः।<br>कृष्णनेत्रो महाबाहुर्देवैरपि दुरासदः।।	</td><td>	9-3-15a<br>9-3-15b	
</td></tr>
				
<tr><td>
	इन्द्रकार्मुकवज्राभमिन्द्रकेतुमिवोच्छ्रितम्।<br>वानरं केतुमासाद्य सञ्चचाल महाचमूः।।	</td><td>	9-3-16a<br>9-3-16b	
</td></tr>
				
<tr><td>
	सिंहनादेन भीमस्य पाञ्चजन्यस्वनेन च।<br>गाण्डीवस्य च निर्घोषात्सम्मुह्यन्ते मनांसि नः।।	</td><td>	9-3-17a<br>9-3-17b	
</td></tr>
				
<tr><td>
	स्फुरन्तीव महाविद्युन्मुष्णन्ती नयनप्रभाम्।<br>अलातमिव चाविद्वं गाण्डवीं समदृश्यत।।	</td><td>	9-3-18a<br>9-3-18b	
</td></tr>
				
<tr><td>
	जाम्बूनदविचित्रं च धूयमानं महद्धनुः।<br>दृश्यते दिक्षु स्रवासु विद्युदभ्रघनेष्विव।।	</td><td>	9-3-19a<br>9-3-19b	
</td></tr>
				
				
<tr><td>
	उह्यमानश्च कृष्णेन वायुनेव बलाहकः।<br>तावकं तद्बलं राजन्नर्जुनोऽस्त्रविशारदः।<br>गहनं शिशिरापाये ददाहाग्निरिवोल्बणः।।	</td><td>	9-3-20a<br>9-3-20b<br>9-3-20c	
</td></tr>
				
				
<tr><td>
	गाहमानमनीकानि महेन्द्रसदृशप्रभम्।<br>विक्षोभयन्तं सेनां वै त्रासयन्तं च पार्थिवान्।<br>धनञ्जयमपश्याम नलिनीमिव कुञ्जरम्।।	</td><td>	9-3-21a<br>9-3-21b<br>9-3-21c	
</td></tr>
				
<tr><td>
	त्रासयन्तं तथा योधान्धनुर्घोषेण पांण्डवम्।<br>भूय एनमपश्याम सिंहं मृगगणानिव।।	</td><td>	9-3-22a<br>9-3-22b	
</td></tr>
				
<tr><td>
	सर्वलोकमहेष्वासो वृषभौ सर्वधन्विनाम्।<br>आमुक्तकवचौ कृष्णौ लोकमध्ये विरेजतुः।।	</td><td>	9-3-23a<br>9-3-23b	
</td></tr>
				
<tr><td>
	अद्य सप्तदशाहानि वर्तमानस्य भारत।<br>सङ्ग्रामस्यातिघोरस्य युध्यतां चाभितो युधि।।	</td><td>	9-3-24a<br>9-3-24b	
</td></tr>
				
<tr><td>
	वायुनेव विधूतानि एव सैन्यानि गच्छता।<br>शरदम्भोदजालानि विशीर्यन्ते समन्ततः।।	</td><td>	9-3-25a<br>9-3-25b	
</td></tr>
				
<tr><td>
	तां नावमिव पर्यस्तां मज्जमानां महार्णवे।<br>तव सेनां महाराज सव्यसाची व्यकम्पयत्।।	</td><td>	9-3-26a<br>9-3-26b	
</td></tr>
				
<tr><td>
	क्वनु ते सूतपुत्रोऽभूत्क्वनु द्रोणः सहात्मजः।<br>अहं क्व च क्व चात्मा ते हार्दिक्यश्च तथा क्वनु।।	</td><td>	9-3-27a<br>9-3-27b	
</td></tr>
<tr><td>
	दुःशासनश्च ते भ्राता भ्रातृभिः सहितः क्वनु।।	</td><td>	9-3-28a	
</td></tr>
				
				
<tr><td>
	वाणगोचरसम्प्राप्तं युध्यमानं जयद्रथम्।<br>सम्बन्धिनस्ते भ्रातॄंश्च साहयान्मातुलांस्तथा।<br>सर्वान्विक्रम्य मिपतो लोकमाक्रम्य मूर्धनि।।	</td><td>	9-3-29a<br>9-3-29b<br>9-3-29c	
</td></tr>
				
<tr><td>
	जयद्रथो हतो राजन्किन्नु शेषमुपास्महे।<br>को वेह स पुमानास्ते यो विजेष्यति पाण्डवम्।।	</td><td>	9-3-30a<br>9-3-30b	
</td></tr>
				
<tr><td>
	तस्य चास्त्राणि दिव्यानि विदितानि महात्मनः।<br>गाण्डीवस्य च निर्घोषो धैर्याणि हरते हि नः।।	</td><td>	9-3-31a<br>9-3-31b	
</td></tr>
				
<tr><td>
	नष्टचन्द्रा यथा रात्रिः सेनेयं हतनायका।<br>नागभग्नद्रुमा शुष्का नदीव प्रतिभाति मे।।	</td><td>	9-3-32a<br>9-3-32b	
</td></tr>
				
<tr><td>
	ध्वजिन्यां हतनेत्रायां यथेष्टं श्वेतवाहनः।<br>चरिष्यति महाराजः कक्षेष्वग्निरिव ज्वलन्।।	</td><td>	9-3-33a<br>9-3-33b	
</td></tr>
				
<tr><td>
	सात्यकेश्चैव यो वेगो भीमसेनस्य चोभयोः।<br>दारयेत गिरीन्सर्वाञ्शोषयेच्चैव सागरान्।।	</td><td>	9-3-34a<br>9-3-34b	
</td></tr>
				
<tr><td>
	उवाच वाक्यं यद्भीमः सभामध्ये विशाम्पते।<br>कृतं तत्सफलं सर्वं भूयश्चैव करिष्यति।।	</td><td>	9-3-35a<br>9-3-35b	
</td></tr>
				
<tr><td>
	प्रमुखस्थे तदा कर्णे बलं पाण्डवरक्षितम्।<br>दुरासदं तदा गुप्तं व्यूढं गाण्डीवधन्वना।।	</td><td>	9-3-36a<br>9-3-36b	
</td></tr>
				
<tr><td>
	युष्माभिस्तानि चीर्णानि यान्यसाधूनि साधुषु।<br>अकारणकृतान्येव तेषां वः फलमागतम्।।	</td><td>	9-3-37a<br>9-3-37b	
</td></tr>
				
<tr><td>
	आत्मनोऽर्थे त्वया लोके यत्नतः सर्व आहृतः।<br>स ते संशयितस्तात आत्मा च भरतर्षभ।।	</td><td>	9-3-38a<br>9-3-38b	
</td></tr>
				
<tr><td>
	रक्ष दुर्योधनात्मानमात्मा सर्वस्य भाजनम्।<br>भिन्ने हि भाजने तात दिशो गच्छति तद्गतम्।।	</td><td>	9-3-39a<br>9-3-39b	
</td></tr>
				
<tr><td>
	हीयमानेन वै सन्धिः पर्येष्टव्यः समेन वा।<br>विग्रहो वर्धमानेन नीतिरेषा बृहस्पतेः।।	</td><td>	9-3-40a<br>9-3-40b	
</td></tr>
				
<tr><td>
	ते वयं पाण्डुपुत्रेभ्यो हीनाः स्म बलशक्तितः।<br>अत्र ते पाण्डवैः सार्धं सन्धिं मन्ये क्षमं प्रभो।।	</td><td>	9-3-41a<br>9-3-41b	
</td></tr>
				
<tr><td>
	न जानीते हि यः श्रेयः श्रेयसश्चावमन्यते।<br>स क्षिप्रं भ्रश्यते राज्यान्न च श्रेयोऽनुविन्दति।।	</td><td>	9-3-42a<br>9-3-42b	
</td></tr>
				
<tr><td>
	अणिपत्य हि राजानं राज्यं यदि लभेमहि।<br>श्रेयः स्यान्न तु मौढ्येन राजन्गन्तुं पराभवम्।।	</td><td>	9-3-43a<br>9-3-43b	
</td></tr>
				
<tr><td>
	वैचित्रवीर्यवचनात्कृपाशीलो युधिष्ठिरः।<br>विनियुञ्जीत राज्ये त्वां गोविन्दवचनेन च।।	</td><td>	9-3-44a<br>9-3-44b	
</td></tr>
				
<tr><td>
	`अजातशत्रुः कौरव्यो गुरुशुश्रूषणे रतः।<br>धृतराष्ट्रस्य वचनं नावमंस्यति धार्मिकः।।	</td><td>	9-3-45a<br>9-3-45b	
</td></tr>
<tr><td>
	कुर्वन्ति भ्रातरश्चास्य वचनं नात्र संशयः।।	</td><td>	9-3-46a	
</td></tr>
				
<tr><td>
	यद्ब्रूयाद्धि हृषीकेशो राजानमपराजितम्।<br>अर्जुनो भीमसेनश्च सर्वे कुर्युरसंशयम्।।	</td><td>	9-3-47a<br>9-3-47b	
</td></tr>
				
<tr><td>
	नातिक्रमिष्यते कृष्णो वचनं पाण्डवस्य तु।<br>धृतराष्ट्रस्य मन्येऽहं नापि कृष्णस्य पाण्डवः।।	</td><td>	9-3-48a<br>9-3-48b	
</td></tr>
				
<tr><td>
	एतत्क्षममहं मन्ये तव पार्थैरविग्रहम्।<br>न त्वां ब्रवीमि कार्पण्यान्न प्राणपरिरक्षणात्।।	</td><td>	9-3-49a<br>9-3-49b	
</td></tr>
<tr><td>
	पथ्यं राजन्ब्रवीमि त्वां तत्परासुः स्मरिष्यसि।।	</td><td>	9-3-50a	
</td></tr>
				
<tr><td>
	इति वृद्धो विलप्यैतत्कृपः शारद्वतो वचः।<br>दीर्घमुष्णं च निःश्वस्यशुशोच च मुमोह च।।	</td><td>	9-3-51a<br>9-3-51b	
</td></tr>
<tr><td>
	।। इति श्रीमन्महाभारते शल्यपर्वणि <br>शल्यवधपर्वणि तृतीयोऽध्यायः।। 3 ।।	</td><td>		
</td></tr>
</tbody>