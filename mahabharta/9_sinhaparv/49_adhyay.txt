<span style="font-size: 14pt; line-height: 200%">वैशम्पायन उवाच।<br>
ततस्तीर्थवरं रामो ययौ बदरपाचनाम्।<br>
तपस्विसिद्धचरितं यत्र कन्या धृतव्रता।।	9-49-1<br>
<br>
भरद्वाजस्य दुहिता रुपेणाप्रतिमा भुवि।<br>
श्रुतावती नाम विभो कुमारी ब्रह्मचारिणी।।	9-49-2<br>
<br>
तपश्चचार सात्युग्रं नियमैर्बहुभिर्वृता।<br>
भर्ता मे देवराजः स्यादिति निश्चित्य भामिनी।।	9-49-3<br>
<br>
समास्तस्या व्यतिक्रान्ता बह्व्यः कुरुकुलोद्वह।<br>
चरन्त्या नियमांस्तांस्तांस्त्रीभिस्तीव्रान्सुदुश्चरान्।।	9-49-4<br>
<br>
तस्यास्तु तेन वृत्तेन तपसा च विशाम्पते।<br>
भक्त्या च भगवान्प्रीतः परया पाकशासनः।।	9-49-5<br>
<br>
आजगामाश्रमं तस्यास्त्रिदशाधिपतिः प्रभुः।<br>
आस्थाय रूपं विप्रर्षेर्वसिष्ठस्य महात्मनः।।	9-49-6<br>
<br>
सा तं दृष्ट्वोग्रतपसं वसिष्ठं तपतां वरम्।<br>
आचारैर्मुनिभिर्दृष्टैः पूजयामास भारत।।	9-49-7<br>
<br>
उवाच नियमज्ञा च कल्याणी सा प्रियंवदा।<br>
भगवन्मुनिशार्दूल किमाज्ञापयसि प्रभो।।	9-49-8<br>
<br>
सर्वमद्य यथाशक्ति तव दास्यामि सुव्रत।<br>
शक्त्रभक्त्या च ते पाणिं न दास्यामि कथञ्चन।।	9-49-9<br>
<br>
व्रतैश्च नियमैश्चैव तपसा च तपोधन।<br>
शक्रस्तोषयितव्यो वै मया त्रिभुवनेश्वरः।।	9-49-10<br>
<br>
इत्युक्तो भगवान्देवः स्मयन्निव निरीक्ष्य ताम्।<br>
उवाच नियमं ज्ञात्वा सांत्वयन्निव भारत।।	9-49-11<br>
<br>
उग्रं तपश्चरसि वै विदिता मेऽसि सुव्रते।<br>
यदर्थमयमारम्भस्तव कल्याणि हृद्गतः।।	9-49-12<br>
<br>
तच्च सर्वं यथाभूतं भविष्यति वरानने।<br>
तपसा लभ्यते सर्वं यथाभूतं भविष्यति।।	9-49-13<br>
<br>
यथा स्थानानि दिव्यानि विबुधानां शुभानने।<br>
तपसा तानि प्राप्याणि तपोमूलं महात्सुखम्।।	9-49-14<br>
<br>
इति कृत्वा तपो घोरं देहं सन्न्यस्य मानवाः।<br>
देवत्वं यान्ति कल्याणि शृणुष्वैकं वचो मम।।	9-49-15<br>
<br>
प़ञ्च चैतानि सुभगे बदराणि शुभव्रते।<br>
पचेत्युक्त्वा तु भगवाञ्जगाम बलसूदनः।।	9-49-16<br>
<br>
आमन्त्र्य तां तु कल्याणीं ततो जप्यं जजाप सः।<br>
अविदूरे ततस्तस्मादाश्रमात्तीर्थमुत्तमम्।।	9-49-17<br>
<br>
तच्च तीर्थं महाराज यत्र जप्यं जजाप सः।<br>
इन्द्रतीर्थेतिविख्यातं त्रिषु लोकेषु मानद।।	9-49-18<br>
<br>
तस्य जिज्ञासनार्थं स भगवान्पाकशासनः।<br>
बदराणामपचनं चकार विबुधाधिपः।।	9-49-19<br>
<br>
ततः प्रतप्ता सा राजन्वाग्यता विगतक्लमा।<br>
तत्परा शुचिसंवीता पावके समधिश्रयत्।<br>
अपचद्राजशार्दूल बदराणि महाव्रता।।	9-49-20<br>
<br>
तस्याः पचन्त्याः सुमहान्कालोऽगात्पुरुषर्षभ।<br>
न च स्म तान्यपच्यन्त दिनं च क्षयमभ्यगात्।।	9-49-21<br>
<br>
हुताशनेन दग्धश्च यस्तस्याः काष्ठसञ्चयः।<br>
अकाष्ठमग्निं सा दृष्ट्वा स्वशरीरमथादहत्।।	9-49-22<br>
<br>
पादौ प्रक्षिप्य सा पूर्वं पावके चारुदर्शना।<br>
दग्धौ दग्धौ पुनः पादावुपावर्तयतानघ।।	9-49-23<br>
<br>
चरणे दह्यमाने च नाचिन्तयदनिन्दिता।<br>
दुःखं कमलपत्राक्षी महर्षिप्रियकाम्यया।।	9-49-24<br>
<br>
न वैमनस्यं तस्यास्तु मुखभेदोऽथवाऽभवत्।<br>
शरीरमग्निना दीप्य जलमध्ये यथा स्थिता।।	9-49-25<br>
<br>
तच्चास्याः पचने यत्नं न न्यवर्तत भारत।<br>
सर्वथा बदराण्येव पक्तव्यानीति कन्यका।।	9-49-26<br>
<br>
सा तन्मनसि कृत्वैव महर्षेर्वचनं शुभा।<br>
अपचद्बदराण्येव न चापच्यन्त भारत।।	9-49-27<br>
<br>
तस्यास्तु चरणौ वह्निर्ददाह भगवान्स्वयम्।<br>
न च तस्या मनोदुःखं स्वल्पमप्यभवत्तदा।।	9-49-28<br>
<br>
अथ तत्कर्म दृष्ट्वाऽस्याः प्रीतस्त्रिभुवनेश्वरः।<br>
ततः सन्दर्शयामास कन्यायै रूपमात्मनः।।	9-49-29<br>
<br>
उवाच च सुरश्रेष्ठस्तां कन्यां सुदृढव्रताम्।<br>
प्रीतोऽस्मि ते शुभे भक्त्या तपसा नियमेन च।।	9-49-30<br>
<br>
तस्माद्योऽभिमतः कामः स ते सम्पत्स्यते शुभे।<br>
देहं त्यक्त्वा महाभागे त्रिदिवे मयि वत्स्यसि।।	9-49-31<br>
<br>
इदं च ते तीर्थवरं स्थिरं लोके भविष्यति।<br>
सर्वपापापहं सुभ्रु नाम्ना बदरपाचनम्।<br>
विख्यातं त्रिषु लोकेषु ब्रह्मर्षिभिरभिप्लुतम्।।	9-49-32<br>
<br>
अस्मिन्खलु महाभागे शुभे तीर्थवरेऽनघे।<br>
त्यक्त्वा सप्तर्षयो जग्मुर्हिमवन्तमरुन्धतीम्।।	9-49-33<br>
<br>
ततस्ते वै महाभागा गत्वा तत्र सुसंशिताः।<br>
वृत्त्यर्थं फलमूलानि समाहर्तुं ययुः किल।।	9-49-34<br>
<br>
तेषां वृत्त्यर्थिनां तत्र वसतां हिमवद्वने।<br>
अनावृष्टिरनुप्राप्ता तदा द्वादशवार्षिकी।।	9-49-35<br>
<br>
ते कृत्वा चाश्रमं तत्र न्यवसन्त तपस्विनः।<br>
अरुन्धत्यपि कल्याणी तपोनित्याऽभवत्तदा।।	9-49-36<br>
<br>
अरुन्धतीं ततो दृष्ट्वा तीव्रं नियममास्थिताम्।<br>
अथागमत्त्रिनयनः सुप्रीतो वरदस्तदा।।	9-49-37<br>
<br>
ब्राह्मं रूपं ततः कृत्वा महादेवो महायशाः।<br>
तामभ्येत्याब्रवीद्देवो भिक्षामिच्छाम्यहं शुभे।।	9-49-38<br>
<br>
प्रत्युवाच ततः सा तं ब्राह्मणं चारुदर्शना।<br>
क्षीणोऽन्नसञ्चयो विप्र बदराणीह भक्षय।।	9-49-39<br>
<br>
ततोऽब्रवीन्महादेवः पचस्वैतानि सुव्रते।<br>
इत्युक्ता साऽपचत्तानि ब्राह्मणप्रियकाम्यया।<br>
अधिश्रित्य समिद्धेऽग्नौ बदराणि यशस्विनी।।	9-49-40<br>
<br>
दिव्या मनोरमाः पुण्याः कथाः शुश्राव सा तदा।<br>
अतीता सा त्वनावृष्टिर्घोरा द्वादशवार्षिकी।।	9-49-41<br>
<br>
अनश्नन्त्याः पचन्त्याश्च शृण्वन्त्याश्च कथाः शुभाः।<br>
दिनोपमः स तस्याथ कालोऽतीतः सुदारुणः।।	9-49-42<br>
<br>
ततस्तु मुनयः प्राप्ताः फलान्यादाय पर्वतात्।<br>
ततः स भगवान्प्रीतः प्रोवाचारुन्धतीं ततः।।	9-49-43<br>
<br>
उपसर्पस्व धर्मज्ञे यथापूर्वमिमानृषीन्।<br>
प्रीतोऽस्मि तव धर्मज्ञे तपसा नियमेन च।।	9-49-44<br>
<br>
ततः सन्दर्शयामास स्वरूपं भगवान्हरः।<br>
ततोऽब्रवीत्तदा तेभ्यस्तस्याश्च चरितं महत्।।	9-49-45<br>
<br>
भवद्भिर्हिमवत्पृष्ठे यत्तपः समुपार्जितम्।<br>
अस्यास्च यत्तपो विप्रा न समं तन्मतं मम।।	9-49-46<br>
<br>
अनया हि तपस्विन्या तपस्तप्तं सुदुश्चरम्।<br>
अनश्नन्त्या पचन्त्या च समा द्वादश पारिताः।।	9-49-47<br>
<br>
ततः प्रोवाच भगवांस्तामेवारुन्धतीं पुनः।<br>
वरं वृणीष्व कल्याणि यत्तेऽभिलषितं हृदि।।	9-49-48<br>
<br>
साऽब्रवीत्पृथुताम्राक्षी देवं सप्तर्षिसंसदि।<br>
भगवान्यदि मे प्रीतस्तीर्थं स्यादिदमद्भुतम्।।	9-49-49<br>
<br>
सिद्धदेवर्षिदयितं नाम्ना बदरपाचनम्।<br>
तथाऽस्मिन्देवदेवेश त्रिरात्रमुषितः शुचिः।।	9-49-50<br>
<br>
प्राप्नुयादुपवासेन फलं द्वादशवार्षिकम्।<br>
एवमस्त्विति तां देवः प्रत्युवाच तपस्विनीम्।।	9-49-51<br>
<br>
सप्तर्षिभिः स्तुतो देवस्ततो लोकं ययौ तदा।<br>
ऋषयो विस्मयं जग्मुस्तां दृष्ट्वा चाप्यरुन्धतीम्।<br>
अश्रान्तां चाविवर्णां च क्षुत्पिपासाऽसमायुताम्।।	9-49-52<br>
<br>
एवं सिद्धिः परा प्राप्ता अरुन्धत्या विशुद्धया।<br>
यथा त्वया महाभागे मदर्थे संशितव्रते।।	9-49-53<br>
<br>
विशेषो हि त्वया भद्रे व्रते ह्यस्मिन्समर्पितः।<br>
तथा चेदं ददाम्यद्य नियमेन सुतोषितः।<br>
विशेषं तव कल्याणि प्रयच्छामि वरं वरे।।	9-49-54<br>
<br>
अरुन्धत्या वरस्तस्या यो दत्तो वै महात्मना।<br>
तस्य चाहं प्रभावेन तव कल्याणि तेजसा।<br>
प्रवक्ष्यामि परं भूयो वरमत्र यथाविधि।।	9-49-55<br>
<br>
यस्त्वेकां रजनीं तीर्थे वत्स्यते सुसमाहितः।<br>
सस्नात्वा प्राप्स्यते लोकान्देहन्यासात्सुदुर्लभान्।।	9-49-56<br>
<br>
इत्युक्त्वा भगवान्देवः सहस्राक्षः प्रतापवान्।<br>
श्रुतावतीं ततः पुण्यां जगाम त्रिदिवं पुनः।।	9-49-57<br>
<br>
गते वज्रधरे राजंस्तत्र वर्षं पपात ह।<br>
पुष्पाणां भरतश्रेष्ठ दिव्यानां पुण्यगन्धिनाम्।।	9-49-58<br>
<br>
दवदुन्दुभयश्चापि नेदुस्तत्र महास्वनाः।<br>
मारुतश्च ववौ पुण्यः पुण्यगन्धो विशाम्पते।।	9-49-59<br>
<br>
उत्सृज्य तु शुभा देहं जगामास्य च भार्यताम्।<br>
तपसोग्रेण तं लब्ध्वा तेन रेमे सहाच्युत।।	9-49-60<br>
<br>
जनमेजय उवाच।	<br>
का तस्या भगवन्माता क्व संवृद्धा च शोभना।<br>
श्रोतुमिच्छाम्यहं विप्र परं कौतूहलं हि मे।।	9-49-61<br>
<br>
वैशम्पायन उवाच।	<br>
भरद्वाजस्य विप्रर्षेः स्कन्नं रेतो महात्मनः।<br>
दृष्ट्वाऽप्सरसमायान्तीं घृताचीं पृथलोचनाम्।।	9-49-62<br>
<br>
स तु जग्राह तद्रेतः करेण जपतां वरः।<br>
तदाऽपतत्पर्णपुटे तत्र सा सम्भवत्सुता।।	9-49-63<br>
<br>
तस्यास्तु जातकर्मादि कृत्वा सर्वं तपोधनः।<br>
नाम चास्याः स कृतवान्भरद्वाजो महामुनिः।।	9-49-64<br>
<br>
श्रुतावतीति धर्मात्मा देवर्षिगणसंसदि।<br>
स्वे च तामाश्रमे न्यस्य जगाम हिमवद्वनम्।।	9-49-65<br>
<br>
तत्राप्युपस्पृश्य महानुभावो<br>
वसूनि दत्त्वा च महाद्विजेभ्यः।<br>
जगाम तीर्थं सुसमाहितात्मा<br>
शक्रस्य वृष्णिप्रवरस्तदानीम्।।	9-49-66<br>
<br>
।। इति श्रीमन्महाभारते शल्यपर्वणि<br>
ह्रदप्रवेशपर्वणि एकोनपञ्चाशोऽध्यायः।। 49 ।।	<br>
</span>
