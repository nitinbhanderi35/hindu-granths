				
<tbody><tr><td>
	<b>सञ्जय उवाच।</b>	</td><td>	9-18-1x	
</td></tr>
				
<tr><td>
	पातिते युधि दुर्धर्षे मद्रराजे महारथे।<br>तावकास्तव पुत्राश्च प्रायशो विमुखाऽभवन्।।	</td><td>	9-18-1a<br>9-18-1b	
</td></tr>
				
<tr><td>
	वणिजो नावि भिन्नायां यथागाधे महार्णवे।<br>अपारे पारमिच्छन्तो हते शूरे महात्मनि।।	</td><td>	9-18-2a<br>9-18-2b	
</td></tr>
				
<tr><td>
	मद्रराजे महाराज वित्रस्ताः शरविक्षताः।<br>अनाथा नाथमिच्छन्तो मृगाः सिंहार्दिता इव।।	</td><td>	9-18-3a<br>9-18-3b	
</td></tr>
				
<tr><td>
	वृषा यथा भग्नशृङ्गाः शीर्णदन्ता यथा गजाः।<br>मध्याह्ने प्रत्यपायाम निर्जिताऽजातशत्रुणा।।	</td><td>	9-18-4a<br>9-18-4b	
</td></tr>
				
<tr><td>
	न संस्थातुमनीकानि न च राजन्पराक्रमे।<br>आसीद्बुद्धिर्हते शल्ये तव योधस्य कस्यचित्।।	</td><td>	9-18-5a<br>9-18-5b	
</td></tr>
				
<tr><td>
	भीष्मे द्रोणे च निहते सूतपुत्रे च पातिते।<br>यद्दुःखं तव योधानां भयं चासीद्विशाम्पते।।	</td><td>	9-18-6a<br>9-18-6b	
</td></tr>
				
<tr><td>
	तद्भयं स च नः शोको भूय एवाभ्यवर्तत।<br>निराशाश्च जये राजन्हते शल्ये महारथे।।	</td><td>	9-18-7a<br>9-18-7b	
</td></tr>
				
<tr><td>
	हतप्रवीरा विध्वस्ता निकृत्ताश्च शितैः शरैः।<br>मद्रराजे हते राजन्योधास्ते प्राद्रवन्भयात्।।	</td><td>	9-18-8a<br>9-18-8b	
</td></tr>
				
<tr><td>
	अश्वानन्ये गजानन्ये रथानन्ये महारथाः।<br>आरुह्य जवसम्पन्ना पादाताः प्राद्रवंस्तथा।।	</td><td>	9-18-9a<br>9-18-9b	
</td></tr>
				
<tr><td>
	द्विसाहस्राश्च महातङ्गा गिरिरूपाः प्रहारिणः।<br>xxप्राद्रवन्हते शल्ये अङ्कुशाङ्गुष्ठनोदिताः।।	</td><td>	9-18-10a<br>9-18-10b	
</td></tr>
				
<tr><td>
	ते रणाद्भरतश्रेष्ठ तावकाः प्राद्रवन्दिशः।<br>धावतश्चाप्यपश्याम श्वसमानाञ्शराहतान्।।	</td><td>	9-18-11a<br>9-18-11b	
</td></tr>
				
<tr><td>
	तान्प्रभग्नान्हतान्दृष्ट्वा हतोत्साहान्पराजितान्।<br>अभ्यवर्तन्त पाञ्चालाः पाण्डवाश्च जयैषिणः।।	</td><td>	9-18-12a<br>9-18-12b	
</td></tr>
				
<tr><td>
	बाणशब्दरवाश्चापि सिंहनादाश्च पुष्कलाः।<br>शङ्खशब्दश्च शूराणां दारुणः समपद्यत।।	</td><td>	9-18-13a<br>9-18-13b	
</td></tr>
				
<tr><td>
	दृष्ट्वा तु कौरवं सैन्यं भयत्रस्तं प्रविद्रुतम्।<br>अन्योन्यं समभाषन्त पाञ्चालाः पाण्डवैः सह।।	</td><td>	9-18-14a<br>9-18-14b	
</td></tr>
				
<tr><td>
	अद्य राजा सत्यधृतिर्हतामित्रो युधिष्ठिरः।<br>अद्य दुर्योधनो हीनो दीप्तया नृपतिश्रिया।।	</td><td>	9-18-15a<br>9-18-15b	
</td></tr>
				
<tr><td>
	अद्य श्रुत्वा हतं पुत्रं धृतराष्ट्रो जनेश्वरः।<br>निःसंज्ञः पतितो भूमौ किल्बिषं प्रतिपत्स्यते।।	</td><td>	9-18-16a<br>9-18-16b	
</td></tr>
				
<tr><td>
	अद्य जानाति बीभत्सुं समर्थं स्वधन्विनाम्।<br>अद्यात्मानं च दुर्मेधा गर्हयिष्यति पापकृत्।।	</td><td>	9-18-17a<br>9-18-17b	
</td></tr>
				
				
<tr><td>
	अद्य क्षत्तुर्वचः सत्यं स्मरतां ब्रुवतो हितम्।<br>अद्यप्रभृति पार्थं च प्रेष्यभूत इवाचरन्।<br>विजानातु नृपो दुःखं यत्प्राप्तं पाण्डुनन्दनैः।।	</td><td>	9-18-18a<br>9-18-18b<br>9-18-18c	
</td></tr>
				
<tr><td>
	अद्य कृष्णस्य माहात्म्यं विजानातु महीपतिः।<br>अद्यार्जुनधनुर्घोषं घोरं जानातु संयुगे।।	</td><td>	9-18-19a<br>9-18-19b	
</td></tr>
				
<tr><td>
	अत्त्राणां च बलं सर्वं बाह्वोश्च बलमाहवे।<br>`पुत्राणां च वधं घोरं भीमेन श्रोष्यते नृपः'।।	</td><td>	9-18-20a<br>9-18-20b	
</td></tr>
				
<tr><td>
	अद्य ज्ञास्यति भीमस्य बलं घोरं महात्मनः।<br>हते दुर्योधने युद्धे शक्रेणेव तु शम्बरे।।	</td><td>	9-18-21a<br>9-18-21b	
</td></tr>
				
<tr><td>
	यत्कृतं भीमसेनेन दुःशासनवधे तदा।<br>कोऽन्यः कर्ताऽस्ति तल्लोके ऋते भीमान्महाबलात्।	</td><td>	9-18-22a<br>9-18-22b	
</td></tr>
				
<tr><td>
	अद्य ज्येष्ठस्य जानीतां पाण्डवस्य पराक्रमम्।<br>मद्रराजं हतं श्रुत्वा देवैरपि सुदुःसहम्।।	</td><td>	9-18-23a<br>9-18-23b	
</td></tr>
				
<tr><td>
	अद्य ज्ञास्यति सङ्ग्रामे माद्रीपुत्रौ सुदुःसहौ।<br>निहते सौबले वीरे गान्धारेषु च सर्वशः।।	</td><td>	9-18-24a<br>9-18-24b	
</td></tr>
				
<tr><td>
	xxxx न तेषां स्याद्येषां योद्धा धनञ्जयः।<br>xxxxx धृष्टद्युम्नश्च पार्षतः।।	</td><td>	9-18-25a<br>9-18-25b	
</td></tr>
				
<tr><td>
	xxxx पञ्च माद्रीपुत्रौ च पाण्डवौ।<br>शिखण्डी च महेष्वासो राजा चैव युधिष्ठिरः।।	</td><td>	9-18-26a<br>9-18-26b	
</td></tr>
				
<tr><td>
	येषां च जगतो नाथो नाथः कृष्णो जनार्दनः।<br>कथं तेषां जयो न स्याद्येषां धर्मो व्यपाश्रयः।।	</td><td>	9-18-27a<br>9-18-27b	
</td></tr>
				
<tr><td>
	`लाभस्तेषां जयस्तेषां कुतस्तेषां पराभवः।<br>येषां नाथो हृषीकेशः सर्वलोकविभुर्हरिः'।।	</td><td>	9-18-28a<br>9-18-28b	
</td></tr>
				
<tr><td>
	भीष्मं द्रोणं च कर्णं च मद्रराजानमेव च।<br>तथाऽन्यान्नृपतीन्वीराञ्शतशोऽथ सहस्रशः।।	</td><td>	9-18-29a<br>9-18-29b	
</td></tr>
				
<tr><td>
	कोऽन्यः शक्तो रणे जेतुमृते पार्थाद्युधिष्ठिरात्।<br>यस्य नाथो हृषीकेशः सदा सत्ययशोनिधिः।।	</td><td>	9-18-30a<br>9-18-30b	
</td></tr>
				
<tr><td>
	इत्येवं वदमानास्ते हर्षेण महता युताः।<br>प्रभग्नांस्तावकान्योधान्संहृष्टाः पृष्ठतोऽन्वयुः।।	</td><td>	9-18-31a<br>9-18-31b	
</td></tr>
				
<tr><td>
	धनञ्जयो रथानीकमभ्यवर्तत वीर्यवान्।<br>माद्रीपुत्रौ च शकुनिं सात्यकिश्च महारथः।।	</td><td>	9-18-32a<br>9-18-32b	
</td></tr>
				
<tr><td>
	तान्प्रेक्ष्य द्रवतः सर्वान्भीमसेनभयार्दितान्।<br>दुर्योधनस्तदा सूतमब्रवीद्विस्मयन्निव।।	</td><td>	9-18-33a<br>9-18-33b	
</td></tr>
				
<tr><td>
	मामतिक्रमते पार्थो धनुष्पाणिमवस्थितम्।<br>जघने सर्वसैन्यानां शनैरश्वान्प्रचोदय।।	</td><td>	9-18-34a<br>9-18-34b	
</td></tr>
				
<tr><td>
	जघने युध्यमानं हि कौन्तेयो मां न संशयः।<br>नोत्सहेदभ्यतिक्रान्तुं वेलामिव महोदधिः।।	</td><td>	9-18-35a<br>9-18-35b	
</td></tr>
				
<tr><td>
	पश्य सैन्यं महत्सूत पाण्डवैः समभिद्रुतम्।<br>सैन्यरेणुं समुद्भूतं पश्य चैनं समन्ततः।।	</td><td>	9-18-36a<br>9-18-36b	
</td></tr>
				
<tr><td>
	सिंहनादांश्च समुद्भूतं पश्य चैनं समन्ततः।।<br>तस्माद्याहि शनैः सूत जघनं परिपालय।।	</td><td>	9-18-37a<br>9-18-37b	
</td></tr>
				
<tr><td>
	मयि स्थिते च समरे निरुद्धेषु च पाण्डुषु।<br>पुनरावर्तते तूर्णं मामकं बलमोजसा।।	</td><td>	9-18-38a<br>9-18-38b	
</td></tr>
				
<tr><td>
	तच्छ्रुत्वा तव पुत्रस्य शूरस्य सदृशं वचः।<br>सारथिर्हेमसञ्छन्नाञ्शरैरश्वानचोदयत्।।	</td><td>	9-18-39a<br>9-18-39b	
</td></tr>
				
<tr><td>
	गजाश्वरथिभिर्हीनास्त्यक्तात्मानः पदातयः।<br>एकविंशतिसाहस्राः संयुगायावतस्थिरे।।	</td><td>	9-18-40a<br>9-18-40b	
</td></tr>
				
<tr><td>
	नानादेशसमुद्भूता नानारञ्जितवाससः।<br>अवस्थितास्तदा योधाः प्रार्थयन्तो महद्यशः।।	</td><td>	9-18-41a<br>9-18-41b	
</td></tr>
				
<tr><td>
	तेषामापततां तत्र संहृष्टानां परस्परम्।<br>सम्मर्दः सुमहाञ्चज्ञे घोररूपो भयानकः।।	</td><td>	9-18-42a<br>9-18-42b	
</td></tr>
				
<tr><td>
	भीमसेनं तदा राजन्धृष्टद्युम्नं च पार्षतम्।<br>बलेन चतुरङ्गेण नानादेश्यानवारयत्।।	</td><td>	9-18-43a<br>9-18-43b	
</td></tr>
				
<tr><td>
	भीममेवाभ्यवर्तन्त रणेऽन्ये तु पदातयः।<br>प्रक्ष्वेड्यास्फोट्य संहृष्टा वीरलोकं यियासवः।।	</td><td>	9-18-44a<br>9-18-44b	
</td></tr>
				
				
<tr><td>
	आसाद्य भीमसेनं तु संरब्धा युद्धदुर्मदाः।<br>धार्तराष्ट्रा विनेदुर्हि नान्यामकथनयन्कथाम्।<br>परिवार्य रणे भीमं निजघ्नुस्ते समन्ततः।।	</td><td>	9-18-45a<br>9-18-45b<br>9-18-45c	
</td></tr>
				
<tr><td>
	स वध्यमानः समरे पदातिगणसंवृतः।<br>न चचाल ततः स्थानान्मैनाक इव पर्वतः।।	</td><td>	9-18-46a<br>9-18-46b	
</td></tr>
				
<tr><td>
	ते तु क्रुद्धा महाराज पाण्डवस्य महारथम्।<br>निग्रहीतुं प्रवृत्ता हि योधांश्चान्यानवारयन्।।	</td><td>	9-18-47a<br>9-18-47b	
</td></tr>
				
<tr><td>
	अक्रुध्यत रणे भीमस्तैस्तदा पर्यवस्थितैः।<br>सोऽवतीर्य रथात्तूर्णं पदातिः समवस्थितः।।	</td><td>	9-18-48a<br>9-18-48b	
</td></tr>
				
<tr><td>
	जातरूपप्रतिच्छन्नां प्रगृह्य महतीं गदाम्।<br>अवधीत्तावकान्योधान्दण्डपाणिरिवान्तकः।।	</td><td>	9-18-49a<br>9-18-49b	
</td></tr>
				
<tr><td>
	रथाश्वविप्रहीणांस्तु तान्भीमो गदया बली।<br>एकविंशतिसाहस्रान्पदातीन्समपोथयत्।।	</td><td>	9-18-50a<br>9-18-50b	
</td></tr>
				
<tr><td>
	हत्वा तत्पुरुषानीकं भीमः सत्यपराक्रमः।<br>धृष्टद्युम्नं पुरस्कृत्य न चिरात्प्रत्यदृश्यत।।	</td><td>	9-18-51a<br>9-18-51b	
</td></tr>
				
<tr><td>
	पादाता निहता भूमौ शिश्यिरे रुधिरोक्षितः।<br>सम्भग्ना इव वातेन कर्णिकाराः सुपुष्पिताः।।	</td><td>	9-18-52a<br>9-18-52b	
</td></tr>
				
<tr><td>
	नानाशस्त्रसमायुक्ता नानाकुण्डलधारिणः।<br>नानाजात्या हतास्तत्र नादेशसमागताः।।	</td><td>	9-18-53a<br>9-18-53b	
</td></tr>
				
<tr><td>
	पताकाध्वजसञ्छन्नं पदातीनां महद्बलम्।<br>निकृत्तं विबभौ रौद्रं घोररूपं भयावहम्।।	</td><td>	9-18-54a<br>9-18-54b	
</td></tr>
				
<tr><td>
	युधिष्ठिरपुरोगाश्च सहसैन्या महारथाः।<br>अभ्यधावन्महात्मानं पुत्रं दुर्योधनं तव।।	</td><td>	9-18-55a<br>9-18-55b	
</td></tr>
				
<tr><td>
	ते सर्वे तावकान्दृष्ट्वा महेष्वासान्पराङ्मुखान्।<br>नाभ्यवर्तन्त ते पुत्रं वेलामिव महोर्मयः।।	</td><td>	9-18-56a<br>9-18-56b	
</td></tr>
				
<tr><td>
	तदद्भुतमपश्याम तव पुत्रस्य पौरुषम्।<br>यदेकं सहिताः पार्था न शेकुरतिवर्तितुम्।।	</td><td>	9-18-57a<br>9-18-57b	
</td></tr>
				
<tr><td>
	नातिदूरापयातं तु कृतबुद्वि पलायने।<br>दुर्योधनः स्वकं सैन्यमब्रवीद्भृशविक्षतम्।।	</td><td>	9-18-58a<br>9-18-58b	
</td></tr>
				
<tr><td>
	न तं देशं प्रपश्यामि पृथिव्यां पर्वतेषु च।<br>यत्र यातान्न वा हन्युः पाण्डवाः किं सृतेन वः।।	</td><td>	9-18-59a<br>9-18-59b	
</td></tr>
				
<tr><td>
	अल्पं च बलमेतेषां कृष्णौ च भृशविक्षतौ।<br>यदि सर्वेऽत्र तिष्ठामो ध्रुवं नो विजयो भवेत्।।	</td><td>	9-18-60a<br>9-18-60b	
</td></tr>
				
<tr><td>
	विप्रयातांस्तु वो भिन्नान्पाण्डवाः कृतविप्रियाः।<br>अनुयाय हनिष्यन्ति श्रेयान्नः समरे वधः।।	</td><td>	9-18-61a<br>9-18-61b	
</td></tr>
				
<tr><td>
	शृण्वन्तु क्षत्रियाः सर्वे यावन्तोऽत्र समागताः।<br>यदा शूरं च भीरुं च मारयत्यन्तकः सदा।।	</td><td>	9-18-62a<br>9-18-62b	
</td></tr>
				
<tr><td>
	को नु मूढो न युध्येत पुरुषः क्षत्रियो ध्रुवम्।<br>श्रेयान्नो भीमसेनस्य क्रुद्धस्याभिमुखे स्थितः।।	</td><td>	9-18-63a<br>9-18-63b	
</td></tr>
				
<tr><td>
	सुखः साङ्ग्रामिको मृत्युर्दुःखो व्याधिजरादिभिः।<br>मर्त्येनावश्यमर्तव्यं गृहेष्वपि कदाचन।।	</td><td>	9-18-64a<br>9-18-64b	
</td></tr>
				
<tr><td>
	युध्यतः क्षत्रधर्मेण मृत्युरेष सनातनः।<br>हत्वेह सुखमाप्नोति हतः प्रेत्य महत्फलम्।।	</td><td>	9-18-65a<br>9-18-65b	
</td></tr>
				
<tr><td>
	न युद्धधर्माच्छ्रेयान्वै पन्थाः स्वर्गस्य कौरवाः।<br>अचिरेणैव ताँल्लोकान्हतो युद्धे समश्नुते।।	</td><td>	9-18-66a<br>9-18-66b	
</td></tr>
				
<tr><td>
	श्रुत्वा तद्वचनं तस्य पूजयित्वा च पार्थिवाः।<br>पुनरेवाभ्यवर्तन्त पाण्डवानाततायिनः।।	</td><td>	9-18-67a<br>9-18-67b	
</td></tr>
				
<tr><td>
	तानापतत एवाशु व्यूढानीकाः प्रहारिणः।<br>प्रत्युद्ययुस्तदा पार्था जयगृद्धाः प्रमन्यवः।।	</td><td>	9-18-68a<br>9-18-68b	
</td></tr>
				
<tr><td>
	धनञ्जयो रथेनाजावभ्यवर्तत वीर्यवान्।<br>विश्रुतं त्रिषु लोकेषु व्याक्षिपन्गाण्डिवं धनुः।।	</td><td>	9-18-69a<br>9-18-69b	
</td></tr>
				
<tr><td>
	माद्रीपुत्रौ च शकुनिं सात्यकिश्च महाबलः।<br>जवेनाभ्यपतन्हृष्टा यत्ता वै तावकं बलम्।।	</td><td>	9-18-70a<br>9-18-70b	
</td></tr>
<tr><td>
	।। इति श्रीमन्महाभारते <br>शल्यपर्वणि शल्यवधपर्वणि <br>अष्टादशदिवसयुद्धे अष्टादशोऽध्यायः।। 18 ।।	</td><td>		
</td></tr>
</tbody>