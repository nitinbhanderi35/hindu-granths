<span style="font-size: 14pt; line-height: 200%">धृतराष्ट्र उवाच।		<br>
निहते मामके सैन्ये निःशेषे शिबिरे कृते।<br>
पाण्डवानां बले सूत किन्नु शेषमभूत्तदा।। 	9-29-1<br>
<br>
एतन्मे पृच्छतो ब्रूहि कुशलो ह्यसि सञ्जय।<br>
यच्च दुर्योधनो मानी कृतवांस्तनयो मम।<br>
वलक्षयं तथा दृष्ट्वा स एकः पृथिवीपतिः।। 	9-29-2<br>
<br>
सञ्जय उवाच।		<br>
रथानां द्वे सहस्रे तु सप्त नागशतानि च।<br>
पञ्च चाश्वसहस्राणि पत्तीनामयुतानि च।। 	9-29-3<br>
<br>
एतच्छेषमभूद्राजन्पाण्डवानां मह्रद्बलम्।<br>
परिगृह्य हि यद्युद्धे धृष्टद्युम्नो व्यवस्थितः।। 	9-29-4<br>
<br>
एकाकी भरतश्रेष्ठ ततो दुर्योधनो नृपः।<br>
नापश्यत्समरे कञ्चित्सहायं रथिनां वरः।। 	9-29-5<br>
<br>
नर्दमानान्परान्दृष्ट्वा स्वबलस्य च सङ्क्षयम्।<br>
दृष्ट्वा भरतशार्दूलः कश्मलेनाभिसंवृतः।<br>
हतं स्वहयमुत्सृज्य प्राङ्मुखः प्राद्रावद्भयात्।। 	9-29-6<br>
<br>
<br>
एकादशचमूभर्ता पुत्रो दुर्योधनस्तव।<br>
गदामादाय तेजस्वी पदातिः प्रस्थितो ह्रदम्।। 	9-29-7<br>
<br>
नातिदूरं ततो गत्वा पद्भ्यामेव नराधिपः।<br>
सस्मार वचनं क्षत्रुर्धर्मशीलस्य धीमतः।। 	9-29-8<br>
<br>
इदं नूनं महाप्राज्ञो विदुरो दृष्ट्वान्पुरा।<br>
मह्रद्व्सनमस्माकं क्षत्रियाणां च सर्वशः।। 	9-29-9<br>
<br>
एवं विचिन्तयानस्तु प्रविविक्षुर्ह्रदं नृपः।<br>
दुःखसन्तप्तहृदयो दृष्ट्वा राजन्बलक्षयम्।। 	9-29-10<br>
<br>
`दशैकाक्षौहिणीभर्ता तदा दुर्योधनोऽपि सन्।<br>
प्राप्तवान्व्यसनं तीव्रं दैवं हि बलवत्तरम्'।। 	9-29-11<br>
<br>
पाण्डवास्तु महाराज धृष्टद्युम्नपुरोगमाः।<br>
अभ्यद्रवन्त सङ्क्रुद्धास्तव राजन्बलं प्रति।। 	9-29-12<br>
<br>
शक्त्यृष्टिप्रासहस्तानां बलानामभिगर्जताम्।<br>
सङ्कल्पमकरोन्मोघं गाण्डीवेन धनञ्जयः।। 	9-29-13<br>
<br>
तान्हत्वा निशितैर्वाणैः सामात्यान्सह बन्धुभिः।<br>
रथे श्वेतहये तिष्ठन्नर्जुनो बह्वशोभत।। 	9-29-14<br>
<br>
सुबलस्य हते पुत्रे सवाजिरथकुञ्जरे।<br>
महावनमिव च्छिन्नमभवत्तावकं बलम्।। 	9-29-15<br>
<br>
अनेकशतसाहस्रे बले दुर्योधनस्य ह।<br>
नान्यो महारथो राजञ्जीवमानो व्यदृश्यत।। 	9-29-16<br>
<br>
द्रोणपुत्रादृते वीरात्तथैव कृतवर्मणः।<br>
कृपाच्च गौतमाद्राजन्पार्थिवाच्च तवात्मजात्।। 	9-29-17<br>
<br>
धृष्टद्युम्नस्तु मां दृष्ट्वा हसन्सात्यकिमब्रवीत्।<br>
किमनेन गृहीतेन नानेनार्थोऽस्ति जीवता।। 	9-29-18<br>
<br>
धृष्टद्युम्नवचः श्रुत्वा शिनेर्नप्ता महारथः।<br>
उद्यम्य निशितं खङ्गं हन्तुं मामुद्यतस्तदा।। 	9-29-19<br>
<br>
तमागम्य महाप्राज्ञः कृष्णद्वैपायनोऽब्रवीत्।<br>
मुच्यतां सञ्जयो जीवन्न हन्तव्यः कथञ्चन।। 	9-29-20<br>
<br>
द्वैपायनवचः श्रुत्वा शिनेर्नप्ता कृताञ्जलिः।<br>
ततो मामब्रवीन्मुक्त्वा स्वस्ति सञ्जय साधय।। 	9-29-21<br>
<br>
अनुज्ञातस्त्वहं तेन न्यस्तवर्मा निरायुधः।<br>
प्रातिष्ठं येन नगरं सायाह्ने रुधिरोक्षितः।। 	9-29-22<br>
<br>
क्रोशमात्रमपक्रान्तं गदापाणिमवस्थितम्।<br>
एकं दुर्योधनं राजन्नपश्यं भृशविक्षतम्।। 	9-29-23<br>
<br>
स तु मामश्रुपूर्णाक्षो नाशक्नोदभिवीक्षितुम्।<br>
उपप्रैक्षत मां दृष्ट्वा तथा दीनमवस्थितम्।। 	9-29-24<br>
<br>
तं चाहमपि शोचन्तं दृष्ट्वैकाकिनमाहवे।<br>
मुहूर्तं नाशकं वक्तुमतिदुःखपरिप्लुतः।। 	9-29-25<br>
<br>
`यस्य मूर्धाभिषिक्तानां सहस्रमणिमौलिनाम्।<br>
आहृत्य च करं सर्वं स्वस्य वेश्म समागतम्।। 	9-29-26<br>
<br>
चतुःसागरपर्यन्ता पृथिवी रत्नभूषिता।<br>
कर्णेनैकेन यस्यार्थे करमाहारिता पुरा।। 	9-29-27<br>
<br>
यस्याज्ञा परराष्ट्रेषु कर्णेनैव प्रसारिता।<br>
नाभवद्यस्य शस्त्रेषु खेदो राज्ञः प्रशासतः।। 	9-29-28<br>
<br>
आसीनो हास्तिनपुरे क्षेमं राज्यमकण्टकम्।<br>
अन्वपालयदैश्वर्यात्कुबेरमपि नास्मरत्।। 	9-29-29<br>
<br>
भवनाद्भवनं राजन्प्रयातुं पृथिवीपते।<br>
देवालयप्रदेशे च पन्था यस्य हिरण्मयः।। 	9-29-30<br>
<br>
पताकावृतसूर्यांशुतोरणोच्छ्रितशोभिताः।<br>
प्रयाणे पृथिवीभर्तुर्धन्यानामभवन्गृहाः।। 	9-29-31<br>
<br>
आरुह्यैरावतप्रख्यं नागमिन्द्रसमो बली।<br>
विभूत्या सुमहत्या यः प्रयाति पृथिवीपते।। 	9-29-32<br>
<br>
तं भृशक्षतसर्वाङ्गं पद्ध्यामेव धरातले।<br>
तिष्ठन्तमेकं दृष्ट्वा तु ममाभूत्क्लेश उत्तमः।। 	9-29-33<br>
<br>
तस्य चैवंविधस्याद्य जगन्नाथस्य भूपते।<br>
आपदप्रतिमैवाभूद्बलीयान्विधिरेव हि'।। 	9-29-34<br>
<br>
ततोऽस्मै तदहं सर्वमुक्तवान्ग्रहणं तदा।<br>
द्वैपायनप्रसादाच्च जीवतो मोक्षमाहवे।। 	9-29-35<br>
<br>
स मुहूर्तमिव ध्यात्वा प्रतिलभ्य च चेतनाम्।<br>
भ्रातॄंश्च सर्वसैन्यानि पर्यपृच्छत मां ततः।। 	9-29-36<br>
<br>
तस्मै तदहमाचक्षे सर्वं प्रत्यक्षदर्शिवान्।<br>
भ्रातॄश्च निहतान्सर्वान्सैन्यं च विनिपातितम्।। 	9-29-37<br>
<br>
त्रयः किल रथाः शिष्टास्तावकानां नराधिप।<br>
इति प्रस्थानकाले मां कृष्णद्वैपायनोऽब्रवीत्।। 	9-29-38<br>
<br>
स दीर्घमिव निःश्वस्य प्रत्यवेक्ष्य पुनः पुनः।<br>
असौ मां पाणिना स्पृष्ट्वा पुत्रस्ते पर्यभाषत।। 	9-29-39<br>
<br>
त्वदन्यो नेह सङ्ग्रामे कश्चिज्जीवति सञ्जय।<br>
द्वितीयं नेह पश्यामि ससहायाश्च पाण्‍डवाः।। 	9-29-40<br>
<br>
ब्रूयाः सञ्जय राजानं प्रज्ञाचक्षुषमीश्वरम्।<br>
दुर्योधनस्तव सुतः प्रविष्टो ह्रदमित्युत।। 	9-29-41<br>
<br>
सुहृद्भिस्तादृशैर्हीनः पुत्रैर्भ्रातृभिरेव च।<br>
पाण्डवैश्च हृते राज्ये को नु जीवेत मादृशः।। 	9-29-42<br>
<br>
आचक्षीथाः सर्वमिदं मां च मुक्तं महाहवात्।<br>
आस्मिंस्तोयह्रदे गुप्तं जीवन्तं भृशविक्षतम्।। 	9-29-43<br>
<br>
एवमुक्त्वा महाराज प्राविशत्तं महाह्रदम्।<br>
अस्तम्भयत तोयं च मायया मनुजाधिपः।। 	9-29-44<br>
<br>
तस्मिन्ह्रदं प्रविष्टे तु त्रीन्रथाञ्श्रान्तवाहनान्।<br>
अपश्यं सहितानेकस्तं देशं समुपेयुषः।। 	9-29-45<br>
<br>
कृपं शारद्वतं वीरं द्रौणिं च रथिनां वरम्।<br>
भोजं च कृतवर्माणं सहिताञ्शरविक्षतान्।। 	9-29-46<br>
<br>
ते सर्वं मामभिप्रेक्ष्य तूर्णमश्वाननोदयन्।<br>
उपयाय तु मामूचुर्दिष्ट्या जीवसि सञ्जय।। 	9-29-47<br>
<br>
अपृच्छंश्चैव मां सर्वे पुत्रं तव जनाधिपम्।<br>
कच्चिद्दुर्योधनो राजा स नो जीवति सञ्जय।। 	9-29-48<br>
<br>
आख्यातवानहं तेभ्यस्तदा कुशलिनं नृपम्।<br>
तच्चैव सर्वमाचक्षं यन्मां दुर्योधनोऽब्रवीत्।। 	9-29-49<br>
<br>
ह्रदं चैवाहमाचक्षं यं प्रविष्टो नराधिपः।<br>
अश्वत्थामा तु तद्राजन्निशम्य वचनं मम।। 	9-29-50<br>
<br>
तं ह्रदं विपुलं प्रेक्ष्य करुणं पर्यदेवयत्।<br>
अहो धिक्स न जानाति जीवतोऽस्मान्नराधिप।<br>
पर्याप्ता हि वयं तेन सह योधयितुं परान्।। 	9-29-51<br>
<br>
ते तु तत्र चिरं कालं विलप्य च महारथाः।<br>
प्राद्रवन्रथिनां श्रेष्ठा दृष्ट्वा पाण्डुसुतान्रणे।। 	9-29-52<br>
<br>
ते तु मां रथमारोप्य कृपस्य सुपरिष्कृतम्।<br>
सेनानिवेशमाजग्मुर्हतशेषास्त्रयो रथाः।। 	9-29-53<br>
<br>
तत्र गुल्माः परिक्षिप्ताः सूर्ये चास्तमिते सति।<br>
सर्वे विचुक्रुशुः श्रुत्वा पुत्राणां तव संक्षयम्।। 	9-29-54<br>
<br>
ततो वृद्धा महाराज योषितां रक्षिणो नराः।<br>
राजदारानुपादाय पययुर्नगरं प्रति।। 	9-29-55<br>
<br>
तत्र विक्रोशमानानां रुदतीनां च सर्वशः।<br>
प्रादुरासीन्महाञ्शब्दः श्रुत्वा तद्बलसङ्क्षयम्।। 	9-29-56<br>
<br>
ततस्ता योषितो राजन्रुदन्त्यो वै मुहुर्मुहुः।<br>
कुरर्य इव शब्देन नादयन्त्यो महीतलम्।। 	9-29-57<br>
<br>
आजघ्नुः करजैश्चापि पाणिभिश्च शिरांस्युत।<br>
लुलुचुश्च तदा केशान्क्रोशन्त्यस्तत्रतत्र ह।। 	9-29-58<br>
<br>
हाहाकारविनादिन्यो विनिघ्नन्त्य उरांसि च।<br>
शोचन्त्यस्तत्र रुरुदुः क्रन्दमाना विशाम्पते।। 	9-29-59<br>
<br>
ततो दुर्योधनामात्याः साश्रुकण्ठा भृशातुराः।<br>
राजदारानुपामन्त्र्य प्रययुर्नगरं प्रति।। 	9-29-60<br>
<br>
वेत्रव्यासक्तहस्ताश्च द्वाराध्यक्षा विशाम्पते।<br>
शयनीयानि शुभ्राणि स्पर्ध्यास्तरणवन्ति च।<br>
समादाय ययुस्तूर्णं नगरं दाररक्षिणः।। 	9-29-61<br>
<br>
<br>
आस्थायाश्वतरीयुक्तान्स्यन्दनानपरे पुनः।<br>
स्वान्स्वान्दारानुपादाय प्रययुर्नगरं प्रति।। 	9-29-62<br>
<br>
अदृष्टपूर्वा या नार्यो भास्करेणापि वेश्मसु।<br>
ददृशुस्ता महाराज जना याताः पुरं प्रति।। 	9-29-63<br>
<br>
ताः स्त्रियो भरतश्रेष्ठ सौकुमार्यसमन्विताः।<br>
प्रययुर्नगरं तूर्णं हतस्वपतिबान्धवाः।। 	9-29-64<br>
<br>
आगोपालाविपालेभ्यो द्रवन्तो नगरं प्रति।<br>
ययुर्मनुष्याः सम्भ्रान्ता भीमसेनभयार्दिताः।। 	9-29-65<br>
<br>
अपिचैषां भयं तीव्रं पार्थेभ्योऽभूत्सुदारुणम्।<br>
प्रेक्षमाणास्तदाऽन्योन्यमाधावन्नगरं प्रति।। 	9-29-66<br>
<br>
तस्मिंस्तथा वर्तमाने विद्रवे भृशदारुणे।<br>
युयुत्सुः शोकसम्मूढः प्राप्तकालमचिन्तयत्।। 	9-29-67<br>
<br>
जितो दुर्योधनः सङ्ख्ये पाण्डवैर्भीमविक्रमैः।<br>
एकादशचमूभर्ता भ्रातरश्चास्य सूदिताः।। 	9-29-68<br>
<br>
हताश्च कुरवः सर्वे भीष्मद्रोणपुरः सराः।<br>
अहमेको विमुक्तस्तु भाग्ययोगाद्यदृच्छया।। 	9-29-69<br>
<br>
विद्रुतानि च सर्वाणि शिबिराद्वै समन्ततः।<br>
[इतस्ततः पलायन्ते हतनाथा हतौजसः।। 	9-29-70<br>
<br>
अदृष्टपूर्वा दुःखार्ता भयव्याकुललोचनाः।<br>
हरिणा इव वित्रस्ता वीक्षमाणा दिशो दश]।। 	9-29-71<br>
<br>
दुर्योधनस्य सचिवा ये केचिदवशेषिताः।<br>
राजदारानुपादाय प्रययुर्नगरं प्रति।<br>
प्राप्तकालमहं मन्ये प्रवेशं तैः सह प्रभो।। 	9-29-72<br>
<br>
युधिष्ठिरमनुज्ञाय वासूदेवं तथैव च।<br>
एतमर्थं महाबाहुरुभयोः सन्न्यवेदयत्।। 	9-29-73<br>
<br>
तस्य प्रीतोऽभवद्राजा नित्यं करुणवेदिता।<br>
परिष्वज्य महाबाहुर्वैश्यापुत्रं व्यसर्जयत्।। 	9-29-74<br>
<br>
ततः स रथमास्थाय द्रुतमश्वानचोदयत्।<br>
संवाहयितवांश्चापि राजदारान्पुरं प्रति।। 	9-29-75<br>
<br>
तैश्चैव सहितः क्षिप्रमस्तं गच्छति भास्करे।<br>
प्रविष्टो हास्तिनपुरं बाष्पकण्ठोऽश्रुलोचनः।। 	9-29-76<br>
<br>
अपश्यत महाप्राज्ञं विदुरं साश्रुलोचनम्।<br>
राज्ञः समीपान्निष्क्रान्तं शोकोपहतचेतसम्।। 	9-29-77<br>
<br>
तमब्रवीत्सत्यधृतिः प्रणतं त्वग्रतः स्थितम्।। 	9-29-78<br>
विदुर उवाच।		<br>
दिष्ट्या कुरुक्षये वृत्ते अस्मिंस्त्वं पुत्र जीवसि।<br>
विना राज्ञः पर्वेशार्द्वै किमसि त्वमिहागतः।<br>
एतद्वै कारणं सर्वं विस्तरेण निवेदय।। 	9-29-79<br>
<br>
युयुत्सुरुवाच।		<br>
निहते शकुनौ तत्र सज्ञातिसुतबान्धवे।<br>
हतशेषपरीवारो राजा दुर्योधनस्ततः।<br>
स्वकं स हयमुत्सृज्य प्राङ्मुखः प्राद्रवद्भयात्।। 	9-29-80<br>
<br>
अपक्रान्ते तु नृपतौ स्कन्धावारनिवेशनात्।<br>
भयव्याकुलितं सर्वं प्राद्रावन्नगरं प्रति।। 	9-29-81<br>
<br>
ततो राज्ञः कलत्राणि भ्रातॄणां चास्य सर्वतः।<br>
वाहनेषु समारोप्य अध्यक्षाः प्राद्रावन्भयात्।। 	9-29-82<br>
<br>
ततोऽहं समनुज्ञाप्य राजानं सहकेशवम्।<br>
प्रविष्टो हास्तिनपुरं रक्षन्लोकस्य वाच्यताम्।। 	9-29-83<br>
<br>
सञ्जय उवाच।		<br>
एतच्छ्रुत्वा तु वचनं वैश्यापुत्रेण भाषितम्।<br>
प्राप्तकालमिति ज्ञात्वा विदुरः सर्वधर्मवित्।<br>
अपूजयदमेयात्मा युयुत्सुं वाक्यमब्रवीत्।। 	9-29-84<br>
<br>
प्राप्तकालमिदं सर्वं ब्रुवता भरतक्षये।<br>
[रक्षितः कुलधर्मश्च सानुक्रोशतया त्वया।। 	9-29-85<br>
<br>
दिष्ठ्या त्वामिह सङ्ग्राम दस्माद्वीरक्षयात्पुरम्।<br>
समागतमपश्याम ह्यंशुमन्तमिव प्रजाः।। 	9-29-86<br>
<br>
अन्धस्यं नृपतेर्यष्टिर्लुब्धस्यादीर्घदर्शिनः।<br>
बहुशो याच्यमानस्य दैवोपहतचेतसः।<br>
त्वमेको व्यसनार्तस्य ध्रियसे पुत्र सर्वथा]।। 	9-29-87<br>
<br>
अद्य त्वमिह विश्रान्तः श्वोऽभिगन्ता युधिष्ठिरम्।<br>
एतावदुक्त्वा वचनं विदुरः साश्रुलोचनः।<br>
युयुत्सुं समनुज्ञाप्य प्रविवेश नृपक्षयम्।। 	9-29-88<br>
<br>
[पौरजानपदैर्दुःखाद्धाहेति भृशनादितम्।<br>
निरानन्दं गतश्रीकं हृताराममिवाशयम्।<br>
शून्यरूपमपध्वस्तं दुःखाद्दुःखतरोऽभवत्।। 	9-29-89<br>
<br>
विदुरः सर्वधर्मज्ञो विक्लवेनान्तरात्मना।<br>
विवेश नगरे राजन्निशश्वास शनैः शनैः।। 	9-29-90<br>
<br>
युयुत्सुरपि तां रात्रिं स्वगृहे न्यवसत्तदा।<br>
वन्द्यमानः स्वकैश्चापि नाभ्यनन्दत्सुदुःखितः।<br>
चिन्तयानः क्षयं तीव्रं भरतानां परस्परम्।। 	9-29-91<br>
<br>
।। इति श्रीमन्महाभारते शल्यपर्वणि<br>
ह्रदप्रवेशपर्वणि अष्टादशदिवसयुद्धे<br>
एकोनत्रिंशोऽध्यायः।। 29 ।। 	<br>
&lt;/spn&gt;
</span>