				
<tbody><tr><td>
	<b>जनमेजय उवाच।</b>	</td><td>	9-36-1x	
</td></tr>
				
<tr><td>
	किमर्थं भगवान्सोमो यक्ष्मणा समगृह्यत।<br>कथं च तीर्थप्रवरे तस्मिंश्चन्द्रो न्यमज्जत।।	</td><td>	9-36-1a<br>9-36-1b	
</td></tr>
				
<tr><td>
	कथमाप्लुत्य तस्मिंस्तु पुनराप्यायितः शशी।<br>एतन्मे सर्वमाचक्ष्व विस्तरेण महामुने।।	</td><td>	9-36-2a<br>9-36-2b	
</td></tr>
<tr><td>
	<b>वैशम्पायन उवाच।</b>	</td><td>	9-36-3x	
</td></tr>
				
<tr><td>
	दक्षस्य तनयास्तात प्रादुरासन्विशाम्पते।<br>स सप्तविंशतिं कन्या दक्ष सोमाय वै ददौ।।	</td><td>	9-36-3a<br>9-36-3b	
</td></tr>
				
<tr><td>
	नक्षत्रयोगनिरताः सङ्ख्यानार्थं च ताभवन्।<br>पत्न्यो वै तस्य राजेन्द्र सोमस्य शुभकर्मणः।।	</td><td>	9-36-4a<br>9-36-4b	
</td></tr>
				
<tr><td>
	तास्तु सर्वा विशालाक्ष्यो रूपेणाप्रतिमाऽभवन्।<br>अत्यरिच्यत तासां तु रोहिणी रुपसम्पदा।।	</td><td>	9-36-5a<br>9-36-5b	
</td></tr>
				
<tr><td>
	ततस्तस्यां स भगवान्प्रीतिं चक्रे निशाकरः।<br>साऽस्य हृद्या बभूवाथ तस्मात्तां बुभुजे सदा।।	</td><td>	9-36-6a<br>9-36-6b	
</td></tr>
				
<tr><td>
	ततस्ताः कुपिताः सर्वा नक्षत्राख्या महात्मनः।<br>ता गत्वा पितरं प्राहुः प्रजापतिमतन्द्रिताः।।	</td><td>	9-36-7a<br>9-36-7b	
</td></tr>
				
				
<tr><td>
	सोमो वसति नास्मासु रोहिणीं भजते सदा।<br>ता वयं सहिताः सर्वास्त्वत्सकाशे प्रजेश्वर।<br>वत्स्यामो नियताहारास्तपश्चरणतत्पराः।।	</td><td>	9-36-8a<br>9-36-8b<br>9-36-8c	
</td></tr>
				
<tr><td>
	श्रुत्वा तासां तु वचनं दक्षः सोममथाब्रवीत्।<br>समं वर्तस्व सर्वासु मा त्वाऽधर्मो महान्स्पृशेत्।।	</td><td>	9-36-9a<br>9-36-9b	
</td></tr>
				
<tr><td>
	तास्तु सर्वाऽब्रवीद्दक्षो गच्छध्वं शशिनोन्तिकम्।<br>समं वत्स्यति सर्वासु चन्द्रमा मम शासनात्।।	</td><td>	9-36-10a<br>9-36-10b	
</td></tr>
				
				
<tr><td>
	विसृष्टास्तास्तथा जग्मुः शीताशोर्भवनं शुभाः।<br>तथाऽपि सोमो भगवान्पुनरेव महीपते।<br>रोहिण्या सार्धमवसत्प्रीयमाणो मुहुर्मुहुः।।	</td><td>	9-36-11a<br>9-36-11b<br>9-36-11c	
</td></tr>
<tr><td>
	ततस्ताः सहिताः सर्वा भूयः पितरमब्रुवन्।।	</td><td>	9-36-12a	
</td></tr>
				
<tr><td>
	सोमो वसति नास्मासु नाकरोद्वचनं तव।<br>तव शुश्रूषणे युक्ता वत्स्यामो हि तवान्तिके।।	</td><td>	9-36-13a<br>9-36-13b	
</td></tr>
				
<tr><td>
	तासां तद्वचनं श्रुत्वा दक्षः सोममथाब्रवीत्।<br>समं वर्तस्व सर्वासु मा त्वां शप्स्ये विरोचन।।	</td><td>	9-36-14a<br>9-36-14b	
</td></tr>
				
<tr><td>
	अनादृत्य तु तद्वाक्यं दक्षस्य भगवाञ्शशी।<br>रोहिण्या सार्धमवसत्ततस्ताः कुपिताः पुनः।।	</td><td>	9-36-15a<br>9-36-15b	
</td></tr>
				
<tr><td>
	गत्वा च पितरं प्राहुः प्रणम्य शिरसा तदा।<br>सोमो वसति नास्मासु तस्मान्नः शरणं भव।।	</td><td>	9-36-16a<br>9-36-16b	
</td></tr>
				
<tr><td>
	रोहिण्यामेव भगवान्सदा वसति चन्द्रमाः।<br>न त्वद्वचो गणयति नास्मासु स्नेहमिच्छति।।	</td><td>	9-36-17a<br>9-36-17b	
</td></tr>
				
<tr><td>
	तस्मान्नस्त्राहि सर्वा वै यथा नः सोम आविशेत्।<br>तच्छ्रुत्वा भगवान्क्रुद्धो यक्ष्माणं पृथिवीपते।।	</td><td>	9-36-18a<br>9-36-18b	
</td></tr>
				
<tr><td>
	ससर्ज रोषात्सोमाय स चोडुपतिमाविशत्।<br>स यक्ष्मणाऽभिभूतात्माक्षीयताहरहः शशी।।	</td><td>	9-36-19a<br>9-36-19b	
</td></tr>
				
<tr><td>
	यत्नं चाप्यकरोद्राजन्मोक्षार्थं तस्य यक्ष्मणः।<br>इष्ट्वेष्टिभिर्महाराज विविधाभिर्निशाकरः।।	</td><td>	9-36-20a<br>9-36-20b	
</td></tr>
				
<tr><td>
	न चामुच्यत शापाद्वै क्षयं चैवाधिगच्छति।<br>क्षीयमाणे ततः सोमे ओषध्यो न प्रजज्ञिरे।।	</td><td>	9-36-21a<br>9-36-21b	
</td></tr>
				
<tr><td>
	निरास्वादरसाः सर्वा हतवीर्याश्च सर्वशः।<br>ओषधीनां क्षये जाते प्राणिनामपि सङ्क्षयः।।	</td><td>	9-36-22a<br>9-36-22b	
</td></tr>
				
<tr><td>
	कृशाश्चासन्प्रजाः सर्वाः क्षीयमाणे निशाकरे।<br>ततो देवाः समागम्य सोममूचुर्महीपते।।	</td><td>	9-36-23a<br>9-36-23b	
</td></tr>
				
<tr><td>
	किमिदं भवतो रूपमीदृशं सम्प्रकाशते।<br>कारणं ब्रूहि नः सर्वं येनेदं ते महद्भयम्।।	</td><td>	9-36-24a<br>9-36-24b	
</td></tr>
				
<tr><td>
	श्रुत्वा तु कारणं त्वत्तो विधास्यामस्ततो वयम्।<br>एवमुक्तः प्रत्युवाच सर्वांस्ताञ्शशलक्षणः।।	</td><td>	9-36-25a<br>9-36-25b	
</td></tr>
				
<tr><td>
	शापस्य कारमं चैव यक्ष्माणं च तथाऽऽत्मनः।<br>देवास्तस्य वचः श्रुत्वा गत्वा दक्षमथाऽब्रुवन्।।	</td><td>	9-36-26a<br>9-36-26b	
</td></tr>
				
<tr><td>
	प्रसीद भगवन्सोमे शापोऽयं विनिवर्त्यताम्।<br>असौ हि चन्द्रमाः क्षीणः किञ्चिच्छेषो हि लक्ष्यते।।	</td><td>	9-36-27a<br>9-36-27b	
</td></tr>
				
				
<tr><td>
	क्षयाच्चैवास्य देवेश प्रजाश्चैव गताः क्षयम्।<br>वीरुदोषधयश्चैव बीजानि विविधानि च।<br>तथा नरा लोकगुरो प्रसादं कर्तुमर्हसि।।	</td><td>	9-36-28a<br>9-36-28b<br>9-36-28c	
</td></tr>
				
<tr><td>
	एवमुक्तस्ततो देवान्प्राह वाक्यं प्रजापतिः।<br>नैतच्छक्यं मम वचो व्यावर्तयितुमञ्जसा।।	</td><td>	9-36-29a<br>9-36-29b	
</td></tr>
				
<tr><td>
	हेतुना तु महाभागा निवर्तिष्यति केनचित्।<br>समं वर्ततु सर्वासु शशी भार्यासु नित्यशः।।	</td><td>	9-36-30a<br>9-36-30b	
</td></tr>
				
<tr><td>
	सरस्वत्या वरे तीर्थे निमज्जञ्शशलक्षणः।<br>पुनर्वर्धिष्यते देवास्तद्वै सत्यं वचो मम।।	</td><td>	9-36-31a<br>9-36-31b	
</td></tr>
				
<tr><td>
	मासार्धं च क्षयं सोमो नित्यमेव गमिष्यति।<br>मासार्धं तु पुनर्वृद्विं सत्यमेतद्वचो मम।।	</td><td>	9-36-32a<br>9-36-32b	
</td></tr>
				
<tr><td>
	समुद्रं पश्चिमं गत्वा सरस्वत्यब्धिसङ्गमम्।<br>आराधयतु देवेशं ततः कान्तिमवाप्स्यति।।	</td><td>	9-36-33a<br>9-36-33b	
</td></tr>
				
<tr><td>
	सरस्वतीं ततः सोमः स जगामर्षिशासनात्।<br>प्रभासं प्रथमं तीर्थं सरस्वत्या जगाम ह।।	</td><td>	9-36-34a<br>9-36-34b	
</td></tr>
				
<tr><td>
	अमावास्यां महातेजास्तत्रामज्जन्महाद्युतिः।<br>लोकान्प्रभासयामास शीतांशुत्वमवाप च।।	</td><td>	9-36-35a<br>9-36-35b	
</td></tr>
				
<tr><td>
	देवास्तु सर्वे राजेन्द्र प्रसादं प्राप्य पुष्कलम्।<br>सोमेन सहिता भूत्वा दक्षस्य प्रमुखेऽभवन्।।	</td><td>	9-36-36a<br>9-36-36b	
</td></tr>
				
<tr><td>
	ततः प्रजापतिः सर्वा विससर्जाथ देवताः।<br>सोमं च भगवान्प्रीतो भूयो वचनमब्रवीत्।।	</td><td>	9-36-37a<br>9-36-37b	
</td></tr>
				
<tr><td>
	मावमंस्थाः स्त्रियः पुत्र मा च विप्रान्कदाचन।<br>गच्छ युक्तः सदा भूत्वा कुरु वै शासनं मम।।	</td><td>	9-36-38a<br>9-36-38b	
</td></tr>
				
<tr><td>
	स विसृष्टो महाराज जगामाथ स्वमालयम्।<br>प्रजाश्च मुदिता भूत्वा ईजिरे च यथा पुरा।।	</td><td>	9-36-39a<br>9-36-39b	
</td></tr>
				
<tr><td>
	एवं ते सर्वमाख्यातं यथा शप्तो निशाकरः।<br>प्रभासं च यथा तीर्थं तीर्थानां प्रवरं महत्।।	</td><td>	9-36-40a<br>9-36-40b	
</td></tr>
				
<tr><td>
	अमावास्यां महाराज नित्यशः शशलक्षणः।<br>स्नात्वाह्याप्यायते श्रीमान्प्रभासे तीर्थउत्तमे।।	</td><td>	9-36-41a<br>9-36-41b	
</td></tr>
				
<tr><td>
	अतश्चैतत्प्रजानन्ति प्रभासमिति भूमिप।<br>प्रभां हि परमां लेभे तस्मिंश्चामज्ज्य चन्द्रमाः।।	</td><td>	9-36-42a<br>9-36-42b	
</td></tr>
				
<tr><td>
	`लोकान्प्रभासयामास पुपोष च वपुस्तथा।<br>तत्र स्नात्वा हलीरामो दत्वा प्रीतोऽथ दक्षिणाः'।।	</td><td>	9-36-43a<br>9-36-43b	
</td></tr>
				
<tr><td>
	ततस्तु चमसोद्भेदमभीतस्त्वगमद्बली।<br>चमसोद्भेद इत्येवं यं जनाः कथयन्त्युत।।	</td><td>	9-36-44a<br>9-36-44b	
</td></tr>
				
<tr><td>
	तत्र दत्त्वा च दानानि विशिष्टानि हलायुधः।<br>उषित्वा रजनीमेकां स्नात्वा च विधिवत्तदा।।	</td><td>	9-36-45a<br>9-36-45b	
</td></tr>
				
<tr><td>
	उदपानमथागच्छत्त्वरावान्केशवाग्रजः।<br>आद्यं स्वस्त्ययनं चैव तत्रावाप्य महाबलः।।	</td><td>	9-36-46a<br>9-36-46b	
</td></tr>
				
<tr><td>
	स्निग्धत्वादोषधीनां च भूमेश्च जनमेजय।<br>जानन्ति सिद्धा राजेन्द्र निगूढां तां सरस्वतीम्।।	</td><td>	9-36-47a<br>9-36-47b	
</td></tr>
<tr><td>
	।। इति श्रीमन्महाभारते <br>शल्यपर्वणि ह्रदप्रवेशपर्वणि <br>अष्टादशदिवसयुद्धे षट्‌त्रिंशोऽध्यायः।। 36 ।।	</td><td>		
</td></tr>
</tbody>