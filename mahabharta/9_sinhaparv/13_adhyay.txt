				
<tbody><tr><td>
	<b>सञ्जय उवाच।</b>	</td><td>	9-13-1x	
</td></tr>
				
<tr><td>
	अर्जुनो द्रौणिना विद्धो युद्धे बहुभिरायसैः।<br>तस्य चानुचरैः शूरैस्त्रिगर्तानां महारथैः।।	</td><td>	9-13-1a<br>9-13-1b	
</td></tr>
				
				
<tr><td>
	द्रौणिं विव्याध समरे त्रिभिरेव शिलीमुखैः।<br>तथेतरान्महेष्वासान्द्वाभ्यां द्वाभ्यां धनञ्जयः।<br>भूयश्चैव महाराज शरवर्षैरवाकिरत्।।	</td><td>	9-13-2a<br>9-13-2b<br>9-13-2c	
</td></tr>
				
<tr><td>
	शरकण्टकितास्ते तु तावका भरतर्षभ।<br>न जहुः पार्थमासाद्य ताड्यमानाः शितैः शरैः।।	</td><td>	9-13-3a<br>9-13-3b	
</td></tr>
				
<tr><td>
	अर्जुनं रथवंशेन द्रोणपुत्रपुरोगमाः।<br>परिवार्य मुदा युक्ता योधयन्तश्चकाशिरे।।	</td><td>	9-13-4a<br>9-13-4b	
</td></tr>
				
<tr><td>
	तैस्तु क्षिप्ताः शरा राजन्कार्तस्वरविभूषिताः।<br>अर्जुनस्य रथोपस्थं पूरयामासुरञ्जसा।।	</td><td>	9-13-5a<br>9-13-5b	
</td></tr>
				
<tr><td>
	तथा कृष्णौ महेष्वासौ वृषभौ सर्वधन्विनाम्।<br>विव्यधुश्च शरैर्घोरैः प्रहृष्टा युद्धदुर्मदाः।।	</td><td>	9-13-6a<br>9-13-6b	
</td></tr>
				
<tr><td>
	कूबरं रथचक्राणि ईषा योक्त्राणि वा विभो।<br>युगं चैवानुकर्षं च शरभूतमभूत्तदा।।	</td><td>	9-13-7a<br>9-13-7b	
</td></tr>
				
<tr><td>
	नैतादृशं दृष्टपूर्वं राजन्नेव च नः श्रुतम्।<br>यादृशं तत्र पार्थस्य तावकाः सम्प्रचक्रिरे।।	</td><td>	9-13-8a<br>9-13-8b	
</td></tr>
				
<tr><td>
	स रथः सर्वतो भाति चित्रपुङ्खैः शितैः शरैः।<br>उल्काशतैः सम्प्रदीप्तं विमानमिव भूतले।।	</td><td>	9-13-9a<br>9-13-9b	
</td></tr>
				
<tr><td>
	ततोऽर्जुनो महाराज शरैः सन्नतपर्वभिः।<br>अवाकिरत्तां पृतनां मेघो धृष्ट्येव पर्वतम्।।	</td><td>	9-13-10a<br>9-13-10b	
</td></tr>
				
<tr><td>
	ते वध्यमानाः समरे पार्थनामाङ्कितैः शरैः।<br>पार्थभूतममन्यन्त प्रेक्षमाणास्तथाविधम्।।	</td><td>	9-13-11a<br>9-13-11b	
</td></tr>
				
<tr><td>
	कोपोद्धूतशरज्वालो धनुःशब्दानिलो महान्।<br>सैन्येन्धनं ददाहाशु तावकं पार्थपावकः।।	</td><td>	9-13-12a<br>9-13-12b	
</td></tr>
				
<tr><td>
	चक्राणां पततां चापि युगानां च धरातले।<br>तूणीराणां पताकानां ध्वजानां च रथैः सह।।	</td><td>	9-13-13a<br>9-13-13b	
</td></tr>
				
<tr><td>
	ईषाणामनुकर्षाणां त्रिवेणूनां च भारत।<br>अक्षाणामथ योक्त्राणां प्रतोदानां च राशयः।।	</td><td>	9-13-14a<br>9-13-14b	
</td></tr>
				
<tr><td>
	शिरसां पततां चापि कुण्डलोष्णीषधारिणाम्।<br>भुजानां च महाभाग स्कन्धानां च समन्ततः।।	</td><td>	9-13-15a<br>9-13-15b	
</td></tr>
				
<tr><td>
	छत्राणां व्यजनैः सार्धं मकुटानां च राशयः।<br>समदृश्यन्त पार्थस्य रथमार्गेषु भारत।।	</td><td>	9-13-16a<br>9-13-16b	
</td></tr>
				
				
<tr><td>
	अगम्यरूपा पृथिवी मांसशोणितकर्दमा।<br>भीरूणां त्रासजननी शूराणां हर्षवर्धिनी।<br>बभूव भरतश्रेष्ठ रुद्रस्याक्रीडनं यथा।।	</td><td>	9-13-17a<br>9-13-17b<br>9-13-17c	
</td></tr>
				
<tr><td>
	हत्वा तु समरे पार्थः सहस्रे द्वे परन्तपः।<br>रथानां सवरूथानं विधूमोऽग्निरिव ज्वलन्।।	</td><td>	9-13-18a<br>9-13-18b	
</td></tr>
				
<tr><td>
	यथा हि भगवानग्निर्जगद्दग्ध्वा चराचरम्।<br>विधूमो दृश्यते राजंस्तथा पार्थो धऩञ्जयः।।	</td><td>	9-13-19a<br>9-13-19b	
</td></tr>
				
<tr><td>
	द्रौणिस्तु समरे दृष्ट्वा पाण्डवस्य पराक्रमम्।<br>रथेनातिपताकेन पाण्डवं प्रत्यवारयत्।।	</td><td>	9-13-20a<br>9-13-20b	
</td></tr>
				
<tr><td>
	तावुभौ पुरुषव्याघ्रौ श्वेताश्वौ धन्विनां वरौ।<br>समीयतुस्तदाऽन्योन्यं परस्परवधैषिणौ।।	</td><td>	9-13-21a<br>9-13-21b	
</td></tr>
				
<tr><td>
	तयोरासीन्महाराज बाणवर्षं सुदारुणम्।<br>जीमूतयोर्यथा वृष्टिस्तपान्ते भरतर्षभ।।	</td><td>	9-13-22a<br>9-13-22b	
</td></tr>
				
<tr><td>
	अन्योन्यस्पर्धिनौ तौ तु शरैः सन्नतपर्वभिः।<br>ततक्षतुस्तदाऽन्योन्यं शृङ्गाभ्यां वृषभाविव।।	</td><td>	9-13-23a<br>9-13-23b	
</td></tr>
				
<tr><td>
	तयोर्युद्धं महाराज चिरं सममिवाभवत्।<br>शस्त्राणां सङ्गमश्चैव घोरस्तत्राभवत्पुनः।।	</td><td>	9-13-24a<br>9-13-24b	
</td></tr>
				
<tr><td>
	ततोऽर्जुनं द्वादशभी रुक्मपुङ्खैः सुतेजनैः।<br>वासुदेवं च दशभिर्द्रौणिर्विव्याध भारत।।	</td><td>	9-13-25a<br>9-13-25b	
</td></tr>
				
<tr><td>
	ततः प्रहस्य बीभत्सुर्व्याक्षिपद्गाण्डिवं धनुः।<br>मानयित्वा मुहूर्तं तु गुरुपुत्रं महाहवे।।	</td><td>	9-13-26a<br>9-13-26b	
</td></tr>
				
<tr><td>
	व्यश्वसूतरथं चक्रे सव्यसाची परन्तपः।<br>मृदुपूर्वं ततश्चैनं पुनःपुनरताडयत्।।	</td><td>	9-13-27a<br>9-13-27b	
</td></tr>
				
<tr><td>
	हताश्वे तु रथे तिष्ठन्द्रोणपुत्रस्त्वयस्मयम्।<br>मुसलं पाण्डुपुत्राय चिक्षेप परिघोपमम्।।	</td><td>	9-13-28a<br>9-13-28b	
</td></tr>
				
<tr><td>
	तमापतन्तं सहसा हेमपट्टविभूषितम्।<br>चिच्छेद सप्तधा वीरः पार्थः शत्रुनिबर्हणः।।	</td><td>	9-13-29a<br>9-13-29b	
</td></tr>
				
				
<tr><td>
	स च्छिन्नं मुसलं दृष्ट्वा द्रौणिः परमकोपनः।<br>आददे परिघं घोरं नगेन्द्रशिखरोपमम्।<br>चिक्षेप चैव पार्थाय द्रौणिर्युद्धविशारदः।।	</td><td>	9-13-30a<br>9-13-30b<br>9-13-30c	
</td></tr>
				
<tr><td>
	तमन्तकमिव क्रुद्दं परिघं प्रेक्ष्य पाण्डवः।<br>अर्जुनस्त्वरितो जघ्ने पञ्चभिः सायकोत्तमैः।।	</td><td>	9-13-31a<br>9-13-31b	
</td></tr>
				
<tr><td>
	स च्छिन्नः पतितो भूमौ पार्थबाणैर्महाहवे।<br>दारयन्पृथिवीन्द्राणां मनः सब्देन भारत।।	</td><td>	9-13-32a<br>9-13-32b	
</td></tr>
<tr><td>
	ततोऽपरैस्त्रिभिर्भल्लैर्द्रौणिं विव्याध पाण्‍डवः।।	</td><td>	9-13-33a	
</td></tr>
				
<tr><td>
	सोऽतिविद्धो बलवता पार्थेन सुमहात्मना।<br>नाकम्पत तदा द्रौणिः पौरुषेषु व्यवस्थितः।।	</td><td>	9-13-34a<br>9-13-34b	
</td></tr>
				
<tr><td>
	सुरथं च ततो राजन्भारद्वाजो महारथम्।<br>अवाकिरच्छरव्रातैः सर्वक्षत्रस्य पश्यतः।।	</td><td>	9-13-35a<br>9-13-35b	
</td></tr>
				
<tr><td>
	ततस्तु सुरथोऽप्याजौ पाञ्चालानां महारथः।<br>रथेन मेघघोषेण द्रौणिमेवाभ्यधावत।।	</td><td>	9-13-36a<br>9-13-36b	
</td></tr>
				
<tr><td>
	विकर्षन्वै धनुःश्रेष्ठं सर्वभारसहं दृढम्।<br>ज्वलनाशीविषनिभैः शरैश्चैनमवाकिरत्।।	</td><td>	9-13-37a<br>9-13-37b	
</td></tr>
				
<tr><td>
	सुरथं तं ततः क्रुद्धमापतन्तं महारथम्।<br>चुकोप समरे द्रौणिर्दण्डाहत इवोरगः।।	</td><td>	9-13-38a<br>9-13-38b	
</td></tr>
				
				
<tr><td>
	त्रिशिखां भ्रुकुटीं कृत्वा सृक्विणी परिसंलिहन्।<br>उद्वीक्ष्य सुरथं रोषाद्धनुर्ज्यामवमृज्य च।<br>मुमोच तीक्ष्णं नाराचं यमदण्डोपमद्युतिम्।।	</td><td>	9-13-39a<br>9-13-39b<br>9-13-39c	
</td></tr>
				
<tr><td>
	स तस्य हृदयं भित्त्वा प्रविवेशातिवेगितः।<br>शक्ताशनिरिवोत्सृष्टो विदार्य धरणीतलम्।।	</td><td>	9-13-40a<br>9-13-40b	
</td></tr>
				
<tr><td>
	ततः स पतितो भूमौ नाराचेन समाहतः।<br>वज्रेण च यथा शृङ्गं पर्वतस्येव दीर्यतः।।	</td><td>	9-13-41a<br>9-13-41b	
</td></tr>
				
<tr><td>
	तस्मिन्विनिहते वीरे द्रोणपुत्रः प्रतापवान्।<br>आरुरोह रथं तूर्णं तमेव रथिनां वरः।।	</td><td>	9-13-42a<br>9-13-42b	
</td></tr>
				
<tr><td>
	ततः सज्जो महाराज द्रौणिराहवदुर्मदः।<br>अर्जुनं योधयामास संशप्तकवृतो रणे।।	</td><td>	9-13-43a<br>9-13-43b	
</td></tr>
				
<tr><td>
	तत्र युद्धं महच्चासीदर्जुनस्य परैः सह।<br>मध्यन्दिनगते सूर्ये यमराष्ट्रविवर्धनम्।।	</td><td>	9-13-44a<br>9-13-44b	
</td></tr>
				
<tr><td>
	तत्राश्चर्यमपश्याम दृष्ट्वा तेषां पराक्रमम्।<br>यदेको युगपद्वीरान्समयोधयदर्जुनः।।	</td><td>	9-13-45a<br>9-13-45b	
</td></tr>
				
<tr><td>
	विमर्दः सुमहानासीदर्जुनस्य परैः सह।<br>शतक्रतोर्यथापूर्वं महत्या दैत्यसेनया।।	</td><td>	9-13-46a<br>9-13-46b	
</td></tr>
<tr><td>
	।। इति श्रीमन्महाभारते<br> शल्यपर्वणि शल्यवधपर्वणि <br>अष्टादशदिवसयुद्धे त्रयोदशोऽध्यायः।। 13 ।।	</td><td>		
</td></tr>
</tbody>