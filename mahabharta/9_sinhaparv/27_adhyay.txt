				
<tbody><tr><td>
	<b>सञ्जय उवाच।</b>	</td><td>	9-27-1x	
</td></tr>
				
<tr><td>
	तस्मिन्प्रवृत्ते सङ्ग्रामे गजवाजिनरश्रो<br>शकुनिः सौबलो राजन्सहदेवं xxxxxxयात्।।	</td><td>	9-27-1a<br>9-27-1b	
</td></tr>
				
				
<tr><td>
	ततोऽस्यापततस्तूर्णं सहदेवः पतापवान्।<br>शरौघान्प्रेषयामास पतङ्गानिव शीघ्रगान्।<br>उलूकं च रणे राजन्विव्याध दशभिः शरैः।।	</td><td>	9-27-2a<br>9-27-2b<br>9-27-2c	
</td></tr>
				
<tr><td>
	शकृनिश्च महाराज भीमं विद्ध्वा त्रिभिः शरैः।<br>नवत्या निशितैर्बाणैः सहदेवमवाकिरत्।।	</td><td>	9-27-3a<br>9-27-3b	
</td></tr>
				
				
<tr><td>
	ते शूराः समरे राजन्समासाद्य परस्परम्।<br>विव्यधुर्निशितैर्बाणैः कङ्कबर्हिणवाजितैः।<br>स्वर्णपुङ्खैः शिलधौतैराकर्णप्रहितैः शरैः।।	</td><td>	9-27-4a<br>9-27-4b<br>9-27-4c	
</td></tr>
				
<tr><td>
	तेषां चापगुणोत्सृष्टा शरवृष्टिर्विशाम्पते।<br>आच्छादयद्दिशः सर्वा धाराभिरिव तोयदः।।	</td><td>	9-27-5a<br>9-27-5b	
</td></tr>
				
<tr><td>
	ततः क्रुद्धो रणे भीमः सहदेवश्च भारत।<br>चेरतुः कदनं सङ्ख्ये कुर्वन्तौ सुमहाबलौ।।	</td><td>	9-27-6a<br>9-27-6b	
</td></tr>
				
<tr><td>
	ताभ्यां शरशतैश्छनं तद्बलं तव भारत।<br>सान्धकारमिवाकाशमभवत्तत्रतत्र ह।।	</td><td>	9-27-7a<br>9-27-7b	
</td></tr>
				
<tr><td>
	अश्वैर्विपरिधावद्भिः शरच्छन्नैर्विशाम्पते।<br>तत्रतत्र कृतो मार्गो विकर्षद्भिर्हतान्बहून्।।	</td><td>	9-27-8a<br>9-27-8b	
</td></tr>
				
<tr><td>
	निहतानां हयानां च सहैव हयसादिभिः।<br>वर्मभिर्विनिकृत्तैश्च प्रासैश्छिन्नैश्च मारिष।।	</td><td>	9-27-9a<br>9-27-9b	
</td></tr>
				
<tr><td>
	ऋष्टिभिः शक्तिभिश्चैव सासिप्रासपरश्वथैः।<br>सञ्छन्ना पृथिवी जज्ञे कुसुमैः शबला इव।।	</td><td>	9-27-10a<br>9-27-10b	
</td></tr>
				
<tr><td>
	योधास्तत्र महाराज समासाद्य परस्परम्।<br>व्यचरन्त रणे क्रुद्धा विनिघ्नन्तः परस्परम्।।	</td><td>	9-27-11a<br>9-27-11b	
</td></tr>
				
<tr><td>
	उद्वृत्तनयनै रोषात्सन्दष्टौष्ठपुटैर्मुखैः।<br>सकुण्डलैर्मही च्छन्ना पद्मकिञ्चल्कसन्निभैः।।	</td><td>	9-27-12a<br>9-27-12b	
</td></tr>
				
<tr><td>
	भुजैश्छिन्नैर्महाराज नागराजकरोपमैः।<br>साङ्गदैः सतनुत्रैश्च सासिप्रासपरश्वथैः।।	</td><td>	9-27-13a<br>9-27-13b	
</td></tr>
				
<tr><td>
	कबन्धैरुत्थितैश्छिन्नैर्नृत्यद्भिश्चापरैर्युधि।<br>क्रव्यादगणसञ्छन्ना घोराऽभूत्पृथिवी विभो।।	</td><td>	9-27-14a<br>9-27-14b	
</td></tr>
				
<tr><td>
	अल्पावशिष्टे सैन्ये तु कौरवेयान्महाहवे।<br>प्रहृष्टाः पाण्डवा भूत्वा निन्यिरे यमसादनम्।।	</td><td>	9-27-15a<br>9-27-15b	
</td></tr>
				
<tr><td>
	एतस्मिन्नन्तरे शूरः सौबलेयः प्रतापवान्।<br>प्रासेन सहदेवस्य शिरसि प्राहरद्भृशम्।।	</td><td>	9-27-16a<br>9-27-16b	
</td></tr>
<tr><td>
	स विह्वलो महाराज रथोपस्थ उपाविशत्।।	</td><td>	9-27-17a	
</td></tr>
				
<tr><td>
	सहदेवं तथा दृष्ट्वा भीमसेनः प्रतापवान्।<br>सर्वसैन्यानि सङ्क्रुद्धो वारयामास भारत।।	</td><td>	9-27-18a<br>9-27-18b	
</td></tr>
				
<tr><td>
	निर्बिभेद च नाराचैः शतशोऽथ सहस्रशः।<br>स निर्भिद्याकरोच्चैव सिंहनादमरिन्दमः।।	</td><td>	9-27-19a<br>9-27-19b	
</td></tr>
				
<tr><td>
	तेन शभ्देन वित्रस्ताः सर्वे सहयवारणाः।<br>प्राद्रवन्सहसा भीताः शकुनेश्च पदानुगाः।।	</td><td>	9-27-20a<br>9-27-20b	
</td></tr>
				
<tr><td>
	प्रभग्नानथ तान्दृष्ट्वा राजा दुर्योधनोऽब्रवीत्।<br>निवर्तध्वमधर्मज्ञा युध्यध्वं किं सृतेन वः।।	</td><td>	9-27-21a<br>9-27-21b	
</td></tr>
				
<tr><td>
	इह कीर्ति समाधाय प्रेत्य लोकान्समश्नुते।<br>प्राणाञ्जहाति यो धीरो युद्धे पृष्ठमदर्शयन्।।	</td><td>	9-27-22a<br>9-27-22b	
</td></tr>
				
<tr><td>
	एवमुक्तास्तु ते राज्ञा सौबलस्य पदानुगाः।<br>पाण्डवानभ्यवर्तन्त मृत्युं कृत्वा निवर्तनम्।।	</td><td>	9-27-23a<br>9-27-23b	
</td></tr>
				
<tr><td>
	द्रवद्भिस्तत्र राजेन्द्र कृतः शब्दोऽतिदारुणः।<br>क्षुब्धसागरसङ्काशः क्षुभितैः सर्वतो दिशम्।।	</td><td>	9-27-24a<br>9-27-24b	
</td></tr>
				
<tr><td>
	तांस्ततः पुरतो दृष्ट्वा सौबलस्य पदानुगान्।<br>प्रत्युद्ययुर्महाराज पाण्डवा विजयोद्यताः।।	</td><td>	9-27-25a<br>9-27-25b	
</td></tr>
				
				
<tr><td>
	प्रत्याश्वस्य च दुर्धर्षः सहदेवो विशाम्पते।<br>शकुनिं दशभिर्विद्ध्वा हयांश्चास्य त्रिभिः शरैः।<br>धनुश्चिच्छेद च शरैः सौबलस्य हसन्निव।।	</td><td>	9-27-26a<br>9-27-26b<br>9-27-26c	
</td></tr>
				
<tr><td>
	अथान्यद्धनुरादाय शकुनिर्युद्धदुर्मदः।<br>विव्याध नकुलं षष्ट्या भीमसेनं च सप्ताभिः।।	</td><td>	9-27-27a<br>9-27-27b	
</td></tr>
				
<tr><td>
	उलूकोऽपि महाराज भीमं विव्याध सप्तभिः।<br>सहदेवं च सप्तत्या परीप्सन्पितरं रणे।।	</td><td>	9-27-28a<br>9-27-28b	
</td></tr>
				
<tr><td>
	तं भीमसेनः समरे विव्याध नवभिः शरैः।<br>शकुनिं च चतुःषष्ट्या पार्श्वस्थांश्च त्रिभिस्त्रिभिः।।	</td><td>	9-27-29a<br>9-27-29b	
</td></tr>
				
				
<tr><td>
	ते हन्यमाना भीमेन नाराचैस्तैलपायितैः।<br>सहदेवं रणे क्रुद्धाश्छादयञ्शरवृष्टिभिः।<br>पर्वतं वारिधाराभिः सविद्युत इवाम्बुदाः।।	</td><td>	9-27-30a<br>9-27-30b<br>9-27-30c	
</td></tr>
				
<tr><td>
	ततोऽस्यापततः शूरः सहदेवः प्रतापवान्।<br>उलूकस्य महाराज भल्लेनापाहरच्छिरः।।	</td><td>	9-27-31a<br>9-27-31b	
</td></tr>
				
<tr><td>
	स जगाम रथाद्भूमिं सहदेवेन पातितः।<br>रुधिराप्लुतसर्वाङ्गो नन्दयन्पाण्डवान्युधि।।	</td><td>	9-27-32a<br>9-27-32b	
</td></tr>
				
<tr><td>
	पुत्रं तु निहतं दृष्ट्वा शकुनिस्तत्र भारत।<br>साश्रुकण्ठो विनिःश्वस्य क्षत्तुर्वाक्यमनुस्मरन्।।	</td><td>	9-27-33a<br>9-27-33b	
</td></tr>
				
<tr><td>
	चिन्तयित्वा मुहूर्तं स बाष्पपूर्णेक्षणः श्वसन्।<br>सहदेवं समासाद्य त्रिभिर्विव्याध सायकैः।।	</td><td>	9-27-34a<br>9-27-34b	
</td></tr>
				
<tr><td>
	तानपास्य शरान्मुक्ताञ्शरसङ्घैः प्रताम्पवान्।<br>सहदेवो महाराज धनुश्चिच्छेद संयुगे।।	</td><td>	9-27-35a<br>9-27-35b	
</td></tr>
				
<tr><td>
	छिन्ने धनुषि राजेन्द्र शकुनिः सौबलस्तदा।<br>प्रगृह्य विपुलं खङ्गं सहदेवाय प्राहिणोत्।।	</td><td>	9-27-36a<br>9-27-36b	
</td></tr>
				
<tr><td>
	तमापतन्तं सहसा घोररूपं विशाम्पते।<br>द्विधा चिच्छेद समरे सौबलस्य हसन्निव।।	</td><td>	9-27-37a<br>9-27-37b	
</td></tr>
				
<tr><td>
	असिं दृष्ट्वा द्विधा च्छिन्नं प्रगृह्य महतीं गदाम्।<br>प्राहिणोत्सहदेवाय सा मोघा न्यपतद्भुवि।।	</td><td>	9-27-38a<br>9-27-38b	
</td></tr>
				
<tr><td>
	ततः शक्तिं महाघोरां कालरात्रीमिवोद्यताम्।<br>प्रेषयामास सक्रुद्धः पाण्डवं प्रति सौबलः।।	</td><td>	9-27-39a<br>9-27-39b	
</td></tr>
				
<tr><td>
	तामापतन्तीं सहसा शरैः कनकभूषणैः।<br>त्रिधा चिच्छेद समरे सहदेवो हसन्निव।।	</td><td>	9-27-40a<br>9-27-40b	
</td></tr>
				
<tr><td>
	सा पपात त्रिधा च्छिन्ना भूमौ कनकभूषणा।<br>शीर्यमाणा यथा दीप्ता गगनाद्वै शतहदा।।	</td><td>	9-27-41a<br>9-27-41b	
</td></tr>
				
<tr><td>
	शक्तिं विनिहतां दृष्ट्वा सौबलं च भयार्दितम्।<br>दुद्रुवुस्तावकाः सर्वे भये जाते ससौबलाः।।	</td><td>	9-27-42a<br>9-27-42b	
</td></tr>
				
<tr><td>
	अथोत्क्रुष्टं महच्चासीत्पाण्डवैर्जितकाशिभिः।<br>धार्तराष्ट्रास्ततः सर्वे प्रायशो विमुखाऽभवन्।।	</td><td>	9-27-43a<br>9-27-43b	
</td></tr>
				
<tr><td>
	तान्वै विमनसो दृष्ट्वा माद्रीपुत्रः प्रतापवान्।<br>शरैरनेकसाहस्रैर्वारयामास संयुगे।।	</td><td>	9-27-44a<br>9-27-44b	
</td></tr>
				
<tr><td>
	ततो गान्धारकैर्गुप्तं पुष्टैरश्वैर्जये धृतम्।<br>आससाद रमे यान्तं सहदेवोऽथ सौबलम्।।	</td><td>	9-27-45a<br>9-27-45b	
</td></tr>
				
<tr><td>
	स्वमंशमवशिष्टं तं संस्मृत्य शकुनिं नृप।<br>रथेन काञ्चनाङ्गेन सहदेवः समभ्ययात्।।	</td><td>	9-27-46a<br>9-27-46b	
</td></tr>
				
<tr><td>
	अधिज्यं बलवत्कृत्वा व्याक्षिपन्सुमहद्धनुः।<br>स सौबलमभिद्रुत्य गार्ध्रपत्रैः शिलाशितैः।।	</td><td>	9-27-47a<br>9-27-47b	
</td></tr>
				
<tr><td>
	भृशमभ्यहन्त्कुद्धस्तोत्रैरिव महाद्विपम्।<br>उवाच चैनं मेधावी विगृह्य स्मारयन्निव।।	</td><td>	9-27-48a<br>9-27-48b	
</td></tr>
				
				
<tr><td>
	क्षत्रधर्मे स्थिरो भूत्वा युध्यस्व पुरुषो भव।<br>यत्तदा भाषसे मूढ गृह्णन्नक्षान्सभातले।<br>फलमद्य प्रपद्यस्व कर्मणस्तस्य दुर्मते।।	</td><td>	9-27-49a<br>9-27-49b<br>9-27-49c	
</td></tr>
				
<tr><td>
	निहतास्ते दुरात्मानो येऽस्मानवहसन्पुरा।<br>दुर्योधनः कुलाङ्गारः शिष्टस्त्वं चास्य मातुलः।।	</td><td>	9-27-50a<br>9-27-50b	
</td></tr>
				
<tr><td>
	अद्य ते निहनिष्यामि क्षुरेणोन्मथितं शिरः।<br>वृक्षात्फलमिवाविद्वं लगुडेन प्रमाथिना।।	</td><td>	9-27-51a<br>9-27-51b	
</td></tr>
				
<tr><td>
	एवमुक्त्वा महाराज सहदेवो महाबलः।<br>सङ्क्रुद्धो रणशार्दूलो वेगेनाभिजगाम तम्।।	</td><td>	9-27-52a<br>9-27-52b	
</td></tr>
				
<tr><td>
	अभिगम्य सुदुर्धर्षः सहदेवो युधां पतिः।<br>विकृष्य बलवच्चापं क्रोधेन प्रज्वलन्निव।।	</td><td>	9-27-53a<br>9-27-53b	
</td></tr>
				
<tr><td>
	शकुनिं दशभिर्विद्ध्वा चतुर्भिश्चास्य वाजिनः।<br>छत्रं ध्वजं धनुश्चास्य च्छित्त्वा सिंह इवानदत्।।	</td><td>	9-27-54a<br>9-27-54b	
</td></tr>
				
<tr><td>
	छिन्नध्वजधनुश्छत्रः सहदेवेन सौबलः।<br>कृतो विद्धश्च बहुभिः सर्वमर्मसु सायकैः।।	</td><td>	9-27-55a<br>9-27-55b	
</td></tr>
				
<tr><td>
	ततो भूयो महाराज सहदेवः प्रतापवान्।<br>शकुनेः प्रेषयान्मास शरवृष्टिं दुरासदाम्।।	</td><td>	9-27-56a<br>9-27-56b	
</td></tr>
				
				
				
<tr><td>
	ततस्तु क्रुद्धः सुबलस्य पुत्रो<br>माद्रीसुतं सहदेवं विमर्दे।<br>प्रासेन जाम्बूनदभूषणेन<br>जिघांसुरेकोऽभिपपात शीघ्रम्।।	</td><td>	9-27-57a<br>9-27-57b<br>9-27-57c<br>9-27-57d	
</td></tr>
				
				
				
<tr><td>
	माद्रीसुतस्तस्य समुद्यतं तं<br>प्रासं सुवृत्तौ च भुजौ रणाग्रे।<br>भल्लैस्त्रिभिर्युगपत्सञ्चकर्त<br>ननाद चोच्चैस्तरसाऽऽजिमध्ये।।	</td><td>	9-27-58a<br>9-27-58b<br>9-27-58c<br>9-27-58d	
</td></tr>
				
				
				
<tr><td>
	तस्याशुकारी सुसमाहितेन<br>सुवर्णपुङ्खेन दृढायसेन।<br>भल्लेन सर्वावरणातिगेन<br>शिरः शरीरात्प्रममाथ भूयः।।	</td><td>	9-27-59a<br>9-27-59b<br>9-27-59c<br>9-27-59d	
</td></tr>
				
				
				
<tr><td>
	शरेण कार्तस्वरभूषितेन<br>दिवाकराभेण सुसंहितेन।<br>हृतोत्तमाङ्गो युधि पाण्डवेन<br>पपात भूमौ सुबलस्य पुत्रः।।	</td><td>	9-27-60a<br>9-27-60b<br>9-27-60c<br>9-27-60d	
</td></tr>
				
				
				
<tr><td>
	स तच्छिरो वेगवता शरेण<br>सुवर्णपुङ्खेन शिलाशितेन।<br>प्रावेरयत्कुपितः पाण्डुपुत्रो<br>यत्तत्कुरूणामनयस्य मूलम्।।	</td><td>	9-27-61a<br>9-27-61b<br>9-27-61c<br>9-27-61d	
</td></tr>
				
				
				
<tr><td>
	भुजौ सुवृत्तौ प्रचकर्त वीरः<br>पश्चात्कबन्धं रुधिरावसिक्तम्।<br>विस्पन्दमानं निपपात घोरं<br>रथोत्तमात्पार्थिव पार्थिवस्य।।	</td><td>	9-27-62a<br>9-27-62b<br>9-27-62c<br>9-27-62d	
</td></tr>
				
				
				
<tr><td>
	हृतोत्तमाङ्गं शकुनिं समीक्ष्य<br>भूमौ शयानं रुधिरार्द्रगात्रम्।<br>योधास्त्वदीया भयनष्टसत्वा<br>दिशः प्रजग्मुः प्रगृहीतशस्त्राः।।	</td><td>	9-27-63a<br>9-27-63b<br>9-27-63c<br>9-27-63d	
</td></tr>
				
				
				
<tr><td>
	प्रविद्रुताः शुष्कमुखा विसञ्ज्ञा<br>गाण्डीवघोषेण समाहताश्च।<br>भयार्दिता भग्नरथाश्वनागाः<br>पदातयश्चैव सधार्तराष्ट्राः।।	</td><td>	9-27-64a<br>9-27-64b<br>9-27-64c<br>9-27-64d	
</td></tr>
				
				
				
<tr><td>
	ततो रथाच्छकुनिं पातयित्वा<br>मुदान्विता भारत पाण्डवेयाः<br>शङ्कान्प्रदध्युः समरेऽतिहृष्टाः<br>सकेशवाः सैनिकान्हर्षयन्तः।।	</td><td>	9-27-65a<br>9-27-65b<br>9-27-65c<br>9-27-65d	
</td></tr>
				
				
				
<tr><td>
	तं चापि सर्वे प्रतिपूजयन्तो<br>दृष्ट्वा ब्रुवाणाः सहदेवमाजौ।<br>दिष्ट्या हतो नैकृतिको महात्मा<br>सहात्मजो वीर रणे त्वयेति।।	</td><td>	9-27-66a<br>9-27-66b<br>9-27-66c<br>9-27-66d	
</td></tr>
<tr><td>
	।। इति श्रीमन्महाभारते<br> शल्यपर्वणि शल्यवधपर्वणि <br>अष्टादशदिवसयुद्धे सप्तविंशोऽध्यायः।। 27 ।।	</td><td>		
</td></tr>
</tbody>