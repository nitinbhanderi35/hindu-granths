				
<tbody><tr><td>
	<b>धृतराष्ट्रा उवाच।</b>	</td><td>	9-61-1x	
</td></tr>
				
<tr><td>
	अधर्मेण हतं दृष्ट्वा राजानं माधवोत्तमः।<br>किमब्रवीत्तदा सूत बलदेवो महाबलः।।	</td><td>	9-61-1a<br>9-61-1b	
</td></tr>
				
<tr><td>
	गदायुद्धविशेषज्ञो गदायुद्धविशारदः।<br>कृतवान्रौहिणेयो यत्तन्ममाचक्ष्व सञ्जय।।	</td><td>	9-61-2a<br>9-61-2b	
</td></tr>
<tr><td>
	<b>सञ्जय उवाच।</b>	</td><td>	9-61-3x	
</td></tr>
				
<tr><td>
	शिरस्यभिहतं दृष्ट्वा भीमसेनेन ते सुतम्।<br>रामः प्रहरतां श्रेष्ठश्चुक्रोध बलवद्बली।।	</td><td>	9-61-3a<br>9-61-3b	
</td></tr>
				
<tr><td>
	ततो मध्ये नरेन्द्राणामूर्ध्वबाहुर्हलायुधः।<br>कुर्वन्नार्तस्वरं घोरं धिग्धिग्भीमेत्युवाच ह।।	</td><td>	9-61-4a<br>9-61-4b	
</td></tr>
				
<tr><td>
	अहो धिग्यदधो नाभेः प्रहृतं धर्मविग्रहे।<br>नैतद्दृष्टं गदायुद्धे कृतवान्यद्वृकोदरः।।	</td><td>	9-61-5a<br>9-61-5b	
</td></tr>
				
<tr><td>
	अधो नाभ्या न हन्तव्यमिति शास्त्रस्य निश्चयः।<br>अयं तु शास्त्रमुत्सृज्य स्वच्छन्दात्सम्प्रवर्तते।।	</td><td>	9-61-6a<br>9-61-6b	
</td></tr>
				
				
<tr><td>
	तस्य तत्तद्ब्रुवाणस्य रोषः समभवन्महान्।<br>[ततो राजानमालोक्य रोषसंरक्तलोचनः।<br>बलदेवो महाराज ततो वचनमब्रवीत्।।	</td><td>	9-61-7a<br>9-61-7b<br>9-61-7c	
</td></tr>
				
<tr><td>
	न चैष पतितः कृष्ण केवलं मत्समोऽसमः।<br>आश्रितस्य तु दौर्बल्यादाश्रयः परिभर्त्स्यते।।]	</td><td>	9-61-8a<br>9-61-8b	
</td></tr>
<tr><td>
	ततो लाङ्गलमुद्यम्य भीममभ्यद्रवद्बली।।	</td><td>	9-61-9a	
</td></tr>
				
<tr><td>
	तस्योर्ध्वबाहोः सदृशं रूपमासीन्महात्मनः।<br>बहुधातुविचित्रस्य श्वेतस्येव महागिरेः।।	</td><td>	9-61-10a<br>9-61-10b	
</td></tr>
				
<tr><td>
	`भ्रातृभिः सहितो वीरैः सार्जुनैरस्त्रकोविदैः।<br>न विव्यथे महाराज दृष्ट्वा हलधरं बली'।।	</td><td>	9-61-11a<br>9-61-11b	
</td></tr>
				
<tr><td>
	अथ रामं निजग्राह केशवो विनयान्वितः।<br>बाहुभ्यां पीनवृत्ताभ्यां प्रयत्नाद्बलवद्बली।।	</td><td>	9-61-12a<br>9-61-12b	
</td></tr>
				
				
<tr><td>
	सितासितौ यदुवरौ शुशुभातेऽधिकं तदा।<br>`सङ्गताविव राजेन्द्र कैलासाञ्जनपर्वतौ।<br>नभोगतौ यथा राजंश्चन्द्रसूर्यौ दिनक्षये।।	</td><td>	9-61-13a<br>9-61-13b<br>9-61-13c	
</td></tr>
<tr><td>
	उवाच चैनं संरब्धं शमयन्निव केशवः।।	</td><td>	9-61-14a	
</td></tr>
				
<tr><td>
	आत्मवृद्धिर्मित्रवृद्धिर्मित्रमित्रोदयस्तथा।<br>विपरीतं द्विषत्स्वेतत्षड्विधा वृद्धिरात्मनः।।	</td><td>	9-61-15a<br>9-61-15b	
</td></tr>
				
<tr><td>
	आत्मन्यपि च मित्रे च विपरीतं यदा भवेत्।<br>तदा विद्यान्मनोग्लानिमाशु शान्तिकरो भवेत्।।	</td><td>	9-61-16a<br>9-61-16b	
</td></tr>
				
<tr><td>
	अस्माकं सहजं मित्रं पाण्डवाः शुद्धपौरुषाः।<br>स्वकाः पितृष्वसुः पुत्रास्ते परैर्निकृता भृशम्।।	</td><td>	9-61-17a<br>9-61-17b	
</td></tr>
<tr><td>
	प्रतिज्ञापालनं धर्मः क्षत्रियस्येति वेत्थ तत्।।	</td><td>	9-61-18a	
</td></tr>
				
<tr><td>
	सुयोधनस्य गदया भक्ताऽस्म्यूरू महाहवे।<br>इति पूर्वं प्रतिज्ञातं भीमेन हि सभातले।।	</td><td>	9-61-19a<br>9-61-19b	
</td></tr>
				
				
<tr><td>
	मैत्रेयेणाभिशप्तश्च पूर्वमेव महार्षिणा।<br>ऊरू ते भेत्स्यते भीमो गदयेति परन्तप।<br>अतो दोषं न पश्यामि मा क्रुध्यस्व प्रलम्बहन्।।	</td><td>	9-61-20a<br>9-61-20b<br>9-61-20c	
</td></tr>
				
<tr><td>
	यौनः स्वैः सुखहार्दैश्च सम्बन्धः सह पाण्डवैः।<br>तेषां वृद्ध्या हि वृद्धिर्नो मा क्रुधः पुरुषर्षभ।।	</td><td>	9-61-21a<br>9-61-21b	
</td></tr>
<tr><td>
	वासुदेववचः श्रुत्वा सीरभृत्प्राह धर्मवित्।।	</td><td>	9-61-22a	
</td></tr>
				
<tr><td>
	धर्मश्च धारितः सद्भिः स च द्वाभ्यां नियच्छति।<br>अर्थश्चाप्यतिलुब्धस्य कामश्चातिप्रसङ्गिणः।।	</td><td>	9-61-23a<br>9-61-23b	
</td></tr>
				
<tr><td>
	धर्मार्थौ धर्मकामौ च कामार्थौ चाप्यपीडयन्।<br>धर्मार्थकामान्योऽभ्येति सोत्यन्तं सुखमश्नुते।।	</td><td>	9-61-24a<br>9-61-24b	
</td></tr>
				
<tr><td>
	तदिदं व्याकुलं सर्वं कृतं धर्मस्य पीडनात्।<br>भीमसेनेन गोविन्द कामं त्वं तु यथाऽऽत्थ माम्।।	</td><td>	9-61-25a<br>9-61-25b	
</td></tr>
<tr><td>
	<b>कृष्ण उवाच।</b>	</td><td>	9-61-26x	
</td></tr>
				
<tr><td>
	अरोषणो हि धर्मात्मा सततं धर्मवत्सलः।<br>भवान्प्रख्यायते लोके तस्मात्संशाम्य मा क्रुधः।।	</td><td>	9-61-26a<br>9-61-26b	
</td></tr>
				
				
<tr><td>
	प्राप्तं कलियुगं विद्वि प्रतिज्ञां पाण्डवस्य च।<br>आनृण्यं यातु वैरस्य प्रतिज्ञायाश्च पाण्डवः।<br>`ततः पुरुषशार्दूलो हत्वा नैकृतिकं रणे।।	</td><td>	9-61-27a<br>9-61-27b<br>9-61-27c	
</td></tr>
				
<tr><td>
	निकृत्या निकृतिप्रज्ञं यो हन्याद्वैरिणं रणे।<br>अधर्मो विद्यते नात्र यद्भीमो हतवान्रिपुम्।।	</td><td>	9-61-28a<br>9-61-28b	
</td></tr>
				
<tr><td>
	युध्यमानं रणे वीरं कुरुवृष्णियशस्करम्।<br>अनेन कर्णः सन्दिष्टः पृष्ठतो धनुरच्छिनत्।।	</td><td>	9-61-29a<br>9-61-29b	
</td></tr>
				
<tr><td>
	ततः सञ्छिन्नधन्वानं विरथं पौरुषे स्थितम्।<br>व्यायुधीकृत्य बहवः सौभद्रमपलायिनम्।।	</td><td>	9-61-30a<br>9-61-30b	
</td></tr>
				
<tr><td>
	जन्मप्रभृति लुब्धश्च पापात्मा चैष दुर्मतिः।<br>निहतो भीमसेनेन दुर्बुद्धिः कुलपांसनः।।	</td><td>	9-61-31a<br>9-61-31b	
</td></tr>
				
<tr><td>
	प्रतिज्ञां भीमसेनेन त्रयोदशसमार्जिताम्।<br>किमर्थं नाभिजानाति युध्यमानो हि शत्रुभिः।।	</td><td>	9-61-32a<br>9-61-32b	
</td></tr>
				
<tr><td>
	ऊर्ध्वमाक्रम्य वेगेन जिघांसन्तं वृकोदरः।<br>बिभेद गदया चोरू न स्थाने न च मण्डले'।।	</td><td>	9-61-33a<br>9-61-33b	
</td></tr>
<tr><td>
	<b>सञ्जय उवाच।</b>	</td><td>	9-61-34x	
</td></tr>
				
<tr><td>
	धर्मच्छलमिमं श्रुत्वा केशवात्स विशाम्पते।<br>नैव प्रीतमाना रामो वचनं प्राह संसदि।।	</td><td>	9-61-34a<br>9-61-34b	
</td></tr>
				
<tr><td>
	हत्वाऽधर्मेण राजानं धर्मात्मानं सुयोधनम्।<br>जिह्मयोधीति लोकेऽस्मिन्ख्यातिं यास्यति पाण्डवः।।	</td><td>	9-61-35a<br>9-61-35b	
</td></tr>
				
<tr><td>
	दुर्योधनोऽपि धर्मात्मा गतिं यास्यति शाश्वतीम्।<br>ऋजुयोधी हतो राजा धर्मराष्ट्रो नराधिपः।।	</td><td>	9-61-36a<br>9-61-36b	
</td></tr>
				
				
<tr><td>
	युद्धदीक्षां प्रविश्याजौ रणयज्ञं वितत्य च।<br>हुत्वाऽऽत्मानममित्राग्नौ प्राप चावभृथं यशः।<br>`स्वर्गं गन्ता महाराजः ससुहृज्ज्ञातिबान्धवः'।।	</td><td>	9-61-37a<br>9-61-37b<br>9-61-37c	
</td></tr>
				
<tr><td>
	इत्युक्त्वा रथमास्थाय रौहिणेयः प्रतापवान्।<br>श्वेताभ्रशिखराकारः प्रययौ द्वारकां प्रति।।	</td><td>	9-61-38a<br>9-61-38b	
</td></tr>
				
<tr><td>
	पाञ्चालाश्च सवार्ष्णेयाः पाण्डवाश्च विशाम्पते।<br>रामे द्वारवतीं याते नातिप्रमनसोऽभवन्।।	</td><td>	9-61-39a<br>9-61-39b	
</td></tr>
				
<tr><td>
	ततो युधिष्ठिरं दीनं चिन्तापरमधोमुखम्।<br>शोकोपहतसङ्कल्पं वासुदेवोऽब्रवीदिदम्।।	</td><td>	9-61-40a<br>9-61-40b	
</td></tr>
<tr><td>
	<b>वासुदेव उवाच।</b>	</td><td>	9-61-41x	
</td></tr>
				
<tr><td>
	धर्मराज किमर्थं त्वमधर्ममनुमन्यसे।<br>हतबन्धोर्यदेतस्य पतितस्य विचेतसः।।	</td><td>	9-61-41a<br>9-61-41b	
</td></tr>
				
<tr><td>
	दुर्योधनस्य भीमेन मृद्यमानं शिरः पदा।<br>उपप्रेक्षसि कस्मात्त्वं धर्मज्ञः सन्नराधिप।।	</td><td>	9-61-42a<br>9-61-42b	
</td></tr>
<tr><td>
	<b>युधिष्ठिर उवाच।</b>	</td><td>	9-61-43x	
</td></tr>
				
<tr><td>
	न ममैतत्प्रियं कृष्ण यद्राजानं वृकोदरः।<br>पदा मूर्ध्न्यस्पृशत्क्रोधान्न च हृष्ये कुलक्षये।।	</td><td>	9-61-43a<br>9-61-43b	
</td></tr>
				
<tr><td>
	निकृत्या निकृता नित्यं धृतराष्ट्रसुतैर्वयम्।<br>बहूनि परुषाण्युक्त्वा वनं प्रस्थापिता वयम्।।	</td><td>	9-61-44a<br>9-61-44b	
</td></tr>
				
<tr><td>
	भीमसेनस्य तद्दुःखमतीव हृदि वर्तते।<br>इति सञ्चिन्त्य वार्ष्णेय मयैतत्समुपेक्षितम्।।	</td><td>	9-61-45a<br>9-61-45b	
</td></tr>
				
<tr><td>
	तस्माद्धत्वाऽकृतप्रज्ञं लुब्धं कामवशानुगम्।<br>लभतां पाण्‍डवः कामं धर्मोऽधर्मोऽथवा कृतः।।	</td><td>	9-61-46a<br>9-61-46b	
</td></tr>
<tr><td>
	<b>सञ्जय उवाच।</b>	</td><td>	9-61-47x	
</td></tr>
				
				
<tr><td>
	इत्युक्तवति कौन्तेये धर्मराजे युधिष्ठिरे।<br>वासुदेवो महाबाहुर्युधिष्ठिरमभाषत।<br>काममस्त्वेतदिति वै कृच्छ्राद्यदुकुलोद्वहः।।	</td><td>	9-61-47a<br>9-61-47b<br>9-61-47c	
</td></tr>
				
<tr><td>
	इत्युक्त्वा वासुदेवोऽपि वायुपुत्रप्रियेप्सया।<br>अन्वमोदत तत्सर्वं यद्भीमेन कृतं युधि।।	</td><td>	9-61-48a<br>9-61-48b	
</td></tr>
				
<tr><td>
	`अर्जुनोऽपि महाबाहुरप्रीतेनान्तरात्मना।<br>नोवाच किञ्चिद्वचनं भ्रातरं साध्वसाधु वा'।।	</td><td>	9-61-49a<br>9-61-49b	
</td></tr>
				
<tr><td>
	भीमसेनोऽपि हत्वाऽऽजौ तव पुत्रममर्षणः।<br>अभिवाद्याग्रतः स्थित्वा सम्प्रहृष्टः कृताञ्जलिः।।	</td><td>	9-61-50a<br>9-61-50b	
</td></tr>
				
<tr><td>
	प्रोवाच सुमहातेजा धर्मराजं युधिष्ठिरम्।<br>हर्षादुत्फुल्लनयनो जितकाशी विशाम्पते।।	</td><td>	9-61-51a<br>9-61-51b	
</td></tr>
				
<tr><td>
	तवाद्य पृथिवी सर्वा क्षेमा निहतकण्टका।<br>तां प्रशाधि महाराज स्वधर्ममनुपालय।।	</td><td>	9-61-52a<br>9-61-52b	
</td></tr>
				
<tr><td>
	यस्तु कर्ताऽस्य वैरस्य निकृत्या निकृतिप्रियः।<br>सोऽयं विनिहतः शेते पृथिव्यं पृथिवीपते।।	</td><td>	9-61-53a<br>9-61-53b	
</td></tr>
				
<tr><td>
	दुःशासनप्रभृतयः सर्वे ते चोग्रवादिनः।<br>राधेयः शकुनिश्चैव हताश्च तव शत्रवः।।	</td><td>	9-61-54a<br>9-61-54b	
</td></tr>
				
<tr><td>
	सेयं रत्नसमाकीर्णा मही सवनपर्वता।<br>उपावृत्ता महाराज त्वामद्य निहतद्विषम्।।	</td><td>	9-61-55a<br>9-61-55b	
</td></tr>
<tr><td>
	<b>युधिष्ठिर उवाच।</b>	</td><td>	9-61-56x	
</td></tr>
				
<tr><td>
	गतो वैरस्य निधनं हतो राजा सुयोधनः।<br>कृष्णस्य मतमास्थाय विजितेयं वसुन्धरा।।	</td><td>	9-61-56a<br>9-61-56b	
</td></tr>
				
<tr><td>
	दिष्ट्या गतस्त्वमानृण्यं मातुः कोपस्य चोभयोः।<br>दिष्ट्या जयसि दुर्धर्ष दिष्ट्या शत्रुर्निपातितः।।	</td><td>	9-61-57a<br>9-61-57b	
</td></tr>
<tr><td>
	।। इति श्रीमन्महाभारते शल्यपर्वणि <br>गदायुद्धपर्वणि एकषष्टितमोऽध्यायः।। 61 ।।	</td><td>		
</td></tr></tbody>