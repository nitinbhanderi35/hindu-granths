				
<tbody><tr><td><p>	<b>जनमेजय उवाच।</b>	</p></td><td>	4-71-1x	<p class="mw-empty-elt"></p></td></tr>
<tr><td><p>	युद्धं तु मानुषं द्रष्टुमागतास्त्रिदशाः पुरा।<br>किमकुर्वन्त ते पश्चात्कथयस्व ममानघ ।।	</p></td><td>	4-71-1a<br>4-71-1b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-71-2x	<p class="mw-empty-elt"></p></td></tr>
<tr><td><p>	वासवप्रमुखाः सर्वे देवाः सर्षिपुरोगमाः।<br>यक्षगन्धर्वसङ्घाश्च गणा अप्सरसां तथा ।।	</p></td><td>	4-71-2a<br>4-71-2b	<p class="mw-empty-elt"></p></td></tr>
<tr><td><p>	युद्धं तु मानुषं दृष्ट्वा कुरूणां फल्गुनस्य च।<br>एकस्य च बहूनां च रौद्रमत्युग्रदर्शनम् ।।	</p></td><td>	4-71-3a<br>4-71-3b	<p class="mw-empty-elt"></p></td></tr>
<tr><td><p>	अस्त्राणामथ दिव्यानां प्रयोगानथ संग्रहान्।<br>लघु सुष्ठु च चित्रं च कृतीनां च प्रयत्नतः ।।	</p></td><td>	4-71-4a<br>4-71-4b	<p class="mw-empty-elt"></p></td></tr>
<tr><td><p>	भीष्मं शारद्वतं द्रोणं कर्णं गाण्डीवधन्वना।<br>जितानन्यान्भूमिपालान्दृष्ट्वा जग्मुर्दिवौकसः ।।	</p></td><td>	4-71-5a<br>4-71-5b	<p class="mw-empty-elt"></p></td></tr>

<tr><td><p>	सर्वे ते परितुष्टाश्च प्रशस्य च मुहुर्मुहुः।<br>असङ्गतिना तेन विमानेनाशुगामिना।<br>प्रतिजग्मुरसङ्गास्ते त्रिदिवं च दिवौकसः ।।	</p></td><td>	4-71-6a<br>4-71-6b<br>4-71-6c	<p class="mw-empty-elt"></p></td></tr>

<tr><td><p>	[*कुरवो निर्जिताः सर्वे भीष्मद्रोणकृपादयः।<br>अजय्यास्त्रिदशैः सर्वैः सेन्द्रैः सर्वैः सुरासुरैः ।<br>पार्थेनैकेन संग्रामे विस्मयो नो महानहो ।।	</p></td><td>	4-71-7a<br>4-71-7b<br>4-71-7c	<p class="mw-empty-elt"></p></td></tr>
<tr><td><p>	कस्मिन्मुहूर्ते संजातः कस्य धर्मस्य वा फलम् ।।	</p></td><td>	4-71-8a	<p class="mw-empty-elt"></p></td></tr>
<tr><td><p>	किमाश्चर्यं फल्गुनेऽस्मिन्यो रुद्रेण न्ययोधयत्।<br>निवातकवचानाजौ यस्त्रिंशत्कोटिसंमितान् ।।	</p></td><td>	4-71-9a<br>4-71-9b	<p class="mw-empty-elt"></p></td></tr>
<tr><td><p>	तस्य चैतत्किमाश्चर्यं स्तुवन्त इति ते सुराः ।<br>जग्मुः सुरालयं हृष्टा विस्मयाविष्टचेतसः ।।]	</p></td><td>	4-71-10a<br>4-71-10b	<p class="mw-empty-elt"></p></td></tr>
<tr><td><p>	कुरवोऽर्जुनबाणैश्च ताडिताः शरविक्षताः ।<br>कुरूनभिमुखां याताः समग्रबलवाहनाः ।।	</p></td><td>	4-71-11a<br>4-71-11b	<p class="mw-empty-elt"></p></td></tr>
<tr><td><p>	विराटनगराच्चैव गजाश्वरथसंकुलाः ।<br>योधैः क्षत्रियदायादैर्बलवद्भिरधिष्ठिताः ।।	</p></td><td>	4-71-12a<br>4-71-12b	<p class="mw-empty-elt"></p></td></tr>
<tr><td><p>	विराटप्रहिता सेना नगराच्छीघ्रयायिनी ।<br>उत्तरं सह सूतेन प्रत्ययात्तमरिन्दमम् ।।	</p></td><td>	4-71-13a<br>4-71-13b	<p class="mw-empty-elt"></p></td></tr>
<tr><td><p>	तस्मिंस्तूर्यशताकीर्णे हस्त्यश्चरथसंकुले ।<br>प्रहर्षः स्त्रीकुमाराणां तुमुलः समपद्यत ।।	</p></td><td>	4-71-14a<br>4-71-14b	<p class="mw-empty-elt"></p></td></tr>
<tr><td><p>	अर्जुनस्तु ततो दृष्ट्वा सैन्यरेणुं समुत्थितम् ।<br>सैन्यध्वजं निशम्याथ वैराटिं समभाषत।।	</p></td><td>	4-71-15a<br>4-71-15b	<p class="mw-empty-elt"></p></td></tr>
<tr><td><p>	नगरे तुमुलः शब्दो रेणुश्चाक्रमते नभः।<br>किंनु खल्वपयातास्ते कुरवो नगरं गताः ।।	</p></td><td>	4-71-16a<br>4-71-16b	<p class="mw-empty-elt"></p></td></tr>

<tr><td><p>	ते चैव निर्जिताऽस्माभिर्महेष्वासाः सुतेजसः ।<br>आमुञ्च कवचं वीर चोदयस्व च वाजिनः ।<br>जवेनाभिप्रपद्यस्व विराटनगरं प्रति ।।	</p></td><td>	4-71-17a<br>4-71-17b<br>4-71-17c	<p class="mw-empty-elt"></p></td></tr>
<tr><td><p>	न तावत्तलनिर्घोषं गाण्डीवस्य च निस्वनम् ।<br>ध्वजं वा दर्शयिष्यामि अथवा स्वजनो भवेत् ।।	</p></td><td>	4-71-18a<br>4-71-18b	<p class="mw-empty-elt"></p></td></tr>
<tr><td><p>	<b>उत्तर उवाच।</b>	</p></td><td>	4-71-19x	<p class="mw-empty-elt"></p></td></tr>
<tr><td><p>	सेनाग्रमेतन्मात्स्यानां गणिकाश्च स्वलंकृताः।<br>कन्या रथेषु दृश्यन्ते योधा विविधवाससः ।।	</p></td><td>	4-71-19a<br>4-71-19b	<p class="mw-empty-elt"></p></td></tr>
<tr><td><p>	उत्तरामत्र पश्यामि सखीभिः परिवारिताम्।<br>अनीकिन्यः प्रदृश्यन्ते हस्तिनोश्वाश्च वर्मिताः ।।	</p></td><td>	4-71-20a<br>4-71-20b	<p class="mw-empty-elt"></p></td></tr>

<tr><td><p>	रथिनश्च पदाताश्च बहवो न च शस्त्रिणः।<br>विराटवचनात्सर्वे संहृष्टाः प्रतिभान्ति मे।<br>न च मेऽत्र प्रतीघातश्चित्तस्य स्वजने यथा ।।	</p></td><td>	4-71-21a<br>4-71-21b<br>4-71-21c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-71-22x	<p class="mw-empty-elt"></p></td></tr>
<tr><td><p>	ततः शीघ्रं समासाद्य उत्तरं स्वजनो बहु।<br>परस्परममित्रघ्नं सस्वजे तं समागतम् ।।	</p></td><td>	4-71-22a<br>4-71-22b	<p class="mw-empty-elt"></p></td></tr>
<tr><td><p>	<b>जना ऊचुः।</b>	</p></td><td>	4-71-23x	<p class="mw-empty-elt"></p></td></tr>

<tr><td><p>	प्रीतिमान्पुरुषव्याघ्रो हर्षयुक्तः पुनः पुनः ।<br>दिष्ट्या जयसि भद्रं ते दिष्ट्या सूतो बृहन्नलाः।<br>दिष्ट्या संग्राममागम्य भयं तव न किंचन ।।	</p></td><td>	4-71-23a<br>4-71-23b<br>4-71-23c	<p class="mw-empty-elt"></p></td></tr>
<tr><td><p>	<b>उत्तर उवाच।</b>	</p></td><td>	4-71-24x	<p class="mw-empty-elt"></p></td></tr>

<tr><td><p>	अजैषीदेष जाञ्जिष्णुः कुरूनेकरथो रणे।<br>एतस्यक बाहुवीर्यं तद्येन गावो जिता मया।<br>कुरवो निर्जिता यस्मात्सग्रामेऽमिततेजसः ।।	</p></td><td>	4-71-24a<br>4-71-24b<br>4-71-24c	<p class="mw-empty-elt"></p></td></tr>

<tr><td><p>	अकार्षीदेष तत्कर्म देवपुत्रोपमो युवा।<br>एष तत्पुरुषव्याघ्रो विक्षोभ्य कुरुमण्डलम्।<br>गावः प्रसह्य विजिता रणे मां चाभ्यपालयत् ।।	</p></td><td>	4-71-25a<br>4-71-25b<br>4-71-25c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-71-26x	<p class="mw-empty-elt"></p></td></tr>
<tr><td><p>	उत्तरस्य वचः श्रुत्वा शंसमानस्य चार्जुनम्।<br>चोदिता राजपुत्रेण जयं मङ्गलवादिनः ।।	</p></td><td>	4-71-26a<br>4-71-26b	<p class="mw-empty-elt"></p></td></tr>
<tr><td><p>	ततो गन्धैश्च माल्यैश्च धूपैश्च वसुसंभृतैः ।<br>कन्याः पार्थममित्रघ्नं किरन्त्यः समपूजयन् ।।	</p></td><td>	4-71-27a<br>4-71-27b	<p class="mw-empty-elt"></p></td></tr>
<tr><td><p>	आपूर्यमाणो माल्यैश्च गन्धैश्च विविधैः शुभैः ।<br>संपूज्यमानो लोकेन नगरद्वारमागमत् ।।	</p></td><td>	4-71-28a<br>4-71-28b	<p class="mw-empty-elt"></p></td></tr>

<tr><td><p>	भेर्यश्च तूर्याणि च वेणवश्च<br>विचित्रवेषाः प्रमदाजनाश्च।<br>पुरो विराटस्य महाबलस्य<br>निष्क्रम्य भूमिंजयमभ्यनन्दनम् ।।	</p></td><td>	4-71-29a<br>4-71-29b<br>4-71-29c<br>4-71-29d	<p class="mw-empty-elt"></p></td></tr>

<tr><td><p>	प्रशस्यमानस्तु जयेन तत्र<br>पुत्रो विराटस्य न हृष्यति स्म।<br>संभाष्यमाणस्तु जयेन तत्र<br>सोऽन्तर्मनाः पाण्डवमीक्षमाणः ।।	</p></td><td>	4-71-30a<br>4-71-30b<br>4-71-30c<br>4-71-30d	<p class="mw-empty-elt"></p></td></tr>

<tr><td><p>	पुत्र्यै विराटस्य ततो वराणि<br>वस्त्राण्यदात्पाण्डुसुतः सखीभ्यः।<br>सभाजयंश्चापि समागतास्ता<br>दृष्ट्वा जयं तच्च बलं कुमार्यः ।।	</p></td><td>	4-71-31a<br>4-71-31b<br>4-71-31c<br>4-71-31d	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि<br> गोग्रहणपर्वणि एकसप्ततितमोऽध्यायः ।।	</p></td><td>		<p class="mw-empty-elt"></p></td></tr></tbody>