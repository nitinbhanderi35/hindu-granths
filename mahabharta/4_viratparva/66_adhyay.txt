				
<tbody><tr><td><p>	<b>अर्जुन उवाच।</b>	</p></td><td>	4-66-1x	<p class="mw-empty-elt"></p></td></tr>
<tr><td><p>	दक्षिणामेव तु दिशं हयानुत्तर वाहय।<br>पुरा सार्थी भवत्येषामयं शब्दोऽत्र तिष्ठताम् ।।	</p></td><td>	4-66-1a<br>4-66-1b	<p class="mw-empty-elt"></p></td></tr>
<tr><td><p>	अश्चत्थाम्नः प्रतिरथं प्राचीमुद्याहि सारथे ।<br>अचिराद्द्रष्टुमिच्छामि गुरुपुत्रं यशस्विनम् ।।	</p></td><td>	4-66-2a<br>4-66-2b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-66-3x	<p class="mw-empty-elt"></p></td></tr>
<tr><td><p>	मोहयित्वा तु तान्सर्वान्धनुर्घोषेण पाण्डवः।<br>प्रसव्यं चैवमावृत्य क्रोशार्धं प्राद्रवत्तदा ।।	</p></td><td>	4-66-3a<br>4-66-3b	<p class="mw-empty-elt"></p></td></tr>
<tr><td><p>	यथा सततगो वायुः सुपर्णश्चापि शीघ्रगः ।<br>तथा पार्थरथः शीघ्रमाकाशे पर्यवर्तत ।।	</p></td><td>	4-66-4a<br>4-66-4b	<p class="mw-empty-elt"></p></td></tr>
<tr><td><p>	मुहूर्तोपरते शब्दे प्रतियाते धनञ्जये ।<br>हस्त्यश्वरथपादातं पुरस्कृत्य महारथाः ।।	</p></td><td>	4-66-5a<br>4-66-5b	<p class="mw-empty-elt"></p></td></tr>
<tr><td><p>	द्रोणभीष्ममुखाः सर्वे सैन्यानां जघने ययुः।<br>यत्ताः पार्थमपश्यन्तः सहिताः शरविक्षताः ।।	</p></td><td>	4-66-6a<br>4-66-6b	<p class="mw-empty-elt"></p></td></tr>
<tr><td><p>	<b>सैनिका ऊचुः ।</b>	</p></td><td>	4-66-7x	<p class="mw-empty-elt"></p></td></tr>

<tr><td><p>	दिष्ट्या दुर्योधनो मुक्तः सैन्यं भूयिष्ठमागतम्।<br>क्रोशमात्रमतिक्रम्य बलमन्वानयामहे।<br>यात यत्र वनं गुल्मं नदीमन्वश्मकां प्रति ।।	</p></td><td>	4-66-7a<br>4-66-7b<br>4-66-7c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-66-8x	<p class="mw-empty-elt"></p></td></tr>
<tr><td><p>	अथ दुर्योधनो दृष्ट्वा भग्नं स्वं बलमाहवे।<br>अमृष्यमाणः क्रोधेन प्रतिमार्गन्धनञ्जयम्।।	</p></td><td>	4-66-8a<br>4-66-8b	<p class="mw-empty-elt"></p></td></tr>
<tr><td><p>	न्यवर्तत कुरुश्रेष्ठ स्वेनानीकेन संवृतः ।<br>वार्यमाणो दुराधर्षैर्भीष्मद्रोणकृपैर्भृशम् ।।	</p></td><td>	4-66-9a<br>4-66-9b	<p class="mw-empty-elt"></p></td></tr>
<tr><td><p>	ततोऽर्जुनश्चित्रमुदारवेगं समीक्ष्य गाण्डीवमुवाच वाक्यम्।<br>भोगीन्द्रकल्पं भुवनेषु रूढमभेद्यमच्छेद्यमदाह्यमाजौ ।।	</p></td><td>	4-66-10a<br>4-66-10b	<p class="mw-empty-elt"></p></td></tr>
<tr><td><p>	इदं त्विदानीमनयं कुरूणां शिवं धनुः शत्रुनिबर्हणं च।<br>अत्याशुगं वेगवदाशुकर्तृ अवारणीयं महते रणाय।।	</p></td><td>	4-66-11a<br>4-66-11b	<p class="mw-empty-elt"></p></td></tr>
<tr><td><p>	प्रदारणं शत्रुवरूथिनीनामनीकजित्संयति वज्रकल्पम्।<br>वैधव्यदं शत्रुनितम्बिनीनां मुखप्रदं कौरववंशजानाम् ।।	</p></td><td>	4-66-12a<br>4-66-12b	<p class="mw-empty-elt"></p></td></tr>

<tr><td><p>	प्रयाहि यत्रैष सुयोधनो हि तं पातयिष्यामि शरैः सुतीक्ष्णैः ।<br>आचार्यपुत्रं च सुयोधनं च पितामहं सूतसुतं च सङ्ख्ये ।<br>द्रोणं कृपं चैव निवार्य सर्वाञ्शिरो हरिष्यामि सुयोधनस्य ।।	</p></td><td>	4-66-13a<br>4-66-13b<br>4-66-13c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-66-14x	<p class="mw-empty-elt"></p></td></tr>
<tr><td><p>	तदुत्तरश्चित्रमुदारवेगं धनुश्च दृष्ट्वा निशिताञ्शरांश्च।<br>भीतोऽब्रवीदर्जुनमाजिमध्ये नाहं तवाश्वान्विषहे नियन्तुम् ।।	</p></td><td>	4-66-14a<br>4-66-14b	<p class="mw-empty-elt"></p></td></tr>
<tr><td><p>	तमब्रवीन्मात्स्यसुतं प्रहस्य गाण्डीवधन्वा द्विषतां निहन्ता ।<br>मया सहायेन कुतो भयं ते प्रेह्युत्तराश्वानुपमन्त्रयस्व ।।	</p></td><td>	4-66-15a<br>4-66-15b	<p class="mw-empty-elt"></p></td></tr>
<tr><td><p>	आश्वासितस्तेन धनञ्जयेन वैराटिरश्वानतुदञ्जवेन।<br>विष्फारयंस्तद्धनुरुग्रवेगं युयुत्समानः पुनरेव जिष्णुः ।।	</p></td><td>	4-66-16a<br>4-66-16b	<p class="mw-empty-elt"></p></td></tr>
<tr><td><p>	गाण्डीवशब्देन तु तत्रतत्र भूमौ निषेदुर्बहवोऽतिवेलम्।<br>शङ्खस्य शब्देन तु वानरस्य शब्देन ते योधवराः समन्तात् ।।	</p></td><td>	4-66-17a<br>4-66-17b	<p class="mw-empty-elt"></p></td></tr>
<tr><td><p>	<b>अर्जुन उवाच।</b>	</p></td><td>	4-66-18x	<p class="mw-empty-elt"></p></td></tr>
<tr><td><p>	एषोऽतिमानी धृतराष्ट्रपुत्रः सेनामुखे सर्वसमृद्धतेजाः।<br>पराजयं नित्यममृष्यमाणो निवर्तते युद्धमनाः पुरस्तात्।।	</p></td><td>	4-66-18a<br>4-66-18b	<p class="mw-empty-elt"></p></td></tr>
<tr><td><p>	तमेव याहि प्रसमीक्ष्य युक्तः सुयोधनं तत्र सहानुजं च ।।	</p></td><td>	4-66-19a	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-66-20x	<p class="mw-empty-elt"></p></td></tr>
<tr><td><p>	तमापतन्तं प्रसमीक्ष्य सर्वे कुरुप्रवीराः सहसाऽभ्यगच्छन्।<br>प्रहस्य वीरः स तु तानतीत्य दुर्योधने द्वौ निचखान बाणौ ।।	</p></td><td>	4-66-20a<br>4-66-20b	<p class="mw-empty-elt"></p></td></tr>
<tr><td><p>	तेनार्दितो नाग इव प्रभिन्नः पार्थेन विद्धो धृतराष्ट्रपुत्रः ।<br>युयुत्समानोऽतिरथेन सङ्ख्ये स्वयं विगृह्यार्जुनमाससाद ।।	</p></td><td>	4-66-21a<br>4-66-21b	<p class="mw-empty-elt"></p></td></tr>
<tr><td><p>	स भीमधन्वानमुदग्रवेगो धनञ्जयं शत्रुशतैरजेयम्।<br>आकर्णपूर्णायतचोदितेन भल्लेन विव्याध ललाटमध्ये ।।	</p></td><td>	4-66-22a<br>4-66-22b	<p class="mw-empty-elt"></p></td></tr>
<tr><td><p>	स तेन बाणेन समर्पितेन जाम्बूनदाभेन सुसंहितेन ।<br>रराज पार्थो रुधिरं क्षरन्वै यथैकरश्मिर्भगवान्दिवार्कः ।।	</p></td><td>	4-66-23a<br>4-66-23b	<p class="mw-empty-elt"></p></td></tr>
<tr><td><p>	अथास्य बाणेन विदारितस्य प्रादुर्वभूवास्रमजस्रमुष्णम्।<br>सा तस्य जाम्बूनदपुष्पचित्रा मालेव धाराऽभिविराजते स्म ।।	</p></td><td>	4-66-24a<br>4-66-24b	<p class="mw-empty-elt"></p></td></tr>
<tr><td><p>	स तेन बाणाभिहतस्तरस्वी दुयोधनेनोद्धतमन्युवेगः ।<br>शरानुपादाय विषाग्निकल्पान्विव्याध राजानमदीनसत्वः ।।	</p></td><td>	4-66-25a<br>4-66-25b	<p class="mw-empty-elt"></p></td></tr>
<tr><td><p>	दुर्योधनश्चापि तमुग्रतेजाः पार्थश्च दुर्योधनमेकवीरः ।<br>अन्योन्यमाजौ पुरुषप्रवीरौ सम समाजघ्नतुराजमीढौ ।।	</p></td><td>	4-66-26a<br>4-66-26b	<p class="mw-empty-elt"></p></td></tr>
<tr><td><p>	ततः प्रभिन्नेन महागजेन महीधराभेन पुनर्विकर्णः ।<br>रथैश्चतुर्भिर्गजपादरक्षैः कुन्तीसुतं पाण्डवमभ्यधावत् ।।	</p></td><td>	4-66-27a<br>4-66-27b	<p class="mw-empty-elt"></p></td></tr>
<tr><td><p>	तमापतन्तं त्वरितं गजेन्द्रं धनञ्जयः कुम्भललाटमध्ये।<br>आकर्णपूर्णेन दृढायसेन बाणेन विव्याध भृशं तु वीरः ।।	</p></td><td>	4-66-28a<br>4-66-28b	<p class="mw-empty-elt"></p></td></tr>
<tr><td><p>	पार्थेन सृष्टः स तु गृध्रपत्रो ह्यापुङ्खदेशं प्रविवेश नागम्।<br>विदार्य शैलप्रवरप्रकाशं यथाऽशनिः पर्वतमिन्द्रसृष्टः ।।	</p></td><td>	4-66-29a<br>4-66-29b	<p class="mw-empty-elt"></p></td></tr>
<tr><td><p>	शरप्रतप्तः स तु नागराजः प्रवेपिताङ्गो व्यथितान्तरात्मा।<br>संसीदमानो निपपात भूमौ वज्राहतं शृङ्गमिवाचलस्य ।।	</p></td><td>	4-66-30a<br>4-66-30b	<p class="mw-empty-elt"></p></td></tr>
<tr><td><p>	निपातिते दन्तिवरे पृथिव्यां त्रासाद्विकर्णः सहसाऽवतीर्य ।<br>तूर्णं पदान्यष्टशतानि गत्वा विविंशतेः स्यन्दनमारुरोह ।।	</p></td><td>	4-66-31a<br>4-66-31b	<p class="mw-empty-elt"></p></td></tr>
<tr><td><p>	निहत्य नागं तु शरेण तेन वज्रोपमेनाद्रिवरप्रकाशम्।<br>तथाविधेनैव शरेण पार्थो दुर्योधनं वक्षसि निर्बिभेद ।।	</p></td><td>	4-66-32a<br>4-66-32b	<p class="mw-empty-elt"></p></td></tr>
<tr><td><p>	हते गजे राजनि चैव भिन्ने भग्ने विकर्णे च सपादरक्षे ।<br>गाण्डीवमुक्तैर्विशिखैः प्रभिन्नास्ते योधमुख्याः सहसा प्रजग्मुः ।।	</p></td><td>	4-66-33a<br>4-66-33b	<p class="mw-empty-elt"></p></td></tr>
<tr><td><p>	दृष्ट्वैव बाणेन हतं च नागं योधांश्च सर्वान्नृपतिर्निरीक्ष्य।<br>रथं समावृत्य कुरग्नवीरो रणात्प्रदुद्राव यतो न पार्थः ।।	</p></td><td>	4-66-34a<br>4-66-34b	<p class="mw-empty-elt"></p></td></tr>
<tr><td><p>	तं भीतरूपं त्वरितं व्रजन्तं दुर्योधनं शत्रुगणावमर्दी ।<br>अन्वाह्वयद्योद्धुमनाः किरीटी बाणाभिविद्धं रुधिरं वमन्तम् ।।	</p></td><td>	4-66-35a<br>4-66-35b	<p class="mw-empty-elt"></p></td></tr>
<tr><td><p>	तस्मिन्महेष्वासवरेऽतिविद्धे धनञ्जयेनाप्रतिमेन युद्धे।<br>सर्वाणि सैन्यानि भयार्दितानि त्रासं ययुः पार्थमुदीक्ष्य तानि ।।	</p></td><td>	4-66-36a<br>4-66-36b	<p class="mw-empty-elt"></p></td></tr>
<tr><td><p>	ततस्तु ते शान्तिपराश्च सर्वे दृष्ट्वाऽर्जुनं नागमिव प्रभिन्नम्।<br>उच्चैर्नदन्तं बलमत्तमाजौ मध्ये स्थितं सिंहमिवर्षभाणाम् ।।	</p></td><td>	4-66-37a<br>4-66-37b	<p class="mw-empty-elt"></p></td></tr>
<tr><td><p>	गाण्डीवशब्देन तु पाण्डवस्य योधा निपेतुः सहसा रथेभ्यः।<br>भयार्दिताः पार्थशराभितप्ताः सिंहाभिपन्ना इव वारणेन्द्राः ।।	</p></td><td>	4-66-38a<br>4-66-38b	<p class="mw-empty-elt"></p></td></tr>
<tr><td><p>	संरक्तनेत्रः पुनरिन्द्रकर्मा वैकर्तनं द्वादशभिः पृषत्कैः।<br>वित्रास्य तेषां द्रवतां समैक्षद्दुःशासनं चैकरथेन पार्थः ।।	</p></td><td>	4-66-39a<br>4-66-39b	<p class="mw-empty-elt"></p></td></tr>
<tr><td><p>	कर्णोऽब्रवीत्पार्थशराभितप्तो दुर्योधनं दुष्प्रसहं च दृष्ट्वा ।<br>दृष्टोऽर्जुनोऽयं प्रतियाम शीघ्रं श्रेयो विधास्याम इतो गतेन ।।	</p></td><td>	4-66-40a<br>4-66-40b	<p class="mw-empty-elt"></p></td></tr>
<tr><td><p>	मन्ये त्वया तात कृतं च कार्यं यदर्जुनोऽस्माभिरिहाद्य दृष्टः ।<br>भूयो वनं गच्छतु सव्यसाची पश्यामि पूर्णं समयं न तेषाम् ।।	</p></td><td>	4-66-41a<br>4-66-41b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-66-42x	<p class="mw-empty-elt"></p></td></tr>
<tr><td><p>	शरार्दितास्ते युधि पाण्डवेन प्रससुरन्योन्यमथाह्वयन्तः।<br>कर्णोऽब्रवीदापतत्येष जिष्णुर्दुर्योधनं संपरिवार्य यामः ।।	</p></td><td>	4-66-42a<br>4-66-42b	<p class="mw-empty-elt"></p></td></tr>
<tr><td><p>	सर्वास्त्रविद्वारणयूथपाभः काले प्रहर्ता युधि शात्रवाणाम्।<br>अयं च पार्थः पुनरागतो नो मूलं च रक्ष्यं भरतर्षभाणाम् ।।	</p></td><td>	4-66-43a<br>4-66-43b	<p class="mw-empty-elt"></p></td></tr>
<tr><td><p>	समीक्ष्य पार्थं तरसाऽऽपतन्तं दुर्योधनः कालमिवात्तशस्त्रम् ।<br>भयार्तरूपः शरणं प्रपेदे द्रोणं च कर्णं च कृपं च भीष्मम् ।।	</p></td><td>	4-66-44a<br>4-66-44b	<p class="mw-empty-elt"></p></td></tr>
<tr><td><p>	तं भीतरूपं शरणं व्रजन्तं दुर्योधनं शत्रुसहो निषङ्गी।<br>इत्यब्रवीत्प्रीतमनाः किरीटी बाणाभितप्तं रुधिरं वमन्तम् ।।	</p></td><td>	4-66-45a<br>4-66-45b	<p class="mw-empty-elt"></p></td></tr>
<tr><td><p>	विहाय कीर्तिं च यशश्च लोके युद्धात्परावृत्य पलायसे किम्।<br>न नन्दयिष्यन्ति तवाहतानि तूर्याणि युद्धादवरोपितस्य।।	</p></td><td>	4-66-46a<br>4-66-46b	<p class="mw-empty-elt"></p></td></tr>

<tr><td><p>	न भोक्ष्यसे सोऽद्य महीं समग्रां यानानि वस्त्राण्यथ भोजनानि।<br>कल्याणगन्धीनि च चन्दनानि युद्धात्परावृत्य तु भोक्ष्यसे किम् ।<br>सुवर्णमाल्यानि च कुण्डलानि हारांश्च वैडूर्यकृतोपधानान् ।।	</p></td><td>	4-66-47a<br>4-66-47b<br>4-66-47c	<p class="mw-empty-elt"></p></td></tr>

<tr><td><p>	च्युतरा युद्धान्न तु शङ्खशब्दास्तथा भविष्यन्ति तवाद्य पाप।<br>न भोगहेतोर्वरचन्दनं च स्त्रियश्च मुख्या मधुरप्रलापाः ।<br>युद्धात्प्रयातस्य नरेन्द्रसूनो परे च लोके फलिता न चेह ।।	</p></td><td>	4-66-48a<br>4-66-48b<br>4-66-48c	<p class="mw-empty-elt"></p></td></tr>
<tr><td><p>	युधिष्ठिरस्यास्मि निदेशकारी पार्थस्तृतीयो युधि च स्थिरोस्मि।<br>तदर्थमावृत्य मुखं प्रयच्छनरेन्द्रवृत्तं स्मर धार्तराष्ट्रः ।।	</p></td><td>	4-66-49a<br>4-66-49b	<p class="mw-empty-elt"></p></td></tr>
<tr><td><p>	मोघं तवैतद्भुवि नामधेयं दुर्योधनेतीह कृतं पुरस्तात्।<br>दुर्योधनस्त्वं प्रथितोसि नाम्ना सुयोधनः सन्निकृतिप्रधानः ।	</p></td><td>	4-66-50a<br>4-66-50b	<p class="mw-empty-elt"></p></td></tr>
<tr><td><p>	न ते पुरस्तादथ पृष्ठतो वा पश्यामि दुर्योधन रक्षितारम्।<br>परीप्स युद्धेन कुरुप्रवीर प्राणान्मया बाणबलाभितप्तान् ।।	</p></td><td>	4-66-51a<br>4-66-51b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>गोग्रहणपर्वणि षट्षष्टितमोऽध्यायः ।।	</p></td><td>		<p class="mw-empty-elt"></p></td></tr></tbody>