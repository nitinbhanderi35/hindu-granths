				
<tbody><tr><td><p>	<b>वैशंपायन उवाच ।</b>	</p></td><td>	4-14-1x	<p class="mw-empty-elt"></p></td></tr>

<tr><td><p>	ततः कृष्णा सुकेशी सा दर्शनीया शुचिस्मिता।<br>वेणीकेशान्समुत्क्षिप्य पीनवृत्तकुचा शुभा ।<br>जुगूहे दक्षिणे पार्श्वे मृदूनसितलोचना ।। 1 ।।	</p></td><td>	4-14-1a<br>4-14-1b<br>4-14-1c	<p class="mw-empty-elt"></p></td></tr>
<tr><td><p>	वासश्च परिधायैकं कृष्णा सुमलिनं महत्।<br>कृत्वा वेषं च सैरन्ध्र्याः कृष्णा व्यचरदार्तवत् ।। 2 ।।	</p></td><td>	4-14-2a<br>4-14-2b	<p class="mw-empty-elt"></p></td></tr>
<tr><td><p>	प्रविष्टा नगरं भीरूः सैरन्ध्रीवेषसंयुता।<br>तां नराः परिधावन्तः स्त्रियश्च समुपाद्रवन् ।। 3 ।।	</p></td><td>	4-14-3a<br>4-14-3b	<p class="mw-empty-elt"></p></td></tr>

<tr><td><p>	अपृच्छंस्ते च तां दृष्ट्वा का त्वं किं च चिकीर्षसि।<br>सा तानुवाच राजेन्द्र सैरन्ध्र्यहमुपागता।<br>कर्म चेच्छामि वै कर्तुं तस्य या मां भरिष्यति ।। 4 ।।	</p></td><td>	4-14-4a<br>4-14-4b<br>4-14-4c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-14-5x	<p class="mw-empty-elt"></p></td></tr>
<tr><td><p>	तस्या रूपेण वेषेण श्लक्ष्णया च गिरा तथा।<br>न श्रद्दधानास्तां देवीमन्नहेतोरुपस्थिताम् ।। 5 ।।	</p></td><td>	4-14-5a<br>4-14-5b	<p class="mw-empty-elt"></p></td></tr>
<tr><td><p>	विराटस्य तु कैकेयी भार्या परमसंमता।<br>आलोकयन्ती ददृशे प्रासादाद्द्रुपदात्मजाम् ।। 6 ।।	</p></td><td>	4-14-6a<br>4-14-6b	<p class="mw-empty-elt"></p></td></tr>
<tr><td><p>	सा समीक्ष्य तथारूपामनाथामेकवाससम्।<br>स्त्रीभिश्च पुरुषैश्चापि सर्वतः परिवारिताम् ।। 7 ।।	</p></td><td>	4-14-7a<br>4-14-7b	<p class="mw-empty-elt"></p></td></tr>
<tr><td><p>	विराटभार्या तां देवी कारुण्याज्जातसंभ्रमा।<br>अप्रेषयत्समीपस्थाः स्त्रियो वृद्धाश्च तत्पराः ।। 8 ।।	</p></td><td>	4-14-8a<br>4-14-8b	<p class="mw-empty-elt"></p></td></tr>

<tr><td><p>	अपनीय ततः सर्वा आनयध्वमिहैव ताम्।<br>यदा दृष्टा मया साध्वी कम्पते मे मनस्तदा।<br>तस्माच्छीघ्रमिहानाय दर्शयध्वं यदीच्छथ ।। 9 ।।	</p></td><td>	4-14-9a<br>4-14-9b<br>4-14-9c	<p class="mw-empty-elt"></p></td></tr>
<tr><td><p>	तास्तथोक्ता उपागम्य द्रौपदीं परिसंगताः।<br>आनीय सर्वथा त्वेनामब्रुवन्मधुराक्षरम् ।। 10 ।।	</p></td><td>	4-14-10a<br>4-14-10b	<p class="mw-empty-elt"></p></td></tr>

<tr><td><p>	भद्रे त्वां द्रष्टुमिच्छन्ती सुदेष्णा हर्म्यभूतले।<br>त्वदर्थं प्रैषयच्चास्मान्द्रष्टुं तां त्वं यदीच्छसि।<br>आयाह्यस्माभिरेवाद्य रक्ष्यमाणा यथेष्टतः ।। 11 ।।	</p></td><td>	4-14-11a<br>4-14-11b<br>4-14-11c	<p class="mw-empty-elt"></p></td></tr>
<tr><td><p>	तच्छ्रुत्वा द्रौपदी तासां वचनं वाक्यकोविदा।<br>ईप्सितर्थातिलाभेन हृष्टाऽऽयाता गृहोत्तमम् ।। 12 ।।	</p></td><td>	4-14-12a<br>4-14-12b	<p class="mw-empty-elt"></p></td></tr>
<tr><td><p>	राजवेश्म ह्युपाक्रम्य यत्राग्र्यमहिषी स्थिता।<br>सुदेष्णामगमत्कृष्णा राजभार्यां यशस्विनीम् ।। 13 ।।	</p></td><td>	4-14-13a<br>4-14-13b	<p class="mw-empty-elt"></p></td></tr>

<tr><td><p>	कृष्णान्केशान्मृदून्दीर्घान्समुद्ग्रथ्यासितेक्षणा।<br>कुञ्चिताग्रांस्तु सूक्ष्माग्रान्दर्शनीयान्निबध्य च।<br>जुगूहे दक्षिणे पार्श्वे मृदूनायतलोचना ।। 14 ।।	</p></td><td>	4-14-14a<br>4-14-14b<br>4-14-14c	<p class="mw-empty-elt"></p></td></tr>
<tr><td><p>	सा प्रविश्य विराटस्य द्रौपद्यन्तःपुरं शुभा।<br>ह्रीनिषेवान्विता बाला कम्पमाना लतेव सा ।। 15 ।।	</p></td><td>	4-14-15a<br>4-14-15b	<p class="mw-empty-elt"></p></td></tr>
<tr><td><p>	अभिगम्य च सुश्रोणी सर्वलक्षणसंयुता।<br>ददर्शावस्थितां हैमे पीठे रत्नपरिच्छदे ।। 16 ।।	</p></td><td>	4-14-16a<br>4-14-16b	<p class="mw-empty-elt"></p></td></tr>
<tr><td><p>	रक्तसूक्ष्माम्बरधरां मेघे सौदामिनीमिव ।<br>नानावर्णविचित्रां च सर्वाभरणभूषिताम् ।। 17 ।।	</p></td><td>	4-14-17a<br>4-14-17b	<p class="mw-empty-elt"></p></td></tr>
<tr><td><p>	सुभ्रूं सुकेशीं सुश्रोणीं कुब्जवामनमध्यगाम्।<br>बहुपुष्पोपकीर्णायां भूम्यां वेदिमिवाध्वरे ।। 18 ।।	</p></td><td>	4-14-18a<br>4-14-18b	<p class="mw-empty-elt"></p></td></tr>
<tr><td><p>	सुदेष्णां राजमहिषीं सर्वालंकारभूषिताम्।<br>श्रीमतीं राजपुत्रीणां शतेन परिवारिताम् ।। 19 ।।	</p></td><td>	4-14-19a<br>4-14-19b	<p class="mw-empty-elt"></p></td></tr>
<tr><td><p>	ताः सर्वा द्रौपदीं दृष्ट्वा सन्तप्ताः परमाङ्गनाः ।<br>परितश्चोपतस्थुस्ताः सहसोत्थाय चासनात् ।। 20 ।।	</p></td><td>	4-14-20a<br>4-14-20b	<p class="mw-empty-elt"></p></td></tr>

<tr><td><p>	निरीक्षमाणाः सर्वास्ताः शचीं देवीमिवागताम्।<br>गूढगुल्फां वरारोहां कृष्णां ताम्रायतेक्षणाम्।<br>अतिसर्वानवद्याङ्गीं नतगात्रीं सुमध्यमाम् ।। 21 ।।	</p></td><td>	4-14-21a<br>4-14-21b<br>4-14-21c	<p class="mw-empty-elt"></p></td></tr>
<tr><td><p>	न ह्रस्वां नातिमहतीं जातां बहुतृणे वने।<br>ऋश्यरोहीमिवानिन्द्यां सुकेशीं मृगलोचनाम् ।। 22 ।।	</p></td><td>	4-14-22a<br>4-14-22b	<p class="mw-empty-elt"></p></td></tr>
<tr><td><p>	तां मृगीमिव वित्रस्तां यूथभ्रष्टामिव द्विपाम्।<br>लक्ष्मीमिव विशालाक्षीं विद्यामिव यशस्विनीम् ।। 23 ।।	</p></td><td>	4-14-23a<br>4-14-23b	<p class="mw-empty-elt"></p></td></tr>
<tr><td><p>	रोहिणीमिव ताराणां दीप्तामग्निशिखामिव।<br>पार्वतीमिव रुद्राणीं वेलामिव महोदधेः ।। 24 ।।	</p></td><td>	4-14-24a<br>4-14-24b	<p class="mw-empty-elt"></p></td></tr>
<tr><td><p>	सुलभामिव नागीनां मृगीणामिव किन्नरीम्।<br>गङ्गामिव विशुद्धाङ्गीं शारदीमिव शर्वरीम् ।। 25 ।।	</p></td><td>	4-14-25a<br>4-14-25b	<p class="mw-empty-elt"></p></td></tr>
<tr><td><p>	तामचिन्त्यतमां लोके इलामिव यशस्विनीम् ।<br>सावित्रीमिव दुर्धषां ब्राह्म्या लक्ष्म्या समन्वितां ।। 26 ।।	</p></td><td>	4-14-26a<br>4-14-26b	<p class="mw-empty-elt"></p></td></tr>
<tr><td><p>	सीतामिव सतीं शुद्धामरुन्धतीमिव प्रियाम् ।<br>सुदेष्णा पर्यपृच्छत्तां विस्मयोत्फुल्ललोचना ।। 27 ।।	</p></td><td>	4-14-27a<br>4-14-27b	<p class="mw-empty-elt"></p></td></tr>
<tr><td><p>	का त्वं सर्वानवद्याङ्गि कुतोसि त्वमिहागता।<br>कस्य वा त्वं विशालाक्षि किं वा ते करवाण्यहम् ।। 28 ।।	</p></td><td>	4-14-28a<br>4-14-28b	<p class="mw-empty-elt"></p></td></tr>
<tr><td><p>	गूढगुल्फा समानोरूस्त्रिगम्भीरा षडुन्नता।<br>स्निग्धा पञ्चसु रक्तेषु हंसगद्गदभाषिणी ।। 29 ।।	</p></td><td>	4-14-29a<br>4-14-29b	<p class="mw-empty-elt"></p></td></tr>
<tr><td><p>	शुकेशी सुस्वरा श्यामा पीनश्रोणीपयोधरा।<br>अरालपक्ष्मनयना बिम्बोष्ठी तनुमध्यमा ।। 30 ।।	</p></td><td>	4-14-30a<br>4-14-30b	<p class="mw-empty-elt"></p></td></tr>
<tr><td><p>	कम्बुग्रीवा गूढसिरा पूर्णचन्द्रनिभानना ।<br>दानवी किन्नरी वा त्वं गन्धर्वी वनदेवता ।। 31 ।।	</p></td><td>	4-14-31a<br>4-14-31b	<p class="mw-empty-elt"></p></td></tr>
<tr><td><p>	अप्सरा वाऽसि नागी वा तारा वा त्वं विलासिनी ।<br>अलम्बुसा मिश्रकेशी पुण्डरीकाऽथ मालिनी ।। 32 ।।	</p></td><td>	4-14-32a<br>4-14-32b	<p class="mw-empty-elt"></p></td></tr>
<tr><td><p>	तेनतेनैव संपन्ना काश्मीरीव तुरंगमा।<br>इन्द्राणी त्वथ रुद्राणी स्वधा वाऽप्यथवा रतिः ।। 33 ।।	</p></td><td>	4-14-33a<br>4-14-33b	<p class="mw-empty-elt"></p></td></tr>
<tr><td><p>	देवि देवेषु विख्याता ब्रूहि का त्वमिहागता।<br>तव ह्यनुपमं रूपं भूषणैरपि वर्जितम् ।। 34 ।।	</p></td><td>	4-14-34a<br>4-14-34b	<p class="mw-empty-elt"></p></td></tr>
<tr><td><p>	त्वां सृष्ट्वोपरतं मन्ये लोककर्तारमीश्वरम्।<br>न तृप्यन्ति स्त्रियो दृष्ट्वा का न पुंसां रतिर्भवेत् ।। 35 ।।	</p></td><td>	4-14-35a<br>4-14-35b	<p class="mw-empty-elt"></p></td></tr>
<tr><td><p>	प्रवालपुष्पस्तबकैराचिता वनदेवताः।<br>त्वामेव हि निरीक्षन्ते विस्मिता रूपसंपदा ।। 36 ।।	</p></td><td>	4-14-36a<br>4-14-36b	<p class="mw-empty-elt"></p></td></tr>
<tr><td><p>	अन्तःपुरगता नार्यो मृगाः पक्षिगणा नराः।<br>सर्वे त्वामेव कल्याणि निरीक्षन्ते सुविस्मिताः ।। 37 ।।	</p></td><td>	4-14-37a<br>4-14-37b	<p class="mw-empty-elt"></p></td></tr>
<tr><td><p>	न त्वादृशी काचन मे त्रिषु लोकेषु सुन्दरी।<br>दृष्टपूर्वा श्रुता वाऽपि चक्षुपा विद्यते शुभा ।। 38 ।।	</p></td><td>	4-14-38a<br>4-14-38b	<p class="mw-empty-elt"></p></td></tr>
<tr><td><p>	<b>द्रौपद्युवाच।</b>	</p></td><td>	4-14-39x	<p class="mw-empty-elt"></p></td></tr>
<tr><td><p>	नास्ति देवी न गन्धर्वी न यक्षी न च किन्नरी।<br>सैरन्ध्री नाम मे जातिर्वन्यमूलफलाशना ।। 39 ।।	</p></td><td>	4-14-39a<br>4-14-39b	<p class="mw-empty-elt"></p></td></tr>
<tr><td><p>	पतीनां प्रेक्षमाणानां कस्मिंश्चित्कारणान्तरे।<br>केशपाशे परामृष्टा साऽहं त्रस्ता वनं गता ।। 40 ।।	</p></td><td>	4-14-40a<br>4-14-40b	<p class="mw-empty-elt"></p></td></tr>
<tr><td><p>	तत्र द्वादशवर्षाणि वन्यमूलफलाशना।<br>चराम्यनिलया सुभ्रूः सा तवान्तिकमागता ।। 41 ।।	</p></td><td>	4-14-41a<br>4-14-41b	<p class="mw-empty-elt"></p></td></tr>
<tr><td><p>	जानामि केशान्ग्रथितुं विचित्रान्ग्रथितुं मणीन्।<br>मल्लिकोत्पलपद्मानां जानामि ग्रथितुं स्रजः ।। 42 ।।	</p></td><td>	4-14-42a<br>4-14-42b	<p class="mw-empty-elt"></p></td></tr>

<tr><td><p>	सिन्धुवारकजातीनां रचयाम्यवतंसकान्।<br>पत्रं मृगाङ्गमगरुं पिषे च हरिचन्दनम् ।<br>ग्रथयिष्यामि चित्राश्च स्रजः परमशोभनाः ।। 43 ।।	</p></td><td>	4-14-43a<br>4-14-43b<br>4-14-43c	<p class="mw-empty-elt"></p></td></tr>
<tr><td><p>	आराधनं सत्यभामां कृष्णस्य महिषीं प्रियाम्।<br>कृष्णां च भार्यां पार्थानां नारीणामुत्तमां तथा ।। 44 ।।	</p></td><td>	4-14-44a<br>4-14-44b	<p class="mw-empty-elt"></p></td></tr>

<tr><td><p>	तथाऽस्मि सुभ्रुवा चाहमिष्टलाभेन तोषिता।<br>मालिनी चेति मे नाम स्वयं देवी चकार ह।<br>कृष्णा कमलपत्राक्षी सा मे प्राणसमा सखी ।। 45 ।।	</p></td><td>	4-14-45a<br>4-14-45b<br>4-14-45c	<p class="mw-empty-elt"></p></td></tr>
<tr><td><p>	न चाहं चिरमिच्छामि क्वचिद्वस्तुं शुभानने।<br>व्रतं किलैतदस्माकं कुलधर्मोऽयमीदृशः ।। 46 ।।	</p></td><td>	4-14-46a<br>4-14-46b	<p class="mw-empty-elt"></p></td></tr>
<tr><td><p>	योऽस्माकं तु हरेद्द्रव्यं देशं वसनमेव वा।<br>न क्रोद्धव्यं किलास्माभिरस्मद्गुरुरमर्षणः ।। 47 ।।	</p></td><td>	4-14-47a<br>4-14-47b	<p class="mw-empty-elt"></p></td></tr>
<tr><td><p>	साऽहं वनानि दुर्गाणि तीर्थानि च सरांसि च।<br>शैलांश्च विविधान्रम्यान्सरितश्च समुद्रगाः ।। 48 ।।	</p></td><td>	4-14-48a<br>4-14-48b	<p class="mw-empty-elt"></p></td></tr>
<tr><td><p>	भर्तृशोकपरीताङ्गी भर्तृसब्रह्मचारिणी ।<br>विचरामि महीं दुर्गां यत्र सायंनिवेशना ।। 49 ।।	</p></td><td>	4-14-49a<br>4-14-49b	<p class="mw-empty-elt"></p></td></tr>

<tr><td><p>	वीरपत्नी यदा देवी चरमाणेषु भर्तृषु।<br>साऽहं विवत्सा विधिना गन्धमादनपर्वतात्।<br>शृणोमि तव सौशील्यं भर्तुर्मधुरभाषिणि ।। 50 ।।	</p></td><td>	4-14-50a<br>4-14-50b<br>4-14-50c	<p class="mw-empty-elt"></p></td></tr>
<tr><td><p>	माहात्म्यं च ततः श्रुत्वा ब्राह्मणानां समीपतः।<br>त्वामुपस्थातुमिच्छामि ततश्चाहमिहागता ।। 51 ।।	</p></td><td>	4-14-51a<br>4-14-51b	<p class="mw-empty-elt"></p></td></tr>
<tr><td><p>	गुरवो मम धर्मश्च वायुः शक्रस्तथाऽश्विनौ ।<br>तेषां प्रसादाच्च न मां कश्चिद्धर्षयते पुमान् ।। 52 ।।	</p></td><td>	4-14-52a<br>4-14-52b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-14-53x	<p class="mw-empty-elt"></p></td></tr>
<tr><td><p>	एवमुक्त्वा सुदेष्णां तां कृताञ्जलिपुटा स्थिता।<br>साऽब्रवीद्विस्मयाविष्टा द्रौपदीं योषितां वराम् ।। 53 ।।	</p></td><td>	4-14-53a<br>4-14-53b	<p class="mw-empty-elt"></p></td></tr>
<tr><td><p>	न भरेयमहं भद्रे संशयो मम विद्यते।<br>राजा त्वयं हि त्वां दृष्ट्वा मतिं पापां करिष्यति ।। 54 ।।	</p></td><td>	4-14-54a<br>4-14-54b	<p class="mw-empty-elt"></p></td></tr>
<tr><td><p>	साऽहं त्वां न क्षमां मन्ये वसन्तीमिह वेश्मनि।<br>एष दोषोस्ति सुश्रोणि कथं वाभीरु मन्यसे ।। 55 ।।	</p></td><td>	4-14-55a<br>4-14-55b	<p class="mw-empty-elt"></p></td></tr>
<tr><td><p>	स्थिता राजकुले नार्यो याश्चेमा मम वेश्मनि।<br>त्वामेवैकां निरीक्षन्ते विस्मयाद्वरवर्णिनि ।। 56 ।।	</p></td><td>	4-14-56a<br>4-14-56b	<p class="mw-empty-elt"></p></td></tr>
<tr><td><p>	वृक्षांश्चोपस्थितान्पश्य य इमे मम वेश्मनि।<br>विनमन्ते हि त्वां दृष्ट्वा पुमांसं कं न लोभयेः ।। 57 ।।	</p></td><td>	4-14-57a<br>4-14-57b	<p class="mw-empty-elt"></p></td></tr>

<tr><td><p>	बिभर्षि परमं रूपमतिमानुषमद्भुतम्।<br>तिर्यग्योनिगताश्चापि निरीक्षन्ते सविस्मयाः ।<br>तव रूपमनिन्द्याङ्गि किं पुनर्मानवा भुवि ।। 58 ।।	</p></td><td>	4-14-58a<br>4-14-58b<br>4-14-58c	<p class="mw-empty-elt"></p></td></tr>
<tr><td><p>	राजा विराटः सुश्रोणि दृष्ट्वा ते परमं वपुः।<br>मां विहाय वरारोहे त्वां गच्छेत्सर्वचेतसा ।। 59 ।।	</p></td><td>	4-14-59a<br>4-14-59b	<p class="mw-empty-elt"></p></td></tr>
<tr><td><p>	यं हि त्वमनवद्याङ्गी नरमायतलोचने।<br>सुप्रसन्ना हि वीक्षेथाः स कामवरागो भवेत् ।। 60 ।।	</p></td><td>	4-14-60a<br>4-14-60b	<p class="mw-empty-elt"></p></td></tr>
<tr><td><p>	सुस्नाताऽलंकृता हि त्वं यमीक्षेथा हि मानुषम्।<br>ग्लानिर्न तस्य दुःखं वा न तन्द्रिर्न पराजयः ।। 61 ।।	</p></td><td>	4-14-61a<br>4-14-61b	<p class="mw-empty-elt"></p></td></tr>
<tr><td><p>	न शोको न च सन्तापो न क्रोधो नानृतं वदे।<br>यं त्वं सर्वातवद्याङ्गि भजेथाः समलंकृता ।। 62 ।।	</p></td><td>	4-14-62a<br>4-14-62b	<p class="mw-empty-elt"></p></td></tr>
<tr><td><p>	न व्याधिर्न जरा तस्य न तृष्णा न क्षुधा भवेत्।<br>यस्य त्वं वशगा सुभ्रु भवेरङ्कगता सती ।। 63 ।	</p></td><td>	4-14-63a<br>4-14-63b	<p class="mw-empty-elt"></p></td></tr>
<tr><td><p>	पञ्चत्वमपि संप्राप्तं यं च त्वं परिपस्वजेः।<br>बाहुभ्यामनुरूपाभ्यां स जीवेदिति मे मतिः ।। 64 ।।	</p></td><td>	4-14-64a<br>4-14-64b	<p class="mw-empty-elt"></p></td></tr>
<tr><td><p>	यस्य हि त्वं भवेर्भार्या यं च हृष्टा परिष्वजेः ।<br>अतिजीवेस्य सर्वेषु देवेष्विव पुरन्दरः ।। 65 ।।	</p></td><td>	4-14-65a<br>4-14-65b	<p class="mw-empty-elt"></p></td></tr>
<tr><td><p>	अध्यारोहेद्यथा वृक्षं यथा वाऽऽरुह्य तक्षति।<br>राजवेश्मनि वामोरु ननु स्यास्त्वं तथा मम ।। 66 ।।	</p></td><td>	4-14-66a<br>4-14-66b	<p class="mw-empty-elt"></p></td></tr>
<tr><td><p>	यथा कर्कटकी गर्भमाधत्ते मृत्युमात्मनः।<br>तथाविधमहं मन्ये तव सुभ्रु समागमम् ।। 67 ।।	</p></td><td>	4-14-67a<br>4-14-67b	<p class="mw-empty-elt"></p></td></tr>
<tr><td><p>	अनुमानये त्वां सैरन्ध्रि नावमन्ये कथंचन।<br>भर्तृशीलभयाद्भद्रे तव वासं न रोचये ।। 68 ।।	</p></td><td>	4-14-68a<br>4-14-68b	<p class="mw-empty-elt"></p></td></tr>
<tr><td><p>	<b>सैरन्ध्र्युवाच।</b>	</p></td><td>	4-14-69x	<p class="mw-empty-elt"></p></td></tr>
<tr><td><p>	नाहं शक्या विराटेन यद्वा चान्येन केनचित्।<br>देवगन्धर्वयक्षैर्वा द्रष्टुं दुष्टेन चेतसा ।। 69 ।।	</p></td><td>	4-14-69a<br>4-14-69b	<p class="mw-empty-elt"></p></td></tr>
<tr><td><p>	गन्धर्वाः पालयन्ते मां सुकुलाः पञ्च सुव्रताः ।<br>पुत्रा देवादिदेवानां सूर्यपावकवर्चसः ।। 70 ।।	</p></td><td>	4-14-70a<br>4-14-70b	<p class="mw-empty-elt"></p></td></tr>
<tr><td><p>	यश्च दुःशीलवान्मर्त्यो मां स्पृशेद्दुष्टचेतसा।<br>स तामेव निशां शीघ्रं शयीत मुसलैर्हतः ।। 71 ।।	</p></td><td>	4-14-71a<br>4-14-71b	<p class="mw-empty-elt"></p></td></tr>

<tr><td><p>	यस्यापि हि शतं पूर्णं बान्धवानां भवेदपि।<br>सहस्रं वा विशालाक्षि कोटिर्वापि सहस्रिका ।<br>दुष्टचित्तश्च मां ब्रूयान्न स जीवेत्तवाग्रतः ।। 72 ।।	</p></td><td>	4-14-72a<br>4-14-72b<br>4-14-72c	<p class="mw-empty-elt"></p></td></tr>
<tr><td><p>	न तस्य त्रिदशा देवा नासुरा न च पन्नगाः।<br>तेभ्यो गन्धर्वराजेभ्यस्त्राणं कुर्युरसंशयम् ।। 73 ।।	</p></td><td>	4-14-73a<br>4-14-73b	<p class="mw-empty-elt"></p></td></tr>
<tr><td><p>	सुदेष्णे विश्वस त्वं मां स्वजने बान्धवेऽपि वा ।<br>नाहं शक्या नरैर्द्रष्टुं न च मे वृत्तमीदृशम् ।। 74 ।।	</p></td><td>	4-14-74a<br>4-14-74b	<p class="mw-empty-elt"></p></td></tr>
<tr><td><p>	यो मे न दद्यादुच्छिष्टं न च पादौ प्रधावयेत्।<br>प्रीयेरंस्तेन वासेन गन्धर्वाः पतयो मम ।। 75 ।।	</p></td><td>	4-14-75a<br>4-14-75b	<p class="mw-empty-elt"></p></td></tr>
<tr><td><p>	यो हि मां पुरुषो गृद्ध्येद्यथाऽन्याः प्राकृतस्त्रियः।<br>तामेव स इमां रात्रिं प्रविशेदपरां तनुम् ।। 76 ।।	</p></td><td>	4-14-76a<br>4-14-76b	<p class="mw-empty-elt"></p></td></tr>

<tr><td><p>	न चाप्यहं चालयितुं शक्या केनचिदङ्गने।<br>दुःखशीलाश्च गन्धर्वास्त इमे बलिनः प्रियाः ।<br>एवं निवसमानायां मयि मा ते भयं हि भूत् ।। 77 ।।	</p></td><td>	4-14-77a<br>4-14-77b<br>4-14-77c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-14-78x	<p class="mw-empty-elt"></p></td></tr>
<tr><td><p>	एवमुक्ता तु सैरन्ध्र्या सुदेष्णा वाक्यमब्रवीत्।<br>वसेह मयि कल्याणि यदि ते वृत्तमीदृशम् ।। 78 ।।	</p></td><td>	4-14-78a<br>4-14-78b	<p class="mw-empty-elt"></p></td></tr>
<tr><td><p>	कश्च ते दातुमुच्छिष्टं पुमानर्हति भामिनि ।<br>प्रसारयेच्च कः पादौ लक्ष्मीं दृष्ट्वैव बुद्धिमान् ।। 79 ।।	</p></td><td>	4-14-79a<br>4-14-79b	<p class="mw-empty-elt"></p></td></tr>
<tr><td><p>	एवमाचारसंपन्ना एवं देवपरायणा।<br>रक्ष्या त्वमसि भूतानां सावित्रीवद्विजन्मनाम् ।। 80 ।।	</p></td><td>	4-14-80a<br>4-14-80b	<p class="mw-empty-elt"></p></td></tr>

<tr><td><p>	देवता इव कल्याणि पूजिता वरवर्णिनी।<br>वस भद्रे मयि प्रीता प्रीतिर्हि मयि वर्तते।<br>सर्वकामैः प्रमुदिता निरुद्विग्नमनाः सुखम् ।। 81 ।।	</p></td><td>	4-14-81a<br>4-14-81b<br>4-14-81c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-14-82x	<p class="mw-empty-elt"></p></td></tr>
<tr><td><p>	सुदेष्णयैवमुक्ता सा संप्रीता चारुहासिनी।<br>निर्विशङ्का विराटस्य विवेशान्तःपुरं सुखम् ।। 82 ।।	</p></td><td>	4-14-82a<br>4-14-82b	<p class="mw-empty-elt"></p></td></tr>
<tr><td><p>	याज्ञसेनी सुदेष्णां तु शुश्रूपन्ती विशांपते।<br>अवसत्परिचारार्हा सुदुःखं जनमेजय ।। 83 ।।	</p></td><td>	4-14-83a<br>4-14-83b	<p class="mw-empty-elt"></p></td></tr>
<tr><td><p>	एवं विराटे न्यवसंस्तु पाण्डवाः कृष्णा तथाऽन्तःपुरमेत्य शोभना।<br>अज्ञातचर्यां प्रतिरुद्धमानसा यथाऽग्रथो भस्मनि गूढतेजसः ।। 84 ।।	</p></td><td>	4-14-84a<br>4-14-84b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि<br> पाण्डवप्रवेशपर्वणि चतुर्दशोऽध्यायः ।। 14 ।।	</p></td><td>		<p class="mw-empty-elt"></p></td></tr>
</tbody>