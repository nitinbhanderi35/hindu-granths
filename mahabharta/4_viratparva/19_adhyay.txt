				
<tbody><tr><td><p>	<b>वैशंपायन उवाच।</b>	</p></td><td>	4-19-1x	<p class="mw-empty-elt"></p></td></tr>
<tr><td><p>	अकीर्तयत सुश्रोणी धर्मं शक्रं दिवाकरम्।<br>मारुतं चाश्विनौ देवौ कुबेरं वरुणं यमम् ।। 1 ।।	</p></td><td>	4-19-1a<br>4-19-1b	<p class="mw-empty-elt"></p></td></tr>
<tr><td><p>	रुद्रमग्निं भगं विष्णुं स्कन्दं पूषणमेव च।<br>सावित्रीसहितं चापि ब्रह्माणं पर्यकीर्तयत् ।। 2 ।।	</p></td><td>	4-19-2a<br>4-19-2b	<p class="mw-empty-elt"></p></td></tr>
<tr><td><p>	इत्येवं मृगशवाक्षी सुश्रोणी धर्मचारिणी ।<br>उपातिष्ठत सा सूर्यं मुहूर्तमबला तदा ।। 3 ।।	</p></td><td>	4-19-3a<br>4-19-3b	<p class="mw-empty-elt"></p></td></tr>
<tr><td><p>	तदस्यास्तनुमध्यायाः सर्वं सूर्योऽवबुद्धवान्।<br>अन्तर्हितं ततस्तस्या रक्षो रक्षार्थमादिशत् ।। 4 ।।	</p></td><td>	4-19-4a<br>4-19-4b	<p class="mw-empty-elt"></p></td></tr>
<tr><td><p>	तच्चैनां नाजहात्तत्र सर्वावस्थास्वनिन्दिताम् ।। 5 ।।	</p></td><td>	4-19-5a	<p class="mw-empty-elt"></p></td></tr>
<tr><td><p>	प्रतस्थे सा सुकेशान्ता त्वरमाणा पुनःपुनः ।<br>विलम्बमाना विवशा कीचकस्य निवेशनम् ।। 6 ।।	</p></td><td>	4-19-6a<br>4-19-6b	<p class="mw-empty-elt"></p></td></tr>
<tr><td><p>	तां मृगीमिव वित्रस्तां दृष्ट्वा कृष्णां समागताम्।<br>उत्पपातासनात्तूर्णं नावं लब्ध्वेव पारगः ।। 7 ।।	</p></td><td>	4-19-7a<br>4-19-7b	<p class="mw-empty-elt"></p></td></tr>
<tr><td><p>	श्लक्ष्णं चोवाच वाक्यं स कीचकः काममूर्च्छितः।<br>स्वागतं ते सुकेशान्ते सुव्युष्टा रजनी मम ।। 8 ।।	</p></td><td>	4-19-8a<br>4-19-8b	<p class="mw-empty-elt"></p></td></tr>
<tr><td><p>	स्वामिनी त्वमनुप्राप्ता चिरस्य भवनं शुभे।<br>कुरुष्व च मयि प्रीतिं वशं चोपानयस्व माम् ।। 9 ।।	</p></td><td>	4-19-9a<br>4-19-9b	<p class="mw-empty-elt"></p></td></tr>
<tr><td><p>	प्रतिगृह्णीष्व मे भोगांस्त्वदर्थमुपकल्पितान्।<br>सर्वरत्नमयीं मालां कुण्डले च हिरण्मये ।। 10 ।	</p></td><td>	4-19-10a<br>4-19-10b	<p class="mw-empty-elt"></p></td></tr>

<tr><td><p>	वासांसि चन्दनं माल्यं धूपशुद्धां च वारुणीम्।<br>प्रतिगृह्णीष्व भद्रं ते विहर त्वं यथेच्छसि।<br>प्रीत्या मे कुरु मद्माक्षि प्रसादं प्रियदर्शने ।। 11 ।।	</p></td><td>	4-19-11a<br>4-19-11b<br>4-19-11c	<p class="mw-empty-elt"></p></td></tr>
<tr><td><p>	स्वास्तीर्णमस्ति शयनं सितसूक्ष्मोत्तरच्छदम्।<br>अत्रारुह्य मया सार्धं पिबेमां वरवारुणीम् ।। 12 ।।	</p></td><td>	4-19-12a<br>4-19-12b	<p class="mw-empty-elt"></p></td></tr>
<tr><td><p>	भजस्व मां विशालाक्षि भर्ता ते सदृशोस्म्यहम्।<br>उपसर्प वरारोहे मेरुमर्कप्रभा यथा ।। 13 ।।	</p></td><td>	4-19-13a<br>4-19-13b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-19-14x	<p class="mw-empty-elt"></p></td></tr>
<tr><td><p>	स मूढः कीचकस्तत्र प्राप्तां राजीवलोचनाम्।<br>अब्रवीद्द्रौपदीं दृष्ट्वा दुरात्मा ह्यात्मसंमतः ।। 14 ।।	</p></td><td>	4-19-14a<br>4-19-14b	<p class="mw-empty-elt"></p></td></tr>
<tr><td><p>	कीचकेनैवमुक्ता सा द्रौपदी वरवर्णिनी।<br>अब्रवीत्तमनाचारं नेदृशं वक्तुमर्हसि ।। 15 ।।	</p></td><td>	4-19-15a<br>4-19-15b	<p class="mw-empty-elt"></p></td></tr>
<tr><td><p>	नाहं शक्या त्वया स्प्रष्टुं श्वपचेनेव ब्राह्मणी।<br>गन्तुमिच्छसि दुर्बुद्धे गतिं दुर्गतरान्तराम् ।। 16 ।।	</p></td><td>	4-19-16a<br>4-19-16b	<p class="mw-empty-elt"></p></td></tr>
<tr><td><p>	यत्र गच्छन्ति बहवः परदाराभिमर्शकाः।<br>नराः संभिन्नमर्यादाः कीटवच्चाशुभाश्रयाः ।। 17 ।।	</p></td><td>	4-19-17a<br>4-19-17b	<p class="mw-empty-elt"></p></td></tr>
<tr><td><p>	अप्रैषीन्मां सुराहारीं सुदेष्णा त्वन्निवेशनम् ।<br>तस्यै नयिष्ये मदिरां भगिनी तृषिता तव ।। 18 ।।	</p></td><td>	4-19-18a<br>4-19-18b	<p class="mw-empty-elt"></p></td></tr>
<tr><td><p>	पिपासिता च कैकेयी तूर्णं मामादिशत्ततः।<br>दीयतां मे सुरा शीघ्रं सूतपुत्र व्रजाम्यहम् ।। 19 ।।	</p></td><td>	4-19-19a<br>4-19-19b	<p class="mw-empty-elt"></p></td></tr>
<tr><td><p>	<b>कीचक उवाच।</b>	</p></td><td>	4-19-20x	<p class="mw-empty-elt"></p></td></tr>
<tr><td><p>	अन्या भद्रे हरिष्यन्ति राजपुत्र्याः सुरामिमाम्।<br>किं त्वं यास्यसि कल्याणि मदर्थं त्वमिहागता ।। 20 ।।	</p></td><td>	4-19-20a<br>4-19-20b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-19-21x	<p class="mw-empty-elt"></p></td></tr>

<tr><td><p>	इत्युक्त्वा दक्षिणे पाणौ सूतपुत्रः परामृशत्।<br>सा गृहीता विधून्वन्ती भूमौ निक्षिप्य भाजनम् ।<br>सभां शरणमाधावद्यत्र राजा युधिष्ठिरः ।। 21 ।।	</p></td><td>	4-19-21a<br>4-19-21b<br>4-19-21c	<p class="mw-empty-elt"></p></td></tr>
<tr><td><p>	तां कीचकः प्रधावन्तीं केशपक्षे परामृशत्।<br>पातयित्वा तु तां भूमौ सूतपुत्रः पदाऽवधीत् ।। 22 ।।	</p></td><td>	4-19-22a<br>4-19-22b	<p class="mw-empty-elt"></p></td></tr>
<tr><td><p>	सभायां पश्यतो राज्ञो विराटस्य महात्मनः।<br>ब्राह्मणानां च वृद्धानां क्षत्रियाणां च पश्यतां ।। 23 ।।	</p></td><td>	4-19-23a<br>4-19-23b	<p class="mw-empty-elt"></p></td></tr>
<tr><td><p>	तस्याः पादाभितप्ताया मुखाद्रुधिरमास्रवत् ।। 24 ।।	</p></td><td>	4-19-24a	<p class="mw-empty-elt"></p></td></tr>
<tr><td><p>	ततो दिवाकरेणाशु राक्षसः संनियोजितः।<br>स कीचकमपोवाह वातवेगेन भारत ।। 25 ।।	</p></td><td>	4-19-25a<br>4-19-25b	<p class="mw-empty-elt"></p></td></tr>
<tr><td><p>	स  पपात तदा भूमौ रक्षोबलसमीरितः ।<br>विघूर्णमानो निश्चेष्टश्छिन्नमूल इव द्रुमः ।। 26 ।।	</p></td><td>	4-19-26a<br>4-19-26b	<p class="mw-empty-elt"></p></td></tr>

<tr><td><p>	तां दृष्ट्वा तत्र ते सभ्या हाहाभूताः समन्ततः।<br>न युक्तं सूतपुत्रेति कीचकेति च तेऽवदन्।<br>किमियं वध्यते बाला कृपणा चाप्यबान्धवा ।। 27 ।।	</p></td><td>	4-19-27a<br>4-19-27b<br>4-19-27c	<p class="mw-empty-elt"></p></td></tr>
<tr><td><p>	तस्यामासन्हि ते पार्थाः सभायां भ्रातरस्तथा ।<br>अमृष्यमाणाः कृष्णायाः कीचकेन पदा वधं ।। 28 ।।	</p></td><td>	4-19-28a<br>4-19-28b	<p class="mw-empty-elt"></p></td></tr>

<tr><td><p>	तां दृष्ट्वा भीमसेनस्य क्रोधादास्रमवर्तत।<br>धूमोच्छ्वासः समभवन्नेत्रे चोच्छ्रितपक्ष्मणी ।<br>सस्वेदा भ्रुकुटी चोग्रा ललाटे समवर्तत ।। 29 ।।	</p></td><td>	4-19-29a<br>4-19-29b<br>4-19-29c	<p class="mw-empty-elt"></p></td></tr>
<tr><td><p>	तस्य भीमो वधप्रेप्सुः कीचकस्य दुरात्मनः।<br>दन्तैर्दन्तांस्तदा रोपान्निष्पिपेष महामनाः ।। 30 ।।	</p></td><td>	4-19-30a<br>4-19-30b	<p class="mw-empty-elt"></p></td></tr>
<tr><td><p>	भूयः संचरितः क्रुद्धः सहसोत्थाय चासनात्।<br>निरैक्षत द्रुमं दीर्घं राजानं चाप्यवैक्षत।। 31 ।।	</p></td><td>	4-19-31a<br>4-19-31b	<p class="mw-empty-elt"></p></td></tr>
<tr><td><p>	वधमाकाङ्क्षमाणं तं कीचकस्य दुरात्मनः।<br>आकारेणैव भीमं स प्रत्यपेधद्युधिष्ठिरः ।। 32 ।।	</p></td><td>	4-19-32a<br>4-19-32b	<p class="mw-empty-elt"></p></td></tr>
<tr><td><p>	तस्य राजा शनैः संज्ञां कुन्तीपुत्रो युधिष्ठिरः।<br>चकार भीमसेनस्य रोषाविष्टस्य धीमतः ।। 33 ।।	</p></td><td>	4-19-33a<br>4-19-33b	<p class="mw-empty-elt"></p></td></tr>
<tr><td><p>	प्रत्याख्यानं तदा चाह कङ्को नाम युधिष्ठिरः ।। 34 ।।	</p></td><td>	4-19-34a	<p class="mw-empty-elt"></p></td></tr>
<tr><td><p>	सूद मा साहसं कार्षीः फलितोऽयं वनस्पतिः।<br>नात्र शुष्काणि काष्ठानि सन्ति यानि च कानि च।। 35 ।।	</p></td><td>	4-19-35a<br>4-19-35b	<p class="mw-empty-elt"></p></td></tr>
<tr><td><p>	यदि ते दारुकृत्यं स्यान्निष्क्रम्य नगराद्बहिः।<br>समूलं शातयेर्वृक्षं श्रमस्ते न भविष्यति।। 36 ।।	</p></td><td>	4-19-36a<br>4-19-36b	<p class="mw-empty-elt"></p></td></tr>
<tr><td><p>	यस्य चार्द्रस्य वृक्षस्य शीतच्छायां समाश्रयेत्।<br>न तस्य पर्णे द्रुह्येत पूर्ववृत्तमनुस्मरन् ।। 37 ।।	</p></td><td>	4-19-37a<br>4-19-37b	<p class="mw-empty-elt"></p></td></tr>
<tr><td><p>	न क्रोधकालसमयः सूद मा चापलं कृथाः।<br>अपूर्णोऽयं द्विपक्षोनो नेदं बलवतां बहु ।। 38 ।।	</p></td><td>	4-19-38a<br>4-19-38b	<p class="mw-empty-elt"></p></td></tr>
<tr><td><p>	अथाङ्गुष्ठेनावमृद्गादङ्गुष्ठं तत्र धर्मराट्।<br>प्रबोधनभयाद्राज्ञो भीमं तं प्रत्यषेधयत् ।। 39 ।।	</p></td><td>	4-19-39a<br>4-19-39b	<p class="mw-empty-elt"></p></td></tr>

<tr><td><p>	भीमसेनस्तु तद्वाक्यं श्रुत्वा परपुरञ्जयः।<br>सहसोत्पतितं क्रोधं न्ययच्छद्धृतिमान्बलात् ।<br>इङ्गितज्ञः स तु भ्रातुस्तूष्णीमासीद्वृकोदरः ।। 40 ।।	</p></td><td>	4-19-40a<br>4-19-40b<br>4-19-40c	<p class="mw-empty-elt"></p></td></tr>
<tr><td><p>	भीमस्य च समारम्भं दृष्ट्वा राज्ञोऽस्य चेष्टितम्।<br>द्रौपदी चाधिकं क्रोधात्प्रारुदत्सा पुनःपुनः ।। 41 ।।	</p></td><td>	4-19-41a<br>4-19-41b	<p class="mw-empty-elt"></p></td></tr>
<tr><td><p>	कीचकेनानुगमनात्कृष्णा ताम्रायतेक्षणा ।<br>सभाद्वारमुपगम्य रुदन्ती वाक्यमब्रवीत् ।। 42 ।।	</p></td><td>	4-19-42a<br>4-19-42b	<p class="mw-empty-elt"></p></td></tr>

<tr><td><p>	अवेक्षमाणा सुश्रोणी पतींस्तान्दीनचेतसः।<br>आकारं परिरक्षन्ती प्रतिज्ञां धर्मसंयुताम्।<br>दह्यमानेव रौद्रेण चक्षुषा द्रुपदात्मजा ।। 43 ।।	</p></td><td>	4-19-43a<br>4-19-43b<br>4-19-43c	<p class="mw-empty-elt"></p></td></tr>
<tr><td><p>	प्रजारक्षणशीलानां राज्ञां ह्यमिततेजसाम्।<br>कार्याऽनुपालनं नित्यं धर्मे सत्ये च तिष्ठताम् ।। 44 ।।	</p></td><td>	4-19-44a<br>4-19-44b	<p class="mw-empty-elt"></p></td></tr>
<tr><td><p>	स्वप्रजायां प्रजायां च विशेषं नाधिगच्छताम्।<br>प्रियेष्वपि च वध्येषु समत्वं ये समाश्रिताः ।। 45 ।।	</p></td><td>	4-19-45a<br>4-19-45b	<p class="mw-empty-elt"></p></td></tr>
<tr><td><p>	विवादेषु प्रवृत्तेषु समं कार्यानुदर्शिना।<br>राज्ञा धर्मासनस्थेन जितौ लोकावुभावपि ।। 46 ।।	</p></td><td>	4-19-46a<br>4-19-46b	<p class="mw-empty-elt"></p></td></tr>
<tr><td><p>	राजन्धर्मासनस्थो हि रक्ष मां त्वमनागसम् ।। 47 ।।	</p></td><td>	4-19-47a	<p class="mw-empty-elt"></p></td></tr>
<tr><td><p>	अहं त्वनपराध्यन्ती कीचकेन दुरात्मना ।<br>पश्यतस्ते महाराज हता पादेन दासिवात् ।। 48 ।।	</p></td><td>	4-19-48a<br>4-19-48b	<p class="mw-empty-elt"></p></td></tr>
<tr><td><p>	त्वत्समक्षं नृपश्रेष्ठ निष्पिष्टा वसुधातले ।<br>अनागसं कृपार्हां मां स्त्रियं त्वं परिपालय ।। 49 ।।	</p></td><td>	4-19-49a<br>4-19-49b	<p class="mw-empty-elt"></p></td></tr>
<tr><td><p>	रक्ष मां कीचकाद्भीतां धर्मं रक्ष नरेश्वर ।<br>मत्स्याधिप प्रजा रक्ष पिता पुत्रानिवौरसान् ।। 50 ।।	</p></td><td>	4-19-50a<br>4-19-50b	<p class="mw-empty-elt"></p></td></tr>
<tr><td><p>	यस्त्वधर्मेण कार्याणि मोहात्मा कुरुते नृपः।<br>अचिरात्तं दुरात्मानं वशे कुर्वन्ति शत्रवः ।। 51 ।।	</p></td><td>	4-19-51a<br>4-19-51b	<p class="mw-empty-elt"></p></td></tr>
<tr><td><p>	मत्स्यानां कुलजस्त्वं हि तेषां सत्यं परायणम्।<br>त्वं किलैवंविधो जातः कुले धर्मपरायणे ।। 52 ।।	</p></td><td>	4-19-52a<br>4-19-52b	<p class="mw-empty-elt"></p></td></tr>
<tr><td><p>	अतस्त्वाहमभिक्रन्दे शरणार्थं नराधिप।<br>त्राहि मामद्य राजेन्द्र कीचकात्पापपूरुषात् ।। 53 ।।	</p></td><td>	4-19-53a<br>4-19-53b	<p class="mw-empty-elt"></p></td></tr>
<tr><td><p>	अनाथामिह मां ज्ञात्वा कीचकः पुरुषाधमः।<br>प्रहरत्येव नीचात्मा न तु धर्ममवेक्षते ।। 54 ।।	</p></td><td>	4-19-54a<br>4-19-54b	<p class="mw-empty-elt"></p></td></tr>
<tr><td><p>	अकार्याणामनारम्भात्कार्याणामनुपालनात्।<br>प्रजासु ये सुवृत्तास्ते स्वर्गमायान्ति भूमिपाः ।। 55 ।।	</p></td><td>	4-19-55a<br>4-19-55b	<p class="mw-empty-elt"></p></td></tr>
<tr><td><p>	कार्याकार्यविशेषज्ञाः कामकारेण पार्थिवाः।<br>प्रजासु किल्बिषं कृत्वा नरकं यान्त्यधोमुखाः ।। 56 ।।	</p></td><td>	4-19-56a<br>4-19-56b	<p class="mw-empty-elt"></p></td></tr>
<tr><td><p>	नैव यज्ञैर्न वा दानैर्न गुरोरुपसेवनात्।<br>प्राप्नुवन्ति तथा धर्मं यथा कार्यानुपालनात् ।। 57 ।।	</p></td><td>	4-19-57a<br>4-19-57b	<p class="mw-empty-elt"></p></td></tr>
<tr><td><p>	अपि चेदं पुरा ब्रह्मा प्रोवाचेन्द्राय पृच्छते।<br>द्वन्द्वं कार्यमकार्यं च लोके चासीत्परं यथा ।। 58 ।।	</p></td><td>	4-19-58a<br>4-19-58b	<p class="mw-empty-elt"></p></td></tr>
<tr><td><p>	धर्माधर्मौ पुनर्द्वन्द्वं विनियुक्तमथापि वा।<br>क्रियाणामक्रियाणां च प्रापणे पुण्यपापयोः ।। 59 ।।	</p></td><td>	4-19-59a<br>4-19-59b	<p class="mw-empty-elt"></p></td></tr>
<tr><td><p>	प्रजायां सृज्यमानायां पुरा ह्येतदुदाहृतम्।<br>एतद्वो मानुषाः सम्यक्कार्यं द्वन्द्वत्रयं भुवि ।। 60 ।।	</p></td><td>	4-19-60a<br>4-19-60b	<p class="mw-empty-elt"></p></td></tr>
<tr><td><p>	अस्मिन्सुनीते दुर्नीते लभते कर्मजं फलम्।<br>कल्याणकारी कल्याणं पापकारी च पापकम् ।। 61 ।।	</p></td><td>	4-19-61a<br>4-19-61b	<p class="mw-empty-elt"></p></td></tr>

<tr><td><p>	तेन गच्छति संसर्गं स्वर्गाय नरकाय वा।<br>सुकृतं दुष्कृतं वाऽपि कृत्वा मोहेन मानवः ।<br>पश्चात्तापेन तप्येत स्वबुद्ध्या मरणं गतः ।। 62 ।।	</p></td><td>	4-19-62a<br>4-19-62b<br>4-19-62c	<p class="mw-empty-elt"></p></td></tr>
<tr><td><p>	एवमुक्त्वा परं वाक्यं विससर्ज शतक्रतुम्।<br>शक्रोप्यापृच्छ्य ब्रह्माणं देवराज्यमपालयत् ।। 63 ।।	</p></td><td>	4-19-63a<br>4-19-63b	<p class="mw-empty-elt"></p></td></tr>
<tr><td><p>	यथोक्तं देवराजेन ब्रह्मणा परमेष्ठिना।<br>तथा त्वमपि राजेन्द्र कार्याकार्ये स्थिरो भव ।। 64 ।।	</p></td><td>	4-19-64a<br>4-19-64b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>कीचकवधपर्वणि एकोनविंशोऽध्यायः ।। 19 ।।	</p></td><td>		<p class="mw-empty-elt"></p></td></tr>
</tbody>