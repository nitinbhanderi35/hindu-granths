				
<tbody><tr><td><p>	<b>वैशंपायन उवाच।</b>	</p></td><td>	4-31-1x	<p class="mw-empty-elt"></p></td></tr>
<tr><td><p>	अथाऽब्रवीत्सभामध्ये द्रोणः सूक्ष्मार्थदर्शिवान्।<br>न तादृशा विनश्यन्ति नापि यान्ति पराभवम् ।। 1 ।।	</p></td><td>	4-31-1a<br>4-31-1b	<p class="mw-empty-elt"></p></td></tr>
<tr><td><p>	शूराश्च कृतविद्याश्च बुद्धिमन्तो जितेन्द्रियाः।<br>धर्मज्ञाः सत्यसन्धाश्च युधिष्ठिरमनुव्रताः ।। 2 ।।	</p></td><td>	4-31-2a<br>4-31-2b	<p class="mw-empty-elt"></p></td></tr>
<tr><td><p>	नीतिधर्मार्थतत्वज्ञं पितृवच्च समाहितम्।<br>धर्मे स्थितं सत्यधृतिं ज्येष्ठं श्रेष्ठापचायिनम् ।। 3 ।।	</p></td><td>	4-31-3a<br>4-31-3b	<p class="mw-empty-elt"></p></td></tr>
<tr><td><p>	अनुव्रता महात्मानो भ्रातरो भ्रातरं प्रियम् ।<br>अजातशत्रुं श्रीमन्तं सर्वभ्रातॄननुव्रतम् ।। 4 ।।	</p></td><td>	4-31-4a<br>4-31-4b	<p class="mw-empty-elt"></p></td></tr>
<tr><td><p>	तेषां तथाविधेयानां निभृतानां महात्मनाम् ।<br>किमर्थं नीतिमान्प्राज्ञः श्रेयो नैषां करिष्यति ।। 5 ।।	</p></td><td>	4-31-5a<br>4-31-5b	<p class="mw-empty-elt"></p></td></tr>
<tr><td><p>	तस्माद्यत्नात्परीक्षध्वं न तावत्समयो गतः।<br>न ते विनाशमृच्छेयुरिति मे नैष्ठिकी मतिः ।। 6 ।।	</p></td><td>	4-31-6a<br>4-31-6b	<p class="mw-empty-elt"></p></td></tr>
<tr><td><p>	चिन्त्यतां चैव यत्कार्यं तच्च क्षिप्रमकालिकम् ।<br>क्रियतां साधु संचिन्त्य वासश्चैषां प्रचिन्त्यतां ।। 7 ।।	</p></td><td>	4-31-7a<br>4-31-7b	<p class="mw-empty-elt"></p></td></tr>
<tr><td><p>	यथा च पाण्डुपुत्राणां सर्वार्थेषु धृतात्मनाम् ।<br>प्रवृत्तिरुपलभ्येत तथा नीतिर्विधीयताम् ।। 8 ।।	</p></td><td>	4-31-8a<br>4-31-8b	<p class="mw-empty-elt"></p></td></tr>
<tr><td><p>	सर्वोपायैर्यतस्व त्वं यथा पश्यसि पाण्डवान् ।<br>दुर्ज्ञेयाः खलु शूरास्ते रक्ष्या नित्यं च दैवतैः ।। 9 ।।	</p></td><td>	4-31-9a<br>4-31-9b	<p class="mw-empty-elt"></p></td></tr>
<tr><td><p>	शुद्धात्मा मानवान्पार्थः सत्यवान्नीतिमाञ्शुचिः ।<br>तेजोराशिभिरापूर्णो दहेदपि च चक्षुषा ।। 10 ।।	</p></td><td>	4-31-10a<br>4-31-10b	<p class="mw-empty-elt"></p></td></tr>
<tr><td><p>	तस्माद्यत्नश्च क्रियतां भूयश्च मृगयामहे।<br>ब्राह्मणैश्चारकैः सिद्धैस्तापसैर्निपुणैरपि ।। 11 ।।	</p></td><td>	4-31-11a<br>4-31-11b	<p class="mw-empty-elt"></p></td></tr>
<tr><td><p>	विविधैस्तत्परैः सम्यङ्विर्भीकैस्तज्ज्ञसंमतैः ।<br>अन्वेष्टव्या मनुष्येन्द्र पाण्डवाश्छन्नचारिणः ।। 12 ।।	</p></td><td>	4-31-12a<br>4-31-12b	<p class="mw-empty-elt"></p></td></tr>
<tr><td><p>	ततः शान्तनवो धीमान्भारतानां पितामहः ।<br>श्रुतवान्देशकालज्ञो नीतिमांश्च महामतिः ।। 13 ।।	</p></td><td>	4-31-13a<br>4-31-13b	<p class="mw-empty-elt"></p></td></tr>
<tr><td><p>	तस्मिन्नुपरते वाक्ये आचार्यस्य महात्मनः ।<br>अनन्तरमुवाचेदं वाक्यं हेत्वर्थसंमितम् ।। 14 ।।	</p></td><td>	4-31-14a<br>4-31-14b	<p class="mw-empty-elt"></p></td></tr>
<tr><td><p>	युधिष्ठिरे समायुक्तां धर्मज्ञे धर्मसंहिताम्।<br>पाण्डवे नित्यमव्यग्रां गिरं भीष्मः समाददे ।। 15 ।।	</p></td><td>	4-31-15a<br>4-31-15b	<p class="mw-empty-elt"></p></td></tr>
<tr><td><p>	असत्सु दुर्लभां नित्यं सतां चाभिमतां सद।<br>भीष्मस्त्वभ्यवदत्तत्र गिरं साधुभिरर्चिताम् ।। 16 ।।	</p></td><td>	4-31-16a<br>4-31-16b	<p class="mw-empty-elt"></p></td></tr>
<tr><td><p>	यथा नो ब्राह्मणोऽवादीदाचार्यः सर्वधर्मवित्।<br>श्रुतवृत्तोपसंपन्ना नाशं नायान्ति पाण्डवाः ।। 17 ।।	</p></td><td>	4-31-17a<br>4-31-17b	<p class="mw-empty-elt"></p></td></tr>
<tr><td><p>	सर्वलक्षणसंपन्नाः साधुवृत्तसमन्विताः।<br>वृद्धानुशासने यत्ताः सत्यधर्मपरायणाः ।। 18 ।।	</p></td><td>	4-31-18a<br>4-31-18b	<p class="mw-empty-elt"></p></td></tr>
<tr><td><p>	समयं समयज्ञास्ते पालयन्तः शुभव्रताः।<br>न विषीदन्ति ते पार्था उद्वहन्तः सतां धुरम् ।। 19 ।।	</p></td><td>	4-31-19a<br>4-31-19b	<p class="mw-empty-elt"></p></td></tr>
<tr><td><p>	तपसा चैव गुप्तास्ते स्ववीर्येण च पाण्डवाः।<br>न नाशमभिगच्छेयुरिति मे नैष्ठिकी मतिः ।। 20 ।।	</p></td><td>	4-31-20a<br>4-31-20b	<p class="mw-empty-elt"></p></td></tr>
<tr><td><p>	क्षत्रधर्मरता नित्यं केशवानुगताः सदा।<br>प्रवीरपुरुषास्ते वै महात्मानो महाबलाः ।। 21 ।।	</p></td><td>	4-31-21a<br>4-31-21b	<p class="mw-empty-elt"></p></td></tr>
<tr><td><p>	तत्र बुद्धिं प्रवक्ष्यामि पाण्डवान्वेषणे शृणु।<br>न तु नीतिः सुनीतस्य शक्यते वेदितुं परैः ।। 22 ।।	</p></td><td>	4-31-22a<br>4-31-22b	<p class="mw-empty-elt"></p></td></tr>
<tr><td><p>	यत्तु शक्यमिहास्माभिस्तान्वै संचिन्त्य पाण्डवान्।<br>बुद्ध्या प्रणेतुं तत्तेऽहं प्रवक्ष्यामि निबोध तत् ।। 23 ।।	</p></td><td>	4-31-23a<br>4-31-23b	<p class="mw-empty-elt"></p></td></tr>
<tr><td><p>	न त्वियं साधु वक्तव्या तस्य नीतिः कथंचन ।<br>वृद्धानुशासने तात तिष्ठतः सत्यशीलिनः ।। 24 ।।	</p></td><td>	4-31-24a<br>4-31-24b	<p class="mw-empty-elt"></p></td></tr>

<tr><td><p>	अयुक्तं तु मया वक्तुं तुल्या मे कुरुपाण्डवाः।<br>निवासं पाण्डुपुत्राणां संचिन्त्य च वदाम्यहम्।<br>बहुना किं प्रलापेन यतो धर्मस्ततो जयः ।। 25 ।।	</p></td><td>	4-31-25a<br>4-31-25b<br>4-31-25c	<p class="mw-empty-elt"></p></td></tr>
<tr><td><p>	अवश्यं तु नियुक्तेन सभामध्ये विवक्षता।<br>यथार्हमिह वक्तव्यं सर्वथा धर्मलिप्सया ।। 26 ।।	</p></td><td>	4-31-26a<br>4-31-26b	<p class="mw-empty-elt"></p></td></tr>
<tr><td><p>	यत्र नाहं तथा मन्ये यथाऽन्ये मेनिरे जनाः।<br>निवासं पाण्डुपुत्राणां शृणुष्वं मनुजाधिप ।। 27 ।।	</p></td><td>	4-31-27a<br>4-31-27b	<p class="mw-empty-elt"></p></td></tr>
<tr><td><p>	[भ्रातृभिः सहितो वीरैः कृष्णया च महायशाः।<br>किमर्थं स महाराजो नात्मश्रेयो भविष्यति ।। 28 ।।	</p></td><td>	4-31-28a<br>4-31-28b	<p class="mw-empty-elt"></p></td></tr>

<tr><td><p>	पाण्डवो निकृतः पूर्वं यथावद्विदितं तव।<br>क्लेशितश्च पुरे नित्यं राज्यकामैश्च सांप्रतम्।<br>छन्नश्चरति तस्मात्स प्रकृत्या नीतिमान्नृपः ।। 29 ।।	</p></td><td>	4-31-29a<br>4-31-29b<br>4-31-29c	<p class="mw-empty-elt"></p></td></tr>
<tr><td><p>	वर्षमेकं सुसंच्छन्नमुष्य वासमनुत्तमम्।<br>आयाति चोदये काले क्षिप्रं दक्ष्यसि पाण्डवं ।। 30 ।।	</p></td><td>	4-31-30a<br>4-31-30b	<p class="mw-empty-elt"></p></td></tr>
<tr><td><p>	सोदरैः सहितं वीरं द्रौपद्या च परंतप।<br>संविधत्स्व महाबाहो यथा नः स्यात्सुखोदयः ।। 31 ।।	</p></td><td>	4-31-31a<br>4-31-31b	<p class="mw-empty-elt"></p></td></tr>
<tr><td><p>	यस्मिन्स राजा वसति च्छन्नः सत्त्वभृतांवरः।<br>भविष्यन्ति नरास्तत्र रागमोहविवर्जिताः ।। 32 ।।	</p></td><td>	4-31-32a<br>4-31-32b	<p class="mw-empty-elt"></p></td></tr>
<tr><td><p>	नाधयो हि महाराज न व्याधिः क्षत्रियर्षभ]।<br>पुरे जनपदे वाऽपि यत्र राजा युधिष्ठिरः ।। 33 ।।	</p></td><td>	4-31-33a<br>4-31-33b	<p class="mw-empty-elt"></p></td></tr>

<tr><td><p>	दानशीलो वदान्यश्च निभृतो ह्रीनिषेवकः।<br>प्रियवाक्सत्यवाक्शूरो धर्मशीलो जितेन्द्रियः।<br>हृष्टः पुष्टः शुचिर्दक्षो यत्र राजा युधिष्ठिरः ।। 34 ।।	</p></td><td>	4-31-34a<br>4-31-34b<br>4-31-34c	<p class="mw-empty-elt"></p></td></tr>
<tr><td><p>	नासूयको न चापीर्ष्युर्नाभिमानी न मत्सरी।<br>भविष्यति जनस्तत्र स्वयं धर्ममनुव्रतः ।। 35 ।।	</p></td><td>	4-31-35a<br>4-31-35b	<p class="mw-empty-elt"></p></td></tr>
<tr><td><p>	ब्रह्मघोषाश्च भूयांसः पुण्यशब्दास्तथैव च।<br>क्रतवश्च भविष्यन्ति भूयांसो भूरिदक्षिणाः ।। 36 ।।	</p></td><td>	4-31-36a<br>4-31-36b	<p class="mw-empty-elt"></p></td></tr>
<tr><td><p>	सदा च तत्र पर्जन्यः सम्यग्वर्षी न संशयः ।<br>संपन्नसस्या च मही भविष्यति निरामया ।। 37 ।।	</p></td><td>	4-31-37a<br>4-31-37b	<p class="mw-empty-elt"></p></td></tr>
<tr><td><p>	रसवन्ति च धान्यानि गुणवन्ति फलानि च।<br>गन्धवन्ति च माल्यानि शुभशब्दा च भारती ।। 38 ।।	</p></td><td>	4-31-38a<br>4-31-38b	<p class="mw-empty-elt"></p></td></tr>
<tr><td><p>	वायुश्च सुखसंस्पर्शो यत्र राजा युधिष्ठिरः ।<br>नीरोगास्तत्र विद्यन्ते वधबन्धा न सन्ति च ।। 39 ।।	</p></td><td>	4-31-39a<br>4-31-39b	<p class="mw-empty-elt"></p></td></tr>
<tr><td><p>	न चोरा न च दण्डाश्च न च बाधा भवन्त्युत।<br>नाशक्ता न च दुष्टाश्च यत्र राजा युधिष्ठिरः ।। 40 ।।	</p></td><td>	4-31-40a<br>4-31-40b	<p class="mw-empty-elt"></p></td></tr>
<tr><td><p>	भयं च नाविशेत्तत्र निष्प्रतीपं च दर्शनम्।<br>बहुक्षीरास्तथा गावः सुपुष्टाश्च सुदोहनाः ।। 41 ।।	</p></td><td>	4-31-41a<br>4-31-41b	<p class="mw-empty-elt"></p></td></tr>
<tr><td><p>	पयांसि दधिसर्पीषि रसवन्ति हितानि च ।<br>सलिलानि प्रसन्नानि सर्वे भावाश्च शोभनाः ।। 42 ।।	</p></td><td>	4-31-42a<br>4-31-42b	<p class="mw-empty-elt"></p></td></tr>
<tr><td><p>	गुणवन्ति च पानानि भोज्यानि विविधानि च।<br>तत्र देशे भविष्यन्ति यत्र राजा युधिष्ठिरः ।। 43 ।।	</p></td><td>	4-31-43a<br>4-31-43b	<p class="mw-empty-elt"></p></td></tr>
<tr><td><p>	रसाः स्पर्शाश्च गन्धाश्च शब्दाश्चापि गुणान्विताः।<br>दृश्यानि च प्रसन्नानि यत्र राजा युधिष्ठिरः ।। 44 ।।	</p></td><td>	4-31-44a<br>4-31-44b	<p class="mw-empty-elt"></p></td></tr>

<tr><td><p>	धर्माश्च तत्र सर्वैस्तु सेविताश्च द्विजातिभिः।<br>स्वैःस्वैर्गुणैश्च संयुक्ता कस्मिन्वर्षे त्रयोदशे ।<br>देशे तस्मिन्भविष्यन्ति तत पाण्डवसंश्रिते ।। 45 ।।	</p></td><td>	4-31-45a<br>4-31-45b<br>4-31-45c	<p class="mw-empty-elt"></p></td></tr>
<tr><td><p>	संप्रीतिमाञ्जनस्तत्र संतुष्टः शुचिरव्ययः।<br>देवतातिथिभूयांस्तु सर्वभूतानुरागवान् ।। 46 ।।	</p></td><td>	4-31-46a<br>4-31-46b	<p class="mw-empty-elt"></p></td></tr>
<tr><td><p>	इष्टदानमहोत्साहा नित्यं धर्मपरायणाः ।<br>व्यक्तवाक्यास्ततस्तात शुभकल्याणमङ्गलाः ।। 47 ।।	</p></td><td>	4-31-47a<br>4-31-47b	<p class="mw-empty-elt"></p></td></tr>
<tr><td><p>	शुभत्विषः शुभेच्छाश्च नित्यतुष्टाः श्रियाऽन्विताः ।<br>भविष्यन्ति जनास्तत्र यत्र राजा युधिष्ठिरः ।। 48 ।।	</p></td><td>	4-31-48a<br>4-31-48b	<p class="mw-empty-elt"></p></td></tr>
<tr><td><p>	नित्योत्सवप्रमुदितो नित्यहृष्टः श्रिया वृतः।<br>भविष्यति निवासोऽयं यत्र राजा युधिष्ठिरः ।। 49 ।।	</p></td><td>	4-31-49a<br>4-31-49b	<p class="mw-empty-elt"></p></td></tr>
<tr><td><p>	धर्मज्ञः स तु दुर्ज्ञेयः सर्वज्ञैश्च द्विजातिभिः।<br>किंपुनः प्राकृतैस्तात पार्थो विज्ञायते क्वचित् ।। 50 ।।	</p></td><td>	4-31-50a<br>4-31-50b	<p class="mw-empty-elt"></p></td></tr>
<tr><td><p>	यस्मिन्सत्यं धृतिर्दानं परा शान्तिर्ध्रुवा क्षमा।<br>ह्रीः श्रीः कीर्तिः परं तेज आनृशंस्यमथार्जवम् ।। 51 ।।	</p></td><td>	4-31-51a<br>4-31-51b	<p class="mw-empty-elt"></p></td></tr>
<tr><td><p>	तस्मान्निवासः पार्थानां चिन्त्यतां यद्ब्रवीमि वः ।<br>गतिर्वा परमा तत्र नोत्सहे वक्तुमन्यथा ।। 52 ।।	</p></td><td>	4-31-52a<br>4-31-52b	<p class="mw-empty-elt"></p></td></tr>

<tr><td><p>	एवमेतत्तु संचिन्त्य यत्कृत्यं साधु मन्यसे।<br>तत्क्षिप्रं कुरु कौरव्य यद्येतच्छ्रद्दधासि मे।<br>कुलस्य हि क्षमं तात यदहं प्रब्रवीमि ते ।। 53 ।।	</p></td><td>	4-31-53a<br>4-31-53b<br>4-31-53c	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>गोग्रहणपर्वणि एकत्रिंशोऽध्यायः ।। 31 ।।	</p></td><td>		<p class="mw-empty-elt"></p></td></tr>
</tbody>