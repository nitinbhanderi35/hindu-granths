				
<tbody><tr><td><p>	<b>वैशंपायन उवाच।</b>	</p></td><td>	4-20-1x	<p class="mw-empty-elt"></p></td></tr>
<tr><td><p>	एवं विलपमानायां पाञ्चाल्यां मत्स्यपुङ्गवः।<br>अशक्तः कीचकं तत्र शासितुं बलदर्पितम् ।<br>विराटराजः मूतं तु सान्त्वेनैव न्यवारयत् ।। 1 ।।	</p></td><td>	4-20-1a<br>4-20-1b<br>4-20-1c	<p class="mw-empty-elt"></p></td></tr>
<tr><td><p>	कीचकं मत्स्यराजेन कृतागसमनिन्दिता।<br>नापराधानुरूपेण दण्डेन प्रतिपादितम् ।। 2 ।।	</p></td><td>	4-20-2a<br>4-20-2b	<p class="mw-empty-elt"></p></td></tr>
<tr><td><p>	पाञ्चालराजस्य सुता दृष्ट्वा सुरसुतोपमा।<br>धर्मज्ञा व्यवहाराणां कीचके कृतकिल्बिषे ।<br>पुनः प्रोवाच राजानं स्मरन्ती धर्ममुत्तमम् ।। 3 ।।	</p></td><td>	4-20-3a<br>4-20-3b<br>4-20-3c	<p class="mw-empty-elt"></p></td></tr>
<tr><td><p>	संप्रेक्ष्य च वरारोहा सर्वांस्तत्र सभासदः।<br>राजानुवर्तनपरान्कीचकं च कृतागसम्।<br>विराटं चाह पाञ्चाली दुःखेनाविष्टचेतना ।। 4 ।।	</p></td><td>	4-20-4a<br>4-20-4b<br>4-20-4c	<p class="mw-empty-elt"></p></td></tr>
<tr><td><p>	न राजन्राजवत्किंचित्समाचरसि कीचके।<br>दस्यूनामिव ते धर्मो न सत्सु परिवर्तते।। 5 ।।	</p></td><td>	4-20-5a<br>4-20-5b	<p class="mw-empty-elt"></p></td></tr>
<tr><td><p>	न कीचकः स्वधर्मस्थो न च मत्स्यः कथंचन।<br>सभासदोऽप्यधर्मज्ञा य इमं पर्युपासते।। 6 ।।	</p></td><td>	4-20-6a<br>4-20-6b	<p class="mw-empty-elt"></p></td></tr>
<tr><td><p>	न धर्मं कीचको वेत्ति राजभृत्यास्तथैव च।<br>न राजा विनयं ब्रूते अमात्याश्च न जानते ।। 7 ।।	</p></td><td>	4-20-7a<br>4-20-7b	<p class="mw-empty-elt"></p></td></tr>
<tr><td><p>	नोपालभे त्वां नृपते विराटं नृपसंसदि।<br>नाहमेतेन युक्ता वै हन्तुं मात्स्य तवान्तिके ।। 8 ।।	</p></td><td>	4-20-8a<br>4-20-8b	<p class="mw-empty-elt"></p></td></tr>
<tr><td><p>	सभासदस्तु पश्यन्तु कीचकं धर्मलङ्घिनम्।<br>विराटनृपते पश्य मामनाथामनागसम् ।। 9 ।।	</p></td><td>	4-20-9a<br>4-20-9b	<p class="mw-empty-elt"></p></td></tr>
<tr><td><p>	न साम फलते दुष्टे दुष्टे दण्डः प्रयुज्यते ।। 10 ।।	</p></td><td>	4-20-10a	<p class="mw-empty-elt"></p></td></tr>
<tr><td><p>	अदण्ड्यान्दण्डयन्राजा दण्ड्यांश्चैवाप्यदण्डयन्।<br>स राजा न भवेल्लोके राजशब्दस्य भाजनम् ।। 11 ।।	</p></td><td>	4-20-11a<br>4-20-11b	<p class="mw-empty-elt"></p></td></tr>
<tr><td><p>	दीनान्धकृपणाशक्तपङ्गुकुब्जजडादिकान्।<br>अनाथबालवृद्धांश्च पुरुषान्वा स्त्रियोऽपि वा ।<br>दुष्टचोराभिभूतांश्च पालयेदवनीपतिः ।। 12 ।।	</p></td><td>	4-20-12a<br>4-20-12b<br>4-20-12c	<p class="mw-empty-elt"></p></td></tr>
<tr><td><p>	अनाथानां च नाथः स्यादपितॄणां पिता नृपः ।<br>माता भवेदमातॄणामगुरूणां गुरुर्भवेत्।<br>अगतीनां गती राजा नृणां राजा परायणम् ।। 13 ।।	</p></td><td>	4-20-13a<br>4-20-13b<br>4-20-13c	<p class="mw-empty-elt"></p></td></tr>
<tr><td><p>	विशेषतः परैर्दुष्टैः परामृष्टं नरोत्तमः।<br>स्त्रियं साध्वीमनाथां च पालयेत्स्वसुतामिव ।। 14 ।।	</p></td><td>	4-20-14a<br>4-20-14b	<p class="mw-empty-elt"></p></td></tr>
<tr><td><p>	त्वद्गृहावसतिं राजन्नेतावत्कालपर्ययम्।<br>अधिकां त्वत्सुतायाश्च पश्य मां कीचकाहतां ।। 15 ।।	</p></td><td>	4-20-15a<br>4-20-15b	<p class="mw-empty-elt"></p></td></tr>
<tr><td><p>	<b>विराट उवाच।</b>	</p></td><td>	4-20-16x	<p class="mw-empty-elt"></p></td></tr>
<tr><td><p>	परोक्षं नाभिजानामि विग्रहं युवयोरहम्।<br>अर्थतत्त्वमविज्ञाय किं स्यादकुशलं मम ।। 16 ।।	</p></td><td>	4-20-16a<br>4-20-16b	<p class="mw-empty-elt"></p></td></tr>
<tr><td><p>	<b>द्रौपद्युवाच।</b>	</p></td><td>	4-20-17x	<p class="mw-empty-elt"></p></td></tr>
<tr><td><p>	येषां न वैरी स्वपिति पदा भूमिमुपस्पृशन्।<br>तेषां मां मानिनीं भार्यां सूतपुत्रः पदाऽवधीत् ।। 17 ।।	</p></td><td>	4-20-17a<br>4-20-17b	<p class="mw-empty-elt"></p></td></tr>
<tr><td><p>	ये च दद्युर्न याचेयुर्ब्रह्मण्याः सत्यवादिनः।<br>येषां दुन्दुभिनिर्घोषो ज्याघोषः श्रूयते भृशम्।<br>तेषां मां दयितां भार्यां सूतपुत्रः पदाऽवधीत् ।। 18 ।।	</p></td><td>	4-20-18a<br>4-20-18b<br>4-20-18c	<p class="mw-empty-elt"></p></td></tr>
<tr><td><p>	तेजस्विनस्तथा क्षान्ता बलवन्तश्च मानिनः।<br>महेष्वासा रणे शूरा गर्विता मानतत्पराः।<br>तेषां मां मानिनीं भार्यां सूतपुत्रः पदाऽवधीत् ।। 19 ।।	</p></td><td>	4-20-19a<br>4-20-19b<br>4-20-19c	<p class="mw-empty-elt"></p></td></tr>
<tr><td><p>	सर्वलोकमिमं हन्युर्यदि क्रुद्धा महाबलाः।<br>तेषां मां दयितां भार्यां सूतपुत्रः पदाऽवधीत् ।। 20 ।।	</p></td><td>	4-20-20a<br>4-20-20b	<p class="mw-empty-elt"></p></td></tr>
<tr><td><p>	येषां नास्ति समः कश्चिद्वीर्ये सत्ये बले दमे।<br>तेषां मां दयितां भार्यां सूतपुत्रः पदाऽवधीत् ।। 21 ।।	</p></td><td>	4-20-21a<br>4-20-21b	<p class="mw-empty-elt"></p></td></tr>
<tr><td><p>	येषां न सदृशः कश्चिद्धनाद्यैर्भुवि मानवः।<br>तेषां मां दयितां भार्यां सूतपुत्रः पदाऽवधीत् ।। 22 ।।	</p></td><td>	4-20-22a<br>4-20-22b	<p class="mw-empty-elt"></p></td></tr>
<tr><td><p>	तवाग्रतो विशेषेण प्रजानां च हितैषिणः।<br>पश्यतो निहता राजंस्तेनेह जगतीपते ।। 23 ।।	</p></td><td>	4-20-23a<br>4-20-23b	<p class="mw-empty-elt"></p></td></tr>
<tr><td><p>	शरणं ये प्रपन्नानां भवन्ति शरणार्थिनाम्।<br>चरन्ति लोके प्रच्छन्नाः क्वनु तेऽद्य महाबलाः ।। 24 ।।	</p></td><td>	4-20-24a<br>4-20-24b	<p class="mw-empty-elt"></p></td></tr>
<tr><td><p>	कथं ते सूतपुत्रेण वध्यमानां प्रियां सतीम्।<br>मर्षयन्ति यथा क्लीबा बलवन्तोऽतितेजसः ।। 25 ।।	</p></td><td>	4-20-25a<br>4-20-25b	<p class="mw-empty-elt"></p></td></tr>
<tr><td><p>	क्वनु तेषाममर्षश्च वीर्यं तेषां च तद्बलम्।<br>न परीप्सन्ति ये भार्यां वध्यमानां दुरात्माना ।। 26 ।।	</p></td><td>	4-20-26a<br>4-20-26b	<p class="mw-empty-elt"></p></td></tr>
<tr><td><p>	मयाऽपि शक्यं किं कर्तुं विराटे धर्मदूषणे।<br>मां मर्षंयति यः पश्यन्वध्यमानामनागसम् ।। 27 ।।	</p></td><td>	4-20-27a<br>4-20-27b	<p class="mw-empty-elt"></p></td></tr>
<tr><td><p>	धर्मो विद्धो ह्यधर्मेण सभां यत्रोपतिष्ठति।<br>न चेद्विशल्यः क्रियते सर्वे विद्धाः सभासदः ।। 28 ।।	</p></td><td>	4-20-28a<br>4-20-28b	<p class="mw-empty-elt"></p></td></tr>
<tr><td><p>	यत्र धर्मो ह्यधर्मेम सत्यं यत्रानृतेन च।<br>हन्यते प्रेक्षमाणानां हतास्तत्र सभासदः ।। 29 ।।	</p></td><td>	4-20-29a<br>4-20-29b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-20-30x	<p class="mw-empty-elt"></p></td></tr>
<tr><td><p>	तस्यास्तत्कृपणं श्रुत्वा सैरन्ध्र्याः परिदेवितम्।<br>ततः सभ्यास्तु ते सर्वे भूयः कृष्णामपूजयन्।<br>साधुसाध्विति चाप्याहुः कीचकं चाप्यगर्हयन् ।। 30 ।।	</p></td><td>	4-20-30a<br>4-20-30b<br>4-20-30c	<p class="mw-empty-elt"></p></td></tr>
<tr><td><p>	केचित्कृष्णां प्रशंसन्ति केचिन्निन्दन्ति कीचकम्।<br>केचिन्निन्दन्ति राजानं केचिद्देवीं च तां नराः ।। 31 ।।	</p></td><td>	4-20-31a<br>4-20-31b	<p class="mw-empty-elt"></p></td></tr>
<tr><td><p>	<b>सभ्या ऊचुः ।</b>	</p></td><td>	4-20-32x	<p class="mw-empty-elt"></p></td></tr>
<tr><td><p>	यस्येयं चारुसर्वाङ्गी भार्या स्यादायतेक्षणा।<br>परो लाभश्च तस्य स्यान्न स शोचेत्कदाचन ।। 32 ।।	</p></td><td>	4-20-32a<br>4-20-32b	<p class="mw-empty-elt"></p></td></tr>
<tr><td><p>	यस्या गात्रं शुभं पीनं मुखं जयति पङ्कजम्।<br>गतिर्हंसं स्मितं कुन्दं सौषा नार्हति पद्वधम् ।। 33 ।।	</p></td><td>	4-20-33a<br>4-20-33b	<p class="mw-empty-elt"></p></td></tr>
<tr><td><p>	द्वात्रिंशद्दशना यस्याः श्वेता मांसनिबन्धनाः।<br>स्निग्धाश्च मृदवः केशाः सैषा नार्हति पद्वधम् ।। 34 ।।	</p></td><td>	4-20-34a<br>4-20-34b	<p class="mw-empty-elt"></p></td></tr>
<tr><td><p>	पद्मं चक्रं ध्वजं शङ्खं प्रासादो मकरस्तथा।<br>यस्याः पाणितले सन्ति सैषा नार्हति पद्वधम् ।। 35 ।।	</p></td><td>	4-20-35a<br>4-20-35b	<p class="mw-empty-elt"></p></td></tr>
<tr><td><p>	आवर्ताः खलु चत्वारः सर्वे चैव प्रदक्षिणाः ।<br>समं गात्रं शुभं स्निग्धं यस्या नार्हति पद्वधम् ।। 36 ।।	</p></td><td>	4-20-36a<br>4-20-36b	<p class="mw-empty-elt"></p></td></tr>
<tr><td><p>	अच्छिद्रहस्तपादा च अच्छिद्रदशना च या।<br>कन्या कमलपत्राक्षी कथमर्हति पद्वधम् ।। 37 ।।	</p></td><td>	4-20-37a<br>4-20-37b	<p class="mw-empty-elt"></p></td></tr>
<tr><td><p>	सेयं लक्षणसंपन्ना पूर्णचन्द्रनिभानना।<br>सुरूपिणी सुवदना नेयं योग्या पदा वधम् ।। 38 ।।	</p></td><td>	4-20-38a<br>4-20-38b	<p class="mw-empty-elt"></p></td></tr>
<tr><td><p>	देवदेवीव सुभगा शक्रदेवीव शोभना।<br>अप्सरा इव सारूप्यान्नेयं योग्या पदा वधम् ।। 39 ।।	</p></td><td>	4-20-39a<br>4-20-39b	<p class="mw-empty-elt"></p></td></tr>
<tr><td><p>	इति स्मापूजसंस्तत्र कृष्णां प्रेक्ष्य सभासदः ।। 40 ।।	</p></td><td>	4-20-40a	<p class="mw-empty-elt"></p></td></tr>
<tr><td><p>	सा विनिःश्वस्य सुश्रोणी भूमावन्तर्मुखी स्थिता।<br>तूष्णीमासीत्तदा दृष्ट्वा विवक्षन्तं युधिष्ठिरम् ।। 41 ।।	</p></td><td>	4-20-41a<br>4-20-41b	<p class="mw-empty-elt"></p></td></tr>
<tr><td><p>	युधिष्ठिरस्य कोपात्तु ललाटे स्वेद आस्रवत्।<br>अब्रवीद्धर्मपुत्रोऽथ सैरन्ध्रीं महिषीं प्रियाम् ।<br>कृष्णां तत्र नृपाभ्याशे परिव्राजकरूपधृत् ।। 42 ।।	</p></td><td>	4-20-42a<br>4-20-42b<br>4-20-42c	<p class="mw-empty-elt"></p></td></tr>
<tr><td><p>	गच्छ सैरन्ध्रि मा भैस्त्वं सुदेष्णाया निवेशनम् ।<br>राजा ह्ययं धर्मशीलो विराटः परलोकभीः ।<br>यतस्त्वां न परित्राति सत्ये धर्मपथे स्थितः ।। 43 ।।	</p></td><td>	4-20-43a<br>4-20-43b<br>4-20-43c	<p class="mw-empty-elt"></p></td></tr>
<tr><td><p>	भर्तारमनुरुन्धन्त्यः क्लिश्यन्ते वीरपत्नयः।<br>शुश्रूषया क्लिश्यमानाः पतिलोकं जयन्त्युत ।। 44 ।।	</p></td><td>	4-20-44a<br>4-20-44b	<p class="mw-empty-elt"></p></td></tr>
<tr><td><p>	मन्ये न कालः क्रोधस्य पश्यन्ति पतयस्तव।<br>तेन त्वां नाभिधावन्ति गन्धर्वाः सूर्यवर्चसः ।। 45 ।।	</p></td><td>	4-20-45a<br>4-20-45b	<p class="mw-empty-elt"></p></td></tr>
<tr><td><p>	श्रूयन्तां ते सुकेशान्ते मोक्षधर्माश्रयाः कथाः।<br>यथा धर्मः कुलस्त्रीणां दृष्टो धर्मानुरोधनात् ।। 46 ।।	</p></td><td>	4-20-46a<br>4-20-46b	<p class="mw-empty-elt"></p></td></tr>
<tr><td><p>	नास्ति यज्ञः स्त्रियाः कश्चिन्न श्राद्धं नाप्युपोषणम्।<br>या तु भर्तारि शुश्रूषा सा स्वर्गायाभिजायते ।। 47 ।।	</p></td><td>	4-20-47a<br>4-20-47b	<p class="mw-empty-elt"></p></td></tr>
<tr><td><p>	पिता रक्षति कौमारे भर्ता रक्षति यौवने।<br>पुत्रस्तु स्थाविरे भावे न स्त्री स्वातन्त्र्यमर्हति ।। 48 ।।	</p></td><td>	4-20-48a<br>4-20-48b	<p class="mw-empty-elt"></p></td></tr>
<tr><td><p>	भीरु भर्तृभयात्पत्न्यो न क्रुध्यन्ति कदाचन।<br>बहुभिश्च परिक्लेशैरवज्ञाताश्च शत्रुभिः ।<br>अनन्यभावाः शुद्धाश्च पुण्यलोकं जयन्त्युत ।। 49 ।।	</p></td><td>	4-20-49a<br>4-20-49b<br>4-20-49c	<p class="mw-empty-elt"></p></td></tr>
<tr><td><p>	न क्रोधकालं नियतं पश्यन्ति पतयस्तव।<br>न क्रुद्धान्प्रतियायाद्वै पतींस्ते वृत्रहा अपि।<br>तेन त्वां नाभिधावन्ति गन्धर्वाः कामरूपिणः ।। 50 ।।	</p></td><td>	4-20-50a<br>4-20-50b<br>4-20-50c	<p class="mw-empty-elt"></p></td></tr>
<tr><td><p>	यदि ते समयः कश्चित्कृतो ह्यायतलोचने।<br>तं स्मरस्व क्षमाशीले क्षमा धर्मो ह्यनुत्तमः ।। 51 ।।	</p></td><td>	4-20-51a<br>4-20-51b	<p class="mw-empty-elt"></p></td></tr>
<tr><td><p>	क्षमा धर्मः क्षमा सत्यं क्षमा दानं क्षमा तपः।<br>क्षमावतामयं लोकः परलोकः क्षमावतांम् ।। 52 ।।	</p></td><td>	4-20-52a<br>4-20-52b	<p class="mw-empty-elt"></p></td></tr>
<tr><td><p>	द्व्यंशिनो द्वादशाङ्गस्य चतुर्विंशतिपर्वणः।<br>कस्त्रिषष्ठिशतारस्य मासोनस्याक्षमी भवेत्।। 53 ।।	</p></td><td>	4-20-53a<br>4-20-53b	<p class="mw-empty-elt"></p></td></tr>
<tr><td><p>	गच्छ सैरन्ध्रि गन्धर्वाः करिष्यन्ति तव प्रियम्।<br>व्यपनेष्यन्ति ते दुःखं येन ते विप्रियं कृतम् ।। 54 ।।	</p></td><td>	4-20-54a<br>4-20-54b	<p class="mw-empty-elt"></p></td></tr>
<tr><td><p>	इत्येवमुक्ते तिष्ठन्तीं पुनरेवाह धर्मराट्।<br>विघ्नं करोषि वै भद्रे दीव्यतां राजसंसदि ।। 55 ।।	</p></td><td>	4-20-55a<br>4-20-55b	<p class="mw-empty-elt"></p></td></tr>
<tr><td><p>	तस्मात्त्वमपि सुश्रोणि शैलूषीव विभासि नः।<br>एवमुक्ता तु सा भर्त्रा समुद्वीक्ष्याब्रवीदिदम् ।। 56 ।।	</p></td><td>	4-20-56a<br>4-20-56b	<p class="mw-empty-elt"></p></td></tr>
<tr><td><p>	सत्यमुक्तं त्वया विद्वञ्शैलूषीं विद्धि मां पुनः।<br>शैलूषकस्य तस्याहं येषां ज्येष्ठोऽक्षकोविदः ।। 57 ।।	</p></td><td>	4-20-57a<br>4-20-57b	<p class="mw-empty-elt"></p></td></tr>
<tr><td><p>	एवमुक्त्वा वरारोहा परिमृज्याननं शुभम्।<br>केशान्विमुक्तान्संयम्य रुधिरेण समुक्षितान् ।। 58 ।	</p></td><td>	4-20-58a<br>4-20-58b	<p class="mw-empty-elt"></p></td></tr>
<tr><td><p>	पांसुकुण्ठितसर्वाङ्गी गजराजवधूरिव।<br>प्रतस्थे नागनासोरूर्भर्तुराज्ञाय शासनम् ।। 59 ।।	</p></td><td>	4-20-59a<br>4-20-59b	<p class="mw-empty-elt"></p></td></tr>
<tr><td><p>	विमुक्ता मृगशावाक्षी निरन्तरपयोधरा।<br>प्रभा नक्षत्रराजस्य कालमेघैरिवावृता ।। 60 ।।	</p></td><td>	4-20-60a<br>4-20-60b	<p class="mw-empty-elt"></p></td></tr>
<tr><td><p>	यस्यार्थे पाण्डवेयास्तु त्यजेयुरपि जीवितम्।<br>तां ते दृष्ट्वा तथा कृष्णां क्षमिणो धर्मचारिणः।<br>समयं नातिवर्तन्ते वेलामिव महोदधिः ।। 61 ।।	</p></td><td>	4-20-61a<br>4-20-61b<br>4-20-61c	<p class="mw-empty-elt"></p></td></tr>
<tr><td><p>	सा प्रविश्य प्रवेपन्ती सुदेष्णाया निवेशनम्।<br>रुदन्ती चारुसर्वाङ्गी तस्यास्तस्थावथाग्रतः ।। 62 ।।	</p></td><td>	4-20-62a<br>4-20-62b	<p class="mw-empty-elt"></p></td></tr>
<tr><td><p>	तामुवाच विराटस्य महिषी शाठ्यमास्थिता।<br>किमिदं पद्मसंकाशं सुदन्तोष्ठाक्षिनासिकम् ।। 63 ।।	</p></td><td>	4-20-63a<br>4-20-63b	<p class="mw-empty-elt"></p></td></tr>
<tr><td><p>	रुदन्त्या अवमृष्टास्रं पूर्णेन्दुसमवर्चसम्।<br>बिम्बोष्ठं कृष्णताराभ्यामत्यन्तरुचिरप्रभम्।<br>नयनाभ्यामजिह्याभ्यां मुखं ते मुञ्चते जलम् ।। 64 ।।	</p></td><td>	4-20-64a<br>4-20-64b<br>4-20-64c	<p class="mw-empty-elt"></p></td></tr>
<tr><td><p>	कस्त्वाऽवधीद्वरारोहे कस्माद्रोदिषि शोभने।<br>को विप्रयुज्यते दारैः सपुत्रैः सहबान्धवैः ।। 65 ।।	</p></td><td>	4-20-65a<br>4-20-65b	<p class="mw-empty-elt"></p></td></tr>
<tr><td><p>	कस्याद्य राजा कुपितो वधमाज्ञापयिष्यति।<br>ब्रूहि किं ते प्रियं कर्म कं त्यजे घातयामि वा ।। 66 ।।	</p></td><td>	4-20-66a<br>4-20-66b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-20-67x	<p class="mw-empty-elt"></p></td></tr>
<tr><td><p>	तां निःश्वस्याब्रवीत्कृष्णा जानन्ती नाम पृच्छसि।<br>भ्रातुस्त्वं मामनुप्रेष्य किमेवं हि विकत्थसे ।। 67 ।।	</p></td><td>	4-20-67a<br>4-20-67b	<p class="mw-empty-elt"></p></td></tr>
<tr><td><p>	कीचको माऽवधीत्तत्र सुराहारीमितोगताम्।<br>सभायां पश्यतो राज्ञो यथा वै निर्जने वने ।। 68 ।।	</p></td><td>	4-20-68a<br>4-20-68b	<p class="mw-empty-elt"></p></td></tr>
<tr><td><p>	<b>सुदेष्णोवाच।</b>	</p></td><td>	4-20-69x	<p class="mw-empty-elt"></p></td></tr>
<tr><td><p>	घातयामि सुदन्तोष्ठि कीचकं यदि मन्यसे।<br>भ्राता यद्येष मे व्यक्तं योऽतीतो धर्मचारिणीम्।<br>यस्त्वां कामाभिभूतात्मा दुर्लभामवमन्यते ।। 69 ।।	</p></td><td>	4-20-69a<br>4-20-69b<br>4-20-69c	<p class="mw-empty-elt"></p></td></tr>
<tr><td><p>	<b>द्रौपद्युवाच।</b>	</p></td><td>	4-20-70x	<p class="mw-empty-elt"></p></td></tr>
<tr><td><p>	अद्यैव तं हनिष्यन्ति येषामागस्करो हि सः।<br>मन्येऽहमद्य वा श्वो वा परलोकं गमिष्यति ।। 70 ।।	</p></td><td>	4-20-70a<br>4-20-70b	<p class="mw-empty-elt"></p></td></tr>
<tr><td><p>	भ्रातुः प्रयच्छ त्वरिता जीवच्छ्राद्धं त्वमद्य वै।<br>सुहृष्टं कुरु वै चैनं नासून्मन्ये धरिष्यति ।। 71 ।।	</p></td><td>	4-20-71a<br>4-20-71b	<p class="mw-empty-elt"></p></td></tr>
<tr><td><p>	तेषां हि मम भर्तॄणां पञ्चानां धर्मचारिणाम्।<br>एको दुर्धषणोऽत्यर्थं बले चाप्रतिमो भुवि ।। 72 ।।	</p></td><td>	4-20-72a<br>4-20-72b	<p class="mw-empty-elt"></p></td></tr>
<tr><td><p>	निर्मनुष्यमिमं लोकं कुर्यात्क्रुद्धो निशामिमाम्।<br>न स संक्रुध्यते तावद्गन्धर्वः कामरूपधृत् ।। 73 ।।	</p></td><td>	4-20-73a<br>4-20-73b	<p class="mw-empty-elt"></p></td></tr>
<tr><td><p>	नूनं ज्ञास्यति यावद्वै ममैतत्पादघातनम्।<br>तत्क्षणात्कीचकः पापः सपुत्रभ्रातृबान्धवः।<br>विनशिष्यति दुष्टात्मा यथा दुष्कृतकर्मकृत् ।। 74 ।।	</p></td><td>	4-20-74a<br>4-20-74b<br>4-20-74c	<p class="mw-empty-elt"></p></td></tr>
<tr><td><p>	अपि चैतत्पुरा प्रोक्तं निपुणैर्मनुजोत्तमैः।<br>एकस्तु कुरुते पापं कालपाशवशं गतः।<br>नीचेनात्मापराधेन कुलं तेन विनश्यति ।। 75 ।।	</p></td><td>	4-20-75a<br>4-20-75b<br>4-20-75c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-20-76x	<p class="mw-empty-elt"></p></td></tr>
<tr><td><p>	सुदेष्णामेवमुक्त्वा तु सैरन्ध्री दुःखमोहिता।<br>कीचकस्य वधार्थाय व्रतदीक्षामुपागमत् ।। 76 ।।	</p></td><td>	4-20-76a<br>4-20-76b	<p class="mw-empty-elt"></p></td></tr>
<tr><td><p>	अभ्यर्थिता च नारीभिर्मानिता च सुदेष्णया।<br>न च स्नाति न चाश्नाति न पांसून्परिमार्जति।<br>रुधिरक्लिन्नवदना बभूव मृदितेक्षणा ।। 77 ।।	</p></td><td>	4-20-77a<br>4-20-77b<br>4-20-77c	<p class="mw-empty-elt"></p></td></tr>
<tr><td><p>	तां तथा शोकसन्तप्तां दृष्ट्वा प्ररुदितां स्त्रियः।<br>कीचकस्य वधं सर्वा मनोभिश्च शशंसिरे ।। 78 ।।	</p></td><td>	4-20-78a<br>4-20-78b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>कीचकवधपर्वणि विंशोऽध्यायः ।। 20 ।।	</p></td><td>		<p class="mw-empty-elt"></p></td></tr>
</tbody>