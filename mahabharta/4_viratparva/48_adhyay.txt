				
<tbody><tr><td><p>	<b>कर्ण उवाच।</b>	</p></td><td>	4-48-1x	<p class="mw-empty-elt"></p></td></tr>
<tr><td><p>	सर्वानायुष्मतो भीतान्संत्रस्तानिव लक्षये।<br>अयुद्धमनसश्चैव सर्वांश्चैवानवस्थितान् ।।	</p></td><td>	4-48-1a<br>4-48-1b	<p class="mw-empty-elt"></p></td></tr>

<tr><td><p>	यद्येष जामदग्न्यो वा यदि वेन्द्रः पुरंदरः ।<br>वासुदेवेन सहितो यदि बीभत्सुरागतः।<br>अहमेनं निरोत्स्यामि वेलेव वरुणालयम् ।।	</p></td><td>	4-48-2a<br>4-48-2b<br>4-48-2c	<p class="mw-empty-elt"></p></td></tr>
<tr><td><p>	रुक्मपुङ्खाः प्रसन्नाग्रा मुक्ता हस्तवता मया।<br>छादयन्तु शारः सूर्यं पार्थस्यायुर्निरोधकाः ।।	</p></td><td>	4-48-3a<br>4-48-3b	<p class="mw-empty-elt"></p></td></tr>
<tr><td><p>	मम चापप्रमुक्तानां शराणां नतपर्वणाम् ।<br>निवृत्तिर्गच्छतां नास्ति सर्पाणां श्वसतामिव ।।	</p></td><td>	4-48-4a<br>4-48-4b	<p class="mw-empty-elt"></p></td></tr>
<tr><td><p>	शराणां पुङ्खसक्तानां मौर्व्याऽभिहतयोर्भृशम् ।<br>श्रूयते तलयोः शब्दो भेर्योराहतयोरिव ।।	</p></td><td>	4-48-5a<br>4-48-5b	<p class="mw-empty-elt"></p></td></tr>
<tr><td><p>	एकैकं चतुरः पञ्च क्वचित्पष्टिं क्वचिच्छतम्।<br>हतान्पश्यत मात्स्यानामिषुभिर्निहतान्रथान् ।।	</p></td><td>	4-48-6a<br>4-48-6b	<p class="mw-empty-elt"></p></td></tr>
<tr><td><p>	मद्बाहुमुक्तैरिषुभिस्तैलधौतैः पतत्रिभिः ।<br>खद्योतैरिव संपृक्तमन्तरिक्षं विराजताम् ।।	</p></td><td>	4-48-7a<br>4-48-7b	<p class="mw-empty-elt"></p></td></tr>
<tr><td><p>	ध्वजाग्राद्वानरस्तस्य भल्लेनाभिहतो मया।<br>अद्यैव पततां भूमौ विनदन्भैरवान्रवान् ।।	</p></td><td>	4-48-8a<br>4-48-8b	<p class="mw-empty-elt"></p></td></tr>
<tr><td><p>	शत्रोर्मयाभिपन्नानां भूतानां ध्वजवासिनाम् ।<br>दिशः प्रतिष्ठमानानामस्तु शब्दो दिवं गतः ।।	</p></td><td>	4-48-9a<br>4-48-9b	<p class="mw-empty-elt"></p></td></tr>
<tr><td><p>	क्रुद्धेनास्त्रं मया मुक्तं निर्दहेत्पृथिवीमिमाम् ।<br>स्थितं संग्रामशिरसि पार्थमेकाकिनं किमु ।।	</p></td><td>	4-48-10a<br>4-48-10b	<p class="mw-empty-elt"></p></td></tr>
<tr><td><p>	समाहितश्च बीभत्सुर्वर्षाण्यष्टौ च पञ्च च ।<br>जातस्नेहश्च युद्धस्य मयि संदर्शयिष्यति ।।	</p></td><td>	4-48-11a<br>4-48-11b	<p class="mw-empty-elt"></p></td></tr>
<tr><td><p>	पात्रीभूतस्तु कौन्तेयो ब्राह्मणो गुणवानिव ।<br>शरमालां स गृह्णातु मत्प्रसृष्टां स्वधामिव ।।	</p></td><td>	4-48-12a<br>4-48-12b	<p class="mw-empty-elt"></p></td></tr>
<tr><td><p>	एष चापि महेष्वासस्त्रिषु लोकेषु विश्रुतः ।<br>अहं चापि नरश्रेष्ठादर्जुनान्नावमः क्वचित् ।।	</p></td><td>	4-48-13a<br>4-48-13b	<p class="mw-empty-elt"></p></td></tr>
<tr><td><p>	मम हस्तप्रमुक्तानां शराणां नतपर्वणाम्।<br>निवृत्तिर्गच्छतां नास्ति वैश्वानरशिखार्चिषाम् ।।	</p></td><td>	4-48-14a<br>4-48-14b	<p class="mw-empty-elt"></p></td></tr>
<tr><td><p>	इतश्चेतश्च मुक्तानां शराणां नतपर्वणाम् ।<br>तुगुलः श्रूयतां नादः षट्पदां गायतामिव ।।	</p></td><td>	4-48-15a<br>4-48-15b	<p class="mw-empty-elt"></p></td></tr>
<tr><td><p>	अन्तरा संपतद्भिस्तु गृध्रपत्रैः शिलाशितैः ।<br>शलभानामिवाकाशे छाया संप्रति दृश्यताम् ।।	</p></td><td>	4-48-16a<br>4-48-16b	<p class="mw-empty-elt"></p></td></tr>
<tr><td><p>	अद्य मत्कार्मुकोत्सृष्टाः शिताः पार्थस्य मर्मगाः।<br>शरीरमुपसर्पन्तु वल्मीकमिव पन्नगाः ।।	</p></td><td>	4-48-17a<br>4-48-17b	<p class="mw-empty-elt"></p></td></tr>
<tr><td><p>	बर्हिबर्हिणराजानां बर्हिणां बर्हिणामिव ।<br>पततां पततां घोषः पततां पततामिव ।।	</p></td><td>	4-48-18a<br>4-48-18b	<p class="mw-empty-elt"></p></td></tr>
<tr><td><p>	अद्य त्वहमृणान्मोक्ष्ये यन्मया तत्प्रतिश्रुतम् ।<br>धार्तराष्ट्रस्य तत्काले निहत्य समरेऽर्जुनम् ।।	</p></td><td>	4-48-19a<br>4-48-19b	<p class="mw-empty-elt"></p></td></tr>
<tr><td><p>	इन्द्राशनिसमस्पर्शं महेन्द्रसमविक्रमम्।<br>अर्दयिष्याम्यहं पार्थमुल्काभिरिव कुञ्जरम् ।।	</p></td><td>	4-48-20a<br>4-48-20b	<p class="mw-empty-elt"></p></td></tr>
<tr><td><p>	शरजालमहाज्वालमसिशक्तिगदेन्धनम् ।<br>निर्दहन्तमनीकानि शमयिष्येऽर्जुनानलम् ।।	</p></td><td>	4-48-21a<br>4-48-21b	<p class="mw-empty-elt"></p></td></tr>
<tr><td><p>	रथादतिरथं लोके सर्वशस्त्रभृतांवरम् ।<br>विवशं पार्थमादास्ये गरुत्मानिव पन्नगम् ।।	</p></td><td>	4-48-22a<br>4-48-22b	<p class="mw-empty-elt"></p></td></tr>
<tr><td><p>	क्षुद्रकैर्विविधैर्भल्लैर्निपतद्भिश्च मामकैः ।<br>संमूढचेताः कौन्तेयः कर्तव्यं नाभिपद्यताम् ।।	</p></td><td>	4-48-23a<br>4-48-23b	<p class="mw-empty-elt"></p></td></tr>
<tr><td><p>	अद्य दुर्योधनस्याहं शोकं हृदि चिरं स्थितम् ।<br>समूलमपनेष्यामि हरन्पार्थशिरः शरैः ।।	</p></td><td>	4-48-24a<br>4-48-24b	<p class="mw-empty-elt"></p></td></tr>

<tr><td><p>	अद्य मत्कार्मुकोत्सृष्टैर्भल्लैश्च नतपर्वभिः।<br>हताश्वं विरथं पार्थं पौरुषे पर्यवस्थितम् ।<br>निश्वसन्तं यथा नागमद्य पश्यन्तु कौरवाः ।।	</p></td><td>	4-48-25a<br>4-48-25b<br>4-48-25c	<p class="mw-empty-elt"></p></td></tr>
<tr><td><p>	जामदग्न्यान्मया लब्धं दिव्यास्रमृषिसत्तमात्।<br>तदुपाश्रित्य वीर्यं च युध्येयमपि वासवम् ।।	</p></td><td>	4-48-26a<br>4-48-26b	<p class="mw-empty-elt"></p></td></tr>
<tr><td><p>	ध्वजाग्रे वानरस्तिष्ठन्भल्लेन निहतो मया।<br>अद्यैव पततां भूमौ विनदन्भैरवान्रवान् ।।	</p></td><td>	4-48-27a<br>4-48-27b	<p class="mw-empty-elt"></p></td></tr>
<tr><td><p>	कामं गच्छन्तु कुरवो गाः प्रगृह्य परंतपाः ।<br>रथेषु वाऽपि तिष्ठन्तो युद्धं पश्यन्तु मामकम् ।।	</p></td><td>	4-48-28a<br>4-48-28b	<p class="mw-empty-elt"></p></td></tr>
<tr><td><p>	।। इति श्रीमन्माहाभारते विराटपर्वणि <br>गोग्रहणपर्वणि अष्टचत्वारिंशोऽध्यायः ।। 48 ।।	</p></td><td>		<p class="mw-empty-elt"></p></td></tr></tbody>