				
<tbody><tr><td><p>	<b>[वैशंपायन उवाच।</b>	</p></td><td>	4-8-1x	<p class="mw-empty-elt"></p></td></tr>
<tr><td><p>	विराटनगरं रम्यं गच्छमानो युधिष्ठिरः।<br>अस्तुवन्मनसा देवीं दुर्गां त्रिभुवनेश्वरीम् ।। 1 ।।	</p></td><td>	4-8-1a<br>4-8-1b	<p class="mw-empty-elt"></p></td></tr>
<tr><td><p>	यशोदागर्भसंभूतां नारायणवरप्रियाम् ।<br>नन्दगोपकुले जातां मङ्गल्यां कुलवर्धनीम् ।। 2 ।।	</p></td><td>	4-8-2a<br>4-8-2b	<p class="mw-empty-elt"></p></td></tr>
<tr><td><p>	कंसविद्रावणकरीमसुराणां क्षयंकरीम्।<br>शिलातटविनिक्षिप्तामाकाशं प्रति गामिनीम् ।। 3 ।।	</p></td><td>	4-8-3a<br>4-8-3b	<p class="mw-empty-elt"></p></td></tr>
<tr><td><p>	वासुदेवस्य भगिनीं दिव्यमाल्यविभूषिताम्।<br>दिव्याम्बरधरां देवीं खङ्गखेटकधारिणीम् ।। 4 ।।	</p></td><td>	4-8-4a<br>4-8-4b	<p class="mw-empty-elt"></p></td></tr>
<tr><td><p>	भारावतरणे पुण्ये ये स्मरन्ति सदा शिवाम् ।<br>तान्वै तारयते पापात्पङ्के गामिव दुर्बलाम् ।। 5 ।।	</p></td><td>	4-8-5a<br>4-8-5b	<p class="mw-empty-elt"></p></td></tr>
<tr><td><p>	स्तोतुं प्रचक्रमे भूयो विविधैः स्तोत्रसंभवैः ।<br>आमन्त्र्य दर्शनाकाङ्क्षी राजा देवीं सहानुजः ।। 6 ।।	</p></td><td>	4-8-6a<br>4-8-6b	<p class="mw-empty-elt"></p></td></tr>
<tr><td><p>	नमोस्तु वरदे कृष्णे कुमारि ब्रह्मचारिणि ।<br>बालार्कसदृशाकारे पूर्णचन्द्रनिभानने ।। 7 ।।	</p></td><td>	4-8-7a<br>4-8-7b	<p class="mw-empty-elt"></p></td></tr>
<tr><td><p>	चतुर्भुजे चतुर्वक्रे पीनश्रोणिपयोधरे।<br>मयूरपिच्छवलये केयूराङ्गदधारिणि ।। 8 ।।	</p></td><td>	4-8-8a<br>4-8-8b	<p class="mw-empty-elt"></p></td></tr>
<tr><td><p>	भासि देवि यथा पद्मा नारायणपरिग्रहः ।<br>स्वरूपं ब्रह्मचर्यं च विशदं तव खेचरि ।। 9 ।।	</p></td><td>	4-8-9a<br>4-8-9b	<p class="mw-empty-elt"></p></td></tr>
<tr><td><p>	कृष्णच्छविसमा कृष्णा संकर्षणसमानना ।<br>बिभ्रती विपुलौ बाहु शक्रध्वजसमुच्छ्रयौ ।। 10 ।।	</p></td><td>	4-8-10a<br>4-8-10b	<p class="mw-empty-elt"></p></td></tr>
<tr><td><p>	पात्री च पङ्कजी घण्टी स्त्री विशुद्धा च या भुवि ।<br>पाशं धनुर्महाचक्रं विविधान्यायुधानि च ।। 11 ।।	</p></td><td>	4-8-11a<br>4-8-11b	<p class="mw-empty-elt"></p></td></tr>
<tr><td><p>	कुण्डलाभ्यां सुपूर्णाभ्यां कर्णाभ्यां च विभूषिता ।<br>चन्द्रविस्पर्धिना देवि मुखेन त्वं विराजसे ।। 12 ।।	</p></td><td>	4-8-12a<br>4-8-12b	<p class="mw-empty-elt"></p></td></tr>
<tr><td><p>	मुकुटेन विचित्रेण केशबन्धेन शोभिना।<br>भुजङ्गाभोगवासेन श्रोणिसूत्रेण राजता ।। 13 ।।	</p></td><td>	4-8-13a<br>4-8-13b	<p class="mw-empty-elt"></p></td></tr>
<tr><td><p>	विभ्राजसे चाऽऽबद्धेन भोगेनेवेह मन्दरः।<br>ध्वजेन शिखिपिच्छानामुच्छ्रितेन विराजसे ।। 14 ।।	</p></td><td>	4-8-14a<br>4-8-14b	<p class="mw-empty-elt"></p></td></tr>
<tr><td><p>	कौमारं व्रतमास्थाय त्रिदिवं पावितं त्वया।<br>तेन त्वं स्तूयसे देवि त्रिदशैः पूज्यसेऽपि च ।। 15 ।।	</p></td><td>	4-8-15a<br>4-8-15b	<p class="mw-empty-elt"></p></td></tr>
<tr><td><p>	त्रैलोक्यरक्षणार्थाय महिषासुरनाशिनि ।<br>प्रसन्ना मे सुरश्रेष्ठे दयां कुरु शिवा भव ।। 16 ।।	</p></td><td>	4-8-16a<br>4-8-16b	<p class="mw-empty-elt"></p></td></tr>
<tr><td><p>	जया त्वं विजया चैव संग्रामे च जयप्रदा।<br>ममापि विजयं देहि वरदा त्वं च सांप्रतम् ।। 17 ।।	</p></td><td>	4-8-17a<br>4-8-17b	<p class="mw-empty-elt"></p></td></tr>
<tr><td><p>	विन्ध्ये चैव नगश्रेष्ठे तव स्थानं हि शाश्वतम्।<br>कालि कालि महाकालि शीधुमांसपशुप्रिये ।। 18 ।।	</p></td><td>	4-8-18a<br>4-8-18b	<p class="mw-empty-elt"></p></td></tr>
<tr><td><p>	कृतानुयात्रा भूतैस्त्वं वरदा कामचारिणी।<br>भारावतारे ये च त्वां संस्मरिष्यन्ति मानवाः ।। 19 ।।	</p></td><td>	4-8-19a<br>4-8-19b	<p class="mw-empty-elt"></p></td></tr>
<tr><td><p>	प्रणमन्ति च ये त्वां हि प्रभाते तु नरा भुवि ।<br>न तेषां दुर्लभं किंचित्पुत्रतो धनतोपि वा ।। 20 ।।	</p></td><td>	4-8-20a<br>4-8-20b	<p class="mw-empty-elt"></p></td></tr>

<tr><td><p>	दुर्गात्तारयसे दुर्गे तत्त्वं दुर्गा स्मृता जनैः ।<br>कान्तारेष्ववसन्नानां मग्रानां च महार्णवे।<br>दस्युभिर्वा निरुद्धानां त्वं गतिः परमा नृणाम् ।। 21 ।।	</p></td><td>	4-8-21a<br>4-8-21b<br>4-8-21c	<p class="mw-empty-elt"></p></td></tr>
<tr><td><p>	जलप्रतरणे चैव कान्तारेष्वटवीषु च।<br>ये स्मरन्ति महादेवि न च सीदन्ति ते नराः ।। 22 ।।	</p></td><td>	4-8-22a<br>4-8-22b	<p class="mw-empty-elt"></p></td></tr>
<tr><td><p>	त्वं कीर्तिः श्रीर्धृतिः सिद्धिर्ह्रीर्विद्या संततिर्मतिः।<br>संध्या रात्रिः प्रभा निद्रा ज्योत्स्ना कांतिःक्षमादया ।। 23 ।।	</p></td><td>	4-8-23a<br>4-8-23b	<p class="mw-empty-elt"></p></td></tr>
<tr><td><p>	नृणां च बन्धनं मोहं पुत्रनाशं धनक्षयम्।<br>व्याधिं मृत्युं भयं चैव पूजिता नाशयिष्यसि ।। 24 ।।	</p></td><td>	4-8-24a<br>4-8-24b	<p class="mw-empty-elt"></p></td></tr>
<tr><td><p>	सोहं राज्यात्परिभ्रष्टः शरणं त्वां प्रपन्नवान् ।<br>प्रणतश्च यथा मूर्ध्ना तव देवि सुरेश्वरि ।। 25 ।।	</p></td><td>	4-8-25a<br>4-8-25b	<p class="mw-empty-elt"></p></td></tr>
<tr><td><p>	त्राहि मां पद्मपत्राक्षि सत्ये सत्या भवस्व नः।<br>शरणं भव मे दुर्गे शरण्ये भक्तवत्सले ।। 26 ।।	</p></td><td>	4-8-26a<br>4-8-26b	<p class="mw-empty-elt"></p></td></tr>
<tr><td><p>	एवं स्तुता हि सा देवी दर्शयामास पाण्डवम् ।<br>उपगम्य तु राजानमिदं वचनमब्रवीत् ।। 27 ।।	</p></td><td>	4-8-27a<br>4-8-27b	<p class="mw-empty-elt"></p></td></tr>
<tr><td><p>	<b>देव्युवाच ।</b>	</p></td><td>	4-8-28x	<p class="mw-empty-elt"></p></td></tr>
<tr><td><p>	शृणु राजन्महाबाहो मदीयं वचनं प्रभो।<br>भविष्यत्यचिरादेव संग्रामे विजयस्तव ।। 28 ।।	</p></td><td>	4-8-28a<br>4-8-28b	<p class="mw-empty-elt"></p></td></tr>
<tr><td><p>	मम प्रसादान्निर्जित्य हत्वा कौरववाहिनीम् ।<br>राज्यं निष्कण्टकं कृत्वा भोक्ष्यसे मेदिनीं पुनः ।। 29 ।।	</p></td><td>	4-8-29a<br>4-8-29b	<p class="mw-empty-elt"></p></td></tr>
<tr><td><p>	भ्रातृभिः सहितो राजन्प्रीतिं प्राप्स्यसि पुष्कलाम् ।<br>मत्प्रसादाच्च ते सौख्यमारोग्यं च भविष्यति ।। 30 ।।	</p></td><td>	4-8-30a<br>4-8-30b	<p class="mw-empty-elt"></p></td></tr>
<tr><td><p>	ये च संकीर्तयिष्यन्ति लोके विगतकल्मषाः।<br>तेषां तुष्टा प्रदास्यामि राज्यमायुर्वपुः सुतम् ।। 31 ।।	</p></td><td>	4-8-31a<br>4-8-31b	<p class="mw-empty-elt"></p></td></tr>
<tr><td><p>	प्रवासे नगरे वाऽपि संग्रामे शत्रुसंकटे ।<br>अटव्यां दुर्गकान्तारे सागरे गहने गिरौ ।। 32 ।।	</p></td><td>	4-8-32a<br>4-8-32b	<p class="mw-empty-elt"></p></td></tr>
<tr><td><p>	ये स्मरिष्यन्ति मां राजन्यथाऽहं भवता स्मृता ।<br>न तेषां दुर्लभं किंचितस्मिँल्लोके भविष्यति ।। 33 ।।	</p></td><td>	4-8-33a<br>4-8-33b	<p class="mw-empty-elt"></p></td></tr>
<tr><td><p>	इदं स्तोत्रवरं भक्त्या शृणुयाद्वा पठेत वा।<br>तस्य सर्वाणि कार्याणि सिद्धिं यास्यन्ति पाण्डवाः ।। 34 ।।	</p></td><td>	4-8-34a<br>4-8-34b	<p class="mw-empty-elt"></p></td></tr>
<tr><td><p>	मत्प्रसादाच्च वः सर्वान्विराटनगरे स्थितान् ।<br>न प्रज्ञास्यन्ति कुरको नरा वा तन्निवासिनः ।। 35 ।।	</p></td><td>	4-8-35a<br>4-8-35b	<p class="mw-empty-elt"></p></td></tr>
<tr><td><p>	इत्युक्त्वा वरदा देवी युधिष्ठिरमरिंदमम्।<br>रक्षां कृत्वा च पाण्डूनां तत्रैवान्तरधीयत ।।] 36 ।।	</p></td><td>	4-8-36a<br>4-8-36b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>पाण्डवप्रवेशपर्वणि अष्टमोऽध्यायः ।। 8 ।।	</p></td><td>		<p class="mw-empty-elt"></p></td></tr>
</tbody>