				
<tbody><tr><td><p>	<b>वैशंपायन उवाच।</b>	</p></td><td>	4-49-1x	<p class="mw-empty-elt"></p></td></tr>
<tr><td><p>	तस्य तद्वचनं श्रुत्वा नीतिशास्त्रविशारदः।<br>आचार्यः कुरुवीराणां कृपः शारद्वतोऽब्रवीत् ।।	</p></td><td>	4-49-1a<br>4-49-1b	<p class="mw-empty-elt"></p></td></tr>
<tr><td><p>	सदैव तव राधेय युद्धे क्रूरतरा मतिः।<br>नार्थानां प्रकृतिं वेत्सि नानुबन्धमवेक्षसे ।।	</p></td><td>	4-49-2a<br>4-49-2b	<p class="mw-empty-elt"></p></td></tr>
<tr><td><p>	नया हि बहवः सन्ति शास्त्राण्याश्रित्य चिन्तिताः ।<br>तेषां युद्धं सुपापिष्ठं वेदयन्ति पुराविदः ।।	</p></td><td>	4-49-3a<br>4-49-3b	<p class="mw-empty-elt"></p></td></tr>
<tr><td><p>	देशकालेन संयुक्तं युद्धं विजयदं भवेत्।<br>हीनकालं तदेवेह अनर्थायोपकल्पते ।।	</p></td><td>	4-49-4a<br>4-49-4b	<p class="mw-empty-elt"></p></td></tr>
<tr><td><p>	देशे काले च विक्रान्तं कल्याणाय विधीयते।<br>आनुकूल्येन कार्याणामुत्तरं तु विधीयते ।।	</p></td><td>	4-49-5a<br>4-49-5b	<p class="mw-empty-elt"></p></td></tr>
<tr><td><p>	भारं हि रथकारस्य न व्यवस्यन्ति पण्डिताः।<br>परिचिन्त्य तु पार्थेन संनिपातो न नः क्षमः ।।	</p></td><td>	4-49-6a<br>4-49-6b	<p class="mw-empty-elt"></p></td></tr>
<tr><td><p>	एको हि शत्रून्समरे समर्थः प्रतिबाधितुम् ।<br>एकः कुरूनभ्यरक्षदेकश्चाग्निमतर्पयत् ।।	</p></td><td>	4-49-7a<br>4-49-7b	<p class="mw-empty-elt"></p></td></tr>
<tr><td><p>	एकश्च पञ्च वर्षाणि ब्रह्मचर्यमधारयत् ।<br>एकः सुभद्रामारोप्य द्वैरथे कृष्णमाह्वयम् ।।	</p></td><td>	4-49-8a<br>4-49-8b	<p class="mw-empty-elt"></p></td></tr>
<tr><td><p>	सैन्धवं वनवासे तु जित्वा कृष्णामथानयत् ।<br>एकश्च पञ्च वर्षाणि शक्रादस्राण्यशिक्षत ।।	</p></td><td>	4-49-9a<br>4-49-9b	<p class="mw-empty-elt"></p></td></tr>

<tr><td><p>	एकः सपत्नाञ्जित्वा तु कुरूणामकरोद्यशः ।<br>एको गन्धर्वराजानं चित्रसेनमरिन्दमः ।<br>विजिग्ये तरसा सङ्ख्ये सेनां चास्य सुदुर्जयाम् ।।	</p></td><td>	4-49-10a<br>4-49-10b<br>4-49-10c	<p class="mw-empty-elt"></p></td></tr>
<tr><td><p>	पाञ्चाली श्रीमती प्राप्ता क्षत्रं जित्वा स्वयंवरे ।<br>आदाय गतवान्पार्थो भवान्क्वनु गतस्तदा ।।	</p></td><td>	4-49-11a<br>4-49-11b	<p class="mw-empty-elt"></p></td></tr>
<tr><td><p>	तथा निवातकवचाः कालकेयाश्च दानवाः ।<br>दैवतैरप्यवध्यास्ते एकेन युधि पातिताः ।।	</p></td><td>	4-49-12a<br>4-49-12b	<p class="mw-empty-elt"></p></td></tr>
<tr><td><p>	एकेन हि त्वया कर्ण किं नामेह कृतं पुरा।<br>एकैकेन यथा तेषां भूमिपाला वशे कृताः ।।	</p></td><td>	4-49-13a<br>4-49-13b	<p class="mw-empty-elt"></p></td></tr>
<tr><td><p>	इन्द्रोपि हि न पार्थेन संयुगे योद्धुमर्हति ।<br>यस्तेनाशंसते योद्धुं कर्तव्यं तस्य भेषजम् ।।	</p></td><td>	4-49-14a<br>4-49-14b	<p class="mw-empty-elt"></p></td></tr>
<tr><td><p>	आशीविषस्य क्रुद्धस्य पाणिमुद्यम्य दक्षिणम्।<br>अवमुच्य प्रदेशिन्या दंष्ट्रामादातुमिच्छसि ।।	</p></td><td>	4-49-15a<br>4-49-15b	<p class="mw-empty-elt"></p></td></tr>
<tr><td><p>	अथवा कुञ्जरं मत्तमेकमेकचरं वने।<br>निरङ्कुशं समारुह्य नगरं यातुमिच्छसि ।।	</p></td><td>	4-49-16a<br>4-49-16b	<p class="mw-empty-elt"></p></td></tr>
<tr><td><p>	समिद्धं पावकं चापि घृतमेदोवसाहुतम्।<br>घृताक्तश्चीरवासास्त्वं मध्येनोत्सर्तुमिच्छसि ।।	</p></td><td>	4-49-17a<br>4-49-17b	<p class="mw-empty-elt"></p></td></tr>
<tr><td><p>	आत्मानं यः समाबध्य कण्ठे बद्ध्वा तथा शिलाम् ।<br>समुद्रं प्रतरेद्दोर्भ्यां तत्र किं कर्ण पौरुषम् ।।	</p></td><td>	4-49-18a<br>4-49-18b	<p class="mw-empty-elt"></p></td></tr>
<tr><td><p>	अकृतास्त्रः कृतास्त्रं वै बलवन्तं सुदुर्बलः।<br>तादृशं कर्ण यः पार्थं योद्धुमिच्छेत्स दुर्मतिः ।।	</p></td><td>	4-49-19a<br>4-49-19b	<p class="mw-empty-elt"></p></td></tr>
<tr><td><p>	अस्माभिरेव निकृतो वर्षाणीह त्रयोदश।<br>सिंहः पाशविनिर्मुक्तो न नः शेषं करिष्यति ।।	</p></td><td>	4-49-20a<br>4-49-20b	<p class="mw-empty-elt"></p></td></tr>
<tr><td><p>	एकान्ते पार्थमासीनं कूपेऽग्निमिव संवृतम् ।<br>अज्ञानादभ्यवस्कन्द्य प्राप्ताः स्मो भयमुत्तमम् ।।	</p></td><td>	4-49-21a<br>4-49-21b	<p class="mw-empty-elt"></p></td></tr>
<tr><td><p>	उत्सृष्टं तूलराशौ तु एकोऽग्निं शमयेत्कथम् ।<br>सह युद्ध्यामहे पार्थमागतं युद्धदुर्मदम् ।।	</p></td><td>	4-49-22a<br>4-49-22b	<p class="mw-empty-elt"></p></td></tr>
<tr><td><p>	यत्ता वयं पराक्रान्ता व्यूढानीकाः प्रहारिणः।<br>युद्धायावस्थितं पार्थमागतं पाकशासनिम् ।।	</p></td><td>	4-49-23a<br>4-49-23b	<p class="mw-empty-elt"></p></td></tr>
<tr><td><p>	यत्ताः सर्वे रथश्रेष्ठं परिवार्य समन्ततः।<br>षड्रथाः परिकीर्यन्तां वज्रपाणिमिवासुराः ।।	</p></td><td>	4-49-24a<br>4-49-24b	<p class="mw-empty-elt"></p></td></tr>
<tr><td><p>	द्रोणो दुर्योधनो भीष्मो भवान्द्रौणिस्तथा वयम्।<br>सर्वे युद्ध्यामहे पार्थं कर्ण मा साहसं कृथाः ।।	</p></td><td>	4-49-25a<br>4-49-25b	<p class="mw-empty-elt"></p></td></tr>
<tr><td><p>	न ह्यसंगत्य समरे पार्थं जेष्यामहे वयम्।<br>संगत्य समरे पार्थं सर्वे जेष्यमाहे वयम् ।। 26 ।।	</p></td><td>	4-49-26a<br>4-49-26b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि<br> गोग्रहणपर्वणि एकोनपञ्चाशोऽध्यायः ।। 49 ।।	</p></td><td>		<p class="mw-empty-elt"></p></td></tr></tbody>