				
<tbody><tr><td><p>	<b>वैशंपायन उवाच।</b>	</p></td><td>	4-9-1x	<p class="mw-empty-elt"></p></td></tr>
<tr><td><p>	ततस्तु ते पुण्यजलां शिवां शुभां महर्षिगन्धर्वनिषेवितोदकाम्।<br>त्रिलोककान्तामवतीर्य जाह्नवीमृषींश्च देवांश्च पितृनतपर्यन् ।। 1 ।।	</p></td><td>	4-9-1a<br>4-9-1b	<p class="mw-empty-elt"></p></td></tr>
<tr><td><p>	वरप्रदानं ह्यनुचिन्त्य पार्थिवे हुत्वाऽग्निहोत्रं कृतजप्यमङ्गलः ।<br>दिशं तथैन्द्रीमभितः प्रपेदिवान्कृताञ्जलिर्धर्ममुपाह्वयच्छनैः ।। 2 ।।	</p></td><td>	4-9-2a<br>4-9-2b	<p class="mw-empty-elt"></p></td></tr>
<tr><td><p>	<b>युधिष्ठिर उवाच।</b>	</p></td><td>	4-9-3x	<p class="mw-empty-elt"></p></td></tr>
<tr><td><p>	वरप्रदानं मम दत्तवान्पिता प्रसन्नचेता वरदः प्रजापतिः ।<br>जलार्थिनो मे तृषितस्य सोदरा मया प्रयुक्ता विविशुर्जलाशयम् ।। 3 ।।	</p></td><td>	4-9-3a<br>4-9-3b	<p class="mw-empty-elt"></p></td></tr>
<tr><td><p>	निपातिता यक्षवरेण ते वने महाहवे वज्रभृतेव दानवाः ।<br>मया च गत्वा वरदो हि तोषितो विवक्षता प्रश्नसमुच्चयं गुरुः ।। 4 ।।	</p></td><td>	4-9-4a<br>4-9-4b	<p class="mw-empty-elt"></p></td></tr>
<tr><td><p>	स मे प्रसन्नो भगवान्वरं ददौ परिष्वजंश्चाह तथैव सौहृदात्।<br>वृणीष्व यद्वाञ्छसि पाण्डुनन्दन स्थितोऽन्तरिक्षे वरदोऽस्मि पश्य माम् ।। 5 ।।	</p></td><td>	4-9-5a<br>4-9-5b	<p class="mw-empty-elt"></p></td></tr>
<tr><td><p>	स वै मयोक्तो वरदः पिता प्रभुः सदैव मे धर्मरता मतिर्भवेत्।<br>इमे च जीवन्तु ममानुजाः प्रभो वयं स्वरूपं च जयं तथाऽऽप्नुमः ।। 6 ।।	</p></td><td>	4-9-6a<br>4-9-6b	<p class="mw-empty-elt"></p></td></tr>
<tr><td><p>	क्षमा च कीर्तिश्च यथेप्सितं भवेद्व्रतं तु सत्यं च समाप्तिरेव च।<br>वरो ममैषोस्तु यथाऽनुकीर्तितो न तन्मृषा देववृषो यथाऽब्रवीत् ।। 7 ।।	</p></td><td>	4-9-7a<br>4-9-7b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-9-8x	<p class="mw-empty-elt"></p></td></tr>
<tr><td><p>	इत्येवमुक्त्वा धर्मात्मा धर्ममेवानुचिन्तयन्।<br>तदैव तत्प्रसादेन रूपमेवाभवत्स्वयम् ।। 8 ।।	</p></td><td>	4-9-8a<br>4-9-8b	<p class="mw-empty-elt"></p></td></tr>
<tr><td><p>	स वै द्विजातिस्तरुणस्त्रिदण्डभृत्कमण्डलूष्णीषधरो व्यजायत।<br>सुरक्तमाञ्जिष्ठवराम्बरः शिखी पवित्रपाणिर्ददृशे तदाऽद्भुतम् ।। 9 ।।	</p></td><td>	4-9-9a<br>4-9-9b	<p class="mw-empty-elt"></p></td></tr>
<tr><td><p>	तथैव तेषामपि धर्मचारिणां यथोचितार्हाभरणाम्बरस्रजः।<br>क्षणेन राजन्नभवन्महात्मनां प्रशस्तधर्माग्र्यफलाभिकाङ्क्षिणाम् ।। 10 ।।	</p></td><td>	4-9-10a<br>4-9-10b	<p class="mw-empty-elt"></p></td></tr>
<tr><td><p>	नवेन रूपेण विशांपतिर्युतस्त्वथर्वरूपेण बभौ प्रतापवान्।<br>निबद्धवैडूर्यसितान्सकाञ्चनान्नृपस्तथाऽक्षान्परिवेष्ट्य वाससः ।। 11 ।।	</p></td><td>	4-9-11a<br>4-9-11b	<p class="mw-empty-elt"></p></td></tr>
<tr><td><p>	ततो विराटं प्रथमं युधिष्ठिरो ददर्श दूरात्सुसमृद्धतेजसम्।<br>अनन्ततेजोज्वलितं हुताशनं दुरासदं तीक्ष्णविषं यथोरगम् ।। 12 ।।	</p></td><td>	4-9-12a<br>4-9-12b	<p class="mw-empty-elt"></p></td></tr>
<tr><td><p>	सभासदं प्राञ्जलिभिर्जनैर्वृतं विचित्रनानाविधशस्त्रपाणिभिः ।<br>उपायनौघैः प्रविशद्भिराचितं द्विजैश्च शिक्षाक्षरमन्त्रधारिभिः ।। 13 ।।	</p></td><td>	4-9-13a<br>4-9-13b	<p class="mw-empty-elt"></p></td></tr>

<tr><td><p>	गजैरुदीर्मं तुरगैश्च सङ्कुलं मृगद्विपैः कुब्जगणैः समावृतम् ।<br>सितोच्छ्रितोष्णीषनिरुद्धमूर्धजं विचित्रवैडूर्यविकारकुण्डलम् ।<br>विराटमायाच्च युधिष्ठिरस्तदा बृहस्पतिः शक्रमिव त्रिविष्टपे ।। 14 ।।	</p></td><td>	4-9-14a<br>4-9-14b<br>4-9-14c	<p class="mw-empty-elt"></p></td></tr>
<tr><td><p>	तमाव्रजन्तं प्रसमीक्ष्य पाण्डवं विराटराजो मुदितेन चक्षुषा ।<br>पप्रच्छ चैनं स नराधिपो मुहुर्द्विजाश्च ये चास्य सभासदस्तदा ।। 15 ।।	</p></td><td>	4-9-15a<br>4-9-15b	<p class="mw-empty-elt"></p></td></tr>
<tr><td><p>	<b>विराट उवाच ।</b>	</p></td><td>	4-9-16x	<p class="mw-empty-elt"></p></td></tr>
<tr><td><p>	को वा विजानाति पुराऽस्य दर्शनं युवा सभां योऽयमुपैति मामिकाम्।<br>रूपेण सारेण विराजयन्महीं श्रिया ह्ययं वैश्रवणो द्विजो यथा ।। 16 ।।	</p></td><td>	4-9-16a<br>4-9-16b	<p class="mw-empty-elt"></p></td></tr>
<tr><td><p>	मृगेन्द्रराड्वारणयूथपोपमः प्रभात्ययं काञ्चनपर्वतो यथा।<br>विराजते पावकसूर्यसन्निभं सचन्द्रनक्षत्र इवांशुमान्ग्रहः ।। 17 ।।	</p></td><td>	4-9-17a<br>4-9-17b	<p class="mw-empty-elt"></p></td></tr>
<tr><td><p>	न दृश्यतेऽस्यानुचरो न कुञ्जरो न चोष्णरश्म्यावरणं समुच्छ्रितम् ।<br>न कुण्डलं नाङ्गदमस्य न स्रजो विचित्रिताङ्गश्च रथश्रतुर्युजः ।। 38 ।।	</p></td><td>	4-9-18a<br>4-9-18b	<p class="mw-empty-elt"></p></td></tr>
<tr><td><p>	क्षात्रं च रूपं हि बिभर्त्ययं भृशं गजेन्द्रशार्दूलमहर्षभोपमः ।<br>अभ्यागतोऽस्माननलंकृतोपि सन् विरोचते भानुरिवाचिरोदितः ।। 19 ।।	</p></td><td>	4-9-19a<br>4-9-19b	<p class="mw-empty-elt"></p></td></tr>
<tr><td><p>	विभात्ययं क्षत्रिय एव सर्वथा विराट इत्येवमुवाच तं प्रति।<br>ससागरान्तामयमद्य मेदिनीं प्रशासितुं चार्हति वासवोपमः ।। 20 ।।	</p></td><td>	4-9-20a<br>4-9-20b	<p class="mw-empty-elt"></p></td></tr>
<tr><td><p>	नाक्षत्रियो नूनमयं भविष्यति मूर्धाभिषिक्तः प्रतिभाति मां प्रति ।<br>तुल्यं हि रूपं प्रतिदृश्यतेऽस्य गजस्य सिंहस्य तथर्षभस्य ।। 21 ।।	</p></td><td>	4-9-21a<br>4-9-21b	<p class="mw-empty-elt"></p></td></tr>
<tr><td><p>	यमेष कामं परिमार्गते द्विजः स चास्य सर्वः क्रियतामसंशयम् ।<br>प्रियं च मे दर्शनमीदृशे जने द्विजेषु मुख्येषु तथाऽतिथिष्वपि ।। 22 ।।	</p></td><td>	4-9-22a<br>4-9-22b	<p class="mw-empty-elt"></p></td></tr>
<tr><td><p>	धनेषु रत्नेष्वथ गोषु वेश्मसु प्रकामतो मे विचरत्ववारितः ।। 23 ।।	</p></td><td>	4-9-23a	<p class="mw-empty-elt"></p></td></tr>
<tr><td><p>	<b>वैशंपायन उवाच ।</b>	</p></td><td>	4-9-24x	<p class="mw-empty-elt"></p></td></tr>
<tr><td><p>	एवं ब्रुवाणस्तमनन्ततेजसं विराजमानं सहसोत्थितो नृपः।<br>अन्येन रूपेण समीपमागतं त्रिदण्डकुण्ड्यङ्कुशशिक्यपाणिनम् ।। 24 ।।	</p></td><td>	4-9-24a<br>4-9-24b	<p class="mw-empty-elt"></p></td></tr>
<tr><td><p>	समुत्थिता सा हि सभा सपार्थिवा सविप्रराजन्यविशा सशूद्रका ।<br>सभागत प्रेक्ष्य तपन्तमर्चिषां विनिःसृतं राहुमुखाद्यथा रविम् ।। 25 ।।	</p></td><td>	4-9-25a<br>4-9-25b	<p class="mw-empty-elt"></p></td></tr>
<tr><td><p>	स तेन पूर्वं जयतां भवानिह द्विजातिनोक्तोऽभिमुखः कृताञ्जलिः ।<br>जयं जयार्हेण समेत्य वर्धितो विराटराजो ह्यभिवादयच्च तम् ।। 26 ।।	</p></td><td>	4-9-26a<br>4-9-26b	<p class="mw-empty-elt"></p></td></tr>
<tr><td><p>	तमब्रवीत्प्राञ्जलिरेष पार्थिवो विराटराजो मधुराक्षरं वचः।<br>प्राप्तः कुतस्त्वं भगवन्किमिच्छसि क्व यास्यसे किं करवाणि ते द्विज ।। 27 ।।	</p></td><td>	4-9-27a<br>4-9-27b	<p class="mw-empty-elt"></p></td></tr>
<tr><td><p>	श्रुतं च शीलं च कुलं च शंस मे गोत्रं तथा नाम च देशमेव ते।<br>सत्यप्रतिज्ञा हि भवन्ति साधवो विशेषतः प्रव्रजिता द्विजातयः ।। 28 ।।	</p></td><td>	4-9-28a<br>4-9-28b	<p class="mw-empty-elt"></p></td></tr>
<tr><td><p>	यथाऽनुरूपं प्रचरामि ते त्वहं न चावमन्ता न तवाभिभाषितम् ।<br>अपूजिता ह्यग्निसमा द्विजातयः कुलं दहेयुः सविषा इवोरगाः ।। 29 ।।	</p></td><td>	4-9-29a<br>4-9-29b	<p class="mw-empty-elt"></p></td></tr>
<tr><td><p>	सर्वां च भूमिं तव दातुमुत्सहे सदण्डकोशां विसृजामि ते पुरम् ।<br>कस्यासि राज्ञो विषयादिहागतः किं कर्म चात्राचरसि द्विजोत्तम ।। 30 ।।	</p></td><td>	4-9-30a<br>4-9-30b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-9-31x	<p class="mw-empty-elt"></p></td></tr>
<tr><td><p>	एवं ब्रुवाणं तमुवाच पार्थिवं युधिष्ठिरो धर्ममवेक्ष्य चासकृत् ।<br>सत्यं वचः को न्विह वक्तुमुत्सहेद्यथाप्रतिज्ञं तु शृणुष्व पार्थिव ।। 31 ।।	</p></td><td>	4-9-31a<br>4-9-31b	<p class="mw-empty-elt"></p></td></tr>
<tr><td><p>	श्रुतं च शीलं च कुलं च कर्म च शृणुष्व मे जन्म च देशमेव च ।<br>गुरूपदेशान्नियमाच्च मे व्रतं कुलक्रमार्थं पितृभिर्नियोजितम् ।। 32 ।।	</p></td><td>	4-9-32a<br>4-9-32b	<p class="mw-empty-elt"></p></td></tr>
<tr><td><p>	द्विजो व्रतेनास्मि न च स्वतः प्रभो संमुण्डितः प्रव्रजितस्त्रिदण्डभृत् ।<br>इदं शरीरं मम पश्य मानुषं समावृतं पञ्चभिरेव धातुभिः ।। 33 ।।	</p></td><td>	4-9-33a<br>4-9-33b	<p class="mw-empty-elt"></p></td></tr>
<tr><td><p>	ममेह पञ्चेन्द्रियगात्रदर्शिनो वदन्ति पञ्चैव पितॄन्यथा श्रुतिः ।<br>मनुष्यजातित्वमचिन्तयन्नहं न चास्मि तुल्यः पितृभिः स्वभावतः ।। 34 ।।	</p></td><td>	4-9-34a<br>4-9-34b	<p class="mw-empty-elt"></p></td></tr>
<tr><td><p>	कङ्को हि नाम्ना विषयं तवागतो व्रती द्विजातिः स्वकृतेन कर्मणा।<br>द्यूतप्रसङ्गादधनोऽस्मि राजन्सत्यप्रतिज्ञा व्रतिनश्चरामः ।। 35 ।।	</p></td><td>	4-9-35a<br>4-9-35b	<p class="mw-empty-elt"></p></td></tr>
<tr><td><p>	युधिष्ठिरस्यापि सखाऽभवं पुरा गृहप्रवेशी च शरीरमेव च।<br>गृहे च तस्योपितवानहं सुखं राजाऽस्मि तस्य स्वपुरेऽभवं पुरा ।। 36 ।।	</p></td><td>	4-9-36a<br>4-9-36b	<p class="mw-empty-elt"></p></td></tr>
<tr><td><p>	ममाज्ञया तत्र विचेरुरङ्गना मम प्रियार्थं दमयन्ति वाजिनः ।<br>मया कृतं तस्य पुरे तु यत्पुरा न तत्कदाचित्कृतवाञ्जनोऽन्यथा ।। 37 ।।	</p></td><td>	4-9-37a<br>4-9-37b	<p class="mw-empty-elt"></p></td></tr>
<tr><td><p>	सोहं पुरा तस्य वयस्समः सखा चरामि सर्वां वसुधां सुदुःखितः ।<br>न तु प्रशान्तिं क्वचिदाप्तवानहं व्रतोपदेशान्नियमेन भारिकः ।। 38 ।।	</p></td><td>	4-9-38a<br>4-9-38b	<p class="mw-empty-elt"></p></td></tr>
<tr><td><p>	वैयाघ्रपद्योस्मि नरेन्द्र गोत्रतस्तदेव सौख्यं मृगयामहे वयम्।<br>कृतज्ञभावेन मयाऽनुकीर्तितं युधिष्ठिरस्यात्मसमस्य चेष्टितम् ।। 39 ।।	</p></td><td>	4-9-39a<br>4-9-39b	<p class="mw-empty-elt"></p></td></tr>
<tr><td><p>	इमं हि मोक्षाश्रममास्थितस्य मे युधिष्ठिरस्तुल्यगुणो भवानपि ।<br>न मेऽस्ति माता न पिता न बान्धवा न मेऽस्ति रूपं न रतिर्न सन्ततिः ।। 40 ।।	</p></td><td>	4-9-40a<br>4-9-40b	<p class="mw-empty-elt"></p></td></tr>
<tr><td><p>	सुखं च दुःखं च हि तुल्यमद्य मे प्रियाप्रिये तुल्यगते गतागते।<br>मुक्तोस्मि कामाच्च धनाच्च सांप्रतं त्वदाश्रये वस्तुमिहाभ्युपागतः ।। 41 ।।	</p></td><td>	4-9-41a<br>4-9-41b	<p class="mw-empty-elt"></p></td></tr>
<tr><td><p>	संवत्सरेणेह समाप्यते त्विदं मम व्रतं दुष्करकर्मकारिणः।<br>ततो भवन्तं परितोष्य कर्मभिः पुनर्व्रजिष्ये च कुतूहलं यतः ।। 42 ।।	</p></td><td>	4-9-42a<br>4-9-42b	<p class="mw-empty-elt"></p></td></tr>
<tr><td><p>	अक्षान्निवप्तुं कुशलोस्म्वहं सदा पराजितः शकुनिरुतानि चिन्तयन् ।<br>मृगद्विजानां च रुतानि चिन्तयन्निराश्रयः प्रव्रजितोस्मि भिक्षुकः ।। 43 ।।	</p></td><td>	4-9-43a<br>4-9-43b	<p class="mw-empty-elt"></p></td></tr>
<tr><td><p>	<b>वैशंपायन उवाच ।</b>	</p></td><td>	4-9-44x	<p class="mw-empty-elt"></p></td></tr>
<tr><td><p>	तेनैवमुक्ते वचने नराधिपः कृताञ्जलिः प्रव्रजितं विलोक्य च ।<br>अथाब्रवीद्धृष्टमनाः शुभाक्षरं मनोनुगं सर्वसभागतं वचः ।। 44 ।।	</p></td><td>	4-9-44a<br>4-9-44b	<p class="mw-empty-elt"></p></td></tr>
<tr><td><p>	ददामि ते हन्त वरं यदीप्सितं प्रशाधि मत्स्यान्यदि मन्यते भवान्।<br>प्रिया हि धूर्ता मम चाक्षकोविदास्त्वं चापि देवो मम राज्यमर्हसि ।। 45 ।।	</p></td><td>	4-9-45a<br>4-9-45b	<p class="mw-empty-elt"></p></td></tr>
<tr><td><p>	समानयानासनवस्त्रभोजनं प्रभ्रूतमाल्याभरणानुलेपनम्।<br>स सार्वभौमोपम सर्वदाऽर्हसि प्रियं हि मन्ये तव नित्यदर्शनम् ।। 46 ।।	</p></td><td>	4-9-46a<br>4-9-46b	<p class="mw-empty-elt"></p></td></tr>
<tr><td><p>	ये त्वाऽभिधावेयुरनर्थपीडिता द्विजातिमुख्या यदि वेतरे जनाः।<br>सर्वाणि कार्याण्यहमर्थितस्त्वया तेषां करिष्यामि न मेऽत्र संशयः ।। 47 ।।	</p></td><td>	4-9-47a<br>4-9-47b	<p class="mw-empty-elt"></p></td></tr>
<tr><td><p>	ममान्तिके यश्च तवाप्रियं चरेत्प्रवासये तं परिचिन्त्य मानवम् ।<br>यच्चापि किंचिद्वसु विद्यते मम प्रभुर्भवांस्तस्य वशी वसेह च ।। 48 ।।	</p></td><td>	4-9-48a<br>4-9-48b	<p class="mw-empty-elt"></p></td></tr>
<tr><td><p>	<b>युधिष्ठिर उवाच।</b>	</p></td><td>	4-9-49x	<p class="mw-empty-elt"></p></td></tr>
<tr><td><p>	अतोऽभिलाषः परमो न विद्यते न मे जितं किंचन धारये धनम्।<br>न भोजनं किंचन संस्पृशेयं हविष्यभोजी निशि च क्षितीशयः ।। 49 ।।	</p></td><td>	4-9-49a<br>4-9-49b	<p class="mw-empty-elt"></p></td></tr>
<tr><td><p>	व्रतोपदेशात्समयो हि नैष्ठिको न क्रोधितव्यं नरदेव कस्यचित्।<br>एवंप्रतिज्ञस्य ममेह भूपते निवासबुद्धिर्भविता तु नान्यथा ।। 50 ।।	</p></td><td>	4-9-50a<br>4-9-50b	<p class="mw-empty-elt"></p></td></tr>
<tr><td><p>	एवं वरं मात्स्य वृणे प्रदापितं कृति भविष्यामि वरेण तेऽनघ ।। 51 ।।	</p></td><td>	4-9-51a	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-9-52x	<p class="mw-empty-elt"></p></td></tr>
<tr><td><p>	एवं तु राज्ञः प्रथमः समागमो बभूव मात्स्यस्य युधिष्ठिरस्य च।<br>विराटराजस्य हि तेन सङ्गमो बभूव विष्णोरिव वज्रपाणिना ।। 52 ।।	</p></td><td>	4-9-52a<br>4-9-52b	<p class="mw-empty-elt"></p></td></tr>
<tr><td><p>	तमासनस्थं प्रियरूपदर्शनं निरीक्षमाणो न ततर्प भूमिपः।<br>सभां च तां प्रज्वलयन्युधिष्ठिरः श्रिया यथा शक्रइव त्रिविष्टपम् ।। 53 ।।	</p></td><td>	4-9-53a<br>4-9-53b	<p class="mw-empty-elt"></p></td></tr>
<tr><td><p>	एवं स लब्ध्वा नृपतिः समागमं विराटराजेन नरर्षभस्तदा।<br>उवास वीरः परमार्चितः सुखी न चास्य कश्चिच्चरितं बुबोध तत् ।। 54 ।।	</p></td><td>	4-9-54a<br>4-9-54b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>पाण्डवप्रवेशपर्वणि नवमोऽध्यायः ।। 9 ।।	</p></td><td>		<p class="mw-empty-elt"></p></td></tr>
</tbody>