				
<tbody><tr><td><p>	<b>वैशंपायन उवाच।</b>	</p></td><td>	4-44-1x	<p class="mw-empty-elt"></p></td></tr>
<tr><td><p>	ततः पार्थं स वैराटिः प्राञ्जलिस्त्वभ्यवादयत्।<br>अहं भूमिंजयो नाम प्रणतोस्मि धनंजय ।।	</p></td><td>	4-44-1a<br>4-44-1b	<p class="mw-empty-elt"></p></td></tr>
<tr><td><p>	दिष्ट्या त्वां पार्थ पश्यामि स्वागतं ते धनंजय ।<br>लोहिताक्ष महाबाहो नागराजवरोपम ।।	</p></td><td>	4-44-2a<br>4-44-2b	<p class="mw-empty-elt"></p></td></tr>
<tr><td><p>	यदज्ञानादवोचं त्वां प्रमादेन नरोत्तम।<br>अकृत्वा हृदये सर्वं क्षन्तुमर्हसि तन्मम ।।	</p></td><td>	4-44-3a<br>4-44-3b	<p class="mw-empty-elt"></p></td></tr>
<tr><td><p>	यतस्त्वया कृतं पूर्वं चित्रं कर्म सुदुष्करम्।<br>अतो भयं व्यपेतं मे प्रीतिश्च परमा त्वयि ।।	</p></td><td>	4-44-4a<br>4-44-4b	<p class="mw-empty-elt"></p></td></tr>
<tr><td><p>	दासोऽहं ते भविष्यामि पश्य मामनुकम्पया ।।	</p></td><td>	4-44-5a	<p class="mw-empty-elt"></p></td></tr>
<tr><td><p>	या प्रतिज्ञा कृता पूर्वं तव सारथ्यकारणात्।<br>सेयं प्रतिज्ञा पूर्णा मे हर्षश्चार्जुन जायते ।।	</p></td><td>	4-44-6a<br>4-44-6b	<p class="mw-empty-elt"></p></td></tr>
<tr><td><p>	देवेन्द्रतनयस्येह सारथिः स्यां महामृधे ।<br>इति पूर्वं कृताऽस्माभिः प्रतिज्ञा युद्धदुर्मद ।।	</p></td><td>	4-44-7a<br>4-44-7b	<p class="mw-empty-elt"></p></td></tr>
<tr><td><p>	प्रतिज्ञा मम संपूर्णा तव सारथ्यकारणात् ।<br>मनस्स्वास्थ्यं च मे जातं जातं भाग्यं च मे महत् ।।	</p></td><td>	4-44-8a<br>4-44-8b	<p class="mw-empty-elt"></p></td></tr>
<tr><td><p>	आस्थाय विपुलं वीर रथं सारथिना मया।<br>दुर्योधनं च जित्वाऽऽजौ निवर्तय पशून्मम ।।	</p></td><td>	4-44-9a<br>4-44-9b	<p class="mw-empty-elt"></p></td></tr>
<tr><td><p>	<b>अर्जुन उवाच।</b>	</p></td><td>	4-44-10x	<p class="mw-empty-elt"></p></td></tr>
<tr><td><p>	प्रीतोस्मि राजपुत्राद्य न भयं विद्यते तव।<br>सर्वान्नुदामि ते शत्रून्रणे रणविशारद ।।	</p></td><td>	4-44-10a<br>4-44-10b	<p class="mw-empty-elt"></p></td></tr>
<tr><td><p>	स्वस्थो भव महान्युद्धे पश्य मां शत्रुभिः सह ।<br>युध्यमानं विमर्देऽस्मिन्कुर्वाणं भैरवं रवम् ।।	</p></td><td>	4-44-11a<br>4-44-11b	<p class="mw-empty-elt"></p></td></tr>

<tr><td><p>	गाण्डीवं देवदत्तं च शरान्कनकभूषणान्।<br>एतान्सर्वानुपासङ्गान्क्षिप्रं बध्नीहि मे रथे ।<br>एकं चाहर निस्त्रिंशं जातरूपपरिष्कृतम् ।।	</p></td><td>	4-44-12a<br>4-44-12b<br>4-44-12c	<p class="mw-empty-elt"></p></td></tr>
<tr><td><p>	अहं वै कुरुभिर्योत्स्ये मोक्षयिष्यामि ते पशून् ।<br>तोषयिष्यामि राजानं प्रवेक्ष्यामि पुरं पुनः ।।	</p></td><td>	4-44-13a<br>4-44-13b	<p class="mw-empty-elt"></p></td></tr>
<tr><td><p>	संकल्पागाधपरिधं बाहुप्राकारतोरणम्।<br>त्रिदण्डतूणसंबाधं नैकध्वजसमाकुलम् ।।	</p></td><td>	4-44-14a<br>4-44-14b	<p class="mw-empty-elt"></p></td></tr>

<tr><td><p>	ज्याक्षेपनिनदारावं नेमीनिनददुन्दुभिः ।<br>शरजालवितानाढ्यमाक्ष्वेडितमहास्वनम् ।<br>नगरं ते मया गुप्तं रथोपस्थं भविष्यति ।।	</p></td><td>	4-44-15a<br>4-44-15b<br>4-44-15c	<p class="mw-empty-elt"></p></td></tr>
<tr><td><p>	अधिष्ठितो मया सङ्ख्ये रथो गाण्डीवधन्विना ।<br>अजय्यः शत्रुसैन्यानां वैराटे व्येतु ते भयम् ।।	</p></td><td>	4-44-16a<br>4-44-16b	<p class="mw-empty-elt"></p></td></tr>
<tr><td><p>	<b>उत्तर उवाच।</b>	</p></td><td>	4-44-17x	<p class="mw-empty-elt"></p></td></tr>
<tr><td><p>	बहुना किं प्रलापेन शृणु मे परमं वचः।<br>नाहं बिभेमि कौन्तेय साक्षादपि शतक्रतोः ।।	</p></td><td>	4-44-17a<br>4-44-17b	<p class="mw-empty-elt"></p></td></tr>

<tr><td><p>	यमवायुकुबेरेभ्यो द्रोणभीष्मशतादपि ।<br>बिभेमि नाहमेतेभ्यो जानामि त्वां स्थिरं युधि ।<br>केशवेनापि संग्रामे साक्षादिन्द्रेण वा समम् ।।	</p></td><td>	4-44-18a<br>4-44-18b<br>4-44-18c	<p class="mw-empty-elt"></p></td></tr>
<tr><td><p>	इदं तु चिन्तयन्नेव परिमुह्यामि केवलम्।<br>निश्चयं नाधिगच्छामि नावगच्छामि किंचन ।।	</p></td><td>	4-44-19a<br>4-44-19b	<p class="mw-empty-elt"></p></td></tr>
<tr><td><p>	एवं वराङ्गरूपस्य लक्षणैः सूचितस्य च।<br>केन कर्मविपाकेन क्लीबत्वं त्वामुपागतम् ।।	</p></td><td>	4-44-20a<br>4-44-20b	<p class="mw-empty-elt"></p></td></tr>
<tr><td><p>	मन्ये त्वां क्लीबरूपेण चरन्तं शूलपाणिनम्।<br>गन्धर्वराजप्रतिमं देवं वाऽपि शतक्रतुम् ।।	</p></td><td>	4-44-21a<br>4-44-21b	<p class="mw-empty-elt"></p></td></tr>
<tr><td><p>	<b>अर्जुन उवाच।</b>	</p></td><td>	4-44-22x	<p class="mw-empty-elt"></p></td></tr>
<tr><td><p>	भ्रातुर्नियोगाञ्ज्येष्ठस्य संवत्सरमिदं व्रतम्।<br>चरामि ब्रह्मचर्यं वै सत्यमेतद्ब्रवीमि ते ।।	</p></td><td>	4-44-22a<br>4-44-22b	<p class="mw-empty-elt"></p></td></tr>
<tr><td><p>	नास्मि क्लीबो महाबाहो परवान्धर्मसंयुतः ।<br>उर्वशीशापसंभूतं क्लैब्यं समुपसंस्थितम् ।।	</p></td><td>	4-44-23a<br>4-44-23b	<p class="mw-empty-elt"></p></td></tr>
<tr><td><p>	पुराऽहमाज्ञया भ्रातुर्ज्येष्ठस्यास्मि सुरालयम्।<br>प्राप्तवानुर्वशी दृष्टा सुधर्मायां मया तदा ।।	</p></td><td>	4-44-24a<br>4-44-24b	<p class="mw-empty-elt"></p></td></tr>
<tr><td><p>	नृत्यन्तीं परमं रूपं बिभ्रतीं वज्रिसन्निधौ ।<br>अपश्यं तामनिमिषं कूटस्थामन्वयस्य मे।।	</p></td><td>	4-44-25a<br>4-44-25b	<p class="mw-empty-elt"></p></td></tr>
<tr><td><p>	रात्रौ समागता मह्यं शयनं रन्तुमिच्छया।<br>अहं तामभिवाद्यैव मातृसत्कारमाचरम् ।।	</p></td><td>	4-44-26a<br>4-44-26b	<p class="mw-empty-elt"></p></td></tr>
<tr><td><p>	सा च मामशपत्क्रुद्धा शिखण्डी त्वं भवेति वै।<br>श्रुत्वा तमिन्द्रो मामाह मा भैस्त्वं पार्थ षण्डता ।।	</p></td><td>	4-44-27a<br>4-44-27b	<p class="mw-empty-elt"></p></td></tr>
<tr><td><p>	उपकारो भवेत्तुभ्यमज्ञातवसतौ पुरा।<br>इतीन्द्रो मामनुग्राह्य ततः प्रेषितवान्वृषा ।।	</p></td><td>	4-44-28a<br>4-44-28b	<p class="mw-empty-elt"></p></td></tr>
<tr><td><p>	तदिदं समनुप्राप्तं व्रतं चीर्णं मयाऽनघ ।<br>समाप्तव्रतमुत्तीर्णं विद्धि मां त्वं नृपात्मज ।।	</p></td><td>	4-44-29a<br>4-44-29b	<p class="mw-empty-elt"></p></td></tr>
<tr><td><p>	<b>उत्तर उवाच।</b>	</p></td><td>	4-44-30x	<p class="mw-empty-elt"></p></td></tr>
<tr><td><p>	परमोऽनुग्रहो मेऽद्य यत्प्रतर्को न मे वृथा।<br>न हीदृशाः क्लीबरूपा भवन्ति तु नरोत्तमाः ।।	</p></td><td>	4-44-30a<br>4-44-30b	<p class="mw-empty-elt"></p></td></tr>
<tr><td><p>	सहायवानस्मि रणे युद्ध्येयममरैरपि ।<br>साध्वसं तत्प्रनष्टं मे किं करोमि ब्रवीहि मे ।।	</p></td><td>	4-44-31a<br>4-44-31b	<p class="mw-empty-elt"></p></td></tr>
<tr><td><p>	अहं ते संग्रहीष्यामि हयाञ्शत्रुनिर्बहण।<br>शिक्षितो ह्यस्मि सारथ्ये निष्ठितः पुरुषर्षभ ।।	</p></td><td>	4-44-32a<br>4-44-32b	<p class="mw-empty-elt"></p></td></tr>
<tr><td><p>	दारुको वासुदेवस्य यथा शक्रस्य मातलिः।<br>तथा मां विद्धि सारथ्ये शिक्षितं नरपुङ्गव ।।	</p></td><td>	4-44-33a<br>4-44-33b	<p class="mw-empty-elt"></p></td></tr>
<tr><td><p>	अश्वा ह्येते महाबाहो तवैवाहवदुर्जयाः।<br>योग्या रथवरे युक्ताः प्राणवन्तो जितश्रमाः ।।	</p></td><td>	4-44-34a<br>4-44-34b	<p class="mw-empty-elt"></p></td></tr>
<tr><td><p>	यस्य यातेन पश्यन्ति भूमौ क्षिप्तं पदंपदम्।<br>दक्षिणां यो धुरं वोढा सुग्रीवोण समो हयः ।।	</p></td><td>	4-44-35a<br>4-44-35b	<p class="mw-empty-elt"></p></td></tr>
<tr><td><p>	योऽयं हयो धुर्यवरो वामां वहति शोभनः।<br>तं मन्ये मेघपुष्पस्य जवेन सदृशं हयम् ।।	</p></td><td>	4-44-36a<br>4-44-36b	<p class="mw-empty-elt"></p></td></tr>
<tr><td><p>	योऽयं वहति वै पार्ष्णिं दक्षिणामञ्चितोद्यतः ।<br>वलाहकादभिमतस्तेजसा वीर्यवत्तरः ।।	</p></td><td>	4-44-37a<br>4-44-37b	<p class="mw-empty-elt"></p></td></tr>
<tr><td><p>	योऽयं काञ्चनसन्नाहो वामं वहति शोभनः ।<br>धुर्यं शैब्यस्य तं मन्ये जवेन बलवत्तरम् ।।	</p></td><td>	4-44-38a<br>4-44-38b	<p class="mw-empty-elt"></p></td></tr>

<tr><td><p>	त्वामेवायं रथो वोढुं संग्रामेऽर्हति धन्विनम् ।<br>त्वं चे.. रथमास्थाय योद्धुमर्हो मतो मम।<br>शर्वशत्रुभिरायातो देवराज इवासुरैः ।।	</p></td><td>	4-44-39a<br>4-44-39b<br>4-44-39c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-44-40x	<p class="mw-empty-elt"></p></td></tr>
<tr><td><p>	ततो रथादवस्कन्द्य वीर्यवानरिमर्दनः।<br>प्रणम्य देवान्गाण्डीवमादाय रुरुचे श्रिया ।।	</p></td><td>	4-44-40a<br>4-44-40b	<p class="mw-empty-elt"></p></td></tr>
<tr><td><p>	ततो विमुच्य बाहुभ्यां सङ्खचूडानि पाण्डवः ।<br>तौ च दुन्दुभिसन्नादौ प्रतिबद्ध्य तलावुभौ ।।	</p></td><td>	4-44-41a<br>4-44-41b	<p class="mw-empty-elt"></p></td></tr>
<tr><td><p>	इन्द्रदत्ते च ते दिव्ये उद्धृत्यामुच्य कुण्डले ।<br>श्लक्ष्णान्केशान्मृदून्स्निग्धाञ्श्वेतेनोद्ग्रथ्य वाससा ।।	</p></td><td>	4-44-42a<br>4-44-42b	<p class="mw-empty-elt"></p></td></tr>
<tr><td><p>	अथासौ प्राङ्मुखो भूत्वा शुचिः प्रयतमानसः।<br>अभिदध्यौ महाबाहुः सर्वास्त्राणि रथोत्तमे ।।	</p></td><td>	4-44-43a<br>4-44-43b	<p class="mw-empty-elt"></p></td></tr>
<tr><td><p>	ऊचुश्च पार्थं सर्वाणि प्राञ्जलीनि नृपात्मजम्।<br>इमानि स्मो महोदार किङ्कराणीन्द्रनन्दन ।।	</p></td><td>	4-44-44a<br>4-44-44b	<p class="mw-empty-elt"></p></td></tr>
<tr><td><p>	प्रणिपत्य ततः पार्थः समालभ्य च पाणिना।<br>सर्वाणि मानसानीह भवतेत्यभ्यभाषत।।	</p></td><td>	4-44-45a<br>4-44-45b	<p class="mw-empty-elt"></p></td></tr>
<tr><td><p>	प्रतिगृह्य ततोऽस्त्राणि प्रह्लष्टवदनोऽभवत् ।<br>अधिज्यं तरसा कृत्वा गाण्डीवं व्याक्षिपद्धनुः ।।	</p></td><td>	4-44-46a<br>4-44-46b	<p class="mw-empty-elt"></p></td></tr>
<tr><td><p>	तस्य विक्षिप्यमाणस्य धनुषोऽभून्महास्वनः ।<br>यथा शैलस्य महतः शैलानाक्षिप्य जघ्रुषः ।।	</p></td><td>	4-44-47a<br>4-44-47b	<p class="mw-empty-elt"></p></td></tr>
<tr><td><p>	सनिर्घाताऽभवद्भूमिर्दिक्षु वायुर्ववौ भृशम्।<br>भ्रान्तद्विजं खमभवत्प्राकम्पन्त महाद्रुमाः ।।	</p></td><td>	4-44-48a<br>4-44-48b	<p class="mw-empty-elt"></p></td></tr>
<tr><td><p>	तं शब्दं कुरवो राजन्विस्फोटमशनेरिव।<br>तार्क्ष्यं शब्दमिव श्रुत्वा वित्रेसुर्दीनमानसाः ।।	</p></td><td>	4-44-49a<br>4-44-49b	<p class="mw-empty-elt"></p></td></tr>
<tr><td><p>	यथेन्द्रो व्याक्षिपद्भीमं विस्फोटमशनेर्भुवि ।<br>तथाऽर्जुनो धनुःश्रेष्ठं बाहुभ्यामाक्षिपद्बली ।।	</p></td><td>	4-44-50a<br>4-44-50b	<p class="mw-empty-elt"></p></td></tr>
<tr><td><p>	महाशनिमहाशब्दसदृशो ज्यास्वनो महान् ।<br>शत्रून्वीरांश्च संतर्ज्य निग्रहस्थो रथे स्थितः ।।	</p></td><td>	4-44-51a<br>4-44-51b	<p class="mw-empty-elt"></p></td></tr>
<tr><td><p>	<b>उत्तर उवाच।</b>	</p></td><td>	4-44-52x	<p class="mw-empty-elt"></p></td></tr>
<tr><td><p>	एकस्त्वं पाण्डवश्रेष्ठ बहूनोतान्महारथान्।<br>कथं जेष्यसि संग्रामे सर्वशस्त्रास्त्रपारगान् ।।	</p></td><td>	4-44-52a<br>4-44-52b	<p class="mw-empty-elt"></p></td></tr>
<tr><td><p>	असहायो।सि कोन्तेय ससहायाश्च कौरवाः ।<br>अत एव महाबाहो भीतस्तिष्ठामि तेऽग्रतः ।।	</p></td><td>	4-44-53a<br>4-44-53b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-44-54x	<p class="mw-empty-elt"></p></td></tr>
<tr><td><p>	उवाच पार्थो मा भैषीः प्रहस्य स्वनवत्तदा ।।	</p></td><td>	4-44-54a	<p class="mw-empty-elt"></p></td></tr>
<tr><td><p>	युध्यमानस्य मे वीर गन्धर्वैः सुमहाबलैः ।<br>सहायो घोषयात्रायां कस्तदासीत्सखा मम ।।	</p></td><td>	4-44-55a<br>4-44-55b	<p class="mw-empty-elt"></p></td></tr>
<tr><td><p>	तथा प्रतिभये तस्मिन्देवदानवसंकुले।<br>खाण्डवे युध्यमानस्य कस्तदासीत्सखा मम ।।	</p></td><td>	4-44-56a<br>4-44-56b	<p class="mw-empty-elt"></p></td></tr>
<tr><td><p>	निवातकवचैः सार्धं पौलोमैश्च महाबलैः ।<br>युध्यतो देवराजार्थे कः सहायस्तदाऽभवत् ।।	</p></td><td>	4-44-57a<br>4-44-57b	<p class="mw-empty-elt"></p></td></tr>
<tr><td><p>	स्वयंवरे तु पाञ्चाल्या राजभिः सह संयुगे।<br>युध्यतो बहुभिस्तात कः सहायस्तदाऽभवत् ।।	</p></td><td>	4-44-58a<br>4-44-58b	<p class="mw-empty-elt"></p></td></tr>

<tr><td><p>	उपजीव्य गुरुं द्रोणं शुक्रं वैश्रवणं यमम्।<br>वरुणं पावकं चैव कृपं कृष्णं च माधवम् ।<br>पिनाकपाणिनं चैव कथमेतान्न योधये ।।	</p></td><td>	4-44-59a<br>4-44-59b<br>4-44-59c	<p class="mw-empty-elt"></p></td></tr>
<tr><td><p>	रथं वाहय मे शीघ्रं व्येतु ते मानसो ज्वरः ।।	</p></td><td>	4-44-60a	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>गोग्रहणपर्वणि चतुश्चत्वारिंशोऽध्ययः ।। 44 ।।	</p></td><td>		<p class="mw-empty-elt"></p></td></tr>
</tbody>