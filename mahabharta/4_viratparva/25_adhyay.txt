				
<tbody><tr><td><p>	<b>भीम उवाच।</b>	</p></td><td>	4-25-1x	<p class="mw-empty-elt"></p></td></tr>
<tr><td><p>	तथा भद्रे करिष्यामि यथा त्वं भीरु भाषसे।<br>अद्यैनं सूदयिष्यामि कीचकं सह बान्धवैः ।। 1 ।।	</p></td><td>	4-25-1a<br>4-25-1b	<p class="mw-empty-elt"></p></td></tr>
<tr><td><p>	अस्याः प्रदोषे शर्वर्याः कुरुष्वानेन संविदम् ।<br>दुःखं शोकं च निर्धूय याज्ञसेनि शुचिस्मिते ।। 2 ।।	</p></td><td>	4-25-2a<br>4-25-2b	<p class="mw-empty-elt"></p></td></tr>
<tr><td><p>	यैषा नर्तनशालेह मत्स्यराजेन कारिता।<br>दिवात्र कन्या नृत्यन्ति रात्रौ यान्ति तथा गृहं ।। 3 ।।	</p></td><td>	4-25-3a<br>4-25-3b	<p class="mw-empty-elt"></p></td></tr>
<tr><td><p>	तत्रास्ति शयनं भीरु दृढाङ्गं सुप्रतिष्ठितम्।<br>तत्रैनं दर्शयिष्यामि पूर्वप्रेतान्पितामहान् ।<br>त्वद्दर्शनसमुत्थेन कामेनाकुलितेन्द्रियम् ।। 4 ।।	</p></td><td>	4-25-4a<br>4-25-4b<br>4-24-4c	<p class="mw-empty-elt"></p></td></tr>
<tr><td><p>	संकेतं सूतपुत्रस्य कारयस्व शुभानने।<br>यथा परे न पश्येयुः कुर्वन्तीं तेन संविदम् ।। 5 ।।	</p></td><td>	4-25-5a<br>4-25-5b	<p class="mw-empty-elt"></p></td></tr>
<tr><td><p>	तथा कुरुष्व कल्याणि यथा सन्निहितो भवेत्।<br>तथा कुर्याश्च संकेतं सूतपुत्रस्य संवृतम् ।। 6 ।।	</p></td><td>	4-25-6a<br>4-25-6b	<p class="mw-empty-elt"></p></td></tr>
<tr><td><p>	आवयोः संगमं भीरु यथा मार्त्यो न बुध्यति ।<br>कीचकस्य विनाशाय तथा कुरु नृपात्मजे ।। 7 ।।	</p></td><td>	4-25-7a<br>4-25-7b	<p class="mw-empty-elt"></p></td></tr>
<tr><td><p>	<b>वैशंपायन उवाच ।</b>	</p></td><td>	4-25-8x	<p class="mw-empty-elt"></p></td></tr>
<tr><td><p>	तत्र तौ कथयित्वा तु बाष्पमुत्सृज्य दुःखितौ।<br>रात्रिशेषं तमत्युग्रं धारयामासतुर्हृदि ।। 8 ।।	</p></td><td>	4-25-8a<br>4-25-8b	<p class="mw-empty-elt"></p></td></tr>
<tr><td><p>	भीमेन च प्रतिज्ञाते कीचकस्य वधे तदा।<br>द्रौपदी च सुदेष्णायाः प्रविवेश पुनर्गृहम् ।। 9 ।।	</p></td><td>	4-25-9a<br>4-25-9b	<p class="mw-empty-elt"></p></td></tr>
<tr><td><p>	तस्यां रजन्यां व्युष्टायां प्रातरुत्थाय कीचकः।<br>गत्वा राजकुलायैव द्रौपदीमिदमब्रवीत् ।। 10 ।।	</p></td><td>	4-25-10a<br>4-25-10b	<p class="mw-empty-elt"></p></td></tr>
<tr><td><p>	यत्त्वाऽहं पश्यतो राज्ञः पातयित्वा पदाऽहनम् ।<br>न कंचिल्लभसे नाथमभिपन्ना बलीयसा ।। 11 ।।	</p></td><td>	4-25-11a<br>4-25-11b	<p class="mw-empty-elt"></p></td></tr>
<tr><td><p>	प्रवादेन तु मात्स्यानामयं राजेति चोच्यते।<br>अहमेव हि राजा वै मात्स्यानां वाहिनीपतिः ।। 12 ।।	</p></td><td>	4-25-12a<br>4-25-12b	<p class="mw-empty-elt"></p></td></tr>
<tr><td><p>	सा सुखं प्रतिपद्यस्व दासो भीरु भवामि ते।<br>न ह्यहं त्वामृते भीरु चिरं जीवितुमुत्सहे ।। 13 ।।	</p></td><td>	4-25-13a<br>4-25-13b	<p class="mw-empty-elt"></p></td></tr>
<tr><td><p>	अहन्यहनि सुश्रोणि शतनिष्कं ददामि ते।<br>दासीशतं च ते दद्यां दासानामपि चापरम् ।। 14 ।।	</p></td><td>	4-25-14a<br>4-25-14b	<p class="mw-empty-elt"></p></td></tr>
<tr><td><p>	रथांश्चाश्वतरीयुक्तानस्तु नौ भीरु संगमः ।<br>सुदासानां सहस्रं च महिषाणां सहस्रकम् ।। 15 ।।	</p></td><td>	4-25-15a<br>4-25-15b	<p class="mw-empty-elt"></p></td></tr>
<tr><td><p>	अन्तःपुरसहस्रं च हेमकूटसहस्रकम्।<br>तुभ्यं दास्यामि सर्वाणि राजार्हाण्यम्बराणि च ।। 16 ।।	</p></td><td>	4-25-16a<br>4-25-16b	<p class="mw-empty-elt"></p></td></tr>
<tr><td><p>	<b>द्रौपद्युवाच।</b>	</p></td><td>	4-25-17x	<p class="mw-empty-elt"></p></td></tr>
<tr><td><p>	एतन्मे वचनं सत्यं प्रतिपद्यस्व कीचक।<br>न ते सखा वा भ्राता वा जानीयात्संगमं मया ।। 17 ।।	</p></td><td>	4-25-17a<br>4-25-17b	<p class="mw-empty-elt"></p></td></tr>

<tr><td><p>	अनुप्रवादाद्भीताऽस्मि गन्धर्वाणां यशस्विनाम् ।<br>अनुबोधाद्गनर्थः स्यादयशश्च महद्भवेत।<br>एतन्मे प्रतिजानीहि ततोऽहं वशगा तव ।। 18 ।।	</p></td><td>	4-25-18a<br>4-25-18b<br>4-25-18c	<p class="mw-empty-elt"></p></td></tr>
<tr><td><p>	<b>कीचक उवाच।</b>	</p></td><td>	4-25-19x	<p class="mw-empty-elt"></p></td></tr>
<tr><td><p>	एवमेतत्करिष्यामि यथा सुश्रोणि भाषसे।<br>एकोऽहमागमिष्यामि शून्यमावसथं तव ।। 19 ।।	</p></td><td>	4-25-19a<br>4-25-19b	<p class="mw-empty-elt"></p></td></tr>
<tr><td><p>	समागमार्थं रम्भोरु त्वया मदनदर्पितः।<br>यथा त्वां नैव पश्येयुर्गन्धर्वाः सूर्यवर्चसः ।। 20 ।।	</p></td><td>	4-25-20a<br>4-25-20b	<p class="mw-empty-elt"></p></td></tr>
<tr><td><p>	<b>द्रौपद्युवाच।</b>	</p></td><td>	4-25-21x	<p class="mw-empty-elt"></p></td></tr>
<tr><td><p>	यदेतन्नर्तनागारं मात्स्यराजेन कारितम्।<br>दिवात्र कन्या नृत्यन्ति रात्रौ यान्ति स्वकं गृहं ।। 21 ।।	</p></td><td>	4-25-21a<br>4-25-21b	<p class="mw-empty-elt"></p></td></tr>
<tr><td><p>	निशायां तत्र गच्छेथा गन्धर्वास्तन्न जानते।<br>तत्र दोषः परिहृतो भविष्यति न संशयः ।। 22 ।।	</p></td><td>	4-25-22a<br>4-25-22b	<p class="mw-empty-elt"></p></td></tr>
<tr><td><p>	एकस्त्वं नर्तनागारं रात्रौ संकेतमाव्रज ।<br>तत्राहं भविता तुभ्यं वशगा नात्र संशयः ।। 23 ।।	</p></td><td>	4-25-23a<br>4-25-23b	<p class="mw-empty-elt"></p></td></tr>
<tr><td><p>	<b>कीचक उवाच।</b>	</p></td><td>	4-25-24x	<p class="mw-empty-elt"></p></td></tr>

<tr><td><p>	तथा भद्रे करिष्यामि यथा त्वं भीरु वक्ष्यसि।<br>एकः सन्नर्तनागारमागमिष्यामि भामिनि।<br>समागमार्थं सुश्रोणि शपे च सुकृतेन मे ।। 24 ।।	</p></td><td>	4-25-24a<br>4-25-24b<br>4-25-24c	<p class="mw-empty-elt"></p></td></tr>

<tr><td><p>	यथा त्वां नावबुध्यन्ति गन्धर्वा वरवर्णिनि।<br>सत्यं ते प्रतिजानामि गन्धर्वेभ्यो न ते भयम्।<br>अलंकरिष्याम्यद्याहं त्वत्समागमनाय वै ।। 25 ।।	</p></td><td>	4-25-25a<br>4-25-25b<br>4-25-25c	<p class="mw-empty-elt"></p></td></tr>
<tr><td><p>	वासांसि च विचित्राणि मनोज्ञानि तवापि च।<br>यथा मां न त्यजेथास्त्वं तथ रंस्ये त्वया सह ।। 26 ।।	</p></td><td>	4-25-26a<br>4-25-26b	<p class="mw-empty-elt"></p></td></tr>
<tr><td><p>	<b>द्रौपद्युवाच।</b>	</p></td><td>	4-25-27x	<p class="mw-empty-elt"></p></td></tr>
<tr><td><p>	तथा चेदप्यहं सूत दर्शयिष्यामि ते सुखम्।<br>यन्नानुभूतं भवता जन्मप्रभृति कीचक ।। 27 ।।	</p></td><td>	4-25-27a<br>4-25-27b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-25-28x	<p class="mw-empty-elt"></p></td></tr>
<tr><td><p>	तमर्थमपि जल्पन्त्या द्रौपद्याः कीचकस्य ह।<br>क्षणमात्रं तदभवन्मासेनैव समं नृप ।। 28 ।।	</p></td><td>	4-25-28a<br>4-25-28b	<p class="mw-empty-elt"></p></td></tr>
<tr><td><p>	कीचकोऽथ गृहं गत्वा भृशं हर्षपरिप्लुतः।<br>सैरन्ध्रीरूपिणीं मूढो मृत्युं तां नावबुद्धवान् ।। 29 ।।	</p></td><td>	4-25-29a<br>4-25-29b	<p class="mw-empty-elt"></p></td></tr>
<tr><td><p>	गन्धाभरणमाल्येषु व्यासक्तः स विशेषतः।<br>अलंचक्रे तदाऽऽत्मानं सत्वरः काममोहितः ।। 30 ।।	</p></td><td>	4-25-30a<br>4-25-30b	<p class="mw-empty-elt"></p></td></tr>
<tr><td><p>	तस्य तत्कुर्वतः कर्म कालो दीर्घ इवाभवत्।<br>अनुचिन्तयतश्चापि तामेवायतलोचनाम् ।। 31 ।।	</p></td><td>	4-25-31a<br>4-25-31b	<p class="mw-empty-elt"></p></td></tr>
<tr><td><p>	आसीदभ्यधिका चापि श्रीः श्रियं प्रमुमुक्षतः ।<br>निर्वाणकाले दीपस्य वर्तीमिव दिधक्षतः ।। 32 ।।	</p></td><td>	4-25-32a<br>4-25-32b	<p class="mw-empty-elt"></p></td></tr>
<tr><td><p>	कृतसंप्रत्ययस्तस्याः कीचकः काममोहितः।<br>नाजानात्पतनं स्वस्य चिन्तयंस्तां शुभाननाम् ।। 33 ।।	</p></td><td>	4-25-33a<br>4-25-33b	<p class="mw-empty-elt"></p></td></tr>
<tr><td><p>	ततस्तु द्रौपदी गत्वा भीमसेनं महानसे।<br>उपातिष्ठत कल्याणी कौरव्यं पतिमन्तिकात् ।। 34 ।।	</p></td><td>	4-25-34a<br>4-25-34b	<p class="mw-empty-elt"></p></td></tr>
<tr><td><p>	तमुवाच सुकेशान्ता कीचकस्य कृतो मया।<br>सङ्गमो नर्तनागारे यथाऽवोचः परन्तप ।। 35 ।।	</p></td><td>	4-25-35a<br>4-25-35b	<p class="mw-empty-elt"></p></td></tr>

<tr><td><p>	कालेन नियतं बद्धः कामेन च बलात्कृतः।<br>शून्यं स नर्तनागारमागमिष्यति कीचकः।<br>एको निशि महाबाहो कीचकं तं निषूदय ।। 36 ।।	</p></td><td>	4-25-36a<br>4-25-36b<br>4-25-36c	<p class="mw-empty-elt"></p></td></tr>
<tr><td><p>	तं मूतपुत्रं कौन्तेय कीचकं मददर्पितम्।<br>गत्वा त्वं नर्तनागारं निर्जीवं कुरु पाण्डव ।। 37 ।।	</p></td><td>	4-25-37a<br>4-25-37b	<p class="mw-empty-elt"></p></td></tr>
<tr><td><p>	गर्वितः मूतपुत्रोऽसौ गन्धर्वानवमन्यते।<br>स त्वं प्रहरतांश्रेष्ठ नालं नाग इवोद्धर ।। 38 ।।	</p></td><td>	4-25-38a<br>4-25-38b	<p class="mw-empty-elt"></p></td></tr>

<tr><td><p>	अस्रं दुःखाभिभूताया मम मार्जस्व भारत।<br>बाहुवीर्यानुरूपं च दर्शयाद्य पराक्रमम्।<br>आत्मनश्चैव भद्रं ते कुरु मानं कुलस्य च ।। 39 ।।	</p></td><td>	4-25-39a<br>4-25-39b<br>4-25-39c	<p class="mw-empty-elt"></p></td></tr>
<tr><td><p>	<b>भीम उवाच।</b>	</p></td><td>	4-25-40x	<p class="mw-empty-elt"></p></td></tr>
<tr><td><p>	स्वागतं ते वरारोहे यन्मां वेदयसे प्रियम्।<br>नह्यस्य कंचिदिच्छामि सहायं वरवर्णिनि ।। 40 ।।	</p></td><td>	4-25-40a<br>4-25-40b	<p class="mw-empty-elt"></p></td></tr>
<tr><td><p>	सा मे प्रीतिस्त्वयाऽऽख्याता कीचकस्य समागमे।<br>हत्वा हिडिम्बं या प्रीतिर्ममासीत्सा शुचिस्मिते ।। 41 ।।	</p></td><td>	4-25-41a<br>4-25-41b	<p class="mw-empty-elt"></p></td></tr>
<tr><td><p>	सत्यं भ्रातॄंश्च पुत्रांश्च पुरस्कृत्य शपामि ते।<br>कीचकं निहनिष्यामि वृत्रं देवपतिर्यथा ।। 42 ।।	</p></td><td>	4-25-42a<br>4-25-42b	<p class="mw-empty-elt"></p></td></tr>
<tr><td><p>	प्रसह्य निहनिष्यामि केशवः केशिनं यथा।<br>रहस्यं वा प्रकाशं वा सूदयिष्यामि कीचकम् ।। 43 ।।	</p></td><td>	4-25-43a<br>4-25-43b	<p class="mw-empty-elt"></p></td></tr>
<tr><td><p>	अहं भद्रे हनिष्यामि कीचकं मदनान्वितम्।<br>यस्त्वां कामाभिभूतात्मा दुर्लभामभिमन्यते ।। 44 ।।	</p></td><td>	4-25-44a<br>4-25-44b	<p class="mw-empty-elt"></p></td></tr>
<tr><td><p>	अथ चेदवबुध्यन्ति सूतपुत्रं मया हतम्।<br>निर्मनुष्यं करिष्यामि मत्स्यानामिदमालयम् ।। 45 ।।	</p></td><td>	4-25-45a<br>4-25-45b	<p class="mw-empty-elt"></p></td></tr>

<tr><td><p>	मया हतांश्चेन्मात्स्यांस्तु धार्तराष्ट्रो विबुध्यति।<br>दुर्योधनं ततो हत्वा सानुबन्धं सबान्धवम्।<br>कुरुणामखिलं राज्यं प्रतिपत्स्यामि भामिनि ।। 46 ।।	</p></td><td>	4-25-46a<br>4-25-46b<br>4-25-46c	<p class="mw-empty-elt"></p></td></tr>

<tr><td><p>	नाहं शक्तोऽनुनयितुं कुन्तीपुत्रं युधिष्ठिरम्।<br>कामं सत्यमुपासीत कुन्तीपुत्रो युधिष्ठिरः ।<br>काममन्ये ह्युपासन्तु विनीता धर्मचारिणः ।। 47 ।।	</p></td><td>	4-25-47a<br>4-25-47b<br>4-25-47c	<p class="mw-empty-elt"></p></td></tr>
<tr><td><p>	त्वां तु दुःखमिदं प्राप्तां नाहं शक्नोम्युपेक्षितुम्।<br>निर्वृता भव पाञ्चालि कीचकस्य वधात्पुनः ।। 48 ।।	</p></td><td>	4-25-48a<br>4-25-48b	<p class="mw-empty-elt"></p></td></tr>
<tr><td><p>	<b>द्रौपद्युवाच।</b>	</p></td><td>	4-25-49x	<p class="mw-empty-elt"></p></td></tr>
<tr><td><p>	कीचकस्य वधं भीम यदि जानन्ति नागराः।<br>त्वया कृतं महाबाहो नाहं जीवितुमुत्सहे ।। 49 ।।	</p></td><td>	4-25-49a<br>4-25-49b	<p class="mw-empty-elt"></p></td></tr>
<tr><td><p>	कथं सत्याच्च नापेयाद्राजाऽयं मत्कृते प्रभो।<br>निशि गूढं तथा भीम कीचकं तं निपातय ।। 50 ।।	</p></td><td>	4-25-50a<br>4-25-50b	<p class="mw-empty-elt"></p></td></tr>
<tr><td><p>	अनुबुद्धे हि कौन्तेयो धर्मराजो युधिष्ठिरः।<br>पुनर्वनं व्रजेद्धीमाननुजैः परिवारितः ।। 51 ।।	</p></td><td>	4-25-51a<br>4-25-51b	<p class="mw-empty-elt"></p></td></tr>
<tr><td><p>	कश्च धर्मपरं ज्येष्ठमतिवर्तेत भारत।<br>भीम भीताऽस्मि संबोधात्साधु मा चापलं कृथाः ।। 52 ।।	</p></td><td>	4-25-52a<br>4-25-52b	<p class="mw-empty-elt"></p></td></tr>

<tr><td><p>	यथा न कश्चिञ्जानीते सूतपुत्रं त्वया हतम्।<br>तथा कुरुष्व कौरव्य बलवन्नरिमर्दन ।<br>अदृश्यमानस्त्वंतस्य भिन्धि प्राणानरिन्दम ।। 53 ।।	</p></td><td>	4-25-53a<br>4-25-53b<br>4-25-53c	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>कीचकवधपर्वणि पञ्चविंशोऽध्यायः ।। 25 ।।	</p></td><td>		<p class="mw-empty-elt"></p></td></tr>
</tbody>