				
<tbody><tr><td><p>	<b>द्रौपद्युवाच।</b>	</p></td><td>	4-23-1x	<p class="mw-empty-elt"></p></td></tr>
<tr><td><p>	अहं सैरन्ध्रिवेषेण वसन्ती राजवेश्मनि।<br>वशगाऽस्मि सुदेष्णाया अक्षधूर्तस्य कारणात् ।। 1 ।।	</p></td><td>	4-23-1a<br>4-23-1b	<p class="mw-empty-elt"></p></td></tr>
<tr><td><p>	विक्रियां पश्य मे तीव्रां राजपुत्र्याः परन्तप।<br>आसे कालमुपासीना सर्वदुःखसहा पुनः ।। 2 ।।	</p></td><td>	4-23-2a<br>4-23-2b	<p class="mw-empty-elt"></p></td></tr>
<tr><td><p>	अनित्याः खलु मर्त्यानामर्थाश्च व्यसनानि च।<br>इति मत्वा प्रतीक्षामि भर्तॄणामुदयं पुनः ।। 3 ।।	</p></td><td>	4-23-3a<br>4-23-3b	<p class="mw-empty-elt"></p></td></tr>
<tr><td><p>	चक्रवत्परिवर्तन्ते ह्यर्थाश्च व्यसनानि च ।<br>इति कृत्वा प्रतीक्षामि भर्तॄणामुदयं पुनः ।। 4 ।।	</p></td><td>	4-23-4a<br>4-23-4b	<p class="mw-empty-elt"></p></td></tr>
<tr><td><p>	य एव हेतुर्भवति पुरुषस्य जयावहः।<br>पराजये च हेतुः स इति च प्रतिपालये ।। 5 ।।	</p></td><td>	4-23-5a<br>4-23-5b	<p class="mw-empty-elt"></p></td></tr>
<tr><td><p>	दत्त्वा याचन्ति पुरुषा हत्वा हन्यन्त एव ते।<br>पातयित्वा च पात्यन्ते परैरिति च मे श्रुतम् ।। 6 ।।	</p></td><td>	4-23-6a<br>4-23-6b	<p class="mw-empty-elt"></p></td></tr>
<tr><td><p>	न दैवस्यातिभारोस्ति न चैवास्यातिवर्तनम्।<br>इति चाप्यागमं भूयो दैवस्य प्रतिपालये ।। 7 ।।	</p></td><td>	4-23-7a<br>4-23-7b	<p class="mw-empty-elt"></p></td></tr>
<tr><td><p>	स्थितं पूर्वं जलं यत्र न पुनस्तत्र तिष्ठति ।<br>इति पर्यायमिच्छन्ति प्रतीक्षाम्युदयं पुनः ।। 8 ।।	</p></td><td>	4-23-8a<br>4-23-8b	<p class="mw-empty-elt"></p></td></tr>
<tr><td><p>	दैवेन किल यस्यार्थः सुनीतोपि विपद्यते।<br>सदा दैवागमे यत्नस्तेन कार्यो विजानता ।। 9 ।।	</p></td><td>	4-23-9a<br>4-23-9b	<p class="mw-empty-elt"></p></td></tr>
<tr><td><p>	किंनु मे वचनस्याद्य कथितस्य प्रयोजनम् ।<br>पृच्छ मां दुःखितामेनामपृष्टाऽपि ब्रवीमि ते ।। 10 ।।	</p></td><td>	4-23-10a<br>4-23-10b	<p class="mw-empty-elt"></p></td></tr>
<tr><td><p>	महिषी पाण्डुपुत्राणां दुहिता द्रुपदस्य च ।<br>इमामवस्थां संप्राप्ता मदन्या का जिजीविषेत् ।। 11 ।।	</p></td><td>	4-23-11a<br>4-23-11b	<p class="mw-empty-elt"></p></td></tr>
<tr><td><p>	कुरून्परिहरन्सर्वान्पाञ्चालानपि भारत।<br>पाण्डवेयांश्च संप्राप्तो मम शोको ह्यरिन्दम ।। 12 ।।	</p></td><td>	4-23-12a<br>4-23-12b	<p class="mw-empty-elt"></p></td></tr>
<tr><td><p>	भ्रातृभिः श्वशुरैः पुत्रैर्बहुभिः परिवारिता।<br>एवं समुदिता नारी कान्वेयं दुःखभागिनी ।। 13 ।।	</p></td><td>	4-23-13a<br>4-23-13b	<p class="mw-empty-elt"></p></td></tr>
<tr><td><p>	नूनं बालतया धातुर्मया वै विप्रियं कृतम्।<br>तस्य प्रभावाद्दुर्नीतं प्राप्ताऽस्मि भरतर्षभ ।। 14 ।।	</p></td><td>	4-23-14a<br>4-23-14b	<p class="mw-empty-elt"></p></td></tr>
<tr><td><p>	वर्णं विकारमपि मे पश्य पाण्डव यादृशम् ।<br>ईदृशो मे न तत्रासीद्दुःखे परमके पुरा ।। 15 ।।	</p></td><td>	4-23-15a<br>4-23-15b	<p class="mw-empty-elt"></p></td></tr>
<tr><td><p>	त्वमेव भीम जानीषे यन्मे पार्थ सुखं पुरा।<br>साऽहं दासीत्वमापन्ना न शान्तिं मनसा लभे।। 16 ।।	</p></td><td>	4-23-16a<br>4-23-16b	<p class="mw-empty-elt"></p></td></tr>
<tr><td><p>	तद्दैविकमिदं मन्ये यत्र पार्थो धनञ्जयः।<br>भीमधन्वा महारङ्गे चास्ते शान्त इवानलः ।। 17 ।।	</p></td><td>	4-23-17a<br>4-23-17b	<p class="mw-empty-elt"></p></td></tr>
<tr><td><p>	अशक्या वेदितुं पार्थ प्राणिनां वै गतिर्नरैः ।<br>विनिपातमिमं पश्य युष्माकमविचिन्तितम् ।। 18 ।।	</p></td><td>	4-23-18a<br>4-23-18b	<p class="mw-empty-elt"></p></td></tr>
<tr><td><p>	यस्या मम मुखप्रेक्षा यूयमिन्द्रसमाः सदा।<br>सा प्रेक्ष्य मुखमन्यासामवराणां वरा सती ।। 19 ।।	</p></td><td>	4-23-19a<br>4-23-19b	<p class="mw-empty-elt"></p></td></tr>
<tr><td><p>	पश्य पाण्डव मेऽवस्थां यथा नार्हामि वै तथा ।<br>युष्मासु ध्रियमाणेषु पाञ्चालेषु च मानद ।। 20 ।।	</p></td><td>	4-23-20a<br>4-23-20b	<p class="mw-empty-elt"></p></td></tr>
<tr><td><p>	यस्याः सागरपर्यन्ता पृथिवी वशवर्तिनी।<br>आसीत्साऽद्य सुदेष्णायाः पाञ्चाली वशवर्तिनी ।। 21 ।।	</p></td><td>	4-23-21a<br>4-23-21b	<p class="mw-empty-elt"></p></td></tr>
<tr><td><p>	यस्याः पुरश्चरा ह्यासन्पृष्ठतश्चानुगामिनः।<br>साहमद्य सुदेष्णायाः पुरः पश्चाच्च गामिनी ।। 22 ।।	</p></td><td>	4-23-22a<br>4-23-22b	<p class="mw-empty-elt"></p></td></tr>
<tr><td><p>	इदं तु दुःखं कौन्तेय ममासह्यं निबोध तत्।<br>या न जातु स्वयं पिंषे गात्रोद्वर्तनमात्मनः ।<br>अन्यत्र कुन्त्या भद्रं ते सा पिनष्म्यद्य चन्दनं ।। 23 ।।	</p></td><td>	4-23-23a<br>4-23-23b<br>4-23-23c	<p class="mw-empty-elt"></p></td></tr>
<tr><td><p>	पश्य कौन्तेय पाणी मे नैवं वै भवतः पुरा।<br>इत्यस्मै दर्शयामास किणवन्तौ करावुभौ ।। 24 ।।	</p></td><td>	4-23-24a<br>4-23-24b	<p class="mw-empty-elt"></p></td></tr>
<tr><td><p>	बिभेमि कुन्त्या या नाऽहं युष्माकं वा कदाचन।<br>साऽद्याग्रतो विराटस्य भीता तिष्ठामि किंकरी ।। 25 ।।	</p></td><td>	4-23-25a<br>4-23-25b	<p class="mw-empty-elt"></p></td></tr>
<tr><td><p>	किंनु वक्ष्यति सम्राण्मां वर्णकः सुकृतो न वा।<br>नान्यपिष्टं विराटस्य चन्दनं किल रोचते ।। 26 ।।	</p></td><td>	4-23-26a<br>4-23-26b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-23-27x	<p class="mw-empty-elt"></p></td></tr>
<tr><td><p>	सा कीर्तयन्ती दुःखानि भीमसेनस्य भामिनी।<br>रुरोद शनकैः कृष्णा भीमस्योरस्समाश्रिता ।। 27 ।।	</p></td><td>	4-23-27a<br>4-23-27b	<p class="mw-empty-elt"></p></td></tr>
<tr><td><p>	सा बाष्पकलया वाचा निश्वसन्ती पुनःपुनः ।<br>हृदयं भीमसेनस्य घटयन्तीदमब्रवीत् ।। 28 ।।	</p></td><td>	4-23-28a<br>4-23-28b	<p class="mw-empty-elt"></p></td></tr>
<tr><td><p>	नाल्पं कृतं मया भीम देवानां किल्बिषं पुरा।<br>अभाग्या या तु जीवामि मर्तव्ये सति पाण्डव ।। 29 ।।	</p></td><td>	4-23-29a<br>4-23-29b	<p class="mw-empty-elt"></p></td></tr>
<tr><td><p>	कीचकं चेन्न हन्यास्त्वं स्वात्मानं नाशयाम्यहम्।<br>विषमालोड्य पास्यामि प्रवेक्ष्याम्यथवाऽनलम्।<br>अभाग्याऽहमपुण्याऽहं नित्यदुःखा च विक्लवा ।। 30 ।।	</p></td><td>	4-23-30a<br>4-23-30b<br>4-23-30c	<p class="mw-empty-elt"></p></td></tr>
<tr><td><p>	पापे निपतितायाश्च किं फलं जीवितेन मे।<br>इत्यस्मै दर्शयामास किणबद्धौ करावुभौ ।। 31 ।।	</p></td><td>	4-23-31a<br>4-23-31b	<p class="mw-empty-elt"></p></td></tr>
<tr><td><p>	ततस्तस्याः करौ पीनौ किणबद्धौ वृकोदरः।<br>मुखमानीय वेपन्त्या रुरोद परवीरहा ।। 32 ।।	</p></td><td>	4-23-32a<br>4-23-32b	<p class="mw-empty-elt"></p></td></tr>
<tr><td><p>	तौ गृहीत्वा च कौन्तेयो बाष्पमुत्सृज्य वीर्यवान् ।<br>ततः परमदुःखार्त इदं वचनमब्रवीत् ।। 32 ।।	</p></td><td>	4-23-33a<br>4-23-33b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि कीचकवधपर्वणि त्रयोविंशोऽध्यायः ।। 23 ।।	</p></td><td>		<p class="mw-empty-elt"></p></td></tr>
</tbody>