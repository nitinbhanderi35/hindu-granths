				
<tbody><tr><td><p>	<b>वैशंपायन उवाच।</b>	</p></td><td>	4-60-1x	<p class="mw-empty-elt"></p></td></tr>
<tr><td><p>	तं पार्थः प्रतिजग्राह वायुवेगमिवाचलः।<br>शरजालेन महता वर्षमाण इवाम्बुदः ।।	</p></td><td>	4-60-1a<br>4-60-1b	<p class="mw-empty-elt"></p></td></tr>
<tr><td><p>	तयोर्देवासुरसमः सन्निपातो महानभूत् ।<br>किरतोः शरजालानि वृत्रवासवयोरिव ।।	</p></td><td>	4-60-2a<br>4-60-2b	<p class="mw-empty-elt"></p></td></tr>
<tr><td><p>	न स्म सूर्यस्तदा भाति न च वाति समीरणः ।<br>शरगाढे कृते व्योम्नि छायाभूतमिवाभवत् ।।	</p></td><td>	4-60-3a<br>4-60-3b	<p class="mw-empty-elt"></p></td></tr>
<tr><td><p>	महांश्चटचटाशब्दो योधयोर्युध्यमानयोः ।<br>दह्यतामिव वेणूनामासीत्परमदारुणः।।	</p></td><td>	4-60-4a<br>4-60-4b	<p class="mw-empty-elt"></p></td></tr>
<tr><td><p>	हयांस्तस्यार्जुनः सङ्ख्ये कृतवानल्पतेजसाः ।<br>ते राजन्न प्रजानन्ति दिशं कांचन मोहिताः ।।	</p></td><td>	4-60-5a<br>4-60-5b	<p class="mw-empty-elt"></p></td></tr>
<tr><td><p>	ततो द्रौणिर्महावीर्यः पार्थस्य विचरिष्यतः ।<br>विवरं सूक्ष्ममालोक्य ज्यां नुनोद क्षुरेण सः ।।	</p></td><td>	4-60-6a<br>4-60-6b	<p class="mw-empty-elt"></p></td></tr>
<tr><td><p>	तदस्यापूजयन्देवाः कर्म दृष्ट्वाऽतिमानुषम् ।<br>न शक्तोऽन्यः पुमान्स्थातुमृते द्रौणेर्धनंजयम् ।।	</p></td><td>	4-60-7a<br>4-60-7b	<p class="mw-empty-elt"></p></td></tr>
<tr><td><p>	ततो द्रौणिर्धनुर्व्यस्य व्यपक्रम्य नरर्षभः ।<br>पुनरप्यभ्यहन्पार्थं हृदये कङ्कपत्रिभिः ।	</p></td><td>	4-60-8a<br>4-60-8b	<p class="mw-empty-elt"></p></td></tr>
<tr><td><p>	ततः पार्थो महाबाहुः प्रहसन्स्वनवत्तदा।<br>योजयामास च तदा मौर्व्या गाण्डीवमोजसा ।।	</p></td><td>	4-60-9a<br>4-60-9b	<p class="mw-empty-elt"></p></td></tr>
<tr><td><p>	तं दृष्ट्वा ऋद्धमायान्तं प्रभिन्नमिव कुञ्जरम् ।<br>ऋद्धः समाह्वयामास द्रौणिर्युद्धाय भारत ।।	</p></td><td>	4-60-10a<br>4-60-10b	<p class="mw-empty-elt"></p></td></tr>

<tr><td><p>	ततोऽर्धचन्द्रपाहृत्य तेन पार्थः समाहतः ।<br>चिच्छेद तस्य चापं च सूतं चाश्वं च तेजसा ।<br>विव्याध निशितैश्चापि शरैराशीविपोपमैः ।।	</p></td><td>	4-60-11a<br>4-60-11b<br>4-60-11c	<p class="mw-empty-elt"></p></td></tr>
<tr><td><p>	सोऽन्यं रथं समास्थाय प्रत्यायाद्रथिपुङ्गवः।<br>वारणेनेव मत्तेन मत्तो वारणयूथपः ।।	</p></td><td>	4-60-12a<br>4-60-12b	<p class="mw-empty-elt"></p></td></tr>
<tr><td><p>	ततः प्रववृते युद्धं पृथिव्यामेकवीरयोः ।<br>रणमध्ये द्वयोरेव सुमहद्रोमहर्षणम् ।।	</p></td><td>	4-60-13a<br>4-60-13b	<p class="mw-empty-elt"></p></td></tr>
<tr><td><p>	तौ वीरौ कुरवः सर्वे ददृशुर्विस्मयान्विताः।<br>युध्यमानौ महात्मानौ द्विरदाविव संगतौ ।।	</p></td><td>	4-60-14a<br>4-60-14b	<p class="mw-empty-elt"></p></td></tr>
<tr><td><p>	तौ समाजघ्नतुर्वीरौ परस्परजयैषिणौ ।<br>शरै राशीविषाकारैर्ज्वलद्भिरिव पावकैः ।।	</p></td><td>	4-60-15a<br>4-60-15b	<p class="mw-empty-elt"></p></td></tr>
<tr><td><p>	अक्षयाविषुधी दिव्यौ पाण्डवस्य महात्मनः।<br>तेन पार्थो रणे शूरस्तस्थौ गिरिरिवाचलः ।।	</p></td><td>	4-60-16a<br>4-60-16b	<p class="mw-empty-elt"></p></td></tr>
<tr><td><p>	अश्वत्थाम्नः पुनर्बाणाः क्षिप्रमभ्यस्यतो रणे।<br>जग्मुः परिक्षयं शीघ्रमभूत्तेनाधिकोऽर्जुनः ।।	</p></td><td>	4-60-17a<br>4-60-17b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>गोग्रहणपर्वणि षष्टितमोऽध्यायः ।। 60 ।।	</p></td><td>		<p class="mw-empty-elt"></p></td></tr>
</tbody>