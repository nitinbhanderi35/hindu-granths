				
<tbody><tr><td><p>	<b>वैशंपायन उवाच।</b>	</p></td><td>	4-40-1x	<p class="mw-empty-elt"></p></td></tr>
<tr><td><p>	तं दृष्ट्वा क्लीबरूपेण रथस्थं रथिपुङ्गवम्।<br>शमीमभिमुखं यान्तं रथमारोप्य चोत्तरम् ।।	</p></td><td>	4-40-1a<br>4-40-1b	<p class="mw-empty-elt"></p></td></tr>
<tr><td><p>	द्रोणभीष्मादयः शूराः कुरूणां रथिसत्तमाः ।<br>वित्रस्तमनसश्चासन्धनञ्जयकृताद्भयात् ।।	</p></td><td>	4-40-2a<br>4-40-2b	<p class="mw-empty-elt"></p></td></tr>
<tr><td><p>	तानवेक्ष्य हतोत्साहानुत्पातानपि चाद्भुतान्।<br>गुरुः शस्त्रभृतांश्रेष्ठो भारद्वाजोऽभ्यभाषत ।।	</p></td><td>	4-40-3a<br>4-40-3b	<p class="mw-empty-elt"></p></td></tr>
<tr><td><p>	स्वराश्च वाताः संयान्ति रूक्षाः परुषनिस्वनाः ।<br>भस्मवर्षप्रकाशेन तमसा संवृतं नभः ।।	</p></td><td>	4-40-4a<br>4-40-4b	<p class="mw-empty-elt"></p></td></tr>
<tr><td><p>	रूक्षवर्णाश्च जलदा दृश्यन्तेऽद्भुतदर्शनाः ।<br>निःसरन्ति च कोशेभ्यः शस्त्राणि विविधानि च ।।	</p></td><td>	4-40-5a<br>4-40-5b	<p class="mw-empty-elt"></p></td></tr>
<tr><td><p>	शिवाश्च विनदन्त्येता दीप्तायां दिशि दारुणाः ।<br>हयाश्चाश्रूणि मुञ्चन्ति ध्वजाः कम्पन्त्यकम्पिताः ।।	</p></td><td>	4-40-6a<br>4-40-6b	<p class="mw-empty-elt"></p></td></tr>
<tr><td><p>	यादृशान्यत्र दृश्यन्ते रूपाणि विविधानि च।<br>यत्ता भवन्तस्तिष्ठन्तु युद्धं स्यात्समुपस्थितम् ।।	</p></td><td>	4-40-7a<br>4-40-7b	<p class="mw-empty-elt"></p></td></tr>
<tr><td><p>	रक्षध्वमपि राजानं व्यूहध्वं वाहिनीमपि ।<br>वैशसं च प्रतीक्षध्वं रक्षध्वं चापि गोधनम् ।।	</p></td><td>	4-40-8a<br>4-40-8b	<p class="mw-empty-elt"></p></td></tr>
<tr><td><p>	एष वीरो महेष्वासः सर्वशस्त्रभृतांवरः।<br>आगतः क्लीबवेषेण पार्थो नास्त्यत्र संशयः ।।	</p></td><td>	4-40-9a<br>4-40-9b	<p class="mw-empty-elt"></p></td></tr>
<tr><td><p>	एतावदुक्त्वा वचनं भीष्ममालोक्य चाब्रवीत् ।।	</p></td><td>	4-40-10a	<p class="mw-empty-elt"></p></td></tr>
<tr><td><p>	नदीज लङ्केशवनारिकेतुर्नगाह्वयो नाम नगारिसूनुः ।<br>गत्या सुरेशः क्वचिदङ्गनेव गुरुर्बभाषे वचनं तदानीम् ।।	</p></td><td>	4-40-11a<br>4-40-11b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-40-12x	<p class="mw-empty-elt"></p></td></tr>
<tr><td><p>	इत्युक्त्वा संज्ञया द्रोणस्तूष्णीमासीद्विशांपते।<br>भारद्वाजवचः श्रुत्वा गाङ्गेयः संज्ञयाऽब्रवीत् ।।	</p></td><td>	4-40-12a<br>4-40-12b	<p class="mw-empty-elt"></p></td></tr>

<tr><td><p>	अतीतं चक्रमस्माकं विषयान्तरमागताः ।<br>अतीतः समयश्चोक्त अस्माभिर्यः सभातले।<br>न भयं शत्रुतः कार्यं शङ्कां त्यज नरर्षभ ।।	</p></td><td>	4-40-13a<br>4-40-13b<br>4-40-13c	<p class="mw-empty-elt"></p></td></tr>
<tr><td><p>	देवव्रतेनैवमुक्ते वचने हितकारिणा ।<br>दुर्योधनमथालोक्य संज्ञया द्रोण अब्रवीत् ।।	</p></td><td>	4-40-14a<br>4-40-14b	<p class="mw-empty-elt"></p></td></tr>
<tr><td><p>	एष वीरो महेष्वासः सर्वशस्त्रभृतांवरः ।<br>आगतः क्लीबरूपेण पार्थो नास्त्यत्र संशयः ।।	</p></td><td>	4-40-15a<br>4-40-15b	<p class="mw-empty-elt"></p></td></tr>
<tr><td><p>	एष पार्थो हि विक्रान्तः सव्यसाची परन्तपः।<br>ये जेतारो महीपानाममुना कुरवो हताः ।।	</p></td><td>	4-40-16a<br>4-40-16b	<p class="mw-empty-elt"></p></td></tr>
<tr><td><p>	यस्मिञ्जाते मही कृत्स्ना निर्भरोच्छ्वासिताऽभवत्।<br>येन मे दक्षिणा दत्ता बद्ध्वा द्रुपदमोजसा ।।	</p></td><td>	4-40-17a<br>4-40-17b	<p class="mw-empty-elt"></p></td></tr>
<tr><td><p>	विद्ध्वा वियद्गतं लक्ष्यं विनिर्जित्य च पार्थिवान् ।<br>निर्जिता येन पाञ्चाली पुरा येन स्वयंवरे ।।	</p></td><td>	4-40-18a<br>4-40-18b	<p class="mw-empty-elt"></p></td></tr>
<tr><td><p>	खाण्डवे येन संतृप्तो वह्निर्जित्वा सुरासुरान् ।<br>परिणीता सुभद्रा च येन निर्जित्य यादवान् ।।	</p></td><td>	4-40-19a<br>4-40-19b	<p class="mw-empty-elt"></p></td></tr>
<tr><td><p>	निर्जितो येन युद्धेन त्रिपुरारिः स्मरार्दनः ।।	</p></td><td>	4-40-20a	<p class="mw-empty-elt"></p></td></tr>

<tr><td><p>	गत्वा त्रिविष्टपं येन जितेन्द्रा दानवा युधि ।<br>निवातकवचा राजन्दानवानां त्रिकोटयः।<br>निर्जिताः कालकेयाश्च हिरण्यपुरवासिनः ।।	</p></td><td>	4-40-21a<br>4-40-21b<br>4-40-21c	<p class="mw-empty-elt"></p></td></tr>
<tr><td><p>	येन त्वं मोचितो बद्धश्चित्रसेनेन तद्वने ।।	</p></td><td>	4-40-22a	<p class="mw-empty-elt"></p></td></tr>
<tr><td><p>	येन गत्वोत्तरं मेरोरानिनाय महद्धनम् ।<br>याजितो धर्मसूनुश्च नृपान्सर्वान्विजित्य च ।।	</p></td><td>	4-40-23a<br>4-40-23b	<p class="mw-empty-elt"></p></td></tr>

<tr><td><p>	यस्मिञ्शौर्यं च वीर्यं च तेजो धैर्यं पराक्रमः ।<br>औदार्यं चैव गाम्भीर्यं श्रीर्ह्रीर्धर्मो दयाऽऽर्जवम् ।<br>एवमादिगुणोपेतः सोयं पार्थो न संशयः ।।	</p></td><td>	4-40-24a<br>4-40-24b<br>4-40-24c	<p class="mw-empty-elt"></p></td></tr>
<tr><td><p>	नाजित्वा विनिवर्तेत सर्वानपि मरुद्गणान् ।।	</p></td><td>	4-40-25a	<p class="mw-empty-elt"></p></td></tr>

<tr><td><p>	क्लेशितश्च वने शूरो वासवेन च शिक्षितः।<br>अमर्षवशमापन्नो योत्स्यते नात्र संशयः ।<br>न ह्यस्य प्रतियोद्धारमन्यं पश्यामि कौरव ।।	</p></td><td>	4-40-26a<br>4-40-26b<br>4-40-26c	<p class="mw-empty-elt"></p></td></tr>
<tr><td><p>	महादेवोपि पार्थेन श्रूयते युद्धतोषितः ।<br>किरातवेषप्रच्छन्नो गिरौ हिमवति प्रभुः ।।	</p></td><td>	4-40-27a<br>4-40-27b	<p class="mw-empty-elt"></p></td></tr>
<tr><td><p>	इत्येवंवादिनं द्रोणं कर्णः क्रुद्धोऽभ्यभाषत ।।	</p></td><td>	4-40-28a	<p class="mw-empty-elt"></p></td></tr>
<tr><td><p>	सदा भवान्फल्गुनस्य गुणानस्मासु कत्थसे।<br>न चार्जुनः कलापूर्णो मम दुर्योधनस्य वा ।।	</p></td><td>	4-40-29a<br>4-40-29b	<p class="mw-empty-elt"></p></td></tr>
<tr><td><p>	<b>दुर्योधन उवाच।</b>	</p></td><td>	4-40-30x	<p class="mw-empty-elt"></p></td></tr>
<tr><td><p>	यद्येष पार्थो राधेय कृतं कार्यं भवेन्मम ।<br>ज्ञाताः पुनश्चरिष्यन्ति द्वादशान्यांश्च वत्सरान् ।।	</p></td><td>	4-40-30a<br>4-40-30b	<p class="mw-empty-elt"></p></td></tr>
<tr><td><p>	अथवा कश्चिदेवान्यः क्लीबरूपेण देवराट् ।<br>शरैरेनं सुनिशितैः पातयिष्यामि भूतले ।।	</p></td><td>	4-40-31a<br>4-40-31b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-40-32x	<p class="mw-empty-elt"></p></td></tr>
<tr><td><p>	तस्मिन्वदति तां वाचं धार्तराष्ट्रे परन्तपे।<br>भीष्मो द्रोणः कृपो द्रौणिः पौरुषं तदपूजयन् ।।	</p></td><td>	4-40-32a<br>4-40-32b	<p class="mw-empty-elt"></p></td></tr>
<tr><td><p>	तां शमीमभिसंगम्य पार्थो वैराटिमब्रवीत्।<br>सुखसंवर्धितं पित्रा समराणामकोविदम् ।।	</p></td><td>	4-40-33a<br>4-40-33b	<p class="mw-empty-elt"></p></td></tr>
<tr><td><p>	एहि भूमिंजयारुह्य वैराटे महतीं शमीम्।<br>समादिष्टो मया क्षिप्रं धनुर्गाण्डीवमानय ।।	</p></td><td>	4-40-34a<br>4-40-34b	<p class="mw-empty-elt"></p></td></tr>
<tr><td><p>	नेमानीष्वासनानीह सोढुं शक्ष्यन्ति मे बलम् ।<br>नालं भारं गुरुं भेत्तुं कुञ्जरं वा प्रमर्दितुम् ।।	</p></td><td>	4-40-35a<br>4-40-35b	<p class="mw-empty-elt"></p></td></tr>
<tr><td><p>	मम वा बाहुविक्षेपं शत्रूनिह विजेष्यतः।<br>नेच्छामि तैरहं कर्तुं कर्म वैजयिकं त्विह ।।	</p></td><td>	4-40-36a<br>4-40-36b	<p class="mw-empty-elt"></p></td></tr>
<tr><td><p>	अतिसूक्ष्माणि ह्रस्वानि सर्वाणि च मृदूनि च।<br>आयुधानि महाबाहो तवैतानि महाबल ।।	</p></td><td>	4-40-37a<br>4-40-37b	<p class="mw-empty-elt"></p></td></tr>
<tr><td><p>	तस्माद्भूमिंजयारुह्य शमीमेतां पलाशिनीम् ।<br>अस्यां हि पाण्डुपुत्राणां धनूंषि निहितात्युत ।।	</p></td><td>	4-40-38a<br>4-40-38b	<p class="mw-empty-elt"></p></td></tr>
<tr><td><p>	युधिष्ठिरस्य भीमस्य बीभत्सोर्यमयोस्तथा ।<br>ध्वजा शराश्च शूराणां दिव्यानि कवचानि च ।।	</p></td><td>	4-40-39a<br>4-40-39b	<p class="mw-empty-elt"></p></td></tr>
<tr><td><p>	अत्रैव तु महावीर्यं धनुः पार्थस्य गाण्डिवम् ।<br>एकं शतसहस्रेण संमितं राष्ट्रवर्धनम् ।।	</p></td><td>	4-40-40a<br>4-40-40b	<p class="mw-empty-elt"></p></td></tr>
<tr><td><p>	व्यायामसहमत्यर्थं तृणराजसमं महत् ।<br>सर्वायुधमहामात्रं सर्वारिक्षयकारकम् ।।	</p></td><td>	4-40-41a<br>4-40-41b	<p class="mw-empty-elt"></p></td></tr>
<tr><td><p>	सुवर्णविकृतं दिव्यं श्लक्ष्णमायतमव्रणम्।<br>अलं भारं गुरुं सोढुं वारुणं च सुदर्शनम् ।।	</p></td><td>	4-40-42a<br>4-40-42b	<p class="mw-empty-elt"></p></td></tr>

<tr><td><p>	तादृशान्येव सर्वाणि बलवन्ति दृढानि च।<br>युधिष्ठिरस्य भीमस्य बीभत्सोर्यमयोस्तथा ।<br>प्रथितानि विशिष्टानि दुर्दशानि भवन्त्युत ।।	</p></td><td>	4-40-43a<br>4-40-43b<br>4-40-43c	<p class="mw-empty-elt"></p></td></tr>
<tr><td><p>	<b>उत्तर उवाच।</b>	</p></td><td>	4-40-44x	<p class="mw-empty-elt"></p></td></tr>
<tr><td><p>	शरीरमिह चासक्तं शम्यां शुष्कं पुरा किल।<br>तदहं राजपुत्रः सन्स्पृशेयं पाणिना कथम् ।।	</p></td><td>	4-40-44a<br>4-40-44b	<p class="mw-empty-elt"></p></td></tr>
<tr><td><p>	न मामेवंविधं कर्म कारयस्व बृहन्नले ।<br>कथं वा शक्यते कर्तुं बुद्ध्या त्वं मन्यसे कथं ।।	</p></td><td>	4-40-45a<br>4-40-45b	<p class="mw-empty-elt"></p></td></tr>
<tr><td><p>	नैवंविधं मया युक्तमालब्धुं क्षत्रयोनिना ।<br>महता राजपुत्रेण मन्त्रयज्ञविदा सता ।।	</p></td><td>	4-40-46a<br>4-40-46b	<p class="mw-empty-elt"></p></td></tr>
<tr><td><p>	स्पृष्टवन्तं शरीरं मां शववाहमिवाशुचिम्।<br>कथं वा व्यवहार्यं वै कुर्वीथास्त्वं बृहन्नले ।।	</p></td><td>	4-40-47a<br>4-40-47b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-40-48x	<p class="mw-empty-elt"></p></td></tr>
<tr><td><p>	तमुवाच ततः शूरः पार्थं परपुंरजयः।<br>दायादं सर्वमत्स्यानां कुले जातं विशारदम् ।।	</p></td><td>	4-40-48a<br>4-40-48b	<p class="mw-empty-elt"></p></td></tr>
<tr><td><p>	जानामि त्वां महाप्राज्ञ शुभं जात्या कुलेन च ।<br>कथं नु पापकं कर्म ब्रूयां त्वाऽहं परन्तप ।।	</p></td><td>	4-40-49a<br>4-40-49b	<p class="mw-empty-elt"></p></td></tr>
<tr><td><p>	व्यवहार्यश्च राजेन्द्र शुद्धश्चैव भविष्यसि ।<br>धनूंष्येतानि मा भैस्त्वं शरीरं नात्र विद्यते ।।	</p></td><td>	4-40-50a<br>4-40-50b	<p class="mw-empty-elt"></p></td></tr>
<tr><td><p>	दायादं मत्स्यराजस्य कुले जातं मनस्विनम् ।<br>कथं वा नन्दितं कर्म कारये त्वां नृपात्मज ।।	</p></td><td>	4-40-51a<br>4-40-51b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-40-52x	<p class="mw-empty-elt"></p></td></tr>
<tr><td><p>	एवमुक्तः स पार्थेन रथात्प्रस्कन्द्य कुण्डली।<br>आरुरोह शमीवृक्षं वैराटिरवशस्तदा ।।	</p></td><td>	4-40-52a<br>4-40-52b	<p class="mw-empty-elt"></p></td></tr>
<tr><td><p>	तमन्वशासच्छत्रुघ्नो रथे तिष्ठन्धनञ्जयः ।<br>अवरोपय वृक्षाग्राद्धनूंष्येतानि माचिरम् ।।	</p></td><td>	4-40-53a<br>4-40-53b	<p class="mw-empty-elt"></p></td></tr>
<tr><td><p>	सोपहृत्य महार्हाणि धनूंषि पृथुवक्षसाम् ।<br>परिवेष्टनपत्राणि विमुच्य समुपानयत् ।।	</p></td><td>	4-40-54a<br>4-40-54b	<p class="mw-empty-elt"></p></td></tr>

<tr><td><p>	परिवेष्टनमेतेषां सर्वं मुञ्चस्व माचिरम् ।<br>तेषां संनहनीयानि परिमुच्य परन्तपः।<br>अपश्यत्तत्र गाण्डीवं चतुर्भिरपरैः सह ।।	</p></td><td>	4-40-55a<br>4-40-55b<br>4-40-55c	<p class="mw-empty-elt"></p></td></tr>
<tr><td><p>	तेषां विमुच्यमानानां धनुषामर्कवर्चसाम्।<br>विनिश्चेरुः प्रभा दिव्या ग्रहाणामुदयेष्विव ।।	</p></td><td>	4-40-56a<br>4-40-56b	<p class="mw-empty-elt"></p></td></tr>
<tr><td><p>	स तेषां रूपमालेक्य भोगिनामिव दृम्भताम् ।<br>हृष्टरोमा भयोद्विग्रः प्रवेपिततनुस्तदा ।।	</p></td><td>	4-40-57a<br>4-40-57b	<p class="mw-empty-elt"></p></td></tr>
<tr><td><p>	अर्जुनेन समाश्वस्तः किंचिद्धृष्टो नृपात्मजः।<br>तेषां संदर्शनाभ्यासं स्पर्शाभ्यासं पुनः पुनः ।। 58 ।।	</p></td><td>	4-40-58a<br>4-40-58b	<p class="mw-empty-elt"></p></td></tr>
<tr><td><p>	आमील्य पुनरुन्मील्य स्पृष्ट्वास्पृष्ट्वा चकार सः।<br>सम्यग्घुण्टस्तदाऽऽश्वस्तः क्षणेन समपद्यत ।। 59 ।।	</p></td><td>	4-40-59a<br>4-40-59b	<p class="mw-empty-elt"></p></td></tr>
<tr><td><p>	संस्पृश्य तानि चापानि भानुमन्ति बृहन्ति च।<br>वैराटिरर्जुनं राजन्निदं वचनमब्रवीत् ।। 60 ।।	</p></td><td>	4-40-60a<br>4-40-60b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>गोग्रहणपर्वणि चत्वारिंशोऽध्यायः ।। 40 ।।	</p></td><td>		<p class="mw-empty-elt"></p></td></tr></tbody>