				
<tbody><tr><td><p>	<b>वैशंपायन उवाच।</b>	</p></td><td>	4-18-1x	<p class="mw-empty-elt"></p></td></tr>
<tr><td><p>	प्रत्याख्यातश्च पाञ्चाल्या कीचकः काममोहितः।<br>प्रविश्य राजभवनं भगिन्या अग्रतः स्थितः ।। 1 ।।	</p></td><td>	4-18-1a<br>4-18-1b	<p class="mw-empty-elt"></p></td></tr>
<tr><td><p>	सोभिवीक्ष्य सुकेशान्तां सुदेष्णां भगिनीं प्रियाम् ।<br>अमर्यादेन कामेन घोरेणाभिपरिप्लुतः ।। 2 ।।	</p></td><td>	4-18-2a<br>4-18-2b	<p class="mw-empty-elt"></p></td></tr>
<tr><td><p>	स तु मूर्ध्र्यञ्जलिं कृत्वा भगिन्याश्चरणावुभौ ।<br>संमोहाभिहतस्तूर्णं वातोद्धृत इवार्णवः ।। 3 ।।	</p></td><td>	4-18-3a<br>4-18-3b	<p class="mw-empty-elt"></p></td></tr>
<tr><td><p>	स प्रोवाच सुदुःखार्तो भगिनीं निश्वसन्मुहुः ।<br>अव्यक्तमृदुना साम्ना शुष्यता च पुनःपुनः ।। 4 ।।	</p></td><td>	4-18-4a<br>4-18-4b	<p class="mw-empty-elt"></p></td></tr>
<tr><td><p>	यथा सुदेष्णे सैरन्ध्र्या संगच्छेयं सकामया ।<br>तथा शीघ्रं कुरुष्वाद्य माऽहं प्राणान्प्रहासिषम् ।। 5 ।।	</p></td><td>	4-18-5a<br>4-18-5b	<p class="mw-empty-elt"></p></td></tr>
<tr><td><p>	यदीयमनवद्याङ्गी न मामद्यापि काङ्क्षते ।<br>चेतसाऽभिप्रसन्नेन गतोस्मि यमसादनम् ।। 6 ।।	</p></td><td>	4-18-6a<br>4-18-6b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-18-7x	<p class="mw-empty-elt"></p></td></tr>
<tr><td><p>	तमुवाच परिष्वज्य सुदेष्णा भ्रातरं प्रियम्।<br>भ्रातुर्जीवितरक्षार्थं समाश्वास्यासितेक्षणा ।। 7 ।।	</p></td><td>	4-18-7a<br>4-18-7b	<p class="mw-empty-elt"></p></td></tr>
<tr><td><p>	शरणागतेयं सुश्रोणी मया दत्ताभया च सा।<br>शुभाचारा च भद्रं ते नैनां वक्तुमिहोत्सहे ।। 8 ।।	</p></td><td>	4-18-8a<br>4-18-8b	<p class="mw-empty-elt"></p></td></tr>
<tr><td><p>	एषा हि शक्या नान्येन स्प्रष्टुं पापेन चेतसा।<br>गन्धर्वाः किल पञ्चेमां रक्षन्ति रमयन्ति च ।। 9 ।।	</p></td><td>	4-18-9a<br>4-18-9b	<p class="mw-empty-elt"></p></td></tr>

<tr><td><p>	एवमेषा ममाचष्टे तथा प्रथमसंगमे।<br>तथैव गजनासोरूः सत्यमाह ममान्तिके।<br>ते हि क्रुद्धा महात्मानो नाशयेयुर्हि जीवितम् ।। 10 ।।	</p></td><td>	4-18-10a<br>4-18-10b<br>4-18-10c	<p class="mw-empty-elt"></p></td></tr>
<tr><td><p>	राजा चैव समीक्ष्यैनां संमोहं गतवानिह ।<br>मया च सत्यवचनैरनुनीतो महीपतिः ।। 11 ।।	</p></td><td>	4-18-11a<br>4-18-11b	<p class="mw-empty-elt"></p></td></tr>

<tr><td><p>	सोप्येनामनिशं दृष्ट्वा मनसैवाभ्यनन्दत।<br>भयाद्गन्धर्वमुख्यानां जीवितस्योपघातिनाम्।<br>मनसाऽपि ततस्त्वेनां न चिन्तयति पार्थिवः ।। 12 ।।	</p></td><td>	4-18-12a<br>4-18-12b<br>4-18-12c	<p class="mw-empty-elt"></p></td></tr>
<tr><td><p>	ते हि क्रुद्धा महात्मानो गरुडानिलतेजसः।<br>दहेयुरपि लोकांस्त्रीन्युगान्तेष्विव भास्करः ।। 13 ।।	</p></td><td>	4-18-13a<br>4-18-13b	<p class="mw-empty-elt"></p></td></tr>
<tr><td><p>	सैनन्ध्र्या ह्येतदाख्यातं मम तेषां महद्बलम्।<br>तव चाहमिदं गुह्यं स्नेहाद्वक्ष्यामि बन्धुवत् ।। 14 ।।	</p></td><td>	4-18-14a<br>4-18-14b	<p class="mw-empty-elt"></p></td></tr>
<tr><td><p>	मा गमिष्यसि वै कृच्छ्रां गतिं परमदुर्गमाम्।<br>बलिनस्ते रुजं कुर्युः कुलस्य च धनस्य च ।। 15 ।।	</p></td><td>	4-18-15a<br>4-18-15b	<p class="mw-empty-elt"></p></td></tr>
<tr><td><p>	तस्मान्नास्यां मनः कर्तुं यदि प्राणा प्रियास्तव।<br>न चिन्तयेथा मागास्त्वं मत्प्रियं च यदीच्छसि ।। 16 ।।	</p></td><td>	4-18-16a<br>4-18-16b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-18-17x	<p class="mw-empty-elt"></p></td></tr>

<tr><td><p>	एवमुक्तस्तु दुष्टात्मा भगिनीं कीचकोऽब्रवीत्।<br>गन्धर्वाणां शतं वाऽपि सहस्रमयुतानि वा ।<br>अहमेको वधिष्यामि गन्धर्वान्पञ्च किं पुनः ।। 17 ।।	</p></td><td>	4-18-17a<br>4-18-17b<br>4-18-17c	<p class="mw-empty-elt"></p></td></tr>
<tr><td><p>	न च त्वमभिजानीषे स्त्रीणां गुह्यमनुत्तमम् ।<br>पुत्रं वा किल पौत्रं वा भ्रातरं वा मनस्विनम् ।। 18 ।।	</p></td><td>	4-18-18a<br>4-18-18b	<p class="mw-empty-elt"></p></td></tr>
<tr><td><p>	रहसीह नरं दृष्ट्वा नानागन्धविभूषितम्।<br>योनिरुत्स्विद्यते स्त्रीणां सतीनामपि च श्रुतम् ।। 19 ।।	</p></td><td>	4-18-19a<br>4-18-19b	<p class="mw-empty-elt"></p></td></tr>

<tr><td><p>	मां निरीक्ष्यानुलिप्ताङ्गं सर्वाभरणभूषितम्।<br>वशमेष्यति सैरन्ध्री मन्मथेनाभिपीडिता।<br>सा त्वं दृष्ट्वा ब्रूहि चैनां मम चेञ्जीवितं प्रियं ।। 20 ।।	</p></td><td>	4-18-20a<br>4-18-20b<br>4-18-20c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-18-21x	<p class="mw-empty-elt"></p></td></tr>
<tr><td><p>	एवमुक्ता सुदेष्णा तु शोकेनाभिप्रपीडिता।<br>अहो दुःखमहो कृच्छ्रमहो पापमिति स्मह ।। 21 ।।	</p></td><td>	4-18-21a<br>4-18-21b	<p class="mw-empty-elt"></p></td></tr>
<tr><td><p>	प्रारुदद्भृशदुःखार्ता विपाकं तस्य वीक्ष्य सा।<br>पातालेषु पतत्येष विलपन्बडवामुखे ।। 22 ।।	</p></td><td>	4-18-22a<br>4-18-22b	<p class="mw-empty-elt"></p></td></tr>
<tr><td><p>	त्वत्कृते विनशिष्यन्ति भ्रातरः सुहृदश्च मे।<br>किंनु शक्यं मया कर्तुं यत्त्वमेवमभिप्लुतः ।। 23 ।।	</p></td><td>	4-18-23a<br>4-18-23b	<p class="mw-empty-elt"></p></td></tr>

<tr><td><p>	न च श्रेयोऽभिजानीषे काममेवानुवर्तसे।<br>ध्रुवं गतायुस्त्वं पाप यदेवं काममोहितः ।<br>अकर्तव्ये हि मां पापे नियुनङ्क्षि नराधम ।। 24 ।।	</p></td><td>	4-18-24a<br>4-18-24b<br>4-18-24c	<p class="mw-empty-elt"></p></td></tr>
<tr><td><p>	अपि चैतत्पुरा प्रोक्तं निपुणैर्मनुजोत्तमैः ।<br>एकस्तु कुरुते पापं स्वजातिस्तेन हन्यते ।। 25 ।।	</p></td><td>	4-18-25a<br>4-18-25b	<p class="mw-empty-elt"></p></td></tr>
<tr><td><p>	गतस्त्वं धर्मराजस्य विषयं नात्र संशयः।<br>अदूषितमिदं सर्वं स्वजनं घातयिष्यसि ।। 26 ।।	</p></td><td>	4-18-26a<br>4-18-26b	<p class="mw-empty-elt"></p></td></tr>
<tr><td><p>	एतत्तु मे दुःखतरं येनाहं भ्रातृसौहृदात्।<br>विदितार्था करिष्यामि तुष्टो भव कुलक्षये ।। 27 ।।	</p></td><td>	4-18-27a<br>4-18-27b	<p class="mw-empty-elt"></p></td></tr>
<tr><td><p>	गच्छ शीघ्रमितस्त्वं हि स्वमेव भवनं शुभम्।<br>किंचित्कार्यं समुद्दिश्य सुरामन्नं च कारय ।। 28 ।।	</p></td><td>	4-18-28a<br>4-18-28b	<p class="mw-empty-elt"></p></td></tr>
<tr><td><p>	कृते चान्ने सुरायां च प्रेषयिष्यसि मे पुनः ।<br>तामहं प्रेषयिष्यामि मध्वन्नार्थं तवान्तिकम् ।। 29 ।।	</p></td><td>	4-18-29a<br>4-18-29b	<p class="mw-empty-elt"></p></td></tr>
<tr><td><p>	ततः संप्रेषितामेनां विजने निरवग्रहाम्।<br>सान्त्वयेथा यथान्यायं यदि साम सहिष्यति ।। 30 ।।	</p></td><td>	4-18-30a<br>4-18-30b	<p class="mw-empty-elt"></p></td></tr>
<tr><td><p>	सद्यः कृतमिदं सर्वं शेषमत्रानुचिन्तय ।। 31 ।।	</p></td><td>	4-18-31a	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-18-32x	<p class="mw-empty-elt"></p></td></tr>
<tr><td><p>	सुदेष्णयैवमुक्तस्तु कीचकः कालचोदितः।<br>त्वरमाणः प्रचक्राम स्वगृहं राजवेश्मनः ।। 32 ।।	</p></td><td>	4-18-32a<br>4-18-32b	<p class="mw-empty-elt"></p></td></tr>
<tr><td><p>	आगम्य च गृहं रम्यं सुरामन्नं चकार ह।<br>अजैडकं च सुकृतं बहु चोच्चावचान्मृगान् ।। 33 ।।	</p></td><td>	4-18-33a<br>4-18-33b	<p class="mw-empty-elt"></p></td></tr>
<tr><td><p>	भक्षांश्च विविधाकारान्बहूंश्चोच्चावचांस्तदा।<br>कारयामास कुशलैरन्नपानैः सुसंस्कृतम् ।। 34 ।।	</p></td><td>	4-18-34a<br>4-18-34b	<p class="mw-empty-elt"></p></td></tr>
<tr><td><p>	त्वरावान्कालपाशेन कण्ठे बद्धः पशुर्यथा ।<br>नावबुध्यत मूढात्मा मरणं समुपस्थितम् ।। 35 ।।	</p></td><td>	4-18-35a<br>4-18-35b	<p class="mw-empty-elt"></p></td></tr>
<tr><td><p>	आनीतायां सुरायां तु कृते चान्ने सुसंस्कृते।<br>कीचकः पुनरागम्य सुदेष्णां वाक्यमब्रवीत् ।। 36 ।।	</p></td><td>	4-18-36a<br>4-18-36b	<p class="mw-empty-elt"></p></td></tr>
<tr><td><p>	मधु मांसं च बहुधा भक्ष्याश्च बहुधा कृताः।<br>सुदेष्णे ब्रूहि सैरन्ध्रीं यथा सा मे गृहं व्रजेत् ।। 37 ।।	</p></td><td>	4-18-37a<br>4-18-37b	<p class="mw-empty-elt"></p></td></tr>

<tr><td><p>	केनचित्त्वद्य कार्येण त्वर शीघ्रं मम प्रियम्।<br>अहं हि शरणं देवं प्रतिपद्ये वृषध्वजम्।<br>समागमं मे सैरन्ध्र्या मरणं वा दिशेति वै ।। 38 ।	</p></td><td>	4-18-38a<br>4-18-38b<br>4-18-38c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-18-39x	<p class="mw-empty-elt"></p></td></tr>
<tr><td><p>	सा तमाह विनिःश्वस्य प्रतिगच्छ स्वकं गृहम्।<br>एषाऽहमपि सैरन्ध्रीं सुरार्थे तूर्णमादिशे ।। 39 ।।	</p></td><td>	4-18-39a<br>4-18-39b	<p class="mw-empty-elt"></p></td></tr>
<tr><td><p>	एवमुक्तस्तु पापात्मा कीचकस्त्वरितः पुनः ।<br>स्वगृहं प्राविशत्तूर्णं सैरन्ध्रीगतमानसः ।। 40 ।।	</p></td><td>	4-18-40a<br>4-18-40b	<p class="mw-empty-elt"></p></td></tr>
<tr><td><p>	कीचकं तु गतं ज्ञात्वा त्वरमाणं स्वकं गृहम्।<br>सैरन्ध्रीं तत आहूय सदेष्णा वाक्यमब्रवीत् ।। 41 ।।	</p></td><td>	4-18-41a<br>4-18-41b	<p class="mw-empty-elt"></p></td></tr>
<tr><td><p>	गच्छ सैरन्ध्रि मत्प्रीत्यै कीचकस्य निवेशनम् ।<br>सुरामानय सुश्रोणि तृषिताऽहं विलासिनि ।। 42 ।।	</p></td><td>	4-18-42a<br>4-18-42b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-18-43x	<p class="mw-empty-elt"></p></td></tr>
<tr><td><p>	सुदेष्णयैवमुक्ता सा निःश्वसन्ती नृपात्मजा।<br>अब्रवीच्छोकसन्तप्ता नाहं तत्र व्रजामि वैः ।। 43 ।।	</p></td><td>	4-18-43a<br>4-18-43b	<p class="mw-empty-elt"></p></td></tr>

<tr><td><p>	सूतपुत्रो हि मां भद्रे कामात्मा चाभिमन्यते ।<br>न गच्छेयमहं तस्य राजपुत्रि निवेशनम् ।<br>त्वमेव भद्रे जानासि यथा स निरपत्रपः ।। 44 ।।	</p></td><td>	4-18-44a<br>4-18-44b<br>4-18-44c	<p class="mw-empty-elt"></p></td></tr>
<tr><td><p>	समयश्च कृतो भद्रे यथा प्रथमसंगमे।<br>तथा निवसमानायां यथाऽहं नान्यचारिणी ।। 45 ।।	</p></td><td>	4-18-45a<br>4-18-45b	<p class="mw-empty-elt"></p></td></tr>

<tr><td><p>	कीचकश्च सुकेशान्ते मूढो मदनगर्वितः ।<br>स मामिह गतां दृष्ट्वा व्यवस्यति निराकृतिम्।<br>कथं नु वै तत्र गतां मर्षयेन्मामबान्धवाम् ।। 46 ।।	</p></td><td>	4-18-46a<br>4-18-46b<br>4-18-46c	<p class="mw-empty-elt"></p></td></tr>
<tr><td><p>	बह्व्यः सन्ति तव प्रेष्या राजपुत्रि वशानुगाः।<br>अन्यां प्रेषय कैकेयि संरक्ष्याऽहमिह त्वया ।। 47 ।।	</p></td><td>	4-18-47a<br>4-18-47b	<p class="mw-empty-elt"></p></td></tr>
<tr><td><p>	कीचकस्यालयं देवि न यामि भयकम्पिता।<br>यद्यदन्यच्च मे कर्म करोमि च सुदुष्करम् ।। 48 ।।	</p></td><td>	4-18-48a<br>4-18-48b	<p class="mw-empty-elt"></p></td></tr>
<tr><td><p>	एवमुक्ता तु पाञ्चाल्या दैवयोगेन कैकयी ।<br>तां विराटस्य माहिषी क्रुद्धा भूयोऽन्वशासत ।। 49 ।।	</p></td><td>	4-18-49a<br>4-18-49b	<p class="mw-empty-elt"></p></td></tr>
<tr><td><p>	कीचकं चैव गच्छ त्वं बलात्कारे चोदिता।<br>नास्ति मेऽन्या त्वया तुल्या सा त्वं शीघ्रतरं व्रज ।। 50 ।।	</p></td><td>	4-18-50a<br>4-18-50b	<p class="mw-empty-elt"></p></td></tr>
<tr><td><p>	अवश्यं त्वेव गन्तव्यं किमर्थं मां विवक्षसि।<br>शीघ्रं गच्छ त्वरस्वेति मत्प्रीतिवशमाचर ।। 51 ।।	</p></td><td>	4-18-51a<br>4-18-51b	<p class="mw-empty-elt"></p></td></tr>
<tr><td><p>	न हीदृशो मम भ्राता किं त्वं समभिशङ्कसे।<br>उक्त्वा चैनां बलाच्चैव विनियुज्य प्रभुत्वतः ।। 52 ।।	</p></td><td>	4-18-52a<br>4-18-52b	<p class="mw-empty-elt"></p></td></tr>
<tr><td><p>	भाजनं प्रददौ चास्यै सपिधानं हिरण्मयम्।<br>या सुजाता सुगन्धा च तामानय सुरामिति ।। 53 ।।	</p></td><td>	4-18-53a<br>4-18-53b	<p class="mw-empty-elt"></p></td></tr>
<tr><td><p>	सा शङ्कमाना रुदती वेपन्ती द्रुपदात्मजा।<br>दैवतेभ्यो नमस्कृत्वा श्वशुरेभ्यस्तथाऽब्रवीत् ।। 54 ।।	</p></td><td>	4-18-54a<br>4-18-54b	<p class="mw-empty-elt"></p></td></tr>
<tr><td><p>	यथाऽहमन्यं पार्थेभ्यो नाभिजानापि मानवम्।<br>तेन सत्येन मां दृष्ट्वा कीचको मा वशं नयेत् ।। 55 ।।	</p></td><td>	4-18-55a<br>4-18-55b	<p class="mw-empty-elt"></p></td></tr>
<tr><td><p>	यथाऽहं पाण्डुपुत्रेभ्यः पञ्चभ्यो नान्यगामिनी।<br>तेन सत्येन मां दृष्ट्वा कीचको मा वशं नयेत् ।। 56 ।।	</p></td><td>	4-18-56a<br>4-18-56b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>कीचकवधपर्वणि अष्टादशोऽध्यायः ।। 18 ।।	</p></td><td>		<p class="mw-empty-elt"></p></td></tr>
</tbody>