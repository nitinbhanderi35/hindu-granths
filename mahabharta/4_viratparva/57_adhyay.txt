				
<tbody><tr><td><p>	<b>वैशंपायन उवाच।</b>	</p></td><td>	4-57-1x	<p class="mw-empty-elt"></p></td></tr>
<tr><td><p>	अश्वत्थामा ततस्तत्र कर्णं संप्रेक्ष्य वीर्यवान्।<br>उवाच स्मयमानोऽसौ सूतपुत्रमरिन्दमम् ।।	</p></td><td>	4-57-1a<br>4-57-1b	<p class="mw-empty-elt"></p></td></tr>
<tr><td><p>	कर्ण यस्त्वं सभामध्ये बह्वबद्धं विकत्थसे।<br>न मे युधि समोऽस्तीति तदिदं प्रत्युपस्थितम् ।।	</p></td><td>	4-57-2a<br>4-57-2b	<p class="mw-empty-elt"></p></td></tr>
<tr><td><p>	एषोऽन्तक इव क्रुद्धः सर्वभूतावमर्दनः ।<br>संग्रामशिरसो मध्ये दृम्भते केसरी यथा ।।	</p></td><td>	4-57-3a<br>4-57-3b	<p class="mw-empty-elt"></p></td></tr>
<tr><td><p>	शूरोसि यदि संग्रामे दर्शयस्व सभां विना ।।	</p></td><td>	4-57-4a	<p class="mw-empty-elt"></p></td></tr>

<tr><td><p>	यद्यशक्तोसि संग्रामे पार्थेनाद्भुतकर्मणा।<br>पुनरेव सभां गत्वा धार्तराष्ट्रेण धीमता।<br>मातुलं परिगृह्याशु मन्त्रयस्व यथासुखम् ।।	</p></td><td>	4-57-5a<br>4-57-5b<br>4-57-5c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-57-6x	<p class="mw-empty-elt"></p></td></tr>
<tr><td><p>	एवमुक्तस्तथा कर्णः क्रोधादुद्‌वृत्य लोचने।<br>द्रोणपुत्रमिदं वाक्यमुवाच कुरुसन्निधौ ।।	</p></td><td>	4-57-6a<br>4-57-6b	<p class="mw-empty-elt"></p></td></tr>
<tr><td><p>	नाहं बिभेमि बीभत्सोर्न कृष्णाद्देवकीसुतात् ।<br>पाण्डवेभ्योपि सर्वेभ्यः क्षत्रधर्ममनुव्रतः ।।	</p></td><td>	4-57-7a<br>4-57-7b	<p class="mw-empty-elt"></p></td></tr>
<tr><td><p>	सत्वाधिकानां पुंसां तु धनुर्वेदोपजीविनाम् ।<br>गर्जतां जायते दर्पः स्वरश्च न विषीदति ।।	</p></td><td>	4-57-8a<br>4-57-8b	<p class="mw-empty-elt"></p></td></tr>
<tr><td><p>	पश्यत्वाचार्यपुत्रो मामर्जुनेनातिरंहसा ।<br>युध्यमानं सुसंयुक्तं जयो वै मय्यवस्थितः ।।	</p></td><td>	4-57-9a<br>4-57-9b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-57-10x	<p class="mw-empty-elt"></p></td></tr>
<tr><td><p>	ततः प्रहस्य बीभत्सुः कौन्तेयः श्वेतवाहनः।<br>दिव्यमस्त्रं विकुर्वाणः प्रत्ययाद्रथिसत्तमः ।।	</p></td><td>	4-57-10a<br>4-57-10b	<p class="mw-empty-elt"></p></td></tr>
<tr><td><p>	महात्मानं मन्दबुद्धिर्निश्वसन्धृतराष्ट्रजः।<br>उवाच स महाराज राजा दुर्योधनस्तदा ।।	</p></td><td>	4-57-11a<br>4-57-11b	<p class="mw-empty-elt"></p></td></tr>
<tr><td><p>	न विद्मो ह्यर्जुनं तत्र वसन्तं मत्स्यवेश्मनि ।<br>तेनेदं कर्ण मत्स्यानामग्रहीष्म धनं बहु ।।	</p></td><td>	4-57-12a<br>4-57-12b	<p class="mw-empty-elt"></p></td></tr>
<tr><td><p>	एवं चेत्तर्हि गच्छामो विसृजन्तो धनं बहु ।<br>अयशो नातिवर्तेत लोकयोरुभयोरपि ।।	</p></td><td>	4-57-13a<br>4-57-13b	<p class="mw-empty-elt"></p></td></tr>
<tr><td><p>	किं च युद्धात्परं नास्ति क्षत्रियाणां सुखावहम्।<br>तस्मात्पार्थेन संग्रामं कुर्महे न पलायनम् ।।	</p></td><td>	4-57-14a<br>4-57-14b	<p class="mw-empty-elt"></p></td></tr>

<tr><td><p>	एतावदुक्त्वा राजा वै ह्यभियानमियेष सः।<br>तथा दशसहस्राणि वीराणां हि धनुष्मताम् ।<br>अभ्यद्रवंस्तदा पार्थं शलभा इव पावकम् ।।	</p></td><td>	4-57-15a<br>4-57-15b<br>4-57-15c	<p class="mw-empty-elt"></p></td></tr>
<tr><td><p>	वर्मिता वाजिनस्तत्र संभृताश्च पदातिभिः ।<br>भीमरूपाश्च मातङ्गास्तोमराङ्कुशपाणिभिः ।	</p></td><td>	4-57-16a<br>4-57-16b	<p class="mw-empty-elt"></p></td></tr>
<tr><td><p>	अधिष्ठिताः सुसंयत्तैर्हस्तिशिक्षाविशारदैः।<br>अभ्यद्रवन्सुसंक्रुद्धाश्चापहस्तोद्यतायुधाः ।।	</p></td><td>	4-57-17a<br>4-57-17b	<p class="mw-empty-elt"></p></td></tr>
<tr><td><p>	पञ्च चैनं रथोदग्रास्त्वरिताः पर्यवारयन्।<br>द्रोणो भीष्मश्च कर्णश्च कुरुराजश्च वीर्यवान् ।।	</p></td><td>	4-57-18a<br>4-57-18b	<p class="mw-empty-elt"></p></td></tr>
<tr><td><p>	अश्वत्थामा महाबाहुर्धनुर्वेदपरायणः।<br>इषूंश्च सम्यगस्यन्तो जीमूता इव वार्षिकाः ।।	</p></td><td>	4-57-19a<br>4-57-19b	<p class="mw-empty-elt"></p></td></tr>
<tr><td><p>	ते लाभमिव मन्वानाः प्रत्यगृह्णन्धनंजयम्।<br>शरौघानभिवर्षन्तो नादयन्तो दिशो दश ।।	</p></td><td>	4-57-20a<br>4-57-20b	<p class="mw-empty-elt"></p></td></tr>
<tr><td><p>	ततः प्रहस्य बीभत्सुः कौन्तेयः श्वेतवाहनः।<br>दिव्यमस्त्रं प्रकुर्वाणः प्रत्ययाद्रथिसत्तमान् ।।	</p></td><td>	4-57-21a<br>4-57-21b	<p class="mw-empty-elt"></p></td></tr>
<tr><td><p>	यथा रश्मिभिरादित्यः प्रच्छादयति मेदिनीम्।<br>तथा गाण्डीवनिर्मुक्तैः शरैराच्छादयद्दिशः ।।	</p></td><td>	4-57-22a<br>4-57-22b	<p class="mw-empty-elt"></p></td></tr>
<tr><td><p>	न रथानां न चाश्वानां न ध्वजानां न वर्मिणाम्।<br>अतिविद्धैः शितैर्बाणैरासीदद्व्यङ्गुलिरन्तरम् ।।	</p></td><td>	4-57-23a<br>4-57-23b	<p class="mw-empty-elt"></p></td></tr>

<tr><td><p>	दैवयोगाद्धि पार्थस्य हयानामुत्तरस्य च।<br>शिक्षाबलोपपन्नत्वादस्त्राणां वै परिक्रमात्।<br>ध्वजगाण्डीवयोश्चापि दैव्या शक्त्या च मायया ।।	</p></td><td>	4-57-24a<br>4-57-24b<br>4-57-24c	<p class="mw-empty-elt"></p></td></tr>

<tr><td><p>	इतस्ततश्च संयाने दूरे वाऽप्यथवाऽन्तिके।<br>दुर्गे विषमजाते वा स्थले निम्ने तथा क्षितौ।<br>न च रुध्येद्गतिस्तस्य रथस्य मनसो यथा ।।	</p></td><td>	4-57-25a<br>4-57-25b<br>4-57-25c	<p class="mw-empty-elt"></p></td></tr>

<tr><td><p>	समरेषु तु विद्वांसस्तस्य तांस्तान्परिक्रमान्।<br>वीर्यमत्यद्भुतं दृष्ट्वा तथा पार्थस्य तद्बलम् ।<br>त्रेसुरेवं परे भीताः पराङ्मुखरथा अपि।	</p></td><td>	4-57-26a<br>4-57-26b<br>4-57-26c	<p class="mw-empty-elt"></p></td></tr>
<tr><td><p>	कालाग्निमिव बीभत्सुं निर्दहन्तमिव प्रजाः ।<br>नारयः प्रेक्षितुं शेकुर्ज्वलन्तमिव पावकम् ।।	</p></td><td>	4-57-27a<br>4-57-27b	<p class="mw-empty-elt"></p></td></tr>
<tr><td><p>	तानि भिन्नान्यनीकानि रेजुरर्जुनमार्गणैः।<br>तिग्मांशोश्च घनाभ्राणि व्याप्तानीव गभस्तिभिः ।।	</p></td><td>	4-57-28a<br>4-57-28b	<p class="mw-empty-elt"></p></td></tr>
<tr><td><p>	अशोकाना वनानीव सञ्चितैः कुसुमैः शुभैः ।<br>पार्थः संरञ्जयामास रुधिरेणाकुलं बलम् ।।	</p></td><td>	4-57-29a<br>4-57-29b	<p class="mw-empty-elt"></p></td></tr>
<tr><td><p>	सहस्रशोऽर्जुनशरैश्छिन्नान्युच्चावचानि च।<br>छत्राणि च पताकाश्च खेऽभ्युवाह सदागतिः ।।	</p></td><td>	4-57-30a<br>4-57-30b	<p class="mw-empty-elt"></p></td></tr>
<tr><td><p>	ये ह्यर्जुनबलत्रस्ताः परिपेतुर्दिशो दश।<br>रथात्तं देशमुत्सृज्य पार्थच्छिन्नयुगा हयाः ।।	</p></td><td>	4-57-31a<br>4-57-31b	<p class="mw-empty-elt"></p></td></tr>
<tr><td><p>	निकृत्तपूर्वचरणास्ते निपेतुः शितैः शरैः।<br>शिरोभिः प्रथमं जग्मुर्मेदिनीं जघनैर्हयाः ।।	</p></td><td>	4-57-32a<br>4-57-32b	<p class="mw-empty-elt"></p></td></tr>
<tr><td><p>	चक्षुर्नासाविषाणेषु दन्तवेष्टेषु च द्विपान्।<br>मर्मस्वन्येषु चाहत्य तथा निघ्नन्गजोत्तमाः ।।	</p></td><td>	4-57-33a<br>4-57-33b	<p class="mw-empty-elt"></p></td></tr>
<tr><td><p>	कौरवाणां गजानां च शरीरैर्गतचेतसाम् ।<br>क्षणेन संवृता भूमिर्मेघैरिव नभस्थलम् ।।	</p></td><td>	4-57-34a<br>4-57-34b	<p class="mw-empty-elt"></p></td></tr>
<tr><td><p>	अस्त्रैर्दिव्यैर्महाबाहुरर्जुनः प्रहसन्निव ।<br>बडबामुखसंभूतः कालाग्निरिव संवृतः ।।	</p></td><td>	4-57-35a<br>4-57-35b	<p class="mw-empty-elt"></p></td></tr>
<tr><td><p>	यथा युगान्तसमये सर्वं स्थावरजङ्गमम् ।<br>कालपक्वमशेषेण धक्ष्येदुग्रशिखः शिखी ।।	</p></td><td>	4-57-36a<br>4-57-36b	<p class="mw-empty-elt"></p></td></tr>
<tr><td><p>	तद्वत्पार्थोऽस्रतेजोभिर्धनुषो निस्वनेन च।<br>दैवाद्वीर्याच्च बीभत्सुस्तस्मिन्दौर्योधने बले ।।	</p></td><td>	4-57-37a<br>4-57-37b	<p class="mw-empty-elt"></p></td></tr>
<tr><td><p>	रणे शक्तिममित्राणां प्रणीयोपनिनाय सः।<br>चेष्टां प्रायेण भूतानां रात्रिः प्राणभृतामिव ।।	</p></td><td>	4-57-38a<br>4-57-38b	<p class="mw-empty-elt"></p></td></tr>

<tr><td><p>	सोऽतीयात्सहसा शत्रून्सहसा तेऽभिपेदिरे ।<br>शीघ्रादूरं दृढामोघमस्त्रमस्यातिमानुषम् ।<br>दृष्ट्वा ते कौरवा भीता अतिमानुषविक्रमम् ।।	</p></td><td>	4-57-39a<br>4-57-39b<br>4-57-39c	<p class="mw-empty-elt"></p></td></tr>
<tr><td><p>	खगपत्राभिसंवीतैः खाविष्टैः खगमैरिव।<br>अर्जुनस्य खमावव्रे लोहितप्राणपैः खगैः ।।	</p></td><td>	4-57-40a<br>4-57-40b	<p class="mw-empty-elt"></p></td></tr>
<tr><td><p>	अर्जुनेन विनिर्मुक्ताः शरा गाण्डीवधन्वना ।<br>तार्क्ष्यवेगा इवाकाशे ससञ्जुः परमर्मसु ।।	</p></td><td>	4-57-41a<br>4-57-41b	<p class="mw-empty-elt"></p></td></tr>
<tr><td><p>	वर्माणि सारथिश्चैव हेमजालानि वाजिनाम् ।<br>किरीटं सूर्यसंकाशं वैयाघ्रमथ चर्म च ।।	</p></td><td>	4-57-42a<br>4-57-42b	<p class="mw-empty-elt"></p></td></tr>
<tr><td><p>	ततः सर्वाणि गात्राणि रथस्य द्विषतां शरैः ।<br>नीहारेणेव भूतानि छन्नानीह चकाशिरे।।	</p></td><td>	4-57-43a<br>4-57-43b	<p class="mw-empty-elt"></p></td></tr>
<tr><td><p>	सकृदेव न तं शेकुः कथमभ्यसितुं परे ।<br>अनभ्यस्तः पुनस्तैर्हि रथः सोभिपपात तान् ।।	</p></td><td>	4-57-44a<br>4-57-44b	<p class="mw-empty-elt"></p></td></tr>
<tr><td><p>	तच्छरा द्विट्शरीरेषु यथा च न ससञ्जिरे ।<br>द्विधाऽनीकेषु बीभत्सोर्न ससञ्ज रथस्तथा ।।	</p></td><td>	4-57-45a<br>4-57-45b	<p class="mw-empty-elt"></p></td></tr>
<tr><td><p>	स तद्धि क्षोभयामास विगाह्यारिबलं रथी।<br>अनन्तवेगो भुजगः क्रीडन्निव महार्णवे ।।	</p></td><td>	4-57-46a<br>4-57-46b	<p class="mw-empty-elt"></p></td></tr>
<tr><td><p>	अस्यतो नित्यमत्यर्थं सर्वघोषाधिकस्तथा ।<br>संनादः श्रूयते भूतैर्धनुषश्च किरीटिनः ।।	</p></td><td>	4-57-47a<br>4-57-47b	<p class="mw-empty-elt"></p></td></tr>
<tr><td><p>	संच्छिन्नास्तत्र मातङ्गा बाणैरल्पान्तरान्तरैः।<br>संस्यूतास्तत्र दृश्यन्ते मेघा इव गभस्तिभिः ।।	</p></td><td>	4-57-48a<br>4-57-48b	<p class="mw-empty-elt"></p></td></tr>
<tr><td><p>	दिशोऽनुभ्रमतः सर्वा सव्यदक्षिणमस्यतः।<br>सततं दृश्यते युद्धे सायकासनमण्डलम् ।।	</p></td><td>	4-57-49a<br>4-57-49b	<p class="mw-empty-elt"></p></td></tr>
<tr><td><p>	पतन्त्यरूपेषु यथा चक्षूंषि न कदाचन।<br>नालक्ष्येषु शराः पेतुस्तस्य गाण्डीवधन्वनः ।।	</p></td><td>	4-57-50a<br>4-57-50b	<p class="mw-empty-elt"></p></td></tr>
<tr><td><p>	महागजसहस्रस्य युगपन्मृद्गतो वनम्।<br>कौन्तेयरथमार्गस्तु रणे घोरतरोऽभवत् ।।	</p></td><td>	4-57-51a<br>4-57-51b	<p class="mw-empty-elt"></p></td></tr>
<tr><td><p>	नूनं पार्थजयैषित्वाच्छक्रः सर्वामरैः सह।<br>हन्त्यस्मानिति मन्यन्ते पार्थेनैवार्दिताः परे ।।	</p></td><td>	4-57-52a<br>4-57-52b	<p class="mw-empty-elt"></p></td></tr>
<tr><td><p>	घ्नन्तमत्यर्थमहितान्सव्यसाचिनमाहवे।<br>कालमर्जुनरूपेण ग्रसन्तमिव च प्रजाः ।।	</p></td><td>	4-57-53a<br>4-57-53b	<p class="mw-empty-elt"></p></td></tr>
<tr><td><p>	कुरुसेनाशरीराणि पार्थेनानाहतान्यपि ।<br>पेतुः पार्थहतानीव पार्थकर्मानुदर्शनात् ।।	</p></td><td>	4-57-54a<br>4-57-54b	<p class="mw-empty-elt"></p></td></tr>
<tr><td><p>	ओषधीनां शिरांसीव कालपक्तिसमन्वयात्।<br>अवनेमुः कुरूणां हि शिरांस्यर्जुनजाद्भयात् ।।	</p></td><td>	4-57-55a<br>4-57-55b	<p class="mw-empty-elt"></p></td></tr>
<tr><td><p>	चकार चार्जुनः क्रोधाद्विमुखान्रुषितानपि ।।	</p></td><td>	4-57-56a	<p class="mw-empty-elt"></p></td></tr>
<tr><td><p>	अर्जुनेनापि भिन्नानि बलाग्नाणि पुनः क्वचित्।<br>चक्रुर्लोहितधाराभिर्धरणीं लोहितोत्तराम् ।।	</p></td><td>	4-57-57a<br>4-57-57b	<p class="mw-empty-elt"></p></td></tr>
<tr><td><p>	लोहितेनापि संपृक्तैः पांसुभिः पवनोद्धतैः ।<br>तेनैव च समुद्धूतैः सूक्ष्मैर्लोहितबिन्दुभिः ।।	</p></td><td>	4-57-58a<br>4-57-58b	<p class="mw-empty-elt"></p></td></tr>
<tr><td><p>	लोहितार्द्रैः प्रहरणैः प्रभग्ना लोहितोक्षिताः।<br>लोहितेषु निमग्नास्ते निहताश्च किरीटिना ।।	</p></td><td>	4-57-59a<br>4-57-59b	<p class="mw-empty-elt"></p></td></tr>
<tr><td><p>	बभूवुर्लोहितास्तत्र भृशमादित्यरश्मयः।<br>आकाशं तत्क्षणेनासीत्सन्ध्याभ्रमिव लोहितं ।।	</p></td><td>	4-57-60a<br>4-57-60b	<p class="mw-empty-elt"></p></td></tr>
<tr><td><p>	अप्यस्तं प्राप्य चादित्यो निवर्तेत न पाण्डवः।<br>निवर्तन्ते न जित्वारिं नित्यजल्पविचक्षणाः ।।	</p></td><td>	4-57-61a<br>4-57-61b	<p class="mw-empty-elt"></p></td></tr>
<tr><td><p>	तान्सर्वान्समरे शूरान्पौरुषे पर्यवस्थितान्।<br>दिव्यैरस्त्रैरमोघात्मा सर्वानार्च्छद्धनुर्धरान् ।।	</p></td><td>	4-57-62a<br>4-57-62b	<p class="mw-empty-elt"></p></td></tr>
<tr><td><p>	स तु द्रोणं त्रिसप्तत्या नाराचानां समार्पयत्।<br>अशीत्या शकुनिं चैव द्रौणिमप्याशु सप्तभिः ।।	</p></td><td>	4-57-63a<br>4-57-63b	<p class="mw-empty-elt"></p></td></tr>

<tr><td><p>	दुःसहं दशभिर्बाणैरर्जुनः समविध्यत ।<br>दुश्यासनं द्वादशभिः कृपं शारद्वतं त्रिभिः।<br>भीष्मं शान्तनवं षष्ट्या प्रत्यविध्यत्स्तनान्तरे ।।	</p></td><td>	4-57-64a<br>4-57-64b<br>4-57-64c	<p class="mw-empty-elt"></p></td></tr>
<tr><td><p>	स कर्णं कर्णिनाऽविध्यत्पीतेन निशितेन च।<br>वासविर्द्विषतां मध्ये विव्याध परमेषुणा ।।	</p></td><td>	4-57-65a<br>4-57-65b	<p class="mw-empty-elt"></p></td></tr>
<tr><td><p>	स कर्णं सतनुत्राणं निर्भिद्य निशितः शरः।<br>अगच्छद्दानयन्भूमिं चोदितो दृढधन्वना ।।	</p></td><td>	4-57-66a<br>4-57-66b	<p class="mw-empty-elt"></p></td></tr>

<tr><td><p>	ततोऽस्य वाहान्व्यहनच्चतुर्भिश्चतुरः क्षुरैः ।<br>सारथेश्च शिरः कायादपाहरदरिन्दमः ।<br>अर्धचन्द्रेण चिच्छेद चापं तस्य करे स्थितम् ।।	</p></td><td>	4-57-67a<br>4-57-67b<br>4-57-67c	<p class="mw-empty-elt"></p></td></tr>
<tr><td><p>	तस्मिन्विद्धे महाभागे कर्णे सर्वास्त्रपारगे।<br>हताश्वसूते विरथे ततोऽनीकमभज्यत ।।	</p></td><td>	4-57-68a<br>4-57-68b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि<br> गोग्रहणपर्वणि सप्तपञ्चाशोऽध्यायः ।। 57 ।।	</p></td><td>		<p class="mw-empty-elt"></p></td></tr></tbody>