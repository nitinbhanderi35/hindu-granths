				
<tbody><tr><td><p>	<b>वैशंपायन उवाच ।</b>	</p></td><td>	4-10-1x	<p class="mw-empty-elt"></p></td></tr>
<tr><td><p>	अथापरस्यां दिशि भीमदर्शनो वृकोदरोऽदृश्यत सिंहविक्रमः।<br>असिप्रवेके प्रतिमुच्य शाणिते खजां च दर्वी च करेण धारयन् ।। 1 ।।	</p></td><td>	4-10-1a<br>4-10-1b	<p class="mw-empty-elt"></p></td></tr>
<tr><td><p>	त्वचं च गोचर्ममयीं सुमर्दितां समुक्षितां पानकरागषाडवैः ।<br>किलासमालम्ब्य करेण चायसं सशृङ्गिबेरार्द्रकभूस्तृणाङ्कुरम् ।। 2 ।।	</p></td><td>	4-10-2a<br>4-10-2b	<p class="mw-empty-elt"></p></td></tr>
<tr><td><p>	गम्भीररूपः परमेण तेजसा रविर्यथा लोकमिमं प्रकाशयन्।<br>स कृष्णवासा गिरिराजसारवान् स मत्स्यराजं समुपेत्य तस्थिवान् ।। 3 ।।	</p></td><td>	4-10-3a<br>4-10-3b	<p class="mw-empty-elt"></p></td></tr>
<tr><td><p>	सभागतो वारणयूथपोपमस्तमिस्रहा रात्रिमिवावभासयन्।<br>सहस्रनेत्रावरजान्तकोपमस्त्रिलोकपालाधिपतिर्यथा हरिः ।। 4 ।।	</p></td><td>	4-10-4a<br>4-10-4b	<p class="mw-empty-elt"></p></td></tr>
<tr><td><p>	तमाव्रजन्तं गजयूथपोपमं निरीक्षमाणो नवसूर्यवर्चसम्।<br>भयात्समुद्विग्नविपण्णचेतनो दिशश्च सर्वाः प्रसमीक्ष्य चासकृत् ।। 5 ।।	</p></td><td>	4-10-5a<br>4-10-5b	<p class="mw-empty-elt"></p></td></tr>
<tr><td><p>	तमेकवस्त्रं परसैन्यवारणं सभाऽविदूरान्नृपतिर्नृपात्मजम्।<br>समीक्ष्य वैक्लब्यमुपेयिवाञ्शनैर्जनाश्च भीताः परिसर्पिरे भृशम् ।। 6 ।।	</p></td><td>	4-10-6a<br>4-10-6b	<p class="mw-empty-elt"></p></td></tr>
<tr><td><p>	अथाब्रवीन्मात्स्यपतिः सभागतान् भृशातुरोष्णं परिनिश्वसन्निव ।<br>कोऽयं युवा वारणराजसन्निभः सभामभिप्रैति हि मामिकामिमाम् ।। 7 ।।	</p></td><td>	4-10-7a<br>4-10-7b	<p class="mw-empty-elt"></p></td></tr>
<tr><td><p>	को वा विजानाति पुराऽस्य दर्शनं मृगेन्द्रशार्दूलगतिं हि मामकः।<br>व्यूढान्तरांसो मृगराडिवोत्कटो य एष दिव्यः पुरुषः प्रकाशते ।। 8 ।।	</p></td><td>	4-10-8a<br>4-10-8b	<p class="mw-empty-elt"></p></td></tr>
<tr><td><p>	राजश्रिया ह्येष विभाति राजवद्विरोचते रुक्मगिरिप्रभोपमः।<br>नाक्षत्रियो नूनमयं भविष्यति सहस्रनेत्रप्रतिमस्तथा ह्यसौ ।। 9 ।।	</p></td><td>	4-10-9a<br>4-10-9b	<p class="mw-empty-elt"></p></td></tr>
<tr><td><p>	रूपेण यश्चाप्रतिमो ह्ययं महान्महीमिमां शत्रः इवाभिपालयेत्।<br>नाभूमिपोऽयं हि रतिर्ममेति च च्युतः समृद्ध्या नभसीव नाहुषः ।। 10 ।।	</p></td><td>	4-10-10a<br>4-10-10b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-10-11x	<p class="mw-empty-elt"></p></td></tr>
<tr><td><p>	वितर्कमाणस्य च तस्य पाण्डवः सभामतिक्रम्य वृकोदरोऽब्रवीत्।<br>जयेति राजानमभिप्रमोदयन्सुखेन सभ्यं च सभागतं जनम् ।। 11 ।।	</p></td><td>	4-10-11a<br>4-10-11b	<p class="mw-empty-elt"></p></td></tr>
<tr><td><p>	ततो नृपं वाक्यमुवाच पाण्डवो यथाऽनुपूर्व्यात्कृपयान्वितोत्तरम्।<br>त्वां जीवितुं शत्रुहन्नागतोऽहं त्वमेव लोके परमो हि संश्रयः ।। 12 ।।	</p></td><td>	4-10-12a<br>4-10-12b	<p class="mw-empty-elt"></p></td></tr>

<tr><td><p>	नरेन्द्र शूद्रोस्मि चतुर्थवर्णभाग्गुरूपदेशात्परिचारकर्मकृत्।<br>जानामि सूपांश्च रसांश्च संस्कृतान्मांसान्यपूपांश्च पचामि शोभनान् ।<br>रागप्रकाराश्च बहून्फलाश्रयान्महानसे मे न समोस्ति सूपकृत् ।। 13 ।।	</p></td><td>	4-10-13a<br>4-10-13b<br>4-10-13c	<p class="mw-empty-elt"></p></td></tr>
<tr><td><p>	<b>वैशंपायन उवाच ।</b>	</p></td><td>	4-10-14x	<p class="mw-empty-elt"></p></td></tr>
<tr><td><p>	तमब्रवीन्मत्स्यपतिः प्रहृष्टवत्प्रियं प्रगल्भं मधुरं विनीतवत्।<br>न शूद्रतां कांचन लक्षयामि ते कुबेरचन्द्रेन्द्रदिवाकरप्रभ ।। 14 ।।	</p></td><td>	4-10-14a<br>4-10-14b	<p class="mw-empty-elt"></p></td></tr>
<tr><td><p>	हुताशनाशीविषतुल्यतेजसो न कर्म ते योग्यमिदं महानसे ।<br>न सूपकारो भवितुं त्वमर्हसि सुपर्णगन्धर्वमहोरगोपम ।। 15 ।।	</p></td><td>	4-10-15a<br>4-10-15b	<p class="mw-empty-elt"></p></td></tr>
<tr><td><p>	अनीककर्णाग्रधरो ध्वजी रथी भवाद्य मे वारणवाहिनीपतिः।<br>न नीचकर्मा भवितुं त्वमर्हसि प्रशासितुं भूमिमिमां त्वमर्हसि ।। 16 ।।	</p></td><td>	4-10-16a<br>4-10-16b	<p class="mw-empty-elt"></p></td></tr>
<tr><td><p>	<b>भीम उवाच ।</b>	</p></td><td>	4-10-17x	<p class="mw-empty-elt"></p></td></tr>
<tr><td><p>	चतुर्थवर्णोस्म्यहमुग्रशासन न वै वृणे त्वामहमीदृशं पदम्।<br>जात्याऽस्मि शूद्रो बललेति नाम्ना जिजीविषुस्त्वद्विषयं समागतः ।। 17 ।।	</p></td><td>	4-10-17a<br>4-10-17b	<p class="mw-empty-elt"></p></td></tr>
<tr><td><p>	युधिष्ठिरस्यास्मि महानसे पुरा बभूव सर्वप्रभुरन्नपानदः।<br>अथापि मामुत्सृजसे महीपते व्रजाम्यहं यावदितो यथागतम् ।। 18 ।।	</p></td><td>	4-10-18a<br>4-10-18b	<p class="mw-empty-elt"></p></td></tr>
<tr><td><p>	त्वमन्नसंस्कारविधौ प्रशाधि मां भवामि तेऽहं नरदेव सूपकृत् ।<br>बलेन तुल्यश्च न विद्यते मया नियुद्धशीलोस्मि सदा हि पार्थिव ।। 19 ।।	</p></td><td>	4-10-19a<br>4-10-19b	<p class="mw-empty-elt"></p></td></tr>
<tr><td><p>	गजांश्च सिंहांश्च समेयिवानहं सदा करिष्यामि तवानघ प्रियम्।<br>न नीचकर्मा तव मादृशः प्रभो बलस्य नेताऽप्यबलो भवेदिति ।। 20 ।।	</p></td><td>	4-10-20a<br>4-10-20b	<p class="mw-empty-elt"></p></td></tr>
<tr><td><p>	स्वकर्मतुष्टाश्च वयं नराधिप प्रशाधि मां सूदपदे यदीच्छसि।<br>ये सन्ति मल्ला बलवीर्यसंमतास्तानेव योत्स्यामि तवाभिहर्पयन् ।। 21 ।।	</p></td><td>	4-10-21a<br>4-10-21b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-10-22x	<p class="mw-empty-elt"></p></td></tr>
<tr><td><p>	तमेवमुक्ते वचने नराधिपः प्रत्यब्रवीन्मत्स्यपतिः प्रहृष्टवत्।<br>सोहं न मन्ये तव कर्म तत्समं समुद्रनेमिं पृथिवीं त्वमर्हसि ।। 22 ।।	</p></td><td>	4-10-22a<br>4-10-22b	<p class="mw-empty-elt"></p></td></tr>

<tr><td><p>	त्रिलोकपालो हि यथा विराजसे तथाऽद्य मे विष्णुरिवातिरोचसे।<br>यथा तु कामस्तव तत्तथा कृतं महानसे मे भव मे पुरस्कृतः ।<br>नराश्च मे तत्र मया सदाऽर्चिता भवाद्य तेषामधिपो मया कृतः ।। 23 ।।	</p></td><td>	4-10-23a<br>4-10-23b<br>4-10-23c	<p class="mw-empty-elt"></p></td></tr>
<tr><td><p>	तथा स भीमो विहितो महानसे विराटराजस्य बभूव वै प्रियः।<br>उवास राजन्न च तं पृथग्जनो बुबोध तस्यानुचरश्च कश्चन ।। 24 ।।	</p></td><td>	4-10-24a<br>4-10-24b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>पाण्डवप्रवेशपर्वणि दशमोऽध्यायः ।। 10 ।।	</p></td><td>		<p class="mw-empty-elt"></p></td></tr>
</tbody>