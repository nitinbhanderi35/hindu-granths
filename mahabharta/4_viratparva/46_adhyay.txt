				
<tbody><tr><td><p>	<b>वैशंपायन उवाच।</b>	</p></td><td>	4-46-1x	<p class="mw-empty-elt"></p></td></tr>
<tr><td><p>	भारद्वाजस्ततो द्रोणः सर्वशस्त्रभृतांवरः।<br>राजानं चाह संप्रेक्ष्य दुर्योधनमरिंदमः ।।	</p></td><td>	4-46-1a<br>4-46-1b	<p class="mw-empty-elt"></p></td></tr>
<tr><td><p>	यथा रथस्य निर्घोषो यथा शङ्ख उदीर्यते।<br>कम्पते च यथा भूमिर्नैषोन्यः सव्यसाचिनः ।।	</p></td><td>	4-46-2a<br>4-46-2b	<p class="mw-empty-elt"></p></td></tr>
<tr><td><p>	औत्पातिकमिदं राजन्निमित्तं भवतीह नः।<br>न हि पश्यामि विजयं सैन्येऽस्माकं परन्तप ।।	</p></td><td>	4-46-3a<br>4-46-3b	<p class="mw-empty-elt"></p></td></tr>
<tr><td><p>	शस्त्राणि न प्रकाशन्ते न प्रहृष्यन्ति वाहनाः ।<br>अग्नयश्च न भासन्ते सुसमिद्धा न शोभनाः ।।	</p></td><td>	4-46-4a<br>4-46-4b	<p class="mw-empty-elt"></p></td></tr>
<tr><td><p>	प्रत्यादित्यं च नः सर्वे मृगा घोरा नदन्ति च।<br>शकुनाश्चापसव्याश्च वेदयन्ति महाभयम् ।।	</p></td><td>	4-46-5a<br>4-46-5b	<p class="mw-empty-elt"></p></td></tr>
<tr><td><p>	गोमायुरेष सैन्यानां रुदन्मध्येन धावति।<br>चाषा नदन्ति चाकाशे वेदयन्तो महद्भयम् ।।	</p></td><td>	4-46-6a<br>4-46-6b	<p class="mw-empty-elt"></p></td></tr>
<tr><td><p>	भवतां चैव रोमाणि प्रहृष्टानीव लक्षये ।।	</p></td><td>	4-46-7a	<p class="mw-empty-elt"></p></td></tr>

<tr><td><p>	अनुष्णाङ्गाश्च संस्विन्ना जृम्भन्ते चाप्यभीक्ष्णशः ।<br>विष्कम्भन्ति च मातङ्गा मुञ्चन्त्यश्रूणि वाजिनः ।<br>सदा मूत्रं पुरीषं च उत्सृजन्ति पुनः पुनः ।।	</p></td><td>	4-46-8a<br>4-46-8b<br>4-46-8c	<p class="mw-empty-elt"></p></td></tr>
<tr><td><p>	लोहितार्द्रा च पृथिवी दिशः सर्वाः प्रधूमिताः ।<br>न च सूर्यः प्रतपति महद्वेदयते भयम् ।।	</p></td><td>	4-46-9a<br>4-46-9b	<p class="mw-empty-elt"></p></td></tr>
<tr><td><p>	हस्तिनश्चापि वित्रस्ता योधाश्चापि वितत्रसुः ।<br>पराभूता च वः सेना न कश्चिद्योद्भुमिच्छति ।।	</p></td><td>	4-46-10a<br>4-46-10b	<p class="mw-empty-elt"></p></td></tr>
<tr><td><p>	विषण्णमुखभूयिष्ठाः सर्वे योधा विचेतसः ।<br>दिशं ते दक्षिणां सर्वे विप्रेक्षन्ते पुनः पुनः ।।	</p></td><td>	4-46-11a<br>4-46-11b	<p class="mw-empty-elt"></p></td></tr>

<tr><td><p>	मृगाश्च पक्षिणश्चैव सव्यमेव पतन्ति नः।<br>वादित्रोद्धृष्टघोषाश्च न च गाढं स्वनन्ति च।<br>ध्वजाग्रेषु निलीयन्ते वायसास्तन्न शोभनम् ।।	</p></td><td>	4-46-12a<br>4-46-12b<br>4-46-12c	<p class="mw-empty-elt"></p></td></tr>
<tr><td><p>	यथा मेघस्य निनदो गम्भीरस्तूर्णमायतः।<br>श्रूयते रथनिर्घोषो नायमन्यो धनञ्जयात् ।।	</p></td><td>	4-46-13a<br>4-46-13b	<p class="mw-empty-elt"></p></td></tr>
<tr><td><p>	अश्वानां स्वनतां शब्दो वहतां पाकशासनिम् ।<br>वानरस्य रथे दिव्यो निस्वनः श्रूयते महान् ।।	</p></td><td>	4-46-14a<br>4-46-14b	<p class="mw-empty-elt"></p></td></tr>
<tr><td><p>	शङ्खशब्देन पार्थस्य कर्णौ मे बधिरीकृतौ ।<br>सर्वसैन्यं च वित्रस्तं नायमन्यो धनञ्जयात् ।।	</p></td><td>	4-46-15a<br>4-46-15b	<p class="mw-empty-elt"></p></td></tr>

<tr><td><p>	राजानमग्रतः कृत्वा दुर्योधनमरिन्दमम्।<br>गाः प्रस्थाप्य च तिष्ठामो व्यूढानीकाः प्रहारिणः ।<br>प्रविभज्य त्रिधा सेनां समुच्छ्रित्य ध्वजानपि ।।	</p></td><td>	4-46-16a<br>4-46-16b<br>4-46-16c	<p class="mw-empty-elt"></p></td></tr>
<tr><td><p>	शितैर्बाणैः प्रताप्येमां चमूमेष धनञ्जयः।<br>मूर्ध्नि सर्वनरेन्द्राणां वामपादं करिष्यति ।।	</p></td><td>	4-46-17a<br>4-46-17b	<p class="mw-empty-elt"></p></td></tr>
<tr><td><p>	न ह्येष शक्यो बीभत्सुर्जेतुं देवासुरैरपि ।<br>दिक्षु गुल्मा निवेश्यन्तां यत्ता योत्स्यामहेऽर्जुन ।।	</p></td><td>	4-46-18a<br>4-46-18b	<p class="mw-empty-elt"></p></td></tr>
<tr><td><p>	।। इति श्रीमन्महाभारते विराटपर्वणि <br>गोग्रहणपर्वणि षट्चत्वारिंशोऽध्यायः ।। 46 ।।	</p></td><td>		<p class="mw-empty-elt"></p></td></tr>
</tbody>