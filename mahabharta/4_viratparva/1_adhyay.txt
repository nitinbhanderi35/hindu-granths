				
<tbody><tr><td><p>	<b>।। श्रीवेदव्यासाय नमः ।।</b>	</p></td><td>	4-1-1x	<p class="mw-empty-elt"></p></td></tr>
<tr><td><p>	नारायणं नमस्कृत्य नरं चैव नरोत्तमम्।<br>देवीं सरस्वतीं व्यासं ततो जयमुदीरयेत् ।।	</p></td><td>	4-1-1a<br>4-1-1b	<p class="mw-empty-elt"></p></td></tr>
<tr><td><p>	<b>।। जनमेजय उवाच ।</b>	</p></td><td>	4-1-2x	<p class="mw-empty-elt"></p></td></tr>
<tr><td><p>	कथं विराटनगरे मम पूर्वपितामहाः ।<br>अज्ञातवासमुषिता दुर्योधनभयार्दिताः ।।	</p></td><td>	4-1-1c<br>4-1-1d	<p class="mw-empty-elt"></p></td></tr>
<tr><td><p>	पतिव्रता महाभागा सततं सुखभागिनी ।<br>द्रौपदी सा कथं ब्रह्मन्नज्ञाता दुःखिताऽवसत् ।।	</p></td><td>	4-1-2a<br>4-1-2b	<p class="mw-empty-elt"></p></td></tr>
<tr><td><p>	ते च ब्राह्मणमुख्याश्च सूतपौरोगवैः सह।<br>अज्ञातवासमुषिताः कथं च परिचारकाः ।।	</p></td><td>	4-1-3a<br>4-1-3b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-1-4x	<p class="mw-empty-elt"></p></td></tr>
<tr><td><p>	यथा विराटनगरे तव पूर्वपितामहाः ।<br>अज्ञातवासमुषितास्तावद्वक्ष्यामि तच्छृणु ।।	</p></td><td>	4-1-4a<br>4-1-4b	<p class="mw-empty-elt"></p></td></tr>
<tr><td><p>	तथा स तान्वराँल्लब्ध्वा धर्मराजो युधिष्ठिरः।<br>गत्वाऽऽश्रमं ब्राह्मणेभ्य आचख्यौ वृत्तमात्मनः ।।	</p></td><td>	4-1-5a<br>4-1-5b	<p class="mw-empty-elt"></p></td></tr>
<tr><td><p>	कथयित्वा च तत्सर्वं ब्राह्मणेभ्यो युधिष्ठिरः।<br>अरणीसहितं भाण्डं ब्राह्मणाय न्यवेदयत् ।।	</p></td><td>	4-1-6a<br>4-1-6b	<p class="mw-empty-elt"></p></td></tr>
<tr><td><p>	ततो युधिष्ठिरो राजा कुन्तीपुत्रो दृढव्रतः।<br>समाहूयानुजान्सर्वानिति होवाच भारत ।।	</p></td><td>	4-1-7a<br>4-1-7b	<p class="mw-empty-elt"></p></td></tr>
<tr><td><p>	द्वादशेमानि वर्षाणि राष्ट्राद्विप्रोषिता वयम्।<br>छद्मना हृतराज्याश्च निस्वाश्च बहुशः कृताः ।।	</p></td><td>	4-1-8a<br>4-1-8b	<p class="mw-empty-elt"></p></td></tr>
<tr><td><p>	उषिताश्च वने वासं यथा द्वादश वत्सरान्।<br>अज्ञातचर्यां वत्स्यामश्छन्ना वर्षं त्रयोदशम् ।।	</p></td><td>	4-1-9a<br>4-1-9b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-1-10x	<p class="mw-empty-elt"></p></td></tr>
<tr><td><p>	धर्मेण तेऽभ्यनुज्ञाताः पाण्डवाः सत्यविक्रमाः।<br>अज्ञातवासं वत्स्यन्तश्छन्ना वर्षं त्रयोदशम् ।।	</p></td><td>	4-1-10a<br>4-1-10b	<p class="mw-empty-elt"></p></td></tr>

<tr><td><p>	उपोपविश्य विद्वांसः स्नातकाः संशितव्रताः ।<br>ये तत्र ब्राह्मणा आसन्वनवाससहायिनः ।<br>ये च भक्ता वसन्ति स्म वनवासे तपस्विनः ।।	</p></td><td>	4-1-11a<br>4-1-11b<br>4-1-11c	<p class="mw-empty-elt"></p></td></tr>
<tr><td><p>	तानब्रुवन्महात्मानो हृष्टाः प्राञ्जलयः स्थिताः ।<br>0	</p></td><td>	4-1-12a<br>4-1-12b	<p class="mw-empty-elt"></p></td></tr>
<tr><td><p>	विदितं भवतां सर्वं धार्तराष्ट्रैर्यथा वयम् ।<br>छद्मना हृतराज्याश्च निस्वाश्च बहुशः कृताः ।।	</p></td><td>	4-1-13a<br>4-1-13b	<p class="mw-empty-elt"></p></td></tr>
<tr><td><p>	उषिताश्च वने वासं यथा द्वादशवत्सरान् ।<br>भवद्भिरेव सहिता वन्याहारा द्विजोत्तमाः ।।	</p></td><td>	4-1-14a<br>4-1-14b	<p class="mw-empty-elt"></p></td></tr>
<tr><td><p>	अज्ञातवाससमयं शेषं वर्षं त्रयोदशम्।<br>तद्वत्स्यामो वयं छन्नास्तदनुज्ञातुमर्हथ ।।	</p></td><td>	4-1-15a<br>4-1-15b	<p class="mw-empty-elt"></p></td></tr>
<tr><td><p>	सुयोधनश्च दुष्टात्मा कर्णश्च सहसौबलः ।<br>जानन्तो विषमं कुर्युरस्मास्वत्यन्तवैरिणः ।।	</p></td><td>	4-1-16a<br>4-1-16b	<p class="mw-empty-elt"></p></td></tr>
<tr><td><p>	युक्तचाराश्च यत्ताश्च दाये स्वस्य जनस्य च ।<br>दुरात्मनां हि कस्तेषां विश्वासं गन्तुमर्हति ।।	</p></td><td>	4-1-17a<br>4-1-17b	<p class="mw-empty-elt"></p></td></tr>
<tr><td><p>	अपि नस्तद्भवेद्भूयो यद्वयं ब्राह्मणैः सह।<br>समस्तेषु च राष्ट्रेषु स्वराज्यस्था भवेम हि ।।	</p></td><td>	4-1-18a<br>4-1-18b	<p class="mw-empty-elt"></p></td></tr>
<tr><td><p>	इत्युक्त्वा दुःखशोकार्तः शुचिर्धर्मसुतस्तदा।<br>संमूर्च्छितोऽभवद्राजा सास्रकण्ठो युधिष्ठिरः ।।	</p></td><td>	4-1-19a<br>4-1-19b	<p class="mw-empty-elt"></p></td></tr>
<tr><td><p>	तमथाश्वासयन्सर्वे ब्राह्मणा भ्रातृभिः सह ।।	</p></td><td>	4-1-20a	<p class="mw-empty-elt"></p></td></tr>
<tr><td><p>	प्रबुध्य दुःखमोहार्तो धौम्यं धर्मभृतांवरम् ।<br>प्रावैक्षत तदा राजा साश्रुकण्ठो युधिष्ठिरः ।।	</p></td><td>	4-1-21a<br>4-1-21b	<p class="mw-empty-elt"></p></td></tr>
<tr><td><p>	अथ धौम्योऽब्रवीद्वाक्यं महार्थं नृपतिं तदा।<br>आश्वासयंस्तं स नृपं भ्रातॄंश्च ब्राह्मणैः सह ।।	</p></td><td>	4-1-22a<br>4-1-22b	<p class="mw-empty-elt"></p></td></tr>
<tr><td><p>	राजन्विद्वान्भवान्दान्तः सत्यसन्धो जितेन्द्रियः।<br>नैवंविधाः प्रमुह्यन्ति धीराः कस्यांचिदापदि ।।	</p></td><td>	4-1-23a<br>4-1-23b	<p class="mw-empty-elt"></p></td></tr>
<tr><td><p>	देवैरप्यापदः प्राप्ताश्छन्नैश्च बहुभिस्तदा।<br>तत्रतत्र सपत्नानां निग्रहार्थं महात्मभिः ।।	</p></td><td>	4-1-24a<br>4-1-24b	<p class="mw-empty-elt"></p></td></tr>
<tr><td><p>	दितिपुत्रैर्हृते राज्ये देवराजः सुदुःखितः।<br>ब्रह्माणं तोषयिष्यंश्च ब्रह्मरूपं विधाय च ।।	</p></td><td>	4-1-25a<br>4-1-25b	<p class="mw-empty-elt"></p></td></tr>
<tr><td><p>	इन्द्रेण निषधं प्राप्य गिरिप्रस्थाह्वये पुरे।<br>छन्नेनोष्य कृतं कर्म द्विषतां बलनिग्रहे ।।	</p></td><td>	4-1-26a<br>4-1-26b	<p class="mw-empty-elt"></p></td></tr>
<tr><td><p>	प्रसादाद्‌ब्रह्मणो राजन्दितेः पुत्रान्महाबलान् ।<br>निर्जित्य तरसा शत्रून्पुनर्लोकाञ्जुगोप च ।।	</p></td><td>	4-1-27a<br>4-1-27b	<p class="mw-empty-elt"></p></td></tr>
<tr><td><p>	विष्णुनाऽश्मगिरिं प्राप्य तदा दित्यां निवत्स्यता।<br>गर्भे वधार्थं दैत्यानामज्ञातेनोषितं चिरम् ।।	</p></td><td>	4-1-28a<br>4-1-28b	<p class="mw-empty-elt"></p></td></tr>
<tr><td><p>	प्रोष्य वामनरूपेण च्छन्नेन ब्रह्मचारिणा।<br>बलेर्यथा हृतं राज्यं विक्रमैस्तच्च ते श्रुतम् ।।	</p></td><td>	4-1-29a<br>4-1-29b	<p class="mw-empty-elt"></p></td></tr>
<tr><td><p>	और्वेण वसता छन्नमूरौ ब्रह्मर्षिणा तदा।<br>यत्कृतं तात लोकेषु तच्च सर्वं श्रुतं त्वया ।।	</p></td><td>	4-1-30a<br>4-1-30b	<p class="mw-empty-elt"></p></td></tr>
<tr><td><p>	प्रच्छन्नेनापि सर्वत्र हरिणा वृत्रनिग्रहे।<br>वज्रं प्रविश्य शक्रस्य यत्कृतं तच्च ते श्रुतम् ।।	</p></td><td>	4-1-31a<br>4-1-31b	<p class="mw-empty-elt"></p></td></tr>
<tr><td><p>	हुताशनेन यच्चापः प्रविश्य च्छन्नमूषितम्।<br>विबुधानां हि यत्कर्म कृतं तच्चापि ते श्रुतम् ।।	</p></td><td>	4-1-32a<br>4-1-32b	<p class="mw-empty-elt"></p></td></tr>
<tr><td><p>	यथा विवस्वता तात छन्नेनोत्तमतेजसा।<br>निर्दग्धाः शत्रवः सर्वे वसता गवि वर्षशः ।।	</p></td><td>	4-1-33a<br>4-1-33b	<p class="mw-empty-elt"></p></td></tr>
<tr><td><p>	विष्णुना वसता चात्र गृहे दशरथस्य वै।<br>दशग्रीवो हतश्छन्नं संयुगे भीमकर्मणा ।।	</p></td><td>	4-1-34a<br>4-1-34b	<p class="mw-empty-elt"></p></td></tr>
<tr><td><p>	एवमेते महात्मानः प्रच्छन्नास्तत्रतत्र हि।<br>अजयञ्छात्रवान्मुख्यांस्तथा त्वमपि जेष्यसि ।।	</p></td><td>	4-1-35a<br>4-1-35b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	4-1-36x	<p class="mw-empty-elt"></p></td></tr>
<tr><td><p>	इति धौम्येन धर्मज्ञो वाक्यैः स परिहर्षितः।<br>शान्तबुद्धिः पुनर्भूत्वा व्यष्टम्भत युधिष्ठिरः ।।	</p></td><td>	4-1-36a<br>4-1-36b	<p class="mw-empty-elt"></p></td></tr>
<tr><td><p>	अथाब्रवीन्महाबाहुर्भीमसेनो महाबलः।<br>राजानं बलिनां श्रेष्ठो गिरा संपरिहर्षयन् ।।	</p></td><td>	4-1-37a<br>4-1-37b	<p class="mw-empty-elt"></p></td></tr>
<tr><td><p>	अवेक्षय महाराज तव गाण्डीवधन्वना।<br>धर्मार्थपरया बुद्ध्या न किंचित्साहसं कृतम् ।।	</p></td><td>	4-1-38a<br>4-1-38b	<p class="mw-empty-elt"></p></td></tr>
<tr><td><p>	सहदेवो मया नित्यं नकुलश्च निवारितौ ।<br>शक्तौ विध्वंसने तेषां शत्रुघ्नौ भीमविक्रमौ ।।	</p></td><td>	4-1-39a<br>4-1-39b	<p class="mw-empty-elt"></p></td></tr>
<tr><td><p>	न वयं वर्त्म हास्यामो यस्मिन्योक्ष्यति नो भवान् ।<br>तद्विधत्तां भवान्सर्वं क्षिप्रं जेष्यामहे परान् ।।	</p></td><td>	4-1-40a<br>4-1-40b	<p class="mw-empty-elt"></p></td></tr>
<tr><td><p>	इत्युक्तो भीमसेनेन धर्मराजो युधिष्ठिरः ।<br>सुखोपविष्टो विद्वद्भिस्तापसैः संशितव्रतैः ।।	</p></td><td>	4-1-41a<br>4-1-41b	<p class="mw-empty-elt"></p></td></tr>

<tr><td><p>	ये तद्भक्त्याऽभवंस्तस्मिन्वनवासे तपस्विनः ।<br>तानब्रवीन्महाप्राज्ञः शिष्टान्राजा कृताञ्जलिः ।<br>अभ्यनुज्ञापयिष्यन्वै तस्मिन्वासे धृतव्रतः ।।	</p></td><td>	4-1-42a<br>4-1-42b<br>4-1-42c	<p class="mw-empty-elt"></p></td></tr>

<tr><td><p>	विदितं भवतां सर्वे र्धार्तराष्ट्रैर्यथा वयम्।<br>संमन्त्राहृतराज्याश्च निस्स्वाश्च बहुशः कृताः ।<br>उषिताः स्मो वने कृच्छ्रं तथा वर्षाणि द्वादश ।।	</p></td><td>	4-1-43a<br>4-1-43b<br>4-1-43c	<p class="mw-empty-elt"></p></td></tr>
<tr><td><p>	अज्ञातचर्यासमयं शेषं वर्षं त्रयोदशम्।<br>तद्वत्स्यामः क्वचिच्छन्नास्तदनुज्ञातुमर्हथ ।।	</p></td><td>	4-1-44a<br>4-1-44b	<p class="mw-empty-elt"></p></td></tr>
<tr><td><p>	इत्युक्ता धर्मराजेन ब्राह्मणाः परमाशिषः ।<br>प्रयुज्यापृच्छ्य भरतान्यथास्वं प्रययुर्गृहान् ।।	</p></td><td>	4-1-45a<br>4-1-45b	<p class="mw-empty-elt"></p></td></tr>
<tr><td><p>	सर्वे वेदविदो मुख्या यतयो मुनयस्तदा।<br>आशीरुक्त्वा यथान्यायं पुनर्दर्शनकाङ्क्षिणः ।।	</p></td><td>	4-1-46a<br>4-1-46b	<p class="mw-empty-elt"></p></td></tr>
<tr><td><p>	ते तु भृत्याश्च दूताश्च शिल्पिनः परिचारकाः।<br>अनुज्ञाप्य यथान्यायं पुनर्दर्शनकाङ्क्षिणः ।।	</p></td><td>	4-1-47a<br>4-1-47b	<p class="mw-empty-elt"></p></td></tr>
<tr><td><p>	सह धौम्येन विद्वांसस्तथा ते पञ्च पाण्डवाः।<br>उत्थाय प्रययुर्वीराः कृष्णामादाय भारत ।।	</p></td><td>	4-1-48a<br>4-1-48b	<p class="mw-empty-elt"></p></td></tr>
<tr><td><p>	क्रोशमात्रमतिक्रम्य तस्माद्वासान्निमित्ततः ।<br>श्वोभूते मनुजव्याघ्राश्छन्नवासार्थमुद्यताः ।।	</p></td><td>	4-1-49a<br>4-1-49b	<p class="mw-empty-elt"></p></td></tr>
<tr><td><p>	पृथक् शास्त्रविदः सर्वे सर्वे मन्त्रविशारदाः ।<br>सन्धिविग्रहतत्वज्ञा मन्त्राय समुपाविशन् ।।	</p></td><td>	4-1-50a<br>4-1-50b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>विराटपर्वणि <br>पाण्डवप्रवेशपर्वणि प्रथमोऽध्यायः ।। 1 ।।	</p></td><td>		<p class="mw-empty-elt"></p></td></tr>
</tbody>