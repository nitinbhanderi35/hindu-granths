<span style="font-size: 14pt; line-height: 200%">वासुदेव उवाच।।<br>
एवमुक्तस्तु कौन्तेय सूतपुत्रस्तदा मृधे ।<br>
प्रद्युम्नमब्रवीच्छ्लक्ष्णं मधुरं वाक्यमञ्जसा ।।१।।<br>
न मे भयं रौक्मिणेय सङ्ग्रामे यच्छतो हयान् ।<br>
युद्धज्ञश्चास्मि वृष्णीनां नात्र किञ्चिदतोऽन्यथा ।।२।।<br>
आयुष्मन्नुपदेशस्तु सारथ्ये वर्ततां स्मृतः ।<br>
सर्वार्थेषु रथी रक्ष्यस्त्वं चापि भृशपीडितः ।।३।।<br>
त्वं हि शाल्वप्रयुक्तेन पत्रिणाभिहतो भृशम् ।<br>
कश्मलाभिहतो वीर ततोऽहमपयातवान् ।।४।।<br>
स त्वं सात्वतमुख्याद्य लब्धसञ्ज्ञो यदृच्छया ।<br>
पश्य मे हयसंयाने शिक्षां केशवनन्दन ।।५।।<br>
दारुकेणाहमुत्पन्नो यथावच्चैव शिक्षितः ।<br>
वीतभीः प्रविशाम्येतां शाल्वस्य महतीं चमूम् ।।६।।<br>
एवमुक्त्वा ततो वीर हयान्सञ्चोद्य सङ्गरे ।<br>
रश्मिभिश्च समुद्यम्य जवेनाभ्यपतत्तदा ।।७।।<br>
मण्डलानि विचित्राणि यमकानीतराणि च ।<br>
सव्यानि च विचित्राणि दक्षिणानि च सर्वशः ।।८।।<br>
प्रतोदेनाहता राजन्रश्मिभिश्च समुद्यताः ।<br>
उत्पतन्त इवाकाशं विबभुस्ते हयोत्तमाः ।।९।।<br>
ते हस्तलाघवोपेतं विज्ञाय नृप दारुकिम् ।<br>
दह्यमाना इव तदा पस्पृशुश्चरणैर्महीम् ।।१०।।<br>
सोऽपसव्यां चमूं तस्य शाल्वस्य भरतर्षभ ।<br>
चकार नातियत्नेन तदद्भुतमिवाभवत् ।।११।।<br>
अमृष्यमाणोऽपसव्यं प्रद्युम्नेन स सौभराट् ।<br>
यन्तारमस्य सहसा त्रिभिर्बाणैः समर्पयत् ।।१२।।<br>
दारुकस्य सुतस्तं तु बाणवेगमचिन्तयन् ।<br>
भूय एव महाबाहो प्रययौ हयसंमतः ।।१३।।<br>
ततो बाणान्बहुविधान्पुनरेव स सौभराट् ।<br>
मुमोच तनये वीरे मम रुक्मिणिनन्दने ।।१४।।<br>
तानप्राप्ताञ्शितैर्बाणैश्चिच्छेद परवीरहा ।<br>
रौक्मिणेयः स्मितं कृत्वा दर्शयन्हस्तलाघवम् ।।१५।।<br>
छिन्नान्दृष्ट्वा तु तान्बाणान्प्रद्युम्नेन स सौभराट् ।<br>
आसुरीं दारुणीं मायामास्थाय व्यसृजच्छरान् ।।१६।।<br>
प्रयुज्यमानमाज्ञाय दैतेयास्त्रं महाबलः ।<br>
ब्रह्मास्त्रेणान्तरा छित्त्वा मुमोचान्यान्पतत्रिणः ।।१७।।<br>
ते तदस्त्रं विधूयाशु विव्यधू रुधिराशनाः ।<br>
शिरस्युरसि वक्त्रे च स मुमोह पपात च ।।१८।।<br>
तस्मिन्निपतिते क्षुद्रे शाल्वे बाणप्रपीडिते ।<br>
रौक्मिणेयोऽपरं बाणं संदधे शत्रुनाशनम् ।।१९।।<br>
तमर्चितं सर्वदाशार्हपूगै; राशीर्भिरर्कज्वलनप्रकाशम् ।<br>
दृष्ट्वा शरं ज्यामभिनीयमानं; बभूव हाहाकृतमन्तरिक्षम् ।।२०।।<br>
ततो देवगणाः सर्वे सेन्द्राः सह धनेश्वराः ।<br>
नारदं प्रेषयामासुः श्वसनं च महाबलम् ।।२१।।<br>
तौ रौक्मिणेयमागम्य वचोऽब्रूतां दिवौकसाम् ।<br>
नैष वध्यस्त्वया वीर शाल्वराजः कथञ्चन ।।२२।।<br>
संहरस्व पुनर्बाणमवध्योऽयं त्वया रणे ।<br>
एतस्य हि शरस्याजौ नावध्योऽस्ति पुमान्क्वचित् ।।२३।।<br>
मृत्युरस्य महाबाहो रणे देवकिनन्दनः ।<br>
कृष्णः सङ्कल्पितो धात्रा तन्न मिथ्या भवेदिति ।।२४।।<br>
ततः परमसंहृष्टः प्रद्युम्नः शरमुत्तमम् ।<br>
सञ्जहार धनुःश्रेष्ठात्तूणे चैव न्यवेशयत् ।।२५।।<br>
तत उत्थाय राजेन्द्र शाल्वः परमदुर्मनाः ।<br>
व्यपायात्सबलस्तूर्णं प्रद्युम्नशरपीडितः ।।२६।।<br>
स द्वारकां परित्यज्य क्रूरो वृष्णिभिरर्दितः ।<br>
सौभमास्थाय राजेन्द्र दिवमाचक्रमे तदा ।।२७।।  3.19.27<br>
<br>
</span>
