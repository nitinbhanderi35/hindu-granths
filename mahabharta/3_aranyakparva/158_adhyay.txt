				
<tbody><tr><td>
	<b>वैशंपायन उवाच।</b>	</td><td>	3-158-1x	
</td></tr>
				
<tr><td>
	ततस्तान्परिविश्वस्तान्वसतस्तत्र पाण्डवान्।<br>[पर्वतेन्द्रे द्विजैः सार्धं पार्तागमनकाङ्क्षया ।।]	</td><td>	3-158-1a<br>3-158-1b	
</td></tr>
				
				
<tr><td>
	गतेषु तेषु रक्षःसु भीमसेनात्मजेऽपि च।<br>रहितान्मीमसेनेन कदाचित्तान्यदृच्छया।<br>जहार धर्मराजं वै यमौ कृष्णां च राक्षसः ।।	</td><td>	3-158-2a<br>3-158-2b<br>3-158-2c	
</td></tr>
<tr><td>
	<b>`जनमेजय उवाच।</b>	</td><td>	3-158-3x	
</td></tr>
				
				
<tr><td>
	ब्रह्मन्कथं धर्मराजं यमौ कृष्णां च राक्षसः।<br>जहार चित्रं भीमश्च गतो राक्षसकण्टकः।<br>वक्तुमर्हसि विप्राग्र्य व्यक्तमेतन्ममाऽनघ ।।	</td><td>	3-158-3a<br>3-158-3b<br>3-158-3c	
</td></tr>
<tr><td>
	<b>वैशंपायन उवाच।'</b>	</td><td>	3-158-4x	
</td></tr>
				
				
<tr><td>
	ब्राह्मणो मन्त्रकुशलः सर्वास्त्रेष्वस्त्रवित्तमः।<br>इति ब्रुवन्पाण्डवेयान्पर्युपास्ते स्म नित्यदा ।<br>परीप्समानः पार्थानां कलापांश्च धनूंषि च ।।	</td><td>	3-158-4a<br>3-158-4b<br>3-158-4c	
</td></tr>
				
<tr><td>
	अन्तरं संपरिप्रेप्सुर्द्रौपद्या हरणं प्रति।<br>दुष्टात्मा पापबुद्धिः स नाम्ना ख्यातो जटासुरः ।।	</td><td>	3-158-5a<br>3-158-5b	
</td></tr>
				
<tr><td>
	[पोषणं तस् राजेनद्र चक्रे पाण्डवनन्दनः।<br>बुबुधे न च तं पापं भस्मच्छन्नमिवानलम् ।।	</td><td>	3-158-6a<br>3-158-6b	
</td></tr>
				
<tr><td>
	स भीमसेने निष्क्रान्ते मृगयार्थमरिंदमे।<br>[घटोत्कचं सानुचरं दृष्ट्वा विप्रद्रुतं दिशः ।।	</td><td>	3-158-7a<br>3-158-7b	
</td></tr>
				
<tr><td>
	लोमशप्रभृतींस्तांस्तु महर्षीश्च समाहितान्।<br>स्नातुं विनिर्गतान्दृष्ट्वा पुष्पार्थं च तपोधनान्] ।।	</td><td>	3-158-8a<br>3-158-8b	
</td></tr>
				
				
<tr><td>
	रूपमन्यत्समास्थाय विकृतं भैरवं महत्।<br>गृहीत्वा सर्वशस्त्राणि द्रौपदीं परिगृह्य च।<br>प्रातिष्ठत सुदुष्टात्मा त्रीन्गृहीत्वा च पाण्डवान् ।।	</td><td>	3-158-9a<br>3-158-9b<br>3-158-9c	
</td></tr>
				
<tr><td>
	[विक्रम्य कौशिकं खङ्गं मोक्षयित्वा ग्रहं रिपोः।]<br>आक्रन्दद्भीमसेन वै येन यातो महाबलः ।।	</td><td>	3-158-10a<br>3-158-10b	
</td></tr>
				
<tr><td>
	तमब्रवीद्धर्मराजो ह्रियमाणो युधिष्ठिरः।<br>धर्मस्ते हीयते मूढ न चैनं समवेक्षसे ।।	</td><td>	3-158-11a<br>3-158-11b	
</td></tr>
				
<tr><td>
	येऽन्ये क्वचिन्मनुष्येषु तिर्यग्योनिगताश्च ये।<br>धर्मं ते समवेक्षन्ते रक्षांसि च विशेषतः ।।	</td><td>	3-158-12a<br>3-158-12b	
</td></tr>
				
<tr><td>
	धर्मस्यराक्षसा मूलं धर्मं ते विदुरुत्तमम्।<br>एतत्परीक्ष्यसर्वं त्वं समीपे स्थातुमर्हसि ।।	</td><td>	3-158-13a<br>3-158-13b	
</td></tr>
				
<tr><td>
	देवाश्च ऋषयः सिद्धाः पितरश्चापि राक्षस।<br>गन्धर्वोरगरक्षांसि वयांसि पशवस्तथा ।।	</td><td>	3-158-14a<br>3-158-14b	
</td></tr>
				
<tr><td>
	तिर्यग्योनिगताश्चैव अपि कीटपिपीलिकाः।<br>मनुष्यानुपजीवन्ति ततस्त्वमपि जीवसि ।।	</td><td>	3-158-15a<br>3-158-15b	
</td></tr>
				
				
<tr><td>
	समृद्ध्या यस्य लोकस्य लोको युष्माकमृध्यति।<br>इमं च लोकं शोचन्तमनुशोचन्ति देवताः।<br>पूज्यमानाश्च वर्धन्ते हव्यकव्यैर्यथाविधि ।।	</td><td>	3-158-16a<br>3-158-16b<br>3-158-16c	
</td></tr>
				
<tr><td>
	वयं राष्ट्रस्य गोप्तारो रक्षितारश्च राक्षस।<br>राष्ट्रस्यारक्ष्यमाणस्य कुतो भूतिः कुतः सुखम् ।।	</td><td>	3-158-17a<br>3-158-17b	
</td></tr>
				
<tr><td>
	न च राजाऽवमन्तव्यो रक्षसा जात्वनागसि।<br>अनुरप्यपचारश्च नास्त्यस्माकं नराशन ।।	</td><td>	3-158-18a<br>3-158-18b	
</td></tr>
				
<tr><td>
	विघसाशान्यथाशक्त्या कुर्महे देवतादिषु।<br>गुरूंश्च ब्राह्मणांश्चैव प्रमाणप्रवणाः सदा ।।	</td><td>	3-158-19a<br>3-158-19b	
</td></tr>
				
<tr><td>
	द्रोग्धव्यं न च मित्रेषु न विश्वस्तेषु कर्हिचित्।<br>येषां चान्नानि भुञ्जीत यत्रच स्यात्प्रतिश्रयः ।।	</td><td>	3-158-20a<br>3-158-20b	
</td></tr>
				
<tr><td>
	स त्वं प्रतिश्रयेऽस्माकं पूज्यमानः सुखोषितः।<br>भुक्त्वा चान्नानि दुष्प्रज्ञ कथमस्माञ्जिहीर्षसि ।।	</td><td>	3-158-21a<br>3-158-21b	
</td></tr>
				
<tr><td>
	एवमेव वृथाचारो वृथा वृद्धो वृथामतिः।<br>वृथामरणमर्हस्त्वं वृथाऽद्य नमविष्यसि ।।	</td><td>	3-158-22a<br>3-158-22b	
</td></tr>
				
<tr><td>
	अथ चेद्दुष्टबुद्धिस्त्वं सर्वैर्धर्मैर्विवर्जितः।<br>प्रदाय शस्त्राण्यस्माकं युद्धेन द्रौपदीं हर ।।	</td><td>	3-158-23a<br>3-158-23b	
</td></tr>
				
<tr><td>
	अथ चेत्त्वमविज्ञाय इदं कर्म करिष्यसि।<br>अधर्मं चाप्यकीर्तिं च लोके प्राप्स्यसि केवलं ।।	</td><td>	3-158-24a<br>3-158-24b	
</td></tr>
				
<tr><td>
	एतामद्य परामृश्य स्त्रियं राक्षस मानुषीम्।<br>विषमेतत्समालोड्य कुम्भेन प्राशितं त्वया ।।	</td><td>	3-158-25a<br>3-158-25b	
</td></tr>
				
<tr><td>
	ततो युधिष्ठिरस्तस्य भारिकः समपद्यत।<br>स तु भाराभिभूतात्मा न तथा शीघ्रगोऽभवत् ।।	</td><td>	3-158-26a<br>3-158-26b	
</td></tr>
				
<tr><td>
	अथाब्रवीद्द्रौपदीं च नकुलं च युधिष्ठिरः।<br>मा भैष्टं राक्षसान्मूढाद्गतिरस्य मया हृता ।।	</td><td>	3-158-27a<br>3-158-27b	
</td></tr>
				
<tr><td>
	नातिदूरे महबाहुर्भविता पवनात्मजः।<br>अस्मिन्मुहूर्ते संप्राप्ते नभविष्यति राक्षसः ।।	</td><td>	3-158-28a<br>3-158-28b	
</td></tr>
				
<tr><td>
	सहदेवस्तु तं दृष्ट्वा राक्षसं मूढचेतसम्।<br>उवाच वचनं राजन्कुन्तीपुत्रं युधिष्ठिरम् ।।	</td><td>	3-158-29a<br>3-158-29b	
</td></tr>
				
<tr><td>
	राजन्किं नाम सत्कृत्यं क्षत्रियस्यास्त्यतोऽधिकम्।<br>यद्युद्धेऽभिमुखः प्राणांस्त्यजेच्छत्रुं जयेत वा ।।	</td><td>	3-158-30a<br>3-158-30b	
</td></tr>
				
<tr><td>
	एष वास्मान्वयं वैनं युध्यमानाः परंतप।<br>सूदयेम महाबाहो देशः कालो ह्ययं नृप ।।	</td><td>	3-158-31a<br>3-158-31b	
</td></tr>
				
<tr><td>
	क्षत्रधर्मस्य संप्राप्तः कालः सत्यपराक्रम।<br>जयन्तो हन्यमाना वा प्राप्तुमर्हाम सद्गतिम् ।।	</td><td>	3-158-32a<br>3-158-32b	
</td></tr>
				
<tr><td>
	राक्षसे जीवमानेऽद्य रविरस्तमियाद्यदि।<br>नाहं ब्रूयां पुनर्जातु क्षत्रियोस्मीति भारत ।।	</td><td>	3-158-33a<br>3-158-33b	
</td></tr>
				
<tr><td>
	भोभो राक्षस तिष्ठस्व सहदेवोस्मि पाण्डवः।<br>हत्वा रवा मां नयस्वैनां हतो वा स्वप्स्यसीह वै ।।	</td><td>	3-158-34a<br>3-158-34b	
</td></tr>
				
<tr><td>
	तदा ब्रुवति माद्रेये भीमसेनो यदृच्छया।<br>प्रादृश्यत महाबाहुः सवज्र इव वासवः ।।	</td><td>	3-158-35a<br>3-158-35b	
</td></tr>
				
<tr><td>
	सोऽपश्यद्धातरौ तत्र द्रौपदीं च यशस्विनीम्।<br>क्षितिस्थं सहदेवं च क्षिपन्तं राक्षसं तदा ।।	</td><td>	3-158-36a<br>3-158-36b	
</td></tr>
				
<tr><td>
	मार्गाच्च राक्षसं मूढं कालोपहतचेतसम्।<br>भ्रमन्तं तत्रतत्रैव दैवेन परिमोहितम् ।।	</td><td>	3-158-37a<br>3-158-37b	
</td></tr>
				
<tr><td>
	हृतान्संदृश्य तान्भ्रातृन्द्रौपदीं च महाबलः।<br>क्रोधमाहारयद्भीमो राक्षसंचेदमब्रवीत् ।।	</td><td>	3-158-38a<br>3-158-38b	
</td></tr>
				
<tr><td>
	विज्ञातोऽसि मया पूर्वं चेष्टञ्शस्त्रपरीक्षणे।<br>आस्था तु त्वयि मे नास्ति यतोसि न हतस्तदा ।।	</td><td>	3-158-39a<br>3-158-39b	
</td></tr>
				
				
<tr><td>
	ब्रह्मरूपप्रतिच्छन्नो न नो वदसि चाप्रियम्।<br>प्रियेषु रममाणं त्वां न चैवाप्रियकारिणम्।<br>ब्रह्मरूपेण विहितं नैव हन्यामनागसम् ।।	</td><td>	3-158-40a<br>3-158-40b<br>3-158-40c	
</td></tr>
				
<tr><td>
	राक्षसं जानमानोऽपि यो हन्यान्नरकं व्रजेत्।<br>अपक्वस्य च कालेन वधस्तव न विद्यते ।।	</td><td>	3-158-41a<br>3-158-41b	
</td></tr>
				
				
<tr><td>
	नूनमद्यासि संपक्वो यथा ते मतिरीदृशी।<br>दत्ता कृष्णापहरणे कालेनाद्भुतकर्मणा।<br>`सोपि कालं समासाद्य तथाऽद्य नभविष्यसि' ।।	</td><td>	3-158-42a<br>3-158-42b<br>3-158-42c	
</td></tr>
				
<tr><td>
	बडिशोऽयंत्वया ग्रस्तः कालसूत्रेण लम्बितः।<br>मत्स्योऽम्भसीव स्यूतास्यः कथमद्य गमिष्यसि ।।	</td><td>	3-158-43a<br>3-158-43b	
</td></tr>
				
<tr><td>
	यं चासि प्रस्थितो देशं मनः पूर्वं गतं च ते।<br>न तं गन्तासि गन्तासि मार्गं बकहिडिम्बयोः ।।	</td><td>	3-158-44a<br>3-158-44b	
</td></tr>
				
<tr><td>
	एवमुक्तस्तु भीमेन राक्षसः कालचोदितः।<br>भीत उत्सृज्य तान्सर्वान्युद्धाय समुपस्थितः ।।	</td><td>	3-158-45a<br>3-158-45b	
</td></tr>
				
<tr><td>
	अब्रवीच्च पुनर्भीमं रोषात्प्रस्फुरिताधरः।<br>न मे मूढा दिशः पाप त्वदर्थं मे विलम्बनम् ।।	</td><td>	3-158-46a<br>3-158-46b	
</td></tr>
				
<tr><td>
	श्रुता मे राक्षसा ये ये त्वया विनिहता रणे।<br>तेषामद्यकरिष्यामि तवास्रेणोदकक्रियाम् ।।	</td><td>	3-158-47a<br>3-158-47b	
</td></tr>
				
<tr><td>
	`एवमुक्त्वातदा भीमं राक्षसो योद्धुमाययौ।<br>करालवदनः क्रोधात्कालसर्प इव श्वसन्' ।।	</td><td>	3-158-48a<br>3-158-48b	
</td></tr>
				
<tr><td>
	एवमुक्तस्ततो भीमः सृक्विणी परिलेलिहन्।<br>स्मयमान इव क्रोधात्साक्षात्कालान्तकोपमः ।।	</td><td>	3-158-49a<br>3-158-49b	
</td></tr>
				
<tr><td>
	`ब्रुवन्वै तिष्ठतिष्ठेति क्रोधसंरक्तलोचनः'।<br>बाहुसंरम्भमेवेच्छन्नभिदुद्राव राक्षसम् ।।	</td><td>	3-158-50a<br>3-158-50b	
</td></tr>
				
<tr><td>
	मुहुर्मुहुर्व्याददानः सृक्विणी परिसंलिहन्।]<br>अभिदुद्राव संरब्धो बलो वज्रधरं यथा ।।	</td><td>	3-158-51a<br>3-158-51b	
</td></tr>
				
<tr><td>
	भीमसेनोऽप्यवष्टब्धो नियुद्धायाभवत्स्थितः।<br>राक्षसोऽपि च विस्रब्धो बाहुयुद्धमकाङ्क्षत' ।।	</td><td>	3-158-52a<br>3-158-52b	
</td></tr>
				
<tr><td>
	वर्तमाने तयो राजन्बाहुयुद्धे सुदारुणे।<br>माद्रीपुत्रावतिक्रुद्धावुभावप्यभ्यधावताम् ।।	</td><td>	3-158-53a<br>3-158-53b	
</td></tr>
				
<tr><td>
	न्यवारयत्तौ प्रहसन्कुन्तीपुत्रो वृकोदरः।<br>शक्तोऽहं राक्षसस्येति प्रेक्षध्वमिति चाब्रवीत् ।।	</td><td>	3-158-54a<br>3-158-54b	
</td></tr>
				
<tr><td>
	आत्मना भ्रातृभिश्चैव धर्मेण सुकृतेन च।<br>इष्टेन च शपे राजन्सूदयिष्यामि राक्षसम् ।।	</td><td>	3-158-55a<br>3-158-55b	
</td></tr>
				
<tr><td>
	इत्येवमुक्त्वा तौ वीरौ स्पर्धमानौ परस्परम्।<br>बाहुभिः समसज्जेतामुभौ रक्षोवृकोदरौ ।।	</td><td>	3-158-56a<br>3-158-56b	
</td></tr>
				
<tr><td>
	तयोरासीत्संप्रहारः क्रुद्धयोर्भीमरक्षसोः।<br>अमृष्यमाणयोः सङ्ख्ये शक्रशम्बरयोरिव ।।	</td><td>	3-158-57a<br>3-158-57b	
</td></tr>
				
				
<tr><td>
	तौ वीरौ समभिक्रुद्धावन्योन्यं पर्यधावताम्।<br>आरुज्यारुज्यतौ वृक्षानन्योन्यमभिजघ्नतुः।<br>जीमूताविव धर्मान्ते विनदन्तौ महाबलौ ।।	</td><td>	3-158-58a<br>3-158-58b<br>3-158-58c	
</td></tr>
				
<tr><td>
	बभञ्जतुर्महावृक्षानूरुभिर्बलिनां वरौ।<br>अन्योन्येनाभिसंरब्धौ परस्परवधैषिणौ ।।	</td><td>	3-158-59a<br>3-158-59b	
</td></tr>
				
<tr><td>
	तद्वृक्षयुद्धमभवनमहीरुहविनाशनम्।<br>वालिसुग्रीवयोर्भ्रात्रोः पुरेव कपिसिंहयोः ।।	</td><td>	3-158-60a<br>3-158-60b	
</td></tr>
				
<tr><td>
	आविध्याविध्य तौ वृक्षान्मुहूर्तमितरेतरम्।<br>ताडयामासतुरुभौ विनदन्तौ मुहुर्मुहुः ।।	</td><td>	3-158-61a<br>3-158-61b	
</td></tr>
				
<tr><td>
	तस्मिन्देशे यदा वृक्षाः सर्व एव निपातिताः।<br>पुगीकृताश्च शतशः परस्परवधेप्सया ।।	</td><td>	3-158-62a<br>3-158-62b	
</td></tr>
				
<tr><td>
	ततः शिलाः समादाय मुहूर्तमिव भारत।<br>महाभ्रैरिव शैलेन्द्रौ युयुधाते महाबलौ ।।	</td><td>	3-158-63a<br>3-158-63b	
</td></tr>
				
<tr><td>
	शिलाभिरुग्ररूपाभिर्बृहतीभिः परस्परम्।<br>वज्रैरिव महावेगैराजघ्नतुरमर्षणौ ।।	</td><td>	3-158-64a<br>3-158-64b	
</td></tr>
				
<tr><td>
	अभिद्रुत्य च भूयस्तावन्योन्यबलदर्पितौ।<br>भुजाभ्यां परिगृह्याथ चकर्षाते गजाविव ।।	</td><td>	3-158-65a<br>3-158-65b	
</td></tr>
				
<tr><td>
	मुष्टिभिश् महाघोरैरन्योन्यमभिपेततुः।<br>ततः कटकटाशब्दो बभूव शुमहात्मनोः ।।	</td><td>	3-158-66a<br>3-158-66b	
</td></tr>
				
<tr><td>
	ततः संहृत्यमुष्टिं तु पञ्चशीर्षमिवोरगम्।<br>वेगेनाभ्यहनद्भीमो राक्षसस्य शिरोधराम् ।।	</td><td>	3-158-67a<br>3-158-67b	
</td></tr>
				
<tr><td>
	ततः श्रान्तं तु तद्रक्षो भीमसेनभुजाहतम्।<br>सुपरिभ्रान्तमालक्ष्य भीमसेनोऽभ्यवर्तत ।।	</td><td>	3-158-68a<br>3-158-68b	
</td></tr>
				
<tr><td>
	तत एनं महाबाहुर्बाहुभ्याममरोपमः।<br>समुत्क्षिप्य बलाद्भीमो निष्पिपेष महीतले ।।	</td><td>	3-158-69a<br>3-158-69b	
</td></tr>
				
				
<tr><td>
	`ततः संपीड्य बलवद्भुजाभ्यां क्रोधमूर्च्छितः।'<br>तस्य गात्राणि सर्वाणि चूर्णयामास पाण्डवः।<br>अरत्निना चाभिहत्य शिरः कायादपाहरत् ।।	</td><td>	3-158-70a<br>3-158-70b<br>3-158-70c	
</td></tr>
				
				
<tr><td>
	संदष्टौष्ठं विवृत्ताक्षं फलं वृक्षादिव च्युतम्।<br>जटासुरस्य तु शिरो भीमसेनबलाद्धृतम्।<br>पपात रुधिरादिग्धं संदष्टदशनच्छदम् ।।	</td><td>	3-158-71a<br>3-158-71b<br>3-158-71c	
</td></tr>
				
<tr><td>
	तं निहत्यमहेष्वासो युधिष्ठिरमुपागमत्।<br>स्तूयमानो द्विजाग्र्यैस्तु मरुद्भिरिव वासवः ।।	</td><td>	3-158-72a<br>3-158-72b	
</td></tr>
<tr><td>
	।। इति श्रीमन्महाभारते अरण्यपर्वणि <br>जटासुरवधपर्वणि अष्टपञ्चाशदधिकशततमोऽध्यायः ।। 158 ।।	</td><td>		
</td></tr></tbody>