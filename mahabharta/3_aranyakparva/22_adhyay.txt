				
<tbody><tr><td>
	<b>वासुदेव उवाच।</b>	</td><td>	3-22-1x	
</td></tr>
				
<tr><td>
	ततोऽहं भरतश्रेष्ठ प्रगृह्यरुचिरं धनुः।<br>शरैरपातयं सौभाच्छिरांसि विबुधद्विषाम् ।।	</td><td>	3-22-1a<br>3-22-1b	
</td></tr>
				
<tr><td>
	शरांश्चाशीविषाकारानूर्ध्वगांस्तिग्मतेजसः।<br>प्रैषयं साल्वराजाय शार्ङ्गमुक्तान्सुवाससः ।।	</td><td>	3-22-2a<br>3-22-2b	
</td></tr>
				
<tr><td>
	ततो नादृश्यत तदा सौभं कुरुकुलोद्वह।<br>अन्तर्हितं माययाऽभूत्ततोऽहं विस्मितोऽभवम् ।।	</td><td>	3-22-3a<br>3-22-3b	
</td></tr>
				
<tr><td>
	अथ दानवसङ्घास्ते विकृताननमूर्धजाः।<br>उदक्रोशन्महाराज धिष्ठिते मयि भारत ।।	</td><td>	3-22-4a<br>3-22-4b	
</td></tr>
				
<tr><td>
	ततोऽस्त्रं शब्दसाहं वै त्वरमाणो महारणे।<br>अयोजयं तद्वधाय ततः शब्द उपारमत् ।।	</td><td>	3-22-5a<br>3-22-5b	
</td></tr>
				
<tr><td>
	हतास्ते दानवाः सर्वे यैः स शब्द उदीरितः।<br>शरैरादित्यसंकशैर्ज्वलितैः शब्दसाधनैः ।।	</td><td>	3-22-6a<br>3-22-6b	
</td></tr>
				
<tr><td>
	तस्मिन्नुपरते शब्दे पुनरेवान्यतोऽभवत्।<br>शब्दोऽपरो महाराज तत्रापि प्राहरं शरैः ।।	</td><td>	3-22-7a<br>3-22-7b	
</td></tr>
				
<tr><td>
	एवं दश दिशः सर्वास्तिर्यगूर्ध्वं च भारत।<br>नादयामासुरसुरास्ते चापि निहता मया ।।	</td><td>	3-22-8a<br>3-22-8b	
</td></tr>
				
<tr><td>
	ततः प्राग्ज्योतिषं गत्वा पुनरेव व्यदृश्यत।<br>सौभं कामगमं वीर मोहयन्मम चक्षुषी ।।	</td><td>	3-22-9a<br>3-22-9b	
</td></tr>
				
<tr><td>
	ततो लोकान्तकरणो दानवो दारुणाकृतिः।<br>शिलावर्षेण महता सहसा मां समावृणोत् ।।	</td><td>	3-22-10a<br>3-22-10b	
</td></tr>
				
<tr><td>
	सोहं पर्वतवर्षेण वध्यमानः समन्ततः।<br>वल्मीक इव राजेन्द्र पर्वतोपचितोऽभवम् ।।	</td><td>	3-22-11a<br>3-22-11b	
</td></tr>
				
<tr><td>
	ततोऽहं पर्वतचितः सहयः सहसारथिः।<br>अप्रख्यातिमियां राजन्सध्वजः पर्वतैश्चितः ।।	</td><td>	3-22-12a<br>3-22-12b	
</td></tr>
				
<tr><td>
	ततो वृष्णिप्रवीरा ये ममासन्सैनिकास्तदा।<br>ते भयर्ता दिशः सर्वे सहसा विप्रदुद्रुवुः ।।	</td><td>	3-22-13a<br>3-22-13b	
</td></tr>
				
<tr><td>
	ततो हाहाकृतमभूत्सर्वं किल विशांपते।<br>द्यौश्च भूमिश्च खं चैवादृश्यमाने तथा मयि ।।	</td><td>	3-22-14a<br>3-22-14b	
</td></tr>
				
<tr><td>
	ततो विषण्णमनसो मम राजन्सुहृज्जनाः।<br>रुरुदुश्चुक्रुशुश्चैव दुःखशोकसमन्विताः ।।	</td><td>	3-22-15a<br>3-22-15b	
</td></tr>
				
<tr><td>
	द्विषतां च प्रहर्षोऽभूदार्तिश्च सुहृदामपि।<br>एवं विजितवान्वीर पश्चादश्रौषमच्युत ।।	</td><td>	3-22-16a<br>3-22-16b	
</td></tr>
				
<tr><td>
	ततोऽहमिन्द्रदयितं सर्वपाषाणभेदनम्।<br>वज्रमुद्यम्य तान्सर्वान्पर्वतान्समशातयम् ।।	</td><td>	3-22-17a<br>3-22-17b	
</td></tr>
				
<tr><td>
	ततः पर्वतभारार्ता मन्दप्राणविचेष्टिताः।<br>हया मम महाराज वेपमाना इवाभवन् ।।	</td><td>	3-22-18a<br>3-22-18b	
</td></tr>
				
<tr><td>
	मेघजाल इवाकाशे विदार्याभ्युदितं रविम्।<br>दृष्ट्वा मां बान्धवाः सर्वे हर्षमाहारयन्पुनः ।।	</td><td>	3-22-19a<br>3-22-19b	
</td></tr>
				
<tr><td>
	ततः पर्वतभारार्तान्मन्दप्राणविचेष्टितान्।<br>हयान्संदृश्य मां सूतः प्राह तात्कालिकं वचः ।।	</td><td>	3-22-20a<br>3-22-20b	
</td></tr>
				
<tr><td>
	साधु संपश्य वार्ष्णेय साल्वं सौभपतिं स्थितम्।<br>अलं कृष्णावमन्यैनं साधु यत्नं समाचर ।।	</td><td>	3-22-21a<br>3-22-21b	
</td></tr>
				
<tr><td>
	मार्दवं सखितां चैव साल्वादद्य व्यपाहर।<br>जहि साल्वं महाबाहो मैनं जीवय केशव ।।	</td><td>	3-22-22a<br>3-22-22b	
</td></tr>
				
				
<tr><td>
	सर्वैः पराक्रमैर्वीर वध्यः शत्रुरमित्रहन्।<br>न शत्रुरवमन्तव्यो दुर्बलोऽपि बलीयसा।<br>योपिस्यात्पीठगः कश्चित्किं पुनः समरे स्थितः ।।	</td><td>	3-22-23a<br>3-22-23b<br>3-22-23c	
</td></tr>
				
<tr><td>
	स त्वं पुरुषशार्दूल सर्वयत्नैरिमं प्रभो।<br>जहि वृष्णिकुलश्रेष्ठ मा त्वां कालोऽत्यगात्पुनः ।।	</td><td>	3-22-24a<br>3-22-24b	
</td></tr>
				
<tr><td>
	जितवाञ्जामदग्न्यं यः कोटिवर्षगणान्बहून्।<br>स एष नान्यैर्वध्यो हि त्वामृते नास्ति कश्चन ।।	</td><td>	3-22-25a<br>3-22-25b	
</td></tr>
				
<tr><td>
	नैष मार्दवसाध्यो वै मतो नापि सखा तव।<br>येन त्वं योधितो वीर द्वारका चावमर्दिता ।।	</td><td>	3-22-26a<br>3-22-26b	
</td></tr>
				
<tr><td>
	एवमादि तु कौन्तेय श्रुत्वाऽहं सारथेर्वचः।<br>तत्वमेतदिति ज्ञात्वा युद्धे मतिमधारयम् ।।	</td><td>	3-22-27a<br>3-22-27b	
</td></tr>
				
<tr><td>
	वधाय साल्वराजस्य सौभस्य च निपातने।<br>दारुकं चाब्रुवं वीर मुहूर्तं स्थीयतामिति ।।	</td><td>	3-22-28a<br>3-22-28b	
</td></tr>
				
				
<tr><td>
	ततोऽप्रतिहतं दिव्यमभोद्यमतिवीर्यवत्।<br>आग्नेयमस्त्रं दयितं सर्वसाहं महाप्रभम्।<br>योजयं तत्रधनुषा दानवान्तकरं रणे ।।	</td><td>	3-22-29a<br>3-22-29b<br>3-22-29c	
</td></tr>
				
<tr><td>
	यक्षाणां राक्षसानां च दानवानां च संयुगे।<br>राज्ञां च प्रतिलोमानां भस्मान्तकरणं महत् ।।	</td><td>	3-22-30a<br>3-22-30b	
</td></tr>
				
<tr><td>
	क्षुरान्तममलं चक्रं कालान्तकयमोपमम्।<br>अनुमन्त्र्याहमतुलं द्विषतां विनिबर्हणम् ।।	</td><td>	3-22-31a<br>3-22-31b	
</td></tr>
				
<tr><td>
	जहि सौभं स्ववीर्येण ये चात्र रिपवो मम।<br>इत्युक्त्वा भुजवीर्येण तस्मै प्राहिणवं रुषा ।।	</td><td>	3-22-32a<br>3-22-32b	
</td></tr>
				
<tr><td>
	रूपं सुदर्शनस्यासीदाकाशे पततस्तदा।<br>द्वितीयस्येव सूर्यस् युगान्ते प्रतपिष्यतः ।।	</td><td>	3-22-33a<br>3-22-33b	
</td></tr>
				
<tr><td>
	तत्समासाद्य नगरं सौभं व्यपगतत्विषम्।<br>मध्येन पाटयामास क्रकचो दार्विवोच्छ्रितम् ।।	</td><td>	3-22-34a<br>3-22-34b	
</td></tr>
				
<tr><td>
	द्विधा कृतं ततः सौभं सुदर्शनबलाद्धतम्।<br>महेश्वरशरोद्धूतं पपात त्रिपुरं यथा ।।	</td><td>	3-22-35a<br>3-22-35b	
</td></tr>
				
<tr><td>
	तस्मिन्निपतिते सौभे चक्रमागात्करं मम।<br>पुनश्चादाय वेगेन साल्वायेत्यहमब्रुवम् ।।	</td><td>	3-22-36a<br>3-22-36b	
</td></tr>
				
<tr><td>
	ततः साल्वं गदां गुर्वीमाविध्यन्ते महाहवे।<br>द्विधा चकार सहसा प्रजज्वाल च तेजसा ।।	</td><td>	3-22-37a<br>3-22-37b	
</td></tr>
				
<tr><td>
	तस्मिन्विनिहते वीरे दानवास्त्रस्तचेतसः।<br>हाहाभूता दिशो जग्मुरर्दिता मम सायकैः ।।	</td><td>	3-22-38a<br>3-22-38b	
</td></tr>
				
<tr><td>
	ततोऽहंसमवस्थाप्यरथं सौभसमीपतः।<br>शङ्खं प्रध्माप्य हर्षेण सुहृदः पर्यहर्षयम् ।।	</td><td>	3-22-39a<br>3-22-39b	
</td></tr>
				
<tr><td>
	तन्मेरुशिखराकारं विध्वस्ताट्टालगोपुरम्।<br>दह्यमानमभिप्रेक्ष्य स्त्रियस्ताः संप्रदुद्रुवुः ।।	</td><td>	3-22-40a<br>3-22-40b	
</td></tr>
				
<tr><td>
	एवं निहत्य समरे सौभं साल्वं निपात्य च।<br>आनर्तात्पुनरागम्य सुहृदां प्रीतिमावहम् ।।	</td><td>	3-22-41a<br>3-22-41b	
</td></tr>
				
<tr><td>
	तदेतत्कारणं राजन्नागमं नागसाह्वयम्।<br>यद्यागां परवीरघ्न न हि जीवेत्सुयोधनः ।।	</td><td>	3-22-42a<br>3-22-42b	
</td></tr>
				
<tr><td>
	मय्यागतेऽथवा वीर द्यूतं न भविता तथा।<br>अद्याहं किं करिष्यामि भिन्नसेतुरिवोदकम् ।।	</td><td>	3-22-43a<br>3-22-43b	
</td></tr>
<tr><td>
	<b>वैशंपायन उवाच।</b>	</td><td>	3-22-44x	
</td></tr>
				
<tr><td>
	एवमुक्त्वा महाबाहुः कौरवं पुरुषोत्तमः।<br>आमन्त्र्य प्रययौ श्रीमान्पाण्डवान्मधुसूदनः ।।	</td><td>	3-22-44a<br>3-22-44b	
</td></tr>
				
<tr><td>
	अभिवाद्य महाबाहुर्धर्मराजं युधिष्ठिरम्।<br>राज्ञा मूर्धन्युपाघ्रातो भीमेन च महाभुजः ।।	</td><td>	3-22-45a<br>3-22-45b	
</td></tr>
				
<tr><td>
	परिष्वक्तश्चार्जुनेन यमाभ्यां चाभिवादितः।<br>संमानितश्च धौम्येन द्रौपद्या चार्चितोश्रुभिः ।।	</td><td>	3-22-46a<br>3-22-46b	
</td></tr>
				
<tr><td>
	सुभद्रामभिमन्युं च रथमारोप्य काञ्चनम्।<br>आरुरोह रथं कृष्णः पाण्डवैरभिपूजितः ।।	</td><td>	3-22-47a<br>3-22-47b	
</td></tr>
				
<tr><td>
	शैब्यसुग्रीवयुक्तेन रथेनादित्यवर्चसा।<br>द्वारकां प्रययौ कृष्णः समाश्वास्य युधिष्ठिरम् ।।	</td><td>	3-22-48a<br>3-22-48b	
</td></tr>
				
<tr><td>
	ततः प्रयते दाशार्हे धृष्टद्युम्नोपि पार्षतः।<br>द्रौपदेयानुपादाय प्रययौ स्वपुरं तदा ।।	</td><td>	3-22-49a<br>3-22-49b	
</td></tr>
				
<tr><td>
	धृष्टकेतुः स्वसारं च समादायाथ चेदिराट्।<br>जगाम पाण्डवान्दृष्ट्वा रम्यां शुक्तिमतीं पुरीम् ।।	</td><td>	3-22-50a<br>3-22-50b	
</td></tr>
				
<tr><td>
	केकयाश्चाप्यनुज्ञाताः कौन्तेयेनामितौजसा।<br>आमन्त्र्य पाण्डवान्सर्वान्प्रययुस्तेऽपि भारत ।।	</td><td>	3-22-51a<br>3-22-51b	
</td></tr>
				
<tr><td>
	ब्राह्मणाश्च विशश्चैव तथाविषयवासिनः।<br>विसृज्यमानाः सुभृशं न त्यजन्ति स्म पाण्डवान् ।।	</td><td>	3-22-52a<br>3-22-52b	
</td></tr>
				
<tr><td>
	समवायः स राजेन्द्र सुमहाद्भुतदर्शनः।<br>आसीन्महात्मनां तेषां काम्यके भरतर्षभ ।।	</td><td>	3-22-53a<br>3-22-53b	
</td></tr>
				
<tr><td>
	युधिष्ठिरस्तु विप्रांस्ताननुमान्य महामनाः।<br>शशास पुरुषान्काले रथान्योजयतेति वै ।।	</td><td>	3-22-54a<br>3-22-54b	
</td></tr>
<tr><td>
	।। इति श्रीमन्महाभारते अरण्यपर्वणि <br>अर्जुनाभिगमनपर्वणि द्वाविंशोऽध्यायः ।। 22 ।।	</td><td>		
</td></tr></tbody>