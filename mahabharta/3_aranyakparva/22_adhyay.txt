<span style="font-size: 14pt; line-height: 200%">वासुदेव उवाच।।<br>
ततोऽहं भरतश्रेष्ठ प्रगृह्य रुचिरं धनुः ।<br>
शरैरपातयं सौभाच्छिरांसि विबुधद्विषाम् ।।१।।<br>
शरांश्चाशीविषाकारानूर्ध्वगांस्तिग्मतेजसः ।<br>
अप्रैषं शाल्वराजाय शार्ङ्गमुक्तान्सुवाससः ।।२।।<br>
ततो नादृश्यत तदा सौभं कुरुकुलोद्वह ।<br>
अन्तर्हितं माययाभूत्ततोऽहं विस्मितोऽभवम् ।।३।।<br>
अथ दानवसङ्घास्ते विकृताननमूर्धजाः ।<br>
उदक्रोशन्महाराज विष्ठिते मयि भारत ।।४।।<br>
ततोऽस्त्रं शब्दसाहं वै त्वरमाणो महाहवे ।<br>
अयोजयं तद्वधाय ततः शब्द उपारमत् ।।५।।<br>
हतास्ते दानवाः सर्वे यैः स शब्द उदीरितः ।<br>
शरैरादित्यसङ्काशैर्ज्वलितैः शब्दसाधनैः ।।६।।<br>
तस्मिन्नुपरते शब्दे पुनरेवान्यतोऽभवत् ।<br>
शब्दोऽपरो महाराज तत्रापि प्राहरं शरान् ।।७।।<br>
एवं दश दिशः सर्वास्तिर्यगूर्ध्वं च भारत ।<br>
नादयामासुरसुरास्ते चापि निहता मया ।।८।।<br>
ततः प्राग्ज्योतिषं गत्वा पुनरेव व्यदृश्यत ।<br>
सौभं कामगमं वीर मोहयन्मम चक्षुषी ।।९।।<br>
ततो लोकान्तकरणो दानवो वानराकृतिः ।<br>
शिलावर्षेण सहसा महता मां समावृणोत् ।।१०।।<br>
सोऽहं पर्वतवर्षेण वध्यमानः समन्ततः ।<br>
वल्मीक इव राजेन्द्र पर्वतोपचितोऽभवम् ।।११।।<br>
ततोऽहं पर्वतचितः सहयः सहसारथिः ।<br>
अप्रख्यातिमियां राजन्सध्वजः पर्वतैश्चितः ।।१२।।<br>
ततो वृष्णिप्रवीरा ये ममासन्सैनिकास्तदा ।<br>
ते भयार्ता दिशः सर्वाः सहसा विप्रदुद्रुवुः ।।१३।।<br>
ततो हाहाकृतं सर्वमभूत्किल विशां पते ।<br>
द्यौश्च भूमिश्च खं चैवादृश्यमाने तथा मयि ।।१४।।<br>
ततो विषण्णमनसो मम राजन्सुहृज्जनाः ।<br>
रुरुदुश्चुक्रुशुश्चैव दुःखशोकसमन्विताः ।।१५।।<br>
द्विषतां च प्रहर्षोऽभूदार्तिश्चाद्विषतामपि ।<br>
एवं विजितवान्वीर पश्चादश्रौषमच्युत ।।१६।।<br>
ततोऽहमस्त्रं दयितं सर्वपाषाणभेदनम् ।<br>
वज्रमुद्यम्य तान्सर्वान्पर्वतान्समशातयम् ।।१७।।<br>
ततः पर्वतभारार्ता मन्दप्राणविचेष्टिताः ।<br>
हया मम महाराज वेपमाना इवाभवन् ।।१८।।<br>
मेघजालमिवाकाशे विदार्याभ्युदितं रविम् ।<br>
दृष्ट्वा मां बान्धवाः सर्वे हर्षमाहारयन्पुनः ।।१९।।<br>
ततो मामब्रवीत्सूतः प्राञ्जलिः प्रणतो नृप ।<br>
साधु सम्पश्य वार्ष्णेय शाल्वं सौभपतिं स्थितम् ।।२०।।<br>
अलं कृष्णावमन्यैनं साधु यत्नं समाचर ।<br>
मार्दवं सखितां चैव शाल्वादद्य व्यपाहर ।।२१।।<br>
जहि शाल्वं महाबाहो मैनं जीवय केशव ।<br>
सर्वैः पराक्रमैर्वीर वध्यः शत्रुरमित्रहन् ।।२२।।<br>
न शत्रुरवमन्तव्यो दुर्बलोऽपि बलीयसा ।<br>
योऽपि स्यात्पीठगः कश्चित्किं पुनः समरे स्थितः ।।२३।।<br>
स त्वं पुरुषशार्दूल सर्वयत्नैरिमं प्रभो ।<br>
जहि वृष्णिकुलश्रेष्ठ मा त्वां कालोऽत्यगात्पुनः ।।२४।।<br>
नैष मार्दवसाध्यो वै मतो नापि सखा तव ।<br>
येन त्वं योधितो वीर द्वारका चावमर्दिता ।।२५।।<br>
एवमादि तु कौन्तेय श्रुत्वाहं सारथेर्वचः ।<br>
तत्त्वमेतदिति ज्ञात्वा युद्धे मतिमधारयम् ।।२६।।<br>
वधाय शाल्वराजस्य सौभस्य च निपातने ।<br>
दारुकं चाब्रुवं वीर मुहूर्तं स्थीयतामिति ।।२७।।<br>
ततोऽप्रतिहतं दिव्यमभेद्यमतिवीर्यवत् ।<br>
आग्नेयमस्त्रं दयितं सर्वसाहं महाप्रभम् ।।२८।।<br>
यक्षाणां राक्षसानां च दानवानां च संयुगे ।<br>
राज्ञां च प्रतिलोमानां भस्मान्तकरणं महत् ।।२९।।<br>
क्षुरान्तममलं चक्रं कालान्तकयमोपमम् ।<br>
अभिमन्त्र्याहमतुलं द्विषतां च निबर्हणम् ।।३०।।<br>
जहि सौभं स्ववीर्येण ये चात्र रिपवो मम ।<br>
इत्युक्त्वा भुजवीर्येण तस्मै प्राहिणवं रुषा ।।३१।।<br>
रूपं सुदर्शनस्यासीदाकाशे पततस्तदा ।<br>
द्वितीयस्येव सूर्यस्य युगान्ते परिविष्यतः ।।३२।।<br>
तत्समासाद्य नगरं सौभं व्यपगतत्विषम् ।<br>
मध्येन पाटयामास क्रकचो दार्विवोच्छ्रितम् ।।३३।।<br>
द्विधा कृतं ततः सौभं सुदर्शनबलाद्धतम् ।<br>
महेश्वरशरोद्धूतं पपात त्रिपुरं यथा ।।३४।।<br>
तस्मिन्निपतिते सौभे चक्रमागात्करं मम ।<br>
पुनश्चोद्धूय वेगेन शाल्वायेत्यहमब्रुवम् ।।३५।।<br>
ततः शाल्वं गदां गुर्वीमाविध्यन्तं महाहवे ।<br>
द्विधा चकार सहसा प्रजज्वाल च तेजसा ।।३६।।<br>
तस्मिन्निपतिते वीरे दानवास्त्रस्तचेतसः ।<br>
हाहाभूता दिशो जग्मुरर्दिता मम सायकैः ।।३७।।<br>
ततोऽहं समवस्थाप्य रथं सौभसमीपतः ।<br>
शङ्खं प्रध्माप्य हर्षेण सुहृदः पर्यहर्षयम् ।।३८।।<br>
तन्मेरुशिखराकारं विध्वस्ताट्टालगोपुरम् ।<br>
दह्यमानमभिप्रेक्ष्य स्त्रियस्ताः सम्प्रदुद्रुवुः ।।३९।।<br>
एवं निहत्य समरे शाल्वं सौभं निपात्य च ।<br>
आनर्तान्पुनरागम्य सुहृदां प्रीतिमावहम् ।।४०।।<br>
एतस्मात्कारणाद्राजन्नागमं नागसाह्वयम् ।<br>
यद्यगां परवीरघ्न न हि जीवेत्सुयोधनः ।।४१।।<br>
वैशम्पायन उवाच।।<br>
एवमुक्त्वा महाबाहुः कौरवं पुरुषोत्तमः ।<br>
आमन्त्र्य प्रययौ धीमान्पाण्डवान्मधुसूदनः ।।४२।।<br>
अभिवाद्य महाबाहुर्धर्मराजं युधिष्ठिरम् ।<br>
राज्ञा मूर्धन्युपाघ्रातो भीमेन च महाभुजः ।।४३।।<br>
सुभद्रामभिमन्युं च रथमारोप्य काञ्चनम् ।<br>
आरुरोह रथं कृष्णः पाण्डवैरभिपूजितः ।।४४।।<br>
सैन्यसुग्रीवयुक्तेन रथेनादित्यवर्चसा ।<br>
द्वारकां प्रययौ कृष्णः समाश्वास्य युधिष्ठिरम् ।।४५।।<br>
ततः प्रयाते दाशार्हे धृष्टद्युम्नोऽपि पार्षतः ।<br>
द्रौपदेयानुपादाय प्रययौ स्वपुरं तदा ।।४६।।<br>
धृष्टकेतुः स्वसारं च समादायाथ चेदिराट् ।<br>
जगाम पाण्डवान्दृष्ट्वा रम्यां शुक्तिमतीं पुरीम् ।।४७।।<br>
केकयाश्चाप्यनुज्ञाताः कौन्तेयेनामितौजसा ।<br>
आमन्त्र्य पाण्डवान्सर्वान्प्रययुस्तेऽपि भारत ।।४८।।<br>
ब्राह्मणाश्च विशश्चैव तथा विषयवासिनः ।<br>
विसृज्यमानाः सुभृशं न त्यजन्ति स्म पाण्डवान् ।।४९।।<br>
समवायः स राजेन्द्र सुमहाद्भुतदर्शनः ।<br>
आसीन्महात्मनां तेषां काम्यके भरतर्षभ ।।५०।।<br>
युधिष्ठिरस्तु विप्रांस्ताननुमान्य महामनाः ।<br>
शशास पुरुषान्काले रथान्योजयतेति ह ।।५१।।  3.22.54<br>
<br>
</span>
