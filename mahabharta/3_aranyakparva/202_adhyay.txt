<span style="font-size: 14pt; line-height: 200%">वैशम्पायन उवाच||<br>
मार्कण्डेयमृषयः पाण्डवाश्च पर्यपृच्छन्<br>
अस्ति कश्चिद्भवतश्चिरजाततर इति ||१||<br>
स तानुवाच<br>
अस्ति खलु राजर्षिरिन्द्रद्युम्नो नाम क्षीणपुण्यस्त्रिदिवात्प्रच्युतः<br>
कीर्तिस्ते व्युच्छिन्नेति<br>
स मामुपातिष्ठत्<br>
अथ प्रत्यभिजानाति मां भवानिति ||२||<br>
तमहमब्रुवम्<br>
न वयं रासायनिकाः शरीरोपतापेनात्मनः समारभामहेऽर्थानामनुष्ठानम् ||३||<br>
अस्ति खलु हिमवति प्राकारकर्णो नामोलूकः<br>
स भवन्तं यदि जानीयात्<br>
प्रकृष्टे चाध्वनि हिमवान्<br>
तत्रासौ प्रतिवसतीति ||४||<br>
स मामश्वो भूत्वा तत्रावहद्यत्र बभूवोलूकः ||५||<br>
अथैनं स राजर्षिः पर्यपृच्छत्<br>
प्रत्यभिजानाति मां भवानिति ||६||<br>
स मुहूर्तं ध्यात्वाब्रवीदेनम्<br>
नाभिजाने भवन्तमिति ||७||<br>
स एवमुक्तो राजर्षिरिन्द्रद्युम्नः पुनस्तमुलूकमब्रवीत्<br>
अस्ति कश्चिद्भवतश्चिरजाततर इति ||८||<br>
स एवमुक्तोऽब्रवीदेनम्<br>
अस्ति खल्विन्द्रद्युम्नसरो नाम<br>
तस्मिन्नाडीजङ्घो नाम बकः प्रतिवसति<br>
सोऽस्मत्तश्चिरजाततरः<br>
तं पृच्छेति ||९||<br>
तत इन्द्रद्युम्नो मां चोलूकं चादाय तत्सरोऽगच्छद्यत्रासौ नाडीजङ्घो नाम बको बभूव ||१०||<br>
सोऽस्माभिः पृष्टः<br>
भवानिन्द्रद्युम्नं राजानं प्रत्यभिजानातीति ||११||<br>
स एवमुक्तोऽब्रवीन्मुहूर्तं ध्यात्वा<br>
नाभिजानाम्यहमिन्द्रद्युम्नं राजानमिति ||१२||<br>
ततः सोऽस्माभिः पृष्टः<br>
अस्ति कश्चिदन्यो भवतश्चिरजाततर इति ||१३||<br>
स नोऽब्रवीदस्ति खल्विहैव सरस्यकूपारो नाम कच्छपः प्रतिवसति<br>
स मत्तश्चिरजाततर इति<br>
स यदि कथञ्चिदभिजानीयादिमं राजानं तमकूपारं पृच्छाम इति ||१४||<br>
ततः स बकस्तमकूपारं कच्छपं विज्ञापयामास<br>
अस्त्यस्माकमभिप्रेतं भवन्तं कञ्चिदर्थमभिप्रष्टुम्<br>
साध्वागम्यतां तावदिति ||१५||<br>
एतच्छ्रुत्वा स कच्छपस्तस्मात्सरस उत्थायाभ्यगच्छद्यत्र तिष्ठामो वयं तस्य सरसस्तीरे ||१६||<br>
आगतं चैनं वयमपृच्छाम<br>
भवानिन्द्रद्युम्नं राजानमभिजानातीति ||१७||<br>
स मुहूर्तं ध्यात्वा बाष्पपूर्णनयन उद्विग्नहृदयो वेपमानो विसञ्ज्ञकल्पः प्राञ्जलिरब्रवीत्<br>
किमहमेनं न प्रत्यभिजानामि<br>
अहं ह्यनेन सहस्रकृत्वः पूर्वमग्निचितिषूपहितपूर्वः<br>
सरश्चेदमस्य दक्षिणादत्ताभिर्गोभिरतिक्रममाणाभिः कृतम्<br>
अत्र चाहं प्रतिवसामीति ||१८||<br>
अथैतत्कच्छपेनोदाहृतं श्रुत्वा समनन्तरं देवलोकाद्देवरथः प्रादुरासीत् ||१९||<br>
वाचश्चाश्रूयन्तेन्द्रद्युम्नं प्रति<br>
प्रस्तुतस्ते स्वर्गः<br>
यथोचितं स्थानमभिपद्यस्व<br>
कीर्तिमानसि<br>
अव्यग्रो याहीति ||२०||<br>
दिवं स्पृशति भूमिं च शब्दः पुण्यस्य कर्मणः |<br>
यावत्स शब्दो भवति तावत्पुरुष उच्यते ||२१||<br>
अकीर्तिः कीर्त्यते यस्य लोके भूतस्य कस्यचित् |<br>
पतत्येवाधमाँल्लोकान्यावच्छब्दः स कीर्त्यते ||२२|| 3.199.14<br>
तस्मात्कल्याणवृत्तः स्यादत्यन्ताय नरो भुवि |<br>
विहाय वृत्तं पापिष्ठं धर्ममेवाभिसंश्रयेत् ||२३||<br>
इत्येतच्छ्रुत्वा स राजाब्रवीत्<br>
तिष्ठ तावद्यावदिदानीमिमौ वृद्धौ यथास्थानं प्रतिपादयामीति ||२४||<br>
स मां प्राकारकर्णं चोलूकं यथोचिते स्थाने प्रतिपाद्य तेनैव यानेन संसिद्धो यथोचितं स्थानं प्रतिपन्नः ||२५||<br>
एतन्मयानुभूतं चिरजीविना दृष्टमिति पाण्डवानुवाच मार्कण्डेयः ||२६||<br>
पाण्डवाश्चोचुः प्रीताः<br>
साधु<br>
शोभनं कृतं भवता राजानमिन्द्रद्युम्नं स्वर्गलोकाच्च्युतं स्वे स्थाने स्वर्गे पुनः प्रतिपादयतेति ||२७||<br>
अथैनानब्रवीदसौ<br>
ननु देवकीपुत्रेणापि कृष्णेन नरके मज्जमानो राजर्षिर्नृगस्तस्मात्कृच्छ्रात्समुद्धृत्य पुनः स्वर्गं प्रतिपादित इति ||२८|| 3.199.18<br>
<br>
</span>
