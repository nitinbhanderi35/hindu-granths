<span style="font-size: 14pt; line-height: 200%">युधिष्ठिर उवाच।।<br>
वल्गु चित्रपदं श्लक्ष्णं याज्ञसेनि त्वया वचः ।<br>
उक्तं तच्छ्रुतमस्माभिर्नास्तिक्यं तु प्रभाषसे ।।१।।<br>
नाहं धर्मफलान्वेषी राजपुत्रि चराम्युत ।<br>
ददामि देयमित्येव यजे यष्टव्यमित्युत ।।२।।<br>
अस्तु वात्र फलं मा वा कर्तव्यं पुरुषेण यत् ।<br>
गृहानावसता कृष्णे यथाशक्ति करोमि तत् ।।३।।<br>
धर्मं चरामि सुश्रोणि न धर्मफलकारणात् ।<br>
आगमाननतिक्रम्य सतां वृत्तमवेक्ष्य च ।।४।।<br>
धर्म एव मनः कृष्णे स्वभावाच्चैव मे धृतम् ।।४।।<br>
न धर्मफलमाप्नोति यो धर्मं दोग्धुमिच्छति ।<br>
यश्चैनं शङ्कते कृत्वा नास्तिक्यात्पापचेतनः ।।५।।<br>
अतिवादान्मदाच्चैव मा धर्ममतिशङ्किथाः ।<br>
धर्मातिशङ्की पुरुषस्तिर्यग्गतिपरायणः ।।६।।<br>
धर्मो यस्यातिशङ्क्यः स्यादार्षं वा दुर्बलात्मनः ।<br>
वेदाच्छूद्र इवापेयात्स लोकादजरामरात् ।।७।।<br>
वेदाध्यायी धर्मपरः कुले जातो यशस्विनि ।<br>
स्थविरेषु स योक्तव्यो राजभिर्धर्मचारिभिः ।।८।।<br>
पापीयान्हि स शूद्रेभ्यस्तस्करेभ्यो विशेषतः ।<br>
शास्त्रातिगो मन्दबुद्धिर्यो धर्ममतिशङ्कते ।।९।।<br>
प्रत्यक्षं हि त्वया दृष्ट ऋषिर्गच्छन्महातपाः ।<br>
मार्कण्डेयोऽप्रमेयात्मा धर्मेण चिरजीविताम् ।।१०।।<br>
व्यासो वसिष्ठो मैत्रेयो नारदो लोमशः शुकः ।<br>
अन्ये च ऋषयः सिद्धा धर्मेणैव सुचेतसः ।।११।।<br>
प्रत्यक्षं पश्यसि ह्येतान्दिव्ययोगसमन्वितान् ।<br>
शापानुग्रहणे शक्तान्देवैरपि गरीयसः ।।१२।।<br>
एते हि धर्ममेवादौ वर्णयन्ति सदा मम ।<br>
कर्तव्यममरप्रख्याः प्रत्यक्षागमबुद्धयः ।।१३।।<br>
अतो नार्हसि कल्याणि धातारं धर्ममेव च ।<br>
रजोमूढेन मनसा क्षेप्तुं शङ्कितुमेव च ।।१४।।<br>
धर्मातिशङ्की नान्यस्मिन्प्रमाणमधिगच्छति ।<br>
आत्मप्रमाण उन्नद्धः श्रेयसो ह्यवमन्यकः ।।१५।।<br>
इन्द्रियप्रीतिसम्बद्धं यदिदं लोकसाक्षिकम् ।<br>
एतावान्मन्यते बालो मोहमन्यत्र गच्छति ।।१६।।<br>
प्रायश्चित्तं न तस्यास्ति यो धर्ममतिशङ्कते ।<br>
ध्यायन्स कृपणः पापो न लोकान्प्रतिपद्यते ।।१७।।<br>
प्रमाणान्यतिवृत्तो हि वेदशास्त्रार्थनिन्दकः ।<br>
कामलोभानुगो मूढो नरकं प्रतिपद्यते ।।१८।।<br>
यस्तु नित्यं कृतमतिर्धर्ममेवाभिपद्यते ।<br>
अशङ्कमानः कल्याणि सोऽमुत्रानन्त्यमश्नुते ।।१९।।<br>
आर्षं प्रमाणमुत्क्रम्य धर्मानपरिपालयन् ।<br>
सर्वशास्त्रातिगो मूढः शं जन्मसु न विन्दति ।।२०।।<br>
शिष्टैराचरितं धर्मं कृष्णे मा स्मातिशङ्किथाः ।<br>
पुराणमृषिभिः प्रोक्तं सर्वज्ञैः सर्वदर्शिभिः ।।२१।।<br>
धर्म एव प्लवो नान्यः स्वर्गं द्रौपदि गच्छताम् ।<br>
सैव नौः सागरस्येव वणिजः पारमृच्छतः ।।२२।।<br>
अफालो यदि धर्मः स्याच्चरितो धर्मचारिभिः ।<br>
अप्रतिष्ठे तमस्येतज्जगन्मज्जेदनिन्दिते ।।२३।।<br>
निर्वाणं नाधिगच्छेयुर्जीवेयुः पशुजीविकाम् ।<br>
विघातेनैव युज्येयुर्न चार्थं किञ्चिदाप्नुयुः ।।२४।।<br>
तपश्च ब्रह्मचर्यं च यज्ञः स्वाध्याय एव च ।<br>
दानमार्जवमेतानि यदि स्युरफलानि वै ।।२५।।<br>
नाचरिष्यन्परे धर्मं परे परतरे च ये ।<br>
विप्रलम्भोऽयमत्यन्तं यदि स्युरफलाः क्रियाः ।।२६।।<br>
ऋषयश्चैव देवाश्च गन्धर्वासुरराक्षसाः ।<br>
ईश्वराः कस्य हेतोस्ते चरेयुर्धर्ममादृताः ।।२७।।<br>
फलदं त्विह विज्ञाय धातारं श्रेयसि ध्रुवे ।<br>
धर्मं ते ह्याचरन्कृष्णे तद्धि धर्मसनातनम् ।।२८।।<br>
स चायं सफलो धर्मो न धर्मोऽफल उच्यते ।<br>
दृश्यन्तेऽपि हि विद्यानां फलानि तपसां तथा ।।२९।।<br>
त्वय्येतद्वै विजानीहि जन्म कृष्णे यथा श्रुतम् ।<br>
वेत्थ चापि यथा जातो धृष्टद्युम्नः प्रतापवान् ।।३०।।<br>
एतावदेव पर्याप्तमुपमानं शुचिस्मिते ।<br>
कर्मणां फलमस्तीति धीरोऽल्पेनापि तुष्यति ।।३१।।<br>
बहुनापि ह्यविद्वांसो नैव तुष्यन्त्यबुद्धयः ।<br>
तेषां न धर्मजं किञ्चित्प्रेत्य शर्मास्ति कर्म वा ।।३२।।<br>
कर्मणामुत पुण्यानां पापानां च फलोदयः ।<br>
प्रभवश्चाप्ययश्चैव देवगुह्यानि भामिनि ।।३३।।<br>
नैतानि वेद यः कश्चिन्मुह्यन्त्यत्र प्रजा इमाः ।<br>
रक्ष्याण्येतानि देवानां गूढमाया हि देवताः ।।३४।।<br>
कृशाङ्गाः सुव्रताश्चैव तपसा दग्धकिल्बिषाः ।<br>
प्रसन्नैर्मानसैर्युक्ताः पश्यन्त्येतानि वै द्विजाः ।।३५।।<br>
न फलादर्शनाद्धर्मः शङ्कितव्यो न देवताः ।<br>
यष्टव्यं चाप्रमत्तेन दातव्यं चानसूयता ।।३६।।<br>
कर्मणां फलमस्तीति तथैतद्धर्म शाश्वतम् ।<br>
ब्रह्मा प्रोवाच पुत्राणां यदृषिर्वेद कश्यपः ।।३७।।<br>
तस्मात्ते संशयः कृष्णे नीहार इव नश्यतु ।<br>
व्यवस्य सर्वमस्तीति नास्तिक्यं भावमुत्सृज ।।३८।।<br>
ईश्वरं चापि भूतानां धातारं मा विचिक्षिपः ।<br>
शिक्षस्वैनं नमस्वैनं मा ते भूद्बुद्धिरीदृशी ।।३९।।<br>
यस्य प्रसादात्तद्भक्तो मर्त्यो गच्छत्यमर्त्यताम् ।<br>
उत्तमं दैवतं कृष्णे मातिवोचः कथञ्चन ।।४०।।   3.31.42 <br>
<br>
</span>
