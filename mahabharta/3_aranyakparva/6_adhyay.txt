<span style="font-size: 14pt; line-height: 200%">वैशम्पायन उवाच।।<br>
गते तु विदुरे राजन्नाश्रमं पाण्डवान्प्रति ।<br>
धृतराष्ट्रो महाप्राज्ञः पर्यतप्यत भारत ।।१।।<br>
स सभाद्वारमागम्य विदुरस्मारमोहितः ।<br>
समक्षं पार्थिवेन्द्राणां पपाताविष्टचेतनः ।।२।।<br>
स तु लब्ध्वा पुनः सञ्ज्ञां समुत्थाय महीतलात् ।<br>
समीपोपस्थितं राजा सञ्जयं वाक्यमब्रवीत् ।।३।।<br>
भ्राता मम सुहृच्चैव साक्षाद्धर्म इवापरः ।<br>
तस्य स्मृत्वाद्य सुभृशं हृदयं दीर्यतीव मे ।।४।।<br>
तमानयस्व धर्मज्ञं मम भ्रातरमाशु वै ।<br>
इति ब्रुवन्स नृपतिः करुणं पर्यदेवयत् ।।५।।<br>
पश्चात्तापाभिसन्तप्तो विदुरस्मारकर्शितः ।<br>
भ्रातृस्नेहादिदं राजन्सञ्जयं वाक्यमब्रवीत् ।।६।।<br>
गच्छ सञ्जय जानीहि भ्रातरं विदुरं मम ।<br>
यदि जीवति रोषेण मया पापेन निर्धुतः ।।७।।<br>
न हि तेन मम भ्रात्रा सुसूक्ष्ममपि किञ्चन ।<br>
व्यलीकं कृतपूर्वं मे प्राज्ञेनामितबुद्धिना ।।८।।<br>
स व्यलीकं कथं प्राप्तो मत्तः परमबुद्धिमान् ।<br>
न जह्याज्जीवितं प्राज्ञस्तं गच्छानय सञ्जय ।।९।।<br>
तस्य तद्वचनं श्रुत्वा राज्ञस्तमनुमान्य च ।<br>
सञ्जयो बाढमित्युक्त्वा प्राद्रवत्काम्यकं वनम् ।।१०।।<br>
सोऽचिरेण समासाद्य तद्वनं यत्र पाण्डवाः ।<br>
रौरवाजिनसंवीतं ददर्शाथ युधिष्ठिरम् ।।११।।<br>
विदुरेण सहासीनं ब्राह्मणैश्च सहस्रशः ।<br>
भ्रातृभिश्चाभिसङ्गुप्तं देवैरिव शतक्रतुम् ।।१२।।<br>
युधिष्ठिरमथाभ्येत्य पूजयामास सञ्जयः ।<br>
भीमार्जुनयमांश्चापि तदर्हं प्रत्यपद्यत ।।१३।।<br>
राज्ञा पृष्टः स कुशलं सुखासीनश्च सञ्जयः ।<br>
शशंसागमने हेतुमिदं चैवाब्रवीद्वचः ।।१४।।<br>
राजा स्मरति ते क्षत्तर्धृतराष्ट्रोऽम्बिकासुतः ।<br>
तं पश्य गत्वा त्वं क्षिप्रं सञ्जीवय च पार्थिवम् ।।१५।।<br>
सोऽनुमान्य नरश्रेष्ठान्पाण्डवान्कुरुनन्दनान् ।<br>
नियोगाद्राजसिंहस्य गन्तुमर्हसि मानद ।।१६।।<br>
एवमुक्तस्तु विदुरो धीमान्स्वजनवत्सलः ।<br>
युधिष्ठिरस्यानुमते पुनरायाद्गजाह्वयम् ।।१७।।<br>
तमब्रवीन्महाप्राज्ञं धृतराष्ट्रः प्रतापवान् ।<br>
दिष्ट्या प्राप्तोऽसि धर्मज्ञ दिष्ट्या स्मरसि मेऽनघ ।।१८।।<br>
अद्य रात्रौ दिवा चाहं त्वत्कृते भरतर्षभ ।<br>
प्रजागरे पपश्यामि विचित्रं देहमात्मनः ।।१९।।<br>
सोऽङ्कमादाय विदुरं मूर्ध्न्युपाघ्राय चैव ह ।<br>
क्षम्यतामिति चोवाच यदुक्तोऽसि मया रुषा ।।२०।।<br>
विदुर उवाच।।<br>
क्षान्तमेव मया राजन्गुरुर्नः परमो भवान् ।<br>
तथा ह्यस्म्यागतः क्षिप्रं त्वद्दर्शनपरायणः ।।२१।।<br>
भवन्ति हि नरव्याघ्र पुरुषा धर्मचेतसः ।<br>
दीनाभिपातिनो राजन्नात्र कार्या विचारणा ।।२२।।<br>
पाण्डोः सुता यादृशा मे तादृशा मे सुतास्तव ।<br>
दीना इति हि मे बुद्धिरभिपन्नाद्य तान्प्रति ।।२३।।<br>
वैशम्पायन उवाच।।<br>
अन्योन्यमनुनीयैवं भ्रातरौ तौ महाद्युती ।<br>
विदुरो धृतराष्ट्रश्च लेभाते परमां मुदम् ।।२४।।  3.6.25<br>
<br>
</span>
