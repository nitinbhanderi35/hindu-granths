<span style="font-size: 14pt; line-height:200%">वैशम्पायन उवाच<br>
ततः पाण्डवाः पुनर्मार्कण्डेयमूचुः ।। १ ।।<br>
कथितं ब्राह्मणमहाभाग्यं राजन्यमहाभाग्यमिदानीं शुश्रूषामह इति तानुवाच मार्कण्डेयो महर्षिः श्रूयतामिति इदानीं राजन्यानां महाभाग्यमिति । कुरूणामन्यतमः सुहोत्रो नाम राजा महर्षीनभिगम्य निवृत्य रशस्थमेव राजानमौशीनरं शिबिं ददर्शाभिमुखं तौ समेत्य परस्परेण यथावयः पूजां प्रयुज्य गुणसाम्येन परस्परेण तुल्यात्मानौ विदित्वान्योन्यस्य पन्थानं न ददतुस्तत्र नारदः प्रादुरासीत् किमिदं भवन्तौ परस्परस्य पन्थानमावृत्य तिष्ठत इति ।। २ ।।<br>
तावूचतुर्नारद नैतद् भगवन् पूर्वकर्मकर्त्रादिभिर्विशिष्टस्य पन्था उपदिश्यते समर्थाय वा आवां च सख्यं परस्परेणोपगतौ तच्चावधानतोऽत्युत्कृष्टमधरोत्तरंपरिभ्रष्टं नारदस्त्वेवमुक्तः श्लोकत्रयमपठत्-।।<br>
क्रूरः कौरव्य मृदवे<br>
मृदुः क्रूरे च कौरव ।<br>
साधुश्चासाधवे साधुः<br>
साधवे नाप्नुयात् कथम् ।। ४ ।।<br>
कृतं शतगुणं कुर्या-<br>
न्नास्ति देवेषु निर्णयः ।<br>
औशीनरः साधुशीलो<br>
भवतो वै महीपतिः ।। ५ ।।<br>
जयेत् कदर्यं दानेन<br>
सत्येनानृतवादिनम् ।<br>
क्षमया क्रूरकर्माण-<br>
मसाधुं साधुना जयेत् ।। ६ ।।<br>
तदुभावेव भवन्तावुदारौ य इदानीं भवद्भ्यामन्य- तमः सोऽपसर्पतु एतद् वै निदर्शनमित्युक्त्वा तूष्णीं नारदो बभूव । एतच्छ्रुत्वा तु कौरव्यः शिबिं प्रदक्षिणं कृत्वा पन्थानं दत्त्वा बहुकर्मभिः प्रशस्य प्रययौ ।। ७ ।।<br>
तदेतद् राज्ञो महाभाग्यमप्युक्तवान् नारदः ।। ८ ।।<br>
इति श्रीमहाभारते वनपर्वणि मार्कण्डेयसमास्यापर्वणि शिबिचरिते चतुर्नवत्यधिकशततमोऽध्यायः ।। १९४ ।। <br>
<br>
</span>
