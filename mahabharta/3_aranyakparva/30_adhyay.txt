<span style="font-size: 14pt; line-height: 200%">द्रौपद्युवाच।।<br>
नमो धात्रे विधात्रे च यौ मोहं चक्रतुस्तव ।<br>
पितृपैतामहे वृत्ते वोढव्ये तेऽन्यथा मतिः ।।१।।<br>
नेह धर्मानृशंस्याभ्यां न क्षान्त्या नार्जवेन च ।<br>
पुरुषः श्रियमाप्नोति न घृणित्वेन कर्हिचित् ।।२।।<br>
त्वां चेद्व्यसनमभ्यागादिदं भारत दुःसहम् ।<br>
यत्त्वं नार्हसि नापीमे भ्रातरस्ते महौजसः ।।३।।<br>
न हि तेऽध्यगमज्जातु तदानीं नाद्य भारत ।<br>
धर्मात्प्रियतरं किञ्चिदपि चेज्जीवितादिह ।।४।।<br>
धर्मार्थमेव ते राज्यं धर्मार्थं जीवितं च ते ।<br>
ब्राह्मणा गुरवश्चैव जानन्त्यपि च देवताः ।।५।।<br>
भीमसेनार्जुनौ चैव माद्रेयौ च मया सह ।<br>
त्यजेस्त्वमिति मे बुद्धिर्न तु धर्मं परित्यजेः ।।६।।<br>
राजानं धर्मगोप्तारं धर्मो रक्षति रक्षितः ।<br>
इति मे श्रुतमार्याणां त्वां तु मन्ये न रक्षति ।।७।।<br>
अनन्या हि नरव्याघ्र नित्यदा धर्ममेव ते ।<br>
बुद्धिः सततमन्वेति छायेव पुरुषं निजा ।।८।।<br>
नावमंस्था हि सदृशान्नावराञ्श्रेयसः कुतः ।<br>
अवाप्य पृथिवीं कृत्स्नां न ते शृङ्गमवर्धत ।।९।।<br>
स्वाहाकारैः स्वधाभिश्च पूजाभिरपि च द्विजान् ।<br>
दैवतानि पितॄंश्चैव सततं पार्थ सेवसे ।।१०।।<br>
ब्राह्मणाः सर्वकामैस्ते सततं पार्थ तर्पिताः ।<br>
यतयो मोक्षिणश्चैव गृहस्थाश्चैव भारत ।।११।।<br>
आरण्यकेभ्यो लौहानि भाजनानि प्रयच्छसि ।<br>
नादेयं ब्राह्मणेभ्यस्ते गृहे किञ्चन विद्यते ।।१२।।<br>
यदिदं वैश्वदेवान्ते सायम्प्रातः प्रदीयते ।<br>
तद्दत्त्वातिथिभृत्येभ्यो राजञ्शेषेण जीवसि ।।१३।।<br>
इष्टयः पशुबन्धाश्च काम्यनैमित्तिकाश्च ये ।<br>
वर्तन्ते पाकयज्ञाश्च यज्ञकर्म च नित्यदा ।।१४।।<br>
अस्मिन्नपि महारण्ये विजने दस्युसेविते ।<br>
राष्ट्रादपेत्य वसतो धार्मस्ते नावसीदति ।।१५।।<br>
अश्वमेधो राजसूयः पुण्डरीकोऽथ गोसवः ।<br>
एतैरपि महायज्ञैरिष्टं ते भूरिदक्षिणैः ।।१६।।<br>
राजन्परीतया बुद्ध्या विषमेऽक्षपराजये ।<br>
राज्यं वसून्यायुधानि भ्रातॄन्मां चासि निर्जितः ।।१७।।<br>
ऋजोर्मृदोर्वदान्यस्य ह्रीमतः सत्यवादिनः ।<br>
कथमक्षव्यसनजा बुद्धिरापतिता तव ।।१८।।<br>
अतीव मोहमायाति मनश्च परिदूयते ।<br>
निशाम्य ते दुःखमिदमिमां चापदमीदृशीम् ।।१९।।<br>
अत्राप्युदाहरन्तीममितिहासं पुरातनम् ।<br>
ईश्वरस्य वशे लोकस्तिष्ठते नात्मनो यथा ।।२०।।<br>
धातैव खलु भूतानां सुखदुःखे प्रियाप्रिये ।<br>
दधाति सर्वमीशानः पुरस्ताच्छुक्रमुच्चरन् ।।२१।।<br>
यथा दारुमयी योषा नरवीर समाहिता ।<br>
ईरयत्यङ्गमङ्गानि तथा राजन्निमाः प्रजाः ।।२२।।<br>
आकाश इव भूतानि व्याप्य सर्वाणि भारत ।<br>
ईश्वरो विदधातीह कल्याणं यच्च पापकम् ।।२३।।<br>
शकुनिस्तन्तुबद्धो वा नियतोऽयमनीश्वरः ।<br>
ईश्वरस्य वशे तिष्ठन्नान्येषां नात्मनः प्रभुः ।।२४।।<br>
मणिः सूत्र इव प्रोतो नस्योत इव गोवृषः ।<br>
धातुरादेशमन्वेति तन्मयो हि तदर्पणः ।।२५।।<br>
नात्माधीनो मनुष्योऽयं कालं भवति कञ्चन ।<br>
स्रोतसो मध्यमापन्नः कूलाद्वृक्ष इव च्युतः ।।२६।।<br>
अज्ञो जन्तुरनीशोऽयमात्मनः सुखदुःखयोः ।<br>
ईश्वरप्रेरितो गच्छेत्स्वर्गं नरकमेव च ।।२७।।<br>
यथा वायोस्तृणाग्राणि वशं यान्ति बलीयसः ।<br>
धातुरेवं वशं यान्ति सर्वभूतानि भारत ।।२८।।<br>
आर्यकर्मणि युञ्जानः पापे वा पुनरीश्वरः ।<br>
व्याप्य भूतानि चरते न चायमिति लक्ष्यते ।।२९।।<br>
हेतुमात्रमिदं धातुः शरीरं क्षेत्रसञ्ज्ञितम् ।<br>
येन कारयते कर्म शुभाशुभफलं विभुः ।।३०।।<br>
पश्य मायाप्रभावोऽयमीश्वरेण यथा कृतः ।<br>
यो हन्ति भूतैर्भूतानि मोहयित्वात्ममायया ।।३१।।<br>
अन्यथा परिदृष्टानि मुनिभिर्वेददर्शिभिः ।<br>
अन्यथा परिवर्तन्ते वेगा इव नभस्वतः ।।३२।।<br>
अन्यथैव हि मन्यन्ते पुरुषास्तानि तानि च ।<br>
अन्यथैव प्रभुस्तानि करोति विकरोति च ।।३३।।<br>
यथा काष्ठेन वा काष्ठमश्मानं चाश्मना पुनः ।<br>
अयसा चाप्ययश्छिन्द्यान्निर्विचेष्टमचेतनम् ।।३४।।<br>
एवं स भगवान्देवः स्वयम्भूः प्रपितामहः ।<br>
हिनस्ति भूतैर्भूतानि छद्म कृत्वा युधिष्ठिर ।।३५।।<br>
सम्प्रयोज्य वियोज्यायं कामकारकरः प्रभुः ।<br>
क्रीडते भगवन्भूतैर्बालः क्रीडनकैरिव ।।३६।।<br>
न मातृपितृवद्राजन्धाता भूतेषु वर्तते ।<br>
रोषादिव प्रवृत्तोऽयं यथायमितरो जनः ।।३७।।<br>
आर्याञ्शीलवतो दृष्ट्वा ह्रीमतो वृत्तिकर्शितान् ।<br>
अनार्यान्सुखिनश्चैव विह्वलामीव चिन्तया ।।३८।।<br>
तवेमामापदं दृष्ट्वा समृद्धिं च सुयोधने ।<br>
धातारं गर्हये पार्थ विषमं योऽनुपश्यति ।।३९।।<br>
आर्यशास्त्रातिगे क्रूरे लुब्धे धर्मापचायिनि ।<br>
धार्तराष्ट्रे श्रियं दत्त्वा धाता किं फलमश्नुते ।।४०।।<br>
कर्म चेत्कृतमन्वेति कर्तारं नान्यमृच्छति ।<br>
कर्मणा तेन पापेन लिप्यते नूनमीश्वरः ।।४१।।<br>
अथ कर्म कृतं पापं न चेत्कर्तारमृच्छति ।<br>
कारणं बलमेवेह जनाञ्शोचामि दुर्बलान् ।।४२।।  3.30.43<br>
<br>
</span>
