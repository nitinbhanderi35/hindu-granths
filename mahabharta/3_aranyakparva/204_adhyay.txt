<span style="font-size: 14pt; line-height: 200%">वैशंपायन उवाच।	<br>
[श्रुत्वा तु राजा राजर्षेरिन्द्रद्युम्नस्य तत्तथा।<br>
मार्कण्डेयान्महाभागात्स्वर्गस्य प्रतिपादनम् ।।]	3-204-1<br>
<br>
युधिष्ठिरो महाराज पप्रच्छ भरतर्षभ।<br>
मार्कण्डेयं तपोवृद्धं दीर्घायुषमकल्मषम् ।।	3-204-2<br>
<br>
विदितास्तव धर्मज्ञ देवदानवरक्षसाम्।<br>
राजवंशाश्च विविधा ऋषिवंशाश्च शाश्वताः ।।	3-204-3<br>
<br>
न तेऽस्त्यविदितं किंचिदस्मिँल्लोके द्विजोत्तम।<br>
अथ वेत्सि मुने वंशान्मनुष्योरगरक्षसाम् ।।	3-204-4<br>
<br>
देवगन्धर्वयक्षाणां किन्नराप्सरसां तथा।<br>
इदमिच्छाम्यहं श्रोतुं तत्त्वे द्विजसत्तम ।।	3-204-5<br>
<br>
कुवलाश्व इति ख्यात इक्ष्वाकुकुलसंभवः।<br>
कथं नाम विपर्यासाद्धुन्धुमारत्वमागतः ।।	3-204-6<br>
<br>
एतदिच्छामि तत्त्वेन ज्ञातुं भार्गवसत्तम।<br>
विपर्यस्तं यथा नाम कुवलाश्वस् धीमतः ।।	3-204-7<br>
<br>
[वैशंपायन उवाच।<br>
युधिष्ठिरेणैवमुक्तो मार्कण्डेयो महामुनिः।<br>
धौन्धुमारमुपाख्यानं कथयामास भारत ।।]	3-204-8<br>
<br>
मार्कण्डेय उवाच।<br>
हन्त ते कथयिष्यामि शृणु राजन्युधिष्ठिर।<br>
धर्मिष्ठमिदमाख्यानं धुन्धुमारस्य तच्छृणु ।।	3-204-9<br>
<br>
यथा स राजा ऐक्ष्वाकः कुवलाश्वो महीपतिः।<br>
धुन्धुमारत्वमगमत्तच्छृणुष्व महीपते ।।	3-204-10<br>
<br>
महर्षिर्विश्रुतस्तात उदङ्क इति भारत।<br>
मरुधन्वसु रम्येषु आश्रमस्तस्य कौरव ।।	3-204-11<br>
<br>
उदङ्कस्तु महाराज तपोतप्यत्सुदुश्चरम्।<br>
आरिराधयिषुर्विष्णुं बहून्वर्षगणान्विभुः ।।	3-204-12<br>
<br>
तस्य प्रीतः स भगवान्साक्षाद्दर्शनमेयिवान्।<br>
दृष्ट्वा महर्षिस्तद्ब्रह्म तुष्टाव विविधैः स्तवैः ।।	3-204-13<br>
<br>
उदङ्क उवाच।	<br>
त्वया देव प्रजाः सर्वाः ससुरासुरमानवाः।<br>
स्थावराणि च भूतानि जङ्गमानि तथैव च ।।	3-204-14<br>
<br>
ब्रह्म वेदाश्च वेद्यं च त्वया सृष्टं महाद्युते।<br>
शिरस्ते गगनं देव नेत्रे शशिदिवाकरौ ।।	3-204-15<br>
<br>
निःश्वासः पवनश्चापि तेजोऽग्निश्च तवाच्युत।<br>
बाहवस्ते दिशः सर्वाः कुक्षिश्चापि महार्णवः ।।	3-204-16<br>
<br>
ऊरू ते पर्वता देव स्वं नाभिर्मधुसूदन।<br>
पादौ ते पृथिवी चैव रोमाण्योषधयस्तथा ।।	3-204-17<br>
<br>
इन्द्रसोमाग्निवरुणा देवासुरमहोरगाः।<br>
प्रह्वास्त्वामुपतिष्ठन्ति स्तुवन्तो विविधैः स्तवैः ।।	3-204-18<br>
<br>
त्वया व्याप्तानि सर्वाणि भूतानि भुवनेश्वर।<br>
योगिनः सुमहावीर्याः स्तुवन्ति त्वां महर्षयः ।।	3-204-19<br>
<br>
त्वयि तुष्टे जगच्छान्तं त्वयि क्रुद्धे महद्भयम्।<br>
भयानामपनेतासि त्वमेकः पुरुषोत्तम ।।	3-204-20<br>
<br>
देवानां मानुषाणां च सर्वभूतसुखावहः।<br>
त्रिभिर्विक्रमणैर्देव त्रयो लोकास्त्वया वृताः ।।	3-204-21<br>
<br>
असुराणां समृद्धानां विनाशश्च त्वया कृतः।<br>
तव विक्रमणैर्देवा निर्वाणमगमन्परम् ।।	3-204-22<br>
<br>
पराभवं च दैत्येन्द्रास्त्वयि क्रुद्धे महाद्युते।<br>
त्वं हि कर्ता विकर्ता च भूतानामिह सर्वशः।<br>
आराधयित्वा त्वां देवाः सुखमेधन्ति नित्यशः ।।	3-204-23<br>
<br>
एवं स्तुतो हृषीकेश उदङ्केन महात्मना।<br>
उदङ्कमब्रवीद्विष्णुः प्रीतस्तेऽहं वरं वृणु ।।	3-204-24<br>
<br>
उदङ्क उवाच।	<br>
पर्याप्तो मे वरो ह्येष यदहं दृष्टवान्हरिम्।<br>
पुरुषं शाश्वतं दिव्यं स्रष्टारं जगतः प्रभुम् ।।	3-204-25<br>
<br>
विष्णुरुवाच।	<br>
प्रीतस्तेऽहमलौल्येन भक्त्या तव च सत्तम।<br>
अवश्यं हि त्वया ब्रह्मन्मत्तो ग्राह्यो वरो द्विज ।।	3-204-26<br>
<br>
एवं स च्छन्द्यमानस्तु वरेण हरिणा तदा।<br>
उदङ्कः प्राञ्जलिर्वव्रे वरं भरतसत्तम ।।	3-204-27<br>
<br>
यदि मे भगवन्प्रीतः पुण्डरीकनिभेक्षण।<br>
धर्मे सत्ये दमे चैव बुद्धिर्भवतु मे सदा।<br>
अभ्यासश्च भवेद्भक्त्या त्वयि नित्यं ममेश्वर ।।	3-204-28<br>
<br>
भगवानुवाच।	<br>
सर्वमेतद्धि भविता मत्प्रसादात्तव द्विज ।।	3-204-29<br>
प्रतिभास्यति योगश्च येन युक्तो दिवौकसाम्।<br>
त्रयाणामपि लोकानां महत्कार्यं करिष्यसि ।।	3-204-30<br>
<br>
उत्सादनार्थं लोकानां धुन्धुर्नाम महासुरः।<br>
तपस्यति तपो घोरं शृणु यस्तं हनिष्यति ।।	3-204-31<br>
<br>
[राजा हि वीर्यवांस्तात इक्ष्वाकुरपराजितः]<br>
बृहदश्व इति ख्यातो भविष्यति महीपतिः ।।	3-204-32<br>
<br>
तस्य पुत्रः शुचिर्दान्तः कुवलाश्व इति श्रुतः।<br>
स योगबलामास्थाय मामकं पार्थिवोत्तमः।<br>
शासनात्तव विप्रर्षे धुन्धुमारो भविष्यति ।।	3-204-33<br>
<br>
उदङ्कमेवमुक्त्वा तु विष्णुरन्तरधीयत ।।	3-204-34<br>
।। इति श्रीमन्महाभारते अरण्यपर्वणि मार्कण्डेयसमास्यापर्वणि चतुरधिकद्विशततमोऽध्यायः ।। 204 ||	<br>
</span>
