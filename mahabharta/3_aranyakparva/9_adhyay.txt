				
<tbody><tr><td>
	<b>धृतराष्ट्र उवाच।</b>	</td><td>	3-9-1x	
</td></tr>
				
<tr><td>
	भगवन्नाहमप्येतद्रोचये द्यूतसंभवम्।<br>मन्ये तद्विधिनाऽऽकृष्य कारितोस्मीति वै मुने ।।	</td><td>	3-9-1a<br>3-9-1b	
</td></tr>
				
<tr><td>
	नैतद्रोचयते भीष्मो न द्रोणो विदुरो न च।<br>गान्धार्या नेष्यते द्यूतं तत्र मोहात्प्रवर्तितम् ।।	</td><td>	3-9-2a<br>3-9-2b	
</td></tr>
				
<tr><td>
	परित्यक्तुं न शक्नोमि दुर्योधनमचेतनम्।<br>पुत्रस्नेहेन भगवञ्जानन्नपि यतव्रत ।।	</td><td>	3-9-3a<br>3-9-3b	
</td></tr>
<tr><td>
	<b>व्यास उवाच।</b>	</td><td>	3-9-4x	
</td></tr>
				
<tr><td>
	वैचित्रवीर्य नृपते सत्यमाह यथा भवान्।<br>दृढं विझः परं पुत्रं परं पुत्रान्न विद्यते ।।	</td><td>	3-9-4a<br>3-9-4b	
</td></tr>
				
<tr><td>
	इन्द्रोप्यश्रुनिपातेन सुरभ्या प्रतिबोधितः।<br>अन्यैः समृद्धैरप्यर्थैर्न सुतानमन्यते परम्।	</td><td>	3-9-5a<br>3-9-5b	
</td></tr>
				
<tr><td>
	अत्र ते वर्तयिष्यामि गहदाख्यानमुत्तमम्।<br>सुरभ्याश्चैव संवादमिन्द्रस्य च विशांपते ।।	</td><td>	3-9-6a<br>3-9-6b	
</td></tr>
				
<tr><td>
	त्रिविष्टपगता राजन्सुरभी प्रारुदत्किल।<br>गवां माता पुरा तात तामिन्द्रोऽन्वकृपायत ।।	</td><td>	3-9-7a<br>3-9-7b	
</td></tr>
<tr><td>
	<b>इन्द्र उवाच।</b>	</td><td>	3-9-8x	
</td></tr>
				
<tr><td>
	किमिदं रोदिषि शुभे कच्चित्क्षेमं दिवौकसाम्।<br>मनुष्येष्वथवा गोषु नैतदल्पं भविष्यति ।।	</td><td>	3-9-8a<br>3-9-8b	
</td></tr>
<tr><td>
	<b>सुरभिरुवाच।</b>	</td><td>	3-9-9x	
</td></tr>
				
<tr><td>
	विनिपातो न वः कश्चिद्दृश्यते त्रिदशाधिप।<br>अहं तु पुत्रं शोचामि तेन रोदिमि कौशिक ।।	</td><td>	3-9-9a<br>3-9-9b	
</td></tr>
				
				
<tr><td>
	पश्यैनं कर्षकं क्षुद्रं दुर्बलं मम पुत्रकम्।<br>प्रतोदेनाभिनिघ्नन्तं लाङ्गलेन च पीडितम्।<br>निषीदमानं सोत्कण्ठं वध्यमानं सुराधिप ।।	</td><td>	3-9-10a<br>3-9-10b<br>3-9-10c	
</td></tr>
				
<tr><td>
	`एनं दृष्ट्वा भृशं श्रान्तं वध्यमानं सुराधिप।'<br>कृपाविष्टाऽस्मि देवेन्द्र मनश्चोद्वेपते मम ।।	</td><td>	3-9-11a<br>3-9-11b	
</td></tr>
				
				
<tr><td>
	एकस्तत्रबलोपेतो धुरमुद्वहतेऽधिकाम्।<br>अपरोप्यबलप्राणः कृशो धमनिसंततः।<br>कृच्छ्रादुद्वहते भारं तं वै शोचामि वासव ।।	</td><td>	3-9-12a<br>3-9-12b<br>3-9-12c	
</td></tr>
				
<tr><td>
	वध्यमानः प्रतोदेन तुद्यमानः पुनः पुनः।<br>नैव शक्नोति तं भारमुद्वोढुं पश्य वासव ।।	</td><td>	3-9-13a<br>3-9-13b	
</td></tr>
				
<tr><td>
	ततोऽहं तस्य शोकार्ता विरौमि भृशदुःखिता।<br>अश्रूण्यावर्तयन्ती च नेत्राभ्यां करुणायती ।।	</td><td>	3-9-14a<br>3-9-14b	
</td></tr>
<tr><td>
	<b>शक्र उवाच।</b>	</td><td>	3-9-15x	
</td></tr>
				
<tr><td>
	तव पुत्रसहस्रेषु पीड्यमानेषु शोभने।<br>किं कृपायितवत्यत्र पुत्र एको निपीड्यते ।।	</td><td>	3-9-15a<br>3-9-15b	
</td></tr>
<tr><td>
	<b>सुरभिरुवाच।</b>	</td><td>	3-9-16x	
</td></tr>
				
<tr><td>
	यदि पुत्रसहस्राणि सर्वत्रसमतैव मे।<br>दीनस्य तु सतः शक्र पुत्रस्याभ्यधिकाकृपा ।।	</td><td>	3-9-16a<br>3-9-16b	
</td></tr>
<tr><td>
	<b>व्यास उवाच।</b>	</td><td>	3-9-17x	
</td></tr>
				
<tr><td>
	तदिन्द्रः सुरभेर्वाक्यं निशम्य भृशविस्मितः।<br>जीवितेनापि कौरव्य मेनेऽभ्यधिकमात्मजम् ।।	</td><td>	3-9-17a<br>3-9-17b	
</td></tr>
				
<tr><td>
	प्रववर्ष च तत्रैव सहसा तोयमुल्वणम्।<br>कर्षकस्याचरन्विघ्नं भगवान्पाकशासनः ।।	</td><td>	3-9-18a<br>3-9-18b	
</td></tr>
				
<tr><td>
	तद्यथा सुरभिः प्राह सममेवास्तु ते तथा।<br>सुतेषु राजन्सर्वेषु हीनेष्वभ्यधिका कृपा ।।	</td><td>	3-9-19a<br>3-9-19b	
</td></tr>
				
<tr><td>
	यादृशो मे सुतः पाण्डुस्तादृशो मेऽसि पुत्रक।<br>विदुरश्च महाप्राज्ञः स्नेहादेतद्ब्रवीम्यहम् ।।	</td><td>	3-9-20a<br>3-9-20b	
</td></tr>
				
<tr><td>
	चिराय तव पुत्राणां शतमेकश्च भारत।<br>पाण्डौः पञ्चैव लक्ष्यन्ते तेऽपि मन्दाःसुदुःखिताः ।।	</td><td>	3-9-21a<br>3-9-21b	
</td></tr>
				
<tr><td>
	कथं जीवेयुरत्यन्तं कथं वर्धेयुरित्यपि।<br>इति दीनेषु पार्थेषु मनो मे परितप्यते ।।	</td><td>	3-9-22a<br>3-9-22b	
</td></tr>
				
<tr><td>
	यदि पार्थिव कौख्याञ्जीवमानानिहेच्छसि।<br>दुर्योधनस्तव सुतः शमं गच्छतु पाण्डवैः ।।	</td><td>	3-9-23a<br>3-9-23b	
</td></tr>
<tr><td>
	।। इति श्रीमन्महाभारते अरण्यपर्वणि<br> किर्मीरवधपर्वणि नवमोऽध्यायः ।। 9 ।।	</td><td>		
</td></tr></tbody>