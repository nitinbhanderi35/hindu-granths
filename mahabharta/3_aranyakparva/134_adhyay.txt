<span style="font-size: 14pt; line-height: 200%">लोमश उवाच।।<br>
यः कथ्यते मन्त्रविदग्र्यबुद्धिरौद्दालकिः श्वेतकेतुः पृथिव्याम् ।<br>
तस्याश्रमं पश्य नरेन्द्र पुण्यं; सदाफलैरुपपन्नं महीजैः ।।१।।<br>
साक्षादत्र श्वेतकेतुर्ददर्श; सरस्वतीं मानुषदेहरूपाम् ।<br>
वेत्स्यामि वाणीमिति सम्प्रवृत्तां; सरस्वतीं श्वेतकेतुर्बभाषे ।।२।।<br>
तस्मिन्काले ब्रह्मविदां वरिष्ठावास्तां तदा मातुलभागिनेयौ ।<br>
अष्टावक्रश्चैव कहोडसूनुरौद्दालकिः श्वेतकेतुश्च राजन् ।।३।।<br>
विदेहराजस्य महीपतेस्तौ; विप्रावुभौ मातुलभागिनेयौ ।<br>
प्रविश्य यज्ञायतनं विवादे; बन्दिं निजग्राहतुरप्रमेयम् ।।४।।<br>
युधिष्ठिर उवाच।।<br>
कथम्प्रभावः स बभूव विप्रस्तथायुक्तं यो निजग्राह बन्दिम् ।<br>
अष्टावक्रः केन चासौ बभूव; तत्सर्वं मे लोमश शंस तत्त्वम् ।।५।।<br>
लोमश उवाच।।<br>
उद्दालकस्य नियतः शिष्य एको नाम्ना कहोडेति बभूव राजन् ।<br>
शुश्रूषुराचार्यवशानुवर्ती; दीर्घं कालं सोऽध्ययनं चकार ।।६।।<br>
तं वै विप्राः पर्यभवंश्च शिष्यास्तं च ज्ञात्वा विप्रकारं गुरुः सः ।<br>
तस्मै प्रादात्सद्य एव श्रुतं च भार्यां च वै दुहितरं स्वां सुजाताम् ।।७।।<br>
तस्या गर्भः समभवदग्निकल्पः सोऽधीयानं पितरमथाभ्युवाच ।<br>
सर्वां रात्रिमध्ययनं करोषि नेदं पितः सम्यगिवोपवर्तते ।।८।।<br>
उपालब्धः शिष्यमध्ये महर्षिः स तं कोपादुदरस्थं शशाप ।<br>
यस्मात्कुक्षौ वर्तमानो ब्रवीषि तस्माद्वक्रो भवितास्यष्टकृत्वः ।।९।।<br>
स वै तथा वक्र एवाभ्यजायदष्टावक्रः प्रथितो वै महर्षिः ।<br>
तस्यासीद्वै मातुलः श्वेतकेतुः स तेन तुल्यो वयसा बभूव ।।१०।।<br>
सम्पीड्यमाना तु तदा सुजाता विवर्धमानेन सुतेन कुक्षौ ।<br>
उवाच भर्तारमिदं रहोगता प्रसाद्य हीनं वसुना धनार्थिनी ।।११।।<br>
कथं करिष्याम्यधना महर्षे मासश्चायं दशमो वर्तते मे ।<br>
न चास्ति ते वसु किञ्चित्प्रजाता येनाहमेतामापदं निस्तरेयम् ।।१२।।<br>
उक्तस्त्वेवं भार्यया वै कहोडो वित्तस्यार्थे जनकमथाभ्यगच्छत् ।<br>
स वै तदा वादविदा निगृह्य; निमज्जितो बन्दिनेहाप्सु विप्रः ।।१३।।<br>
उद्दालकस्तं तु तदा निशम्य सूतेन वादेऽप्सु तथा निमज्जितम् ।<br>
उवाच तां तत्र ततः सुजातामष्टावक्रे गूहितव्योऽयमर्थः ।।१४।।<br>
ररक्ष सा चाप्यति तं सुमन्त्रं जातोऽप्येवं न स शुश्राव विप्रः ।<br>
उद्दालकं पितृवच्चापि मेने अष्टावक्रो भ्रातृवच्छ्वेतकेतुम् ।।१५।।<br>
ततो वर्षे द्वादशे श्वेतकेतुरष्टावक्रं पितुरङ्के निसन्नम् ।<br>
अपाकर्षद्गृह्य पाणौ रुदन्तं नायं तवाङ्कः पितुरित्युक्तवांश्च ।।१६।।<br>
यत्तेनोक्तं दुरुक्तं तत्तदानीं हृदि स्थितं तस्य सुदुःखमासीत् ।<br>
गृहं गत्वा मातरं रोदमानः पप्रच्छेदं क्व नु तातो ममेति ।।१७।।<br>
ततः सुजाता परमार्तरूपा शापाद्भीता सर्वमेवाचचक्षे ।<br>
तद्वै तत्त्वं सर्वमाज्ञाय मातुरित्यब्रवीच्छ्वेतकेतुं स विप्रः ।।१८।।<br>
गच्छाव यज्ञं जनकस्य राज्ञो बह्वाश्चर्यः श्रूयते तस्य यज्ञः ।<br>
श्रोष्यावोऽत्र ब्राह्मणानां विवादमन्नं चाग्र्यं तत्र भोक्ष्यावहे च ।।१९।।<br>
विचक्षणत्वं च भविष्यते नौ शिवश्च सौम्यश्च हि ब्रह्मघोषः ।।१९।।<br>
तौ जग्मतुर्मातुलभागिनेयौ यज्ञं समृद्धं जनकस्य राज्ञः ।<br>
अष्टावक्रः पथि राज्ञा समेत्य उत्सार्यमाणो वाक्यमिदं जगाद ।।२०।। 3.132.23<br>
<br>
</span>
