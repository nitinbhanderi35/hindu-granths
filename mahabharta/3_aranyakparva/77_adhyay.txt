<span style="font-size: 14pt; line-height: 200%">बृहदश्व उवाच।।<br>
प्रशान्ते तु पुरे हृष्टे सम्प्रवृत्ते महोत्सवे ।<br>
महत्या सेनया राजा दमयन्तीमुपानयत् ।।१।।<br>
दमयन्तीमपि पिता सत्कृत्य परवीरहा ।<br>
प्रस्थापयदमेयात्मा भीमो भीमपराक्रमः ।।२।।<br>
आगतायां तु वैदर्भ्यां सपुत्रायां नलो नृपः ।<br>
वर्तयामास मुदितो देवराडिव नन्दने ।।३।।<br>
तथा प्रकाशतां यातो जम्बूद्वीपेऽथ राजसु ।<br>
पुनः स्वे चावसद्राज्ये प्रत्याहृत्य महायशाः ।।४।।<br>
ईजे च विविधैर्यज्ञैर्विधिवत्स्वाप्तदक्षिणैः ।<br>
तथा त्वमपि राजेन्द्र ससुहृद्वक्ष्यसेऽचिरात् ।।५।।<br>
दुःखमेतादृशं प्राप्तो नलः परपुरञ्जयः ।<br>
देवनेन नरश्रेष्ठ सभार्यो भरतर्षभ ।।६।।<br>
एकाकिनैव सुमहन्नलेन पृथिवीपते ।<br>
दुःखमासादितं घोरं प्राप्तश्चाभ्युदयः पुनः ।।७।।<br>
त्वं पुनर्भ्रातृसहितः कृष्णया चैव पाण्डव ।<br>
रमसेऽस्मिन्महारण्ये धर्ममेवानुचिन्तयन् ।।८।।<br>
ब्राह्मणैश्च महाभागैर्वेदवेदाङ्गपारगैः ।<br>
नित्यमन्वास्यसे राजंस्तत्र का परिदेवना ।।९।।<br>
इतिहासमिमं चापि कलिनाशनमुच्यते ।<br>
शक्यमाश्वासितुं श्रुत्वा त्वद्विधेन विशां पते ।।१०।।<br>
अस्थिरत्वं च सञ्चिन्त्य पुरुषार्थस्य नित्यदा ।<br>
तस्याये च व्यये चैव समाश्वसिहि मा शुचः ।।११।।<br>
ये चेदं कथयिष्यन्ति नलस्य चरितं महत् ।<br>
श्रोष्यन्ति चाप्यभीक्ष्णं वै नालक्ष्मीस्तान्भजिष्यति ।।१२।।<br>
अर्थास्तस्योपपत्स्यन्ते धन्यतां च गमिष्यति ।।१२।।<br>
इतिहासमिमं श्रुत्वा पुराणं शश्वदुत्तमम् ।<br>
पुत्रान्पौत्रान्पशूंश्चैव वेत्स्यते नृषु चाग्र्यताम् ।।१३।।<br>
अरोगः प्रीतिमांश्चैव भविष्यति न संशयः ।।१३।।<br>
भयं पश्यसि यच्च त्वमाह्वयिष्यति मां पुनः ।<br>
अक्षज्ञ इति तत्तेऽहं नाशयिष्यामि पार्थिव ।।१४।।<br>
वेदाक्षहृदयं कृत्स्नमहं सत्यपराक्रम ।<br>
उपपद्यस्व कौन्तेय प्रसन्नोऽहं ब्रवीमि ते ।।१५।।<br>
वैशम्पायन उवाच।।<br>
ततो हृष्टमना राजा बृहदश्वमुवाच ह ।<br>
भगवन्नक्षहृदयं ज्ञातुमिच्छामि तत्त्वतः ।।१६।।<br>
ततोऽक्षहृदयं प्रादात्पाण्डवाय महात्मने ।<br>
दत्त्वा चाश्वशिरोऽगच्छदुपस्प्रष्टुं महातपाः ।।१७।।<br>
बृहदश्वे गते पार्थमश्रौषीत्सव्यसाचिनम् ।<br>
वर्तमानं तपस्युग्रे वायुभक्षं मनीषिणम् ।।१८।।<br>
ब्राह्मणेभ्यस्तपस्विभ्यः सम्पतद्भ्यस्ततस्ततः ।<br>
तीर्थशैलवरेभ्यश्च समेतेभ्यो दृढव्रतः ।।१९।।<br>
इति पार्थो महाबाहुर्दुरापं तप आस्थितः ।<br>
न तथा दृष्टपूर्वोऽन्यः कश्चिदुग्रतपा इति ।।२०।।<br>
यथा धनञ्जयः पार्थस्तपस्वी नियतव्रतः ।<br>
मुनिरेकचरः श्रीमान्धर्मो विग्रहवानिव ।।२१।।<br>
तं श्रुत्वा पाण्डवो राजंस्तप्यमानं महावने ।<br>
अन्वशोचत कौन्तेयः प्रियं वै भ्रातरं जयम् ।।२२।।<br>
दह्यमानेन तु हृदा शरणार्थी महावने ।<br>
ब्राह्मणान्विविधज्ञानान्पर्यपृच्छद्युधिष्ठिरः ।।२३।। 3.79<br>
<br>
</span>
