<span style="font-size: 14pt; line-height: 200%">वैशम्पायन उवाच।।<br>
गतेषु तेषु सर्वेषु तपस्विषु महात्मसु ।<br>
पिनाकपाणिर्भगवान्सर्वपापहरो हरः ।।१।।<br>
कैरातं वेषमास्थाय काञ्चनद्रुमसंनिभम् ।<br>
विभ्राजमानो वपुषा गिरिर्मेरुरिवापरः ।।२।।<br>
श्रीमद्धनुरुपादाय शरांश्चाशीविषोपमान् ।<br>
निष्पपात महार्चिष्मान्दहन्कक्षमिवानलः ।।३।।<br>
देव्या सहोमया श्रीमान्समानव्रतवेषया ।<br>
नानावेषधरैर्हृष्टैर्भूतैरनुगतस्तदा ।।४।।<br>
किरातवेषप्रच्छन्नः स्त्रीभिश्चानु सहस्रशः ।<br>
अशोभत तदा राजन्स देवोऽतीव भारत ।।५।।<br>
क्षणेन तद्वनं सर्वं निःशब्दमभवत्तदा ।<br>
नादः प्रस्रवणानां च पक्षिणां चाप्युपारमत् ।।६।।<br>
स संनिकर्षमागम्य पार्थस्याक्लिष्टकर्मणः ।<br>
मूकं नाम दितेः पुत्रं ददर्शाद्भुतदर्शनम् ।।७।।<br>
वाराहं रूपमास्थाय तर्कयन्तमिवार्जुनम् ।<br>
हन्तुं परमदुष्टात्मा तमुवाचाथ फल्गुनः ।।८।।<br>
गाण्डीवं धनुरादाय शरांश्चाशीविषोपमान् ।<br>
सज्यं धनुर्वरं कृत्वा ज्याघोषेण निनादयन् ।।९।।<br>
यन्मां प्रार्थयसे हन्तुमनागसमिहागतम् ।<br>
तस्मात्त्वां पूर्वमेवाहं नेष्यामि यमसादनम् ।।१०।।<br>
तं दृष्ट्वा प्रहरिष्यन्तं फल्गुनं दृढधन्विनम् ।<br>
किरातरूपी सहसा वारयामास शङ्करः ।।११।।<br>
मयैष प्रार्थितः पूर्वं नीलमेघसमप्रभः ।<br>
अनादृत्यैव तद्वाक्यं प्रजहाराथ फल्गुनः ।।१२।।<br>
किरातश्च समं तस्मिन्नेकलक्ष्ये महाद्युतिः ।<br>
प्रमुमोचाशनिप्रख्यं शरमग्निशिखोपमम् ।।१३।।<br>
तौ मुक्तौ सायकौ ताभ्यां समं तत्र निपेततुः ।<br>
मूकस्य गात्रे विस्तीर्णे शैलसंहनने तदा ।।१४।।<br>
यथाशनिविनिष्पेषो वज्रस्येव च पर्वते ।<br>
तथा तयोः संनिपातः शरयोरभवत्तदा ।।१५।।<br>
स विद्धो बहुभिर्बाणैर्दीप्तास्यैः पन्नगैरिव ।<br>
ममार राक्षसं रूपं भूयः कृत्वा विभीषणम् ।।१६।।<br>
ददर्शाथ ततो जिष्णुः पुरुषं काञ्चनप्रभम् ।<br>
किरातवेषप्रच्छन्नं स्त्रीसहायममित्रहा ।।१७।।<br>
तमब्रवीत्प्रीतमनाः कौन्तेयः प्रहसन्निव ।।१७।।<br>
को भवानटते शून्ये वने स्त्रीगणसंवृतः ।<br>
न त्वमस्मिन्वने घोरे बिभेषि कनकप्रभ ।।१८।।<br>
किमर्थं च त्वया विद्धो मृगोऽयं मत्परिग्रहः ।<br>
मयाभिपन्नः पूर्वं हि राक्षसोऽयमिहागतः ।।१९।।<br>
कामात्परिभवाद्वापि न मे जीवन्विमोक्ष्यसे ।<br>
न ह्येष मृगयाधर्मो यस्त्वयाद्य कृतो मयि ।।२०।।<br>
तेन त्वां भ्रंशयिष्यामि जीवितात्पर्वताश्रय ।।२०।।<br>
इत्युक्तः पाण्डवेयेन किरातः प्रहसन्निव ।<br>
उवाच श्लक्ष्णया वाचा पाण्डवं सव्यसाचिनम् ।।२१।।<br>
ममैवायं लक्ष्यभूतः पूर्वमेव परिग्रहः ।<br>
ममैव च प्रहारेण जीविताद्व्यवरोपितः ।।२२।।<br>
दोषान्स्वान्नार्हसेऽन्यस्मै वक्तुं स्वबलदर्पितः ।<br>
अभिषक्तोऽस्मि मन्दात्मन्न मे जीवन्विमोक्ष्यसे ।।२३।।<br>
स्थिरो भवस्व मोक्ष्यामि सायकानशनीनिव ।<br>
घटस्व परया शक्त्या मुञ्च त्वमपि सायकान् ।।२४।।<br>
ततस्तौ तत्र संरब्धौ गर्जमानौ मुहुर्मुहुः ।<br>
शरैराशीविषाकारैस्ततक्षाते परस्परम् ।।२५।।<br>
ततोऽर्जुनः शरवर्षं किराते समवासृजत् ।<br>
तत्प्रसन्नेन मनसा प्रतिजग्राह शङ्करः ।।२६।।<br>
मुहूर्तं शरवर्षं तत्प्रतिगृह्य पिनाकधृक् ।<br>
अक्षतेन शरीरेण तस्थौ गिरिरिवाचलः ।।२७।।  3.39.37<br>
स दृष्ट्वा बाणवर्षं तन्मोघीभूतं धनञ्जयः ।<br>
परमं विस्मयं चक्रे साधु साध्विति चाब्रवीत् ।।२८।।<br>
अहोऽयं सुकुमाराङ्गो हिमवच्छिखरालयः ।<br>
गाण्डीवमुक्तान्नाराचान्प्रतिगृह्णात्यविह्वलः ।।२९।।<br>
कोऽयं देवो भवेत्साक्षाद्रुद्रो यक्षः सुरेश्वरः ।<br>
विद्यते हि गिरिश्रेष्ठे त्रिदशानां समागमः ।।३०।।<br>
न हि मद्बाणजालानामुत्सृष्टानां सहस्रशः ।<br>
शक्तोऽन्यः सहितुं वेगमृते देवं पिनाकिनम् ।।३१।।<br>
देवो वा यदि वा यक्षो रुद्रादन्यो व्यवस्थितः ।<br>
अहमेनं शरैस्तीक्ष्णैर्नयामि यमसादनम् ।।३२।।<br>
ततो हृष्टमना जिष्णुर्नाराचान्मर्मभेदिनः ।<br>
व्यसृजच्छतधा राजन्मयूखानिव भास्करः ।।३३।।<br>
तान्प्रसन्नेन मनसा भगवाँल्लोकभावनः ।<br>
शूलपाणिः प्रत्यगृह्णाच्छिलावर्षमिवाचलः ।।३४।।<br>
क्षणेन क्षीणबाणोऽथ संवृत्तः फल्गुनस्तदा ।<br>
वित्रासं च जगामाथ तं दृष्ट्वा शरसङ्क्षयम् ।।३५।।<br>
चिन्तयामास जिष्णुस्तु भगवन्तं हुताशनम् ।<br>
पुरस्तादक्षयौ दत्तौ तूणौ येनास्य खाण्डवे ।।३६।।<br>
किं नु मोक्ष्यामि धनुषा यन्मे बाणाः क्षयं गताः ।<br>
अयं च पुरुषः कोऽपि बाणान्ग्रसति सर्वशः ।।३७।।<br>
अहमेनं धनुष्कोट्या शूलाग्रेणेव कुञ्जरम् ।<br>
नयामि दण्डधारस्य यमस्य सदनं प्रति ।।३८।।<br>
सम्प्रायुध्यद्धनुष्कोट्या कौन्तेयः परवीरहा ।<br>
तदप्यस्य धनुर्दिव्यं जग्रास गिरिगोचरः ।।३९।।<br>
ततोऽर्जुनो ग्रस्तधनुः खड्गपाणिरतिष्ठत ।<br>
युद्धस्यान्तमभीप्सन्वै वेगेनाभिजगाम तम् ।।४०।।<br>
तस्य मूर्ध्नि शितं खड्गमसक्तं पर्वतेष्वपि ।<br>
मुमोच भुजवीर्येण विक्रम्य कुरुनन्दनः ।।४१।।<br>
तस्य मूर्धानमासाद्य पफालासिवरो हि सः ।।४१।।<br>
ततो वृक्षैः शिलाभिश्च योधयामास फल्गुनः ।<br>
यथा वृक्षान्महाकायः प्रत्यगृह्णादथो शिलाः ।।४२।।<br>
किरातरूपी भगवांस्ततः पार्थो महाबलः ।<br>
मुष्टिभिर्वज्रसंस्पर्शैर्धूममुत्पादयन्मुखे ।।४३।।<br>
प्रजहार दुराधर्षे किरातसमरूपिणि ।।४३।।<br>
ततः शक्राशनिसमैर्मुष्टिभिर्भृशदारुणैः ।<br>
किरातरूपी भगवानर्दयामास फल्गुनम् ।।४४।।<br>
ततश्चटचटाशब्दः सुघोरः समजायत ।<br>
पाण्डवस्य च मुष्टीनां किरातस्य च युध्यतः ।।४५।।<br>
सुमुहूर्तं महद्युद्धमासीत्तल्लोमहर्षणम् ।<br>
भुजप्रहारसंयुक्तं वृत्रवासवयोरिव ।।४६।।<br>
जहाराथ ततो जिष्णुः किरातमुरसा बली ।<br>
पाण्डवं च विचेष्टन्तं किरातोऽप्यहनद्बलात् ।।४७।।<br>
तयोर्भुजविनिष्पेषात्सङ्घर्षेणोरसोस्तथा ।<br>
समजायत गात्रेषु पावकोऽङ्गारधूमवान् ।।४८।।<br>
तत एनं महादेवः पीड्य गात्रैः सुपीडितम् ।<br>
तेजसा व्याक्रमद्रोषाच्चेतस्तस्य विमोहयन् ।।४९।।<br>
ततो निपीडितैर्गात्रैः पिण्डीकृत इवाबभौ ।<br>
फल्गुनो गात्रसंरुद्धो देवदेवेन भारत ।।५०।।<br>
निरुच्छ्वासोऽभवच्चैव संनिरुद्धो महात्मना ।<br>
ततः पपात संमूढस्ततः प्रीतोऽभवद्भवः ।।५१।।<br>
भगवानुवाच।।<br>
भो भो फल्गुन तुष्टोऽस्मि कर्मणाप्रतिमेन ते ।<br>
शौर्येणानेन धृत्या च क्षत्रियो नास्ति ते समः ।।५२।।<br>
समं तेजश्च वीर्यं च ममाद्य तव चानघ ।<br>
प्रीतस्तेऽहं महाबाहो पश्य मां पुरुषर्षभ ।।५३।।<br>
ददानि ते विशालाक्ष चक्षुः पूर्वऋषिर्भवान् ।<br>
विजेष्यसि रणे शत्रूनपि सर्वान्दिवौकसः ।।५४।।<br>
वैशम्पायन उवाच।।<br>
ततो देवं महादेवं गिरिशं शूलपाणिनम् ।<br>
ददर्श फल्गुनस्तत्र सह देव्या महाद्युतिम् ।।५५।।<br>
स जानुभ्यां महीं गत्वा शिरसा प्रणिपत्य च ।<br>
प्रसादयामास हरं पार्थः परपुरञ्जयः ।।५६।।<br>
अर्जुन उवाच।।<br>
कपर्दिन्सर्वभूतेश भगनेत्रनिपातन ।<br>
व्यतिक्रमं मे भगवन्क्षन्तुमर्हसि शङ्कर ।।५७।।<br>
भवगद्दर्शनाकाङ्क्षी प्राप्तोऽस्मीमं महागिरिम् ।<br>
दयितं तव देवेश तापसालयमुत्तमम् ।।५८।।<br>
प्रसादये त्वां भगवन्सर्वभूतनमस्कृत ।<br>
न मे स्यादपराधोऽयं महादेवातिसाहसात् ।।५९।।<br>
कृतो मया यदज्ञानाद्विमर्दोऽयं त्वया सह ।<br>
शरणं सम्प्रपन्नाय तत्क्षमस्वाद्य शङ्कर ।।६०।।<br>
वैशम्पायन उवाच।।<br>
तमुवाच महातेजाः प्रहस्य वृषभध्वजः ।<br>
प्रगृह्य रुचिरं बाहुं क्षान्तमित्येव फल्गुनम् ।।६१।। 3.39.83-84<br>
<br>
</span>
