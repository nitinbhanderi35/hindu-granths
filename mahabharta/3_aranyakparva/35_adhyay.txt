<tbody><tr><td>				
</td></tr><tr><td>
	<b>भीमसेन उवाच।</b>	</td><td>	3-35-1x	
</td></tr>
				
<tr><td>
	सन्धिं कृत्वैव कालेन ह्यन्तकेन पतत्रिणा।<br>अनन्तेनाप्रमेयेण स्रोतसा सर्वहारिणा ।।	</td><td>	3-35-1a<br>3-35-1b	
</td></tr>
				
<tr><td>
	प्रत्यक्षं मन्यसे कालं मर्त्यः सन्कालबन्धनः।<br>फेनधर्मा महाराज फलधर्मा तथैव च ।।	</td><td>	3-35-2a<br>3-35-2b	
</td></tr>
				
<tr><td>
	निमेषादपि कौन्तेय यस्यायुरपचीयते।<br>सूच्येवाञ्जनचूर्णानि किमिति प्रतिपालयेत् ।।	</td><td>	3-35-3a<br>3-35-3b	
</td></tr>
				
<tr><td>
	यो नूनममितायुः स्यादथवाऽऽयुःप्रमाणवित्।<br>स कालं वै प्रतीक्षेत सर्वप्रत्यक्षदर्शिवान् ।।	</td><td>	3-35-4a<br>3-35-4b	
</td></tr>
				
<tr><td>
	प्रतीक्ष्यमाणः कालो नः समा राजंस्त्रयोदश।<br>आयुषोपचयं कृत्वा मरणायोपनेष्यति ।।	</td><td>	3-35-5a<br>3-35-5b	
</td></tr>
				
<tr><td>
	शरीरिणां हि मरणं शरीरे नित्यमाश्रितम्।<br>प्रागेव मरणात्तस्माद्राज्यायैव घटामहे ।।	</td><td>	3-35-6a<br>3-35-6b	
</td></tr>
				
<tr><td>
	यो न याति प्रसंख्यानमस्पष्टो भूमिवर्धनः।<br>अयातयित्वा वैराणि सोऽवसीदति गौरिव ।।	</td><td>	3-35-7a<br>3-35-7b	
</td></tr>
				
<tr><td>
	यो न यातयते वैरमल्पसत्वोद्यमः पुमान्।<br>अफलं जन्म तस्याहं मन्ये दुर्जातजीविनः ।।	</td><td>	3-35-8a<br>3-35-8b	
</td></tr>
				
<tr><td>
	हैरण्यौ भवतो बाहू श्रुतिर्भवति पार्थिवी।<br>हत्वा द्विषन्तं संग्रामे भुङ्क्ष्व बाहुजितं वसु ।।	</td><td>	3-35-9a<br>3-35-9b	
</td></tr>
				
<tr><td>
	हत्वा वै पुरुषो राजन्निकर्तारमरिंदम्।<br>अह्नाय नरकं गच्छेत्स्वर्गेणास्य स संमितः ।।	</td><td>	3-35-10a<br>3-35-10b	
</td></tr>
				
<tr><td>
	अमर्षजो हि संतापः पावकाद्दीप्तिमत्तरः।<br>येनाहमभिसंतप्तो न नक्तं न दिवा शये ।।	</td><td>	3-35-11a<br>3-35-11b	
</td></tr>
				
<tr><td>
	अयं च पार्थो बीभत्सुर्वरिष्ठो ज्याविकर्षणे।<br>आस्ते परमसंतप्तो नूनं सिंह इवाशये ।।	</td><td>	3-35-12a<br>3-35-12b	
</td></tr>
				
<tr><td>
	योऽयमेको नुदेत्सर्वांल्लोके राजन्धनुर्भृतः।<br>सोयमात्मजमूष्माणं ग्रहाहस्तीव यच्छति ।।	</td><td>	3-35-13a<br>3-35-13b	
</td></tr>
				
<tr><td>
	नकुलः सहदेवश्च वृद्धा माता च वीरसूः।<br>तवैव प्रियमिच्छन्त आसते जडमूकवत् ।।	</td><td>	3-35-14a<br>3-35-14b	
</td></tr>
				
<tr><td>
	सर्वे तेऽप्रियमिच्छन्ति बान्धवाः सह सृञ्जयैः।<br>अहमेकश्च संतप्तो माता च प्रतिबिन्ध्यतः ।।	</td><td>	3-35-15a<br>3-35-15b	
</td></tr>
				
<tr><td>
	प्रियमेव तु सर्वेषां यद्ब्रवीम्युत किंचन।<br>सर्वे हि व्यसनं प्राप्ताः सर्वे युद्धाभिनन्दिनः ।।	</td><td>	3-35-16a<br>3-35-16b	
</td></tr>
				
<tr><td>
	नातः पापीयसी काचिदापद्राजन्भविष्यति।<br>यन्नो नीचैरल्पबलै राज्यमाच्छिद्य भुज्यते ।।	</td><td>	3-35-17a<br>3-35-17b	
</td></tr>
				
<tr><td>
	शीलदोषाद्धृणाविष्ट आनृशंस्यात्परंतप।<br>क्लेशांस्तितिक्षसे राजन्नान्यः कश्चित्प्रशंसति ।।	</td><td>	3-35-18a<br>3-35-18b	
</td></tr>
				
<tr><td>
	श्रोत्रियस्येव ते राजन्मन्दकस्याविपश्चितः।<br>अनुवाकहता बुद्धिर्नैषा तत्त्वार्थदर्शिनी ।।	</td><td>	3-35-19a<br>3-35-19b	
</td></tr>
				
<tr><td>
	घृणी ब्राह्मणरूपोसि कथं क्षत्रेष्वजायथाः।<br>अस्यां हि योनौ जायन्ते प्रायशः क्रूरबुद्धयः ।।	</td><td>	3-35-20a<br>3-35-20b	
</td></tr>
				
<tr><td>
	अश्रौषीस्त्वं राजधर्मान्यथा वै मनुरब्रवीत्।<br>क्रूरान्निकृतिसंपन्नान्विहितानशमात्मकान् ।।	</td><td>	3-35-21a<br>3-35-21b	
</td></tr>
				
<tr><td>
	धार्तराष्ट्रान्महाराज क्षमसे किं दुरात्मनः।<br>कर्तव्ये पुरुषव्याघ्र किमास्से पीठसर्पवत् ।।	</td><td>	3-35-22a<br>3-35-22b	
</td></tr>
				
				
<tr><td>
	बुद्ध्या वीर्येण संयुक्तः श्रुतेनाभिजनेन च।<br>तृणानां मुष्टिनैकेन हिमवन्तं च पर्वतम्।<br>छन्नमिच्छसि कौन्तेय योऽस्मान्संवर्तुमिच्छसि ।।	</td><td>	3-35-23a<br>3-35-23b<br>3-35-23c	
</td></tr>
				
<tr><td>
	अज्ञातचर्यागूढेन पृथिव्यां विश्रुतेन च।<br>दिवीव पार्थ सूर्येण न शक्याऽऽचरितुं त्वया ।।	</td><td>	3-35-24a<br>3-35-24b	
</td></tr>
				
<tr><td>
	बृहत्साल इवानूपे शाखापुष्पपलावान्।<br>हस्ती श्वेत इवाज्ञातः कथं जिष्णुश्चरिष्ति ।।	</td><td>	3-35-25a<br>3-35-25b	
</td></tr>
				
<tr><td>
	इमौ च सिंहसंकाशौ भ्रातरौ सहितौ शिशू।<br>नकुलः सहदेवश्च कथं पार्थ चरिष्यतः ।।	</td><td>	3-35-26a<br>3-35-26b	
</td></tr>
				
<tr><td>
	पुण्यकीर्ती राजपुत्री द्रौपदी वीरसूरियम्।<br>विश्रुता कथमज्ञाता कृष्णा पार्थ चरिष्यति ।।	</td><td>	3-35-27a<br>3-35-27b	
</td></tr>
				
<tr><td>
	मां चापि राजञ्जानन्ति ह्याकुमारमिमाः प्रजाः।<br>अज्ञातचर्यां पश्यन्ति मेरोरिव निगूहनम् ।।	</td><td>	3-35-28a<br>3-35-28b	
</td></tr>
				
<tr><td>
	तथैव बहव्रोऽस्माभी राष्ट्रेभ्यो विप्रवासिताः।<br>राजानो राजपुत्राश्च धार्तराष्ट्रमनुव्रताः ।।	</td><td>	3-35-29a<br>3-35-29b	
</td></tr>
				
<tr><td>
	न हि तेऽप्युपशाम्यन्ति निकृता वा निराकृताः।<br>अवश्यं तैर्निकर्तव्यमस्माकं तत्प्रियैषिभिः ।।	</td><td>	3-35-30a<br>3-35-30b	
</td></tr>
				
<tr><td>
	तेऽप्यस्मासु प्रयुञ्जीरन्प्रच्छन्नान्सुबहूंश्चरान्।<br>आचक्षीरंश्च नो ज्ञात्वा ततः स्यात्सुमहद्भयम् ।।	</td><td>	3-35-31a<br>3-35-31b	
</td></tr>
				
<tr><td>
	अस्माभिरुषिताः सम्यग्वने मासास्त्रयोदश।<br>परिमाणएन तान्पश्य तावतः परिवत्सरान् ।।	</td><td>	3-35-32a<br>3-35-32b	
</td></tr>
				
<tr><td>
	अस्ति मासः प्रतिनिधिर्यथा प्राहुर्मनीषिणः।<br>पूतिकानिव सोमस्य तथेदं क्रियतामिति ।।	</td><td>	3-35-33a<br>3-35-33b	
</td></tr>
				
<tr><td>
	अथवाऽनडुहे राजन्साधने साधुवाहिने।<br>सौहित्यदानादेतस्मादेनसः प्रतिमुच्यते ।।	</td><td>	3-35-34a<br>3-35-34b	
</td></tr>
				
<tr><td>
	तस्माच्छत्रुवधे राजन्क्रियतां निश्चयस्त्वया।<br>क्षत्रियस्य हि सर्वस्य नान्यो धर्मोस्ति संयुगात् ।।	</td><td>	3-35-35a<br>3-35-35b	
</td></tr>
<tr><td>
	।। इति श्रीमन्महाभारेत अरण्यपर्वणि <br>अर्जुनाभिगमनपर्वणि पञ्चस्त्रिंशोऽध्यायः ।। 35 ।।	</td><td>		
</td></tr>
</tbody>