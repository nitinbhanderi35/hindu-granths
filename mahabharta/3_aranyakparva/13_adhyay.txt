<span style="font-size: 14pt; line-height: 200%">वासुदेव उवाच।।<br>
नेदं कृच्छ्रमनुप्राप्तो भवान्स्याद्वसुधाधिप ।<br>
यद्यहं द्वारकायां स्यां राजन्संनिहितः पुरा ।।१।।<br>
आगच्छेयमहं द्यूतमनाहूतोऽपि कौरवैः ।<br>
आम्बिकेयेन दुर्धर्ष राज्ञा दुर्योधनेन च ।।२।।<br>
वारयेयमहं द्यूतं बहून्दोषान्प्रदर्शयन् ।<br>
भीष्मद्रोणौ समानाय्य कृपं बाह्लीकमेव च ।।३।।<br>
वैचित्रवीर्यं राजानमलं द्यूतेन कौरव ।<br>
पुत्राणां तव राजेन्द्र त्वन्निमित्तमिति प्रभो ।।४।।<br>
तत्र वक्ष्याम्यहं दोषान्यैर्भवानवरोपितः ।<br>
वीरसेनसुतो यैश्च राज्यात्प्रभ्रंशितः पुरा ।।५।।<br>
अभक्षितविनाशं च देवनेन विशां पते ।<br>
सातत्यं च प्रसङ्गस्य वर्णयेयं यथातथम् ।।६।।<br>
स्त्रियोऽक्षा मृगया पानमेतत्कामसमुत्थितम् ।<br>
व्यसनं चतुष्टयं प्रोक्तं यै राजन्भ्रश्यते श्रियः ।।७।।<br>
तत्र सर्वत्र वक्तव्यं मन्यन्ते शास्त्रकोविदाः ।<br>
विशेषतश्च वक्तव्यं द्यूते पश्यन्ति तद्विदः ।।८।।<br>
एकाह्ना द्रव्यनाशोऽत्र ध्रुवं व्यसनमेव च ।<br>
अभुक्तनाशश्चार्थानां वाक्पारुष्यं च केवलम् ।।९।।<br>
एतच्चान्यच्च कौरव्य प्रसङ्गि कटुकोदयम् ।<br>
द्यूते ब्रूयां महाबाहो समासाद्याम्बिकासुतम् ।।१०।।<br>
एवमुक्तो यदि मया गृह्णीयाद्वचनं मम ।<br>
अनामयं स्याद्धर्मस्य कुरूणां कुरुनन्दन ।।११।।<br>
न चेत्स मम राजेन्द्र गृह्णीयान्मधुरं वचः ।<br>
पथ्यं च भरतश्रेष्ठ निगृह्णीयां बलेन तम् ।।१२।।<br>
अथैनानभिनीयैवं सुहृदो नाम दुर्हृदः ।<br>
सभासदश्च तान्सर्वान्भेदयेयं दुरोदरान् ।।१३।।<br>
असांनिध्यं तु कौरव्य ममानर्तेष्वभूत्तदा ।<br>
येनेदं व्यसनं प्राप्ता भवन्तो द्यूतकारितम् ।।१४।।<br>
सोऽहमेत्य कुरुश्रेष्ठ द्वारकां पाण्डुनन्दन ।<br>
अश्रौषं त्वां व्यसनिनं युयुधानाद्यथातथम् ।।१५।।<br>
श्रुत्वैव चाहं राजेन्द्र परमोद्विग्नमानसः ।<br>
तूर्णमभ्यागतोऽस्मि त्वां द्रष्टुकामो विशां पते ।।१६।।<br>
अहो कृच्छ्रमनुप्राप्ताः सर्वे स्म भरतर्षभ ।<br>
ये वयं त्वां व्यसनिनं पश्यामः सह सोदरैः ।।१७।। 3.13.17<br>
<br>
</span>
