<span style="font-size: 14pt; line-height: 200%">वैशम्पायन उवाच।।<br>
भोजाः प्रव्रजिताञ्श्रुत्वा वृष्णयश्चान्धकैः सह ।<br>
पाण्डवान्दुःखसन्तप्तान्समाजग्मुर्महावने ।।१।।<br>
पाञ्चालस्य च दायादा धृष्टकेतुश्च चेदिपः ।<br>
केकयाश्च महावीर्या भ्रातरो लोकविश्रुताः ।।२।।<br>
वने तेऽभिययुः पार्थान्क्रोधामर्शसमन्विताः ।<br>
गर्हयन्तो धार्तराष्ट्रान्किं कुर्म इति चाब्रुवन् ।।३।।<br>
वासुदेवं पुरस्कृत्य सर्वे ते क्षत्रियर्षभाः ।<br>
परिवार्योपविविशुर्धर्मराजं युधिष्ठिरम् ।।४।।<br>
वासुदेव उवाच।।<br>
दुर्योधनस्य कर्णस्य शकुनेश्च दुरात्मनः ।<br>
दुःशासनचतुर्थानां भूमिः पास्यति शोणितम् ।।५।।<br>
ततः सर्वेऽभिषिञ्चामो धर्मराजं युधिष्ठिरम् ।<br>
निकृत्योपचरन्वध्य एष धर्मः सनातनः ।।६।।<br>
वैशम्पायन उवाच।।<br>
पार्थानामभिषङ्गेण तथा क्रुद्धं जनार्दनम् ।<br>
अर्जुनः शमयामासा दिधक्षन्तमिव प्रजाः ।।७।।<br>
सङ्क्रुद्धं केशवं दृष्ट्वा पूर्वदेहेषु फल्गुनः ।<br>
कीर्तयामास कर्माणि सत्यकीर्तेर्महात्मनः ।।८।।<br>
पुरुषस्याप्रमेयस्य सत्यस्यामिततेजसः ।<br>
प्रजापतिपतेर्विष्णोर्लोकनाथस्य धीमतः ।।९।।<br>
अर्जुन उवाच।।<br>
दश वर्षसहस्राणि यत्रसायङ्गृहो मुनिः ।<br>
व्यचरस्त्वं पुरा कृष्ण पर्वते गन्धमादने ।।१०।।<br>
दश वर्षसहस्राणि दश वर्षशतानि च ।<br>
पुष्करेष्ववसः कृष्ण त्वमपो भक्षयन्पुरा ।।११।।<br>
ऊर्ध्वबाहुर्विशालायां बदर्यां मधुसूदन ।<br>
अतिष्ठ एकपादेन वायुभक्षः शतं समाः ।।१२।।<br>
अपकृष्टोत्तरासङ्गः कृशो धमनिसन्ततः ।<br>
आसीः कृष्ण सरस्वत्यां सत्रे द्वादशवार्षिके ।।१३।।<br>
प्रभासं चाप्यथासाद्य तीर्थं पुण्यजनोचितम् ।<br>
तथा कृष्ण महातेजा दिव्यं वर्षसहस्रकम् ।।१४।।<br>
आतिष्ठस्तप एकेन पादेन नियमे स्थितः ।।१४।।<br>
क्षेत्रज्ञः सर्वभूतानामादिरन्तश्च केशव ।<br>
निधानं तपसां कृष्ण यज्ञस्त्वं च सनातनः ।।१५।।<br>
निहत्य नरकं भौममाहृत्य मणिकुण्डले ।<br>
प्रथमोत्पादितं कृष्ण मेध्यमश्वमवासृजः ।।१६।।<br>
कृत्वा तत्कर्म लोकानामृषभः सर्वलोकजित् ।<br>
अवधीस्त्वं रणे सर्वान्समेतान्दैत्यदानवान् ।।१७।।<br>
ततः सर्वेश्वरत्वं च सम्प्रदाय शचीपतेः ।<br>
मानुषेषु महाबाहो प्रादुर्भूतोऽसि केशव ।।१८।।<br>
स त्वं नारायणो भूत्वा हरिरासीः परन्तप ।<br>
ब्रह्मा सोमश्च सूर्यश्च धर्मो धाता यमोऽनलः ।।१९।।<br>
वायुर्वैश्रवणो रुद्रः कालः खं पृथिवी दिशः ।<br>
अजश्चराचरगुरुः स्रष्टा त्वं पुरुषोत्तम ।।२०।।<br>
तुरायणादिभिर्देव क्रतुभिर्भूरिदक्षिणैः ।<br>
अयजो भूरितेजा वै कृष्ण चैत्ररथे वने ।।२१।।<br>
शतं शतसहस्राणि सुवर्णस्य जनार्दन ।<br>
एकैकस्मिंस्तदा यज्ञे परिपूर्णानि भागशः ।।२२।।<br>
अदितेरपि पुत्रत्वमेत्य यादवनन्दन ।<br>
त्वं विष्णुरिति विख्यात इन्द्रादवरजो भुवि ।।२३।।<br>
शिशुर्भूत्वा दिवं खं च पृथिवीं च परन्तप ।<br>
त्रिभिर्विक्रमणैः कृष्ण क्रान्तवानसि तेजसा ।।२४।।<br>
सम्प्राप्य दिवमाकाशमादित्यसदने स्थितः ।<br>
अत्यरोचश्च भूतात्मन्भास्करं स्वेन तेजसा ।।२५।।<br>
सादिता मौरवाः पाशा निसुन्दनरकौ हतौ ।<br>
कृतः क्षेमः पुनः पन्थाः पुरं प्राग्ज्योतिषं प्रति ।।२६।।<br>
जारूथ्यामाहुतिः क्राथः शिशुपालो जनैः सह ।<br>
भीमसेनश्च शैब्यश्च शतधन्वा च निर्जितः ।।२७।।<br>
तथा पर्जन्यघोषेण रथेनादित्यवर्चसा ।<br>
अवाक्षीर्महिषीं भोज्यां रणे निर्जित्य रुक्मिणम् ।।२८।।<br>
इन्द्रद्युम्नो हतः कोपाद्यवनश्च कशेरुमान् ।<br>
हतः सौभपतिः शाल्वस्त्वया सौभं च पातितम् ।।२९।।<br>
इरावत्यां तथा भोजः कार्तवीर्यसमो युधि ।<br>
गोपतिस्तालकेतुश्च त्वया विनिहतावुभौ ।।३०।।<br>
तां च भोगवतीं पुण्यामृषिकान्तां जनार्दन ।<br>
द्वारकामात्मसात्कृत्वा समुद्रं गमयिष्यसि ।।३१।।<br>
न क्रोधो न च मात्सर्यं नानृतं मधुसूदन ।<br>
त्वयि तिष्ठति दाशार्ह न नृशंस्यं कुतोऽनृजु ।।३२।।<br>
आसीनं चित्तमध्ये त्वां दीप्यमानं स्वतेजसा ।<br>
आगम्य ऋषयः सर्वेऽयाचन्ताभयमच्युत ।।३३।।<br>
युगान्ते सर्वभूतानि सङ्क्षिप्य मधुसूदन ।<br>
आत्मन्येवात्मसात्कृत्वा जगदास्से परन्तप ।।३४।।<br>
नैवं पूर्वे नापरे वा करिष्यन्ति कृतानि ते ।<br>
कर्माणि यानि देव त्वं बाल एव महाद्युते ।।३५।।<br>
कृतवान्पुण्डरीकाक्ष बलदेवसहायवान् ।<br>
वैराजभवने चापि ब्रह्मणा न्यवसः सह ।।३६।।<br>
वैशम्पायन उवाच।।<br>
एवमुक्त्वा तदात्मानमात्मा कृष्णस्य पाण्डवः ।<br>
तूष्णीमासीत्ततः पार्थमित्युवाच जनार्दनः ।।३७।।<br>
ममैव त्वं तवैवाहं ये मदीयास्तवैव ते ।<br>
यस्त्वां द्वेष्टि स मां द्वेष्टि यस्त्वामनु स मामनु ।।३८।।<br>
नरस्त्वमसि दुर्धर्ष हरिर्नारायणो ह्यहम् ।<br>
लोकाल्लोकमिमं प्राप्तौ नरनारायणावृषी ।।३९।।<br>
अनन्यः पार्थ मत्तस्त्वमहं त्वत्तश्च भारत ।<br>
नावयोरन्तरं शक्यं वेदितुं भरतर्षभ ।।४०।।<br>
तस्मिन्वीरसमावाये संरब्धेष्वथ राजसु ।<br>
धृष्टद्युम्नमुखैर्वीरैर्भ्रातृभिः परिवारिता ।।४१।।<br>
पाञ्चाली पुण्डरीकाक्षमासीनं यादवैः सह ।<br>
अभिगम्याब्रवीत्कृष्णा शरण्यं शरणैषिणी ।।४२।।<br>
पूर्वे प्रजानिसर्गे त्वामाहुरेकं प्रजापतिम् ।<br>
स्रष्टारं सर्वभूतानामसितो देवलोऽब्रवीत् ।।४३।।<br>
विष्णुस्त्वमसि दुर्धर्ष त्वं यज्ञो मधुसूदन ।<br>
यष्टा त्वमसि यष्टव्यो जामदग्न्यो यथाब्रवीत् ।।४४।।<br>
ऋषयस्त्वां क्षमामाहुः सत्यं च पुरुषोत्तम ।<br>
सत्याद्यज्ञोऽसि सम्भूतः कश्यपस्त्वां यथाब्रवीत् ।।४५।।<br>
साध्यानामपि देवानां वसूनामीश्वरेश्वरः ।<br>
लोकभावन लोकेश यथा त्वां नारदोऽब्रवीत् ।।४६।।<br>
दिवं ते शिरसा व्याप्तं पद्भ्यां च पृथिवी विभो ।<br>
जठरं ते इमे लोकाः पुरुषोऽसि सनातनः ।।४७।।<br>
विद्यातपोऽभितप्तानां तपसा भावितात्मनाम् ।<br>
आत्मदर्शनसिद्धानामृषीणामृषिसत्तम ।।४८।।<br>
राजर्षीणां पुण्यकृतामाहवेष्वनिवर्तिनाम् ।<br>
सर्वधर्मोपपन्नानां त्वं गतिः पुरुषोत्तम ।।४९।।<br>
त्वं प्रभुस्त्वं विभुस्त्वं भूरात्मभूस्त्वं सनातनः ।<br>
लोकपालाश्च लोकाश्च नक्षत्राणि दिशो दश ।।५०।।<br>
नभश्चन्द्रश्च सूर्यश्च त्वयि सर्वं प्रतिष्ठितम् ।।५०।।<br>
मर्त्यता चैव भूतानाममरत्वं दिवौकसाम् ।<br>
त्वयि सर्वं महाबाहो लोककार्यं प्रतिष्ठितम् ।।५१।।<br>
सा तेऽहं दुःखमाख्यास्ये प्रणयान्मधुसूदन ।<br>
ईशस्त्वं सर्वभूतानां ये दिव्या ये च मानुषाः ।।५२।।<br>
कथं नु भार्या पार्थानां तव कृष्ण सखी विभो ।<br>
धृष्टद्युम्नस्य भगिनी सभां कृष्येत मादृशी ।।५३।।<br>
स्त्रीधर्मिणी वेपमाना रुधिरेण समुक्षिता ।<br>
एकवस्त्रा विकृष्टास्मि दुःखिता कुरुसंसदि ।।५४।।<br>
राजमध्ये सभायां तु रजसाभिसमीरिताम् ।<br>
दृष्ट्वा च मां धार्तराष्ट्राः प्राहसन्पापचेतसः ।।५५।।<br>
दासीभावेन भोक्तुं मामीषुस्ते मधुसूदन ।<br>
जीवत्सु पाण्डुपुत्रेषु पाञ्चालेष्वथ वृष्णिषु ।।५६।।<br>
नन्वहं कृष्ण भीष्मस्य धृतराष्ट्रस्य चोभयोः ।<br>
स्नुषा भवामि धर्मेण साहं दासीकृता बलात् ।।५७।।<br>
गर्हये पाण्डवांस्त्वेव युधि श्रेष्ठान्महाबलान् ।<br>
ये क्लिश्यमानां प्रेक्षन्ते धर्मपत्नीं यशस्विनीम् ।।५८।।<br>
धिग्बलं भीमसेनस्य धिक्पार्थस्य धनुष्मताम् ।<br>
यौ मां विप्रकृतां क्षुद्रैर्मर्षयेतां जनार्दन ।।५९।।<br>
शाश्वतोऽयं धर्मपथः सद्भिराचरितः सदा ।<br>
यद्भार्यां परिरक्षन्ति भर्तारोऽल्पबला अपि ।।६०।।<br>
भार्यायां रक्ष्यमाणायां प्रजा भवति रक्षिता ।<br>
प्रजायां रक्ष्यमाणायामात्मा भवति रक्षितः ।।६१।।<br>
आत्मा हि जायते तस्यां तस्माज्जाया भवत्युत ।<br>
भर्ता च भार्यया रक्ष्यः कथं जायान्ममोदरे ।।६२।।<br>
नन्विमे शरणं प्राप्तान्न त्यजन्ति कदाचन ।<br>
ते मां शरणमापन्नां नान्वपद्यन्त पाण्डवाः ।।६३।।<br>
पञ्चेमे पञ्चभिर्जाताः कुमाराश्चामितौजसः ।<br>
एतेषामप्यवेक्षार्थं त्रातव्यास्मि जनार्दन ।।६४।।<br>
प्रतिविन्ध्यो युधिष्ठिरात्सुतसोमो वृकोदरात् ।<br>
अर्जुनाच्छ्रुतकीर्तिस्तु शतानीकस्तु नाकुलिः ।।६५।।<br>
कनिष्ठाच्छ्रुतकर्मा तु सर्वे सत्यपराक्रमाः ।<br>
प्रद्युम्नो यादृशः कृष्ण तादृशास्ते महारथाः ।।६६।।<br>
नन्विमे धनुषि श्रेष्ठा अजेया युधि शात्रवैः ।<br>
किमर्थं धार्तराष्ट्राणां सहन्ते दुर्बलीयसाम् ।।६७।।<br>
अधर्मेण हृतं राज्यं सर्वे दासाः कृतास्तथा ।<br>
सभायां परिकृष्टाहमेकवस्त्रा रजस्वला ।।६८।।<br>
नाधिज्यमपि यच्छक्यं कर्तुमन्येन गाण्डिवम् ।<br>
अन्यत्रार्जुनभीमाभ्यां त्वया वा मधुसूदन ।।६९।।<br>
धिग्भीमसेनस्य बलं धिक्पार्थस्य च गाण्डिवम् ।<br>
यत्र दुर्योधनः कृष्ण मुहूर्तमपि जीवति ।।७०।।<br>
य एतानाक्षिपद्राष्ट्रात्सह मात्राविहिंसकान् ।<br>
अधीयानान्पुरा बालान्व्रतस्थान्मधुसूदन ।।७१।।<br>
भोजने भीमसेनस्य पापः प्राक्षेपयद्विषम् ।<br>
कालकूटं नवं तीक्ष्णं सम्भृतं लोमहर्षणम् ।।७२।।<br>
तज्जीर्णमविकारेण सहान्नेन जनार्दन ।<br>
सशेषत्वान्महाबाहो भीमस्य पुरुषोत्तम ।।७३।।<br>
प्रमाणकोट्यां विश्वस्तं तथा सुप्तं वृकोदरम् ।<br>
बद्ध्वैनं कृष्ण गङ्गायां प्रक्षिप्य पुनराव्रजत् ।।७४।।<br>
यदा विबुद्धः कौन्तेयस्तदा सञ्छिद्य बन्धनम् ।<br>
उदतिष्ठन्महाबाहुर्भीमसेनो महाबलः ।।७५।।<br>
आशीविषैः कृष्णसर्पैः सुप्तं चैनमदंशयत् ।<br>
सर्वेष्वेवाङ्गदेशेषु न ममार च शत्रुहा ।।७६।।<br>
प्रतिबुद्धस्तु कौन्तेयः सर्वान्सर्पानपोथयत् ।<br>
सारथिं चास्य दयितमपहस्तेन जघ्निवान् ।।७७।।<br>
पुनः सुप्तानुपाधाक्षीद्बालकान्वारणावते ।<br>
शयानानार्यया सार्धं को नु तत्कर्तुमर्हति ।।७८।।<br>
यत्रार्या रुदती भीता पाण्डवानिदमब्रवीत् ।<br>
महद्व्यसनमापन्ना शिखिना परिवारिता ।।७९।।<br>
हा हतास्मि कुतो न्वद्य भवेच्छान्तिरिहानलात् ।<br>
अनाथा विनशिष्यामि बालकैः पुत्रकैः सह ।।८०।।<br>
तत्र भीमो महाबाहुर्वायुवेगपराक्रमः ।<br>
आर्यामाश्वासयामास भ्रातॄंश्चापि वृकोदरः ।।८१।।<br>
वैनतेयो यथा पक्षी गरुडः पततां वरः ।<br>
तथैवाभिपतिष्यामि भयं वो नेह विद्यते ।।८२।।<br>
आर्यामङ्केन वामेन राजानं दक्षिणेन च ।<br>
अंसयोश्च यमौ कृत्वा पृष्ठे बीभत्सुमेव च ।।८३।।<br>
सहसोत्पत्य वेगेन सर्वानादाय वीर्यवान् ।<br>
भ्रातॄनार्यां च बलवान्मोक्षयामास पावकात् ।।८४।।<br>
ते रात्रौ प्रस्थिताः सर्वे मात्रा सह यशस्विनः ।<br>
अभ्यगच्छन्महारण्यं हिडिम्बवनमन्तिकात् ।।८५।।<br>
श्रान्ताः प्रसुप्तास्तत्रेमे मात्रा सह सुदुःखिताः ।<br>
सुप्तांश्चैनानभ्यगच्छद्धिडिम्बा नाम राक्षसी ।।८६।।<br>
भीमस्य पादौ कृत्वा तु स्व उत्सङ्गे ततो बलात् ।<br>
पर्यमर्दत संहृष्टा कल्याणी मृदुपाणिना ।।८७।।<br>
तामबुध्यदमेयात्मा बलवान्सत्यविक्रमः ।<br>
पर्यपृच्छच्च तां भीमः किमिहेच्छस्यनिन्दिते ।।८८।।<br>
तयोः श्रुत्वा तु कथितमागच्छद्राक्षसाधमः ।<br>
भीमरूपो महानादान्विसृजन्भीमदर्शनः ।।८९।।<br>
केन सार्धं कथयसि आनयैनं ममान्तिकम् ।<br>
हिडिम्बे भक्षयिष्यावो न चिरं कर्तुमर्हसि ।।९०।।<br>
सा कृपासङ्गृहीतेन हृदयेन मनस्विनी ।<br>
नैनमैच्छत्तदाख्यातुमनुक्रोशादनिन्दिता ।।९१।।<br>
स नादान्विनदन्घोरान्राक्षसः पुरुषादकः ।<br>
अभ्यद्रवत वेगेन भीमसेनं तदा किल ।।९२।।<br>
तमभिद्रुत्य सङ्क्रुद्धो वेगेन महता बली ।<br>
अगृह्णात्पाणिना पाणिं भीमसेनस्य राक्षसः ।।९३।।<br>
इन्द्राशनिसमस्पर्शं वज्रसंहननं दृढम् ।<br>
संहत्य भीमसेनाय व्याक्षिपत्सहसा करम् ।।९४।।<br>
गृहीतं पाणिना पाणिं भीमसेनोऽथ रक्षसा ।<br>
नामृष्यत महाबाहुस्तत्राक्रुध्यद्वृकोदरः ।।९५।।<br>
तत्रासीत्तुमुलं युद्धं भीमसेनहिडिम्बयोः ।<br>
सर्वास्त्रविदुषोर्घोरं वृत्रवासवयोरिव ।।९६।।<br>
हत्वा हिडिम्बं भीमोऽथ प्रस्थितो भ्रातृभिः सह ।<br>
हिडिम्बामग्रतः कृत्वा यस्यां जातो घटोत्कचः ।।९७।।<br>
ततश्च प्राद्रवन्सर्वे सह मात्रा यशस्विनः ।<br>
एकचक्रामभिमुखाः संवृता ब्राह्मणव्रजैः ।।९८।।<br>
प्रस्थाने व्यास एषां च मन्त्री प्रियहितोऽभवत् ।<br>
ततोऽगच्छन्नेकचक्रां पाण्डवाः संशितव्रताः ।।९९।।<br>
तत्राप्यासादयामासुर्बकं नाम महाबलम् ।<br>
पुरुषादं प्रतिभयं हिडिम्बेनैव संमितम् ।।१००।।<br>
तं चापि विनिहत्योग्रं भीमः प्रहरतां वरः ।<br>
सहितो भ्रातृभिः सर्वैर्द्रुपदस्य पुरं ययौ ।।१०१।।<br>
लब्धाहमपि तत्रैव वसता सव्यसाचिना ।<br>
यथा त्वया जिता कृष्ण रुक्मिणी भीष्मकात्मजा ।।१०२।।<br>
एवं सुयुद्धे पार्थेन जिताहं मधुसूदन ।<br>
स्वयंवरे महत्कर्म कृत्वा नसुकरं परैः ।।१०३।।<br>
एवं क्लेशैः सुबहुभिः क्लिश्यमानाः सुदुःखिताः ।<br>
निवसामार्यया हीनाः कृष्ण धौम्यपुरःसराः ।।१०४।।<br>
त इमे सिंहविक्रान्ता वीर्येणाभ्यधिकाः परैः ।<br>
विहीनैः परिक्लिश्यन्तीं समुपेक्षन्त मां कथम् ।।१०५।।<br>
एतादृशानि दुःखानि सहन्ते दुर्बलीयसाम् ।<br>
दीर्घकालं प्रदीप्तानि पापानां क्षुद्रकर्मणाम् ।।१०६।।<br>
कुले महति जातास्मि दिव्येन विधिना किल ।<br>
पाण्डवानां प्रिया भार्या स्नुषा पाण्डोर्महात्मनः ।।१०७।।<br>
कचग्रहमनुप्राप्ता सास्मि कृष्ण वरा सती ।<br>
पञ्चानामिन्द्रकल्पानां प्रेक्षतां मधुसूदन ।।१०८।।<br>
इत्युक्त्वा प्रारुदत्कृष्णा मुखं प्रच्छाद्य पाणिना ।<br>
पद्मकोशप्रकाशेन मृदुना मृदुभाषिणी ।।१०९।।<br>
स्तनावपतितौ पीनौ सुजातौ शुभलक्षणौ ।<br>
अभ्यवर्षत पाञ्चाली दुःखजैरश्रुबिन्दुभिः ।।११०।।<br>
चक्षुषी परिमार्जन्ती निःश्वसन्ती पुनः पुनः ।<br>
बाष्पपूर्णेन कण्ठेन क्रुद्धा वचनमब्रवीत् ।।१११।।<br>
नैव मे पतयः सन्ति न पुत्रा मधुसूदन ।<br>
न भ्रातरो न च पिता नैव त्वं न च बान्धवाः ।।११२।।<br>
ये मां विप्रकृतां क्षुद्रैरुपेक्षध्वं विशोकवत् ।<br>
न हि मे शाम्यते दुःखं कर्णो यत्प्राहसत्तदा ।।११३।।<br>
अथैनामब्रवीत्कृष्णस्तस्मिन्वीरसमागमे ।<br>
रोदिष्यन्ति स्त्रियो ह्येवं येषां क्रुद्धासि भामिनि ।।११४।।<br>
बीभत्सुशरसञ्छन्नाञ्शोणितौघपरिप्लुतान् ।<br>
निहताञ्जीवितं त्यक्त्वा शयानान्वसुधातले ।।११५।।<br>
यत्समर्थं पाण्डवानां तत्करिष्यामि मा शुचः ।<br>
सत्यं ते प्रतिजानामि राज्ञां राज्ञी भविष्यसि ।।११६।।<br>
पतेद्द्यौर्हिमवाञ्शीर्येत्पृथिवी शकलीभवेत् ।<br>
शुष्येत्तोयनिधिः कृष्णे न मे मोघं वचो भवेत् ।।११७।।<br>
धृष्टद्युम्न उवाच।।<br>
अहं द्रोणं हनिष्यामि शिखण्डी तु पितामहम् ।<br>
दुर्योधनं भीमसेनः कर्णं हन्ता धनञ्जयः ।।११८।।<br>
रामकृष्णौ व्यपाश्रित्य अजेयाः स्म शुचिस्मिते ।<br>
अपि वृत्रहणा युद्धे किं पुनर्धृतराष्ट्रजैः ।।११९।।<br>
वैशम्पायन उवाच।।<br>
इत्युक्तेऽभिमुखा वीरा वासुदेवमुपस्थिता ।<br>
तेषां मध्ये महाबाहुः केशवो वाक्यमब्रवीत् ।।१२०।। 3.12.136<br>
<br>
</span>
