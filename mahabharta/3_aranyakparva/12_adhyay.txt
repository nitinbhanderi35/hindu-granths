				
<tbody><tr><td>
	<b>वैशंपायन उवाच।</b>	</td><td>	3-12-1x	
</td></tr>
				
<tr><td>
	भोजाः प्रव्रजिताञ्श्रुत्वा वृष्णयश्चान्धकैः सह।<br>पाण्डवान्दुःखसंतप्तान्समाजग्मुर्महावने ।।	</td><td>	3-12-1a<br>3-12-1b	
</td></tr>
				
<tr><td>
	पाञ्चालस्य च दायादो धृष्टकेतुश्च चेदिपः।<br>केकयाश्च महावीर्या भ्रातरो लोकविश्रुताः ।।	</td><td>	3-12-2a<br>3-12-2b	
</td></tr>
				
<tr><td>
	वने द्रष्टुं ययुः पार्थान्क्रोधामर्षसमन्विताः।<br>गर्हयन्तो धार्तराष्ट्रान्किं कुर्म इति चाब्रुवन् ।।	</td><td>	3-12-3a<br>3-12-3b	
</td></tr>
				
				
<tr><td>
	वासुदेवं पुरस्कृत्य सर्वे ते क्षत्रियर्षभाः।<br>परिवार्योपविविशुर्धर्मराजं युधिष्ठिरम्।<br>अभिवाद्य कुरुश्रेष्ठं विषण्णः केशवोऽब्रवीत् ।।	</td><td>	3-12-4a<br>3-12-4b<br>3-12-4c	
</td></tr>
<tr><td>
	<b>वासुदेव उवाच।</b>	</td><td>	3-12-5x	
</td></tr>
				
<tr><td>
	दुर्योधनस्य कर्णस् शकुनेश्च दुरात्मनः।<br>दुःशासनचतुर्थानां भूमिः पास्यति शोणितम् ।।	</td><td>	3-12-5a<br>3-12-5b	
</td></tr>
				
<tr><td>
	एतान्निहत्य समरे ये च तेषां पदानुगाः।<br>तांश्च सर्वान्विनिर्जित्य सहितान्स नराधिपान् ।।	</td><td>	3-12-6a<br>3-12-6b	
</td></tr>
				
<tr><td>
	ततः सर्वेऽभिषिञ्चामो धर्मराजं युधिष्ठिरम्।<br>निकृत्याऽभिचरन्वध्य एष धर्मः सनातनः ।।	</td><td>	3-12-7a<br>3-12-7b	
</td></tr>
<tr><td>
	<b>वैशंपायन उवाच।</b>	</td><td>	3-12-8x	
</td></tr>
				
<tr><td>
	पार्तानामभिषङ्गेण तथा क्रुद्धं जनार्दनम्।<br>अर्जुनः शमयामास दिधक्षन्तमिव प्रजाः ।।	</td><td>	3-12-8a<br>3-12-8b	
</td></tr>
				
<tr><td>
	संक्रुद्धं केशवं दृष्ट्वा पूर्वदेवेषु फल्गुनः।<br>कीर्तयामास कर्माणि सत्यकीर्तेर्महात्मनः ।।	</td><td>	3-12-9a<br>3-12-9b	
</td></tr>
				
<tr><td>
	पुरुषस्याप्रमेयस्य सत्यस्यामिततेजसः।<br>प्रजापतिपतेर्विष्णोर्लोकनाथस्य धीमतः ।।	</td><td>	3-12-10a<br>3-12-10b	
</td></tr>
<tr><td>
	<b>अर्जुन उवाच।</b>	</td><td>	3-12-11x	
</td></tr>
				
<tr><td>
	दशवर्षसहस्राणि यत्रसायंगृहो मुनिः।<br>व्यचरस्त्वं पुरा कृष्ण पर्वते गन्धमादने ।।	</td><td>	3-12-11a<br>3-12-11b	
</td></tr>
				
<tr><td>
	दशवर्षसहस्राणि दशवर्षशतानि च।<br>पुष्करेष्ववसः कृष्णं त्वमपो भक्षयन्पुरा ।।	</td><td>	3-12-12a<br>3-12-12b	
</td></tr>
				
<tr><td>
	ऊर्ध्वबाहुर्विशालायां बदर्यां मधुसूदन।<br>अतिष्ठ एकपादेन वायुभक्षः शतं समाः ।।	</td><td>	3-12-13a<br>3-12-13b	
</td></tr>
				
<tr><td>
	कृष्णाजिनोत्तरासङ्गः कृशो धमनिसंततः।<br>आसीः कृष्ण सरस्वत्यां सत्रेद्वादशवार्षिके ।।	</td><td>	3-12-14a<br>3-12-14b	
</td></tr>
				
<tr><td>
	प्रभासमप्यथासाद्य तीर्थं पुण्यजनार्चितम्।<br>तत्र कृष्ण महातेजा दिव्यं वर्षसहस्रकम् ।।	</td><td>	3-12-15a<br>3-12-15b	
</td></tr>
				
<tr><td>
	आतिष्ठस्त्वमथैकेन पादेन नियमस्थितः।<br>लोकप्रवृत्तिहेतोस्त्वमिति व्यासो ममाब्रवीत् ।।	</td><td>	3-12-16a<br>3-12-16b	
</td></tr>
				
<tr><td>
	क्षेत्रज्ञः सर्वभूतानामादिरन्तश्च केशवं।<br>निधानं तपसां कृष्ण यज्ञस्त्वं च सनातनः ।।	</td><td>	3-12-17a<br>3-12-17b	
</td></tr>
				
<tr><td>
	`योगकर्ता हृषीकेशः सांख्यकर्ता सनातनः।<br>शीलस्त्वं सर्वयोगानां करणं नियमस्य च' ।।	</td><td>	3-12-18a<br>3-12-18b	
</td></tr>
				
<tr><td>
	निहत्य नरकं भौममाहृत्य मणिकुण्डले।<br>प्रथमोत्पादितं कृष्ण मेध्यमश्वमवासृजः ।।	</td><td>	3-12-19a<br>3-12-19b	
</td></tr>
				
<tr><td>
	कृत्वातत्कर्म लोकानामृषभः सर्वलोकजित्।<br>अवधीस्त्वं रणे सर्वान्समेतान्दैत्यदानवान् ।।	</td><td>	3-12-20a<br>3-12-20b	
</td></tr>
				
<tr><td>
	ततः सर्वेश्वरत्वं च संप्रदाय शचीपतेः।<br>मानुषेषु महाबाहो प्रादुर्भूतोऽसि केशव ।।	</td><td>	3-12-21a<br>3-12-21b	
</td></tr>
				
<tr><td>
	स त्वं नारायणो भूत्वा हरिरासीः परंतप।<br>ब्रह्मा सोमश्च सूर्यश्च धर्मो धाता यमोऽनलः ।।	</td><td>	3-12-22a<br>3-12-22b	
</td></tr>
				
<tr><td>
	वायुर्वैश्रवणो रुद्रः कालः खं पृथिवी दिशः।<br>अजश्चराचरगुरुः स्रष्टा त्वं पुरुषोत्तम ।।	</td><td>	3-12-23a<br>3-12-23b	
</td></tr>
				
<tr><td>
	तुरायणादिभिर्देव क्रतुभिर्भूरदक्षिणैः।<br>अयजो भूरितेजा वै कृष्ण चैत्ररथे वने ।।	</td><td>	3-12-24a<br>3-12-24b	
</td></tr>
				
<tr><td>
	शतं शतसहस्राणि सुवर्णस्य जनार्दन।<br>एकैकस्मिंस्तदा यज्ञे परिपूर्णानि दत्तवान् ।।	</td><td>	3-12-25a<br>3-12-25b	
</td></tr>
				
<tr><td>
	अदितेरपि पुत्रत्वमेत्य यादवनन्दन।<br>त्वं विष्णुरिति विख्यात इन्द्रादवरजो विभुः ।।	</td><td>	3-12-26a<br>3-12-26b	
</td></tr>
				
<tr><td>
	शिशुर्भूत्वा दिवं खं च पृथिवीं च परंतप।<br>त्रिभिर्विक्रमणैः कृष्ण क्रान्तवानसि तेजसा ।	</td><td>	3-12-27a<br>3-12-27b	
</td></tr>
				
<tr><td>
	संप्राप्य दिवमाकाशमादित्यस्यन्दने स्थितः।<br>अत्यरोचश्च भूतात्मन्भास्करं स्वेन तेजसा ।।	</td><td>	3-12-28a<br>3-12-28b	
</td></tr>
				
<tr><td>
	प्रादुर्भावसहस्रेषु तेषुतेषु त्वया विभो।<br>अधर्मरुचयः कृष्ण निहताः शतशोऽसुराः ।।	</td><td>	3-12-29a<br>3-12-29b	
</td></tr>
				
<tr><td>
	सादिता मौखाः पाशा निशुम्भनरकौ हतौ।<br>कृतः क्षेमः पुनः पन्थाः पुरं प्राग्ज्योतिषं प्रति ।।	</td><td>	3-12-30a<br>3-12-30b	
</td></tr>
				
<tr><td>
	जारूथ्यामाहुतिः क्राथः शिशुपालो नृपैः सह।<br>जरासन्धश्च शैब्यश्च शतधन्वा च निर्जितः ।।	</td><td>	3-12-31a<br>3-12-31b	
</td></tr>
				
<tr><td>
	तथा पर्जन्यघोषेण रथेनादित्यवर्चसा।<br>अहार्षी रुक्मिणीं भैष्मीं रणे निर्जित्य रुक्मिणे ।।	</td><td>	3-12-32a<br>3-12-32b	
</td></tr>
				
<tr><td>
	इन्द्रद्युम्नो हतः कोपाद्यवनश्च कशेरुमान्।<br>हतः सौभपतिः साल्वस्त्वया सौभं च पातितम्	</td><td>	3-12-33a<br>3-12-33b	
</td></tr>
				
				
<tr><td>
	एवमेते युधि हता भूयश्चान्याञ्शृमुष्व ह।<br>इरावत्यां हतो भोजः कार्तवीर्यसमो युधि।<br>गोपतिस्तालकेतुश्च त्वया विनिहतावुभौ ।।	</td><td>	3-12-34a<br>3-12-34b<br>3-12-34c	
</td></tr>
				
<tr><td>
	तां च भोगवतीं पुण्यामृषिकान्तां जनार्दन।<br>द्वारकामात्मसात्कृत्वा समुद्रं गमयिष्यसि ।।	</td><td>	3-12-35a<br>3-12-35b	
</td></tr>
				
<tr><td>
	न क्रोधो न च मात्सर्यं नानृतं मधुसूदन।<br>त्वयि तिष्ठति दाशार्ह न नृशंस्यं कुतोऽनृजु ।।	</td><td>	3-12-36a<br>3-12-36b	
</td></tr>
				
<tr><td>
	आसीनं चैत्यमध्ये त्वां दीप्यमानं स्वतेजसा।<br>आगम्य ऋषयः सर्वेऽयाचन्ताभयमच्युत ।।	</td><td>	3-12-37a<br>3-12-37b	
</td></tr>
				
<tr><td>
	युगान्ते सर्वभूतानि संक्षिप्य मधुसूदन।<br>आत्मनैवात्मसात्कृत्वा जगदासीः परंतप ।।	</td><td>	3-12-38a<br>3-12-38b	
</td></tr>
				
				
<tr><td>
	युगादौ तव वार्ष्णेय नाभिपद्मादजायत।<br>ब्रह्मा चराचरगुरुर्यस्येदं सकलं जगत्।<br>तं हन्तुमुद्यतौ घोरौ दानवौ मधुकैटभौ ।।	</td><td>	3-12-39a<br>3-12-39b<br>3-12-39c	
</td></tr>
				
<tr><td>
	तयोर्व्यतिक्रमं दृष्ट्वा क्रुद्धस्य भवतो हरेः।<br>ललाटाज्जातवाञ्शंभुः शूलपाणिस्त्रिलोचनः ।।	</td><td>	3-12-40a<br>3-12-40b	
</td></tr>
				
<tr><td>
	इत्थं तावपि देवेशौ त्वच्छरीरसमुद्भवौ।<br>त्वन्नियोगकरावेताविति मे नारदोऽब्रवीत् ।।	</td><td>	3-12-41a<br>3-12-41b	
</td></tr>
				
<tr><td>
	तथा नारायण पुरा क्रतुभिर्भूरिदक्षिणैः।<br>इष्टवांस्त्वं महासत्रं कृष्ण चैत्ररथे वने ।।	</td><td>	3-12-42a<br>3-12-42b	
</td></tr>
				
<tr><td>
	नैवं परे नापरे वा करिष्यन्ति कृतानि वा।<br>यानि कर्माणि देव त्वं बाल एव महाबलः ।।	</td><td>	3-12-43a<br>3-12-43b	
</td></tr>
				
<tr><td>
	कृतवान्पुण्डरीकाक्ष बलदेवसहायवान्।<br>वैराजभवने चापि ब्रह्मणा न्यवसः सह ।।	</td><td>	3-12-44a<br>3-12-44b	
</td></tr>
<tr><td>
	<b>वैशंपायन उवाच।</b>	</td><td>	3-12-45x	
</td></tr>
				
<tr><td>
	एवमुक्त्वा महात्मानमात्मा कृष्णस्य पाण्डवः।<br>तूष्णीमासीत्ततः पार्थमित्युवाच जनार्दनः ।।	</td><td>	3-12-45a<br>3-12-45b	
</td></tr>
				
<tr><td>
	ममैव त्वं तवैवाहं ये मदीयास्तवैव ते।<br>यस्त्वां द्वेष्टि स मां द्वेष्टि यस्त्वामनु स मामनु ।।	</td><td>	3-12-46a<br>3-12-46b	
</td></tr>
				
<tr><td>
	नरस्त्वमसि दुर्धर्ष हरिर्नारायणो ह्यहम्।<br>काले लोकमिमं प्राप्तौ नरनारायणावृषी ।।	</td><td>	3-12-47a<br>3-12-47b	
</td></tr>
				
<tr><td>
	अनन्यः पार्थ मत्तस्त्वं त्वत्तश्चाहं तथैव च।<br>नावयोरन्तरं शक्यं वेदितुं भरतर्षभ ।।	</td><td>	3-12-48a<br>3-12-48b	
</td></tr>
<tr><td>
	<b>वैशंपायन उवाच।</b>	</td><td>	3-12-49x	
</td></tr>
				
<tr><td>
	`इत्युक्त्वा पुण्डरीकाक्षः पाण्डवं सुप्रियं वचः।<br>प्रीयमाणो हृषीकेशस्तूष्णीं तत्र बभूव सः ।।'	</td><td>	3-12-49a<br>3-12-49b	
</td></tr>
				
<tr><td>
	एवमुक्ते तु वचने केशेवेन महात्मना।<br>तस्मिन्वीरसमावाये संरब्धेष्वथ राजसु ।।	</td><td>	3-12-50a<br>3-12-50b	
</td></tr>
				
				
<tr><td>
	धृष्टद्युम्नमुखैर्वीरैर्भ्रातृभिः परिवारिता।<br>पाञ्चाली पुण्डरीकाक्षमासीनं यादवैः सह।<br>अभिगम्याब्रवीत्कृष्णा शरण्यं शरणैषिणी ।।	</td><td>	3-12-51a<br>3-12-51b<br>3-12-51c	
</td></tr>
<tr><td>
	<b>द्रौपद्युवाच।</b>	</td><td>	3-12-52x	
</td></tr>
				
<tr><td>
	`वासुदेव हृषीकेश वासवावरजाच्युत।<br>देवदेवोसि देवानामिति द्वैपायनोऽब्रवीत्' ।।	</td><td>	3-12-52a<br>3-12-52b	
</td></tr>
				
<tr><td>
	पूर्वे प्रजाभिसर्गे त्वामाहुरेकं प्रजापतिम्।<br>स्रष्टारं सर्वलोकानामसितो देवलोऽब्रवीत् ।।	</td><td>	3-12-53a<br>3-12-53b	
</td></tr>
				
<tr><td>
	विष्णुस्त्वमसि दुर्धर्ष त्वं यज्ञो मधुसूदन।<br>यष्टात्वमसि त्वमसि यष्टव्यो जामदग्न्यो यथाऽब्रवीत् ।।	</td><td>	3-12-54a<br>3-12-54b	
</td></tr>
				
<tr><td>
	ऋषयस्त्वां क्षमामाहुः सत्यं च परुषोत्तम।<br>सत्याद्यज्ञोसि संभूतः कश्यपस्त्वां यथाऽब्रवीत् ।।	</td><td>	3-12-55a<br>3-12-55b	
</td></tr>
				
<tr><td>
	साध्यानामपि देवानां शिवानामीश्वरेश्वर।<br>लोकभावन लोकेश यथा त्वां नारदोऽब्रवीत् ।।	</td><td>	3-12-56a<br>3-12-56b	
</td></tr>
				
<tr><td>
	ब्रह्मशंकरशक्राद्यैर्देववृन्दैः पुनः पुनः।<br>क्रीडसे त्वं नरव्याघ्र बालः क्रीडनकैरिव ।।	</td><td>	3-12-57a<br>3-12-57b	
</td></tr>
				
<tr><td>
	द्यौश्च ते शिरसा व्याप्ता पद्भ्यां च पृथिवीप्रभो।<br>जठरे खमिमे लोकाः पुरुषोसि सनातनः ।।	</td><td>	3-12-58a<br>3-12-58b	
</td></tr>
				
<tr><td>
	विद्यातपोभितप्तानां तपसा भावितात्मनाम्।<br>आत्मदर्शनतृप्तानामृषीणामसि सत्तमः ।।	</td><td>	3-12-59a<br>3-12-59b	
</td></tr>
				
				
<tr><td>
	राजर्षीणां पुण्यकृतामाहवेष्वनिवर्तिनाम्।<br>सर्वधर्मोपपन्नानां त्वं गतिः पुरुषर्षभ।<br>त्वं प्रभुस्त्वं विभुश्च त्वं भूतात्मा त्वं विचेष्टसे ।।	</td><td>	3-12-60a<br>3-12-60b<br>3-12-60c	
</td></tr>
				
<tr><td>
	लोकपालाश्च लोकाश्च नक्षत्राणि दिशे दश।<br>नभश्चन्द्रश्च सूर्यश्च त्वयि सर्वं प्रतिष्ठितम् ।।	</td><td>	3-12-61a<br>3-12-61b	
</td></tr>
				
<tr><td>
	मंर्त्यता चैव भूतानाममरत्वं दिवौकसाम्।<br>त्वयि सर्वं महाबाहो लोककार्यं प्रतिष्ठितम् ।।	</td><td>	3-12-62a<br>3-12-62b	
</td></tr>
				
<tr><td>
	सा तेऽहं दुःखमाख्यास्ये प्रणयान्मधुसूदन।<br>ईशस्त्वं सर्वभूतानां ये दिव्या ये च मानुषाः ।।	</td><td>	3-12-63a<br>3-12-63b	
</td></tr>
				
<tr><td>
	कथं नु भार्या पार्थानां तव कृष्ण सखी विभो।<br>धृष्टद्युम्नस्य भगिनी सभां कृष्येत मादृशी ।।	</td><td>	3-12-64a<br>3-12-64b	
</td></tr>
				
<tr><td>
	स्त्रीधर्मिणी वेपमाना शोणितेन समुक्षिता।<br>एकवस्त्रा विकृष्टाऽस्मि दुःखिता कुरुसंसदि ।।	</td><td>	3-12-65a<br>3-12-65b	
</td></tr>
				
<tr><td>
	राज्ञां मध्ये सभायां तु रजसाऽतिपरिप्लुता।<br>दृष्ट्वा च मां धार्तराष्ट्राः प्राहसन्पापचेतसः ।।	</td><td>	3-12-66a<br>3-12-66b	
</td></tr>
				
<tr><td>
	दासीभावेन मां भोक्तुमीष्सुते मधुसूदन।<br>जीवत्सु पाण्डुपुत्रेषु पाञ्चालेषु च वृष्णिषु ।।	</td><td>	3-12-67a<br>3-12-67b	
</td></tr>
				
<tr><td>
	नन्वहं कृष्ण भीष्मस्य धृतराष्ट्रस्य चोभयोः।<br>स्नुषा भवामि धर्मेण साऽहं दासीकृता बलात् ।।	</td><td>	3-12-68a<br>3-12-68b	
</td></tr>
				
<tr><td>
	गर्हयेपाण्डवांस्त्वेव युधि श्रेष्ठान्महाबलान्।<br>यत्क्लिश्यमानां प्रेक्षन्ते धर्मपत्नीं यशस्विनीम् ।।	</td><td>	3-12-69a<br>3-12-69b	
</td></tr>
				
<tr><td>
	धिग्बलं भीमसेनस्य धिक्पार्थस् च गाण्डिवम्।<br>यौ मां विप्रकृतां क्षुद्रैर्मर्षयेतां जनार्दन ।।	</td><td>	3-12-70a<br>3-12-70b	
</td></tr>
				
<tr><td>
	शाश्वतोऽयं धर्मपथः सद्भिराचरितः सदा।<br>यद्भार्यां परिरक्षन्ति भर्तारोऽल्पबला अपि ।।	</td><td>	3-12-71a<br>3-12-71b	
</td></tr>
				
<tr><td>
	भार्यायां रक्ष्यमाणायां प्रजा भवति रक्षिता।<br>प्रजायां रक्ष्यमाणायामात्मा भवति रक्षितः ।।	</td><td>	3-12-72a<br>3-12-72b	
</td></tr>
				
<tr><td>
	आत्मा हि जायेत तस्यां तस्मज्जाया भवत्युत।<br>भर्ता च भार्यया रक्ष्यः कथं जायान्ममोदरे ।।	</td><td>	3-12-73a<br>3-12-73b	
</td></tr>
				
<tr><td>
	नन्विमे शरणं प्राप्तं न त्यजन्ति कदाचन।<br>ते मां शरणमापन्नां नान्वपद्यन्त पाण्डवाः ।।	</td><td>	3-12-74a<br>3-12-74b	
</td></tr>
				
<tr><td>
	पञ्चभिः पतिभिर्जाताः कुमासरा मे महौजसः।<br>एतेषामप्यवेक्षार्थं त्रातव्याऽस्मि जनार्दन ।।	</td><td>	3-12-75a<br>3-12-75b	
</td></tr>
				
<tr><td>
	प्रतिविन्ध्यो युधिष्ठिरात्सुतसोमो वृकोदरात्।<br>अर्जुनाच्छ्रुतकीर्तिश्च शतानीकस्तु नाकुलिः ।।	</td><td>	3-12-76a<br>3-12-76b	
</td></tr>
				
<tr><td>
	कनिष्ठाच्छ्रुतकर्मा च सर्वे सत्यपराक्रमा।<br>प्रद्युम्नो यादृशः कृष्ण तादृशास्ते महारथाः ।।	</td><td>	3-12-77a<br>3-12-77b	
</td></tr>
				
<tr><td>
	नन्विमे धनुषि श्रेष्ठा अजेया युधि शात्रवैः।<br>किमर्थं धार्तराष्ट्राणां सहन्ते दुर्बलीयसाम् ।।	</td><td>	3-12-78a<br>3-12-78b	
</td></tr>
				
<tr><td>
	अधर्मेण हृतं राज्यं सर्वे दासाः कृतास्तथा।<br>सभायां परिकृष्टाऽहमेकवस्त्रा रजस्वला ।।	</td><td>	3-12-79a<br>3-12-79b	
</td></tr>
				
<tr><td>
	नाधिज्यमपि यच्छक्यं कर्तुमन्येन गाण्डिवम्।<br>अन्यत्रार्जुनभीमाभ्यां त्वया वा मधुसूदन ।।	</td><td>	3-12-80a<br>3-12-80b	
</td></tr>
				
<tr><td>
	धिग्बलं भीमसेनस्य धिक्पार्थस्य च पौरुषम्।<br>यत्र दुर्योधनः कृष्ण मुहूर्तमपि जीवति ।।	</td><td>	3-12-81a<br>3-12-81b	
</td></tr>
				
<tr><td>
	य एतानाक्षिपद्राष्टात्सह मात्राऽविहिंसकान्।<br>अधीयानान्पुरा बालान्व्रतस्थान्मधुसूदन ।।	</td><td>	3-12-82a<br>3-12-82b	
</td></tr>
				
<tr><td>
	भोजने भीमसेनस्य पापः प्राक्षिपयद्विषम्।<br>कालकूटं नवं तीक्ष्णं संभृतं रोमहर्षणम् ।।	</td><td>	3-12-83a<br>3-12-83b	
</td></tr>
				
<tr><td>
	तज्जीर्णमविकारेण सहान्नेन जनार्दन।<br>सशेषत्वान्महाबाहो भीमस्य पुरुषोत्तम ।।	</td><td>	3-12-84a<br>3-12-84b	
</td></tr>
				
<tr><td>
	प्रमाणकोट्यां विश्वस्तं तथा सुप्तं वृकोदरम्।<br>बद्ध्वैनं कृष्ण गङ्गायां प्रक्षिप्य पुरमाव्रजत् ।।	</td><td>	3-12-85a<br>3-12-85b	
</td></tr>
				
<tr><td>
	यदा विबुद्धः कौन्तेयस्तदा संछिद्य बन्धनम्।<br>उदतिष्ठन्महाबाहुर्भीमसेनो महाबलः ।।	</td><td>	3-12-86a<br>3-12-86b	
</td></tr>
				
<tr><td>
	आशीविषैः कृष्णसर्पैः सुप्तंचैनमदंशयत्।<br>सर्वेष्वेवाङ्गदेशेषु न ममार च शत्रुहा ।।	</td><td>	3-12-87a<br>3-12-87b	
</td></tr>
				
<tr><td>
	प्रतिबुद्धस्तु कौन्तेयः सर्वान्सर्पानपोथयत्।<br>सारथिं चास्य दयितमपहस्तेन जघ्निवान् ।।	</td><td>	3-12-88a<br>3-12-88b	
</td></tr>
				
<tr><td>
	पुनः सुप्तानुपाधाक्षीद्बालकान्वारणावते।<br>शयानानार्यया सार्धं को नु तत्कर्तुमर्हति ।।	</td><td>	3-12-89a<br>3-12-89b	
</td></tr>
				
<tr><td>
	यत्रार्या रुदती भीता पाण्डवानिदमब्रवीत्।<br>महद्व्यसनमापन्ना शिखिना परिवारिता ।।	</td><td>	3-12-90a<br>3-12-90b	
</td></tr>
				
<tr><td>
	हा हतास्मि कुंतोन्वद्य भवेच्छान्तिरिहानलात्।<br>अनाथा विनशिष्यामि बालकैः पुत्रकैः सह ।।	</td><td>	3-12-91a<br>3-12-91b	
</td></tr>
				
<tr><td>
	तत्र भीमो महाबाहुर्वायुवेगपराक्रमः।<br>आर्यामाश्वासयामास भ्रातॄंश्चापि वृकोदरः ।।	</td><td>	3-12-92a<br>3-12-92b	
</td></tr>
				
<tr><td>
	वैनतेयो यथा पक्षी गरुत्मान्पततांवरः।<br>तथैवाभिपतिष्यामि भयंवो नेह विद्यते ।।	</td><td>	3-12-93a<br>3-12-93b	
</td></tr>
				
<tr><td>
	आर्यामङ्केन वामेन राजानं दक्षिणेन च।<br>अंसयोश्च यमौ कृत्वा पृष्ठे बीभत्सुमेव च ।।	</td><td>	3-12-94a<br>3-12-94b	
</td></tr>
				
<tr><td>
	सहसोत्पत्य वेगेन सर्वानादाय वीर्यवान्।<br>भ्रातॄनार्यां च बलवान्मोक्षयामास पावकात् ।।	</td><td>	3-12-95a<br>3-12-95b	
</td></tr>
				
<tr><td>
	ते रात्रौ प्रस्थितां सर्वे सह मात्रा यशस्विनः।<br>अभ्यगच्छन्महारण्ये हिडिम्बवनमन्तिकात् ।।	</td><td>	3-12-96a<br>3-12-96b	
</td></tr>
				
<tr><td>
	श्रान्ताः प्रसुप्तास्तत्रेमे मात्रा सह सुदुःखिताः।<br>सुप्तांश्चैनानभ्यगच्छद्धिडिम्बा नाम राक्षसी ।।	</td><td>	3-12-97a<br>3-12-97b	
</td></tr>
				
<tr><td>
	सा दृष्ट्वा पाण्डवांस्तत्र सुप्तान्मात्रा सह क्षितौ।<br>हृच्छयेनाभिभूतात्मा भीमसेनमकामयत् ।।	</td><td>	3-12-98a<br>3-12-98b	
</td></tr>
				
<tr><td>
	भीमस्य पादौ कृत्वा तु स्वउत्सङ्गे ततोऽबला।<br>पर्यमर्दत संहृष्टा कल्याणी मृदुपाणिना ।।	</td><td>	3-12-99a<br>3-12-99b	
</td></tr>
				
<tr><td>
	तामबुद्ध्यदमेयात्मा बलवान्सत्यविक्रमः।<br>पर्यपृच्छत तां भीमः किमिहेच्छस्यनिन्दिते ।।	</td><td>	3-12-100a<br>3-12-100b	
</td></tr>
				
<tr><td>
	एवमुक्ता तु भीमेन राक्षसी कामरूपिणी।<br>भीमसेनं महात्मानमाह चैवमनिन्दिता ।।	</td><td>	3-12-101a<br>3-12-101b	
</td></tr>
				
<tr><td>
	पलायध्वमितः क्षिप्रं मम भ्रातैष वीर्यवान्।<br>आगमिष्यति वो हन्तुं तस्माद्गच्छत माचिरम् ।।	</td><td>	3-12-102a<br>3-12-102b	
</td></tr>
				
<tr><td>
	अथ भीमोऽभ्युवाचैनां साभिमानमिदं वचः।<br>नोद्विजेयमहं तस्मान्निहनिष्येऽहमागतम् ।।	</td><td>	3-12-103a<br>3-12-103b	
</td></tr>
				
<tr><td>
	तयोः श्रुत्वा तु संजल्पमागच्छद्राक्षसाधमः।<br>भीमरूपो महानादान्विसृजन्भीमदर्शनः ।।	</td><td>	3-12-104a<br>3-12-104b	
</td></tr>
<tr><td>
	<b>राक्षस उवाच।</b>	</td><td>	3-12-105x	
</td></tr>
				
<tr><td>
	केन सार्धं कथयसि आनयैनं ममान्तिकम्।<br>हिडिम्बे भक्षयिष्यामो न चिरं कर्तुमर्हसि ।।	</td><td>	3-12-105a<br>3-12-105b	
</td></tr>
				
<tr><td>
	सा कृपासंगृहीतेन हृदयेन मनस्विनी।<br>नैनमैच्छत्तदाकर्तुमनुक्रोशादनिन्दिता ।।	</td><td>	3-12-106a<br>3-12-106b	
</td></tr>
				
<tr><td>
	स नादान्विनदन्घोरान्राक्षसः पुरुषादकः।<br>अभ्यद्रवत वेगेन भीमसेनं तदा किल ।।	</td><td>	3-12-107a<br>3-12-107b	
</td></tr>
				
<tr><td>
	तमभिद्रुत्य संक्रुद्धो वेगेन महता बली।<br>अगृह्णात्पाणिना पाणिं भीमसेनस्य राक्षसः ।।	</td><td>	3-12-108a<br>3-12-108b	
</td></tr>
				
<tr><td>
	इन्द्राशनिसमस्पर्शं वज्रसंहननं दृढम्।<br>संहत्य भीमसेनाय व्याक्षिपत्सहसा करम् ।।	</td><td>	3-12-109a<br>3-12-109b	
</td></tr>
				
<tr><td>
	गृहीतं पाणिना पाणिं भीमसेनस्य रक्षसा।<br>नामृष्यत महाबाहुस्तत्राक्रुद्ध्यद्वृकोदरः ।।	</td><td>	3-12-110a<br>3-12-110b	
</td></tr>
				
<tr><td>
	तदासीत्तुमुलं युद्धं भीमसेनहिडिम्बयोः।<br>सर्वास्त्रविदुषोर्घोरं वृत्रवासवयोरिव ।।	</td><td>	3-12-111a<br>3-12-111b	
</td></tr>
				
<tr><td>
	विक्रीड्य सुचिरं भीमो राक्षसेन सहानघ।<br>निजघान महावीर्यस्तं तदा निर्बलं बली ।।	</td><td>	3-12-112a<br>3-12-112b	
</td></tr>
				
<tr><td>
	हत्वा हिडिम्बं भीमोऽथ प्रस्थितो भ्रातृभिः सह।<br>हिडिम्बामग्रतः कृत्वा यस्यां जातो घटोत्कटः ।।	</td><td>	3-12-113a<br>3-12-113b	
</td></tr>
				
<tr><td>
	ततः संप्राद्रवन्सर्वे सह मात्रा परंतपाः।<br>एकचक्रामभिमुखाः संवृता ब्राह्मणव्रजैः ।।	</td><td>	3-12-114a<br>3-12-114b	
</td></tr>
				
<tr><td>
	प्रस्थाने व्यास एषां च मन्त्री प्रियहिते रतः।<br>ततोऽगच्छन्नेकचक्रां पाणअडवाः संशितव्रताः ।।	</td><td>	3-12-115a<br>3-12-115b	
</td></tr>
				
<tr><td>
	तत्राप्यासादयामासुर्बकं नाम महाबलम्।<br>पुरुषादं प्रतिभयं हिडिम्बेनैव संमितम् ।।	</td><td>	3-12-116a<br>3-12-116b	
</td></tr>
				
<tr><td>
	तं चापि विनिहत्योग्रं भीमः प्रहरतां वरः।<br>सहितो भ्रातृभिः सर्वैर्द्रुपदस्य पुरं ययौ ।।	</td><td>	3-12-117a<br>3-12-117b	
</td></tr>
				
<tr><td>
	लब्धाऽहमपि तत्रैव वसता सव्यसाचिना।<br>यथा त्वया जिता कृष्णरुक्मिणी भीष्मकात्मजा ।।	</td><td>	3-12-118a<br>3-12-118b	
</td></tr>
				
<tr><td>
	एवं सुयुद्धे पार्थेन जिताऽहं मधुसूदन।<br>स्वयंवरे महत्कर्म कृत्वा न सुकरं परैः ।।	</td><td>	3-12-119a<br>3-12-119b	
</td></tr>
				
<tr><td>
	एवं क्लेशैः सुबहुभिः क्लिश्यमाना सुदुःखिता।<br>निवसाम्यार्यया हीना कृष्ण धौम्यपुरःसुरा ।।	</td><td>	3-12-120a<br>3-12-120b	
</td></tr>
				
<tr><td>
	त इमे सिंहविक्रान्ता वीर्येणाभ्यधिकाः परैः।<br>निहीनैः परिक्लिश्यन्ति समुपेक्षन्ति मां कथं।	</td><td>	3-12-121a<br>3-12-121b	
</td></tr>
				
<tr><td>
	एतादृशानि दुःखानि महन्ती दुर्बलीयसाम्।<br>दीर्घकालं प्रदीप्ताऽस्मि पापानां पापकर्मणाम् ।।	</td><td>	3-12-122a<br>3-12-122b	
</td></tr>
				
<tr><td>
	कुले महतिजाताऽस्मि दिव्येन विधिना किल।<br>पाण्डवानां प्रिया भार्या स्नुषा पाण्डोर्महात्मनः ।।	</td><td>	3-12-123a<br>3-12-123b	
</td></tr>
				
<tr><td>
	केशग्रहमनुप्राप्ता का नु जीवेत मादृशी।<br>पञ्चानामिन्द्रकल्पानां प्रेक्षतां मधुसूदन ।।	</td><td>	3-12-124a<br>3-12-124b	
</td></tr>
				
<tr><td>
	इत्युक्त्वा प्रारुदत्कृष्णा मुखं प्रच्छाद्य पाणिना।<br>पद्मकोशप्रकाशेन मृदुना मृदुभाषिणी ।।	</td><td>	3-12-125a<br>3-12-125b	
</td></tr>
				
<tr><td>
	स्तनावपतितौ पीनौ सुजातौ शुभलक्षणौ।<br>अभ्यवर्षत पाञ्चाली दुःखजैरश्रुबिन्दुभिः ।।	</td><td>	3-12-126a<br>3-12-126b	
</td></tr>
				
<tr><td>
	चक्षुषी परिमार्जन्ती निःश्वसन्ती पुनःपुनः।<br>बाष्पपूर्णेन कणअठेन क्रुद्धा वचनमब्रवीत् ।।	</td><td>	3-12-127a<br>3-12-127b	
</td></tr>
				
<tr><td>
	नैव मे पतयः सन्ति न पुत्रा न च बान्धवाः।<br>न भ्रातरो न च पिता नैव त्वं मधुसूदन ।।	</td><td>	3-12-128a<br>3-12-128b	
</td></tr>
				
<tr><td>
	ये मां विप्रकृतां क्षुद्रैरुपेक्षध्वं विशोकवत्।<br>न च मे शाम्यते दुःखं कर्णो यत्प्राहसत्तदा ।।	</td><td>	3-12-129a<br>3-12-129b	
</td></tr>
				
<tr><td>
	चतुर्भिः कारणैः कृष्ण त्वया रक्ष्याऽस्मि नित्यशः।<br>संबन्धाद्गौरवात्सख्यात्प्रभुत्वेनैव केशव ।।	</td><td>	3-12-130a<br>3-12-130b	
</td></tr>
<tr><td>
	<b>वैशंपायन उवाच।</b>	</td><td>	3-12-131x	
</td></tr>
				
<tr><td>
	अथ तामब्रवीत्कृष्णस्तस्मिन्वीरसमागमे।<br>रोदिष्यन्ति स्त्रियो ह्येवं येषां क्रुद्धासि नामिनि ।।	</td><td>	3-12-131a<br>3-12-131b	
</td></tr>
				
<tr><td>
	बीभत्सुशरसंछन्नाञ्शोणितौघपरिप्लुतान्।<br>निहतान्वल्लभान्वीक्ष्य शयानान्वसुधातले ।।	</td><td>	3-12-132a<br>3-12-132b	
</td></tr>
				
<tr><td>
	यत्समर्थं पाण्डवनां तत्करिष्यामि मा शुचः।<br>सत्यं ते प्रतिजानामि राज्ञां राज्ञी भविष्यसि ।।	</td><td>	3-12-133a<br>3-12-133b	
</td></tr>
				
<tr><td>
	पतेद्द्यौर्हिमवाञ्शीर्येत्पृथिवी शकली भवेत्।<br>शुष्येत्तोयनिधिः कृष्णे न मे मोघं वचो भवेत् ।।	</td><td>	3-12-134a<br>3-12-134b	
</td></tr>
				
<tr><td>
	तच्छ्रुत्वा द्रौपदी वाक्यं प्रतिवाक्यमथाच्युतात्।<br>साचीकृतमवैक्षत्सा पाञ्चाली मध्यमं पतिम् ।।	</td><td>	3-12-135a<br>3-12-135b	
</td></tr>
				
				
<tr><td>
	आबभाषे महाराज द्रौपदीमर्जुनस्तदा।<br>मा रोदीः शुभताम्राक्षि यदाह मधुसूदनः।<br>तथा तद्भविता देवि नान्यथा वरवर्णिनि ।।	</td><td>	3-12-136a<br>3-12-136b<br>3-12-136c	
</td></tr>
<tr><td>
	<b>धृष्टद्युम्न उवाच।</b>	</td><td>	3-12-137x	
</td></tr>
				
<tr><td>
	अहं द्रोणं हनिष्यामि शिखण्डी तु पितामहम्।<br>दुर्योधनं भीमसेनः कर्णं हन्ता धनिजयः ।।	</td><td>	3-12-137a<br>3-12-137b	
</td></tr>
				
<tr><td>
	रामकृष्णौ व्यपाश्रित्य अजेयाः स्म रणए स्वसः।<br>अपि वृत्रहणा युद्धे किं पुनर्धृतराष्ट्रजैः ।।	</td><td>	3-12-138a<br>3-12-138b	
</td></tr>
<tr><td>
	<b>वैशंपायन उवाच।</b>	</td><td>	3-12-139x	
</td></tr>
				
<tr><td>
	इत्युक्तेऽभिमुखा वीरा वासुदेवमुपास्थितः।<br>तेषां मध्ये महाबाहुः केशवो वाक्यमब्रवीत् ।।	</td><td>	3-12-139a<br>3-12-139b	
</td></tr>
	<tr><td>
<p>।। इति श्रीमन्महाभारते अरण्यपर्वणि <br>अर्जुनाभिगमनपर्वणि द्वादशोऽध्यायः ।। 12 ।।
</p>
</td></tr></tbody>