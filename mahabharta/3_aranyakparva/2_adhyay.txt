<span style="font-size: 14pt; line-height: 200%">वैशम्पायन उवाच||<br>
प्रभातायां तु शर्वर्यां तेषामक्लिष्टकर्मणाम् |<br>
वनं यियासतां विप्रास्तस्थुर्भिक्षाभुजोऽग्रतः ||१||<br>
तानुवाच ततो राजा कुन्तीपुत्रो युधिष्ठिरः ||१||<br>
वयं हि हृतसर्वस्वा हृतराज्या हृतश्रियः |<br>
फलमूलामिषाहारा वनं यास्याम दुःखिताः ||२||<br>
वनं च दोषबहुलं बहुव्यालसरीसृपम् |<br>
परिक्लेशश्च वो मन्ये ध्रुवं तत्र भविष्यति ||३||<br>
ब्राह्मणानां परिक्लेशो दैवतान्यपि सादयेत् |<br>
किं पुनर्मामितो विप्रा निवर्तध्वं यथेष्टतः ||४||<br>
ब्राह्मणा ऊचुः||<br>
गतिर्या भवतां राजंस्तां वयं गन्तुमुद्यताः |<br>
नार्हथास्मान्परित्यक्तुं भक्तान्सद्धर्मदर्शिनः ||५||<br>
अनुकम्पां हि भक्तेषु दैवतान्यपि कुर्वते |<br>
विशेषतो ब्राह्मणेषु सदाचारावलम्बिषु ||६||<br>
युधिष्ठिर उवाच||<br>
ममापि परमा भक्तिर्ब्राह्मणेषु सदा द्विजाः |<br>
सहायविपरिभ्रंशस्त्वयं सादयतीव माम् ||७||<br>
आहरेयुर्हि मे येऽपि फलमूलमृगांस्तथा |<br>
त इमे शोकजैर्दुःखैर्भ्रातरो मे विमोहिताः ||८||<br>
द्रौपद्या विप्रकर्षेण राज्यापहरणेन च |<br>
दुःखान्वितानिमान्क्लेशैर्नाहं योक्तुमिहोत्सहे ||९||<br>
ब्राह्मणा ऊचुः||<br>
अस्मत्पोषणजा चिन्ता मा भूत्ते हृदि पार्थिव |<br>
स्वयमाहृत्य वन्यानि अनुयास्यामहे वयम् ||१०||<br>
अनुध्यानेन जप्येन विधास्यामः शिवं तव |<br>
कथाभिश्चानुकूलाभिः सह रंस्यामहे वने ||११||<br>
युधिष्ठिर उवाच||<br>
एवमेतन्न संदेहो रमेयं ब्राह्मणैः सह |<br>
न्यूनभावात्तु पश्यामि प्रत्यादेशमिवात्मनः ||१२||<br>
कथं द्रक्ष्यामि वः सर्वान्स्वयमाहृतभोजनान् |<br>
मद्भक्त्या क्लिश्यतोऽनर्हान्धिक्पापान्धृतराष्ट्रजान् ||१३||<br>
वैशम्पायन उवाच||<br>
इत्युक्त्वा स नृपः शोचन्निषसाद महीतले |<br>
तमध्यात्मरतिर्विद्वाञ्शौनको नाम वै द्विजः ||१४||<br>
योगे साङ्ख्ये च कुशलो राजानमिदमब्रवीत् ||१४||<br>
शोकस्थानसहस्राणि भयस्थानशतानि च |<br>
दिवसे दिवसे मूढमाविशन्ति न पण्डितम् ||१५||<br>
न हि ज्ञानविरुद्धेषु बहुदोषेषु कर्मसु |<br>
श्रेयोघातिषु सज्जन्ते बुद्धिमन्तो भवद्विधाः ||१६||<br>
अष्टाङ्गां बुद्धिमाहुर्यां सर्वाश्रेयोविघातिनीम् |<br>
श्रुतिस्मृतिसमायुक्तां सा राजंस्त्वय्यवस्थिता ||१७||<br>
अर्थकृच्छ्रेषु दुर्गेषु व्यापत्सु स्वजनस्य च |<br>
शारीरमानसैर्दुःखैर्न सीदन्ति भवद्विधाः ||१८||<br>
श्रूयतां चाभिधास्यामि जनकेन यथा पुरा |<br>
आत्मव्यवस्थानकरा गीताः श्लोका महात्मना ||१९||<br>
मनोदेहसमुत्थाभ्यां दुःखाभ्यामर्दितं जगत् |<br>
तयोर्व्याससमासाभ्यां शमोपायमिमं शृणु ||२०||<br>
व्याधेरनिष्टसंस्पर्शाच्छ्रमादिष्टविवर्जनात् |<br>
दुःखं चतुर्भिः शारीरं कारणैः सम्प्रवर्तते ||२१||<br>
तदाशुप्रतिकाराच्च सततं चाविचिन्तनात् |<br>
आधिव्याधिप्रशमनं क्रियायोगद्वयेन तु ||२२||<br>
मतिमन्तो ह्यतो वैद्याः शमं प्रागेव कुर्वते |<br>
मानसस्य प्रियाख्यानैः सम्भोगोपनयैर्नृणाम् ||२३||<br>
मानसेन हि दुःखेन शरीरमुपतप्यते |<br>
अयःपिण्डेन तप्तेन कुम्भसंस्थमिवोदकम् ||२४||<br>
मानसं शमयेत्तस्माज्ज्ञानेनाग्निमिवाम्बुना |<br>
प्रशान्ते मानसे दुःखे शारीरमुपशाम्यति ||२५||<br>
मनसो दुःखमूलं तु स्नेह इत्युपलभ्यते |<br>
स्नेहात्तु सज्जते जन्तुर्दुःखयोगमुपैति च ||२६||<br>
स्नेहमूलानि दुःखानि स्नेहजानि भयानि च |<br>
शोकहर्षौ तथायासः सर्वं स्नेहात्प्रवर्तते ||२७||<br>
स्नेहात्करणरागश्च प्रजज्ञे वैषयस्तथा |<br>
अश्रेयस्कावुभावेतौ पूर्वस्तत्र गुरुः स्मृतः ||२८||<br>
कोटराग्निर्यथाशेषं समूलं पादपं दहेत् |<br>
धर्मार्थिनं तथाल्पोऽपि रागदोषो विनाशयेत् ||२९||<br>
विप्रयोगे न तु त्यागी दोषदर्शी समागमात् |<br>
विरागं भजते जन्तुर्निर्वैरो निष्परिग्रहः ||३०||<br>
तस्मात्स्नेहं स्वपक्षेभ्यो मित्रेभ्यो धनसञ्चयात् |<br>
स्वशरीरसमुत्थं तु ज्ञानेन विनिवर्तयेत् ||३१||<br>
ज्ञानान्वितेषु मुख्येषु शास्त्रज्ञेषु कृतात्मसु |<br>
न तेषु सज्जते स्नेहः पद्मपत्रेष्विवोदकम् ||३२||<br>
रागाभिभूतः पुरुषः कामेन परिकृष्यते |<br>
इच्छा सञ्जायते तस्य ततस्तृष्णा प्रवर्तते ||३३||<br>
तृष्णा हि सर्वपापिष्ठा नित्योद्वेगकरी नृणाम् |<br>
अधर्मबहुला चैव घोरा पापानुबन्धिनी ||३४||<br>
या दुस्त्यजा दुर्मतिभिर्या न जीर्यति जीर्यतः |<br>
योऽसौ प्राणान्तिको रोगस्तां तृष्णां त्यजतः सुखम् ||३५||<br>
अनाद्यन्ता तु सा तृष्णा अन्तर्देहगता नृणाम् |<br>
विनाशयति सम्भूता अयोनिज इवानलः ||३६||<br>
यथैधः स्वसमुत्थेन वह्निना नाशमृच्छति |<br>
तथाकृतात्मा लोभेन सहजेन विनश्यति ||३७||<br>
राजतः सलिलादग्नेश्चोरतः स्वजनादपि |<br>
भयमर्थवतां नित्यं मृत्योः प्राणभृतामिव ||३८||<br>
यथा ह्यामिषमाकाशे पक्षिभिः श्वापदैर्भुवि |<br>
भक्ष्यते सलिले मत्स्यैस्तथा सर्वेण वित्तवान् ||३९||<br>
अर्थ एव हि केषाञ्चिदनर्थो भविता नृणाम् |<br>
अर्थश्रेयसि चासक्तो न श्रेयो विन्दते नरः ||४०||<br>
तस्मादर्थागमाः सर्वे मनोमोहविवर्धनाः ||४०||<br>
कार्पण्यं दर्पमानौ च भयमुद्वेग एव च |<br>
अर्थजानि विदुः प्राज्ञा दुःखान्येतानि देहिनाम् ||४१||<br>
अर्थस्योपार्जने दुःखं पालने च क्षये तथा |<br>
नाशे दुःखं व्यये दुःखं घ्नन्ति चैवार्थकारणात् ||४२||<br>
अर्था दुःखं परित्यक्तुं पालिताश्चापि तेऽसुखाः |<br>
दुःखेन चाधिगम्यन्ते तेषां नाशं न चिन्तयेत् ||४३||<br>
असन्तोषपरा मूढाः सन्तोषं यान्ति पण्डिताः |<br>
अन्तो नास्ति पिपासायाः सन्तोषः परमं सुखम् ||४४||<br>
तस्मात्सन्तोषमेवेह धनं पश्यन्ति पण्डिताः |<br>
अनित्यं यौवनं रूपं जीवितं द्रव्यसञ्चयः ||४५||<br>
ऐश्वर्यं प्रियसंवासो गृध्येदेषु न पण्डितः ||४५||<br>
त्यजेत सञ्चयांस्तस्मात्तज्जं क्लेशं सहेत कः |<br>
न हि सञ्चयवान्कश्चिद्दृश्यते निरुपद्रवः ||४६||<br>
अतश्च धर्मिभिः पुम्भिरनीहार्थः प्रशस्यते |<br>
प्रक्षालनाद्धि पङ्कस्य दूरादस्पर्शनं वरम् ||४७||<br>
युधिष्ठिरैवमर्थेषु न स्पृहां कर्तुमर्हसि |<br>
धर्मेण यदि ते कार्यं विमुक्तेच्छो भवार्थतः ||४८||<br>
युधिष्ठिर उवाच||<br>
नार्थोपभोगलिप्सार्थमियमर्थेप्सुता मम |<br>
भरणार्थं तु विप्राणां ब्रह्मन्काङ्क्षे न लोभतः ||४९||<br>
कथं ह्यस्मद्विधो ब्रह्मन्वर्तमानो गृहाश्रमे |<br>
भरणं पालनं चापि न कुर्यादनुयायिनाम् ||५०||<br>
संविभागो हि भूतानां सर्वेषामेव शिष्यते |<br>
तथैवापचमानेभ्यः प्रदेयं गृहमेधिना ||५१||<br>
तृणानि भूमिरुदकं वाक्चतुर्थी च सूनृता |<br>
सतामेतानि गेहेषु नोच्छिद्यन्ते कदाचन ||५२||<br>
देयमार्तस्य शयनं स्थितश्रान्तस्य चासनम् |<br>
तृषितस्य च पानीयं क्षुधितस्य च भोजनम् ||५३||<br>
चक्षुर्दद्यान्मनो दद्याद्वाचं दद्याच्च सूनृताम् |<br>
प्रत्युद्गम्याभिगमनं कुर्यान्न्यायेन चार्चनम् ||५४||<br>
अघिहोत्रमनड्वांश्च ज्ञातयोऽतिथिबान्धवाः |<br>
पुत्रदारभृताश्चैव निर्दहेयुरपूजिताः ||५५||<br>
नात्मार्थं पाचयेदन्नं न वृथा घातयेत्पशून् |<br>
न च तत्स्वयमश्नीयाद्विधिवद्यन्न निर्वपेत् ||५६||<br>
श्वभ्यश्च श्वपचेभ्यश्च वयोभ्यश्चावपेद्भुवि |<br>
वैश्वदेवं हि नामैतत्सायम्प्रातर्विधीयते ||५७||<br>
विघसाशी भवेत्तस्मान्नित्यं चामृतभोजनः |<br>
विघसं भृत्यशेषं तु यज्ञशेषं तथामृतम् ||५८||<br>
एतां यो वर्तते वृत्तिं वर्तमानो गृहाश्रमे |<br>
तस्य धर्मं परं प्राहुः कथं वा विप्र मन्यसे ||५९||<br>
शौनक उवाच||<br>
अहो बत महत्कष्टं विपरीतमिदं जगत् |<br>
येनापत्रपते साधुरसाधुस्तेन तुष्यति ||६०||<br>
शिश्नोदरकृतेऽप्राज्ञः करोति विघसं बहु |<br>
मोहरागसमाक्रान्त इन्द्रियार्थवशानुगः ||६१||<br>
ह्रियते बुध्यमानोऽपि नरो हारिभिरिन्द्रियैः |<br>
विमूढसञ्ज्ञो दुष्टाश्वैरुद्भ्रान्तैरिव सारथिः ||६२||<br>
षडिन्द्रियाणि विषयं समागच्छन्ति वै यदा |<br>
तदा प्रादुर्भवत्येषां पूर्वसङ्कल्पजं मनः ||६३||<br>
मनो यस्येन्द्रियग्रामविषयं प्रति चोदितम् |<br>
तस्यौत्सुक्यं सम्भवति प्रवृत्तिश्चोपजायते ||६४||<br>
ततः सङ्कल्पवीर्येण कामेन विषयेषुभिः |<br>
विद्धः पतति लोभाग्नौ ज्योतिर्लोभात्पतङ्गवत् ||६५||<br>
ततो विहारैराहारैर्मोहितश्च विशां पते |<br>
महामोहमुखे मग्नो नात्मानमवबुध्यते ||६६||<br>
एवं पतति संसारे तासु तास्विह योनिषु |<br>
अविद्याकर्मतृष्णाभिर्भ्राम्यमाणोऽथ चक्रवत् ||६७||<br>
ब्रह्मादिषु तृणान्तेषु हूतेषु परिवर्तते |<br>
जले भुवि तथाकाशे जायमानः पुनः पुनः ||६८||<br>
अबुधानां गतिस्त्वेषा बुधानामपि मे शृणु |<br>
ये धर्मे श्रेयसि रता विमोक्षरतयो जनाः ||६९||<br>
यदिदं वेदवचनं कुरु कर्म त्यजेति च |<br>
तस्माद्धर्मानिमान्सर्वान्नाभिमानात्समाचरेत् ||७०||<br>
इज्याध्ययनदानानि तपः सत्यं क्षमा दमः |<br>
अलोभ इति मार्गोऽयं धर्मस्याष्टविधः स्मृतः ||७१||<br>
तत्र पूर्वश्चतुर्वर्गः पितृयानपथे स्थितः |<br>
कर्तव्यमिति यत्कार्यं नाभिमानात्समाचरेत् ||७२||<br>
उत्तरो देवयानस्तु सद्भिराचरितः सदा |<br>
अष्टाङ्गेनैव मार्गेण विशुद्धात्मा समाचरेत् ||७३||<br>
सम्यक्सङ्कल्पसम्बन्धात्सम्यक्चेन्द्रियनिग्रहात् |<br>
सम्यग्व्रतविशेषाच्च सम्यक्च गुरुसेवनात् ||७४||<br>
सम्यगाहारयोगाच्च सम्यक्चाध्ययनागमात् |<br>
सम्यक्कर्मोपसंन्यासात्सम्यक्चित्तनिरोधनात् ||७५||<br>
एवं कर्माणि कुर्वन्ति संसारविजिगीषवः ||७५||<br>
रागद्वेषविनिर्मुक्ता ऐश्वर्यं देवता गताः |<br>
रुद्राः साध्यास्तथादित्या वसवोऽथाश्विनावपि ||७६||<br>
योगैश्वर्येण संयुक्ता धारयन्ति प्रजा इमाः ||७६||<br>
तथा त्वमपि कौन्तेय शममास्थाय पुष्कलम् |<br>
तपसा सिद्धिमन्विच्छ योगसिद्धिं च भारत ||७७||<br>
पितृमातृमयी सिद्धिः प्राप्ता कर्ममयी च ते |<br>
तपसा सिद्धिमन्विच्छ द्विजानां भरणाय वै ||७८||<br>
सिद्धा हि यद्यदिच्छन्ति कुर्वते तदनुग्रहात् |<br>
तस्मात्तपः समास्थाय कुरुष्वात्ममनोरथम् ||७९|| 3.2.84<br>
<br>
</span>
