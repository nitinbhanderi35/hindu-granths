				
<tbody><tr><td>
	<b>वैशंपायन उवाच।</b>	</td><td>	3-2-1x	
</td></tr>
				
				
<tr><td>
	प्रभातायां तु शर्वर्यां तेषामक्लिष्टकर्मणाम्।<br>वनं यियासतां विप्रास्तस्थुर्भिक्षाभुजोऽग्रतः।<br>तानुवाच ततो राजा कुन्तीपुत्रो युधिष्ठिरः ।।	</td><td>	3-2-1a<br>3-2-1b<br>3-2-1c	
</td></tr>
				
<tr><td>
	वयं हि हृतसर्वस्वा हृतराज्या हृतश्रियः।<br>फलमूलामिषाहारा वनं यास्याम दुःखिताः ।।	</td><td>	3-2-2a<br>3-2-2b	
</td></tr>
				
<tr><td>
	वनं च दोषबहुलं बहुव्यालसरीसृपम्।<br>परिक्लेशश्चवो मन्ये ध्रुवं तत्र भविष्यति ।।	</td><td>	3-2-3a<br>3-2-3b	
</td></tr>
				
<tr><td>
	ब्राह्मणानां परिक्लेशो दैवतान्यपि सादयेत्।<br>किंपुनर्मामितो विप्रा निवर्तध्वं यथेष्टतः ।।	</td><td>	3-2-4a<br>3-2-4b	
</td></tr>
<tr><td>
	<b>ब्राह्मणा ऊचुः।</b>	</td><td>	3-2-5x	
</td></tr>
				
<tr><td>
	गतिर्या भवतां राजंस्तां वयं गन्तुमुद्यताः।<br>नार्हथास्मान्परित्यक्तुं भक्तान्सद्धर्मदर्शिन ।।	</td><td>	3-2-5a<br>3-2-5b	
</td></tr>
				
<tr><td>
	स्नेहकर्माणि भक्तेषु दैवतान्यपि कुर्वते।<br>विशेषतो ब्राह्मणेषु सदाचारावलम्बिषु ।।	</td><td>	3-2-6a<br>3-2-6b	
</td></tr>
<tr><td>
	<b>युधिष्ठिर उवाच।</b>	</td><td>	3-2-7x	
</td></tr>
				
<tr><td>
	ममापि परमा भक्तिर्ब्राह्मणेषु सदा द्विजाः।<br>सहायविपरिभ्रंशस्त्वयं सादयतीव माम् ।।	</td><td>	3-2-7a<br>3-2-7b	
</td></tr>
				
<tr><td>
	आहरेयुर्हि ये सर्वे फलमूलमृगांस्तथा।<br>त इमे शोकजैर्दुःखैर्भ्रातरो मे विमोहिताः ।।	</td><td>	3-2-8a<br>3-2-8b	
</td></tr>
				
<tr><td>
	द्रौपद्या विप्रकर्षेण राज्यापहरणेन च।<br>दुःखार्दितानिमान्क्लेशैर्नाहं योक्तुमिहोत्सहे ।।	</td><td>	3-2-9a<br>3-2-9b	
</td></tr>
<tr><td>
	<b>ब्राह्मणा ऊचुः।</b>	</td><td>	3-2-10x	
</td></tr>
				
<tr><td>
	अस्मत्पोषणजा चिन्ता मा भूत्ते हृदि पार्थिव।<br>स्वयमाहृत्य वन्यानि त्वानुयास्यामहे वयम् ।।	</td><td>	3-2-10a<br>3-2-10b	
</td></tr>
				
<tr><td>
	अनुध्यानेन जप्येन विधास्यामः शिव तव।<br>कथाभिश्चानुकूलाभिः सह रंस्यामहे वने ।।	</td><td>	3-2-11a<br>3-2-11b	
</td></tr>
<tr><td>
	<b>युधिष्ठिर उवाच।</b>	</td><td>	3-2-12x	
</td></tr>
				
<tr><td>
	एवमेतन्न संदेहो रमेयं ब्राह्मणैः सह।<br>न्यूनभावात्तु पश्यामि प्रत्यादेशमिवात्मनः ।।	</td><td>	3-2-12a<br>3-2-12b	
</td></tr>
				
<tr><td>
	कथं द्रक्ष्यामि वः सर्वान्स्वयमाहृत्य भोजिनः।<br>मद्भक्त्या क्लिश्यतोऽनर्हान्धिक्पापान्धृतराष्ट्रजान् ।।	</td><td>	3-2-13a<br>3-2-13b	
</td></tr>
<tr><td>
	<b>वैशंपायन उवाच।</b>	</td><td>	3-2-14x	
</td></tr>
<tr><td>
	इत्युक्त्वा नृपतिः शोचन्निषसाद महीतले ।।	</td><td>	3-2-14a	
</td></tr>
				
<tr><td>
	तमध्यात्मरतो विद्वाञ्शौनको नाम वै द्विजः।<br>योगे साङ्ख्ये च कुशलो राजानमिदमब्रवीत् ।।	</td><td>	3-2-15a<br>3-2-15b	
</td></tr>
				
<tr><td>
	शोकस्थानसहस्राणि हर्षस्थानशतानि च।<br>दिवसेदिवसे मूढमाविशन्ति न पण्डितम् ।।	</td><td>	3-2-16a<br>3-2-16b	
</td></tr>
				
<tr><td>
	न हि ज्ञानविरुद्धेषु बहुदोषेषु कर्मसु।<br>श्रेयोघातिषु सज्जन्ते बुद्धिमन्तो भवद्विधाः ।।	</td><td>	3-2-17a<br>3-2-17b	
</td></tr>
				
<tr><td>
	अष्टाङ्गां बुद्धिमाहुर्यां सर्वाश्रेयोभिघातिनीम्।<br>श्रुतिस्मृतिसमायुक्तां राजन्सा त्वय्यवस्थिता ।।	</td><td>	3-2-18a<br>3-2-18b	
</td></tr>
				
<tr><td>
	`शुश्रूषा श्रवणं चैव ग्रहणं धारणं तथा।<br>ऊहापोहोऽर्थविज्ञानं तत्वज्ञानं च धीगुणाः ।।'	</td><td>	3-2-19a<br>3-2-19b	
</td></tr>
				
<tr><td>
	अर्थकृच्छ्रेषु दुर्गेषु व्यापत्सु स्वजनेष्वपि।<br>शारीरमानसैर्दुःखैर्न सीदन्ति भवद्विधाः ।।	</td><td>	3-2-20a<br>3-2-20b	
</td></tr>
				
<tr><td>
	श्रूयतां चाभिधास्यामि जनकेन यथा पुरा।<br>आत्मव्यवस्थानकरागीताः श्लोका महात्मना ।।	</td><td>	3-2-21a<br>3-2-21b	
</td></tr>
				
<tr><td>
	मनोदेहसमुत्थाभ्यां दुःखाभ्यामर्दितं जगत्।<br>तयोर्व्याससमासाभ्यांशमोपायमिमं शृणु ।।	</td><td>	3-2-22a<br>3-2-22b	
</td></tr>
				
<tr><td>
	व्याधेरनिष्टसंस्पर्शाच्छ्रमादिष्टविवर्जनात्।<br>दुःखं चतुर्भिः शारीरं कारणैः संप्रवर्तते ।।	</td><td>	3-2-23a<br>3-2-23b	
</td></tr>
				
<tr><td>
	तदा तत्प्रतिकाराच्च सततं चाविचिन्तनात्।<br>आधिव्याधिप्रशमनं क्रियायोगबलेन तु ।।	</td><td>	3-2-24a<br>3-2-24b	
</td></tr>
				
<tr><td>
	मतिमन्तो व्यथोपेताः शमं प्रागेव कुर्वते।<br>मानसस्य प्रियाख्यानैः संभोगोपनयैर्नृणाम् ।।	</td><td>	3-2-25a<br>3-2-25b	
</td></tr>
				
<tr><td>
	मानसेन हि दुःखेन शरीरमुपतप्यते।<br>अयःपिण्डेन तप्तेन कुम्भसंस्थमिवोदकम् ।।	</td><td>	3-2-26a<br>3-2-26b	
</td></tr>
				
<tr><td>
	मानसं शमयेत्तस्माज्ज्ञानेनाग्निमिवाम्बुना।<br>प्रशन्ते मानसे दुःखे शारीरमुपशाम्यति ।।	</td><td>	3-2-27a<br>3-2-27b	
</td></tr>
				
<tr><td>
	मनसो दुःखमूलं तु स्नेह इत्युपलभ्यते।<br>स्नेहात्तु सज्जते जन्तुर्दुःखयोगमुपैति च ।।	</td><td>	3-2-28a<br>3-2-28b	
</td></tr>
				
<tr><td>
	स्नेहमूलानि दुःखानि स्नेहजानि भयानि च।<br>शोकहर्षौ तथायासः सर्वं स्नेहात्प्रवर्तते ।।	</td><td>	3-2-29a<br>3-2-29b	
</td></tr>
				
<tr><td>
	स्नेहात्कारुण्यरागौ च प्रजास्वीर्ष्यादयस्तथा।<br>अश्रेयस्कावुभावेतौ पूर्वस्तत्र गुरुः स्मृतः ।।	</td><td>	3-2-30a<br>3-2-30b	
</td></tr>
				
<tr><td>
	कोटराग्निर्यथाऽशेषं समूलं पादपं दहेत्।<br>धर्मार्थिनं तथाऽल्पोपि रागदोषो विनाशयेत् ।।	</td><td>	3-2-31a<br>3-2-31b	
</td></tr>
				
<tr><td>
	विप्रयोगे न तु त्यागी दोषदर्शी समागमे।<br>विरागं भजते जन्तुर्निर्वैरो निष्परिग्रहः ।।	</td><td>	3-2-32a<br>3-2-32b	
</td></tr>
				
<tr><td>
	तस्मात्स्नेहं स्वपक्षेभ्यो मित्रेभ्यो धनसंचयात्।<br>स्वशरीरसमुत्थं च ज्ञानेन विनिवर्तयेत् ।।	</td><td>	3-2-33a<br>3-2-33b	
</td></tr>
				
<tr><td>
	ज्ञानान्वितेषु युक्तेषु शास्त्रज्ञेषु कृतात्मसु।<br>न तेषु सज्जते स्नेहः पद्मपत्रेष्विवोदकम् ।।	</td><td>	3-2-34a<br>3-2-34b	
</td></tr>
				
<tr><td>
	रागाभिभूतः पुरुषः कामेन परिकृष्यते।<br>इच्छा संजायते तस्य ततस्तृष्णा विवर्धते ।।	</td><td>	3-2-35a<br>3-2-35b	
</td></tr>
				
<tr><td>
	तृष्णा हि सर्वपापिष्ठा नित्योद्देगकरी नृणाम्।<br>अधर्मबहुला चैव घोरा पापानुबन्धिनी ।।	</td><td>	3-2-36a<br>3-2-36b	
</td></tr>
				
<tr><td>
	या दुस्त्यजा दुर्मतिभिर्या न जीर्यति जीर्यतः।<br>योसौ प्राणान्तिको रोगस्तां तृष्णांत्यजतः सुखम् ।।	</td><td>	3-2-37a<br>3-2-37b	
</td></tr>
				
<tr><td>
	अनाद्यन्ता तु सा तृष्णा अन्तर्देहगता नृणाम्।<br>विनाशयति भूतानि अयोनिज इवानलः ।।	</td><td>	3-2-38a<br>3-2-38b	
</td></tr>
				
<tr><td>
	यथैधः स्वसमुत्थेन वह्निना नाशमृच्छति।<br>तथाऽकृतात्मा लोभेन सहजेन विनश्यति ।।	</td><td>	3-2-39a<br>3-2-39b	
</td></tr>
				
				
<tr><td>
	राजतः सलिलादग्नेश्चोरतः स्वजनादपि।<br>`अर्थिभ्यः कालतस्तस्मान्नित्यमर्थवतां भयम्'।<br>भयमर्थवतां नित्यं मृत्योः प्राणभृतामिव ।।	</td><td>	3-2-40a<br>3-2-40b<br>3-2-40c	
</td></tr>
				
<tr><td>
	यथा ह्याभिषमाकाशे पक्षिभिः श्वापदैर्भुवि।<br>भक्ष्यते सलिले मत्स्यैस्तथा सर्वेण वित्तवान् ।।	</td><td>	3-2-41a<br>3-2-41b	
</td></tr>
				
				
<tr><td>
	अर्थ एव हि केषांचिदनर्थं भजते नृणाम्।<br>अर्थश्रेयसि चासक्तो न श्रेयो विन्दते नरः।<br>तस्मादर्थागमाः सर्वे मनोमोहविवर्धनाः ।।	</td><td>	3-2-42a<br>3-2-42b<br>3-2-42c	
</td></tr>
				
<tr><td>
	कार्पण्यं दर्पमानौ च भयमुद्वेग एव च।<br>अर्थजानि विदुः प्राज्ञा दुःखान्येतानि देहिनाम् ।।	</td><td>	3-2-43a<br>3-2-43b	
</td></tr>
				
<tr><td>
	अर्थस्योपार्जने दुःखमार्जितानां च रक्षणे।<br>नाशे दुःखं व्यये दुःखं घ्नन्ति चैवार्थकारणात्	</td><td>	3-2-44a<br>3-2-44b	
</td></tr>
				
<tr><td>
	अर्था दुःखं परित्यक्तुं पालिताश्चैव शत्रवः।<br>दुःखेन चाधिगम्यन्ते तेषां नाशं न चिन्तयेत् ।।	</td><td>	3-2-45a<br>3-2-45b	
</td></tr>
				
				
<tr><td>
	असन्तोषपरा मूढाः संतोषं यान्ति पण्डिताः।<br>अन्तो नास्ति पिपासायाः संतोषः परमं सुखम्।<br>तस्मात्संतोषमेवेह परं पश्यन्ति पण्डितः ।।	</td><td>	3-2-46a<br>3-2-46b<br>3-2-46c	
</td></tr>
				
<tr><td>
	अनित्यं यौवनं रूपं जीवितं रत्नसंचयः।<br>ऐश्वर्यं प्रियसंवासो गृद्ध्येत्तत्र न पण्डितः ।।	</td><td>	3-2-47a<br>3-2-47b	
</td></tr>
				
				
<tr><td>
	त्यजेत स च यांस्तस्मात्तज्जान्क्लेशान्सहेत च।<br>न हि संचयवान्कश्चिद्दृश्यते निरुपद्रवः।<br>अतश्च धार्मिकैः पुम्भिरनीहार्थः प्रशस्यते ।।	</td><td>	3-2-48a<br>3-2-48b<br>3-2-48c	
</td></tr>
				
<tr><td>
	धर्मार्थं यस्य वित्तेहा वरं तस्य नरीहता।<br>प्रक्षालनाद्धि पङ्कस्य श्रेयो ह्यस्पर्शनं नृणाम् ।।	</td><td>	3-2-49a<br>3-2-49b	
</td></tr>
				
<tr><td>
	युधिष्ठिरैवमर्थेषु न स्पृहां कर्तुमर्हसि।<br>धर्मेण यदि ते कार्यं विमुक्तेच्छो भवार्थतः ।।	</td><td>	3-2-50a<br>3-2-50b	
</td></tr>
<tr><td>
	<b>युधिष्ठिर उवाच।</b>	</td><td>	3-2-51x	
</td></tr>
				
<tr><td>
	नार्थोपभोगलिप्सार्थमियमर्थेप्सुता मम।<br>भरणार्थं तु विप्राणां ब्रह्मन्काङ्क्षे न लोभतः ।।	</td><td>	3-2-51a<br>3-2-51b	
</td></tr>
				
<tr><td>
	कथं ह्यस्मद्विधो ब्रह्मन्वर्तमानो गृहाश्रमे।<br>भरणं पालनं चापि न कुर्यादनुयायिनाम् ।।	</td><td>	3-2-52a<br>3-2-52b	
</td></tr>
				
<tr><td>
	संविभागो हि भूतानां सर्वेषामेव दृश्यते।<br>तथैवापचमानेभ्यः प्रदेयं गृहमेधिना ।।	</td><td>	3-2-53a<br>3-2-53b	
</td></tr>
				
<tr><td>
	तृणानि भूमिरुदकं वाक्चतुर्थी च सूनृता।<br>सतामेतानि गेहेषु नोच्छिद्यन्ते कदाचन ।।	</td><td>	3-2-54a<br>3-2-54b	
</td></tr>
				
<tr><td>
	देयमार्तस्य शयनं स्थितश्रान्तस्य चासनम्।<br>तृषितस्य च पानीयं क्षुधितस्य च भोजनम् ।।	</td><td>	3-2-55a<br>3-2-55b	
</td></tr>
				
				
<tr><td>
	चक्षुर्दद्यान्मनो दद्याद्वाचं दद्याच्च सूनृताम्।<br>उत्थाय चासनं दद्यादेष धर्मः सनातनः।<br>प्रत्युत्थायाभिगमनं कुर्यान्न्यायेन चार्चनाम् ।।	</td><td>	3-2-56a<br>3-2-56b<br>3-2-56c	
</td></tr>
				
<tr><td>
	अग्निहोत्रमनड्वांश्च ज्ञातयोऽतिथिवान्धवाः।<br>पुत्रा दाराश्च भृत्याश्च निर्दहेयुरपूजिताः ।।	</td><td>	3-2-57a<br>3-2-57b	
</td></tr>
				
<tr><td>
	आत्मार्थं पाचयेन्नान्नं न वृथा घातयेत्पशून्।<br>न चैकः स्वयमश्नीयाद्विधिवर्जं न निर्वपेत् ।।	</td><td>	3-2-58a<br>3-2-58b	
</td></tr>
				
<tr><td>
	श्वभ्यश्च श्वपचेभ्यश्च वयोभ्यश्चावपेद्भुवि।<br>वैश्वदेवं हि नामैतत्सायं प्रातश्च दीयते ।।	</td><td>	3-2-59a<br>3-2-59b	
</td></tr>
				
<tr><td>
	विघसाशी भवेत्तस्मान्नित्यं चामृतभोजनः।<br>विघसो भुक्तशेषं तु यज्ञशेषं तथाऽमृतम् ।।	</td><td>	3-2-60a<br>3-2-60b	
</td></tr>
				
<tr><td>
	चक्षुर्दद्यान्मनो दद्याद्वाचं दद्याच्च सूनृताम्।<br>अनुव्रजेदुपासीत स यज्ञः पञ्चदक्षिणः ।।	</td><td>	3-2-61a<br>3-2-61b	
</td></tr>
				
<tr><td>
	यो दद्यादपरिक्लिष्टमन्नमद्वनि वर्तते।<br>श्रान्तायादृष्टपूर्वाय तस्य पुण्यफलं महत् ।।	</td><td>	3-2-62a<br>3-2-62b	
</td></tr>
				
<tr><td>
	एवं यो वर्तते वृत्तिं वर्तमानो गृहाश्रमे।<br>तस्य धर्मं परंप्राहुः कथं वा विप्र मन्यसे ।।	</td><td>	3-2-63a<br>3-2-63b	
</td></tr>
<tr><td>
	<b>शौनक उवाच।</b>	</td><td>	3-2-64x	
</td></tr>
				
<tr><td>
	अहो बत महत्कष्टं विपरीतमिदं जगत्।<br>येनापत्रपते साधुरसाधुस्तेन तुष्यति ।।	</td><td>	3-2-64a<br>3-2-64b	
</td></tr>
				
<tr><td>
	शिश्नोदरकृतेऽप्राज्ञः करोति विषसं बहु।<br>मोहरागवशाक्रान्त इन्द्रियार्थवशानुगः ।।	</td><td>	3-2-65a<br>3-2-65b	
</td></tr>
				
<tr><td>
	ह्रियते बुध्यमानोपि नरो हारिभिरिन्द्रियैः।<br>विमूढसंज्ञो दुष्टाश्वैरुद्धान्तैरिव सारथिः ।।	</td><td>	3-2-66a<br>3-2-66b	
</td></tr>
				
<tr><td>
	षडिन्द्रियाणि विषयं समागच्छन्ति वै यदा।<br>तद्रा प्रादुर्भवत्यषां पूर्वसंकल्पजं मनः ।।	</td><td>	3-2-67a<br>3-2-67b	
</td></tr>
				
<tr><td>
	मनो यस्येन्द्रियस्येह विषयान्याति सेवितुम्।<br>वस्यौत्सुक्यं संभवति प्रवृत्तिश्चोपजायते ।।	</td><td>	3-2-68a<br>3-2-68b	
</td></tr>
				
<tr><td>
	ततः संकल्पवीर्येण कामेन विषयेषुभिः।<br>विद्धः पतति लोभाग्नौज्योतिर्लोभात्पतङ्गवत् ।।	</td><td>	3-2-69a<br>3-2-69b	
</td></tr>
				
<tr><td>
	ततो दारैर्विहारैश्च मोहितश्च यथेप्सया।<br>महामोहमुखे मग्नो नात्मानमवबुध्यते ।।	</td><td>	3-2-70a<br>3-2-70b	
</td></tr>
				
<tr><td>
	एवं पतति संसारे तासुतास्विह योनिषु।<br>अविद्याकर्मतृष्णाभिर्भ्राम्यमाणोऽथ चक्रवत् ।।	</td><td>	3-2-71a<br>3-2-71b	
</td></tr>
				
<tr><td>
	ब्रह्मादिषु तृणान्तेषु भूतेषु परिवर्तते।<br>जले भुवि तथाऽऽकाशे जायमानः पुनःपुनः ।।	</td><td>	3-2-72a<br>3-2-72b	
</td></tr>
				
<tr><td>
	अबुधानां गतिस्त्वेषा बुधानामपि मे शृणु।<br>ये धर्मे श्रेयसि रता विमोक्षरतयो जनाः ।।	</td><td>	3-2-73a<br>3-2-73b	
</td></tr>
				
<tr><td>
	तदिदं वेदवचनं कुरु कर्म त्यजेति च।<br>तस्माद्धर्मानिमान्सर्वान्नाभिमानात्समाचरेत् ।।	</td><td>	3-2-74a<br>3-2-74b	
</td></tr>
				
<tr><td>
	इज्याध्ययनदानानि तपः सत्यं क्षमा दमः।<br>अलोभ इतिमार्गोऽयं धर्ममस्याष्टविधः स्मृतः ।।	</td><td>	3-2-75a<br>3-2-75b	
</td></tr>
				
<tr><td>
	अत्र पूर्वश्चतुर्वर्गः पितृयाणपथे स्थितः।<br>कर्तव्यमिति यत्कार्यं नाभिमानात्समाचरेत् ।।	</td><td>	3-2-76a<br>3-2-76b	
</td></tr>
				
<tr><td>
	उत्तरो देवयानस्तु सद्भिराचरितः सदा।<br>अष्टाङ्गेनैव मार्गेण विशुद्धात्मा समाचरेत् ।।	</td><td>	3-2-77a<br>3-2-77b	
</td></tr>
				
<tr><td>
	सम्यक्संकल्पसंबन्धात्सम्यक्चेन्द्रियनिग्रहात्।<br>सम्यग्द्व्रतविशेषाच्च सम्यक्च गुरुसेवनात् ।।	</td><td>	3-2-78a<br>3-2-78b	
</td></tr>
				
<tr><td>
	सम्यगाहारयोगाच्च सम्यक्चाध्ययनागमात्।<br>सम्यक्कर्मोपसंन्यासात्सम्यक्चित्तनिरोधनात् ।।	</td><td>	3-2-79a<br>3-2-79b	
</td></tr>
				
<tr><td>
	एवं कर्माणि कुर्वन्ति संसारविजिगीषवः।<br>रागद्वेषविनिर्मुक्ता ऐश्वर्यवशमागताः ।।	</td><td>	3-2-80a<br>3-2-80b	
</td></tr>
				
<tr><td>
	रुद्राः साध्यास्तथाऽऽदित्या वसवोऽथ तथाश्विनौ।<br>योगैश्वर्येण संयुक्ता धारयन्ति प्रजा इमाः ।।	</td><td>	3-2-81a<br>3-2-81b	
</td></tr>
				
<tr><td>
	तथा त्वमपि कौन्तेय शममास्थाय पुष्कलम्।<br>तपसा सिद्धिमन्विच्छ योगसिद्धिं च भारत ।।	</td><td>	3-2-82a<br>3-2-82b	
</td></tr>
				
<tr><td>
	पितृमातृमयी सिद्धिः प्राप्ता कर्ममयी च ते।<br>तपसा सिद्धिमन्विच्छ द्विजानां भरणाय वै ।।	</td><td>	3-2-83a<br>3-2-83b	
</td></tr>
				
<tr><td>
	सिद्धा हि यद्यदिच्छन्ति कुर्वते तदनुग्रहम्।<br>तस्मात्तपः समास्थाय कुरुष्वात्ममनोरथम् ।।	</td><td>	3-2-84a<br>3-2-84b	
</td></tr>
<tr><td>
	।। इति श्रीमन्महाभारते अरण्यपर्वणि <br>किर्मीरवधपर्वणि द्वितीयोऽध्यायः ।। 2 ।।	</td><td>		
</td></tr></tbody>