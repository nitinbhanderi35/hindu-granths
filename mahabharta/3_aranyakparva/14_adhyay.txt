<span style="font-size: 14pt; line-height: 200%">युधिष्ठिर उवाच।।<br>
असांनिध्यं कथं कृष्ण तवासीद्वृष्णिनन्दन ।<br>
क्व चासीद्विप्रवासस्ते किं वाकार्षीः प्रवासकः ।।१।।<br>
कृष्ण उवाच।।<br>
शाल्वस्य नगरं सौभं गतोऽहं भरतर्षभ ।<br>
विनिहन्तुं नरश्रेष्ठ तत्र मे शृणु कारणम् ।।२।।<br>
महातेजा महाबाहुर्यः स राजा महायशाः ।<br>
दमघोषात्मजो वीरः शिशुपालो मया हतः ।।३।।<br>
यज्ञे ते भरतश्रेष्ठ राजसूयेऽर्हणां प्रति ।<br>
स रोषवशसम्प्राप्तो नामृष्यत दुरात्मवान् ।।४।।<br>
श्रुत्वा तं निहतं शाल्वस्तीव्ररोषसमन्वितः ।<br>
उपायाद्द्वारकां शून्यामिहस्थे मयि भारत ।।५।।<br>
स तत्र योधितो राजन्बालकैर्वृष्णिपुङ्गवैः ।<br>
आगतः कामगं सौभमारुह्यैव नृशंसकृत् ।।६।।<br>
ततो वृष्णिप्रवीरांस्तान्बालान्हत्वा बहूंस्तदा ।<br>
पुरोद्यानानि सर्वाणि भेदयामास दुर्मतिः ।।७।।<br>
उक्तवांश्च महाबाहो क्वासौ वृष्णिकुलाधमः ।<br>
वासुदेवः सुमन्दात्मा वसुदेवसुतो गतः ।।८।।<br>
तस्य युद्धार्थिनो दर्पं युद्धे नाशयितास्म्यहम् ।<br>
आनर्ताः सत्यमाख्यात तत्र गन्तास्मि यत्र सः ।।९।।<br>
तं हत्वा विनिवर्तिष्ये कंसकेशिनिषूदनम् ।<br>
अहत्वा न निवर्तिष्ये सत्येनायुधमालभे ।।१०।।<br>
क्वासौ क्वासाविति पुनस्तत्र तत्र विधावति ।<br>
मया किल रणे युद्धं काङ्क्षमाणः स सौभराट् ।।११।।<br>
अद्य तं पापकर्माणं क्षुद्रं विश्वासघातिनम् ।<br>
शिशुपालवधामर्षाद्गमयिष्ये यमक्षयम् ।।१२।।<br>
मम पापस्वभावेन भ्राता येन निपातितः ।<br>
शिशुपालो महीपालस्तं वधिष्ये महीतले ।।१३।।<br>
भ्राता बालश्च राजा च न च सङ्ग्राममूर्धनि ।<br>
प्रमत्तश्च हतो वीरस्तं हनिष्ये जनार्दनम् ।।१४।।<br>
एवमादि महाराज विलप्य दिवमास्थितः ।<br>
कामगेन स सौभेन क्षिप्त्वा मां कुरुनन्दन ।।१५।।<br>
तमश्रौषमहं गत्वा यथा वृत्तः सुदुर्मतिः ।<br>
मयि कौरव्य दुष्टात्मा मार्त्तिकावतको नृपः ।।१६।।<br>
ततोऽहमपि कौरव्य रोषव्याकुललोचनः ।<br>
निश्चित्य मनसा राजन्वधायास्य मनो दधे ।।१७।।<br>
आनर्तेषु विमर्दं च क्षेपं चात्मनि कौरव ।<br>
प्रवृद्धमवलेपं च तस्य दुष्कृतकर्मणः ।।१८।।<br>
ततः सौभवधायाहं प्रतस्थे पृथिवीपते ।<br>
स मया सागरावर्ते दृष्ट आसीत्परीप्सता ।।१९।।<br>
ततः प्रध्माप्य जलजं पाञ्चजन्यमहं नृप ।<br>
आहूय शाल्वं समरे युद्धाय समवस्थितः ।।२०।।<br>
सुमुहूर्तमभूद्युद्धं तत्र मे दानवैः सह ।<br>
वशीभूताश्च मे सर्वे भूतले च निपातिताः ।।२१।।<br>
एतत्कार्यं महाबाहो येनाहं नागमं तदा ।<br>
श्रुत्वैव हास्तिनपुरं द्यूतं चाविनयोत्थितम् ।।२२।। 3.14.22<br>
<br>
</span>
