<span style="font-size: 14pt; line-height: 200%">धृतराष्ट्र उवाच।।<br>
एवमेतन्महाप्राज्ञ यथा वदसि नो मुने ।<br>
अहं चैव विजानामि सर्वे चेमे नराधिपाः ।।१।।<br>
भवांस्तु मन्यते साधु यत्कुरूणां सुखोदयम् ।<br>
तदेव विदुरोऽप्याह भीष्मो द्रोणश्च मां मुने ।।२।।<br>
यदि त्वहमनुग्राह्यः कौरवेषु दया यदि ।<br>
अनुशाधि दुरात्मानं पुत्रं दुर्योधनं मम ।।३।।<br>
व्यास उवाच।।<br>
अयमायाति वै राजन्मैत्रेयो भगवानृषिः ।<br>
अन्वीय पाण्डवान्भ्रातॄनिहैवास्मद्दिदृक्षया ।।४।।<br>
एष दुर्योधनं पुत्रं तव राजन्महानृषिः ।<br>
अनुशास्ता यथान्यायं शमायास्य कुलस्य ते ।।५।।<br>
ब्रूयाद्यदेष राजेन्द्र तत्कार्यमविशङ्कया ।<br>
अक्रियायां हि कार्यस्य पुत्रं ते शप्स्यते रुषा ।।६।।<br>
वैशम्पायन उवाच।।<br>
एवमुक्त्वा ययौ व्यासो मैत्रेयः प्रत्यदृश्यत ।<br>
पूजया प्रतिजग्राह सपुत्रस्तं नराधिपः ।।७।।<br>
दत्त्वार्घ्याद्याः क्रियाः सर्वा विश्रान्तं मुनिपुङ्गवम् ।<br>
प्रश्रयेणाब्रवीद्राजा धृतराष्ट्रोऽम्बिकासुतः ।।८।।<br>
सुखेनागमनं कच्चिद्भगवन्कुरुजाङ्गले ।<br>
कच्चित्कुशलिनो वीरा भ्रातरः पञ्च पाण्डवाः ।।९।।<br>
समये स्थातुमिच्छन्ति कच्चिच्च पुरुषर्षभाः ।<br>
कच्चित्कुरूणां सौभ्रात्रमव्युच्छिन्नं भविष्यति ।।१०।।<br>
मैत्रेय उवाच।।<br>
तीर्थयात्रामनुक्रामन्प्राप्तोऽस्मि कुरुजाङ्गलम् ।<br>
यदृच्छया धर्मराजं दृष्टवान्काम्यके वने ।।११।।<br>
तं जटाजिनसंवीतं तपोवननिवासिनम् ।<br>
समाजग्मुर्महात्मानं द्रष्टुं मुनिगणाः प्रभो ।।१२।।<br>
तत्राश्रौषं महाराज पुत्राणां तव विभ्रमम् ।<br>
अनयं द्यूतरूपेण महापायमुपस्थितम् ।।१३।।<br>
ततोऽहं त्वामनुप्राप्तः कौरवाणामवेक्षया ।<br>
सदा ह्यभ्यधिकः स्नेहः प्रीतिश्च त्वयि मे प्रभो ।।१४।।<br>
नैतदौपयिकं राजंस्त्वयि भीष्मे च जीवति ।<br>
यदन्योन्येन ते पुत्रा विरुध्यन्ते नराधिप ।।१५।।<br>
मेढीभूतः स्वयं राजन्निग्रहे प्रग्रहे भवान् ।<br>
किमर्थमनयं घोरमुत्पतन्तमुपेक्षसे ।।१६।।<br>
दस्यूनामिव यद्वृत्तं सभायां कुरुनन्दन ।<br>
तेन न भ्राजसे राजंस्तापसानां समागमे ।।१७।।<br>
वैशम्पायन उवाच।।<br>
ततो व्यावृत्य राजानं दुर्योधनममर्षणम् ।<br>
उवाच श्लक्ष्णया वाचा मैत्रेयो भगवानृषिः ।।१८।।<br>
दुर्योधन महाबाहो निबोध वदतां वर ।<br>
वचनं मे महाप्राज्ञ ब्रुवतो यद्धितं तव ।।१९।।<br>
मा द्रुहः पाण्डवान्राजन्कुरुष्व हितमात्मनः ।<br>
पाण्डवानां कुरूणां च लोकस्य च नरर्षभ ।।२०।।<br>
ते हि सर्वे नरव्याघ्राः शूरा विक्रान्तयोधिनः ।<br>
सर्वे नागायुतप्राणा वज्रसंहनना दृढाः ।।२१।।<br>
सत्यव्रतपराः सर्वे सर्वे पुरुषमानिनः ।<br>
हन्तारो देवशत्रूणां रक्षसां कामरूपिणाम् ।।२२।।<br>
हिडिम्बबकमुख्यानां किर्मीरस्य च रक्षसः ।।२२।।<br>
इतः प्रच्यवतां रात्रौ यः स तेषां महात्मनाम् ।<br>
आवृत्य मार्गं रौद्रात्मा तस्थौ गिरिरिवाचलः ।।२३।।<br>
तं भीमः समरश्लाघी बलेन बलिनां वरः ।<br>
जघान पशुमारेण व्याघ्रः क्षुद्रमृगं यथा ।।२४।।<br>
पश्य दिग्विजये राजन्यथा भीमेन पातितः ।<br>
जरासन्धो महेष्वासो नागायुतबलो युधि ।।२५।।<br>
सम्बन्धी वासुदेवश्च येषां श्यालश्च पार्षतः ।<br>
कस्तान्युधि समासीत जरामरणवान्नरः ।।२६।।<br>
तस्य ते शम एवास्तु पाण्डवैर्भरतर्षभ ।<br>
कुरु मे वचनं राजन्मा मृत्युवशमन्वगाः ।।२७।।<br>
एवं तु ब्रुवतस्तस्य मैत्रेयस्य विशां पते ।<br>
ऊरुं गजकराकारं करेणाभिजघान सः ।।२८।।<br>
दुर्योधनः स्मितं कृत्वा चरणेनालिखन्महीम् ।<br>
न किञ्चिदुक्त्वा दुर्मेधास्तस्थौ किञ्चिदवाङ्मुखः ।।२९।।<br>
तमशुश्रूषमाणं तु विलिखन्तं वसुन्धराम् ।<br>
दृष्ट्वा दुर्योधनं राजन्मैत्रेयं कोप आविशत् ।।३०।।<br>
स कोपवशमापन्नो मैत्रेयो मुनिसत्तमः ।<br>
विधिना सम्प्रयुक्तश्च शापायास्य मनो दधे ।।३१।।<br>
ततः स वार्युपस्पृश्य कोपसंरक्तलोचनः ।<br>
मैत्रेयो धार्तराष्ट्रं तमशपद्दुष्टचेतसम् ।।३२।।<br>
यस्मात्त्वं मामनादृत्य नेमां वाचं चिकीर्षसि ।<br>
तस्मादस्याभिमानस्य सद्यः फलमवाप्नुहि ।।३३।।<br>
त्वदभिद्रोहसंयुक्तं युद्धमुत्पत्स्यते महत् ।<br>
यत्र भीमो गदापातैस्तवोरुं भेत्स्यते बली ।।३४।।<br>
इत्येवमुक्ते वचने धृतराष्ट्रो महीपतिः ।<br>
प्रसादयामास मुनिं नैतदेवं भवेदिति ।।३५।।<br>
मैत्रेय उवाच।।<br>
शमं यास्यति चेत्पुत्रस्तव राजन्यथा तथा ।<br>
शापो न भविता तात विपरीते भविष्यति ।।३६।।<br>
वैशम्पायन उवाच।।<br>
स विलक्षस्तु राजेन्द्र दुर्योधनपिता तदा ।<br>
मैत्रेयं प्राह किर्मीरः कथं भीमेन पातितः ।।३७।।<br>
मैत्रेय उवाच।।<br>
नाहं वक्ष्याम्यसूया ते न ते शुश्रूषते सुतः ।<br>
एष ते विदुरः सर्वमाख्यास्यति गते मयि ।।३८।।<br>
वैशम्पायन उवाच।।<br>
इत्येवमुक्त्वा मैत्रेयः प्रातिष्ठत यथागतम् ।<br>
किर्मीरवधसंविग्नो बहिर्दुर्योधनोऽगमत् ।।३९।।  3.10.39<br>
<br>
</span>
