<span style="font-size: 14pt; line-height: 200%">धृतराष्ट्र उवाच।।<br>
किर्मीरस्य वधं क्षत्तः श्रोतुमिच्छामि कथ्यताम् ।<br>
रक्षसा भीमसेनस्य कथमासीत्समागमः ।।१।।<br>
विदुर उवाच।।<br>
शृणु भीमस्य कर्मेदमतिमानुषकर्मणः ।<br>
श्रुतपूर्वं मया तेषां कथान्तेषु पुनः पुनः ।।२।।<br>
इतः प्रयाता राजेन्द्र पाण्डवा द्यूतनिर्जिताः ।<br>
जग्मुस्त्रिभिरहोरात्रैः काम्यकं नाम तद्वनम् ।।३।।<br>
रात्रौ निशीथे स्वाभीले गतेऽर्धसमये नृप ।<br>
प्रचारे पुरुषादानां रक्षसां भीमकर्मणाम् ।।४।।<br>
तद्वनं तापसा नित्यं शेषाश्च वनचारिणः ।<br>
दूरात्परिहरन्ति स्म पुरुषादभयात्किल ।।५।।<br>
तेषां प्रविशतां तत्र मार्गमावृत्य भारत ।<br>
दीप्ताक्षं भीषणं रक्षः सोल्मुकं प्रत्यदृश्यत ।।६।।<br>
बाहू महान्तौ कृत्वा तु तथास्यं च भयानकम् ।<br>
स्थितमावृत्य पन्थानं येन यान्ति कुरूद्वहाः ।।७।।<br>
दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम् ।<br>
सार्करश्मितडिच्चक्रं सबलाकमिवाम्बुदम् ।।८।।<br>
सृजन्तं राक्षसीं मायां महारावविराविणम् ।<br>
मुञ्चन्तं विपुलं नादं सतोयमिव तोयदम् ।।९।।<br>
तस्य नादेन सन्त्रस्ताः पक्षिणः सर्वतोदिशम् ।<br>
विमुक्तनादाः सम्पेतुः स्थलजा जलजैः सह ।।१०।।<br>
सम्प्रद्रुतमृगद्वीपिमहिषर्क्षसमाकुलम् ।<br>
तद्वनं तस्य नादेन सम्प्रस्थितमिवाभवत् ।।११।।<br>
तस्योरुवाताभिहता ताम्रपल्लवबाहवः ।<br>
विदूरजाताश्च लताः समाश्लिष्यन्त पादपान् ।।१२।।<br>
तस्मिन्क्षणेऽथ प्रववौ मारुतो भृशदारुणः ।<br>
रजसा संवृतं तेन नष्टर्ष्कमभवन्नभः ।।१३।।<br>
पञ्चानां पाण्डुपुत्राणामविज्ञातो महारिपुः ।<br>
पञ्चानामिन्द्रियाणां तु शोकवेग इवातुलः ।।१४।।<br>
स दृष्ट्वा पाण्डवान्दूरात्कृष्णाजिनसमावृतान् ।<br>
आवृणोत्तद्वनद्वारं मैनाक इव पर्वतः ।।१५।।<br>
तं समासाद्य वित्रस्ता कृष्णा कमललोचना ।<br>
अदृष्टपूर्वं सन्त्रासान्न्यमीलयत लोचने ।।१६।।<br>
दुःशासनकरोत्सृष्टविप्रकीर्णशिरोरुहा ।<br>
पञ्चपर्वतमध्यस्था नदीवाकुलतां गता ।।१७।।<br>
मोमुह्यमानां तां तत्र जगृहुः पञ्च पाण्डवाः ।<br>
इन्द्रियाणि प्रसक्तानि विषयेषु यथा रतिम् ।।१८।।<br>
अथ तां राक्षसीं मायामुत्थितां घोरदर्शनाम् ।<br>
रक्षोघ्नैर्विविधैर्मन्त्रैर्धौम्यः सम्यक्प्रयोजितैः ।।१९।।<br>
पश्यतां पाण्डुपुत्राणां नाशयामास वीर्यवान् ।।१९।।<br>
स नष्टमायोऽतिबलः क्रोधविस्फारितेक्षणः ।<br>
काममूर्तिधरः क्षुद्रः कालकल्पो व्यदृश्यत ।।२०।।<br>
तमुवाच ततो राजा दीर्घप्रज्ञो युधिष्ठिरः ।<br>
को भवान्कस्य वा किं ते क्रियतां कार्यमुच्यताम् ।।२१।।<br>
प्रत्युवाचाथ तद्रक्षो धर्मराजं युधिष्ठिरम् ।<br>
अहं बकस्य वै भ्राता किर्मीर इति विश्रुतः ।।२२।।<br>
वनेऽस्मिन्काम्यके शून्ये निवसामि गतज्वरः ।<br>
युधि निर्जित्य पुरुषानाहारं नित्यमाचरन् ।।२३।।<br>
के यूयमिह सम्प्राप्ता भक्ष्यभूता ममान्तिकम् ।<br>
युधि निर्जित्य वः सर्वान्भक्षयिष्ये गतज्वरः ।।२४।।<br>
युधिष्ठिरस्तु तच्छ्रुत्वा वचस्तस्य दुरात्मनः ।<br>
आचचक्षे ततः सर्वं गोत्रनामादि भारत ।।२५।।<br>
पाण्डवो धर्मराजोऽहं यदि ते श्रोत्रमागतः ।<br>
सहितो भ्रातृभिः सर्वैर्भीमसेनार्जुनादिभिः ।।२६।।<br>
हृतराज्यो वने वासं वस्तुं कृतमतिस्ततः ।<br>
वनमभ्यागतो घोरमिदं तव परिग्रहम् ।।२७।।<br>
किर्मीरस्त्वब्रवीदेनं दिष्ट्या देवैरिदं मम ।<br>
उपपादितमद्येह चिरकालान्मनोगतम् ।।२८।।<br>
भीमसेनवधार्थं हि नित्यमभ्युद्यतायुधः ।<br>
चरामि पृथिवीं कृत्स्नां नैनमासादयाम्यहम् ।।२९।।<br>
सोऽयमासादितो दिष्ट्या भ्रातृहा काङ्क्षितश्चिरम् ।<br>
अनेन हि मम भ्राता बको विनिहतः प्रियः ।।३०।।<br>
वेत्रकीयगृहे राजन्ब्राह्मणच्छद्मरूपिणा ।<br>
विद्याबलमुपाश्रित्य न ह्यस्त्यस्यौरसं बलम् ।।३१।।<br>
हिडिम्बश्च सखा मह्यं दयितो वनगोचरः ।<br>
हतो दुरात्मनानेन स्वसा चास्य हृता पुरा ।।३२।।<br>
सोऽयमभ्यागतो मूढो ममेदं गहनं वनम् ।<br>
प्रचारसमयेऽस्माकमर्धरात्रे समास्थिते ।।३३।।<br>
अद्यास्य यातयिष्यामि तद्वैरं चिरसम्भृतम् ।<br>
तर्पयिष्यामि च बकं रुधिरेणास्य भूरिणा ।।३४।।<br>
अद्याहमनृणो भूत्वा भ्रातुः सख्युस्तथैव च ।<br>
शान्तिं लब्धास्मि परमां हत्व राक्षसकण्टकम् ।।३५।।<br>
यदि तेन पुरा मुक्तो भीमसेनो बकेन वै ।<br>
अद्यैनं भक्षयिष्यामि पश्यतस्ते युधिष्ठिर ।।३६।।<br>
एनं हि विपुलप्राणमद्य हत्वा वृकोदरम् ।<br>
सम्भक्ष्य जरयिष्यामि यथागस्त्यो महासुरम् ।।३७।।<br>
एवमुक्तस्तु धर्मात्मा सत्यसन्धो युधिष्ठिरः ।<br>
नैतदस्तीति सक्रोधो भर्त्सयामास राक्षसम् ।।३८।।<br>
ततो भीमो महाबाहुरारुज्य तरसा द्रुम ।<br>
दशव्याममिवोद्विद्धं निष्पत्रमकरोत्तदा ।।३९।।<br>
चकार सज्यं गाण्डीवं वज्रनिष्पेषगौरवम् ।<br>
निमेषान्तरमात्रेण तथैव विजयोऽर्जुनः ।।४०।।<br>
निवार्य भीमो जिष्णुं तु तद्रक्षो घोरदर्शनम् ।<br>
अभिद्रुत्याब्रवीद्वाक्यं तिष्ठ तिष्ठेति भारत ।।४१।।<br>
इत्युक्त्वैनमभिक्रुद्धः कक्ष्यामुत्पीड्य पाण्डवः ।<br>
निष्पिष्य पाणिना पाणिं संदष्टोष्ठपुटो बली ।।४२।।<br>
तमभ्यधावद्वेगेन भीमो वृक्षायुधस्तदा ।।४२।।<br>
यमदण्डप्रतीकाशं ततस्तं तस्य मूर्धनि ।<br>
पातयामास वेगेन कुलिशं मघवानिव ।।४३।।<br>
असम्भ्रान्तं तु तद्रक्षः समरे प्रत्यदृश्यत ।<br>
चिक्षेप चोल्मुकं दीप्तमशनिं ज्वलितामिव ।।४४।।<br>
तदुदस्तमलातं तु भीमः प्रहरतां वरः ।<br>
पदा सव्येन चिक्षेप तद्रक्षः पुनराव्रजत् ।।४५।।<br>
किर्मीरश्चापि सहसा वृक्षमुत्पाट्य पाण्डवम् ।<br>
दण्डपाणिरिव क्रुद्धः समरे प्रत्ययुध्यत ।।४६।।<br>
तद्वृक्षयुद्धमभवन्महीरुहविनाशनम् ।<br>
वालिसुग्रीवयोर्भ्रात्रोर्यथा श्रीकाङ्क्षिणोः पुरा ।।४७।।<br>
शीर्षयोः पतिता वृक्षा बिभिदुर्नैकधा तयोः ।<br>
यथैवोत्पलपद्मानि मत्तयोर्द्विपयोस्तथा ।।४८।।<br>
मुञ्जवज्जर्जरीभूता बहवस्तत्र पादपाः ।<br>
चीराणीव व्युदस्तानि रेजुस्तत्र महावने ।।४९।।<br>
तद्वृक्षयुद्धमभवत्सुमुहूर्तं विशां पते ।<br>
राक्षसानां च मुख्यस्य नराणामुत्तमस्य च ।।५०।।<br>
ततः शिलां समुत्क्षिप्य भीमस्य युधि तिष्ठतः ।<br>
प्राहिणोद्राक्षसः क्रुद्धो भीमसेनश्चचाल ह ।।५१।।<br>
तं शिलाताडनजडं पर्यधावत्स राक्षसः ।<br>
बाहुविक्षिप्तकिरणः स्वर्भानुरिव भास्करम् ।।५२।।<br>
तावन्योन्यं समाश्लिष्य प्रकर्षन्तौ परस्परम् ।<br>
उभावपि चकाशेते प्रयुद्धौ वृषभाविव ।।५३।।<br>
तयोरासीत्सुतुमुलः सम्प्रहारः सुदारुणः ।<br>
नखदंष्ट्रायुधवतोर्व्याघ्रयोरिव दृप्तयोः ।।५४।।<br>
दुर्योधननिकाराच्च बाहुवीर्याच्च दर्पितः ।<br>
कृष्णानयनदृष्टश्च व्यवर्धत वृकोदरः ।।५५।।<br>
अभिपत्याथ बाहुभ्यां प्रत्यगृह्णादमर्षितः ।<br>
मातङ्ग इव मातङ्गं प्रभिन्नकरटामुखः ।।५६।।<br>
तं चाप्याथ ततो रक्षः प्रतिजग्राह वीर्यवान् ।<br>
तमाक्षिपद्भीमसेनो बलेन बलिनां वरः ।।५७।।<br>
तयोर्भुजविनिष्पेषादुभयोर्बलिनोस्तदा ।<br>
शब्दः समभवद्घोरो वेणुस्फोटसमो युधि ।।५८।।<br>
अथैनमाक्षिप्य बलाद्गृह्य मध्ये वृकोदरः ।<br>
धूनयामास वेगेन वायुश्चण्ड इव द्रुमम् ।।५९।।<br>
स भीमेन परामृष्टो दुर्बलो बलिना रणे ।<br>
व्यस्पन्दत यथाप्राणं विचकर्ष च पाण्डवम् ।।६०।।<br>
तत एनं परिश्रान्तमुपलभ्य वृकोदरः ।<br>
योक्त्रयामास बाहुभ्यां पशुं रशनया यथा ।।६१।।<br>
विनदन्तं महानादं भिन्नभेरीसमस्वनम् ।<br>
भ्रामयामास सुचिरं विस्फुरन्तमचेतसम् ।।६२।।<br>
तं विषीदन्तमाज्ञाय राक्षसं पाण्डुनन्दनः ।<br>
प्रगृह्य तरसा दोर्भ्यां पशुमारममारयत् ।।६३।।<br>
आक्रम्य स कटीदेशे जानुना राक्षसाधमम् ।<br>
अपीडयत बाहुभ्यां कण्ठं तस्य वृकोदरः ।।६४।।<br>
अथ तं जडसर्वाङ्गं व्यावृत्तनयनोल्बणम् ।<br>
भूतले पातयामास वाक्यं चेदमुवाच ह ।।६५।।<br>
हिडिम्बबकयोः पाप न त्वमश्रुप्रमार्जनम् ।<br>
करिष्यसि गतश्चासि यमस्य सदनं प्रति ।।६६।।<br>
इत्येवमुक्त्वा पुरुषप्रवीर; स्तं राक्षसं क्रोधविवृत्तनेत्रः ।<br>
प्रस्रस्तवस्त्राभरणं स्फुरन्त; मुद्भ्रान्तचित्तं व्यसुमुत्ससर्ज ।।६७।।<br>
तस्मिन्हते तोयदतुल्यरूपे; कृष्णां पुरस्कृत्य नरेन्द्रपुत्राः ।<br>
भीमं प्रशस्याथ गुणैरनेकै; र्हृष्टास्ततो द्वैतवनाय जग्मुः ।।६८।।<br>
एवं विनिहतः सङ्ख्ये किर्मीरो मनुजाधिप ।<br>
भीमेन वचनात्तस्य धर्मराजस्य कौरव ।।६९।।<br>
ततो निष्कण्टकं कृत्वा वनं तदपराजितः ।<br>
द्रौपद्या सह धर्मज्ञो वसतिं तामुवास ह ।।७०।।<br>
समाश्वास्य च ते सर्वे द्रौपदीं भरतर्षभाः ।<br>
प्रहृष्टमनसः प्रीत्या प्रशशंसुर्वृकोदरम् ।।७१।।<br>
भीमबाहुबलोत्पिष्टे विनष्टे राक्षसे ततः ।<br>
विविशुस्तद्वनं वीराः क्षेमं निहतकण्टकम् ।।७२।।<br>
स मया गच्छता मार्गे विनिकीर्णो भयावहः ।<br>
वने महति दुष्टात्मा दृष्टो भीमबलाद्धतः ।।७३।।<br>
तत्राश्रौषमहं चैतत्कर्म भीमस्य भारत ।<br>
ब्राह्मणानां कथयतां ये तत्रासन्समागताः ।।७४।।<br>
वैशम्पायन उवाच।।<br>
एवं विनिहतं सङ्ख्ये किर्मीरं राक्षसोत्तमम् ।<br>
श्रुत्वा ध्यानपरो राजा निशश्वासार्तवत्तदा ।।७५।।  3.11.75<br>
<br>
</span>
