				
<tbody><tr><td>
	<b>धृतराष्ट्र उवाच।</b>	</td><td>	3-11-1x	
</td></tr>
				
<tr><td>
	किर्मीरस्य वधं क्षत्तः श्रोतुमिच्छामि कथ्यताम्।<br>रक्षसा भीमसेनस्य कथमासीत्समागमः ।।	</td><td>	3-11-1a<br>3-11-1b	
</td></tr>
<tr><td>
	<b>विदुर उवाच।</b>	</td><td>	3-11-2x	
</td></tr>
				
<tr><td>
	शृणु भीमस्य कर्मेदमतिमानषकर्मणः।<br>श्रुतपूर्वं मया तेषां कथान्तेषु पुनः पुनः ।।	</td><td>	3-11-2a<br>3-11-2b	
</td></tr>
				
<tr><td>
	इतः प्रयाता राजेन्द्र पाण्डवा द्यूतनिर्जिताः।<br>जग्मुस्त्रिभिरहोरात्रैः काम्यकं नाम तद्वनम् ।।	</td><td>	3-11-3a<br>3-11-3b	
</td></tr>
				
<tr><td>
	रात्रौ निशीथे त्वाभीले गतेऽर्धसमये नृप।<br>प्रचारे पुरुषादानां रक्षसां घोरकर्मणाम् ।।	</td><td>	3-11-4a<br>3-11-4b	
</td></tr>
				
<tr><td>
	तद्वनं तापसा नित्यमशेषा वनचारिणः।<br>दूरात्परिहरन्ति स्म पुरुषादभयात्किल ।।	</td><td>	3-11-5a<br>3-11-5b	
</td></tr>
				
<tr><td>
	तेषां प्रविशतां तत्र मार्गमावृत्य भारत।<br>दीप्ताक्षं भीषणं रक्षः मोल्मुकं प्रत्यपद्यत ।।	</td><td>	3-11-6a<br>3-11-6b	
</td></tr>
				
<tr><td>
	बाहू महान्तौ कृत्वा च तथास्यं च भयानकम्।<br>स्थितमावृत्यपन्थानं येन यान्ति कुरूद्वहाः ।।	</td><td>	3-11-7a<br>3-11-7b	
</td></tr>
				
<tr><td>
	दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम्।<br>सार्करश्मितडिच्चक्रं सबलाकमिवाम्बुदम् ।।	</td><td>	3-11-8a<br>3-11-8b	
</td></tr>
				
<tr><td>
	सृजन्तं राक्षसीं मायां महानादनिनादितम्।<br>मुञ्चन्तं विपुलान्नादान्सतोयमिव तोयदम् ।।	</td><td>	3-11-9a<br>3-11-9b	
</td></tr>
				
<tr><td>
	तस्य नादेन संत्रस्ताः पक्षिणः सर्वतोदिशम्।<br>विमुक्तनादाः संपेतुः स्थलजा जलजैः सह ।।	</td><td>	3-11-10a<br>3-11-10b	
</td></tr>
				
<tr><td>
	संप्रद्रुतमृगद्वीपिमहिषर्क्षसमाकुलम्।<br>तद्वनं तस्य नादेन संप्रस्थितमिवाभवत् ।।	</td><td>	3-11-11a<br>3-11-11b	
</td></tr>
				
<tr><td>
	तस्योरुवाताभिहतास्ताम्रपल्लवबाहवः।<br>विदूरजाताश्च लताः समाश्लिष्यन्ति पादपान् ।।	</td><td>	3-11-12a<br>3-11-12b	
</td></tr>
				
<tr><td>
	तस्मिन्क्षणेऽथ प्रववौ मारुतो भृशदारुणः।<br>रजसा संवृतं तेन नष्टर्क्षमभवन्नभः ।।	</td><td>	3-11-13a<br>3-11-13b	
</td></tr>
				
<tr><td>
	पञ्चानां पाण्डुपुत्राणामविज्ञातो महारिपुः।<br>पञ्चानामिन्द्रियाणां तु शोकावेश इवातुलः ।।	</td><td>	3-11-14a<br>3-11-14b	
</td></tr>
				
<tr><td>
	स दृष्ट्वा पाण्डवान्दूरात्कृष्णाजिनसमावृतान्।<br>आवृणोत्तद्वनद्वारं मैनाक इव पर्वतः ।।	</td><td>	3-11-15a<br>3-11-15b	
</td></tr>
				
<tr><td>
	तं समासाद्य वित्रस्ता कृष्णा कमललोचना।<br>अदृष्टपूर्वं संत्रासान्न्यमीलयत लोचने ।।	</td><td>	3-11-16a<br>3-11-16b	
</td></tr>
				
<tr><td>
	दुःशासनकरोत्सृष्टविप्रकीर्णशिरोरुहा।<br>पञ्चपर्वतमध्यस्था नदीवाकुलतां गता ।।	</td><td>	3-11-17a<br>3-11-17b	
</td></tr>
				
<tr><td>
	विमुह्यमानां तां तत्र जगृहुः पञ्च पाण्डवाः।<br>इन्द्रियाणि प्रसक्तानि विषयेषु यथारतिम् ।।	</td><td>	3-11-18a<br>3-11-18b	
</td></tr>
				
<tr><td>
	अथ तां राक्षसीं मायामुत्थितां घोरदर्शनाम्।<br>रक्षोघ्नैर्विविधैर्मन्त्रैर्धौम्यः सम्यक्प्रयोजितैः ।।	</td><td>	3-11-19a<br>3-11-19b	
</td></tr>
				
<tr><td>
	पश्यतां पाण्डुपुत्राणां नाशयामास वीर्यवान्।<br>स नष्टमायोऽतिबलः क्रोधविस्फारितेक्षणः ।।	</td><td>	3-11-20a<br>3-11-20b	
</td></tr>
				
<tr><td>
	काममूर्तिधरः क्रूरः कालकल्पो व्यदृश्यत।<br>तमुवाच ततो राजा दीर्घप्रज्ञो युधिष्ठिरः ।।	</td><td>	3-11-21a<br>3-11-21b	
</td></tr>
				
<tr><td>
	को भवान्कस्य वा किं ते क्रियतां कार्यमुच्यताम्।<br>प्रत्युवाचाथ तद्रक्षो धर्मराजं युधिष्ठिरम् ।।	</td><td>	3-11-22a<br>3-11-22b	
</td></tr>
				
<tr><td>
	अहं वकस्य वै भ्राता किर्मीर इति विश्रुतः।<br>वनेऽस्मिन्काम्यके शून्ये निवसामि गतज्वरः ।।	</td><td>	3-11-23a<br>3-11-23b	
</td></tr>
				
				
<tr><td>
	युधि निर्जित्य पुरुषानाहारं नित्यमाचरन्।<br>के यूयमभिसंप्राप्ता भक्ष्यभूता ममान्तिकम्।<br>युधि निर्जित्यवः सर्वान्भक्षयिष्ये गतज्वरः ।।	</td><td>	3-11-24a<br>3-11-24b<br>3-11-24c	
</td></tr>
<tr><td>
	<b>विदुर उवाच।</b>	</td><td>	3-11-25x	
</td></tr>
				
<tr><td>
	युधिष्ठिरस्तु तच्छ्रुत्वा वचस्तस्य दुरात्मनः।<br>आचचक्षे ततः सर्वं गोत्रनामादि भारत ।।	</td><td>	3-11-25a<br>3-11-25b	
</td></tr>
				
<tr><td>
	पाण्डवो धर्मराजोऽहं यदि ते श्रोत्रमागतः।<br>सहितो भ्रातृभिः सर्वैर्भीमसेनार्जुनादिभिः ।।	</td><td>	3-11-26a<br>3-11-26b	
</td></tr>
				
<tr><td>
	हृतराज्यो वने वासं वस्तुं कृतमतिस्ततः।<br>वनमभ्यागतो घोरमिदं तव परिग्रहम् ।।	</td><td>	3-11-27a<br>3-11-27b	
</td></tr>
				
				
<tr><td>
	`विस्मयं परमं गत्वा राक्षसो घोरदर्शनः।'<br>किर्मीरस्त्वब्रवीदेनं दिष्ट्या देवैरिदं मम।<br>उपपादितमद्येह चिरकालान्मनोरथम् ।।	</td><td>	3-11-28a<br>3-11-28b<br>3-11-28c	
</td></tr>
				
<tr><td>
	भीमसेनवधार्थं हि नित्यमभ्युद्यतायुधः।<br>चरामि पृथिवीं कृत्स्नां नैनं चासादयाम्यहम् ।।	</td><td>	3-11-29a<br>3-11-29b	
</td></tr>
				
<tr><td>
	सोयमासादितो दिष्ट्या भ्रातृहा काङ्क्षितश्चिरम्।<br>अनेन हि मम भ्राता बको विनिहतः प्रियः ।।	</td><td>	3-11-30a<br>3-11-30b	
</td></tr>
				
<tr><td>
	वैत्रकीयवने राजन्ब्राह्मणच्छद्मरूपिणा।<br>विद्याबलमुपाश्रित्य न ह्मस्त्यस्यौरसं बलम् ।।	</td><td>	3-11-31a<br>3-11-31b	
</td></tr>
				
<tr><td>
	हिडिम्बश्च सखा मह्मं दयितो वनगोचरः।<br>हतो दुरात्मनाऽनेन स्वसा चास्य हृता पुरा ।।	</td><td>	3-11-32a<br>3-11-32b	
</td></tr>
				
<tr><td>
	सोयमभ्यागतो मूढो ममेदं गहनं वनम्।<br>प्रचारसमयेऽस्माकमर्द्धरात्रे स्थिते समे ।।	</td><td>	3-11-33a<br>3-11-33b	
</td></tr>
				
<tr><td>
	अद्यास्य यातयिष्यामि तद्वैरं चिरसंभृतम्।<br>तर्पयिष्यामि च बकं रुधिरेणास्य भूरिणा ।।	</td><td>	3-11-34a<br>3-11-34b	
</td></tr>
				
<tr><td>
	अद्याहमनृणो भूत्वा भ्रातुः सख्युस्तथैव च।<br>शान्तिं लब्धास्मि परमां हत्वा राक्षसकण्टकम् ।।	</td><td>	3-11-35a<br>3-11-35b	
</td></tr>
				
<tr><td>
	यदि तेन पुरा मुक्तो भीमसेनो बकेन वै।<br>अद्यैनं भक्षयिष्यामि पश्यतस्ते युधिष्ठिर ।।	</td><td>	3-11-36a<br>3-11-36b	
</td></tr>
				
<tr><td>
	एनं हि विपुलप्राणमद्य हत्वा वृकोदरम्।<br>संभक्ष्य जरयिष्यामि यथाऽगस्त्यो महासुरम् ।।	</td><td>	3-11-37a<br>3-11-37b	
</td></tr>
				
<tr><td>
	एवमुक्तस्तु धर्मात्मा सत्यसन्धो युधिष्ठिरः।<br>नैतदस्तीति सक्रोधो भर्त्सयामास राक्षसम् ।।	</td><td>	3-11-38a<br>3-11-38b	
</td></tr>
				
<tr><td>
	ततो भीमो महाबाहुरारुज्यतरसा द्रुमम्।<br>दशव्याममथोद्विद्धं निष्पत्रमकरोत्तदा ।।	</td><td>	3-11-39a<br>3-11-39b	
</td></tr>
				
<tr><td>
	चकार सज्यं गाण्डीवं वज्रनिष्पेषगौरवम्।<br>निमेषान्तरमात्रेण तथैव विजयोऽर्जुनः ।।	</td><td>	3-11-40a<br>3-11-40b	
</td></tr>
				
<tr><td>
	निवार्य भीमो जिष्णुं तं तद्रक्षो मेघनिःस्वनम्।<br>अभिद्रुत्याब्रवीद्वाक्यं तिष्ठतिष्ठेति भारत ।।	</td><td>	3-11-41a<br>3-11-41b	
</td></tr>
				
				
<tr><td>
	इत्युक्त्वैनमतिक्रुद्धः कक्ष्यामुत्पीड्य पाण्डवः।<br>निष्पिष्य पाणिना पाणिं संदष्टौष्ठपुटो बली।<br>तमभ्यधावद्वेगेन भीमो वृक्षायुधस्तदा ।।	</td><td>	3-11-42a<br>3-11-42b<br>3-11-42c	
</td></tr>
				
<tr><td>
	यमदण्डप्रतीकाशं ततस्तं तस्य मूर्धनि।<br>पातयामास वेगेन कुलिशं मघवानिव ।।	</td><td>	3-11-43a<br>3-11-43b	
</td></tr>
				
<tr><td>
	असंभ्रान्तं तु तद्रक्षः समरे प्रत्यदृश्यत।<br>चिक्षेप चोल्मुकं दीप्तमशनिं ज्वलितामिव ।।	</td><td>	3-11-44a<br>3-11-44b	
</td></tr>
				
<tr><td>
	तदुदस्तमलातं तु भीमः प्रहरतां वरः।<br>पदा सव्येन चिक्षेप तद्रक्षः पुनराव्रजत् ।।	</td><td>	3-11-45a<br>3-11-45b	
</td></tr>
				
<tr><td>
	किर्मीरश्चापि सहसा वृक्षमुत्पाट्य पाण्डवम्।<br>दण्डपाणिरिव क्रुद्धः समरे प्रत्यधावत ।।	</td><td>	3-11-46a<br>3-11-46b	
</td></tr>
				
<tr><td>
	तद्वृक्षयुद्धमभवन्महीरुहविनाशनम्।<br>वालिसुग्रीवयोर्भ्रात्रोर्यथा स्त्रीकाङ्क्षिणोः पुरा ।।	</td><td>	3-11-47a<br>3-11-47b	
</td></tr>
				
<tr><td>
	शीर्षयोः पतिता वृक्षा विभिदुर्नैकधा तयोः।<br>यथैवोत्पलपत्राणि मत्तयोर्द्विपयोस्तथा ।।	</td><td>	3-11-48a<br>3-11-48b	
</td></tr>
				
<tr><td>
	मूर्ध्निजर्झरभूतास्तु बहवस्तत्र पादपाः।<br>चीराणीव व्युदस्तानि रेजुस्तत्र महावने ।।	</td><td>	3-11-49a<br>3-11-49b	
</td></tr>
				
<tr><td>
	तद्वृक्षयुद्धमभवन्महूर्तं भरतर्षभ।<br>राक्षसानां च मुख्यस्य नराणामुत्तमस्य च ।।	</td><td>	3-11-50a<br>3-11-50b	
</td></tr>
				
<tr><td>
	ततः शिलां समुत्क्षिप्य भीमस्य युधि तिष्ठतः।<br>प्राहिणोद्रासः क्रुद्धो भीमसेनश्चचाल ह ।।	</td><td>	3-11-51a<br>3-11-51b	
</td></tr>
				
<tr><td>
	तं शिलाताडनजडं पर्यधावत राक्षसः।<br>बाहुविक्षिप्तकिरणः स्वर्भानुरिव भास्करम् ।।	</td><td>	3-11-52a<br>3-11-52b	
</td></tr>
				
<tr><td>
	तावन्योन्यं समाश्लिश्य प्रकर्षन्तौ परस्परम्।<br>उभावपि चकाशेते प्रवृद्धौ वृषभाविव ।।	</td><td>	3-11-53a<br>3-11-53b	
</td></tr>
				
<tr><td>
	तयोरासीत्सुतुमुलः संप्रहारः सुदारुणः।<br>नखदंष्ट्रायुधवतोर्व्याघ्रयोरिव दृप्तयोः ।।	</td><td>	3-11-54a<br>3-11-54b	
</td></tr>
				
<tr><td>
	दुर्योधननिकाराच्च बाहुवीर्याच्च दर्पितः।<br>कृष्णानयनदृष्टश्च व्यवर्धत वृकोदरः ।।	</td><td>	3-11-55a<br>3-11-55b	
</td></tr>
				
<tr><td>
	अभिहत्याथ बाहुभ्यां प्रत्यगृह्णादमर्षितः।<br>मातङ्गमिव मातङ्गः प्रभिननकरटामुखम् ।।	</td><td>	3-11-56a<br>3-11-56b	
</td></tr>
				
<tr><td>
	स चाप्येनं ततो रक्षः प्रतिजग्राह वीर्यबान्।<br>तमाक्षिपद्भीमसेनो बलेन बलिनां वरः ।।	</td><td>	3-11-57a<br>3-11-57b	
</td></tr>
				
<tr><td>
	तयोर्भुजविनिष्पेषादुभयोर्बलिनोस्तदा।<br>शब्दः समभवद्घोरो वेणुस्फोटसमो युधि ।।	</td><td>	3-11-58a<br>3-11-58b	
</td></tr>
				
<tr><td>
	अथैनमाक्षिप्य बलाद्गृद्य मध्ये वृकोदरः।<br>धूनयामास वेगेन वायुश्चण्ड इव द्रुमम् ।।	</td><td>	3-11-59a<br>3-11-59b	
</td></tr>
				
<tr><td>
	स भीमेन परामृष्टो दुर्बलो बलिनां रणे।<br>व्यस्पन्दत यथाप्राणं विचकर्ष च पाण्डवम् ।।	</td><td>	3-11-60a<br>3-11-60b	
</td></tr>
				
<tr><td>
	तत एनं परिश्रान्तमुपलक्ष्य वृकोदरः।<br>योक्रयामास बाहुभ्यां पशुं रशनया यथा ।।	</td><td>	3-11-61a<br>3-11-61b	
</td></tr>
				
<tr><td>
	विनदन्तं महानादं भिन्नभिरीस्वनं बली।<br>भ्रामयामास सुचिरं विस्फुरन्तमचेतसम् ।।	</td><td>	3-11-62a<br>3-11-62b	
</td></tr>
				
<tr><td>
	तं विषीदन्तमाज्ञाय राक्षसं पाण्डुनन्दनः।<br>प्रगृह्य तरसा दोर्भ्यां पशुमारममारयत् ।	</td><td>	3-11-63a<br>3-11-63b	
</td></tr>
				
<tr><td>
	आक्रम्य च कटीदेशे जानुना राक्षसाधमम्।<br>पीडयामास पाणिभ्यां तस्य कण्ठंवृकोदरः ।।	</td><td>	3-11-64a<br>3-11-64b	
</td></tr>
				
<tr><td>
	अथ जर्जरसर्वाङ्गं व्यावृत्तनयनोल्बणम्।<br>भूतले भ्रामयामास वाक्यं चेदमुवाच ह ।।	</td><td>	3-11-65a<br>3-11-65b	
</td></tr>
				
<tr><td>
	हिडिम्बबकयोः पाप न त्वमश्रुप्रमार्जनम्।<br>करिष्यसि गतश्चापि यमस्य सदनं प्रति ।।	</td><td>	3-11-66a<br>3-11-66b	
</td></tr>
				
				
				
<tr><td>
	इत्येवमुक्त्वा पुरुषप्रवीर-<br>स्तं राक्षसं क्रोधपरीतचेताः।<br>विस्रस्तवस्त्राभरणं स्फुरन्त-<br>मुद्धान्तचित्तं व्यसुमुत्ससर्ज ।।	</td><td>	3-11-67a<br>3-11-67b<br>3-11-67c<br>3-11-67d	
</td></tr>
				
				
				
<tr><td>
	तस्मिन्हते तोयदतुल्यरूपे<br>कृष्णां पुरस्कृत्य नरेन्द्रपुत्राः।<br>भीमं प्रशस्याथ गुणैरनेकै-<br>र्हृष्टास्ततो द्वैतवनाय जग्मुः ।।	</td><td>	3-11-68a<br>3-11-68b<br>3-11-68c<br>3-11-68d	
</td></tr>
<tr><td>
	<b>विदुर उवाच।</b>	</td><td>	3-11-69x	
</td></tr>
				
<tr><td>
	एवं विनिहतः सङ्ख्ये किर्मोरो मनुजाधिप।<br>भीमेन वचनात्तस् धर्मराजस्य कौरव ।।	</td><td>	3-11-69a<br>3-11-69b	
</td></tr>
				
<tr><td>
	ततो निष्कष्टकं कृत्वा वनं तदयराजितः।<br>द्रौपद्या सह धर्मज्ञो वसतिं तामुवास ह ।।	</td><td>	3-11-70a<br>3-11-70b	
</td></tr>
				
<tr><td>
	समाश्वास्य च ते सर्वे द्रौपदीं भरतर्षभाः।<br>प्रहृष्टमनसः प्रीत्या प्रसशंसुर्वृकोदरम् ।।	</td><td>	3-11-71a<br>3-11-71b	
</td></tr>
				
<tr><td>
	भीमबाहुबलोत्पिष्टे विनष्टे राक्षसे ततः।<br>विविशुस्ते वनं वीराः क्षेमं निहतकण्टकम् ।।	</td><td>	3-11-72a<br>3-11-72b	
</td></tr>
				
<tr><td>
	स मया गच्छता मार्गे विनिकीर्णो भयावहः।<br>वने महति दुष्टात्मा दृष्टो भीमबलाद्धतः ।।	</td><td>	3-11-73a<br>3-11-73b	
</td></tr>
				
<tr><td>
	तत्राश्रौषमहं चैतत्कर्म भीमस् भारत।<br>ब्राह्मणानां कथयतां ये तत्रासन्समागताः ।।	</td><td>	3-11-74a<br>3-11-74b	
</td></tr>
<tr><td>
	<b>वैशंपायन उवाच।</b>	</td><td>	3-11-75x	
</td></tr>
				
<tr><td>
	एवं विनिहतं सङ्ख्ये किर्मीरं रक्षसां वरम्।<br>श्रुत्वा ध्यानपरो राजा निशश्वासार्तवत्तदा ।।	</td><td>	3-11-75a<br>3-11-75b	
</td></tr></tbody>