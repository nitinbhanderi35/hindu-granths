<span style="font-size: 14pt; line-height: 200%">पुलस्त्य उवाच।	 <br>
ततो गच्छेत राजेन्द्र कुरुक्षेत्रमभिष्टुतम्।<br>
पापेभ्योविप्रमुच्यन्ते तद्गताः सर्वजन्तवः ।।	3-81-1<br>
<br>
कुरुक्षेत्रं गमिष्यामि कुरुक्षेत्रे वसाम्यहम्।<br>
य एवं सततं ब्रूयात्सोऽपि पापैः प्रमुच्यते ।।	3-81-2<br>
<br>
पांसवोऽपिकुरुक्षेत्रे वायुना समुदीरिताः।<br>
अपिदुष्कृतकर्माणं नयन्ति परमां गतिम् ।।	3-81-3<br>
<br>
दक्षिणेन सरस्वत्या दृषद्वत्युत्तरेण च।<br>
ये वसन्ति कुरुक्षेत्रे ते वसन्ति त्रिविष्टपे ।।	3-81-4<br>
<br>
तत्र मासं वसेद्धीरः सरस्वत्यां युधांवर।<br>
यत्रब्रह्मादयो देवा ऋषयः सिद्धचारणाः ।।	3-81-5<br>
<br>
गन्धर्वाप्सरसो यक्षाः पन्नगाश्च महीपते।<br>
ब्रह्मक्षेत्रं महापुण्यमभिगच्छन्ति भारत ।।	3-81-6<br>
<br>
मनसाऽप्यभिकामस्य कुरुक्षेत्रं युधांवर।<br>
पापानि विप्रणश्यन्ति ब्रह्मलोकं च गच्छति ।।	3-81-7<br>
<br>
गत्वा हि श्रद्धया युक्तः करुक्षेत्रं कुरूद्वह।<br>
राजसूयाश्वमेधाभ्यां फलमाप्नोति मानवः ।।	3-81-8<br>
<br>
ततश्च मन्तुकं राजन्द्वारपालं महाबलम्।<br>
यक्षं समभिवाद्यैव गोसहस्रफलं लभेत् ।।	3-81-9<br>
<br>
ततो गच्छेत धर्मज्ञ विष्णो स्थानमनुत्तमम्।<br>
सततं नाम राजेन्द्र यत्रसन्निहितो हरिः ।।	3-81-10<br>
<br>
तत्रस्नात्वाऽर्चयित्वा च त्रिलोकप्रभवं हरिम्।<br>
अश्वमेधमवाप्नोति विष्णुलोकं च गच्छति ।।	3-81-11<br>
<br>
ततः परिप्लवं गच्छेत्तीर्थं त्रैलोक्यविश्रुतम्।<br>
अग्निष्टोमातिरात्राभ्यां फलं प्राप्नोति भारत ।।	3-81-12<br>
<br>
पृथिवीतीर्थमासाद्य गोसहस्रफलं लभेत्।<br>
ततः शालूकिनी गत्वा तीर्थसेवी नराधिप ।।	3-81-13<br>
<br>
दशाश्वमेधे स्नात्वा च तदेव फलमाप्नुयात्।<br>
सर्पदर्वीं समासाद्य नागानां तीर्थमुत्तमम् ।।	3-81-14<br>
<br>
अग्निष्टोममवाप्नोति नागलोकं च विन्दति।<br>
ततो गच्छेत धर्मज्ञ द्वारपालमरुन्तुकम् ।।	3-81-15<br>
<br>
तत्रोष्य रजनीमेकां गोसहस्रफलं लभेत्।<br>
ततः पञ्चनदं गत्वा नियतो नियताशनः ।।	3-81-16<br>
<br>
कोटितीर्थमुपस्पृश्य हयमेधफंल लभेत्।<br>
अश्विनोस्तीर्थमासाद्य रूपवानमिजायते ।।	3-81-17<br>
<br>
ततो गच्छेत धर्मज्ञ वाराहं तीर्थमुत्तमम्।<br>
विष्णुर्वाराहरूपेण पूर्वं यत्र स्थितो विभुः ।।	3-81-18<br>
<br>
तत्रस्नात्वा नरश्रेष्ठ अग्निष्टोमफलं लभेत्।<br>
ततो जयन्त्यां राजेन्द्र सोमतीर्थं समाविशेत् ।।	3-81-19<br>
<br>
स्नात्वा फलमवाप्नोति राजसूयस्य मानवः।<br>
एकहंसे नरः स्नात्वा गोसहस्रफलं लभेत् ।।	3-81-20<br>
<br>
शतशौचं समासाद्य तीर्थसेवी नराधिप।<br>
पौण्डरीकमवाप्नोति कृतशौचो भवेच्च सः ।।	3-81-21<br>
<br>
ततो मुञ्जवटं नाम स्थाणोः स्थानं महात्मनः।<br>
उपोष्य रजनीमेकां गाणपत्यमवाप्नुयात् ।।	3-81-22<br>
<br>
तत्रैव च महाराज यक्षिणी लोकविश्रुता।<br>
तां चाभिगम्यराजेन्द्र सर्वान्कामानवाप्नुयात् ।।	3-81-23<br>
<br>
कुरुक्षेत्रस् तद्द्वारं विश्रुतं भरतर्षभ।<br>
प्रदक्षिणमुपावृत्य तीर्थसेवी समाहितः ।।	3-81-24<br>
<br>
संमिते पुष्कराणां च स्नात्वाऽर्च्य पितृदेवताः।<br>
जामदग्न्येन रामेण कृतं तत्सुमहात्मना ।।	3-81-25<br>
<br>
कृतकृत्यो भवेद्राजन्नश्वमेधं च विन्दति।<br>
ततो रामह्रदानार्च्छेत्तीर्थसेवी समाहितः ।।	3-81-26<br>
<br>
तत्ररामेण राजेनद्‌रतरसा दीप्ततेजसा।<br>
क्षत्रमुत्साद् वीरेण ह्रदाः पञ्च निवेशिताः ।।	3-81-27<br>
<br>
पूरयित्वा नरव्याघ्र रुधिरेणेति नः श्रुतम्।<br>
पितरस्तर्पिताः सर्वे तथैव प्रपितागहाः ।।	3-81-28<br>
<br>
ततस्ते पितरः प्रीता राममूचुर्नराधिप।<br>
रामराम महाभाग प्रीताः स्म तव भार्गव ।।	3-81-29<br>
<br>
अनया पितृभक्त्या च विक्रमेण च ते विभो।<br>
वरं वृणीष्व भद्रं ते किमिच्छसि महाद्युते ।।	3-81-30<br>
<br>
एवमुक्तः स राजेन्द्र राम प्रहरतांवरः।<br>
अब्रवीत्प्राञ्जलिर्वाक्यं पितॄन्स गगने स्थितान् ।।	3-81-31<br>
<br>
भवन्तो यदि मे प्रीता यद्यनुग्राह्यता मयि।<br>
पितृप्रसादादिच्छेयं तपःस्वाध्ययनं पुनः ।।	3-81-32<br>
<br>
यच्च रोषाभिभूतेन क्षत्रमुत्सादितं मया।<br>
ततश्च पापान्मुच्येयं युष्माकं तेजसाऽप्यहम् ।।	3-81-33<br>
<br>
ह्रदाश्च तीर्थभूता मे भवेयुर्भुवि विश्रुताः।<br>
एतच्छ्रुत्वा शुभं वाक्यं रामस्य पितरस्तदा ।।	3-81-34<br>
<br>
प्रत्यूचुः परमप्रीता रामं हर्पसमन्विताः।<br>
तपस्ते वर्धतां भूयः पितृभक्त्या विशेषतः ।।	3-81-35<br>
<br>
यच्च रोपाभिभूतेन क्षत्रमुत्सादितं त्वया।<br>
ततश्च पापान्मुक्तस्त्वं पातितास्ते स्वकर्मभिः ।।	3-81-36<br>
<br>
ह्रदाश्च तव तीर्थत्वं गमिष्यन्ति न संशयः।<br>
ह्रदेषु तेषु यः स्नात्वा पितॄन्संतर्पयिष्यति ।।	3-81-37<br>
<br>
पितरस्तस् वै प्रीता दास्यन्ति भुवि दुर्लभम्।<br>
ईप्सितं च मनःकामं स्वर्गलोकं च शाश्वतम् ।।	3-81-38<br>
<br>
एवं दत्त्वा वरान्राजन्रामस्य पितरस्तदा।<br>
आमन्त्र्य भारग्वं प्रीत्या तत्रैवान्तर्हितास्ततः ।।	3-81-39<br>
<br>
एवं रामह्रदाः पुण्या भार्गवस्य महात्मनः।<br>
स्नात्वा ह्रहेषु रामस्य ब्रह्मचारी शुचिव्रतः ।।	3-81-40<br>
<br>
राममभ्यर्च्य राजेन्द्र लभेद्बहु सुवर्णकम्।<br>
वंशमूलकमासाद्य तीर्थसेवी कुरूद्वह ।।	3-81-41<br>
<br>
स्ववंशमुद्धरेद्राजन्स्नात्वा वै वंशमूलके।<br>
कायशोधनमासाद्य तीर्थं भरतसत्तम ।।<br>
शरीरशुद्धिः स्नातस्य तस्मिंस्तीर्थे न संशयः।	3-81-42<br>
<br>
शरीरशुद्धिः स्नातस्य तस्मिंस्तीर्थे न संशयः।<br>
शुद्धदेहश्च संयाति युभाँल्लोकाननुत्तमान् ।।	3-81-43<br>
<br>
ततो गच्छेत धर्मज्ञ तीर्थं त्रैलोक्यविश्रुतम्।<br>
लोका यत्रोद्धृताः पूर्वं विष्णुना प्रभविष्णुना ।।	3-81-44<br>
<br>
लोकोद्धारं समासाद्य तीर्थं त्रैलोक्यपूजितम्।<br>
स्नात्वा तीर्थवरे राजँल्लोकानुद्धरते स्वकान् ।।	3-81-45<br>
<br>
श्रीतीर्थं च समासाद्य स्नात्वा नियतमानसः।<br>
अर्चयित्वा पितॄन्देवान्विन्दते श्रियमुत्तमाम् ।।	3-81-46<br>
<br>
कपिलातीर्थमासाद्य ब्रह्मचारी समाहितः।<br>
तत्र स्नात्वाऽर्चयित्वा च पितॄन्स्वान्दैवतान्यपि ।।	3-81-47<br>
<br>
कपिलानां सहस्रस्य फलंविन्दति मानवः।<br>
सूर्यतीर्थं समासाद्य स्नात्वा नियतमानसः ।।	3-81-48<br>
<br>
अर्चयित्वा पितॄन्देवानुपवासपरायणः।<br>
अग्निष्टोममवाप्नोति सूर्यलोकं च गच्छति ।।	3-81-49<br>
<br>
गवां भगवनासाद्य तीर्थसेवी यथाक्रमम्।<br>
तत्राभिषेकं कुर्वाणो गोसहस्रफलं लभेत् ।।	3-81-50<br>
<br>
शङ्खिनीतीर्थमासाद्य तीर्थसेवी कुरूद्वह।<br>
देव्यास्तीर्थे नरः स्नात्वा लभते रूपमुत्तमम् ।।	3-81-51<br>
<br>
ततो गच्छेत राजेन्द्रद्वारपालमरुन्तुकम्।<br>
तच्च तीर्थं सरस्वत्यां यक्षेन्द्रस्य महात्मनः ।।	3-81-52<br>
<br>
तत्रस्नात्वा नरो राजन्नग्निष्टोमफलं लभेत्।<br>
ततो गच्छेत राजेन्द्र ब्रह्मावर्तं नरोत्तमः ।।	3-81-53<br>
<br>
ब्रह्मावर्ते नरः स्नात्वा ब्रह्मलोकमवाप्नुयात्।<br>
ततो गच्छेत राजेन्द्र सुतीर्थकमनुत्तमम् ।।	3-81-54<br>
<br>
तत्रसन्निहिता नित्यं पितरो दैवतैः सह।<br>
तत्राभिषेकं कुर्वीत पितृदेवार्चने रतः ।।	3-81-55<br>
<br>
अश्वमेधमावाप्नोति पितृलोकं च गच्छति।<br>
ततोम्बुमत्यां धर्मज्ञ सुतीर्थकमनुत्तमम् ।।	3-81-56<br>
<br>
कोशेश्वरस्य तीर्थेषु स्नात्वा भरतसत्तम।<br>
सर्वव्याधिविनिर्मुक्तो ब्रह्मलोके महीयते ।।	3-81-57<br>
<br>
मातृतीर्थं च तत्रैव यत्रस्नातस्य भारत।<br>
प्रजा विवर्धते राजन्न तन्वीं श्रियमश्नुते ।।	3-81-58<br>
<br>
ततः शीतवनं गच्छेन्नियतो नियताशनः।<br>
तीर्थं तत्रमहाराज महदन्यत्र दुर्लभम् ।।	3-81-59<br>
<br>
पुनाति गमनादेव कुलमेकं नराधिप।<br>
केशानभ्युक्ष् वै तस्मिन्पूतो भवति भारत ।।	3-81-60<br>
<br>
तीर्थं तत्र महाराज श्वानलोमापहं स्मृतम्।<br>
यत्र विप्रा नरव्याघ्र विद्वांसस्तीर्थतत्पराः ।।	3-81-61<br>
<br>
गतिं गच्छन्ति परमां स्नात्वा भरतसत्तम।<br>
श्वानलोमापनयने तीर्थे भरतसत्तम ।।	3-81-62<br>
<br>
प्राणायामैर्निर्हरन्ति स्वलोमानि द्विजोत्तमाः।<br>
पूतात्मानश्च राजेन्द्रप्रयान्ति परमां गतिम् ।।	3-81-63<br>
<br>
दशाश्वमेधिकं चैव तस्मिंस्तीर्थे महीपते।<br>
तत्र स्नात्वा नरव्याघ्र गच्छेत परमां गतिम् ।।	3-81-64<br>
<br>
ततो गच्छेत राजेन्द्र मानुषं लोकविश्रुतम्।<br>
यत्र कृष्णमृगा राजन्व्याधेन परिपीडिताः ।।	3-81-65<br>
<br>
विगाह्य तस्मिन्सरसि मानुषत्वमुपागताः।<br>
तस्मिंस्तीर्थे नरः स्नात्वा ब्रह्मचारी समाहितः ।।	3-81-66<br>
<br>
सर्वपापविशुद्धात्मा स्वर्गलोके महीयते।<br>
मानुषस्य तु पूर्वेण क्रोशमात्रे महीपते ।।	3-81-67<br>
<br>
आपगा नाम विख्याता नदीसिद्धनिषेविता।<br>
श्यामाकभोजनं तत्रयः प्रयच्छति मानवः ।।	3-81-68<br>
<br>
देवान्पितॄन्समुद्दिश्य तस्य धर्मफलं महत्।<br>
एकस्मिन्भोजिते विप्रे कोटिर्भवति भोजिता ।।	3-81-69<br>
<br>
तत्रस्नात्वाऽर्चयित्वा च पितृन्वै दैवतानि च।<br>
उषित्वा रजनीमेकामग्निष्टोमफलं लभेत् ।।	3-81-70<br>
<br>
ततो गच्छेत राजेन्द्र ब्रह्मणः स्थानमुत्तमम्।<br>
ब्रह्मोदुम्बरमित्येव प्रकाशं भुवि भारत ।।	3-81-71<br>
<br>
तत्रसप्तर्षिकुण्डेषु स्नातस् यनरपुङ्गव।<br>
केदारे चैवराजेन्द्रकपिञ्जलमहामुनेः ।।	3-81-72<br>
<br>
ब्रह्माणमधिगत्वा च शुचिः प्रयतमानसः।<br>
सर्वपापविशुद्धात्मा ब्रह्मलोकं प्रपद्यते ।।	3-81-73<br>
<br>
कपिञ्जलस्य केदारं समासाद्य सुदुर्लभम्।<br>
अन्तर्धानमवाप्नोति तपसा दग्धकिल्विषः ।।	3-81-74<br>
<br>
ततो गच्छेत राजेन्द्र शङ्करं लोकविश्रुतम्।<br>
कृष्णपक्षे चतुर्दश्यामभिगम्य वृषध्वजम् ।।	3-81-75<br>
<br>
लभेत सर्वकामान्हि स्वर्गलोकं च गच्छति।<br>
तिस्रः कोट्यस्तु तीर्थानां शङ्करे कुरुनन्दन ।।	3-81-76<br>
<br>
रुद्रकोट्यां तथा कूपे ह्रदेषु च महीपते।<br>
शुद्धास्पदं च तत्रैव तीर्थं भरतसत्तम ।।	3-81-77<br>
<br>
तत्रस्नात्वाऽर्चयित्वा च दैवतानि पितॄनथ।<br>
न दुर्गतिमवाप्नोति वाजपेयं च विन्दति ।।	3-81-78<br>
<br>
किंदाने च नरः स्नात्वा किंजप्ये च महीपते।<br>
अप्रमेयमवाप्नोति दानं जप्यं च भारत ।।	3-81-79<br>
<br>
कलश्यां वार्युपस्पृश्य श्रद्दधानो जितेन्द्रियः।<br>
अग्निष्टोमस् यज्ञस्य फलं प्राप्नोति मानवः ।।	3-81-80<br>
<br>
शंकरस्य तु पूर्वेण नारदस्य महात्मनः।<br>
तीर्थं कुरुकुलश्रेष्ठ अजानन्तेति विश्रुतम् ।।	3-81-81<br>
<br>
तत्रतीर्थे नरः स्नात्वा प्राणानुत्सृज्य भारत।<br>
नारदेनाभ्यनुज्ञातो लोकान्प्राप्नोत्यनुत्तमानन् ।।	3-81-82<br>
<br>
शुक्लपक्षे दशम्यां च पुण्डरीकं समाविशेत्।<br>
तत्र स्नात्वा नरो राजन्पौण्डरीकफलं लभेत् ।।	3-81-83<br>
<br>
ततस्त्रिविष्टपं गच्छेत्रिषु लोकेषु विश्रुतम्।<br>
तत्र वैतरणी पुण्या नदी पापप्रणाशिनी ।।	3-81-84<br>
<br>
तत्र स्नात्वाऽर्चयित्वा च शूलपाणिं वृषध्वजम्।<br>
सर्वपापविशुद्धात्मा गच्छेत परमां गतिम् ।।	3-81-85<br>
<br>
ततो गच्छेत राजेन्द्र फलकीवनमुत्तमम्।<br>
तत्र देवाः सदा राजन्फलकीवनमाश्रिताः ।।	3-81-86<br>
<br>
तपश्चरन्ति विपुलं बहुवर्षसहस्रकम्।<br>
दृषद्वत्यां नरः स्नात्वा तर्पयित्वा च देवताः ।।	3-81-87<br>
<br>
अग्निष्टोमातिरात्राभ्यां फलं विन्दति भारत।<br>
तीर्ते च सर्वदेवानां स्नात्वा भरतसत्तम ।।	3-81-88<br>
<br>
गोसहस्रस्य राजेन्द्र फलं विन्दति मानवः।<br>
पाणिस्वाते नरः स्नात्त्वा तर्पयित्वा च देवताः ।।	3-81-89<br>
<br>
अग्निष्टोमातिरात्राभ्यां फलं विन्दति भारत।<br>
राजसूयमावाप्नोति ऋषिलोकं च विन्दति ।।	3-81-90<br>
<br>
ततो गच्छेत राजेन्द्र मिश्रकं तीर्थमुत्तमम्।<br>
तत्र तीर्थानि राजेन्द्र मिश्रितानि महात्मना ।।	3-81-91<br>
<br>
व्यासेन नृपशार्दूल द्विजार्थमिति नः श्रुतम्।<br>
सर्वतीर्थेषु स स्नाति मिश्रके स्नाति यो नरः ।।	3-81-92<br>
<br>
ततो व्यासवनं गच्छेन्नियतो नियताशनः।<br>
मनोजवे नरः स्नात्वा गोसहस्रफलं लभेत् ।।	3-81-93<br>
<br>
गत्वा मधुवटीं चैव देव्याः स्थानं नरः शुचिः।<br>
तत्र स्नात्वाऽर्चयित्वा च पितॄन्देवांश्च पूरुषः ।।	3-81-94<br>
<br>
स देव्या समनुज्ञातो गोसहस्रफलं लभेत्।<br>
कौशिक्याः संगमे यस्तु दृषद्वत्याश्च भारत ।।	3-81-95<br>
<br>
स्नाति वै नियताहार सर्वपापैः प्रमुच्यते।<br>
ततो व्यासस्थली नाम यत्रव्यासेन धीमता ।।	3-81-96<br>
<br>
पुत्रशोकाभितप्तेन देहत्यागे कृता मतिः।<br>
ततो देवैस्तु राजेन्द्र पुनरुत्थापितस्तदा ।।	3-81-97<br>
<br>
अभिगत्वा स्थलीं तस्य गोसहस्रफलं लभेत्।<br>
किंदत्तं कूपमासाद्य तिलप्रस्थं प्रदाय च ।।	3-81-98<br>
<br>
गच्छेत परमां सिद्धिमृणैर्मुक्तः कुरूद्वह।<br>
वेदीतीर्थे नरः स्नात्वा गोसहस्रफलं लभेत् ।।	3-81-99<br>
<br>
अहस्छ सुदिनं चैव द्वे तीर्थे लोकविश्रुते।<br>
तयोः स्नात्वा नरव्याघ्र सूर्यलोकमवाप्नुयात् ।।	3-81-100<br>
<br>
मृगधूमं ततो गच्छेत्रिषु लोकेषु विश्रुतम्।<br>
तत्राभिषेकं कुर्वीत गङ्गायां नृपसत्तम ।।	3-81-101<br>
<br>
अर्चयित्वा महादेवमश्वमेधफलं लभेत्।<br>
देव्यास्तीर्थे नरः स्नात्वा गोसहस्रफलं लभेत् ।।	3-81-102<br>
<br>
ततो वामनकं गच्छेत्रिषु लोकेषु विश्रुतम्।<br>
तत्रविष्णुपदे स्नात्वा अर्चयित्वा च वामनम् ।।	3-81-103<br>
<br>
सर्वपापविशुद्धात्मा विष्णुलोकं स गच्छति।<br>
कुलपुने नरः स्नात्वा पुनाति स्वकुलं ततः ।।	3-81-104<br>
<br>
पवनस्य ह्रदे स्नात्वा मरुतां तीर्थमुत्तमम्।<br>
तत्रस्नात्वा नख्याघ्र विष्णुलोके महीयते ।।	3-81-105<br>
<br>
अमराणां ह्रदे स्नात्वा समभ्यर्च्यामराधिपम्।<br>
अमराणां प्रभावेन स्वर्गलोके महीयते ।।	3-81-106<br>
<br>
शालिहोत्रस्य तीर्थे च शालिशूर्पे यथाविधि।<br>
स्नात्वा नरवरश्रेष्ठ गोसहस्रफलं लभेत् ।।	3-81-107<br>
<br>
श्रीकुञ्जं च सरस्वत्यास्तीर्थं भरतसत्तम।<br>
तत्र स्नात्वा नरश्रेष्ठ अग्निष्टोमफलं लभेत् ।।	3-81-108<br>
<br>
ततो नैमिपकुञ्जं च समासाद्य कुरूद्वह।<br>
ऋषयः किल राजेन्द्र नैमिषेयास्तपस्विनः ।।	3-81-109<br>
<br>
तीर्थयात्रां पुरस्कृत्य कुरुक्षेत्रं गताः पुरा।<br>
`तत्र तीर्थे नरः स्नात्वा वाजिमेधफलं लभेत्।'<br>
ततः कुञ्जः सरस्वत्याः कृतो भरतसत्तम ।।	3-81-110<br>
<br>
ऋपीणामवकाशः स्याद्यथा तुष्टिकरो महान्।<br>
कन्यातीर्थे नरः स्नात्वागोसहस्रफलं लभेत् ।।	3-81-111<br>
<br>
ततो गच्छेत धर्मज्ञ कन्यातीर्थमनुत्तमम्।<br>
कन्यातीर्थे नरः स्नात्वा अग्निष्टोमफलं लभेत् ।।	3-81-112<br>
<br>
ततो गच्छेत राजेन्द्र ब्रह्मणस्तीर्थमुत्तमम्।<br>
तत्रवर्णावरः स्नात्वा ब्राह्मण्यं लभते नरः ।।	3-81-113<br>
<br>
ब्राह्मणश्च विशुद्धात्मा गच्छेत परमां गतिम्।<br>
ततो गच्छेन्नरश्रेष्ठ सोमतीर्थमनत्तमम् ।।	3-81-114<br>
<br>
तत्र स्नात्वा नरो राजन्सोमलोकमवाप्नुयात्।<br>
सप्तसारस्वतं तीर्थं ततो गच्छेन्नराधिप ।।	3-81-115<br>
<br>
यत्र मङ्कणकः सिद्धो महर्षिर्लोकविश्रुतः।<br>
पुरा मङ्कणको राजन्कुशाग्रेणेति नःश्रुतम् ।।	3-81-116<br>
<br>
क्षतः किल करे राजंस्तस्य शाकरसोऽस्रवत्।<br>
स वै शाकरसं दृष्ट्वा हर्षाविष्टः प्रनृत्तवान् ।।	3-81-117<br>
<br>
ततस्तस्मिन्प्रनृत्ते तु स्थावरं जङ्गमं च यत्।<br>
प्रनृत्तमुभयं वीर तेजसा तस्य मोहितम् ।।	3-81-118<br>
<br>
ब्रह्मादिभिः सुरै राजनृषिभिश्च तपोधनैः।<br>
क्षिप्तो वै महादेव ऋषेरर्थे नराधिप ।।	3-81-119<br>
<br>
नायं नृत्येद्यथा देव तथा न्वं कर्तुमर्हसि।<br>
तं प्रनृत्तं समासाद्य हर्षाविष्टेन चेतसा।<br>
सुराणां हितकामार्थमृषिं देवोऽभ्यभाषत ।।	3-81-120<br>
<br>
<br>
भोभो महर्षे धर्मज्ञ किमर्थं नृत्यते भवान्।<br>
हर्षस्थानं किमर्थं वा तवाद्य मुनिपुङ्गव ।।	3-81-121<br>
<br>
ऋषिरुवाच।<br>
तपस्विनो धर्मपथे स्थितस्य द्विजसत्तम।<br>
किं न पश्यसि मे ब्रह्मन्कराच्छाकरसं स्रुतम् ।।	3-81-122<br>
<br>
यं दृष्ट्वाऽहं प्रनृत्तोऽहं हर्षेण महताऽन्वितः।<br>
तं प्रहस्याब्रवीद्देव ऋषिं रागेण मोहितम् ।।	3-81-123<br>
<br>
अहं तु विस्मयं विप्र न गच्छामीति पश्य माम्।<br>
एवमुक्त्वा नरश्रेष्ठ महादेवेन धीमता ।।	3-81-124<br>
<br>
अङ्गुल्यग्रेण राजेन्द्रस्वाङ्गुष्ठस्ताडितोऽनघ।<br>
ततो भस्म क्षताद्राजन्निर्गतं हिमसन्निभम् ।।	3-81-125<br>
<br>
तद्दृष्ट्वा व्रीडितो राजन्स मुनिः पादयोर्गतः।<br>
नान्यद्देवात्परं मेने रुद्रात्परतरं महत् ।।	3-81-126<br>
<br>
सुरासुरस्य जगतो गतिस्त्वमसि शूलधृत्।<br>
त्वया सर्वमिदं सृष्टं त्रैलोक्यं सचराचरम् ।।	3-81-127<br>
<br>
त्वमेव सर्वान्ग्रससि पुनरेव युगक्षये।<br>
देवैरपि न शक्यस्त्वं परिज्ञातुं कुतो मया ।।	3-81-128<br>
<br>
त्वयि सर्वे प्रदृश्यन्ते सुरा ब्रह्मादयोऽनघ।<br>
सर्वस्त्वमसि लोकानां कर्ताकारयिता च ह ।।	3-81-129<br>
<br>
त्वत्प्रसादात्सुराः सर्वे निवसन्त्यकुतोभयाः।<br>
एवं स्तुत्वा महादेवमृषिर्वचनमब्रवीत् ।।	3-81-130<br>
<br>
त्वत्प्रसादान्महादेव तपो मे न क्षरेत वै।<br>
ततो देवः प्रहृष्टात्मा ब्रह्मर्षिमिदमब्रवीत् ।।	3-81-131<br>
<br>
तपस्ते वर्धतां विप्र मत्प्रसादात्सहस्रशः।<br>
आश्रमे चेह वत्स्यामि त्वया सह महामुने ।।	3-81-132<br>
<br>
सप्तसारस्वते स्नात्वा अर्चयिष्यन्ति ये तु माम्।<br>
न तेषां दुर्लभं किंचिदिह लोके परत्र च ।।	3-81-133<br>
<br>
सारस्वतं च ते लोकं गमिष्यन्ति न संशयः।<br>
एवमुक्त्वा महादेवस्तत्रैवान्तरधीयत ।।	3-81-134<br>
<br>
पुलस्त्य उवाच।<br>
ततस्त्वौशनसं गच्छेत्रिषु लोकेषु विश्रुतम्।<br>
यत्रब्रह्मादयो देवा ऋषयश्च तपोधनाः ।।	3-81-135<br>
<br>
कार्तिकेयश्च भगवांस्त्रिसंध्यं किल भारत।<br>
सान्निध्यमकरोन्नित्यं भार्गवप्रियकाम्यया ।।	3-81-136<br>
<br>
कपालमोचनं तीर्थं सर्वपापप्रमोचनम्।<br>
तत्र स्नात्वा नरव्याघ्र सर्वपापैः प्रमुच्यते ।।	3-81-137<br>
<br>
अग्नितीर्थं ततो गच्छेत्तत्र स्नात्वा नरर्षभ।<br>
अग्निलोकमवाप्नोति कुलं चैव सुमुद्धरेत् ।।	3-81-138<br>
<br>
विश्वामित्रस्य तत्रैव तीर्थं भरतसत्तम।<br>
तत्र स्नात्वा नरश्रेष्ठ ब्राह्मण्यमधिगच्छति ।।	3-81-139<br>
<br>
ब्रह्मयोनिं समासाद्य शुचिः प्रयतमानसः।<br>
तत्र स्नात्वा नरव्याघ्र ब्रह्मलोकं प्रपद्यते ।।	3-81-140<br>
<br>
पुनात्यासप्तमं चैव कुलं नास्त्यत्रसंशयः।<br>
ततो गच्छेत राजेन्द्र तीर्थं त्रैलोक्यविश्रुतम् ।।	3-81-141<br>
<br>
पृथूदकमिति ख्यातं कार्तिकेयस्य वै नृप।<br>
तत्राभिषेकं कुर्वीत पितृदेवार्चने रतः ।।	3-81-142<br>
<br>
अज्ञानाज्ज्ञानतो वाऽपिस्त्रिया वा पुरुषेण वा।<br>
यत्किंचिदशुभं कर्म कृतं मानुषबुद्धिना ।।	3-81-143<br>
<br>
तत्सर्वं नश्यते तत्र स्नातमात्रस्य भारत।<br>
अश्वमेधफलं चास्य स्वर्गलोकं च गच्छति ।।	3-81-144<br>
<br>
पुण्यमाहुः कुरुक्षेत्रं कुरुक्षेत्रात्सरस्वती।<br>
सरस्वत्याश्च तीर्थानि तीर्थेभ्यश् पृथूदकम् ।।	3-81-145<br>
<br>
उत्तमे सर्वतीर्थानां यस्त्यजेदात्मनस्तनुम्।<br>
पृथूदके जप्यपरो नैव श्वो मरणं तपेत् ।।	3-81-146<br>
<br>
गीतं सनत्कुमारेण व्यासेन च महात्मना।<br>
वेदे च नियतं राजन्नभिगच्छेत्पृथूदकम् ।।	3-81-147<br>
<br>
पृथूदकात्तीर्थतमं नान्यत्तीर्थं कुरूद्वह।<br>
तन्मेध्यं तत्पवित्रं च पावनं च न संशयः ।।	3-81-148<br>
<br>
तत्रस्नात्वा दिवं यान्ति येऽपि पापकृतो नराः।<br>
पृथूदके नरश्रेष्ठ एवमाहुर्मनीषिणः ।।	3-81-149<br>
<br>
मधुस्रवं च तत्रैव तीर्थं भरतसत्तम।<br>
तत्र स्नात्वा नरो राजन्गोसहस्रफलं लभेत् ।।	3-81-150<br>
<br>
ततो गच्छेत राजेन्द्र तीर्थं देव्या यथाक्रमम्।<br>
सरस्वत्यारुणायाश्च संगमे लोकविश्रुते ।।	3-81-151<br>
<br>
त्रिरात्रोपोषितः स्नात्वा मुच्यते ब्रह्महत्यया।<br>
अग्निष्टोमातिरात्राभ्यां फलं विन्दति मानवः ।।	3-81-152<br>
<br>
आसप्तमं कुलं चैव पुनाति भरतर्षभ।<br>
अवतीर्णं च तत्रैव तीर्थं कुरुकुलोद्वह ।।	3-81-153<br>
<br>
विप्राणामनुकम्पार्थं शार्ङ्गिणा निर्मिनं पुरा।<br>
व्रतोपनयनाभ्यां चाप्युपवासेन वाऽप्युत ।।	3-81-154<br>
<br>
क्रियामन्त्रैश्च संयुक्तो ब्राह्मणः स्यान्न संशयः।<br>
क्रियामन्त्रविहीनोऽपि तत्र स्नात्वा नरर्षभ।<br>
चीर्णव्रतो भवेद्विद्वान्दृष्टमेतत्पुरातनैः ।।	3-81-155<br>
<br>
समुद्राश्चापि चत्वारः समानीताश् दर्भिणा।<br>
तेषु स्नातो नरश्रेष्ठ न दुर्गतिमवाप्नुयात् ।।	3-81-156<br>
<br>
फलानि गोसहस्राणां चतुर्णां विन्दते च सः।<br>
ततो गच्छेत धर्मज्ञ तीर्थं शतसहस्रकम् ।।	3-81-157<br>
<br>
साहस्रकं च तत्रैव द्वे तीर्थे लोकविश्रुते।<br>
उभयोर्हि नरः स्नात्वा गोसरस्रफंल लभेत् ।।	3-81-158<br>
<br>
दानं वाऽप्युपवासो वा सहस्रगुणितं भवेत्।<br>
ततो गच्छेत राजेन्द्र रेणुकातीर्थमुत्तमम् ।।	3-81-159<br>
<br>
तीर्ताभिषेकं कुर्वीत पितृदेवार्चने रतः।<br>
सर्वपापविशुद्धात्मा अग्निष्टोमफलं लभेत् ।।	3-81-160<br>
<br>
विमोचनमुपस्पृश्य जितमन्युर्जितेन्द्रियः।<br>
प्रतिग्रहकृतैर्दोषैः सर्वैः स परिमुच्यते ।।	3-81-161<br>
<br>
ततः पञ्चवटीं गत्वा ब्रह्मचारी जितेन्द्रियः।<br>
पुण्येन महता युक्तः सतां लोके महीयते ।।	3-81-162<br>
<br>
यत्रयोगेश्वरः स्थाणुः स्वयमेव वृषध्वजः।<br>
तमर्चयित्वा देवेशं गमनादेव सिद्ध्यति ।।	3-81-163<br>
<br>
तैजसं वारुणं तीर्थं दीप्यमानं स्वतेजसा।<br>
यत्र रब्रह्मादिभिर्दैर्वैर्ऋषिभिश्च तपोधनैः ।।	3-81-164<br>
<br>
सैनापत्येन देवानामभिषिक्तो गुहस्तदा।<br>
तैजसस्य तु पूर्वेण कुरुतीर्थं कुरूद्वह ।।	3-81-165<br>
<br>
कुरुतीर्थे नरः स्नात्वा ब्रह्मचारी जितेन्द्रियः।<br>
सर्वपापविशुद्धात्मा ब्रह्मलोकं प्रपद्यते ।।	3-81-166<br>
<br>
स्वर्गद्वारं ततो गच्छेन्नियतो नियताशनः।<br>
स्वर्गलोकमवाप्नोति ब्रह्मलोकं च गच्छति ।।	3-81-167<br>
<br>
ततो गच्छेदनरकं तीर्थसेवी नराधिप।<br>
तत्र स्नात्वा नरो राजन्न दुर्गतिमवाप्नुयात् ।।	3-81-168<br>
<br>
तत्रब्रह्मा स्वयं नित्यं देवैः सह महीपते।<br>
<br>
सान्निध्यं तत्रराजेन्द्र रुद्रपत्न्याः कुरूद्वह।<br>
अभिगम्य च तां देवीं न दुर्गतिमवाप्नुयात् ।।	3-81-170<br>
<br>
तत्रैव च महाराज विश्वेश्वरमुमापतिम्।<br>
अभिगम्य महादेवं मुच्यते सर्वकिल्विषैः ।।	3-81-171<br>
<br>
नारायणं चाभिगम्य पद्मनाभमरिंदम।<br>
राजमानो महाराज विष्णुलोकं च गच्छति ।।	3-81-172<br>
<br>
तीर्थेषु सर्वदेवानां स्नातः स पुरुषर्षभ।<br>
सर्वदुःखैः परित्यक्तो द्योतते शशिवन्नरः ।।	3-81-173<br>
<br>
ततः स्वस्तिपुरं गच्छेत्तीर्थसेवी नराधिप।<br>
प्रदक्षिणमुपावृत्य गोसहस्रफलं लभेत् ।।	3-81-174<br>
<br>
पावनं तीर्थमासाद्य तर्पयेत्पितृदेवताः।<br>
अग्निष्टोमस्य यत्रस्य फलं प्राप्नोति भारत ।।	3-81-175<br>
<br>
गङ्गाह्रदश्च तत्रैव कूपश्च भरतर्षभ।<br>
तिस्रः कोट्यस्तु तीर्थानां तस्मिन्कूपे महीपते ।।	3-81-176<br>
<br>
तत्र स्नात्वा नरो राजन्स्वर्गलोकं प्रपद्यते।<br>
आपगायां नरः स्नात्वा अर्चयित्वा महेश्वरम् ।।	3-81-177<br>
<br>
गाणपत्यमवाप्नोति कुलं चैव समुद्धरेत्।<br>
ततः स्थाणुवटं गच्छेत्रिषु लोकेषु विश्रुतम् ।।	3-81-178<br>
<br>
तत्र स्नात्वा स्थितो रात्रिं रुद्रलोकमवाप्नयात्।<br>
बदरीकाननं गच्छेद्वसिष्ठस्याश्रमं गतः ।।	3-81-179<br>
<br>
बदरीं भक्षयेत्तत्र त्रिरात्रोपोषितो नरः।<br>
सम्यग्द्वादशवर्षाणि बदरीं भक्षयेत्तु यः ।।	3-81-180<br>
<br>
त्रिरात्रोपोषितस्तेन भवेत्तुल्यो नराधिप।<br>
इन्द्रमार्गं समासाद्य तीर्थसेवी नराधिप ।।	3-81-181<br>
<br>
अहोरात्रोपवासेन शक्रलोके महीयते।<br>
एकरात्रं समासाद्य एकरात्रोषितो नरः ।।	3-81-182<br>
<br>
नियतः सत्यवादी च ब्रह्मलोके महीयते।<br>
ततो गच्छेत राजेन्द्र तीर्थं त्रैलोक्यविश्रुतम् ।।	3-81-183<br>
<br>
आदित्यस्याश्रमो यत्र तेजोराशेर्महात्मनः।<br>
तस्मिंस्तीर्थे नरः स्नात्वा पूजयित्वा विभावसुं ।।	3-81-184<br>
<br>
आदित्यलोकं व्रजति कुलं चैव समुद्धरेत्।<br>
सोमतीर्थे नरः स्नात्वा तीर्थसेवी नराधिप ।।	3-81-185<br>
<br>
सोमलोकमवाप्नोति नरो नास्त्यत्रसंशयः।<br>
ततो गच्छेत धर्मज्ञ दधीचस्य महात्मनः ।।	3-81-186<br>
<br>
तीर्थं पुण्यतमं राजन्पावनं लोकविश्रुतम्।<br>
यत्र सारस्वतो यातः सोङ्गिरास्तपसो निधिः ।।	3-81-187<br>
<br>
तस्मिस्तीर्थे नरः स्नात्वा वाजिमेधफलं लभेत्।<br>
सारस्वतीं गतिं चैव लभते नात्र संशयः ।।	3-81-188<br>
<br>
ततः कन्याश्रमं गच्छेन्नियतो ब्रह्मचर्यवान्।<br>
त्रिरात्रोपोषितो राजन्नियतो नियताशनः ।।	3-81-189<br>
<br>
लभेत्कन्याशतं दिव्यं स्वर्गलोकं च गच्छति।<br>
ततो गच्छेत धर्मज्ञ तीर्थं सन्निहतीमपि ।।	3-81-190<br>
<br>
तत्रब्रह्मादयो देवा ऋषयश्च तपोधनाः।<br>
मासिमासि समायान्ति पुण्येन महाताऽन्विताः ।।	3-81-191<br>
<br>
सन्निहत्यामुपस्पृश्य राहुग्रस्ते दिवाकरे।<br>
अश्वमेधशतं तेन तत्रेष्टं शाश्वतं भवेत् ।।	3-81-192<br>
<br>
पृथिव्यां यानि तीर्थानि अन्तरिक्षचराणि च।<br>
नद्यो ह्रदास्तडागाश्च सर्वप्रस्रवणानि च ।।	3-81-193<br>
<br>
उदपानानि वाप्यश्च तीर्थान्यायतनानि च।<br>
निःसंशयममावास्यां समेष्यन्ति नराधिप ।।	3-81-194<br>
<br>
मासिमासि नरव्याघ्र सन्निहत्यां न संशयः।<br>
तीर्थसन्निहनादेव सन्निहत्येति विश्रुता ।।	3-81-195<br>
<br>
तत्र स्नात्वा च पीत्वा च स्वर्गलोके महीयते।<br>
अमावास्यां तु तत्रैव राहुग्रस्ते रदिवाकरे ।।	3-81-196<br>
<br>
यः श्राद्धं कुरुते मर्त्यस्तस्य पुण्यफंल शृणु।<br>
अश्वमेधसहस्रस्य सम्यगिष्टस्य यत्फलम् ।।	3-81-197<br>
<br>
स्नात एव समाप्नोति कृत्वा श्राद्धं च मानवः।<br>
यत्किंचिद्दुष्कृतंकर्म स्त्रिया वा पुरुषेण वा ।।	3-81-198<br>
<br>
स्नातमात्रस्य तत्सर्वं नश्यते नात्र संशयः।<br>
पद्मवर्णेन याने ब्रह्मलोकं प्रपद्यते ।।	3-81-199<br>
<br>
अभिवाद्य ततो यक्षं द्वारपालं मचक्रुकम्।<br>
कोटितीर्थमुपस्पृश्य लभेद्बहुसुवर्णकम् ।।	3-81-200<br>
<br>
गङ्गाह्रदश्च तत्रैव तीर्थं भरतसत्तम।<br>
तत्रस्नायीत धर्मज्ञ ब्रह्मचारी समाहितः ।।	3-81-201<br>
<br>
राजसूयाश्वमेधाभ्यां फलं विन्दति मानवः।<br>
पृथिव्यां नैमिषं तीर्थमन्तरिक्षे च पुष्करम् ।।	3-81-202<br>
<br>
त्रयाणामपि लोकानां कुरुक्षेत्रं विशिष्यते।<br>
पांसवोपि कुरुक्षेत्राद्वायुना समुदीरिताः ।।	3-81-203<br>
<br>
अपि दुष्कृतकर्माणं नयन्ति परमां गतिम्।<br>
दक्षिणेन सरस्वत्या उत्तरेण दृषद्वतीम् ।।	3-81-204<br>
<br>
ये वसन्ति कुरुक्षेत्रे तेवसन्ति त्रिविष्टपे।<br>
कुरुक्षेत्रं गमिष्यामि कुरुक्षेत्रे वसाम्यहम्।<br>
अप्येकां वाचमुत्सृज्य सर्वपापैः प्रमुच्यते ।।	3-81-205<br>
<br>
ब्रह्मवेदी कुरुक्षेत्रं पुण्यं ब्रह्मर्षिसेवितम्।<br>
तस्मिन्वसन्ति ये मर्त्या न ते शोच्याः कथंचन ।।	3-81-206<br>
<br>
तरन्तुकारन्तुकयोर्यदन्तरं<br>
रामह्रदानां च मचक्रुकस्य च।<br>
एतत्कुरुक्षेत्रसमन्तपञ्चकं<br>
पितामहस्योत्तरवेदिरुच्यते ।।	3-81-207<br>
<br>
।। इति श्रीमन्महाभारते अरण्यपर्वणि<br>
तीर्थयात्रापर्वणि एकाशीतितमोऽध्यायः ।। 81 ।।	<br>
<br>
</span>
