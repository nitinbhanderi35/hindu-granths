<span style="font-size: 14pt; line-height: 200%">वैशम्पायन उवाच।।<br>
भीमसेनवचः श्रुत्वा कुन्तीपुत्रो युधिष्ठिरः ।<br>
निःश्वस्य पुरुषव्याघ्रः सम्प्रदध्यौ परन्तपः ।।१।।<br>
स मुहूर्तमिव ध्यात्वा विनिश्चित्येतिकृत्यताम् ।<br>
भीमसेनमिदं वाक्यमपदान्तरमब्रवीत् ।।२।।<br>
एवमेतन्महाबाहो यथा वदसि भारत ।<br>
इदमन्यत्समाधत्स्व वाक्यं मे वाक्यकोविद ।।३।।<br>
महापापानि कर्माणि यानि केवलसाहसात् ।<br>
आरभ्यन्ते भीमसेन व्यथन्ते तानि भारत ।।४।।<br>
सुमन्त्रिते सुविक्रान्ते सुकृते सुविचारिते ।<br>
सिध्यन्त्यर्था महाबाहो दैवं चात्र प्रदक्षिणम् ।।५।।<br>
त्वं तु केवलचापल्याद्बलदर्पोच्छ्रितः स्वयम् ।<br>
आरब्धव्यमिदं कर्म मन्यसे शृणु तत्र मे ।।६।।<br>
भूरिश्रवाः शलश्चैव जलसन्धश्च वीर्यवान् ।<br>
भीष्मो द्रोणश्च कर्णश्च द्रोणपुत्रश्च वीर्यवान् ।।७।।<br>
धार्तराष्ट्रा दुराधर्षा दुर्योधनपुरोगमाः ।<br>
सर्व एव कृतास्त्राश्च सततं चाततायिनः ।।८।।<br>
राजानः पार्थिवाश्चैव येऽस्माभिरुपतापिताः ।<br>
संश्रिताः कौरवं पक्षं जातस्नेहाश्च साम्प्रतम् ।।९।।<br>
दुर्योधनहिते युक्ता न तथास्मासु भारत ।<br>
पूर्णकोशा बलोपेताः प्रयतिष्यन्ति रक्षणे ।।१०।।<br>
सर्वे कौरवसैन्यस्य सपुत्रामात्यसैनिकाः ।<br>
संविभक्ता हि मात्राभिर्भोगैरपि च सर्वशः ।।११।।<br>
दुर्योधनेन ते वीरा मानिताश्च विशेषतः ।<br>
प्राणांस्त्यक्ष्यन्ति सङ्ग्रामे इति मे निश्चिता मतिः ।।१२।।<br>
समा यद्यपि भीष्मस्य वृत्तिरस्मासु तेषु च ।<br>
द्रोणस्य च महाबाहो कृपस्य च महात्मनः ।।१३।।<br>
अवश्यं राजपिण्डस्तैर्निर्वेश्य इति मे मतिः ।<br>
तस्मात्त्यक्ष्यन्ति सङ्ग्रामे प्राणानपि सुदुस्त्यजान् ।।१४।।<br>
सर्वे दिव्यास्त्रविद्वांसः सर्वे धर्मपरायणाः ।<br>
अजेयाश्चेति मे बुद्धिरपि देवैः सवासवैः ।।१५।।<br>
अमर्षी नित्यसंहृष्टस्तत्र कर्णो महारथः ।<br>
सर्वास्त्रविदनाधृष्य अभेद्यकवचावृतः ।।१६।।<br>
अनिर्जित्य रणे सर्वानेतान्पुरुषसत्तमान् ।<br>
अशक्यो ह्यसहायेन हन्तुं दुर्योधनस्त्वया ।।१७।।<br>
न निद्रामधिगच्छामि चिन्तयानो वृकोदर ।<br>
अति सर्वान्धनुर्ग्राहान्सूतपुत्रस्य लाघवम् ।।१८।।<br>
एतद्वचनमाज्ञाय भीमसेनोऽत्यमर्षणः ।<br>
बभूव विमनास्त्रस्तो न चैवोवाच किञ्चन ।।१९।।<br>
तयोः संवदतोरेवं तदा पाण्डवयोर्द्वयोः ।<br>
आजगाम महायोगी व्यासः सत्यवतीसुतः ।।२०।।<br>
सोऽभिगम्य यथान्यायं पाण्डवैः प्रतिपूजितः ।<br>
युधिष्ठिरमिदं वाक्यमुवाच वदतां वरः ।।२१।।<br>
युधिष्ठिर महाबाहो वेद्मि ते हृदि मानसम् ।<br>
मनीषया ततः क्षिप्रमागतोऽस्मि नरर्षभ ।।२२।।<br>
भीष्माद्द्रोणात्कृपात्कर्णाद्द्रोणपुत्राच्च भारत ।<br>
यत्ते भयममित्रघ्न हृदि सम्परिवर्तते ।।२३।।<br>
तत्तेऽहं नाशयिष्यामि विधिदृष्टेन हेतुना ।<br>
तच्छ्रुत्वा धृतिमास्थाय कर्मणा प्रतिपादय ।।२४।।<br>
तत एकान्तमुन्नीय पाराशर्यो युधिष्ठिरम् ।<br>
अब्रवीदुपपन्नार्थमिदं वाक्यविशारदः ।।२५।।<br>
श्रेयसस्ते परः कालः प्राप्तो भरतसत्तम ।<br>
येनाभिभविता शत्रून्रणे पार्थो धनञ्जयः ।।२६।।<br>
गृहाणेमां मया प्रोक्तां सिद्धिं मूर्तिमतीमिव ।<br>
विद्यां प्रतिस्मृतिं नाम प्रपन्नाय ब्रवीमि ते ।।२७।।<br>
यामवाप्य महाबाहुरर्जुनः साधयिष्यति ।।२७।।<br>
अस्त्रहेतोर्महेन्द्रं च रुद्रं चैवाभिगच्छतु ।<br>
वरुणं च धनेशं च धर्मराजं च पाण्डव ।।२८।।<br>
शक्तो ह्येष सुरान्द्रष्टुं तपसा विक्रमेण च ।।२८।।<br>
ऋषिरेष महातेजा नारायणसहायवान् ।<br>
पुराणः शाश्वतो देवो विष्णोरंशः सनातनः ।।२९।।<br>
अस्त्राणीन्द्राच्च रुद्राच्च लोकपालेभ्य एव च ।<br>
समादाय महाबाहुर्महत्कर्म करिष्यति ।।३०।।<br>
वनादस्माच्च कौन्तेय वनमन्यद्विचिन्त्यताम् ।<br>
निवासार्थाय यद्युक्तं भवेद्वः पृथिवीपते ।।३१।।<br>
एकत्र चिरवासो हि न प्रीतिजननो भवेत् ।<br>
तापसानां च शान्तानां भवेदुद्वेगकारकः ।।३२।।<br>
मृगाणामुपयोगश्च वीरुदोषधिसङ्क्षयः ।<br>
बिभर्षि हि बहून्विप्रान्वेदवेदाङ्गपारगान् ।।३३।।<br>
एवमुक्त्वा प्रपन्नाय शुचये भगवान्प्रभुः ।<br>
प्रोवाच योगतत्त्वज्ञो योगविद्यामनुत्तमाम् ।।३४।।<br>
धर्मराज्ञे तदा धीमान्व्यासः सत्यवतीसुतः ।<br>
अनुज्ञाय च कौन्तेयं तत्रैवान्तरधीयत ।।३५।।<br>
युधिष्ठिरस्तु धर्मात्मा तद्ब्रह्म मनसा यतः ।<br>
धारयामास मेधावी काले काले समभ्यसन् ।।३६।।<br>
स व्यासवाक्यमुदितो वनाद्द्वैतवनात्ततः ।<br>
ययौ सरस्वतीतीरे काम्यकं नाम काननम् ।।३७।।<br>
तमन्वयुर्महाराज शिक्षाक्षरविदस्तथा ।<br>
ब्राह्मणास्तपसा युक्ता देवेन्द्रमृषयो यथा ।।३८।।<br>
ततः काम्यकमासाद्य पुनस्ते भरतर्षभाः ।<br>
न्यविशन्त महात्मानः सामात्याः सपदानुगाः ।।३९।।<br>
तत्र ते न्यवसन्राजन्कञ्चित्कालं मनस्विनः ।<br>
धनुर्वेदपरा वीराः शृण्वाना वेदमुत्तमम् ।।४०।।<br>
चरन्तो मृगयां नित्यं शुद्धैर्बाणैर्मृगार्थिनः ।<br>
पितृदैवतविप्रेभ्यो निर्वपन्तो यथाविधि ।।४१।। 3.36.45<br>
<br>
</span>
