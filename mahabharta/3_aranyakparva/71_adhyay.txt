<span style="font-size: 14pt; line-height: 200%">बृहदश्व उवाच।।<br>
ततो विदर्भान्सम्प्राप्तं सायाह्ने सत्यविक्रमम् ।<br>
ऋतुपर्णं जना राज्ञे भीमाय प्रत्यवेदयन् ।।१।।<br>
स भीमवचनाद्राजा कुण्डिनं प्राविशत्पुरम् ।<br>
नादयन्रथघोषेण सर्वाः सोपदिशो दश ।।२।।<br>
ततस्तं रथनिर्घोषं नलाश्वास्तत्र शुश्रुवुः ।<br>
श्रुत्वा च समहृष्यन्त पुरेव नलसंनिधौ ।।३।।<br>
दमयन्ती च शुश्राव रथघोषं नलस्य तम् ।<br>
यथा मेघस्य नदतो गम्भीरं जलदागमे ।।४।।<br>
नलेन सङ्गृहीतेषु पुरेव नलवाजिषु ।<br>
सदृशं रथनिर्घोषं मेने भैमी तथा हयाः ।।५।।<br>
प्रासादस्थाश्च शिखिनः शालास्थाश्चैव वारणाः ।<br>
हयाश्च शुश्रुवुस्तत्र रथघोषं महीपतेः ।।६।।<br>
ते श्रुत्वा रथनिर्घोषं वारणाः शिखिनस्तथा ।<br>
प्रणेदुरुन्मुखा राजन्मेघोदयमिवेक्ष्य ह ।।७।।<br>
दमयन्त्युवाच।।<br>
यथासौ रथनिर्घोषः पूरयन्निव मेदिनीम् ।<br>
मम ह्लादयते चेतो नल एष महीपतिः ।।८।।<br>
अद्य चन्द्राभवक्त्रं तं न पश्यामि नलं यदि ।<br>
असङ्ख्येयगुणं वीरं विनशिष्याम्यसंशयम् ।।९।।<br>
यदि वै तस्य वीरस्य बाह्वोर्नाद्याहमन्तरम् ।<br>
प्रविशामि सुखस्पर्शं विनशिष्याम्यसंशयम् ।।१०।।<br>
यदि मां मेघनिर्घोषो नोपगच्छति नैषधः ।<br>
अद्य चामीकरप्रख्यो विनशिष्याम्यसंशयम् ।।११।।<br>
यदि मां सिंहविक्रान्तो मत्तवारणवारणः ।<br>
नाभिगच्छति राजेन्द्रो विनशिष्याम्यसंशयम् ।।१२।।<br>
न स्मराम्यनृतं किञ्चिन्न स्मराम्यनुपाकृतम् ।<br>
न च पर्युषितं वाक्यं स्वैरेष्वपि महात्मनः ।।१३।।<br>
प्रभुः क्षमावान्वीरश्च मृदुर्दान्तो जितेन्द्रियः ।<br>
रहोऽनीचानुवर्ती च क्लीबवन्मम नैषधः ।।१४।।<br>
गुणांस्तस्य स्मरन्त्या मे तत्पराया दिवानिशम् ।<br>
हृदयं दीर्यत इदं शोकात्प्रियविनाकृतम् ।।१५।।<br>
बृहदश्व उवाच।।<br>
एवं विलपमाना सा नष्टसञ्ज्ञेव भारत ।<br>
आरुरोह महद्वेश्म पुण्यश्लोकदिदृक्षया ।।१६।।<br>
ततो मध्यमकक्षायां ददर्श रथमास्थितम् ।<br>
ऋतुपर्णं महीपालं सहवार्ष्णेयबाहुकम् ।।१७।।<br>
ततोऽवतीर्य वार्ष्णेयो बाहुकश्च रथोत्तमात् ।<br>
हयांस्तानवमुच्याथ स्थापयामासतू रथम् ।।१८।।<br>
सोऽवतीर्य रथोपस्थादृतुपर्णो नराधिपः ।<br>
उपतस्थे महाराज भीमं भीमपराक्रमम् ।।१९।।<br>
तं भीमः प्रतिजग्राह पूजया परया ततः ।<br>
अकस्मात्सहसा प्राप्तं स्त्रीमन्त्रं न स्म विन्दति ।।२०।।<br>
किं कार्यं स्वागतं तेऽस्तु राज्ञा पृष्टश्च भारत ।<br>
नाभिजज्ञे स नृपतिर्दुहित्रर्थे समागतम् ।।२१।।<br>
ऋतुपर्णोऽपि राजा स धीमान्सत्यपराक्रमः ।<br>
राजानं राजपुत्रं वा न स्म पश्यति कञ्चन ।।२२।।<br>
नैव स्वयंवरकथां न च विप्रसमागमम् ।।२२।।<br>
ततो विगणयन्राजा मनसा कोसलाधिपः ।<br>
आगतोऽस्मीत्युवाचैनं भवन्तमभिवादकः ।।२३।।<br>
राजापि च स्मयन्भीमो मनसाभिविचिन्तयत् ।<br>
अधिकं योजनशतं तस्यागमनकारणम् ।।२४।।<br>
ग्रामान्बहूनतिक्रम्य नाध्यगच्छद्यथातथम् ।<br>
अल्पकार्यं विनिर्दिष्टं तस्यागमनकारणम् ।।२५।।<br>
नैतदेवं स नृपतिस्तं सत्कृत्य व्यसर्जयत् ।<br>
विश्राम्यतामिति वदन्क्लान्तोऽसीति पुनः पुनः ।।२६।।<br>
स सत्कृतः प्रहृष्टात्मा प्रीतः प्रीतेन पार्थिवः ।<br>
राजप्रेष्यैरनुगतो दिष्टं वेश्म समाविशत् ।।२७।।<br>
ऋतुपर्णे गते राजन्वार्ष्णेयसहिते नृपे ।<br>
बाहुको रथमास्थाय रथशालामुपागमत् ।।२८।।<br>
स मोचयित्वा तानश्वान्परिचार्य च शास्त्रतः ।<br>
स्वयं चैतान्समाश्वास्य रथोपस्थ उपाविशत् ।।२९।।<br>
दमयन्ती तु शोकार्ता दृष्ट्वा भाङ्गस्वरिं नृपम् ।<br>
सूतपुत्रं च वार्ष्णेयं बाहुकं च तथाविधम् ।।३०।।<br>
चिन्तयामास वैदर्भी कस्यैष रथनिस्वनः ।<br>
नलस्येव महानासीन्न च पश्यामि नैषधम् ।।३१।।<br>
वार्ष्णेयेन भवेन्नूनं विद्या सैवोपशिक्षिता ।<br>
तेनास्य रथनिर्घोषो नलस्येव महानभूत् ।।३२।।<br>
आहो स्विदृतुपर्णोऽपि यथा राजा नलस्तथा ।<br>
ततोऽयं रथनिर्घोषो नैषधस्येव लक्ष्यते ।।३३।।<br>
एवं वितर्कयित्वा तु दमयन्ती विशां पते ।<br>
दूतीं प्रस्थापयामास नैषधान्वेषणे नृप ।।३४।। 3.73.36<br>
<br>
</span>
