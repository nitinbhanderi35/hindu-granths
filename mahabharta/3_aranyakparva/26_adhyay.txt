<span style="font-size: 14pt; line-height: 200%">वैशम्पायन उवाच।।<br>
वसत्स्वथ द्वैतवने पाण्डवेषु महात्मसु ।<br>
अनुकीर्णं महारण्यं ब्राह्मणैः समपद्यत ।।१।।<br>
ईर्यमाणेन सततं ब्रह्मघोषेण सर्वतः ।<br>
ब्रह्मलोकसमं पुण्यमासीद्द्वैतवनं सरः ।।२।।<br>
यजुषामृचां च साम्नां च गद्यानां चैव सर्वशः ।<br>
आसीदुच्चार्यमाणानां निस्वनो हृदयङ्गमः ।।३।।<br>
ज्याघोषः पाण्डवेयानां ब्रह्मघोषश्च धीमताम् ।<br>
संसृष्टं ब्रह्मणा क्षत्रं भूय एव व्यरोचत ।।४।।<br>
अथाब्रवीद्बको दाल्भ्यो धर्मराजं युधिष्ठिरम् ।<br>
सन्ध्यां कौन्तेयमासीनमृषिभिः परिवारितम् ।।५।।<br>
पश्य द्वैतवने पार्थ ब्राह्मणानां तपस्विनाम् ।<br>
होमवेलां कुरुश्रेष्ठ सम्प्रज्वलितपावकाम् ।।६।।<br>
चरन्ति धर्मं पुण्येऽस्मिंस्त्वया गुप्ता धृतव्रताः ।<br>
भृगवोऽङ्गिरसश्चैव वासिष्ठाः काश्यपैः सह ।।७।।<br>
आगस्त्याश्च महाभागा आत्रेयाश्चोत्तमव्रताः ।<br>
सर्वस्य जगतः श्रेष्ठा ब्राह्मणाः सङ्गतास्त्वया ।।८।।<br>
इदं तु वचनं पार्थ शृण्वेकाग्रमना मम ।<br>
भ्रातृभिः सह कौन्तेय यत्त्वां वक्ष्यामि कौरव ।।९।।<br>
ब्रह्म क्षत्रेण संसृष्टं क्षत्रं च ब्रह्मणा सह ।<br>
उदीर्णौ दहतः शत्रून्वनानीवाग्निमारुतौ ।।१०।।<br>
नाब्राह्मणस्तात चिरं बुभूषे; दिच्छन्निमं लोकममुं च जेतुम् ।<br>
विनीतधर्मार्थमपेतमोहं; लब्ध्वा द्विजं नुदति नृपः सपत्नान् ।।११।।<br>
चरन्नैःश्रेयसं धर्मं प्रजापालनकारितम् ।<br>
नाध्यगच्छद्बलिर्लोके तीर्थमन्यत्र वै द्विजात् ।।१२।।<br>
अनूनमासीदसुरस्य कामै; र्वैरोचनेः श्रीरपि चाक्षयासीत् ।<br>
लब्ध्वा महीं ब्राह्मणसम्प्रयोगा; त्तेष्वाचरन्दुष्टमतो व्यनश्यत् ।।१३।।<br>
नाब्राह्मणं भूमिरियं सभूति; र्वर्णं द्वितीयं भजते चिराय ।<br>
समुद्रनेमिर्नमते तु तस्मै; यं ब्राह्मणः शास्ति नयैर्विनीतः ।।१४।।<br>
कुञ्जरस्येव सङ्ग्रामेऽपरिगृह्याङ्कुशग्रहम् ।<br>
ब्राह्मणैर्विप्रहीणस्य क्षत्रस्य क्षीयते बलम् ।।१५।।<br>
ब्रह्मण्यनुपमा दृष्टिः क्षात्रमप्रतिमं बलम् ।<br>
तौ यदा चरतः सार्धमथ लोकः प्रसीदति ।।१६।।<br>
यथा हि सुमहानग्निः कक्षं दहति सानिलः ।<br>
तथा दहति राजन्यो ब्राह्मणेन समं रिपून् ।।१७।।<br>
ब्राह्मणेभ्योऽथ मेधावी बुद्धिपर्येषणं चरेत् ।<br>
अलब्धस्य च लाभाय लब्धस्य च विवृद्धये ।।१८।।<br>
अलब्धलाभाय च लब्धवृद्धये; यथार्हतीर्थप्रतिपादनाय ।<br>
यशस्विनं वेदविदं विपश्चितं; बहुश्रुतं ब्राह्मणमेव वासय ।।१९।।<br>
ब्राह्मणेषूत्तमा वृत्तिस्तव नित्यं युधिष्ठिर ।<br>
तेन ते सर्वलोकेषु दीप्यते प्रथितं यशः ।।२०।।<br>
ततस्ते ब्राह्मणाः सर्वे बकं दाल्भ्यमपूजयन् ।<br>
युधिष्ठिरे स्तूयमाने भूयः सुमनसोऽभवन् ।।२१।।<br>
द्वैपायनो नारदश्च जामदग्न्यः पृथुश्रवाः ।<br>
इन्द्रद्युम्नो भालुकिश्च कृतचेताः सहस्रपात् ।।२२।।<br>
कर्णश्रवाश्च मुञ्जश्च लवणाश्वश्च काश्यपः ।<br>
हारीतः स्थूणकर्णश्च अग्निवेश्योऽथ शौनकः ।।२३।।<br>
ऋतवाक्च सुवाक्चैव बृहदश्व ऋतावसुः ।<br>
ऊर्ध्वरेता वृषामित्रः सुहोत्रो होत्रवाहनः ।।२४।।<br>
एते चान्ये च बहवो ब्राह्मणाः संशितव्रताः ।<br>
अजातशत्रुमानर्चुः पुरंदरमिवर्षयः ।।२५।। 3.26.25<br>
<br>
</span>
