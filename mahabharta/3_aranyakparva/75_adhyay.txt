<span style="font-size: 14pt; line-height: 200%">बृहदश्व उवाच।।<br>
अथ तां व्युषितो रात्रिं नलो राजा स्वलङ्कृतः ।<br>
वैदर्भ्या सहितः काल्यं ददर्श वसुधाधिपम् ।।१।।<br>
ततोऽभिवादयामास प्रयतः श्वशुरं नलः ।<br>
तस्यानु दमयन्ती च ववन्दे पितरं शुभा ।।२।।<br>
तं भीमः प्रतिजग्राह पुत्रवत्परया मुदा ।<br>
यथार्हं पूजयित्वा तु समाश्वासयत प्रभुः ।।३।।<br>
नलेन सहितां तत्र दमयन्तीं पतिव्रताम् ।।३।।<br>
तामर्हणां नलो राजा प्रतिगृह्य यथाविधि ।<br>
परिचर्यां स्वकां तस्मै यथावत्प्रत्यवेदयत् ।।४।।<br>
ततो बभूव नगरे सुमहान्हर्षनिस्वनः ।<br>
जनस्य सम्प्रहृष्टस्य नलं दृष्ट्वा तथागतम् ।।५।।<br>
अशोभयच्च नगरं पताकाध्वजमालिनम् ।<br>
सिक्तसंमृष्टपुष्पाढ्या राजमार्गाः कृतास्तदा ।।६।।<br>
द्वारि द्वारि च पौराणां पुष्पभङ्गः प्रकल्पितः ।<br>
अर्चितानि च सर्वाणि देवतायतनानि च ।।७।।<br>
ऋतुपर्णोऽपि शुश्राव बाहुकच्छद्मिनं नलम् ।<br>
दमयन्त्या समायुक्तं जहृषे च नराधिपः ।।८।।<br>
तमानाय्य नलो राजा क्षमयामास पार्थिवम् ।<br>
स च तं क्षमयामास हेतुभिर्बुद्धिसंमतः ।।९।।<br>
स सत्कृतो महीपालो नैषधं विस्मयान्वितः ।<br>
दिष्ट्या समेतो दारैः स्वैर्भवानित्यभ्यनन्दत ।।१०।।<br>
कच्चित्तु नापराधं ते कृतवानस्मि नैषध ।<br>
अज्ञातवासं वसतो मद्गृहे निषधाधिप ।।११।।<br>
यदि वा बुद्धिपूर्वाणि यद्यबुद्धानि कानिचित् ।<br>
मया कृतान्यकार्याणि तानि मे क्षन्तुमर्हसि ।।१२।।<br>
नल उवाच।।<br>
न मेऽपराधं कृतवांस्त्वं स्वल्पमपि पार्थिव ।<br>
कृतेऽपि च न मे कोपः क्षन्तव्यं हि मया तव ।।१३।।<br>
पूर्वं ह्यसि सखा मेऽसि सम्बन्धी च नराधिप ।<br>
अत ऊर्ध्वं तु भूयस्त्वं प्रीतिमाहर्तुमर्हसि ।।१४।।<br>
सर्वकामैः सुविहितः सुखमस्म्युषितस्त्वयि ।<br>
न तथा स्वगृहे राजन्यथा तव गृहे सदा ।।१५।।<br>
इदं चैव हयज्ञानं त्वदीयं मयि तिष्ठति ।<br>
तदुपाकर्तुमिच्छामि मन्यसे यदि पार्थिव ।।१६।।<br>
बृहदश्व उवाच।।<br>
एवमुक्त्वा ददौ विद्यामृतुपर्णाय नैषधः ।<br>
स च तां प्रतिजग्राह विधिदृष्टेन कर्मणा ।।१७।।<br>
ततो गृह्याश्वहृदयं तदा भाङ्गस्वरिर्नृपः ।<br>
सूतमन्यमुपादाय ययौ स्वपुरमेव हि ।।१८।।<br>
ऋतुपर्णे प्रतिगते नलो राजा विशां पते ।<br>
नगरे कुण्डिने कालं नातिदीर्घमिवावसत् ।।१९।।  3.76.20<br>
<br>
</span>
