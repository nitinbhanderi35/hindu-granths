<span style="font-size: 14pt; line-height: 200%">वैशंपायन उवाच।	1x<br>
एवमुक्तो महाबाहुर्भीमसेनः प्रतापवान्।<br>
प्रणिपत्य ततः प्रीत्या भ्रातरं हृष्टमानसः ।।	1<br>
उवाच श्लक्ष्णया वाचा हनूमन्तं कपीश्वरम्।<br>
मत्तो धन्यतरो नास्ति यदार्यं दृष्टवानहम् ।।	2<br>
अनुग्रहो मे सुमहांस्तृप्तिश्च तव दर्शनात्।<br>
एतत्तु कृतमिच्छामि त्वयाऽऽर्येण प्रियं मम ।।	3<br>
यत्त्वेतदासीत्प्लवतः सागरं मकरालयम्।<br>
रूपमप्रतिमं वीर तदिच्छामि नीरीक्षितुम् ।।	4<br>
एवं तुष्टो मभिष्यामि श्रद्धास्यामि च ते वचः।<br>
एवमुक्तः स तेजस्वी प्रहस्य हरिरब्रवीत् ।।	5<br>
न तच्छक्यं त्वया द्रष्टुं रूपं नान्येन केनचित्।<br>
कालावस्था तदा ह्यन्या वर्तते सा न सांप्रतम्।<br>
`ततोऽद्य दुष्करं द्रष्टुं मम रूपं नरोत्तम' ।।	6<br>
अन्यः कृतयुगे कालश्रेतायां द्वापरे परः।<br>
अयं प्रध्वंसनः कालो नाद्य तद्रूपमस्ति मे ।।	7<br>
भूमिर्नद्यो नगाः शैलाः सिद्धा देवा महर्षयः।<br>
कालं समनुवर्तन्ते यथा भावा युगेयुगे ।।	8<br>
`कालंकालं समासाद्य नराणां नरपुङ्गव'।<br>
बलवर्ष्मप्रभावा हि प्रहीयन्त्युद्भवन्ति च ।।	9<br>
तदलं बत तद्रूपं द्रष्टुं कुरुकुलोद्वह।<br>
युगं समनुवर्तामि कालो हि दुरतिक्रमः ।।	10<br>
भीम उवाच।	<br>
युगसङ्ख्यां समाचक्ष्व आचारं च युगेयुगे।<br>
धर्मकामार्थभावांश्च कर्मवीर्ये भवाभवौ ।।	11<br>
हनूमानुवाच।	<br>
कृतं नाम युगं श्रेष्ठं यत्रधर्मः सनातनः।<br>
कृतमेव न कर्तव्यं तस्मिन्काले युगोत्तमे ।।	12<br>
न तत्र धर्माः सीदन्ति क्षीयन्ते न च वै प्रजाः।<br>
ततः कृतयुगं नाम कालेन गुणतां गतम् ।।	13<br>
देवदानवगन्धर्वयक्षराक्षसपन्नगाः।<br>
नासन्कृतयुगे तात तदा न क्रयविक्रयः ।।	14<br>
न सामऋग्यजुर्वर्णाः क्रिया नासीच्च मानवी।<br>
अभिध्याय फलं तत्र धर्मः संन्यास एव च ।।	15<br>
न तस्मिन्युगसंसर्गे व्याधयो नेन्द्रियक्षयः।<br>
नासूया नापि रुदितं न दर्पो नापि वैकृतम् ।।	16<br>
न विग्रहः कुतस्तन्द्री न द्वेषो न च पैशुनम्।<br>
न भयं नापि संतापो न चेर्ष्या न च मत्सरः ।।	17<br>
ततः परमकं ब्रह्म सा गतिर्योगिनां परा।<br>
आत्मा च सर्वभूतानां शुक्लो नारायणस्तदा ।।	18<br>
ब्राह्मणआः क्षत्रिया वैश्याः शूद्राश्च कृतलक्षणाः।<br>
कृते युगे समभवन्स्वकर्मनिरताः प्रजाः ।।	19<br>
समाश्रयं समाचारं समज्ञानं च केवलम्।<br>
तदा हि समकर्माणो वर्णा धर्मानवाप्नुवन् ।।	20<br>
एकदेवसदायुक्ता एकमन्त्रविधिक्रियाः।<br>
पृथग्धर्मास्त्वेकवेदा धर्ममेकमनुव्रताः ।।	21<br>
चातुराश्रम्ययुक्तेन कर्मणा कालयोगिना।<br>
अकामफलसंयोगात्प्राप्नुवन्ति परां गतिम् ।।	22<br>
आत्मयोगसमायुक्तो धर्मोऽयं कृतलक्षणः।<br>
कृते युगे चतुष्पादश्चातुर्वर्ण्यस्य शाश्वतः ।।	23<br>
`कामः कामयमानेषु ब्राह्मणेषु तिरोहितः'।<br>
एतत्कृतयुगं नाम त्रैगुण्यपरिवर्जितम् ।।	24<br>
त्रेतामपि निबोध त्वं यस्मन्सत्रं प्रवर्तते।<br>
पादेन ह्रसते धर्मो रक्ततां याति चाच्युतः ।।	25<br>
सत्यप्रवृत्ताश्च नराः क्रिया धर्मपरायणाः।<br>
ततो यज्ञाः प्रवर्तन्ते धर्माश्चविविधाः क्रियाः ।।	26<br>
त्रेतायां भावसंकल्पाः क्रियादानफलोपगाः।<br>
प्रचलन्ति न वै धर्मात्तपोदानपरायणाः।<br>
स्वधर्मस्थाः क्रियावन्तो नरास्त्रेतायुगेऽभवन् ।।	27<br>
द्वापरे च युगे धर्मो द्विभागो नः प्रवर्तते।<br>
विष्णुर्वै पीततां याति चतुर्धा वेद एव च ।।	28<br>
ततोऽन्ये च चतुर्वेदास्त्रिवेदाश्च तथा परे।<br>
द्विवेदाश्चैकवेदाश्चाप्यनृचश्च तथा परे ।।	29<br>
एवं शास्त्रेषु भिननेषु बहुधा नीयते क्रिया।<br>
तपोदानप्रवृत्ता च राजसी भवति प्रजा ।।	30<br>
एकवेदस्य चाज्ञानाद्वेदास्ते बहवः कृताः।<br>
सत्यस्य चेह विभ्रंशात्सत्ये कश्चिदवस्थितः ।।	31<br>
सत्यात्प्रच्यवमानानां व्याघयो बहवोऽभवन्।<br>
कामाश्चोपद्रवाश्चैव तदा वै दैवकारिताः ।।	32<br>
यैरर्द्यभानाः सुभृशं तपस्तप्यन्ति मानवाः।<br>
कामकामाः स्वर्गकामा यज्ञांस्तन्वन्ति चापरे ।।	33<br>
एवं द्वापरमासाद्य प्रजाः क्षीयन्त्यधर्मतः।<br>
पादेनैकेन कौन्तेय धर्मः कलियुगे स्थितः ।।	34<br>
तामसं युगमासाद्य कृष्णो भवति केशवः।<br>
वेदाचाराः प्रशाम्यन्ति धर्मयज्ञक्रियास्तथा ।।	35<br>
ईतयो व्याधयस्तन्द्री दोषाः क्रोधादयस्तथा।<br>
उपद्रवाः प्रवर्तन्ते आधयो व्याधयस्तथा ।।	36<br>
युगेष्वावर्तमानेषु धर्मो व्यावर्तते पुनः।<br>
धर्मे व्यावर्तमाने तु लोको व्यावर्तते पुनः ।।	37<br>
लोके क्षीणे क्षयं यानति भावा लोकप्रवर्तकाः।<br>
युगक्षयकृता धर्माः प्रार्थनानि विकुर्वते ।।	38<br>
एतत्कलियुगं नाम अचिराद्यत्प्रवर्तते।<br>
युगानुवर्तनं त्वेतत्कुर्वन्ति चिरजीविनः ।।	39<br>
यच्च ते मत्परिज्ञाने कौतूहलमरिंदम।<br>
अनर्थकेषु को भावः पुरुषस्य विजानतः ।।	40<br>
एतत्ते सर्वमाख्यातं यन्मां त्वं परिपृच्छसि।<br>
युगसङ्ख्यां महाबाहो स्वस्ति प्राप्नुहि गम्यताम् ।।	41<br>
<br>
।। इति श्रीमन्महाभारते अरण्यपर्वणि<br>
तीर्तयात्रापर्वणि एकपञ्चाशदधिकशततमोऽध्यायः ।। 151 ।।	<br>
<br>
</span>
