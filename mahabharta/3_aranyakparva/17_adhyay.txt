<span style="font-size: 14pt; line-height: 200%">वासुदेव उवाच।।<br>
एवमुक्त्वा रौक्मिणेयो यादवान्भरतर्षभ ।<br>
दंशितैर्हरिभिर्युक्तं रथमास्थाय काञ्चनम् ।।१।।<br>
उच्छ्रित्य मकरं केतुं व्यात्ताननमलङ्कृतम् ।<br>
उत्पतद्भिरिवाकाशं तैर्हयैरन्वयात्परान् ।।२।।<br>
विक्षिपन्नादयंश्चापि धनुःश्रेष्ठं महाबलः ।<br>
तूणखड्गधरः शूरो बद्धगोधाङ्गुलित्रवान् ।।३।।<br>
स विद्युच्चलितं चापं विहरन्वै तलात्तलम् ।<br>
मोहयामास दैतेयान्सर्वान्सौभनिवासिनः ।।४।।<br>
नास्य विक्षिपतश्चापं संदधानस्य चासकृत् ।<br>
अन्तरं ददृशे कश्चिन्निघ्नतः शात्रवान्रणे ।।५।।<br>
मुखस्य वर्णो न विकल्पतेऽस्य; चेलुश्च गात्राणि न चापि तस्य ।<br>
सिंहोन्नतं चाप्यभिगर्जतोऽस्य; शुश्राव लोकोऽद्भुतरूपमग्र्यम् ।।६।।<br>
जलेचरः काञ्चनयष्टिसंस्थो; व्यात्ताननः सर्वतिमिप्रमाथी ।<br>
वित्रासयन्राजति वाहमुख्ये; शाल्वस्य सेनाप्रमुखे ध्वजाग्र्यः ।।७।।<br>
ततः स तूर्णं निष्पत्य प्रद्युम्नः शत्रुकर्शनः ।<br>
शाल्वमेवाभिदुद्राव विधास्यन्कलहं नृप ।।८।।<br>
अभियानं तु वीरेण प्रद्युम्नेन महाहवे ।<br>
नामर्षयत सङ्क्रुद्धः शाल्वः कुरुकुलोद्वह ।।९।।<br>
स रोषमदमत्तो वै कामगादवरुह्य च ।<br>
प्रद्युम्नं योधयामास शाल्वः परपुरञ्जयः ।।१०।।<br>
तयोः सुतुमुलं युद्धं शाल्ववृष्णिप्रवीरयोः ।<br>
समेता ददृशुर्लोका बलिवासवयोरिव ।।११।।<br>
तस्य मायामयो वीर रथो हेमपरिष्कृतः ।<br>
सध्वजः सपताकश्च सानुकर्षः सतूणवान् ।।१२।।<br>
स तं रथवरं श्रीमान्समारुह्य किल प्रभो ।<br>
मुमोच बाणान्कौरव्य प्रद्युम्नाय महाबलः ।।१३।।<br>
ततो बाणमयं वर्षं व्यसृजत्तरसा रणे ।<br>
प्रद्युम्नो भुजवेगेन शाल्वं संमोहयन्निव ।।१४।।<br>
स तैरभिहतः सङ्ख्ये नामर्षयत सौभराट् ।<br>
शरान्दीप्ताग्निसङ्काशान्मुमोच तनये मम ।।१५।।<br>
स शाल्वबाणै राजेन्द्र विद्धो रुक्मिणिनन्दनः ।<br>
मुमोच बाणं त्वरितो मर्मभेदिनमाहवे ।।१६।।<br>
तस्य वर्म विभिद्याशु स बाणो मत्सुतेरितः ।<br>
बिभेद हृदयं पत्री स पपात मुमोह च ।।१७।।<br>
तस्मिन्निपतिते वीरे शाल्वराजे विचेतसि ।<br>
सम्प्राद्रवन्दानवेन्द्रा दारयन्तो वसुन्धराम् ।।१८।।<br>
हाहाकृतमभूत्सैन्यं शाल्वस्य पृथिवीपते ।<br>
नष्टसञ्ज्ञे निपतिते तदा सौभपतौ नृप ।।१९।।<br>
तत उत्थाय कौरव्य प्रतिलभ्य च चेतनाम् ।<br>
मुमोच बाणं तरसा प्रद्युम्नाय महाबलः ।।२०।।<br>
तेन विद्धो महाबाहुः प्रद्युम्नः समरे स्थितः ।<br>
जत्रुदेशे भृशं वीरो व्यवासीदद्रथे तदा ।।२१।।<br>
तं स विद्ध्वा महाराज शाल्वो रुक्मिणिनन्दनम् ।<br>
ननाद सिंहनादं वै नादेनापूरयन्महीम् ।।२२।।<br>
ततो मोहं समापन्ने तनये मम भारत ।<br>
मुमोच बाणांस्त्वरितः पुनरन्यान्दुरासदान् ।।२३।।<br>
स तैरभिहतो बाणैर्बहुभिस्तेन मोहितः ।<br>
निश्चेष्टः कौरवश्रेष्ठ प्रद्युम्नोऽभूद्रणाजिरे ।।२४।। 3.17.25<br>
<br>
</span>
