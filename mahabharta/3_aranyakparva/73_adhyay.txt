<span style="font-size: 14pt; line-height: 200%">बृहदश्व उवाच।।<br>
दमयन्ती तु तच्छ्रुत्वा भृशं शोकपरायणा ।<br>
शङ्कमाना नलं तं वै केशिनीमिदमब्रवीत् ।।१।।<br>
गच्छ केशिनि भूयस्त्वं परीक्षां कुरु बाहुके ।<br>
आब्रुवाणा समीपस्था चरितान्यस्य लक्षय ।।२।।<br>
यदा च किञ्चित्कुर्यात्स कारणं तत्र भामिनि ।<br>
तत्र सञ्चेष्टमानस्य संलक्ष्यं ते विचेष्टितम् ।।३।।<br>
न चास्य प्रतिबन्धेन देयोऽग्निरपि भामिनि ।<br>
याचते न जलं देयं सम्यगत्वरमाणया ।।४।।<br>
एतत्सर्वं समीक्ष्य त्वं चरितं मे निवेदय ।<br>
यच्चान्यदपि पश्येथास्तच्चाख्येयं त्वया मम ।।५।।<br>
दमयन्त्यैवमुक्ता सा जगामाथाशु केशिनी ।<br>
निशाम्य च हयज्ञस्य लिङ्गानि पुनरागमत् ।।६।।<br>
सा तत्सर्वं यथावृत्तं दमयन्त्यै न्यवेदयत् ।<br>
निमित्तं यत्तदा दृष्टं बाहुके दिव्यमानुषम् ।।७।।<br>
केशिन्युवाच।।<br>
दृढं शुच्युपचारोऽसौ न मया मानुषः क्वचित् ।<br>
दृष्टपूर्वः श्रुतो वापि दमयन्ति तथाविधः ।।८।।<br>
ह्रस्वमासाद्य सञ्चारं नासौ विनमते क्वचित् ।<br>
तं तु दृष्ट्वा यथासङ्गमुत्सर्पति यथासुखम् ।।९।।<br>
सङ्कटेऽप्यस्य सुमहद्विवरं जायतेऽधिकम् ।।९।।<br>
ऋतुपर्णस्य चार्थाय भोजनीयमनेकशः ।<br>
प्रेषितं तत्र राज्ञा च मांसं सुबहु पाशवम् ।।१०।।<br>
तस्य प्रक्षालनार्थाय कुम्भस्तत्रोपकल्पितः ।<br>
स तेनावेक्षितः कुम्भः पूर्ण एवाभवत्तदा ।।११।।<br>
ततः प्रक्षालनं कृत्वा समधिश्रित्य बाहुकः ।<br>
तृणमुष्टिं समादाय आविध्यैनं समादधत् ।।१२।।<br>
अथ प्रज्वलितस्तत्र सहसा हव्यवाहनः ।<br>
तदद्भुततमं दृष्ट्वा विस्मिताहमिहागता ।।१३।।<br>
अन्यच्च तस्मिन्सुमहदाश्चर्यं लक्षितं मया ।<br>
यदग्निमपि संस्पृश्य नैव दह्यत्यसौ शुभे ।।१४।।<br>
छन्देन चोदकं तस्य वहत्यावर्जितं द्रुतम् ।<br>
अतीव चान्यत्सुमहदाश्चर्यं दृष्टवत्यहम् ।।१५।।<br>
यत्स पुष्पाण्युपादाय हस्ताभ्यां ममृदे शनैः ।<br>
मृद्यमानानि पाणिभ्यां तेन पुष्पाणि तान्यथ ।।१६।।<br>
भूय एव सुगन्धीनि हृषितानि भवन्ति च ।<br>
एतान्यद्भुतकल्पानि दृष्ट्वाहं द्रुतमागता ।।१७।।<br>
बृहदश्व उवाच।।<br>
दमयन्ती तु तच्छ्रुत्वा पुण्यश्लोकस्य चेष्टितम् ।<br>
अमन्यत नलं प्राप्तं कर्मचेष्टाभिसूचितम् ।।१८।।<br>
सा शङ्कमाना भर्तारं नलं बाहुकरूपिणम् ।<br>
केशिनीं श्लक्ष्णया वाचा रुदती पुनरब्रवीत् ।।१९।।<br>
पुनर्गच्छ प्रमत्तस्य बाहुकस्योपसंस्कृतम् ।<br>
महानसाच्छृतं मांसं समादायैहि भामिनि ।।२०।।<br>
सा गत्वा बाहुके व्यग्रे तन्मांसमपकृष्य च ।<br>
अत्युष्णमेव त्वरिता तत्क्षणं प्रियकारिणी ।।२१।।<br>
दमयन्त्यै ततः प्रादात्केशिनी कुरुनन्दन ।।२१।।<br>
सोचिता नलसिद्धस्य मांसस्य बहुशः पुरा ।<br>
प्राश्य मत्वा नलं सूदं प्राक्रोशद्भृशदुःखिता ।।२२।।<br>
वैक्लव्यं च परं गत्वा प्रक्षाल्य च मुखं ततः ।<br>
मिथुनं प्रेषयामास केशिन्या सह भारत ।।२३।।<br>
इन्द्रसेनां सह भ्रात्रा समभिज्ञाय बाहुकः ।<br>
अभिद्रुत्य ततो राजा परिष्वज्याङ्कमानयत् ।।२४।।<br>
बाहुकस्तु समासाद्य सुतौ सुरसुतोपमौ ।<br>
भृशं दुःखपरीतात्मा सस्वरं प्ररुदोद ह ।।२५।।<br>
नैषधो दर्शयित्वा तु विकारमसकृत्तदा ।<br>
उत्सृज्य सहसा पुत्रौ केशिनीमिदमब्रवीत् ।।२६।।<br>
इदं सुसदृशं भद्रे मिथुनं मम पुत्रयोः ।<br>
ततो दृष्ट्वैव सहसा बाष्पमुत्सृष्टवानहम् ।।२७।।<br>
बहुशः सम्पतन्तीं त्वां जनः शङ्केत दोषतः ।<br>
वयं च देशातिथयो गच्छ भद्रे नमोऽस्तु ते ।।२८।। 3.75.28<br>
<br>
</span>
