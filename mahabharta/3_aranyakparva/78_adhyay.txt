<span style="font-size: 14pt; line-height: 200%">जनमेजय उवाच।।<br>
भगवन्काम्यकात्पार्थे गते मे प्रपितामहे ।<br>
पाण्डवाः किमकुर्वन्त तमृते सव्यसाचिनम् ।।१।।<br>
स हि तेषां महेष्वासो गतिरासीदनीकजित् ।<br>
आदित्यानां यथा विष्णुस्तथैव प्रतिभाति मे ।।२।।<br>
तेनेन्द्रसमवीर्येण सङ्ग्रामेष्वनिवर्तिना ।<br>
विनाभूता वने वीराः कथमासन्पितामहाः ।।३।।<br>
वैशम्पायन उवाच।।<br>
गते तु काम्यकात्तात पाण्डवे सव्यसाचिनि ।<br>
बभूवुः कौरवेयास्ते दुःखशोकपरायणाः ।।४।।<br>
आक्षिप्तसूत्रा मणयश्छिन्नपक्षा इव द्विजाः ।<br>
अप्रीतमनसः सर्वे बभूवुरथ पाण्डवाः ।।५।।<br>
वनं च तदभूत्तेन हीनमक्लिष्टकर्मणा ।<br>
कुबेरेण यथा हीनं वनं चैत्ररथं तथा ।।६।।<br>
तमृते पुरुषव्याघ्रं पाण्डवा जनमेजय ।<br>
मुदमप्राप्नुवन्तो वै काम्यके न्यवसंस्तदा ।।७।।<br>
ब्राह्मणार्थे पराक्रान्ताः शुद्धैर्बाणैर्महारथाः ।<br>
निघ्नन्तो भरतश्रेष्ठ मेध्यान्बहुविधान्मृगान् ।।८।।<br>
नित्यं हि पुरुषव्याघ्रा वन्याहारमरिंदमाः ।<br>
विप्रसृत्य समाहृत्य ब्राह्मणेभ्यो न्यवेदयन् ।।९।।<br>
एवं ते न्यवसंस्तत्र सोत्कण्ठाः पुरुषर्षभाः ।<br>
अहृष्टमनसः सर्वे गते राजन्धनञ्जये ।।१०।।<br>
अथ विप्रोषितं वीरं पाञ्चाली मध्यमं पतिम् ।<br>
स्मरन्ती पाण्डवश्रेष्ठमिदं वचनमब्रवीत् ।।११।।<br>
योऽर्जुनेनार्जुनस्तुल्यो द्विबाहुर्बहुबाहुना ।<br>
तमृते पाण्डवश्रेष्ठं वनं न प्रतिभाति मे ।।१२।।<br>
शून्यामिव च पश्यामि तत्र तत्र महीमिमाम् ।।१२।।<br>
बह्वाश्चर्यमिदं चापि वनं कुसुमितद्रुमम् ।<br>
न तथा रमणीयं मे तमृते सव्यसाचिनम् ।।१३।।<br>
नीलाम्बुदसमप्रख्यं मत्तमातङ्गविक्रमम् ।<br>
तमृते पुण्डरीकाक्षं काम्यकं नातिभाति मे ।।१४।।<br>
यस्य स्म धनुषो घोषः श्रूयतेऽशनिनिस्वनः ।<br>
न लभे शर्म तं राजन्स्मरन्ती सव्यसाचिनम् ।।१५।।<br>
तथा लालप्यमानां तां निशम्य परवीरहा ।<br>
भीमसेनो महाराज द्रौपदीमिदमब्रवीत् ।।१६।।<br>
मनःप्रीतिकरं भद्रे यद्ब्रवीषि सुमध्यमे ।<br>
तन्मे प्रीणाति हृदयममृतप्राशनोपमम् ।।१७।।<br>
यस्य दीर्घौ समौ पीनौ भुजौ परिघसंनिभौ ।<br>
मौर्वीकृतकिणौ वृत्तौ खड्गायुधगदाधरौ ।।१८।।<br>
निष्काङ्गदकृतापीडौ पञ्चशीर्षाविवोरगौ ।<br>
तमृते पुरुषव्याघ्रं नष्टसूर्यमिदं वनम् ।।१९।।<br>
यमाश्रित्य महाबाहुं पाञ्चालाः कुरवस्तथा ।<br>
सुराणामपि यत्तानां पृतनासु न बिभ्यति ।।२०।।<br>
यस्य बाहू समाश्रित्य वयं सर्वे महात्मनः ।<br>
मन्यामहे जितानाजौ परान्प्राप्तां च मेदिनीम् ।।२१।।<br>
तमृते फल्गुनं वीरं न लभे काम्यके धृतिम् ।<br>
शून्यामिव च पश्यामि तत्र तत्र महीमिमाम् ।।२२।।<br>
नकुल उवाच।।<br>
य उदीचीं दिशं गत्वा जित्वा युधि महाबलान् ।<br>
गन्धर्वमुख्याञ्शतशो हयाँल्लेभे स वासविः ।।२३।।<br>
राजंस्तित्तिरिकल्माषाञ्श्रीमाननिलरंहसः ।<br>
प्रादाद्भ्रात्रे प्रियः प्रेम्णा राजसूये महाक्रतौ ।।२४।।<br>
तमृते भीमधन्वानं भीमादवरजं वने ।<br>
कामये काम्यके वासं नेदानीममरोपमम् ।।२५।।<br>
सहदेव उवाच।।<br>
यो धनानि च कन्याश्च युधि जित्वा महारथान् ।<br>
आजहार पुरा राज्ञे राजसूये महाक्रतौ ।।२६।।<br>
यः समेतान्मृधे जित्वा यादवानमितद्युतिः ।<br>
सुभद्रामाजहारैको वासुदेवस्य संमते ।।२७।।<br>
तस्य जिष्णोर्बृसीं दृष्ट्वा शून्यामुपनिवेशने ।<br>
हृदयं मे महाराज न शाम्यति कदाचन ।।२८।।<br>
वनादस्माद्विवासं तु रोचयेऽहमरिंदम ।<br>
न हि नस्तमृते वीरं रमणीयमिदं वनम् ।।२९।। 3.80.30<br>
<br>
</span>
