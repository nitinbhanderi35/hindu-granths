<span style="font-size: 14pt; line-height: 200%">मार्कण्डेय उवाच॥<br>
आपस्य मुदिता भार्या सहस्य परमा प्रिया ।<br>
भूपतिर्भुवभर्ता च जनयत्पावकं परम् ॥१॥<br>
भूतानां चापि सर्वेषां यं प्राहुः पावकं पतिम् ।<br>
आत्मा भुवनभर्तेति सान्वयेषु द्विजातिषु ॥२॥<br>
महतां चैव भूतानां सर्वेषामिह यः पतिः ।<br>
भगवान्स महातेजा नित्यं चरति पावकः ॥३॥<br>
अग्निर्गृहपतिर्नाम नित्यं यज्ञेषु पूज्यते ।<br>
हुतं वहति यो हव्यमस्य लोकस्य पावकः ॥४॥<br>
अपां गर्भो महाभागः सहपुत्रो महाद्भुतः ।<br>
भूपतिर्भुवभर्ता च महतः पतिरुच्यते ॥५॥<br>
दहन्मृतानि भूतानि तस्याग्निर्भरतोऽभवत् ।<br>
अग्निष्टोमे च नियतः क्रतुश्रेष्ठो भरस्य तु ॥६॥<br>
आयान्तं नियतं दृष्ट्वा प्रविवेशार्णवं भयात् ।<br>
देवास्तं नाधिगच्छन्ति मार्गमाणा यथादिशम् ॥७॥<br>
दृष्ट्वा त्वग्निरथर्वाणं ततो वचनमब्रवीत् ।<br>
देवानां वह हव्यं त्वमहं वीर सुदुर्बलः ॥८॥<br>
अथर्वन्गच्छ मध्वक्षं प्रियमेतत्कुरुष्व मे ॥८॥<br>
प्रेष्य चाग्निरथर्वाणमन्यं देशं ततोऽगमत् ।<br>
मत्स्यास्तस्य समाचख्युः क्रुद्धस्तानग्निरब्रवीत् ॥९॥<br>
भक्ष्या वै विविधैर्भावैर्भविष्यथ शरीरिणाम् ।<br>
अथर्वाणं तथा चापि हव्यवाहोऽब्रवीद्वचः ॥१०॥<br>
अनुनीयमानोऽपि भृशं देववाक्याद्धि तेन सः ।<br>
नैच्छद्वोढुं हविः सर्वं शरीरं च समत्यजत् ॥११॥<br>
स तच्छरीरं सन्त्यज्य प्रविवेश धरां तदा ।<br>
भूमिं स्पृष्ट्वासृजद्धातून्पृथक्पृथगतीव हि ॥१२॥<br>
आस्यात्सुगन्धि तेजश्च अस्थिभ्यो देवदारु च ।<br>
श्लेष्मणः स्फटिकं तस्य पित्तान्मरकतं तथा ॥१३॥<br>
यकृत्कृष्णायसं तस्य त्रिभिरेव बभुः प्रजाः ।<br>
नखास्तस्याभ्रपटलं शिराजालानि विद्रुमम् ॥१४॥<br>
शरीराद्विविधाश्चान्ये धातवोऽस्याभवन्नृप ॥१४॥<br>
एवं त्यक्त्वा शरीरं तु परमे तपसि स्थितः ।<br>
भृग्वङ्गिरादिभिर्भूयस्तपसोत्थापितस्तदा ॥१५॥<br>
भृशं जज्वाल तेजस्वी तपसाप्यायितः शिखी ।<br>
दृष्ट्वा ऋषीन्भयाच्चापि प्रविवेश महार्णवम् ॥१६॥<br>
तस्मिन्नष्टे जगद्भीतमथर्वाणमथाश्रितम् ।<br>
अर्चयामासुरेवैनमथर्वाणं सुरर्षयः ॥१७॥<br>
अथर्वा त्वसृजल्लोकानात्मनालोक्य पावकम् ।<br>
मिषतां सर्वभूतानामुन्ममाथ महार्णवम् ॥१८॥<br>
एवमग्निर्भगवता नष्टः पूर्वमथर्वणा ।<br>
आहूतः सर्वभूतानां हव्यं वहति सर्वदा ॥१९॥<br>
एवं त्वजनयद्धिष्ण्यान्वेदोक्तान्विबुधान्बहून् ।<br>
विचरन्विविधान्देशान्भ्रममाणस्तु तत्र वै ॥२०॥<br>
सिन्धुवर्जं पञ्च नद्यो देविकाथ सरस्वती ।<br>
गङ्गा च शतकुम्भा च शरयूर्गण्डसाह्वया ॥२१॥<br>
चर्मण्वती मही चैव मेध्या मेधातिथिस्तथा ।<br>
ताम्रावती वेत्रवती नद्यस्तिस्रोऽथ कौशिकी ॥२२॥<br>
तमसा नर्मदा चैव नदी गोदावरी तथा ।<br>
वेण्णा प्रवेणी भीमा च मेद्रथा चैव भारत ॥२३॥<br>
भारती सुप्रयोगा च कावेरी मुर्मुरा तथा ।<br>
कृष्णा च कृष्णवेण्णा च कपिला शोण एव च ॥२४॥<br>
एता नद्यस्तु धिष्ण्यानां मातरो याः प्रकीर्तिताः ॥२४॥<br>
अद्भुतस्य प्रिया भार्या तस्याः पुत्रो विडूरथः ।<br>
यावन्तः पावकाः प्रोक्ताः सोमास्तावन्त एव च ॥२५॥<br>
अत्रेश्चाप्यन्वये जाता ब्रह्मणो मानसाः प्रजाः ।<br>
अत्रिः पुत्रान्स्रष्टुकामस्तानेवात्मन्यधारयत् ॥२६॥<br>
तस्य तद्ब्रह्मणः कायान्निर्हरन्ति हुताशनाः ॥२६॥<br>
एवमेते महात्मानः कीर्तितास्तेऽग्नयो मया ।<br>
अप्रमेया यथोत्पन्नाः श्रीमन्तस्तिमिरापहाः ॥२७॥<br>
अद्भुतस्य तु माहात्म्यं यथा वेदेषु कीर्तितम् ।<br>
तादृशं विद्धि सर्वेषामेको ह्येष हुताशनः ॥२८॥<br>
एक एवैष भगवान्विज्ञेयः प्रथमोऽङ्गिराः ।<br>
बहुधा निःसृतः कायाज्ज्योतिष्टोमः क्रतुर्यथा ॥२९॥<br>
इत्येष वंशः सुमहानग्नीनां कीर्तितो मया ।<br>
पावितो विविधैर्मन्त्रैर्हव्यं वहति देहिनाम् ॥३०॥ 3.222.32 &nbsp;<br>
<br>
</span>
