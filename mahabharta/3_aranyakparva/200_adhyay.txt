<span style="font-size: 14pt; line-height: 200%">मार्कण्डेय उवाच।	3-200-1x<br>
देवानां कथा संजाता महीतलं गत्वा महीपतिं शिबिमौशीनरं साध्वेनं शिबिं जिज्ञास्याम इति ।। एवं भो इत्युक्त्वा अग्नीन्द्रावुपतिष्ठेताम् ।।	3-200-1a<br>
अग्निः कपोतरूपेण तमभ्यधावदामिषार्थमिन्द्रः श्येनरूपेण ।।	3-200-2a<br>
अथ कपोतो राज्ञो दिव्यासनासीनस्योत्सङ्गं न्यपतत् ।।	3-200-3a<br>
अथ पुरोहितो राजानमब्रवीत् ।। प्राणरक्षार्थं श्येनाद्भीतो भवन्तं प्राणार्थी प्रपद्यते ।।	3-200-4a<br>
वसु ददातु अन्तवान्पार्थिवोऽस्य निष्कृतिं कुर्यात् घोरं कपोतस्य निपातमाहुः ।।	3-200-5a<br>
अथ कपोतो राजानमब्रवीत् ।। प्राणरक्षणार्थं श्येनाद्भीतो भवन्तं प्राणार्थी प्रपद्ये अङ्गैरङ्गानि प्राप्यार्थी मुनिर्भूत्वा प्राणांस्त्वां प्रपद्ये ।।	3-200-6a<br>
स्वाध्यायेन कर्शितं ब्रह्मचारिणं मां विद्धि ।। तपसा दमेन युक्तमाचार्यस्याप्रतिकूलभाषिणम् ।। एवंयुक्तमपापं मां विद्धि ।।	3-200-7a<br>
गदामि वेदानविचिनोमि छन्दः<br>
सर्वेवेदा अक्षरशो मे अधीताः।<br>
न साधु दानं श्रोत्रियस्य प्रदानं<br>
मा प्रादाः श्येनाय न कपोतोऽस्मि ।।	3-200-8a<br>
अथ श्येनो राजानमब्रवीत् ।।	3-200-9a<br>
पर्यायेण वसतिर्वा भवेषु<br>
सर्गे जातः पूर्वमस्मात्कपोतात्।<br>
त्वमाददानोऽथ कपोतमेनं<br>
मा त्वं राजन्विघ्नकर्ता भवेथाः ।।	3-200-10a<br>
राजोवाच।	3-200-11x<br>
केनेदृशी जातु परा हि दृष्टा<br>
वागुच्यमाना शकनेन संस्कृता।<br>
यां वै कपोतो वदते यां च श्येन<br>
उभौ विदित्वा कथमस्तु साधु ।।	3-200-11a<br>
नास्य वर्षं वर्षति वर्षकाले<br>
नास्य बीजं रोहति काल उप्तम्।<br>
भीतं प्रपन्नं यो हि ददाति शत्रवे<br>
न त्राणं लभेत्राणमिच्छन्स काले ।।	3-200-12a<br>
जाता ह्रस्वा प्रजा प्रमीयते<br>
सदा न वासं पितरोऽस्य कुर्वते।<br>
भीतं प्रपन्नं यो हि ददाति शत्रवे<br>
नास्य देवाः प्रतिगृह्णन्ति हव्यम् ।।	3-200-13a<br>
मोघमन्नं विन्दति चाप्रचेताः<br>
स्वर्गाल्लोकाद्धश्यति शीघ्रमेव।<br>
भीतं प्रपन्नं यो हि ददाति शत्रवे<br>
सेन्द्रा देवाः प्रहरन्त्यस्य वज्रम् ।।	3-200-14a<br>
उक्षाणं पक्त्वा सह ओदनेन<br>
अस्मात्कपोतात्प्रति ते नयन्तु।<br>
यस्मिन्देशे रमसेऽतीव श्येन<br>
तत्रमांसं शिवयस्ते वहन्तु ।।	3-200-15a<br>
श्येन उवाच।	3-200-16x<br>
नोक्षाणो राजन्प्रार्थयेयं न चान्य<br>
दस्मान्मांसमधिकं वा कपोतात्।<br>
देवैर्दत्तः सोऽद्य ममैष भक्ष-<br>
स्तन्मे ददस्व शकुनानामभावात् ।।	3-200-16a<br>
राजोवाच।	3-200-17x<br>
उक्षाणं वेहतमनूनं नयन्तु<br>
ते पश्यन्तु पुरुषा ममैव।<br>
भयाहितस् दायं ममान्तिकात्त्वां<br>
प्रत्याम्नायं तु त्वं ह्येनं मा हिंसीः ।।	3-200-17a<br>
त्यजे प्राणाननैव दद्यां कपोतं<br>
सौम्यो ह्ययं किं न जानासि श्येन।<br>
यथा क्लेशं मा कुरुष्वेह सौम्य<br>
नाहं कपोतमर्पयिष्ये कथंचित् ।।	3-200-18a<br>
यथा मां वै साधुवादैः प्रसन्नाः<br>
प्रशंसेयुः शिबयः कर्मणा तु।<br>
यथा श्येन प्रियमेव कुर्यां<br>
प्रशाधि मां यद्वदेस्तत्करोमि ।।	3-200-19a<br>
श्येन उवाच।	3-200-20x<br>
ऊरोर्दक्षिणादुत्कृत्य स्वपिशितं तावद्राजन्यावन्मांसं कपोतेन समम् ।। तथा तस्मात्साधु त्रातः कपोतः प्रशंसेयुश्च शिबय कृतं च प्रियं स्यान्ममेति ।।	3-200-20a<br>
अथ स दक्षिणादूरोरुत्कृत्य स्वमांसपेशीं तुलयाधारयत् ।। गुरुतर एव कपोत आसीत् ।।	3-200-21a<br>
पुनरन्यमुच्चकर्त गुरुतर एव कपोतः ।। एवं सर्वं समधिकृत्य शरीरं तुलायामारोपयामास रतत्तथापि गुरुतर एव कपोत आसीत् ।।	3-200-22a<br>
अथ राजा स्वयमेव तुलामारुरोह ।। न च व्यलीकमासीद्राज्ञ एतद्वृत्तान्तं दृष्टाव त्रात इत्युक्त्वा प्रालीयत श्येनः अथ राजा अब्रवीत् ।।	3-200-23a<br>
कपोतं विद्युः शिवयस्त्वां कपोत<br>
पृच्छामि ते शकुने को नु श्येनः।<br>
नानीश्वर ईदृशं जातु कुर्यादेतं प्रश्नं भगवन्मे विचक्ष्व ।।	3-200-24a<br>
कपोत उवाच।	3-200-25x<br>
वैश्वानरोऽहं ज्वलनो धूमकेतु-<br>
रथैव श्येनो वज्रहस्तः शचीपतिः।<br>
साधु ज्ञातुं त्वामृषभं सौरथेय<br>
नौ जिज्ञासया त्वत्सकाशंप्रपन्नौ ।।	3-200-25a<br>
यामेतां पेशीं मम निष्क्रयाय<br>
प्रादाद्भवानसिनोत्कृत्य राजन्।<br>
एतद्वो लक्ष्म शिवं करोमि<br>
हिरण्यवर्णं रुचिरं पुण्यगन्धम् ।।	3-200-26a<br>
एतासां प्रजानां पालयिता यशस्वी<br>
सुरर्षीणामथ संमतो भृशम्।<br>
एतस्मात्पार्श्वात्पुरुषो जनिष्यति<br>
कपोतरोमेति च तस्य नाम ।।	3-200-27a<br>
कपोतरोमाणं शिबिनौद्भिदं पुत्रं प्राप्स्यसि नृपवृषसंहननं यशोदीप्यमानं द्रष्टासि शूरमृषभं सौरथानाम् ।।	3-200-28a<br>
।। इति श्रीमन्महाभारते अरण्यपर्वणि<br>
मार्कण्डेयसमास्यापर्वणि<br>
द्विशततमोऽध्यायः ।। 200 ।।<br>
</span>
