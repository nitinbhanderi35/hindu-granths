<span style="font-size: 14pt; line-height: 200%">वैशम्पायन उवाच।।<br>
श्रुत्वा च विदुरं प्राप्तं राज्ञा च परिसान्त्वितम् ।<br>
धृतराष्ट्रात्मजो राजा पर्यतप्यत दुर्मतिः ।।१।।<br>
स सौबलं समानाय्य कर्णदुःशासनावपि ।<br>
अब्रवीद्वचनं राजा प्रविश्याबुद्धिजं तमः ।।२।।<br>
एष प्रत्यागतो मन्त्री धृतराष्ट्रस्य संमतः ।<br>
विदुरः पाण्डुपुत्राणां सुहृद्विद्वान्हिते रतः ।।३।।<br>
यावदस्य पुनर्बुद्धिं विदुरो नापकर्षति ।<br>
पाण्डवानयने तावन्मन्त्रयध्वं हितं मम ।।४।।<br>
अथ पश्याम्यहं पार्थान्प्राप्तानिह कथञ्चन ।<br>
पुनः शोषं गमिष्यामि निरासुर्निरवग्रहः ।।५।।<br>
विषमुद्बन्धनं वापि शस्त्रमग्निप्रवेशनम् ।<br>
करिष्ये न हि तानृद्धान्पुनर्द्रष्टुमिहोत्सहे ।।६।।<br>
शकुनिरुवाच।।<br>
किं बालिषां मतिं राजन्नास्थितोऽसि विशां पते ।<br>
गतास्ते समयं कृत्वा नैतदेवं भविष्यति ।।७।।<br>
सत्यवाक्ये स्थिताः सर्वे पाण्डवा भरतर्षभ ।<br>
पितुस्ते वचनं तात न ग्रहीष्यन्ति कर्हिचित् ।।८।।<br>
अथ वा ते ग्रहीष्यन्ति पुनरेष्यन्ति वा पुरम् ।<br>
निरस्य समयं भूयः पणोऽस्माकं भविष्यति ।।९।।<br>
सर्वे भवामो मध्यस्था राज्ञश्छन्दानुवर्तिनः ।<br>
छिद्रं बहु प्रपश्यन्तः पाण्डवानां सुसंवृताः ।।१०।।<br>
दुःशासन उवाच।।<br>
एवमेतन्महाप्राज्ञ यथा वदसि मातुल ।<br>
नित्यं हि मे कथयतस्तव बुद्धिर्हि रोचते ।।११।।<br>
कर्ण उवाच।।<br>
काममीक्षामहे सर्वे दुर्योधन तवेप्सितम् ।<br>
ऐकमत्यं हि नो राजन्सर्वेषामेव लक्ष्यते ।।१२।।<br>
वैशम्पायन उवाच।।<br>
एवमुक्तस्तु कर्णेन राजा दुर्योधनस्तदा ।<br>
नातिहृष्टमनाः क्षिप्रमभवत्स पराङ्मुखः ।।१३।।<br>
उपलभ्य ततः कर्णो विवृत्य नयने शुभे ।<br>
रोषाद्दुःशासनं चैव सौबलेयं च तावुभौ ।।१४।।<br>
उवाच परमक्रुद्ध उद्यम्यात्मानमात्मना ।<br>
अहो मम मतं यत्तन्निबोधत नराधिपाः ।।१५।।<br>
प्रियं सर्वे चिकीर्षामो राज्ञः किङ्करपाणयः ।<br>
न चास्य शक्नुमः सर्वे प्रिये स्थातुमतन्द्रिताः ।।१६।।<br>
वयं तु शस्त्राण्यादाय रथानास्थाय दंशिताः ।<br>
गच्छामः सहिता हन्तुं पाण्डवान्वनगोचरान् ।।१७।।<br>
तेषु सर्वेषु शान्तेषु गतेष्वविदितां गतिम् ।<br>
निर्विवादा भविष्यन्ति धार्तराष्ट्रास्तथा वयम् ।।१८।।<br>
यावदेव परिद्यूना यावच्छोकपरायणाः ।<br>
यावन्मित्रविहीनाश्च तावच्छक्या मतं मम ।।१९।।<br>
तस्य तद्वचनं श्रुत्वा पूजयन्तः पुनः पुनः ।<br>
बाढमित्येव ते सर्वे प्रत्यूचुः सूतजं तदा ।।२०।।<br>
एवमुक्त्वा तु सङ्क्रुद्धा रथैः सर्वे पृथक्पृथक् ।<br>
निर्ययुः पाण्डवान्हन्तुं सङ्घशः कृतनिश्चयाः ।।२१।।<br>
तान्प्रस्थितान्परिज्ञाय कृष्णद्वैपायनस्तदा ।<br>
आजगाम विशुद्धात्मा दृष्ट्वा दिव्येन चक्षुषा ।।२२।।<br>
प्रतिषिध्याथ तान्सर्वान्भगवाँल्लोकपूजितः ।<br>
प्रज्ञाचक्षुषमासीनमुवाचाभ्येत्य सत्वरः ।।२३।।  3.7.24<br>
<br>
</span>
