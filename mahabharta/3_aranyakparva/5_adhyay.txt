<span style="font-size: 14pt; line-height: 200%">वैशम्पायन उवाच।।<br>
पाण्डवास्तु वने वासमुद्दिश्य भरतर्षभाः ।<br>
प्रययुर्जाह्नवीकूलात्कुरुक्षेत्रं सहानुगाः ।।१।।<br>
सरस्वतीदृषद्वत्यौ यमुनां च निषेव्य ते ।<br>
ययुर्वनेनैव वनं सततं पश्चिमां दिशम् ।।२।।<br>
ततः सरस्वतीकूले समेषु मरुधन्वसु ।<br>
काम्यकं नाम ददृशुर्वनं मुनिजनप्रियम् ।।३।।<br>
तत्र ते न्यवसन्वीरा वने बहुमृगद्विजे ।<br>
अन्वास्यमाना मुनिभिः सान्त्व्यमानाश्च भारत ।।४।।<br>
विदुरस्त्वपि पाण्डूनां तदा दर्शनलालसः ।<br>
जगामैकरथेनैव काम्यकं वनमृद्धिमत् ।।५।।<br>
ततो यात्वा विदुरः काननं त; च्छीघ्रैरश्वैर्वाहिना स्यन्दनेन ।<br>
ददर्शासीनं धर्मराजं विविक्ते; सार्धं द्रौपद्या भ्रातृभिर्ब्राह्मणैश्च ।।६।।<br>
ततोऽपश्यद्विदुरं तूर्णमारा; दभ्यायान्तं सत्यसन्धः स राजा ।<br>
अथाब्रवीद्भ्रातरं भीमसेनं; किं नु क्षत्ता वक्ष्यति नः समेत्य ।।७।।<br>
कच्चिन्नायं वचनात्सौबलस्य; समाह्वाता देवनायोपयाति ।<br>
कच्चित्क्षुद्रः शकुनिर्नायुधानि; जेष्यत्यस्मान्पुनरेवाक्षवत्याम् ।।८।।<br>
समाहूतः केनचिदाद्रवेति; नाहं शक्तो भीमसेनापयातुम् ।<br>
गाण्डीवे वा संशयिते कथं चि; द्राज्यप्राप्तिः संशयिता भवेन्नः ।।९।।<br>
तत उत्थाय विदुरं पाण्डवेयाः; प्रत्यगृह्णन्नृपते सर्व एव ।<br>
तैः सत्कृतः स च तानाजमीढो; यथोचितं पाण्डुपुत्रान्समेयात् ।।१०।।<br>
समाश्वस्तं विदुरं ते नरर्षभा; स्ततोऽपृच्छन्नागमनाय हेतुम् ।<br>
स चापि तेभ्यो विस्तरतः शशंस; यथावृत्तो धृतराष्ट्रोऽऽम्बिकेयः ।।११।।<br>
विदुर उवाच।।<br>
अवोचन्मां धृतराष्ट्रोऽनुगुप्त; मजातशत्रो परिगृह्याभिपूज्य ।<br>
एवं गते समतामभ्युपेत्य; पथ्यं तेषां मम चैव ब्रवीहि ।।१२।।<br>
मयाप्युक्तं यत्क्षमं कौरवाणां; हितं पथ्यं धृतराष्ट्रस्य चैव ।<br>
तद्वै पथ्यं तन्मनो नाभ्युपैति; ततश्चाहं क्षममन्यन्न मन्ये ।।१३।।<br>
परं श्रेयः पाण्डवेया मयोक्तं; न मे तच्च श्रुतवानाम्बिकेयः ।<br>
यथातुरस्येव हि पथ्यमन्नं; न रोचते स्मास्य तदुच्यमानम् ।।१४।।<br>
न श्रेयसे नीयतेऽजातशत्रो; स्त्री श्रोत्रियस्येव गृहे प्रदुष्टा ।<br>
ब्रुवन्न रुच्यै भरतर्षभस्य; पतिः कुमार्या इव षष्टिवर्षः ।।१५।।<br>
ध्रुवं विनाशो नृप कौरवाणां; न वै श्रेयो धृतराष्ट्रः परैति ।<br>
यथा पर्णे पुष्करस्येव सिक्तं; जलं न तिष्ठेत्पथ्यमुक्तं तथास्मिन् ।।१६।।<br>
ततः क्रुद्धो धृतराष्ट्रोऽब्रवीन्मां; यत्र श्रद्धा भारत तत्र याहि ।<br>
नाहं भूयः कामये त्वां सहायं; महीमिमां पालयितुं पुरं वा ।।१७।।<br>
सोऽहं त्यक्तो धृतराष्ट्रेण राजं; स्त्वां शासितुमुपयातस्त्वरावान् ।<br>
तद्वै सर्वं यन्मयोक्तं सभायां; तद्धार्यतां यत्प्रवक्ष्यामि भूयः ।।१८।।<br>
क्लेशैस्तीव्रैर्युज्यमानः सपत्नैः; क्षमां कुर्वन्कालमुपासते यः ।<br>
सं वर्धयन्स्तोकमिवाग्निमात्मवा; न्स वै भुङ्क्ते पृथिवीमेक एव ।।१९।।<br>
यस्याविभक्तं वसु राजन्सहायै; स्तस्य दुःखेऽप्यंशभाजः सहायाः ।<br>
सहायानामेष सङ्ग्रहणेऽभ्युपायः; सहायाप्तौ पृथिवीप्राप्तिमाहुः ।।२०।।<br>
सत्यं श्रेष्ठं पाण्डव निष्प्रलापं; तुल्यं चान्नं सह भोज्यं सहायैः ।<br>
आत्मा चैषामग्रतो नातिवर्ते; देवंवृत्तिर्वर्धते भूमिपालः ।।२१।।<br>
युधिष्ठिर उवाच।।<br>
एवं करिष्यामि यथा ब्रवीषि; परां बुद्धिमुपगम्याप्रमत्तः ।<br>
यच्चाप्यन्यद्देशकालोपपन्नं; तद्वै वाच्यं तत्करिष्यामि कृत्स्नम् ।।२२।। <br>
<br>
</span>
