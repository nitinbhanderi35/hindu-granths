<span style="font-size: 14pt; line-height: 200%">जनमेजय उवाच।।<br>
भगवञ्श्रोतुमिच्छामि पार्थस्याक्लिष्टकर्मणः ।<br>
विस्तरेण कथामेतां यथास्त्राण्युपलब्धवान् ।।१।।<br>
कथं स पुरुषव्याघ्रो दीर्घबाहुर्धनञ्जयः ।<br>
वनं प्रविष्टस्तेजस्वी निर्मनुष्यमभीतवत् ।।२।।<br>
किं च तेन कृतं तत्र वसता ब्रह्मवित्तम ।<br>
कथं च भगवान्स्थाणुर्देवराजश्च तोषितः ।।३।।<br>
एतदिच्छाम्यहं श्रोतुं त्वत्प्रसादाद्द्विजोत्तम ।<br>
त्वं हि सर्वज्ञ दिव्यं च मानुषं चैव वेत्थ ह ।।४।।<br>
अत्यद्भुतं महाप्राज्ञ रोमहर्षणमर्जुनः ।<br>
भवेन सह सङ्ग्रामं चकाराप्रतिमं किल ।।५।।<br>
पुरा प्रहरतां श्रेष्ठः सङ्ग्रामेष्वपराजितः ।।५।।<br>
यच्छ्रुत्वा नरसिंहानां दैन्यहर्षातिविस्मयात् ।<br>
शूराणामपि पार्थानां हृदयानि चकम्पिरे ।।६।।<br>
यद्यच्च कृतवानन्यत्पार्थस्तदखिलं वद ।<br>
न ह्यस्य निन्दितं जिष्णोः सुसूक्ष्ममपि लक्षये ।।७।।<br>
चरितं तस्य शूरस्य तन्मे सर्वं प्रकीर्तय ।।७।।<br>
वैशम्पायन उवाच।।<br>
कथयिष्यामि ते तात कथामेतां महात्मनः ।<br>
दिव्यां कौरवशार्दूल महतीमद्भुतोपमाम् ।।८।।<br>
गात्रसंस्पर्शसम्बन्धं त्र्यम्बकेण सहानघ ।<br>
पार्थस्य देवदेवेन शृणु सम्यक्समागमम् ।।९।।<br>
युधिष्ठिरनियोगात्स जगामामितविक्रमः ।<br>
शक्रं सुरेश्वरं द्रष्टुं देवदेवं च शङ्करम् ।।१०।।<br>
दिव्यं तद्धनुरादाय खड्गं च पुरुषर्षभः ।<br>
महाबलो महाबाहुरर्जुनः कार्यसिद्धये ।।११।।<br>
दिशं ह्युदीचीं कौरव्यो हिमवच्छिखरं प्रति ।।११।।<br>
ऐन्द्रिः स्थिरमना राजन्सर्वलोकमहारथः ।<br>
त्वरया परया युक्तस्तपसे धृतनिश्चयः ।।१२।।<br>
वनं कण्टकितं घोरमेक एवान्वपद्यत ।।१२।।<br>
नानापुष्पफलोपेतं नानापक्षिनिषेवितम् ।<br>
नानामृगगणाकीर्णं सिद्धचारणसेवितम् ।।१३।।<br>
ततः प्रयाते कौन्तेये वनं मानुषवर्जितम् ।<br>
शङ्खानां पटहानां च शब्दः समभवद्दिवि ।।१४।।<br>
पुष्पवर्षं च सुमहन्निपपात महीतले ।<br>
मेघजालं च विततं छादयामास सर्वतः ।।१५।।<br>
अतीत्य वनदुर्गाणि संनिकर्षे महागिरेः ।<br>
शुशुभे हिमवत्पृष्ठे वसमानोऽर्जुनस्तदा ।।१६।।<br>
तत्रापश्यद्द्रुमान्फुल्लान्विहगैर्वल्गु नादितान् ।<br>
नदीश्च बहुलावर्ता नीलवैडूर्यसंनिभाः ।।१७।।<br>
हंसकारण्डवोद्गीताः सारसाभिरुतास्तथा ।<br>
पुंस्कोकिलरुताश्चैव क्रौञ्चबर्हिणनादिताः ।।१८।।<br>
मनोहरवनोपेतास्तस्मिन्नतिरथोऽर्जुनः ।<br>
पुण्यशीतामलजलाः पश्यन्प्रीतमनाभवत् ।।१९।।<br>
रमणीये वनोद्देशे रममाणोऽर्जुनस्तदा ।<br>
तपस्युग्रे वर्तमान उग्रतेजा महामनाः ।।२०।।<br>
दर्भचीरं निवस्याथ दण्डाजिनविभूषितः ।<br>
पूर्णे पूर्णे त्रिरात्रे तु मासमेकं फलाशनः ।।२१।।<br>
द्विगुणेनैव कालेन द्वितीयं मासमत्यगात् ।।२१।।<br>
तृतीयमपि मासं स पक्षेणाहारमाचरन् ।<br>
शीर्णं च पतितं भूमौ पर्णं समुपयुक्तवान् ।।२२।।<br>
चतुर्थे त्वथ सम्प्राप्ते मासि पूर्णे ततः परम् ।<br>
वायुभक्षो महाबाहुरभवत्पाण्डुनन्दनः ।।२३।।<br>
ऊर्ध्वबाहुर्निरालम्बः पादाङ्गुष्ठाग्रविष्ठितः ।।२३।।<br>
सदोपस्पर्शनाच्चास्य बभूवुरमितौजसः ।<br>
विद्युदम्भोरुहनिभा जटास्तस्य महात्मनः ।।२४।।<br>
ततो महर्षयः सर्वे जग्मुर्देवं पिनाकिनम् ।<br>
शितिकण्ठं महाभागं प्रणिपत्य प्रसाद्य च ।।२५।।<br>
सर्वे निवेदयामासुः कर्म तत्फल्गुनस्य ह ।।२५।।<br>
एष पार्थो महातेजा हिमवत्पृष्ठमाश्रितः ।<br>
उग्रे तपसि दुष्पारे स्थितो धूमाययन्दिशः ।।२६।।<br>
तस्य देवेश न वयं विद्मः सर्वे चिकीर्षितम् ।<br>
सन्तापयति नः सर्वानसौ साधु निवार्यताम् ।।२७।।<br>
महेश्वर उवाच।।<br>
शीघ्रं गच्छत संहृष्टा यथागतमतन्द्रिताः ।<br>
अहमस्य विजानामि सङ्कल्पं मनसि स्थितम् ।।२८।।<br>
नास्य स्वर्गस्पृहा काचिन्नैश्वर्यस्य न चायुषः ।<br>
यत्त्वस्य काङ्क्षितं सर्वं तत्करिष्येऽहमद्य वै ।।२९।।<br>
वैशम्पायन उवाच।।<br>
ते श्रुत्व शर्ववचनमृषयः सत्यवादिनः ।<br>
प्रहृष्टमनसो जग्मुर्यथास्वं पुनराश्रमान् ।।३०।। 3.38.35<br>
<br>
</span>
