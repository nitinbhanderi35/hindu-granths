<span style="font-size: 14pt; line-height: 200%">पुलस्त्य उवाच।	<br>
अनेन तव धर्मज्ञ प्रश्रयेण दमेन च।<br>
सत्येन च महाभाग तुष्टोस्मि तव सुव्रत ।।	1<br>
यस्येदृशस्ते धर्मोऽयं पितृवाक्याश्रितोऽनघ।<br>
तेन पश्यसि मां पुत्र प्रीतिश्च परमा त्वयि ।।	2<br>
अमोघदर्शी भीष्माहं ब्रूहि किं करवाणि ते।<br>
यद्वक्ष्यसि कुरुश्रेष्ठ तस्य दाताऽस्मि तेऽनघ ।।	3<br>
भीष्म उवाच।	<br>
प्रीते त्वयि महाभाग सर्वलोकाभिपूजिते।<br>
कृतमित्येव मन्येऽहं यदहं दृष्टवान्प्रभुम् ।।	4<br>
यदि त्वहमनुग्राह्यस्तव धर्मभृतांवर।<br>
संदेहं ते प्रवक्ष्यामि तन्मे त्वं छेत्तुमर्हसि ।।	5<br>
अस्ति मे भगवन्कश्चित्तीर्थानि प्रति संशयः।<br>
तमहं श्रोतुमिच्छामि तद्भवान्वक्तुमर्हति ।।	6<br>
प्रदक्षिणां यः पृथिवीं करोत्यमरसन्निभ।<br>
किं फलं तस्य विप्रर्षे तन्मे ब्रूहि तषोधन ।।	7<br>
पुलस्त्य उवाच।	8x<br>
हन्त तेऽहंप्रवक्ष्यामि यदृषीणां परायणम्।<br>
तदेकाग्रमनास्तात शृणु तीर्थेषु यत्फलम् ।।	8<br>
यस्य हस्तौ च पादौ च मनश्चैव सुसंयतम्।<br>
विद्या तपश्च कीर्तिश्च स तीर्थफलमश्नुते ।।	9<br>
प्रतिग्रहादपावृत्तः संतुष्टो येन केनचित्।<br>
अहंकारनिवृत्तश्च स तीर्थफलमश्नुते ।।	10<br>
अकल्कको निरारम्भो लध्वाहारो जितेन्द्रियः।<br>
विमुक्तः सर्वपापेभ्यः स तीर्थफलमश्नुते ।।	11<br>
अक्रोधनश्च राजेन्द्र सत्यशीलो दृढव्रतः।<br>
आत्मोपमश्च भूतेषु स तीर्धफलमश्नुते ।।	12<br>
ऋषिभिः क्रतवः प्रोक्ता देवेष्विह यथाक्रमम्।<br>
फलं चैव यथातत्त्वं प्रेत्य चेह च सर्वशः ।।	13<br>
न ते शक्या दरिद्रेण यज्ञाः प्राप्तुं महीपते।<br>
बहूपकरणा यज्ञा नानासंभारविस्तराः ।।	14<br>
प्राप्यन्ते पार्थिवैरेतैः समृद्धैर्वा नरैः क्वचित्।<br>
नार्थन्यूनोपकरणैरेकात्मभिरसंहतैः ।।	15<br>
यो दरिद्रैरपि विधिः शक्यः प्राप्तुं नरेश्वर।<br>
तुल्यो यज्ञफलैः पुण्यैस्तं निबोध युधांवर ।।	16<br>
ऋषीणां परमं गुह्यमिदं भरतसत्तम।<br>
तीर्थाभिगमनं पुण्यं यज्ञैरपि विशिष्यते ।।	17<br>
अनपोष्य त्रिरात्राणि तीर्थान्यनभिगम्य च।<br>
अदत्त्वा काञ्चनं गाश्च दरिद्रो नाम जायते ।।	18<br>
अग्निष्टोमादिभिर्यज्ञैरिष्ट्वा विपुलदक्षिणैः।<br>
न तत्फलमवाप्नोति तीर्थाभिगमनेन यत् ।।	19<br>
सर्वतीर्थेषु राजेन्द्र तीर्थं त्रैलोक्यविश्रुतम्।<br>
पुष्करं नाम विख्यातं महाभागः समाविशेत् ।।	20<br>
दशकोटिसहस्राणि तीर्थानां वै महामते।<br>
सान्निध्यं पुष्करे येषां त्रिसन्ध्यं कुरुनन्दन ।।	21<br>
<br>
आदित्या वसवो रुद्राः साध्याश्च समरुद्गणाः।<br>
गन्धर्वाप्सरसश्चैव नित्यं सन्निहिता विभो ।।	22<br>
यत्र देवास्तपस्तप्त्वा दैत्या ब्रह्मर्षयस्तथा।<br>
`तपोविशेषैर्बहुभिः स्थानान्यापुर्महौजसः'।<br>
दिव्ययोगा महाराज पुण्येन महताऽन्विताः ।।	23<br>
मनसाभ्येतुकामस्य पुष्कराणि मनस्विनः।<br>
पूयन्ते सर्वपापानि नाकपृष्ठे च पूज्यते ।।	24<br>
तस्मिंस्तीर्थे महाभागो नित्यमेव पितामहः।<br>
उवास परमप्रीतो देवदानवसत्तमः ।।	25<br>
पुष्करेषु महाभाग देवाः सर्पिगणाः पुरा।<br>
सिद्धिं समभिसंप्राप्ताः पुण्येन महताऽन्विताः ।।	26<br>
तत्राभिषेकं यः कुर्यात्पितृदेवांश्च तर्पयेत्।<br>
सर्वपापविनिर्मुक्तो ब्रह्मलोके च पूज्यते ।।	27<br>
अप्येकं भोजयेद्विप्रं पुष्करारण्यमाश्रितः।<br>
तेनासौ कर्मणा भीष्म प्रेत् यचेह च मोदते ।।	28<br>
शाकैर्मूलैः फलैर्वाऽपिचेन वर्तयते स्वयम्।<br>
तद्वै दद्याद्ब्राह्मणाय श्रद्धावाननसूयकः।<br>
तेनैव प्राप्नुयात्प्राज्ञो हयमेधफलं नरः ।।	29<br>
`अपि वाऽप्युदपात्रेण ब्राह्मणान्स्वस्ति वाचयेत्।<br>
तेनापि पूजनेनाशु प्रेत्यानन्त्याय कल्पते' ।।	30<br>
ब्राह्मणाः क्षत्रिया वैश्याः शूद्रा वा राजसत्तम।<br>
न वै योनौ प्रजायन्ते स्नातास्तीर्थे महात्मनः ।।	31<br>
कार्तिक्यां तु विशेषेण योऽभिगच्छति पुष्करम्।<br>
`फलं तत्राक्षयं तेन लभते भरतर्षभ' ।।	32<br>
सायंप्रातः स्मरेद्यस्तु पुष्कराणि कृताञ्जलिः।<br>
उपस्पृष्टं भवेत्तेन सर्वतीर्थेषु भारत।<br>
प्राप्नुयाच्च नरो लोकान्ब्रह्मणः सदनेऽक्षयान् ।।	33<br>
जन्मप्रभृतियत्पापं स्त्रिया वा पुरुषस् वा।<br>
पुष्करे स्नातमात्रस्य सर्वमेव प्रणश्यति ।।	34<br>
यथा सुराणां सर्वेषामादिस्तु मधुसूदनः।<br>
तथैव पुष्करं राजंस्तीर्थानामादिरुच्यते ।।	35<br>
उष्य द्वादशवर्षाणि पुष्करे नियतः शुचिः।<br>
क्रतून्सर्वानवाप्नोति ब्रह्मलोकं स गच्छति ।।	36<br>
यस्तु वर्षशतं पूर्णमग्निहोत्रमुपासते।<br>
कार्तिकीं वा वसेदेकां पुष्करे सममेव तत् ।।	37<br>
[त्रीणि शृङ्गाणि शुभ्राणि त्रीणि प्रस्रवणानि च।<br>
पुष्कराण्यादिसिद्धानि न विद्मस्तत्र कारणम् ।।]	38<br>
दुष्करं पुष्करं गन्तुं दुष्करं पुष्करे तपः।<br>
दुष्करं पुष्करे दानं वस्तुं चैव सुदुष्करम् ।।	39<br>
उष्य द्वादशरात्रं तु नियतो नियताशनः।<br>
प्रदक्षिणमुपावृत्य जम्बूमार्गं समाविशेत् ।।	40<br>
जम्बूमार्गं समाक्श्यि देवर्षिपितृसेवितम्।<br>
अश्वमेधमवाप्नोति विष्णुलोकं च गच्छति ।।	41<br>
तत्रोष्य रजनीः पञ्च कषष्ठकालक्षमी नरः।<br>
न दुर्गतिमवाप्नोति विष्णुलोकं च गच्छति ।।	42<br>
`तत्रगत्वा महाप्राज्ञः कुर्याच्छ्राद्धं दृढव्रतः।<br>
वाजपेयमवाप्नोति दुष्कृतं चास्य नश्यति' ।।	43<br>
जम्बूमार्गादुपावृकत्यगच्छेत्स्थण्डिलकाश्रमम्।<br>
न दुर्गतिमवाप्नोति ब्रह्मलोकं च गच्छति ।।	44<br>
आगस्त्यं सर आसाद्य पितृदेवार्चने रतः।<br>
त्रिरात्रोपोषितो राजन्नग्निष्टोमफलं लभेत् ।।	45<br>
शाकवृत्तिः फलैर्वाऽपि कौमारं विन्दते पदम्।<br>
कण्वाश्रमं ततो गच्छेच्ध्रीजुष्टं लोकपूजितम् ।।	46<br>
धर्मारण्यं हि तत्पुण्यमाद्यं च भरतर्षभ।<br>
यत्र प्रविष्टमात्रो वै सर्वपापैः प्रमुच्यते ।।	47<br>
अर्चयुत्वा पितॄन्देवान्नियतो नियताशनः।<br>
सर्वकामसमृद्धः स्याद्यज्ञस्य फलमश्नुते ।।	48<br>
प्रदक्षिणं ततः कृत्वा ययातिपतनं व्रजेत्।<br>
हयमेधस्य यज्ञस्य फंल प्राप्नोति तत्र वै ।।	49<br>
महाकालं ततो गच्छेन्नियतो नियताशनः।<br>
कोटितीर्थमुपस्पृश्य हयमेधफलं लभेत् ।।	50<br>
ततो गच्छेत धर्मज्ञः स्थाणोस्तीर्थमुमापतेः।<br>
नाम्ना भद्रवटं नाम त्रिषु लोकेषु विश्रुतम् ।।	51<br>
तत्राभिगम्य चेशानं गोसहस्रफलं लभेत्।<br>
महादेवप्रसादाच्च गाणपत्यं च विन्दति ।।	52<br>
समृद्धमसपत्नं च श्रिया युक्तं नरोत्तमः।<br>
`राज्ञां चैवाधिपत्यं हि तत्र गत्वा समाप्नुयात् ।।'	53<br>
नर्मदां स समासाद्य नदीं त्रैलोक्यविश्रुताम्।<br>
तर्पयित्वा पितृन्देवानग्निष्टोमफलं लभेत् ।।	54<br>
दक्षिमं सिन्धुमासाद्य ब्रह्मचारी जितेन्द्रियः।<br>
अग्निष्टोममवाप्नोति विमानं चाधिरोहति ।।	55<br>
चर्मण्वतीं समासाद्य नियतो नियताशनः।<br>
रन्तिदेवाभ्यनुज्ञातमग्निष्टोमफलं लभेत् ।।	56<br>
ततो गच्छेत धर्मज्ञं हिमवत्सुतमर्बुदम्।<br>
पृथिव्यां यत्रवै छिद्रं पूर्वमासीद्युधिष्ठिर ।।	57<br>
तत्राश्रमो वसिष्ठस्य त्रिषु लोकेषु विश्रुतः।<br>
तत्रोष्य रजनीमेकां गोसहस्रफलं लभेत् ।।	58<br>
पिङ्गतीर्थमुपस्पृश्य ब्रह्मचारी जितेन्द्रियः।<br>
कपिलानां नरश्रेष्ठ शतस् फलमश्नुते ।।	59<br>
ततो गच्छेत राजेन्द्र प्रभासं लोकविश्रुतम्।<br>
`तीर्थं देवगणैः पूज्यमृषिभिश्च निषेवितम्' ।।	60<br>
देवतानां मुखं वीर ज्वलनोऽनिलसारथिः।<br>
देवतानां मुखं वीर ज्वलनोऽनिलसारथिः ।।	61<br>
तस्मिंस्तीर्थे नरः स्नात्वा शुचिः प्रयतमानसः।<br>
अग्निष्टोमातिरात्राभ्यां फलं प्राप्नोति मानवः ।।	62<br>
ततो गत्वा सरस्वत्याः सागरस्य च संगमे।<br>
गोसहस्रफलं तस्य स्वर्गलोकं च विन्दति।<br>
प्रभया दीप्यते नित्यमग्निवद्भरतर्षभ ।।	63<br>
वरदानं ततो गच्छेत्तीर्थं भरतसत्तम।<br>
विष्णोर्दुर्वाससा यत्र वरो दत्तो युधिष्ठिर।<br>
प्रभासते यथा सोमः सोश्वमेधं च विन्दति ।।	64<br>
वरदानं ततो गच्छेत्तीर्थं भरतसत्तम।<br>
विष्णोर्दुर्वाससा यत्र वरो दत्तो युधिष्ठिर।<br>
वरदाने नरः स्नात्वा गोसहस्रफंल लभेत् ।।	65<br>
ततो द्वारवतीं गच्छेन्नियतो नियताशनः।<br>
पिण्डारके नरः स्नात्वा लभेद्बहुसुवर्णकम् ।।	66<br>
तस्मिंस्तीर्थे महाभाग पद्मलक्षणलक्षिताः।<br>
अद्यापि मुद्रा दृश्यन्ते तदद्भुतमरिंदम ।।	67<br>
त्रिशूलाङ्कानि पद्मानि दृश्यन्ते कुरुनन्दन।<br>
महादेवस्य सांनिध्यं तत्र वै पुरुषर्षभ ।।	68<br>
सागरस्य च सिन्धोश्च संगमं प्राप्य दुर्लभम्।<br>
तीर्थे सलिलराजस्य स्नात्वा प्रयतमानसः ।।	69<br>
तर्पयित्वा पितॄन्देवानृषींश्च भरतर्षभ।<br>
प्राप्नोति वारुणं लोकं दीप्यमानं स्वतेजसा ।।	70<br>
शङ्कुकर्णेश्वरं देवमर्चयित्वा युधिष्ठिर।<br>
अश्वमेधाद्दशगुणं प्रवदन्ति मनीषिणः ।।	71<br>
प्रदक्षिणमुपावृत्य गच्छेत भरतर्षभ।<br>
तीर्थं कुरुवरश्रेष्ठ त्रिषु लोकेषु विश्रुतम् ।।	72<br>
शमीति नाम्ना विख्यातं सर्वपापप्रणाशनम्।<br>
तत्रब्रह्मादयो देवा उपासन्ते महेश्वरम् ।।	73<br>
तत्रस्नात्वाऽर्चयित्वा च रुद्रं देवगणैर्वृतम्।<br>
जन्मप्रभृतियत्पापं तत्स्नातस्य प्रणश्यति ।।	74<br>
शमी चात्रनरश्रेष्ठ सर्वदेवैरभिष्टुता।<br>
तत्र स्नात्वा नरव्याघ्र हयमेधमवाप्नुयात् ।।	75<br>
गत्वा यत्रमहाप्राज्ञ विष्णुना प्रभविष्णुना।<br>
पुरा शौचं कृतंराजन्हत्वा दैवतकण्टकान् ।।	76<br>
ततो गच्छेत धर्मज्ञ वसोर्धारामभिष्टुताम्।<br>
गमनादेवतस्यां हि हयमेधफलं लभेत् ।।	77<br>
स्नात्वा कुरुवरश्रेष्ठ प्रयतात्मा समाहितः।<br>
तर्प्य देवान्पितॄंश्चैव विष्णुलोके महीयते ।।	78<br>
तीर्थे चात्र सर पुण्यं वसूनां भरतर्षभ।<br>
तत्र स्नात्वा च पीत्वा च वसूनां संमतोभवेत् ।।	79<br>
सिन्धूत्तममिति ख्यातं सर्वपापप्रणाशनम्।<br>
तत्र स्नात्वा नरश्रेष्ठ लभेद्बहुसुवर्णकम् ।।	80<br>
ब्रह्मतीर्थं समासाद्य शुचिः शीलसमन्वितः।<br>
ब्रह्मलोकमवाप्नोति गतिं च परमां व्रजेत् ।।	81<br>
कुमारिकाणां शक्रस्य तीर्थं सिद्धनिषेवितम्।<br>
तत्र स्नात्वा नरः क्षिप्रं स्वर्गलोकमवाप्नुयात् ।।	82<br>
रेणुकायाश्च तत्रैव तीर्थं सिद्धनिषेवितम्।<br>
तत्र स्नात्वा भवेद्विप्रो निर्मलश्चन्द्रमा यथा ।।	83<br>
अथ पञ्चनदं गत्वा नियतो नियताशनः।<br>
पञ्चयज्ञानवाप्नोति क्रमशो येऽनुकीर्तिताः ।।	84<br>
ततो गच्छेत राजेन्द्र भीमायाः स्थानमुत्तमम्।<br>
तत्रस्नात्वा न योन्यां वै भवेद्भरतसत्तम ।।	85<br>
देव्याः पुत्रो भवेद्राजंस्तप्तकुण्डलभूषणः।<br>
गवां शतसहस्रस्य फलं प्राप्नोति मानवः ।।	86<br>
गिरिकुञ्जं समासाद्य त्रिषु लोकेषु विश्रुतम्।<br>
पितामहं नमस्कृत्य गोसहस्रफलं लभेत् ।।	87<br>
ततो गच्छेत धर्मज्ञ विमलं तीर्थमुत्तमम्।<br>
अद्यापि यत्रदृश्यन्ते मत्स्याः सौवर्णराजताः ।।	88<br>
तत्र स्नात्वा नरः क्षिप्रं वासवं लोकमाप्नुयात्।<br>
सर्वपापविशुद्धात्मा गच्छेत परमां गतिम् ।।	89<br>
वितस्तां च समासाद्य संतर्प्य पितृदेवताः।<br>
नरः फलमवाप्नोति वाजपेयस्य भारत ।।	90<br>
काश्मीरष्वेव नागस्य भवनं तक्षकस्य च।<br>
वितस्ताख्यमिति ख्यातं सर्वपापप्रमोचनम् ।।	91<br>
तत्रस्नात्वा नरो नूनं वाजपेयमवाप्नुयात्।<br>
सर्वपापविशुद्धात्मा गच्छेच्च परमां गतिम् ।।	92<br>
ततो गच्छेत मलदां त्रिषु लोकेषु विश्रुताम्।<br>
पश्चिमायां तु संध्यायामुपस्पृश्य यथाविधि ।।	93<br>
चरुं सप्तार्चिषे राजन्यथाशक्ति निवेदयेत्।<br>
पितॄणामक्षयं दानं प्रवदन्ति मनीषिणः ।।	94<br>
ऋषयः पितरो देवा गन्धर्वाप्सरसां गणाः।<br>
गुह्यकाः किन्नरा यक्षाः सिद्धा विद्याधरा नराः ।।	95<br>
राक्षसा दितिजा रुद्रा ब्रह्मा च मनुजाधिप।<br>
नियतः परमां दीक्षामास्थायाब्दसहस्रिकीम् ।।	96<br>
विष्णोः प्रसादनं कुर्वंश्चरुं च श्रपयंस्तथा।<br>
सप्तभिः सप्तभिश्चैव ऋग्भिस्तुष्टाव केशवम् ।।	97<br>
ददावष्टगुणैश्वर्यं तेषां तुष्टस्तु केशवः।<br>
यथाभिलषितानन्यान्कामान्दत्वा महीपते ।।	98<br>
तत्रैवान्तर्दधे देवो विद्युदभ्रेषु वै यथा।<br>
नाम्ना सप्तचरुं तेन ख्यातं लोकेषु भारत ।।	99<br>
गवां शतसहस्रेण राजसूयशतेन च।<br>
अश्वमेधसहस्रेण श्रेयान्सप्तार्चिषे चरुः ।।	100<br>
ततो निवृत्तो राजेन्द्र रुद्रं पदमथाविशेत्।<br>
अर्चयित्वामहादेवमश्वमेधफलं लभेत्।	101<br>
मणिमन्तं समासाद्य ब्रह्मचारी समाहितः।<br>
एकरात्रोपितो राजन्नग्निष्टोमफलं लभेत् ।।	102<br>
अथ गच्छेत राजेन्द्र देविकां लोकविश्रुतम्।<br>
प्रसूतिर्यत्र विप्राणां श्रूयते भरतर्षभ ।।	103<br>
त्रिशूलपाणएः स्थानं च त्रिषु लोकेषु विश्रुतम्।<br>
देविकायां नरः स्नात्वा समभ्यर्च्य महेश्वरम् ।।	104<br>
यथाशक्ति चरुं तत्र निवेद्य भरतर्षभ।<br>
सर्वकामसमृद्धस्य यज्ञस्य लभते फलम् ।।	105<br>
कामाख्यं तत्र रुद्रस्य तीर्थं देवनिषेवितम्।<br>
तत्रस्नात्वा नरः क्षिप्रं सिद्धिं प्राप्नोति भारत ।।	106<br>
यजनं याजनं चैवतथैव ब्रह्मबालुकम्।<br>
पुष्पाम्भश्च उपस्पृश्य न शोचेन्मरणं गतः ।।	107<br>
अर्धयोजनविस्तारां पञ्चयोजनमायताम्।<br>
एतां हि देविकामाहुः पुण्यां देवर्षिसेविताम् ।।	108<br>
ततो गच्छेत धर्मज्ञ दीर्घसत्रं यथाक्रमम्।<br>
तत्र ब्रह्मादयो देवाः सिद्धाश्च परमर्षपः।<br>
दीर्घसत्रमुपासन्ते दीक्षिता नियतव्रताः ।।	109<br>
गमनादेव राजेन्द्र दीर्घसत्रमरिंदम।<br>
राजसूयाश्वमेधाभ्यां फलं प्राप्नोति भारत ।।	110<br>
ततो विनशनं गच्छेन्नियतो नियताशनः।<br>
गच्छत्यन्तर्हिता यत्रमेरुपृष्ठे सरस्वती ।।	111<br>
चमसेऽथ शिवोद्भेदे नागोद्भेदे च दृश्यते।<br>
`तत्र स्नात्वा नरव्याघ्र द्योतते शशिवत्वदा।'<br>
स्नात्वा तु चमसोद्भेदे अग्निष्टोमफलं लभेत् ।।	112<br>
शिवोद्भेदे नरः स्नात्वा गोसहस्रफंल लभेत्।<br>
नागोद्भेदे नरः स्नात्वा नागलोकमवाप्नुयात् ।।	113<br>
शशयानं च राजेन्द्रतीर्थमासाद्य दुर्लभम्।<br>
शतरूपप्रतिच्छन्नाः पुष्करा यत्र भारत ।।	114<br>
सरस्वत्यां महाराज शतं संवत्सरं च ते।<br>
दृश्यन्ते भरतश्रेष्ठ वृत्तां वै कार्तिकीं सदा ।।	115<br>
तत्रस्नात्वा नरव्याघ्र द्योतते शशिवत्सदा।<br>
गोसहस्रफलं चैव प्राप्नुयाद्भरतर्षभ ।।	116<br>
कुमारकोटीमासाद्य नियतः कुरुनन्दन।<br>
तत्राभिषेकं कुर्वीत पितृदेवार्चने रतः ।।	117<br>
गवामयुतमाप्नोति कुलं चैव समुद्धरेत्।<br>
ततो गच्छेत धर्मज्ञ रुद्रकोटिं समाहितः ।।	118<br>
पुरा यत्र महाराज मुनिकोटिः समागता।<br>
हर्षेण महताऽऽविष्टा रुद्रदर्शनकाङ्क्षया ।।	119<br>
अहंपूर्वमहंपूर्वं द्रक्ष्यामि वृषभध्वजम्।<br>
एवं संप्रस्थिता राजन्नृषयः किल भारत ।।	120<br>
ततो योगीश्वरेणापि योगमास्थाय भूपते।<br>
तेषां मन्युप्रणाशार्थमृषीणां भावितात्मनाम् ।।	121<br>
स्रष्टा कोटीस्तु रुद्राणामृषीणामग्रतः स्थिता।<br>
मया पूर्वतरं दृष्ट इतिते मेनिरे पृथक् ।।	122<br>
तेषां तुष्टो महादेवो मुनीनां भावितात्मनाम्।<br>
भक्त्या परमया राजन्वरं तेषां प्रदिष्टवान् ।।	123<br>
अद्यप्रभृति युष्माकं धर्मवृद्धिर्भविष्यति।<br>
तत्रस्नात्वा नरव्याघ्र रुद्रकोट्यां नरः शुचिः ।।	124<br>
अश्वमेधमवाप्नोति कुलं चैव समुद्धरेत्।<br>
ततो गच्छेत राजेन्द्र संगमं लोकविश्रुतम् ।।	125<br>
सरस्वत्या महापुण्यं केशवं समुपासते।<br>
यत्रब्रह्माहयो देवा ऋषयश्च तपोधनाः ।।	126<br>
अभिगच्छन्ति राजेन्द्र चैत्रशुक्लचतुर्दशीम्।<br>
तत्रस्नात्वा नरव्याघ्र विन्देद्बहुसुवर्णकम्।<br>
सर्वपापविशुद्धात्मा ब्रह्मलोकं च गच्छति ।।	127<br>
ऋषीणां यत्र सत्राणि समाप्तानि नराधिप।<br>
तत्रावसानमासाद्य गोसहस्रफलं लभेत् ।	128<br>
<br>
।। इति श्रीमन्महाभारते अरण्यपर्वणि<br>
तीर्थयात्रापर्वणि अशीतितमोऽध्यायः ।। 80 ।।	<br>
<br>
</span>
