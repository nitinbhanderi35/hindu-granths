<span style="font-size: 14pt; line-height: 200%">मार्कण्डेय उवाच।	<br>
सखा दशरथस्यासीज्जटायुररुणात्मजः।<br>
गृध्रराजो महावीरः संपातिर्यस्य सोदरः ।। 1 <br>
स ददर्श तदा सीतां रावणाङ्कगतां स्नुषाम्।<br>
सक्रोधोऽभ्यद्रवत्पक्षी रावणं राक्षसेश्वरम् ।। 2 <br>
अथैनमब्रवीद्गृध्रो मुञ्चमुञ्चेति मैथिलीम्।<br>
ध्रियमाणे मयि कथं हरिष्यसि निशाचर ।। 3 <br>
न हि मे मोक्ष्यसे जीवन्यदि नोत्सृजसे वधूम्।<br>
उक्त्वैवं राक्षसेन्द्रं तं चकर्त नखरैर्भृशम् ।। 4 <br>
पक्षतुण्डप्रहारैश्च शतशो जर्जरीकृतम्।<br>
चक्षार रुधिरं भूरि गिरिः प्रस्रवणैरिव ।। 5 <br>
स वध्यमानो गृध्रेण रामप्रियहितैषिणा।<br>
खड्गमादाय चिच्छेद भुजौ तस्य पतत्रिणः ।। 6 <br>
निहत्य गृध्रराजं स भिन्नाभ्रशिखरोपमम्।<br>
ऊर्ध्वमाचक्रमे सीतां गृहीत्वाऽङ्केन राक्षसः ।। 7 <br>
यत्र यत्र तु वैदेही पश्यत्याश्रममण्डलम्।<br>
सरो वा सरितो वाऽपि तत्र मुञ्चति भूषणम् ।। 8 <br>
सा ददर्श गिरिप्रस्थे पञ्च वानरपुङ्गवान्।<br>
तत्र वासो महद्दिव्यमुत्ससर्ज मनस्विनी ।। 9 <br>
तत्तेषां वानरेन्द्राणां पपात पवनोद्धतम्।<br>
मध्ये सुपीतं पञ्चानां विद्युन्मेघान्तरे यथा ।। 10 <br>
अचिरेणातिचक्राम खेचरः खे चरन्निव।<br>
ददर्शाथ पुरीं रम्यां बहुद्वारां मनोरमाम् ।। 11 <br>
प्राकारवप्रसंबाधां निर्मितां विश्वकर्मणा।<br>
प्रविवेश पुरीं लङ्कां ससीतो राक्षसेश्वरः ।। 12 <br>
एवं हृतायां वैदेह्यां रामो हत्वा महामृगम्।<br>
निवृत्तो ददृशे दूराद्भ्रातरं लक्ष्मणं तदा ।। 13 <br>
कथमुत्सृज्य वैदेहीं वने राक्षससेविते।<br>
इति तं भ्रातरं दृष्ट्वा प्राप्तोऽसीति व्यगर्हयत् ।। 14 <br>
मृगरूपधरेणाथ रक्षसा सोपकर्षणम्।<br>
भ्रातुरागमनं चैवाचिन्तयन्पर्यतप्यत ।। 15 <br>
गर्हयन्नेव रामस्तु त्वरितस्तं समासदत्।<br>
अपि जीवति वैदेहीमिति पश्यामि लक्ष्मण ।। 16 <br>
तस्य तत्सर्वमाचख्यौ सीताया लक्ष्मणो वचः।<br>
यदुक्तवत्यसदृशं वैदेही पश्चिमं वचः ।। 17 <br>
दह्यमानेन तु हृदा रामोऽभ्यपतदाश्रमम्।<br>
स ददर्श तदा गृध्रं निहतं पर्वतोपमम् ।। 18 <br>
राक्षसं शङ्कमानस्तं विकृष्य बलवद्धनुः।<br>
अभ्यधावत काकुत्स्थस्ततस्तं सह लक्ष्मणः ।। 19 <br>
स तावुवाच तेजस्वी सहितौ रामलक्ष्मणौ।<br>
गृध्रराजोस्मि भद्रं वां सखा दशरथस्य वै ।। 20 <br>
तस्य तद्वचनं श्रुत्वा संगृह्य धनुषी शुभे।<br>
कोयं पितरमस्माकं नाम्नाऽऽहेत्यूचतुश्च तौ ।। 21 <br>
ततो ददृशतुस्तौ तं छिन्नपक्षद्वयं खगम्।<br>
तयोः शशंस गृध्रस्तु सीतार्थे रावणाद्वधम् ।। 22 <br>
अपृच्छद्राघवो गृध्रं रावणः कां दिशं गतः।<br>
तस्य गृध्रः शिरःकम्पैराचचक्षे ममार च ।। 23 <br>
दक्षिणामिति काकुत्स्थो विदित्वाऽस्य तदिङ्गितम्।<br>
संस्कारं लम्भयामास सखायं पूजयन्पितुः ।। 24 <br>
ततो दृष्ट्वाऽऽश्रमपदं व्यपविद्धबृसीकटम्।<br>
विध्वस्तकलशं शून्यं गोमायुशतसंकुलम् ।। 25 <br>
दुःखशोकसमाविष्टौ वैदेहीहरणार्दितौ।<br>
जग्मतुर्दण्डकारण्यं दक्षिणेन परंतपौ ।। 26 <br>
वने महति तस्मिंस्तु रामः सौमित्रिणा सह।<br>
ददर्श मृगयूथानि द्रवमाणानि सर्वशः ।। 27 <br>
शब्दं च घोरं सत्वानां दावाग्नरिव वर्धतः।<br>
अपश्येतां मुहूर्ताच्च कबन्धं घोरदर्शनम् ।। 28 <br>
मेघपर्वतसंकाशं सालस्कन्धं महाभुजम्।<br>
उरोगतविशालाक्षं महोदरमहामुखम् ।। 29 <br>
यदृच्छयाथ तद्रक्षः करे जग्राह लक्ष्मणम्।<br>
विषादमगमत्सद्यः सौमित्रिरथ भारत ।। 30 <br>
स राममभिसंप्रेक्ष्य कृष्यते येन तन्मुखम्।<br>
विषण्णश्चाब्रवीद्रामं पश्यावस्थामिमां मम ।। 31 <br>
हरणं चैव वैदेह्या मम चायमुपप्लवः।<br>
राज्यभ्रंशश्च भवतस्तातस्य मरणं तथा ।। 32 <br>
नाहं त्वां सह वैदेह्या समेतं कोसलागतम्।<br>
द्रक्ष्यामि प्रथिते राज्ये पितृपैतामहे स्थितम् ।। 33 <br>
द्रक्ष्यन्त्यार्यस्य धन्या ये कुशलाजशमीदलैः।<br>
अभिषिक्तस्य वदनं सोमं शान्तघनं यथा ।। 34 <br>
एवं बहुविधं धीमान्विललाप स लक्ष्मणः।<br>
तमुवाचाथ काकुत्स्थः संभ्रमेष्वप्यसंभ्रमः ।। 35 <br>
मा विषीद नरव्याघ्र नैष कश्चिन्मयि स्थिते।<br>
शक्तो धर्षयितुं वीर सुमित्रानन्दवर्धन'।<br>
छिन्ध्यस्य दक्षिणं बाहुं छिन्नः सव्यो मया भुजः ।। 36 <br>
इत्येवं वदता तस्य भुजो रामेण पातितः।<br>
खड्गेन भृशतीक्ष्णेन निकृत्तस्तिलकाण्डवत् ।। 37 <br>
ततोऽस्य दक्षिणं बाहुं खड्गेनाजघ्निवान्बली।<br>
सौमित्रिरपि संप्रेक्ष्य भ्रातरं राघवं स्थितम् ।। 38 <br>
पुनर्जघान पार्श्वे वै तद्रक्षो लक्ष्मणो भृशम्।<br>
गतासुरपतद्भूमौ कबन्धः सुमहांस्ततः ।। 39 <br>
तस्य देहाद्विनिःसृत्य पुरुषो दिव्यदर्शनः।<br>
ददृशे दिवमास्थाय दिवि सूर्य इव ज्वलन् ।। 40 <br>
पप्रच्छ रामस्तं वाग्मी कस्त्वं प्रब्रूहि पृच्छतः।<br>
कामया किमिदं चित्रमाश्चर्यं प्रतिभाति मे ।। 41 <br>
तस्याचचक्षे गन्धर्वो विश्वावसुरहं नृप।<br>
प्राप्तो ब्राह्मणशापेन योनिं राक्षससेविताम् ।। 42 <br>
रावणेन हृता सीता लङ्कायां संनिवेशिता।<br>
सुग्रीवमभिगच्छस्व स ते साह्यं करिष्यति ।। 43 <br>
एषा पम्पा शिवजला हंसकारण्डवायुता।<br>
ऋश्यमूकस्य शैलस्य संनिकर्षे तटाकिनी ।। 44 <br>
वसते तत्र सुग्रीवश्चतुर्भिः सचिवैः सह।<br>
भ्राता वानरराजस्य वालिनो हेममालिनः ।। 45 <br>
तेन त्वं सह संगम्य दुःखमूलं निवेदय।<br>
समानशीलो भवतः साहाय्यं स करिष्यति ।। 46 <br>
एतावच्छक्यमस्माभिर्वक्तुं द्रष्टासि जानकीम्।<br>
ध्रुवं वानरराजस्य विदितो रावणालयः ।। 47 <br>
इत्युक्त्वाऽन्तर्हितो दिव्यः पुरुषः स महाप्रभः।<br>
विस्मयं जग्मतुश्चोभौ प्रवीरौ रामलक्ष्मणौ ।। 48 &nbsp;<br>
<br>
।। इति श्रीमन्महाभारते अरण्यपर्वणि रामोपाख्यानपर्वणि अशीत्यधिकद्विशततमोऽध्यायः ।।	<br>
</span>
