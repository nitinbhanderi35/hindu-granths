<span style="font-size: 14pt; line-height: 200%">द्रौपद्युवाच।।<br>
नावमन्ये न गर्हे च धर्मं पार्थ कथञ्चन ।<br>
ईश्वरं कुत एवाहमवमंस्ये प्रजापतिम् ।।१।।<br>
आर्ताहं प्रलपामीदमिति मां विद्धि भारत ।<br>
भूयश्च विलपिष्यामि सुमनास्तन्निबोध मे ।।२।।<br>
कर्म खल्विह कर्तव्यं जातेनामित्रकर्शन ।<br>
अकर्माणो हि जीवन्ति स्थावरा नेतरे जनाः ।।३।।<br>
आ मातृस्तनपानाच्च यावच्छय्योपसर्पणम् ।<br>
जङ्गमाः कर्मणा वृत्तिमाप्नुवन्ति युधिष्ठिर ।।४।।<br>
जङ्गमेषु विशेषेण मनुष्या भरतर्षभ ।<br>
इच्छन्ति कर्मणा वृत्तिमवाप्तुं प्रेत्य चेह च ।।५।।<br>
उत्थानमभिजानन्ति सर्वभूतानि भारत ।<br>
प्रत्यक्षं फलमश्नन्ति कर्मणां लोकसाक्षिकम् ।।६।।<br>
पश्यामि स्वं समुत्थानमुपजीवन्ति जन्तवः ।<br>
अपि धाता विधाता च यथायमुदके बकः ।।७।।<br>
स्वकर्म कुरु मा ग्लासीः कर्मणा भव दंशितः ।<br>
कृत्यं हि योऽभिजानाति सहस्रे नास्ति सोऽस्ति वा ।।८।।<br>
तस्य चापि भवेत्कार्यं विवृद्धौ रक्षणे तथा ।<br>
भक्ष्यमाणो ह्यनावापः क्षीयते हिमवानपि ।।९।।<br>
उत्सीदेरन्प्रजाः सर्वा न कुर्युः कर्म चेद्यदि ।<br>
अपि चाप्यफलं कर्म पश्यामः कुर्वतो जनान् ।।१०।।<br>
नान्यथा ह्यभिजानन्ति वृत्तिं लोके कथञ्चन ।।१०।।<br>
यश्च दिष्टपरो लोके यश्चायं हठवादकः ।<br>
उभावपसदावेतौ कर्मबुद्धिः प्रशस्यते ।।११।।<br>
यो हि दिष्टमुपासीनो निर्विचेष्टः सुखं स्वपेत् ।<br>
अवसीदेत्सुदुर्बुद्धिरामो घट इवाम्भसि ।।१२।।<br>
तथैव हठबुद्धिर्यः शक्तः कर्मण्यकर्मकृत् ।<br>
आसीत न चिरं जीवेदनाथ इव दुर्बलः ।।१३।।<br>
अकस्मादपि यः कश्चिदर्थं प्राप्नोति पूरुषः ।<br>
तं हठेनेति मन्यन्ते स हि यत्नो न कस्यचित् ।।१४।।<br>
यच्चापि किञ्चित्पुरुषो दिष्टं नाम लभत्युत ।<br>
दैवेन विधिना पार्थ तद्दैवमिति निश्चितम् ।।१५।।<br>
यत्स्वयं कर्मणा किञ्चित्फलमाप्नोति पूरुषः ।<br>
प्रत्यक्षं चक्षुषा दृष्टं तत्पौरुषमिति स्मृतम् ।।१६।।<br>
स्वभावतः प्रवृत्तोऽन्यः प्राप्नोत्यर्थानकारणात् ।<br>
तत्स्वभावात्मकं विद्धि फलं पुरुषसत्तम ।।१७।।<br>
एवं हठाच्च दैवाच्च स्वभावात्कर्मणस्तथा ।<br>
यानि प्राप्नोति पुरुषस्तत्फलं पूर्वकर्मणः ।।१८।।<br>
धातापि हि स्वकर्मैव तैस्तैर्हेतुभिरीश्वरः ।<br>
विदधाति विभज्येह फलं पूर्वकृतं नृणाम् ।।१९।।<br>
यद्ध्ययं पुरुषः किञ्चित्कुरुते वै शुभाशुभम् ।<br>
तद्धातृविहितं विद्धि पूर्वकर्मफलोदयम् ।।२०।।<br>
कारणं तस्य देहोऽयं धातुः कर्मणि कर्मणि ।<br>
स यथा प्रेरयत्येनं तथायं कुरुतेऽवशः ।।२१।।<br>
तेषु तेषु हि कृत्येषु विनियोक्ता महेश्वरः ।<br>
सर्वभूतानि कौन्तेय कारयत्यवशान्यपि ।।२२।।<br>
मनसार्थान्विनिश्चित्य पश्चात्प्राप्नोति कर्मणा ।<br>
बुद्धिपूर्वं स्वयं धीरः पुरुषस्तत्र कारणम् ।।२३।।<br>
सङ्ख्यातुं नैव शक्यानि कर्माणि पुरुषर्षभ ।<br>
अगारनगराणां हि सिद्धिः पुरुषहैतुकी ।।२४।।<br>
तिले तैलं गवि क्षीरं काष्ठे पावकमन्ततः ।<br>
धिया धीरो विजानीयादुपायं चास्य सिद्धये ।।२५।।<br>
ततः प्रवर्तते पश्चात्करणेष्वस्य सिद्धये ।<br>
तां सिद्धिमुपजीवन्ति कर्मणामिह जन्तवः ।।२६।।<br>
कुशलेन कृतं कर्म कर्त्रा साधु विनिश्चितम् ।<br>
इदं त्वकुशलेनेति विशेषादुपलभ्यते ।।२७।।<br>
इष्टापूर्तफलं न स्यान्न शिष्यो न गुरुर्भवेत् ।<br>
पुरुषः कर्मसाध्येषु स्याच्चेदयमकारणम् ।।२८।।<br>
कर्तृत्वादेव पुरुषः कर्मसिद्धौ प्रशस्यते ।<br>
असिद्धौ निन्द्यते चापि कर्मनाशः कथं त्विह ।।२९।।<br>
सर्वमेव हठेनैके दिष्टेनैके वदन्त्युत ।<br>
पुरुषप्रयत्नजं केचित्त्रैधमेतन्निरुच्यते ।।३०।।<br>
न चैवैतावता कार्यं मन्यन्त इति चापरे ।<br>
अस्ति सर्वमदृश्यं तु दिष्टं चैव तथा हठः ।।३१।।<br>
दृश्यते हि हठाच्चैव दिष्टाच्चार्थस्य सन्ततिः ।।३१।।<br>
किञ्चिद्दैवाद्धठात्किञ्चित्किञ्चिदेव स्वकर्मतः ।<br>
पुरुषः फलमाप्नोति चतुर्थं नात्र कारणम् ।।३२।।<br>
कुशलाः प्रतिजानन्ति ये तत्त्वविदुषो जनाः ।।३२।।<br>
तथैव धाता भूतानामिष्टानिष्टफलप्रदः ।<br>
यदि न स्यान्न भूतानां कृपणो नाम कश्चन ।।३३।।<br>
यं यमर्थमभिप्रेप्सुः कुरुते कर्म पूरुषः ।<br>
तत्तत्सफलमेव स्याद्यदि न स्यात्पुराकृतम् ।।३४।।<br>
त्रिद्वारामर्थसिद्धिं तु नानुपश्यन्ति ये नराः ।<br>
तथैवानर्थसिद्धिं च यथा लोकास्तथैव ते ।।३५।।<br>
कर्तव्यं त्वेव कर्मेति मनोरेष विनिश्चयः ।<br>
एकान्तेन ह्यनीहोऽयं पराभवति पूरुषः ।।३६।।<br>
कुर्वतो हि भवत्येव प्रायेणेह युधिष्ठिर ।<br>
एकान्तफलसिद्धिं तु न विन्दत्यलसः क्वचित् ।।३७।।<br>
असम्भवे त्वस्य हेतुः प्रायश्चित्तं तु लक्ष्यते ।<br>
कृते कर्मणि राजेन्द्र तथानृण्यमवाप्यते ।।३८।।<br>
अलक्ष्मीराविशत्येनं शयानमलसं नरम् ।<br>
निःसंशयं फलं लब्ध्वा दक्षो भूतिमुपाश्नुते ।।३९।।<br>
अनर्थं संशयावस्थं वृण्वते मुक्तसंशयाः ।<br>
धीरा नराः कर्मरता न तु निःसंशयं क्वचित् ।।४०।।<br>
एकान्तेन ह्यनर्थोऽयं वर्ततेऽस्मासु साम्प्रतम् ।<br>
न तु निःसंशयं न स्यात्त्वयि कर्मण्यवस्थिते ।।४१।।<br>
अथ वा सिद्धिरेव स्यान्महिमा तु तथैव ते ।<br>
वृकोदरस्य बीभत्सोर्भ्रात्रोश्च यमयोरपि ।।४२।।<br>
अन्येषां कर्म सफलमस्माकमपि वा पुनः ।<br>
विप्रकर्षेण बुध्येत कृतकर्मा यथा फलम् ।।४३।।<br>
पृथिवीं लाङ्गलेनैव भित्त्वा बीजं वपत्युत ।<br>
आस्तेऽथ कर्षकस्तूष्णीं पर्जन्यस्तत्र कारणम् ।।४४।।<br>
वृष्टिश्चेन्नानुगृह्णीयादनेनास्तत्र कर्षकः ।<br>
यदन्यः पुरुषः कुर्यात्कृतं तत्सकलं मया ।।४५।।<br>
तच्चेदफलमस्माकं नापराधोऽस्ति नः क्वचित् ।<br>
इति धीरोऽन्ववेक्ष्यैव नात्मानं तत्र गर्हयेत् ।।४६।।<br>
कुर्वतो नार्थसिद्धिर्मे भवतीति ह भारत ।<br>
निर्वेदो नात्र गन्तव्यो द्वावेतौ ह्यस्य कर्मणः ।।४७।।<br>
सिद्धिर्वाप्यथ वासिद्धिरप्रवृत्तिरतोऽन्यथा ।।४७।।<br>
बहूनां समवाये हि भावानां कर्म सिध्यति ।<br>
गुणाभावे फलं न्यूनं भवत्यफलमेव वा ।।४८।।<br>
अनारम्भे तु न फलं न गुणो दृश्यतेऽच्युत ।।४८।।<br>
देशकालावुपायांश्च मङ्गलं स्वस्ति वृद्धये ।<br>
युनक्ति मेधया धीरो यथाशक्ति यथाबलम् ।।४९।।<br>
अप्रमत्तेन तत्कार्यमुपदेष्टा पराक्रमः ।<br>
भूयिष्ठं कर्मयोगेषु सर्व एव पराक्रमः ।।५०।।<br>
यं तु धीरोऽन्ववेक्षेत श्रेयांसं बहुभिर्गुणैः ।<br>
साम्नैवार्थं ततो लिप्सेत्कर्म चास्मै प्रयोजयेत् ।।५१।।<br>
व्यसनं वास्य काङ्क्षेत विनाशं वा युधिष्ठिर ।<br>
अपि सिन्धोर्गिरेर्वापि किं पुनर्मर्त्यधर्मिणः ।।५२।।<br>
उत्थानयुक्तः सततं परेषामन्तरैषणे ।<br>
आनृण्यमाप्नोति नरः परस्यात्मन एव च ।।५३।।<br>
न चैवात्मावमन्तव्यः पुरुषेण कदाचन ।<br>
न ह्यात्मपरिभूतस्य भूतिर्भवति भारत ।।५४।।<br>
एवं संस्थितिका सिद्धिरियं लोकस्य भारत ।<br>
चित्रा सिद्धिगतिः प्रोक्ता कालावस्थाविभागतः ।।५५।।<br>
ब्राह्मणं मे पिता पूर्वं वासयामास पण्डितम् ।<br>
सोऽस्मा अर्थमिमं प्राह पित्रे मे भरतर्षभ ।।५६।।<br>
नीतिं बृहस्पतिप्रोक्तां भ्रातॄन्मेऽग्राहयत्पुरा ।<br>
तेषां साङ्कथ्यमश्रौषमहमेतत्तदा गृहे ।।५७।।<br>
स मां राजन्कर्मवतीमागतामाह सान्त्वयन् ।<br>
शुश्रूषमाणामासीनां पितुरङ्के युधिष्ठिर ।।५८।।  3.32.62<br>
<br>
</span>
