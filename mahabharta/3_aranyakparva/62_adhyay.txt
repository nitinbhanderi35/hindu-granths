				
<tbody><tr><td>
	<b>बृहृदश्व उवाच।</b>	</td><td>	3-62-1x	
</td></tr>
				
<tr><td>
	सा तच्छ्रुत्वाऽनवद्याङ्गी सार्थवाहवचस्तदा।<br>जगाम सह तेनैव सार्थेन पतिलालसा ।।	</td><td>	3-62-1a<br>3-62-1b	
</td></tr>
				
<tr><td>
	अथ काले बहुतिथे वने महति दारुणे।<br>तटाकं सर्वतोभद्रं पद्मसौगन्धिकायुतम् ।।	</td><td>	3-62-2a<br>3-62-2b	
</td></tr>
				
<tr><td>
	ददृशुर्वणिजो रम्यं प्रभूतयवसेन्धनम्।<br>बहुमूलफलोपेतं नानापक्षिनिषेवितम् ।।	</td><td>	3-62-3a<br>3-62-3b	
</td></tr>
				
<tr><td>
	तं दृष्ट्वा मृष्टसलिलं मनोहारि सुशीतलम्।<br>सुपरिश्रान्तवाहास्ते निवेशाय मनो दधुः ।।	</td><td>	3-62-4a<br>3-62-4b	
</td></tr>
				
<tr><td>
	संमते सार्थवाहस्य विविशुर्वनमुत्तमम्।<br>उवास सार्थः सुमहान्निशामासाद्य पद्मिनीम् ।।	</td><td>	3-62-5a<br>3-62-5b	
</td></tr>
				
<tr><td>
	अथार्धरात्रसमये निःशब्दे तिमिरे तदा।<br>सुप्ते सार्थे परिश्रान्ते हस्तियूथमुपागमत्।<br>पानीयार्थं गिरितटान्मदप्रस्रवणाविलम् ।।	</td><td>	3-62-6a<br>3-62-6b<br>3-62-6c	
</td></tr>
<tr><td>
	[अथापश्यत सार्थं तं सार्थजान्सुबहून्गजान् ।।	</td><td>	3-62-7a	
</td></tr>
				
<tr><td>
	ते तान्ग्राम्यगजान्दृष्ट्वा सर्वे वनगजास्तदा।<br>समाद्रवन्त वेगेन जिघांसन्तो मदोत्कटाः ।।	</td><td>	3-62-8a<br>3-62-8b	
</td></tr>
				
<tr><td>
	तेषामापततां वेगः करिणां दुःसहोऽभवत्।<br>नगाग्रादिव शीर्णानां शृङ्गाणां पततां क्षितौ।<br>स्पन्दतामपि नागानां मार्गा नष्टा वनोद्भवाः ।।]	</td><td>	3-62-9a<br>3-62-9b<br>3-62-9c	
</td></tr>
				
<tr><td>
	मार्गं संरुद्ध्य संसुप्तं पद्मिन्याः सार्थमुत्तमम्।<br>ते तं ममर्दुः सहसा वेष्टमानं महीतले ।।	</td><td>	3-62-10a<br>3-62-10b	
</td></tr>
				
<tr><td>
	महारवं प्रमुञ्चतो वद्ध्यन्ते शरणार्थिनः।<br>वनगुल्मांश्च धावन्तो निद्रया महतो भयात् ।।	</td><td>	3-62-11a<br>3-62-11b	
</td></tr>
<tr><td>
	केचिद्दन्तैः करैः केचित्केचित्पद्भ्यां हता गजैः ।।	</td><td>	3-62-12a	
</td></tr>
				
<tr><td>
	निहतोष्ट्राश्वबहुलाः पदातिजसंकुलाः।<br>भयादाधावमानाश् परस्परहतास्तदा ।।	</td><td>	3-62-13a<br>3-62-13b	
</td></tr>
				
<tr><td>
	घोरान्नादान्विमुञ्चन्तो निपेतुर्धरणीतले।<br>वृक्षेष्वासज्यसंभग्नाः पतिता विषमेषु च ।।	</td><td>	3-62-14a<br>3-62-14b	
</td></tr>
				
<tr><td>
	एवंप्रकारैर्बहुभिर्दैवेनाक्रम्य हस्तिभिः।<br>राजन्विनिहतं सर्वं समृद्धं सार्थमण्डलम् ।।	</td><td>	3-62-15a<br>3-62-15b	
</td></tr>
				
<tr><td>
	आरावः सुमहांश्चासीत्रैलोक्यभयकारकः।<br>एषोऽग्निरुत्थितः कष्टस्त्रायध्वं धावताऽधुना ।।	</td><td>	3-62-16a<br>3-62-16b	
</td></tr>
				
<tr><td>
	रत्नराशिर्विशीर्णोऽयं गृह्णीध्वं किं प्रधावत।<br>सामान्यमेतद्द्रविणं न मिथ्या वचनं मम ।।	</td><td>	3-62-17a<br>3-62-17b	
</td></tr>
				
<tr><td>
	पुनरेवाभिधास्यामि चिन्तयध्वं सुकातराः।<br>एवमेवाभिभाषन्तो विद्रवन्ति भयात्तदा ।।	</td><td>	3-62-18a<br>3-62-18b	
</td></tr>
				
<tr><td>
	तस्मिंस्तथा वर्तमाने दारुणे जनसंक्षये।<br>दमयन्ती च बुबुधे भयसंत्रस्तमानसा।<br>अपश्यद्वैशसं तत्र सर्वलोकभयंकरम् ।।	</td><td>	3-62-19a<br>3-62-19b<br>3-62-19c	
</td></tr>
				
<tr><td>
	अदृष्टपूर्वं तद्दृष्ट्वा बाला पद्मनिभेक्षणा।<br>संसक्तवदनाश्वासा उत्तस्थौ भयविह्वला ।।	</td><td>	3-62-20a<br>3-62-20b	
</td></tr>
				
<tr><td>
	ये तु तत्र विनिर्मुक्ताः सार्थात्केचिदविक्षताः।<br>तेऽब्रुवन्सहिताः सर्वे कस्येदं कर्मणः फलम् ।।	</td><td>	3-62-21a<br>3-62-21b	
</td></tr>
				
<tr><td>
	नूनं न पूजितोऽस्माभिर्मणिभद्रो महायशाः।<br>तथा यक्षाधिपः श्रीमान्न वै वैश्रवणः प्रभुः ।।	</td><td>	3-62-22a<br>3-62-22b	
</td></tr>
<tr><td>
	न पूजा विघ्रकर्तॄणामथवा प्रथमं कृता ।।	</td><td>	3-62-23a	
</td></tr>
				
<tr><td>
	शकुनानां फलं वाऽथ विपरीतिमिदं ध्रुवम्।<br>ग्रहा न विपरीतास्तु किमन्यदिदमागतम् ।।	</td><td>	3-62-24a<br>3-62-24b	
</td></tr>
				
<tr><td>
	अपरे त्वब्रुवन्दीना ज्ञातिद्रव्यविनाकृता।<br>याऽसावद्य महासार्थे नारी ह्युन्मत्तदर्शना ।।	</td><td>	3-62-25a<br>3-62-25b	
</td></tr>
				
<tr><td>
	प्रविष्टा विकृताकारा कृत्वा रूपममानुषम्।<br>तयैवं विहिता पूर्वं माया परमदारुणा ।।	</td><td>	3-62-26a<br>3-62-26b	
</td></tr>
				
<tr><td>
	राक्षसी वा ध्रुवं यक्षी पिशाची वा भयंकरी।<br>तस्याः सर्वमिदं पापं नात्र कार्या विचारणा ।।	</td><td>	3-62-27a<br>3-62-27b	
</td></tr>
				
<tr><td>
	यदि पश्याम तां पापां सार्थघ्नीं नैकदुःखदाम्।<br>लोष्टभिः पांसुभिश्चैव तृणैः काष्ठैश्च मुष्टिभिः।<br>अवश्यमेव हन्यामः सार्थस्य किल कृत्यकाम् ।।	</td><td>	3-62-28a<br>3-62-28b<br>3-62-28c	
</td></tr>
				
<tr><td>
	दमयन्ती तु तच्छ्रुत्वा वाक्यं तेषां सुदारुणम्।<br>ह्रीता भीता च संविग्रा प्राद्रवद्यत्र काननम् ।।	</td><td>	3-62-29a<br>3-62-29b	
</td></tr>
<tr><td>
	आशङ्कमाना तत्पापमात्मानं पर्यदेवयत् ।।	</td><td>	3-62-30a	
</td></tr>
				
<tr><td>
	अहो ममोपरि विधेः संरम्भो दारुणो महान्।<br>नानुबध्नाति कुशलं कस्येदं कर्मणः फलम् ।।	</td><td>	3-62-31a<br>3-62-31b	
</td></tr>
				
<tr><td>
	न स्मराम्यशुभं किंचित्कृतं कस्यचिदण्वपि।<br>कर्मणा मनसा वाचा कस्येदं कर्मणः फलम् ।।	</td><td>	3-62-32a<br>3-62-32b	
</td></tr>
				
<tr><td>
	नूनं जन्मान्तरकृतं पापां माऽऽपतितं महत्।<br>अपश्चिमामिमां कष्टामापदं प्राप्तवत्यहम् ।।	</td><td>	3-62-33a<br>3-62-33b	
</td></tr>
				
<tr><td>
	भर्तृराज्यापहरणं स्वजनाच्च रपराजयः।<br>भर्त्रा सह वियोगश्च तनयाभ्यां च विच्युतिः।<br>निर्नाथता वने वासो बहुव्यालनिषेविते ।।	</td><td>	3-62-34a<br>3-62-34b<br>3-62-34c	
</td></tr>
				
<tr><td>
	अथापरेद्युः संप्राप्ते हतशिष्टा जनास्तदा।<br>वनगुल्माद्विनिष्क्रम्य शोचन्ते वैशसं कृतम्।<br>भ्रातरं पितरं पुत्रं सखायं च नराधिप ।।	</td><td>	3-62-35a<br>3-62-35b<br>3-62-35c	
</td></tr>
				
<tr><td>
	`हन्यमाने तदा सार्थे दमयन्ती शुचिस्मिता।<br>ब्राह्मणैः सहिता तत्रवने तु न विनाशिता ।।'	</td><td>	3-62-36a<br>3-62-36b	
</td></tr>
				
<tr><td>
	अशोचत्तत्र वैदर्भी किंनु मे दुष्कतं कृतम्।<br>योपि मे निर्जनेऽरण्ये संप्राप्तोऽयं जनार्णवः ।।	</td><td>	3-62-37a<br>3-62-37b	
</td></tr>
				
<tr><td>
	स हतो हस्तियूथेन मन्दभाग्यान्ममैव तत्।<br>प्राप्तव्यं सुचिरं दुःखं नूनमद्यापि वै मया ।।	</td><td>	3-62-38a<br>3-62-38b	
</td></tr>
				
<tr><td>
	नाप्राप्तकालो म्रियते श्रुतं वृद्धानुशासनम्।<br>या नाहमद्य मृदिता हस्तियूथेन दुःखिता ।।	</td><td>	3-62-39a<br>3-62-39b	
</td></tr>
				
<tr><td>
	न ह्यदैवकृतंकिंचिन्नराणामिह विद्यते।<br>न च मे बालभावेऽपि किंचित्पापकृतं कृतम् ।।	</td><td>	3-62-40a<br>3-62-40b	
</td></tr>
				
<tr><td>
	कर्मणा मनसा वाचा यदिदं दुःखमागतम्।<br>मन्ये स्वयंवरकृतेलोकपाला समागताः ।।	</td><td>	3-62-41a<br>3-62-41b	
</td></tr>
				
<tr><td>
	प्रत्याख्याता मया तत्र नलस्यार्थाय देवताः।<br>नूनं तेषां प्रभावेन वियोगं प्राप्तवत्यहम् ।।	</td><td>	3-62-42a<br>3-62-42b	
</td></tr>
				
<tr><td>
	एवमादीनि दुःखार्ता सा विलप्य वराङ्गना।<br>प्रलापानि तदा तानि दमयन्ती पतिव्रता ।।	</td><td>	3-62-43a<br>3-62-43b	
</td></tr>
				
<tr><td>
	हतशेषैः सह तदा ब्राह्मणैर्वेदपारगैः।<br>अगच्छद्राजशार्दूल दुःखशोकपरायणा ।।	</td><td>	3-62-44a<br>3-62-44b	
</td></tr>
				
<tr><td>
	गच्छन्ती सा चिराद्बाला पुरमासादयन्महत्।<br>सायाह्नि चेदिराजस् सुबाहोः सत्यवादिनः ।।	</td><td>	3-62-45a<br>3-62-45b	
</td></tr>
				
<tr><td>
	`सा तु तच्चारुसर्वाङ्गी सुबाहोस्तुङ्गगोपुरम्।'<br>वस्त्रार्धेन च संवीता प्रविवेश पुरोत्तमम् ।।	</td><td>	3-62-46a<br>3-62-46b	
</td></tr>
				
<tr><td>
	तां विह्वलां कृशां दीनां मुक्तकेशीममार्जिताम्।<br>उन्मत्तामिव गच्छन्तीं ददृशुः पुरवासिनः ।।	</td><td>	3-62-47a<br>3-62-47b	
</td></tr>
				
<tr><td>
	प्रविशन्तीं तु तां दृष्ट्वा चेदिराजपुरीं तदा।<br>अनुजग्मुस्तत्र बाला ग्रामिपुत्राः कुतूहलात् ।।	</td><td>	3-62-48a<br>3-62-48b	
</td></tr>
				
<tr><td>
	सा तैः परिवृताऽगच्छत्समीपं राजवेश्मनः।<br>तां प्रासादगताऽपश्यद्राजमाता जनैर्वृताम् ।।	</td><td>	3-62-49a<br>3-62-49b	
</td></tr>
				
<tr><td>
	धात्रीमुवाच च्छैनामानयेह ममान्तिकम्।<br>जनेन क्लिश्यते बाला दुःखिता शरणार्थिनी ।।	</td><td>	3-62-50a<br>3-62-50b	
</td></tr>
				
<tr><td>
	तादृग्रूपं च पश्यामि विद्योतयति मे गृहम्।<br>उन्मत्तवेषा कल्याणी श्रीरिवायतलोचना ।।	</td><td>	3-62-51a<br>3-62-51b	
</td></tr>
				
<tr><td>
	सा जनं वारयित्वा तं प्रासादतलमुत्तमम्।<br>आरोप्य विस्मिता राजन्दमयन्तीमपृच्छत ।।	</td><td>	3-62-52a<br>3-62-52b	
</td></tr>
				
<tr><td>
	एवमप्यसुखाविष्टा बिभर्षि परमं वपुः।<br>भासि विद्युदिवाभ्रेषु शंस मे काऽसिकस्य वा ।।	</td><td>	3-62-53a<br>3-62-53b	
</td></tr>
				
<tr><td>
	न हि ते मानुषं रूपं भूषणैरपि वर्जितम्।<br>असहाया नरेभ्यश्च नोद्विजस्यमरप्रभे ।।	</td><td>	3-62-54a<br>3-62-54b	
</td></tr>
				
<tr><td>
	तच्छ्रुत्वा वचनं तस्या भैमी वचनमब्रवीत्।<br>मानुषीं मां विजानीहि भर्तारं समनुव्रताम् ।।	</td><td>	3-62-55a<br>3-62-55b	
</td></tr>
				
<tr><td>
	सैरन्ध्रीं जातिसंपन्नां भुजिष्यां कामवासिनीम्।<br>फलमूलाशनामेकां यत्रसायंप्रतिश्रयाम् ।।	</td><td>	3-62-56a<br>3-62-56b	
</td></tr>
				
<tr><td>
	असङ्ख्येयगुणो भर्ता मां च नित्यमनुव्रतः।<br>भक्ताऽहमपि तं वीरं छायेवानुगता पथि ।।	</td><td>	3-62-57a<br>3-62-57b	
</td></tr>
				
<tr><td>
	तस्य दैवात्प्रसङ्गोऽभूदतिमात्रं सुदेवने।<br>द्यूते स निर्जितश्चैव वनमेक उपेयिवान् ।।	</td><td>	3-62-58a<br>3-62-58b	
</td></tr>
				
<tr><td>
	तमेकवसनच्छन्नमुन्म्तमिव विह्वलम्।<br>आश्वासयन्ती भर्तारमहमप्यगमं वनम् ।।	</td><td>	3-62-59a<br>3-62-59b	
</td></tr>
				
<tr><td>
	स कदाचिद्वने वीरः कस्मिंश्चित्कारणान्तरे।<br>क्षुत्परीतस्तु विमना वासश्चैकं व्यसर्जयत् ।।	</td><td>	3-62-60a<br>3-62-60b	
</td></tr>
				
<tr><td>
	तमेकवसना नग्नमुन्मत्तवदचेतसम्।<br>अनुव्रजन्ती बहुला न स्वपामि निशाः सदा ।।	</td><td>	3-62-61a<br>3-62-61b	
</td></tr>
				
<tr><td>
	ततो बहुतिथे काले सुप्तामुत्सृज्य मां क्वचित्।<br>वाससोऽर्धं परिच्छिद्य त्यक्तवान्मामनागसम् ।।	</td><td>	3-62-62a<br>3-62-62b	
</td></tr>
				
<tr><td>
	तं मार्गमाणा भर्तारं दह्यमाना दिवानिशम्।<br>न विन्दाम्यमरप्रख्यं प्रियं प्राणेश्वरं प्रभुम् ।।	</td><td>	3-62-63a<br>3-62-63b	
</td></tr>
				
<tr><td>
	`इत्युक्त्वा साऽनवद्याङ्गी राजमातरमप्युत।<br>स्थिताऽश्रुपरिपूर्णाक्षी वेपमाना सुदुःखिता' ।।	</td><td>	3-62-64a<br>3-62-64b	
</td></tr>
				
<tr><td>
	तामश्रुपरिपूर्णाक्षीं विलपन्तीं तथा बहु।<br>राजमाताऽब्रवीदार्ता भैमीमार्तस्वरां स्वयम् ।।	</td><td>	3-62-65a<br>3-62-65b	
</td></tr>
				
<tr><td>
	वस त्वमिह कल्याणि प्रीतिर्मे परमा त्वयि।<br>मृगयिष्यन्ति ते भद्रे भर्तारं पुरुषा मम ।।	</td><td>	3-62-66a<br>3-62-66b	
</td></tr>
				
<tr><td>
	अपि वा स्वयमागच्छेत्परिधावन्नितस्ततः।<br>इहैव वसती भद्रे भर्तारमुपलप्स्यसे ।।	</td><td>	3-62-67a<br>3-62-67b	
</td></tr>
				
<tr><td>
	राजमातुर्वचः श्रुत्वा दमयन्ती वचोऽब्रवीत्।<br>समयेनोत्सहे वस्तुं त्वि वीरप्रजायिनि ।।	</td><td>	3-62-68a<br>3-62-68b	
</td></tr>
				
<tr><td>
	उच्छिष्टं नैव भुञ्जीयां न कुर्यां पादधावनम्।<br>न चाहं पुरुषानन्यान्प्रभाषेयं कथंचन ।।	</td><td>	3-62-69a<br>3-62-69b	
</td></tr>
				
<tr><td>
	प्रार्थयेद्यदि मां कश्चिद्दण्ड्यस्ते स पुमान्भवेत्।<br>वध्यश्च ते सकृन्मन्द इतिमे व्रतमाहितम् ।।	</td><td>	3-62-70a<br>3-62-70b	
</td></tr>
				
<tr><td>
	भर्तुरन्वेषणार्थं तु पश्येयं ब्राह्मणानहम्।<br>यद्येवमिह वत्स्यामि त्वत्सकाशे न संशयः।<br>अतोऽन्यथा न मे वासो वर्तते हृदये क्वचित् ।।	</td><td>	3-62-71a<br>3-62-71b<br>3-62-71c	
</td></tr>
				
<tr><td>
	इत्युक्ता दमयन्त्या तु राजमातेदमब्रवीत्।<br>सर्वमेतत्करिष्यामि दिष्ट्या ते व्रतमीदृशम् ।।	</td><td>	3-62-72a<br>3-62-72b	
</td></tr>
				
<tr><td>
	एवमुक्त्वा ततो भैमीं राजमाता विशांपते।<br>उवाचेदं दुहितरं सुनन्दां नाम भारत ।।	</td><td>	3-62-73a<br>3-62-73b	
</td></tr>
				
<tr><td>
	सैरन्ध्रीमभिजानीष्व सुनन्दे देवरूपिणीम्।<br>वयसा तुल्यतां प्राप्ता सखी तव भवत्वियम्।<br>एतया सह मोदस्व निरुद्विग्रमना सदा ।।	</td><td>	3-62-74a<br>3-62-74b<br>3-62-74c	
</td></tr>
				
<tr><td>
	ततः परमसंहृष्टा सुनन्दा गृहणागमत्।<br>दमयन्तीमुपादाय सखीभिः परिवारिता ।।	</td><td>	3-62-75a<br>3-62-75b	
</td></tr>
				
<tr><td>
	सहसा न्यवसद्राजन्राजपुत्र्या सुनन्दया।<br>चिन्तयन्ती नलं वीरमनिशं वामलोचना ।।	</td><td>	3-62-76a<br>3-62-76b	
</td></tr>
<tr><td>
	।। इति श्रीमन्महाभारते अरण्यपर्वणि <br>नलोपाख्यानपर्वणि द्विषष्टितमोऽध्यायः ।। 62 ।।	</td><td>		
</td></tr>
</tbody>