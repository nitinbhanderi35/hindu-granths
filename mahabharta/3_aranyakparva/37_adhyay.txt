<tbody><tr><td>				
</td></tr><tr><td>
	<b>वैशंपायन उवाच।</b>	</td><td>	3-37-1x	
</td></tr>
				
<tr><td>
	कस्यचित्त्वथ कालस्य धर्मराजो युधिष्ठिरः।<br>संस्मृत्य मुनिसंदेशमिदं वचनमब्रवीत् ।।	</td><td>	3-37-1a<br>3-37-1b	
</td></tr>
				
<tr><td>
	विविक्ते विदितप्रज्ञमर्जुनं पुरुषर्षभ।<br>सान्त्वपूर्वं स्मितं कृत्वापाणिना परिसंस्पृशन् ।।	</td><td>	3-37-2a<br>3-37-2b	
</td></tr>
				
<tr><td>
	स मुहूर्तमिव ध्यात्वा वनवासमरिंदमः।<br>धनंजयंधर्मराजो रहसीदमुवाच ह ।।	</td><td>	3-37-3a<br>3-37-3b	
</td></tr>
				
<tr><td>
	भीष्मे द्रोणे कृपे कर्णे द्रोणपुत्रे च भारत।<br>धनुर्वेदश्चतुष्पाद एतेष्वद्य प्रतिष्ठितः ।।	</td><td>	3-37-4a<br>3-37-4b	
</td></tr>
				
<tr><td>
	दैवं ब्राह्मं चासुरं च सप्रयोगचिकित्सितम्।<br>सर्वास्त्राणां प्रयोगं च अभिजानन्ति कृत्स्नशः ।।	</td><td>	3-37-5a<br>3-37-5b	
</td></tr>
				
<tr><td>
	ते सर्वे धृतराष्ट्रस्य पुत्रेण परिसान्त्विताः।<br>संविभक्ताश्च तुष्टाश्च गुरुवत्तेषु वर्तते।<br>सर्वयोधेषु चैवास्य सदा प्रीतिरनुत्तमा ।।	</td><td>	3-37-6a<br>3-37-6b<br>3-37-6c	
</td></tr>
				
<tr><td>
	आचार्या मानितास्तुष्टाः शान्तिं व्यवहरन्न्युत।<br>शक्तिं न हापयिष्यन्ति ते काले प्रतिपूजिताः ।।	</td><td>	3-37-7a<br>3-37-7b	
</td></tr>
				
<tr><td>
	अद्य चेयं मही कृत्स्ना दुर्याधनवशानुगा।<br>सग्रामनगरा पार्थ ससागरवनाकरा ।।<br>भवानेव प्रियोऽस्माकं त्वयि भारः समाहितः ।।	</td><td>	3-37-8a<br>3-37-8b<br>3-37-9b	
</td></tr>
				
<tr><td>
	अत्र कृत्यं प्रपश्यामि प्राप्तकालमरिंदम।<br>कृष्णद्वैपायनात्तात गृहीतोपनिषन्मया ।।	</td><td>	3-37-10a<br>3-37-10b	
</td></tr>
				
<tr><td>
	गृहीतया तया सम्यग्जगत्सर्वं प्रकाशते।<br>तेन त्वं ब्रह्मणा तात संयुक्तः सुसमाहितः ।।	</td><td>	3-37-11a<br>3-37-11b	
</td></tr>
				
<tr><td>
	देवतानां यथाकालं प्रसादं प्रतिपालय।<br>तपसा योजयात्मानमुग्रेण भरतर्षभ ।।	</td><td>	3-37-12a<br>3-37-12b	
</td></tr>
				
<tr><td>
	धनुष्मान्कवची खङ्गी मुनिः साधुव्रते स्थितः।<br>न कस्यचिद्ददन्मार्गं गच्छ तातोत्तरां दिशम् ।।	</td><td>	3-37-13a<br>3-37-13b	
</td></tr>
				
<tr><td>
	इनद्रे ह्यस्त्राणि दिव्यानि समस्तानि धनंजय।<br>वृत्राद्भीतैर्बलं देवैस्तदा शक्रे समर्पितम् ।।	</td><td>	3-37-14a<br>3-37-14b	
</td></tr>
				
<tr><td>
	तान्येकस्थानि सर्वाणि ततस्त्वं प्रतिपत्स्यसे।<br>`अनेन ब्रह्मणा तात सर्वं संप्रतिपद्यते ।।'	</td><td>	3-37-15a<br>3-37-15b	
</td></tr>
				
<tr><td>
	शक्रमेव प्रपद्यस्व स तेऽस्त्राणि प्रदास्यति।<br>दीक्षितोऽद्यैव गच्छ त्वं द्रष्टुं देवं पुरंदरम् ।।	</td><td>	3-37-16a<br>3-37-16b	
</td></tr>
<tr><td>
	<b>वैशंपायन उवाच।</b>	</td><td>	3-37-17x	
</td></tr>
<tr><td>
	एवमुक्त्वा धर्मराजस्तमध्यापयत प्रभुः ।।	</td><td>	3-37-17a	
</td></tr>
				
<tr><td>
	दीक्षितं विधिना तेन यतवाक्कायमानसम्।<br>अनुजज्ञे तदा वीरं भ्राता भ्रातरमग्रजः ।।	</td><td>	3-37-18a<br>3-37-18b	
</td></tr>
				
<tr><td>
	निदेशाद्धर्मराजस्य द्रष्टुकामः पुरंदरम्।<br>धनुर्गाण्डीवमादाय तथाऽक्षय्ये महेषुधी ।।	</td><td>	3-37-19a<br>3-37-19b	
</td></tr>
				
<tr><td>
	कवची सतलत्राणो बद्धगोधाङ्गुलित्रवान्।<br>हत्वाऽग्निं ब्राह्मणान्निष्कैः स्वस्तिवाच्य मह्यभुज ।।	</td><td>	3-37-20a<br>3-37-20b	
</td></tr>
				
<tr><td>
	प्रातिष्ठत महाबाहुः प्रगृहीतशरासनः।<br>वधाय धार्तराष्ट्राणां निःश्वस्योर्ध्वमुदैक्षत ।।	</td><td>	3-37-21a<br>3-37-21b	
</td></tr>
				
<tr><td>
	तं दृष्ट्वा तत्रकौन्तेयं प्रगृहीतशरासनम्।<br>अब्रुवन्ब्रह्मणाः सिद्धा भूतान्यन्तर्हितानि च ।।	</td><td>	3-37-22a<br>3-37-22b	
</td></tr>
				
<tr><td>
	क्षिप्रमाप्नुहि कौन्तेय मनसा यद्यदिच्छसि।<br>संसाधयस्व कौन्तेय ध्रुवोस्तु विजयस्तव ।।	</td><td>	3-37-23a<br>3-37-23b	
</td></tr>
				
<tr><td>
	अब्रुवन्ब्राह्मणाः पार्थमिति कृत्वा जयाशिषः।<br>`सिद्धचारणसङ्घाश्च गन्धर्वाश्च तमब्रुवन् ।।	</td><td>	3-37-24a<br>3-37-24b	
</td></tr>
				
<tr><td>
	स्वस्तिव्रतमुपाधत्स्व सङ्कल्पस्तव सिद्ध्यताम्।<br>मनोरथाश्च ते सर्वे समृद्ध्यन्तां महारथ ।।	</td><td>	3-37-25a<br>3-37-25b	
</td></tr>
				
<tr><td>
	एवमुक्तोऽभिवाद्यैतान्बद्धाञ्जलिपुटस्तथा।<br>तपोयोगमनाः पार्थः पुरोहितमवन्दत ।।	</td><td>	3-37-26a<br>3-37-26b	
</td></tr>
				
<tr><td>
	ततः प्रीतमना जिष्णुस्तावुभावभ्यवन्दत।<br>सहोदरावतिरथौ युधिष्ठिरवृकोदरौ ।।	</td><td>	3-37-27a<br>3-37-27b	
</td></tr>
				
<tr><td>
	तं क्लान्तमनसौ पूर्णमभिगम्य महारथौ।<br>यमौ गाण्डीवधन्वानमभ्यवादयतामुभौ ।।	</td><td>	3-37-28a<br>3-37-28b	
</td></tr>
				
<tr><td>
	अभिवाद्य तु तौ वीरावूचतुः पाकशासनिम्।<br>अवाप्तव्यानि सर्वाणि दिव्यान्यस्त्राणि वासवात्।<br>अस्त्राण्याप्नुहि कौन्तेय मनसा यद्यदिच्छसि ।।	</td><td>	3-37-29a<br>3-37-29b<br>3-37-29c	
</td></tr>
				
<tr><td>
	गिरो ह्यशिथिलाः सर्वा निर्दोषाः संमताः सताम्।<br>त्वमेकः पाण्डवेष्वद्य संप्राप्तोसि धनञ्जय ।।	</td><td>	3-37-30a<br>3-37-30b	
</td></tr>
				
<tr><td>
	न चाधर्मविदं देवा नासिद्धं नातपस्विनम्।<br>द्रष्टुमिच्छन्ति कौन्तेय चलचित्तं शठं न च ।।	</td><td>	3-37-31a<br>3-37-31b	
</td></tr>
				
<tr><td>
	रोरूयमाणः कटुकमीर्ष्यकः कटुकाक्षरः।<br>शठकः श्लाघकः क्षेप्ता हन्ता च विचिकित्सिता ।।	</td><td>	3-37-32a<br>3-37-32b	
</td></tr>
				
<tr><td>
	विश्वस् हन्ता मायावी क्रोधनोऽनृतभाषिता।<br>अत्याशी नास्तिकोऽदाता मित्रध्रुक्सर्वशङ्कितः ।।	</td><td>	3-37-33a<br>3-37-33b	
</td></tr>
				
<tr><td>
	आक्रोष्टा चातिमानी च रौद्रो लुब्धोऽथ लोलुपः।<br>स्तेनश्च मद्यपश्चैव भ्रूणहा गुरुतल्पगः ।।	</td><td>	3-37-34a<br>3-37-34b	
</td></tr>
				
<tr><td>
	संभावितात्मा चात्यर्थं नृशंसः पुरुषश्च यः।<br>नैते लोकानाप्नुवन्ति निर्लोकास्ते धनञ्जय ।।	</td><td>	3-37-35a<br>3-37-35b	
</td></tr>
				
<tr><td>
	आनृशंस्यमनुक्रोशः सत्यं करुणवेदिता।<br>दमः स्थितिर्धृतिर्धर्मः क्षमा कृत्यमनुत्तमम् ।।	</td><td>	3-37-36a<br>3-37-36b	
</td></tr>
				
<tr><td>
	दया शमश्च धर्मश्च गुरुपूजा कृतज्ञता।<br>मैत्रता द्विजभक्तिश्च वसन्ति त्वयि फल्गुन।<br>व्यपेक्षा सर्वभूतेषु कृपा दानं मतिः स्मृतिः ।।	</td><td>	3-37-37a<br>3-37-37b<br>3-37-37c	
</td></tr>
				
<tr><td>
	तस्मात्कौरव्य शक्रेण समेष्यसि धनञ्जय।<br>त्वादृशेन हि देवानां श्लाघनीयः समागमः ।।	</td><td>	3-37-38a<br>3-37-38b	
</td></tr>
				
<tr><td>
	सुहृदां सोदराणां च सर्वेषां भरतर्षभ।<br>त्वं गतिः परमा तात वृत्रहा मरुतामिव ।।	</td><td>	3-37-39a<br>3-37-39b	
</td></tr>
				
<tr><td>
	तस्मिंस्त्रयोदशे वर्षे भ्रातरः सुहृदश्च ते।<br>सर्वे हिसंश्रयिष्यन्ति बाहुवीर्यं महाबल ।।	</td><td>	3-37-40a<br>3-37-40b	
</td></tr>
				
<tr><td>
	स पार्थ पितरं गच्छ सहस्राक्षमरिन्दम।<br>मुष्टिग्रहणमादत्स्व सर्वाण्यस्त्राणि वासवात् ।।	</td><td>	3-37-41a<br>3-37-41b	
</td></tr>
				
<tr><td>
	शतशृङ्गे महाबाहो मघवानिदमब्रवीत्।<br>शृण्वतां सर्वभूतानां त्वामुपाघ्राय मूर्धनि ।।	</td><td>	3-37-42a<br>3-37-42b	
</td></tr>
				
<tr><td>
	विदितः सर्वभूतानां दिवं तात गमिष्यसि।<br>प्राप्य पुण्यकृतां लोकान्रंस्यसे जयतांवर ।।	</td><td>	3-37-43a<br>3-37-43b	
</td></tr>
				
<tr><td>
	मानितस्त्रिदशैः पार्थ विहृत्य सुसुखं दिवि।<br>अवाप्यपरमास्त्राणि पृथिवीं पुनरेष्यसि ।।	</td><td>	3-37-44a<br>3-37-44b	
</td></tr>
				
<tr><td>
	गुणांस्ते वासवस्तात खाण्डवं दहति त्वयि।<br>शृण्वतां सर्वभूतानां पुनः पुनरभाषत ।।	</td><td>	3-37-45a<br>3-37-45b	
</td></tr>
				
<tr><td>
	तां प्रतिज्ञां नरश्रेष्ठ कर्तुमर्हसि वासवीम्।<br>कंचिद्देशमितः प्राप्य तपोयोगमना भव ।।	</td><td>	3-37-46a<br>3-37-46b	
</td></tr>
				
<tr><td>
	कर्तुमर्हसि कौरव्य मघवद्वचनं हितम्।<br>दीक्षित्वाऽद्यैव गच्छ त्वं द्रष्टाऽसि त्वं पुरन्दरम् ।।	</td><td>	3-37-47a<br>3-37-47b	
</td></tr>
				
<tr><td>
	तौ परिष्वज्य बीभत्सुः कृष्णामामन्त्र्य चाप्युभौ।<br>मनांस्यादाय सर्वेषां प्रयातः पुरुषर्षभः ।।'	</td><td>	3-37-48a<br>3-37-48b	
</td></tr>
				
<tr><td>
	तं तथा प्रस्थितं वीरं सिंहस्कन्धोरसं तदा।<br>प्राञ्जलिः पाण्डवंकृष्णा देवानां कुर्वती नमः।<br>वाग्भिः परमशुद्धाभिर्मङ्गलाभिरभाषत् ।।	</td><td>	3-37-49a<br>3-37-49b<br>3-37-49c	
</td></tr>
				
<tr><td>
	नमो धात्रे विधात्रे च स्वस्ति गच्छ वनाद्वनम्।<br>`धर्मस्त्वां जुषतां पार्थ भास्करश्च विभावसुः।<br>ब्रह्मा त्वां ब्राह्मणाश्चैव पालयन्तु धनञ्जय ।।'	</td><td>	3-37-50a<br>3-37-50b<br>3-37-50c	
</td></tr>
				
<tr><td>
	ज्येष्ठापचायी ज्येष्ठस्य भ्रातुर्वचनमास्थितः।<br>प्रपद्येथा वसूव्रुद्रानादित्यान्समरुद्गणान्।<br>विश्वेदेवांस्तथा साध्याञ्शान्त्यर्थं भरतर्षभ ।।	</td><td>	3-37-51a<br>3-37-51b<br>3-37-51c	
</td></tr>
				
<tr><td>
	स्वस्ति तेस्त्वान्तरिक्षेभ्यो दिव्येभ्यो भरतर्षभ।<br>पार्थिवेभ्यश्च सर्वेभ्यो ये केचित्परिपन्थिनः ।।	</td><td>	3-37-52a<br>3-37-52b	
</td></tr>
				
<tr><td>
	अवरोधाद्वने वासात्सर्वस्वहरणादपि।<br>इदं दुःखतरं मन्ये पुत्रेभ्यश्च विवासनात् ।।	</td><td>	3-37-53a<br>3-37-53b	
</td></tr>
				
<tr><td>
	मास्माकं क्षत्रियकुले जातुचित्पुनरुद्भवः।<br>ब्राह्मणेभ्यो नमस्यामि येषां नायुधजीविका ।।	</td><td>	3-37-54a<br>3-37-54b	
</td></tr>
				
<tr><td>
	इदं मे परमं दुःखं यः स पापः सुयोधनः।<br>दृष्ट्वा मां गौरिति प्राह प्रहसन्राजसंसदि ।।	</td><td>	3-37-55a<br>3-37-55b	
</td></tr>
				
<tr><td>
	तस्माद्दुःखादिदं दुःखं गरीय इतिमे मतिः।<br>यत्तत्परिषदो मध्ये बह्वयुक्तमभाषत ।।	</td><td>	3-37-56a<br>3-37-56b	
</td></tr>
				
<tr><td>
	`ध्वंसितः स्वगृहेभ्यश्च राष्ट्राच्च भरतर्षभ।<br>वने प्रतिष्ठितो भूत्वा सौहार्दादवतिष्ठसे ।।'	</td><td>	3-37-57a<br>3-37-57b	
</td></tr>
				
<tr><td>
	जेता यः सर्वशत्रूणां यः पावकमतर्पयः।<br>जनस्त्वां पश्यतीदानीं गच्छन्तं भरतर्षभ ।।'	</td><td>	3-37-58a<br>3-37-58b	
</td></tr>
				
<tr><td>
	अस्मिन्नूनं महारण्ये भ्रातरः सुहृदश्च ते।<br>त्वत्कथाः कथयिष्यन्ति चारणा ऋषयस्तथा ।।	</td><td>	3-37-59a<br>3-37-59b	
</td></tr>
				
<tr><td>
	यत्ते कुन्ती महाबाहो जातस्यैच्छद्धनञ्जय।<br>तत्तेऽस्तु सर्वं कौन्तेय यथा च स्वयमिच्छसि ।।	</td><td>	3-37-60a<br>3-37-60b	
</td></tr>
				
<tr><td>
	`वसुदेवस्वसा देवी त्वामार्या पुनरागतम्।<br>पश्यतु त्वां पृथा पार्थ सहस्राक्षमिवादितिः' ।।	</td><td>	3-37-61a<br>3-37-61b	
</td></tr>
				
<tr><td>
	नूनं ते भ्रातरः सर्वे त्वत्कथाभिः प्रजागरे।<br>रंस्यन्ते तव कर्माणि कीरत्यन्तः पुनः पुनः ।।	</td><td>	3-37-62a<br>3-37-62b	
</td></tr>
				
<tr><td>
	न च नः पार्थ भोगेषु न धने नोत जीविते।<br>तुष्टिर्बुद्धिर्भवित्री वा त्वयि दीर्घप्रवासिनि ।।	</td><td>	3-37-63a<br>3-37-63b	
</td></tr>
				
<tr><td>
	त्वयि नः पार्थ सर्वेषां सुखदुःखे प्रतिष्ठते।<br>जीवितं मरणं चैव राज्यमैश्वर्यमेव च ।।	</td><td>	3-37-64a<br>3-37-64b	
</td></tr>
				
<tr><td>
	आपृष्टो नोसि कौन्तेय स्वस्ति प्राप्नुहि पाण्डव।<br>कृतास्त्रं स्वस्तिमन्तं त्वां द्रक्ष्यामि पुनरागतम् ।।	</td><td>	3-37-65a<br>3-37-65b	
</td></tr>
				
<tr><td>
	बलवद्भिर्विरुद्धं न कार्यमेतत्त्वयाऽनघ।<br>प्रयाह्यविघ्नेयैवाशु विजयाय महाबल ।।	</td><td>	3-37-66a<br>3-37-66b	
</td></tr>
				
<tr><td>
	ह्रीः श्रीः कीर्तिर्धृतिः पुष्टिरुमा लक्ष्मीः सरस्वती।<br>इमा वै तव पान्थस् पालयन्तु धनञ्जय ।।	</td><td>	3-37-67a<br>3-37-67b	
</td></tr>
<tr><td>
	<b>वैशंपायन उवाच।</b>	</td><td>	3-37-68x	
</td></tr>
<tr><td>
	एवमुक्त्वाऽऽशिषः कृष्णा विरराम यशस्विनी।	</td><td>	3-37-68a	
</td></tr>
				
<tr><td>
	ततःप्रदक्षिणं कृत्वा भ्रातॄन्धौम्यं च पाण्डवः।<br>प्रातिष्ठत महाबाहुः प्रगृह्य रुचिरं धनुः ।।	</td><td>	3-37-69a<br>3-37-69b	
</td></tr>
				
<tr><td>
	`शनैरिव दिशं वीर उदीचीं भरतर्षभ।<br>संहरंस्तरसा वृक्षाँल्लता वल्लीश्च भारत।<br>असज्जमानो वृक्षेषु जगाम सुमहाबलः ।।'	</td><td>	3-37-70a<br>3-37-70b<br>3-37-70c	
</td></tr>
				
<tr><td>
	तस्य मार्गादपाक्रामन्सर्वभूतानि गच्छतः।<br>युक्तस्यैन्द्रेण योगेन पराक्रान्तस्य शुष्मिणः ।।	</td><td>	3-37-71a<br>3-37-71b	
</td></tr>
				
<tr><td>
	सोऽगच्छत्पर्वतांस्तात तपोधननिषेवितान्।<br>दिव्यं हैमवतं पुण्यं देवजुष्टं परंतपः ।।	</td><td>	3-37-72a<br>3-37-72b	
</td></tr>
				
<tr><td>
	अगच्छत्पर्वतं पुण्यमेकाह्नैव महामनाः।<br>मनोजवगतिर्भूत्वा योगयुक्तो यथाऽनिलः ।।	</td><td>	3-37-73a<br>3-37-73b	
</td></tr>
				
<tr><td>
	हिमवन्तमतिक्रम्य गन्धमादनमेव च।<br>अत्यक्रामत्स दुर्गाणि दिवारात्रमतन्द्रितः ।।	</td><td>	3-37-74a<br>3-37-74b	
</td></tr>
				
<tr><td>
	इन्द्रिकीलं समासाद्य ततोऽतिष्ठद्धनंजयः।<br>`गत्वा स षडहोरात्रान्सप्तमेऽहनि पाण्डवः ।।	</td><td>	3-37-75a<br>3-37-75b	
</td></tr>
				
<tr><td>
	प्रस्थेन्द्रकीलस्य शुभे तपोयोगपरोऽभवत्।<br>ऊर्ध्वबाहुर्न चाङ्गानि प्रास्पन्दयत किंचन ।।	</td><td>	3-37-76a<br>3-37-76b	
</td></tr>
				
<tr><td>
	समाहितात्मा नियतः सहस्राक्षसुतोऽच्युतः'।<br>अन्तरिक्षे स शुश्राव तिष्ठेति स वचस्तदा ।।	</td><td>	3-37-77a<br>3-37-77b	
</td></tr>
				
<tr><td>
	तच्छ्रुत्वा सर्वतो दृष्टिं चारयामास रपाण्डवः।<br>अथापश्यत्सव्यसाची वृक्षमूले तपस्विनम् ।।	</td><td>	3-37-78a<br>3-37-78b	
</td></tr>
				
<tr><td>
	ब्राह्म्या श्रिया दीप्यमानं पिङ्गलं जटिलं कृशम्।<br>सोऽब्रवीदर्जुनं तत्रस्थितं दृष्ट्वा महातपाः ।।	</td><td>	3-37-79a<br>3-37-79b	
</td></tr>
				
<tr><td>
	कस्त्वं तातेह संप्राप्तो धनुष्मान्कवची शरी।<br>निबद्धाऽसितलत्राणः क्षत्रधर्ममनुव्रतः ।।	</td><td>	3-37-80a<br>3-37-80b	
</td></tr>
				
<tr><td>
	नेह शस्त्रेण कर्तव्यं शान्तानामेष आलयः।<br>विनीतक्रोधहर्षाणां ब्राह्मणानां तपस्विनाम् ।।	</td><td>	3-37-81a<br>3-37-81b	
</td></tr>
				
<tr><td>
	नेहास्ति धनुषा कार्यं न संग्रामोऽत्र कर्हिचित्।<br>निक्षिपैतद्धनुस्तात प्राप्तोसि परमां गतिम् ।।	</td><td>	3-37-82a<br>3-37-82b	
</td></tr>
				
<tr><td>
	इत्यनन्तौजसं वीरं यथा चान्यं पृथग्जनम्।<br>तथा हसन्निवाभीक्ष्णं ब्राह्मणोऽर्जुनमब्रवीत्।<br>न चैनं चालयामास धैर्यात्सुधृतनिश्चयम् ।।	</td><td>	3-37-83a<br>3-37-83b<br>3-3783c	
</td></tr>
				
<tr><td>
	तमुवाच ततः प्रीतः स द्विजः प्रहसन्निव।<br>वरं वृणीष्व भद्रं ते शक्रोऽहमरिसूदन ।।	</td><td>	3-37-84a<br>3-37-84b	
</td></tr>
				
<tr><td>
	एवमुक्तः सहस्राक्षं प्रत्युवाच धनंजयः।<br>प्राञ्जलिः प्रणतो भूत्वा सूरः कुरुकुलोद्वहः ।।	</td><td>	3-37-85a<br>3-37-85b	
</td></tr>
				
<tr><td>
	ईप्सितो ह्येष वै कामो वरं चैनं प्रयच्छ मे।<br>त्वत्तोऽद्य भगवन्नस्त्रंकृत्स्नमिच्छामि वेदितम् ।।	</td><td>	3-37-86a<br>3-37-86b	
</td></tr>
				
<tr><td>
	प्रत्युवाच महेन्द्रस्तं प्रीतात्मा प्रहसन्निव।<br>इह प्राप्तस्य किं कार्यमस्त्रैस्तव धनंजय ।।	</td><td>	3-37-87a<br>3-37-87b	
</td></tr>
				
<tr><td>
	कामान्वृणीष्व लोकांस्त्वं प्राप्तोसि परमां गतिम्।<br>एवमुक्तः प्रत्युवाच सहस्राक्षं धनंजयः ।।	</td><td>	3-37-88a<br>3-37-88b	
</td></tr>
				
<tr><td>
	न लोभान्न पुनः कामान्न देवत्वं पुनः सुखम्।<br>न च सर्वामरैश्वर्यं कामये त्रिदशाधिप ।।	</td><td>	3-37-89a<br>3-37-89b	
</td></tr>
				
<tr><td>
	भ्रातॄंस्तान्विपिने त्यक्त्वा वैरमप्रतियात्य च।<br>अकीर्तिं सर्वलोकेषु गच्छेयं शाश्वतीः समाः ।।	</td><td>	3-37-90a<br>3-37-90b	
</td></tr>
				
<tr><td>
	एवमुक्तः प्रत्युवाच वृत्रहा पाण्डुनन्दनम्।<br>सान्त्वयञ्श्लक्ष्णया वाचा सर्वलोकनमस्कृतः ।।	</td><td>	3-37-91a<br>3-37-91b	
</td></tr>
				
<tr><td>
	यदा द्रक्ष्यसि भूतेशं त्र्यक्षं शूलधरं शिवम्।<br>तदा दाताऽस्मि ते तात दिव्यान्यस्त्राणि सर्वशः ।।	</td><td>	3-37-92a<br>3-37-92b	
</td></tr>
				
<tr><td>
	क्रियतां दर्शने यत्नो देवस्य परमेष्ठिनः।<br>दर्शनात्तस्य कौन्तेय संसिद्धः स्वर्गमेष्यसि ।।	</td><td>	3-37-93a<br>3-37-93b	
</td></tr>
				
<tr><td>
	इत्युक्त्वा फल्गुनं शक्रो जगामादर्शनं पुनः।<br>अर्जुनोप्यथ तत्रैव तस्थौ योगसमन्वितः ।।	</td><td>	3-37-94a<br>3-37-94b	
</td></tr>
<tr><td>
	।। इति श्रीमन्महाभारेत अरण्यपर्वणि <br>अर्जुनाभिगमनपर्वणि सप्तत्रिंशोऽध्यायः ।। 37 ।।	</td><td>		
</td></tr>
</tbody>