<span style="font-size: 14pt; line-height: 200%">बृहदश्व उवाच।।<br>
स मासमुष्य कौन्तेय भीममामन्त्र्य नैषधः ।<br>
पुरादल्पपरीवारो जगाम निषधान्प्रति ।।१।।<br>
रथेनैकेन शुभ्रेण दन्तिभिः परिषोडशैः ।<br>
पञ्चाशद्भिर्हयैश्चैव षट्शतैश्च पदातिभिः ।।२।।<br>
स कम्पयन्निव महीं त्वरमाणो महीपतिः ।<br>
प्रविवेशातिसंरब्धस्तरसैव महामनाः ।।३।।<br>
ततः पुष्करमासाद्य वीरसेनसुतो नलः ।<br>
उवाच दीव्याव पुनर्बहु वित्तं मयार्जितम् ।।४।।<br>
दमयन्ती च यच्चान्यन्मया वसु समर्जितम् ।<br>
एष वै मम संन्यासस्तव राज्यं तु पुष्कर ।।५।।<br>
पुनः प्रवर्ततां द्यूतमिति मे निश्चिता मतिः ।<br>
एकपाणेन भद्रं ते प्राणयोश्च पणावहे ।।६।।<br>
जित्वा परस्वमाहृत्य राज्यं वा यदि वा वसु ।<br>
प्रतिपाणः प्रदातव्यः परं हि धनमुच्यते ।।७।।<br>
न चेद्वाञ्छसि तद्द्यूतं युद्धद्यूतं प्रवर्तताम् ।<br>
द्वैरथेनास्तु वै शान्तिस्तव वा मम वा नृप ।।८।।<br>
वंशभोज्यमिदं राज्यं मार्गितव्यं यथा तथा ।<br>
येन तेनाप्युपायेन वृद्धानामिति शासनम् ।।९।।<br>
द्वयोरेकतरे बुद्धिः क्रियतामद्य पुष्कर ।<br>
कैतवेनाक्षवत्यां वा युद्धे वा नम्यतां धनुः ।।१०।।<br>
नैषधेनैवमुक्तस्तु पुष्करः प्रहसन्निव ।<br>
ध्रुवमात्मजयं मत्वा प्रत्याह पृथिवीपतिम् ।।११।।<br>
दिष्ट्या त्वयार्जितं वित्तं प्रतिपाणाय नैषध ।<br>
दिष्ट्या च दुष्कृतं कर्म दमयन्त्याः क्षयं गतम् ।।१२।।<br>
दिष्ट्या च ध्रियसे राजन्सदारोऽरिनिबर्हण ।।१२।।<br>
धनेनानेन वैदर्भी जितेन समलङ्कृता ।<br>
मामुपस्थास्यति व्यक्तं दिवि शक्रमिवाप्सराः ।।१३।।<br>
नित्यशो हि स्मरामि त्वां प्रतीक्षामि च नैषध ।<br>
देवने च मम प्रीतिर्न भवत्यसुहृद्गणैः ।।१४।।<br>
जित्वा त्वद्य वरारोहां दमयन्तीमनिन्दिताम् ।<br>
कृतकृत्यो भविष्यामि सा हि मे नित्यशो हृदि ।।१५।।<br>
श्रुत्वा तु तस्य ता वाचो बह्वबद्धप्रलापिनः ।<br>
इयेष स शिरश्छेत्तुं खड्गेन कुपितो नलः ।।१६।।<br>
स्मयंस्तु रोषताम्राक्षस्तमुवाच ततो नृपः ।<br>
पणावः किं व्याहरसे जित्वा वै व्याहरिष्यसि ।।१७।।<br>
ततः प्रावर्तत द्यूतं पुष्करस्य नलस्य च ।<br>
एकपाणेन भद्रं ते नलेन स पराजितः ।।१८।।<br>
सरत्नकोशनिचयः प्राणेन पणितोऽपि च ।।१८।।<br>
जित्वा च पुष्करं राजा प्रहसन्निदमब्रवीत् ।<br>
मम सर्वमिदं राज्यमव्यग्रं हतकण्टकम् ।।१९।।<br>
वैदर्भी न त्वया शक्या राजापसद वीक्षितुम् ।<br>
तस्यास्त्वं सपरीवारो मूढ दासत्वमागतः ।।२०।।<br>
न तत्त्वया कृतं कर्म येनाहं निर्जितः पुरा ।<br>
कलिना तत्कृतं कर्म त्वं तु मूढ न बुध्यसे ।।२१।।<br>
नाहं परकृतं दोषं त्वय्याधास्ये कथञ्चन ।।२१।।<br>
यथासुखं त्वं जीवस्व प्राणानभ्युत्सृजामि ते ।<br>
तथैव च मम प्रीतिस्त्वयि वीर न संशयः ।।२२।।<br>
सौभ्रात्रं चैव मे त्वत्तो न कदाचित्प्रहास्यति ।<br>
पुष्कर त्वं हि मे भ्राता सञ्जीवस्व शतं समाः ।।२३।।<br>
एवं नलः सान्त्वयित्वा भ्रातरं सत्यविक्रमः ।<br>
स्वपुरं प्रेषयामास परिष्वज्य पुनः पुनः ।।२४।।<br>
सान्त्वितो नैषधेनैवं पुष्करः प्रत्युवाच तम् ।<br>
पुण्यश्लोकं तदा राजन्नभिवाद्य कृताञ्जलिः ।।२५।।<br>
कीर्तिरस्तु तवाक्षय्या जीव वर्षायुतं सुखी ।<br>
यो मे वितरसि प्राणानधिष्ठानं च पार्थिव ।।२६।।<br>
स तथा सत्कृतो राज्ञा मासमुष्य तदा नृपः ।<br>
प्रययौ स्वपुरं हृष्टः पुष्करः स्वजनावृतः ।।२७।।<br>
महत्या सेनया राजन्विनीतैः परिचारकैः ।<br>
भ्राजमान इवादित्यो वपुषा पुरुषर्षभ ।।२८।।<br>
प्रस्थाप्य पुष्करं राजा वित्तवन्तमनामयम् ।<br>
प्रविवेश पुरं श्रीमानत्यर्थमुपशोभितम् ।।२९।।<br>
प्रविश्य सान्त्वयामास पौरांश्च निषधाधिपः ।।२९।।3.78.32-33<br>
<br>
</span>
