<span style="font-size: 14pt; line-height: 200%">वैशम्पायन उवाच।।<br>
ततस्तेषु प्रयातेषु कौन्तेयः सत्यसङ्गरः ।<br>
अभ्यभाषत धर्मात्मा भ्रातॄन्सर्वान्युधिष्ठिरः ।।१।।<br>
द्वादशेमाः समास्माभिर्वस्तव्यं निर्जने वने ।<br>
समीक्षध्वं महारण्ये देशं बहुमृगद्विजम् ।।२।।<br>
बहुपुष्पफलं रम्यं शिवं पुण्यजनोचितम् ।<br>
यत्रेमाः शरदः सर्वाः सुखं प्रतिवसेमहि ।।३।।<br>
एवमुक्ते प्रत्युवाच धर्मराजं धनञ्जयः ।<br>
गुरुवन्मानवगुरुं मानयित्वा मनस्विनम् ।।४।।<br>
अर्जुन उवाच।।<br>
भवानेव महर्षीणां वृद्धानां पर्युपासिता ।<br>
अज्ञातं मानुषे लोके भवतो नास्ति किञ्चन ।।५।।<br>
त्वया ह्युपासिता नित्यं ब्राह्मणा भरतर्षभ ।<br>
द्वैपायनप्रभृतयो नारदश्च महातपाः ।।६।।<br>
यः सर्वलोकद्वाराणि नित्यं सञ्चरते वशी ।<br>
देवलोकाद्ब्रह्मलोकं गन्धर्वाप्सरसामपि ।।७।।<br>
सर्वा गतीर्विजानासि ब्राह्मणानां न संशयः ।<br>
प्रभावांश्चैव वेत्थ त्वं सर्वेषामेव पार्थिव ।।८।।<br>
त्वमेव राजञ्जानासि श्रेयःकारणमेव च ।<br>
यत्रेच्छसि महाराज निवासं तत्र कुर्महे ।।९।।<br>
इदं द्वैतवनं नाम सरः पुण्यजनोचितम् ।<br>
बहुपुष्पफलं रम्यं नानाद्विजनिषेवितम् ।।१०।।<br>
अत्रेमा द्वादश समा विहरेमेति रोचये ।<br>
यदि तेऽनुमतं राजन्किं वान्यन्मन्यते भवान् ।।११।।<br>
युधिष्ठिर उवाच।।<br>
ममाप्येतन्मतं पार्थ त्वया यत्समुदाहृतम् ।<br>
गच्छाम पुण्यं विख्यातं महद्द्वैतवनं सरः ।।१२।।<br>
वैशम्पायन उवाच।।<br>
ततस्ते प्रययुः सर्वे पाण्डवा धर्मचारिणः ।<br>
ब्राह्मणैर्बहुभिः सार्धं पुण्यं द्वैतवनं सरः ।।१३।।<br>
ब्राह्मणाः साग्निहोत्राश्च तथैव च निरग्नयः ।<br>
स्वाध्यायिनो भिक्षवश्च सजपा वनवासिनः ।।१४।।<br>
बहवो ब्राह्मणास्तत्र परिवव्रुर्युधिष्ठिरम् ।<br>
तपस्विनः सत्यशीलाः शतशः संशितव्रताः ।।१५।।<br>
ते यात्वा पाण्डवास्तत्र बहुभिर्ब्राह्मणैः सह ।<br>
पुण्यं द्वैतवनं रम्यं विविशुर्भरतर्षभाः ।।१६।।<br>
तच्छालतालाम्रमधूकनीप; कदम्बसर्जार्जुनकर्णिकारैः ।<br>
तपात्यये पुष्पधरैरुपेतं; महावनं राष्ट्रपतिर्ददर्श ।।१७।।<br>
महाद्रुमाणां शिखरेषु तस्थु; र्मनोरमां वाचमुदीरयन्तः ।<br>
मयूरदात्यूहचकोरसङ्घा; स्तस्मिन्वने काननकोकिलाश्च ।।१८।।<br>
करेणुयूथैः सह यूथपानां; मदोत्कटानामचलप्रभाणाम् ।<br>
महान्ति यूथानि महाद्विपानां; तस्मिन्वने राष्ट्रपतिर्ददर्श ।।१९।।<br>
मनोरमां भोगवतीमुपेत्य; धृतात्मनां चीरजटाधराणाम् ।<br>
तस्मिन्वने धर्मभृतां निवासे; ददर्श सिद्धर्षिगणाननेकान् ।।२०।।<br>
ततः स यानादवरुह्य राजा; सभ्रातृकः सजनः काननं तत् ।<br>
विवेश धर्मात्मवतां वरिष्ठ; स्त्रिविष्टपं शक्र इवामितौजाः ।।२१।।<br>
तं सत्यसन्धं सहिताभिपेतु; र्दिदृक्षवश्चारणसिद्धसङ्घाः ।<br>
वनौकसश्चापि नरेन्द्रसिंहं; मनस्विनं सम्परिवार्य तस्थुः ।।२२।।<br>
स तत्र सिद्धानभिवाद्य सर्वा; न्प्रत्यर्चितो राजवद्देववच्च ।<br>
विवेश सर्वैः सहितो द्विजाग्र्यैः; कृताञ्जलिर्धर्मभृतां वरिष्ठः ।।२३।।<br>
स पुण्यशीलः पितृवन्महात्मा; तपस्विभिर्धर्मपरैरुपेत्य ।<br>
प्रत्यर्चितः पुष्पधरस्य मूले; महाद्रुमस्योपविवेश राजा ।।२४।।<br>
भीमश्च कृष्णा च धनञ्जयश्च; यमौ च ते चानुचरा नरेन्द्रम् ।<br>
विमुच्य वाहानवरुह्य सर्वे; तत्रोपतस्थुर्भरतप्रबर्हाः ।।२५।।<br>
लतावतानावनतः स पाण्डवै; र्महाद्रुमः पञ्चभिरुग्रधन्विभिः ।<br>
बभौ निवासोपगतैर्महात्मभि; र्महागिरिर्वारणयूथपैरिव ।।२६।।  3.24.26<br>
<br>
</span>
