<span style="font-size: 14pt; line-height: 200%">वैशम्पायन उवाच।।<br>
ततो वनगताः पार्थाः सायाह्ने सह कृष्णया ।<br>
उपविष्टाः कथाश्चक्रुर्दुःखशोकपरायणाः ।।१।।<br>
प्रिया च दर्शनीया च पण्डिता च पतिव्रता ।<br>
ततः कृष्णा धर्मराजमिदं वचनमब्रवीत् ।।२।।<br>
न नूनं तस्य पापस्य दुःखमस्मासु किञ्चन ।<br>
विद्यते धार्तराष्ट्रस्य नृशंसस्य दुरात्मनः ।।३।।<br>
यस्त्वां राजन्मया सार्धमजिनैः प्रतिवासितम् ।<br>
भ्रातृभिश्च तथा सर्वैर्नाभ्यभाषत किञ्चन ।।४।।<br>
वनं प्रस्थाप्य दुष्टात्मा नान्वतप्यत दुर्मतिः ।।४।।<br>
आयसं हृदयं नूनं तस्य दुष्कृतकर्मणः ।<br>
यस्त्वां धर्मपरं श्रेष्ठं रूक्षाण्यश्रावयत्तदा ।।५।।<br>
सुखोचितमदुःखार्हं दुरात्मा ससुहृद्गणः ।<br>
ईदृशं दुःखमानीय मोदते पापपूरुषः ।।६।।<br>
चतुर्णामेव पापानामश्रु वै नापतत्तदा ।<br>
त्वयि भारत निष्क्रान्ते वनायाजिनवाससि ।।७।।<br>
दुर्योधनस्य कर्णस्य शकुनेश्च दुरात्मनः ।<br>
दुर्भ्रातुस्तस्य चोग्रस्य तथा दुःशासनस्य च ।।८।।<br>
इतरेषां तु सर्वेषां कुरूणां कुरुसत्तम ।<br>
दुःखेनाभिपरीतानां नेत्रेभ्यः प्रापतज्जलम् ।।९।।<br>
इदं च शयनं दृष्ट्वा यच्चासीत्ते पुरातनम् ।<br>
शोचामि त्वां महाराज दुःखानर्हं सुखोचितम् ।।१०।।<br>
दान्तं यच्च सभामध्ये आसनं रत्नभूषितम् ।<br>
दृष्ट्वा कुशबृसीं चेमां शोको मां रुन्धयत्ययम् ।।११।।<br>
यदपश्यं सभायां त्वां राजभिः परिवारितम् ।<br>
तच्च राजन्नपश्यन्त्याः का शान्तिर्हृदयस्य मे ।।१२।।<br>
या त्वाहं चन्दनादिग्धमपश्यं सूर्यवर्चसम् ।<br>
सा त्वा पङ्कमलादिग्धं दृष्ट्वा मुह्यामि भारत ।।१३।।<br>
या वै त्वा कौशिकैर्वस्त्रैः शुभ्रैर्बहुधनैः पुरा ।<br>
दृष्टवत्यस्मि राजेन्द्र सा त्वां पश्यामि चीरिणम् ।।१४।।<br>
यच्च तद्रुक्मपात्रीभिर्ब्राह्मणेभ्यः सहस्रशः ।<br>
ह्रियते ते गृहादन्नं संस्कृतं सार्वकामिकम् ।।१५।।<br>
यतीनामगृहाणां ते तथैव गृहमेधिनाम् ।<br>
दीयते भोजनं राजन्नतीव गुणवत्प्रभो ।।१६।।<br>
तच्च राजन्नपश्यन्त्याः का शान्तिर्हृदयस्य मे ।।१६।।<br>
यांस्ते भ्रातॄन्महाराज युवानो मृष्टकुण्डलाः ।<br>
अभोजयन्त मृष्टान्नैः सूदाः परमसंस्कृतैः ।।१७।।<br>
सर्वांस्तानद्य पश्यामि वने वन्येन जीवतः ।<br>
अदुःखार्हान्मनुष्येन्द्र नोपशाम्यति मे मनः ।।१८।।<br>
भीमसेनमिमं चापि दुःखितं वनवासिनम् ।<br>
ध्यायन्तं किं न मन्युस्ते प्राप्ते काले विवर्धते ।।१९।।<br>
भीमसेनं हि कर्माणि स्वयं कुर्वाणमच्युत ।<br>
सुखार्हं दुःखितं दृष्ट्वा कस्मान्मन्युर्न वर्धते ।।२०।।<br>
सत्कृतं विविधैर्यानैर्वस्त्रैरुच्चावचैस्तथा ।<br>
तं ते वनगतं दृष्ट्वा कस्मान्मन्युर्न वर्धते ।।२१।।<br>
कुरूनपि हि यः सर्वान्हन्तुमुत्सहते प्रभुः ।<br>
त्वत्प्रसादं प्रतीक्षंस्तु सहतेऽयं वृकोदरः ।।२२।।<br>
योऽर्जुनेनार्जुनस्तुल्यो द्विबाहुर्बहुबाहुना ।<br>
शरातिसर्गे शीघ्रत्वात्कालान्तकयमोपमः ।।२३।।<br>
यस्य शस्त्रप्रतापेन प्रणताः सर्वपार्थिवाः ।<br>
यज्ञे तव महाराज ब्राह्मणानुपतस्थिरे ।।२४।।<br>
तमिमं पुरुषव्याघ्रं पूजितं देवदानवैः ।<br>
ध्यायन्तमर्जुनं दृष्ट्वा कस्मान्मन्युर्न वर्धते ।।२५।।<br>
दृष्ट्वा वनगतं पार्थमदुःखार्हं सुखोचितम् ।<br>
न च ते वर्धते मन्युस्तेन मुह्यामि भारत ।।२६।।<br>
यो देवांश्च मनुष्यांश्च सर्पांश्चैकरथोऽजयत् ।<br>
तं ते वनगतं दृष्ट्वा कस्मान्मन्युर्न वर्धते ।।२७।।<br>
यो यानैरद्भुताकारैर्हयैर्नागैश्च संवृतः ।<br>
प्रसह्य वित्तान्यादत्त पार्थिवेभ्यः परन्तपः ।।२८।।<br>
क्षिपत्येकेन वेगेन पञ्च बाणशतानि यः ।<br>
तं ते वनगतं दृष्ट्वा कस्मान्मन्युर्न वर्धते ।।२९।।<br>
श्यामं बृहन्तं तरुणं चर्मिणामुत्तमं रणे ।<br>
नकुलं ते वने दृष्ट्वा कस्मान्मन्युर्न वर्धते ।।३०।।<br>
दर्शनीयं च शूरं च माद्रीपुत्रं युधिष्ठिर ।<br>
सहदेवं वने दृष्ट्वा कस्मान्मन्युर्न वर्धते ।।३१।।<br>
द्रुपदस्य कुले जातां स्नुषां पाण्डोर्महात्मनः ।<br>
मां ते वनगतां दृष्ट्वा कस्मान्मन्युर्न वर्धते ।।३२।।<br>
नूनं च तव नैवास्ति मन्युर्भरतसत्तम ।<br>
यत्ते भ्रातॄंश्च मां चैव दृष्ट्वा न व्यथते मनः ।।३३।।<br>
न निर्मन्युः क्षत्रियोऽस्ति लोके निर्वचनं स्मृतम् ।<br>
तदद्य त्वयि पश्यामि क्षत्रिये विपरीतवत् ।।३४।।<br>
यो न दर्शयते तेजः क्षत्रियः काल आगते ।<br>
सर्वभूतानि तं पार्थ सदा परिभवन्त्युत ।।३५।।<br>
तत्त्वया न क्षमा कार्या शत्रून्प्रति कथञ्चन ।<br>
तेजसैव हि ते शक्या निहन्तुं नात्र संशयः ।।३६।।<br>
तथैव यः क्षमाकाले क्षत्रियो नोपशाम्यति ।<br>
अप्रियः सर्वभूतानां सोऽमुत्रेह च नश्यति ।।३७।। 3.27.40<br>
<br>
</span>
