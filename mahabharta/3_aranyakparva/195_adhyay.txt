<span style="font-size: 14pt; line-height: 200%">वैशम्पायन उवाच॥<br>
<br>
भूय एव ब्राह्मणमहाभाग्यं वक्तुमर्हसीत्यब्रवीत्पाण्डवेयो मार्कण्डेयम् ॥१॥<br>
अथाचष्ट मार्कण्डेयः ॥२॥<br>
अयोध्यायामिक्ष्वाकुकुलोत्पन्नः पार्थिवः परिक्षिन्नाम मृगयामगमत् ॥३॥<br>
तमेकाश्वेन मृगमनुसरन्तं मृगो दूरमपाहरत् ॥४॥<br>
अथाध्वनि जातश्रमः क्षुत्तृष्णाभिभूतश्च कस्मिंश्चिदुद्देशे नीलं वनषण्डमपश्यत्<br>
तच्च विवेश ॥५॥<br>
ततस्तस्य वनषण्डस्य मध्येऽतीव रमणीयं सरो दृष्ट्वा साश्व एव व्यगाहत ॥६॥<br>
अथाश्वस्तः स बिसमृणालमश्वस्याग्रे निक्षिप्य पुष्करिणीतीरे समाविशत् ॥७॥<br>
ततः शयानो मधुरं गीतशब्दमशृणोत् ॥८॥<br>
स श्रुत्वाचिन्तयत्<br>
नेह मनुष्यगतिं पश्यामि<br>
कस्य खल्वयं गीतशब्द इति ॥९॥<br>
अथापश्यत्कन्यां परमरूपदर्शनीयां पुष्पाण्यवचिन्वतीं गायन्तीं च ॥१०॥<br>
अथ सा राज्ञः समीपे पर्यक्रामत् ॥११॥<br>
तामब्रवीद्राजा<br>
कस्यासि सुभगे त्वमिति ॥१२॥<br>
सा प्रत्युवाच<br>
कन्यास्मीति ॥१३॥<br>
तां राजोवाच<br>
अर्थी त्वयाहमिति ॥१४॥<br>
अथोवाच कन्या<br>
समयेनाहं शक्या त्वया लब्धुम्<br>
नान्यथेति ॥१५॥<br>
तां राजा समयमपृच्छत् ॥१६॥<br>
ततः कन्येदमुवाच<br>
उदकं मे न दर्शयितव्यमिति ॥१७॥<br>
स राजा बाढमित्युक्त्वा तां समागम्य तया सहास्ते ॥१८॥<br>
तत्रैवासीने राजनि सेनान्वगच्छत्<br>
पदेनानुपदं दृष्ट्वा राजानं परिवार्यातिष्ठत् ॥१९॥<br>
पर्याश्वस्तश्च राजा तयैव सह शिबिकया प्रायादविघाटितया<br>
स्वनगरमनुप्राप्य रहसि तया सह रमन्नास्ते<br>
नान्यत्किञ्चनापश्यत् ॥२०॥<br>
अथ प्रधानामात्यस्तस्याभ्याशचराः स्त्रियोऽपृच्छत्<br>
किमत्र प्रयोजनं वर्तत इति ॥२१॥<br>
अथाब्रुवंस्ताः स्त्रियः<br>
अपूर्वमिव पश्याम उदकं नात्र नीयतेति ॥२२॥<br>
अथामात्योऽनुदकं वनं कारयित्वोदारवृक्षं बहुमूलपुष्पफलं रहस्युपगम्य राजानमब्रवीत्<br>
वनमिदमुदारमनुदकम्<br>
साध्वत्र रम्यतामिति ॥२३॥<br>
स तस्य वचनात्तयैव सह देव्या तद्वनं प्राविशत्<br>
स कदाचित्तस्मिन्वने रम्ये तयैव सह व्यवहरत्<br>
अथ क्षुत्तृष्णार्दितः श्रान्तोऽतिमात्रमतिमुक्तागारमपश्यत् ॥२४॥<br>
तत्प्रविश्य राजा सह प्रियया सुधातलसुकृतां विमलसलिलपूर्णां वापीमपश्यत् ॥२५॥<br>
दृष्ट्वैव च तां तस्या एव तीरे सहैव तया देव्या व्यतिष्ठत् ॥२६॥<br>
अथ तां देवीं स राजाब्रवीत्<br>
साध्ववतर वापीसलिलमिति ॥२७॥<br>
सा तद्वचः श्रुत्वावतीर्य वापीं न्यमज्जत्<br>
न पुनरुदमज्जत् ॥२८॥<br>
तां मृगयमाणो राजा नापश्यत् ॥२९॥<br>
वापीमपि निःस्राव्य मण्डूकं श्वभ्रमुखे दृष्ट्वा क्रुद्ध आज्ञापयामास<br>
सर्वमण्डूकवधः क्रियतामिति<br>
यो मयार्थी स मृतकैर्मण्डूकैरुपायनैर्मामुपतिष्ठेदिति ॥३०॥<br>
अथ मण्डूकवधे घोरे क्रियमाणे दिक्षु सर्वासु मण्डूकान्भयमाविशत्<br>
ते भीता मण्डूकराज्ञे यथावृत्तं न्यवेदयन् ॥३१॥<br>
ततो मण्डूकराट्तापसवेषधारी राजानमभ्यगच्छत् ॥३२॥<br>
उपेत्य चैनमुवाच<br>
मा राजन्क्रोधवशं गमः<br>
प्रसादं कुरु<br>
नार्हसि मण्डूकानामनपराधिनां वधं कर्तुमिति ॥३३॥<br>
श्लोकौ चात्र भवतः<br>
मा मण्डूकाञ्जिघांस त्वं कोपं सन्धारयाच्युत ।<br>
प्रक्षीयते धनोद्रेको जनानामविजानताम् ॥३४॥<br>
प्रतिजानीहि नैतांस्त्वं प्राप्य क्रोधं विमोक्ष्यसे ।<br>
अलं कृत्वा तवाधर्मं मण्डूकैः किं हतैर्हि ते ॥३५॥<br>
तमेवंवादिनमिष्टजनशोकपरीतात्मा राजा प्रोवाच<br>
न हि क्षम्यते तन्मया<br>
हनिष्याम्येतान्<br>
एतैर्दुरात्मभिः प्रिया मे भक्षिता<br>
सर्वथैव मे वध्या मण्डूकाः<br>
नार्हसि विद्वन्मामुपरोद्धुमिति ॥३६॥<br>
स तद्वाक्यमुपलभ्य व्यथितेन्द्रियमनाः प्रोवाच<br>
प्रसीद राजन्<br>
अहमायुर्नाम मण्डूकराजः<br>
मम सा दुहिता सुशोभना नाम<br>
तस्या दौःशील्यमेतत्<br>
बहवो हि राजानस्तया विप्रलब्धपूर्वा इति ॥३७॥<br>
तमब्रवीद्राजा<br>
तयास्म्यर्थी<br>
सा मे दीयतामिति ॥३८॥<br>
अथैनां राज्ञे पितादात्<br>
अब्रवीच्चैनाम्<br>
एनं राजानं शुश्रूषस्वेति ॥३९॥<br>
स उवाच दुहितरम्<br>
यस्मात्त्वया राजानो विप्रलब्धास्तस्मादब्रह्मण्यानि तवापत्यानि भविष्यन्त्यनृतकत्वात्तवेति ॥४०॥<br>
स च राजा तामुपलभ्य तस्यां सुरतगुणनिबद्धहृदयो लोकत्रयैश्वर्यमिवोपलभ्य हर्षबाष्पकलया वाचा प्रणिपत्याभिपूज्य मण्डूकराजानमब्रवीत्<br>
अनुगृहीतोऽस्मीति ॥४१॥<br>
स च मण्डूकराजो जामातरमनुज्ञाप्य यथागतमगच्छत् ॥४२॥<br>
अथ कस्यचित्कालस्य तस्यां कुमारास्त्रयस्तस्य राज्ञः सम्बभूवुः शलो दलो बलश्चेति<br>
ततस्तेषां ज्येष्ठं शलं समये पिता राज्येऽभिषिच्य तपसि धृतात्मा वनं जगाम ॥४३॥<br>
अथ कदाचिच्छलो मृगयामचरत्<br>
मृगं चासाद्य रथेनान्वधावत् ॥४४॥<br>
सूतं चोवाच<br>
शीघ्रं मां वहस्वेति ॥४५॥<br>
स तथोक्तः सूतो राजानमब्रवीत्<br>
मा क्रियतामनुबन्धः<br>
नैष शक्यस्त्वया मृगो ग्रहीतुं यद्यपि ते रथे युक्तौ वाम्यौ स्यातामिति ॥४६॥<br>
ततोऽब्रवीद्राजा सूतम्<br>
आचक्ष्व मे वाम्यौ<br>
हन्मि वा त्वामिति ॥४७॥<br>
स एवमुक्तो राजभयभीतो वामदेवशापभीतश्च सन्नाचख्यौ राज्ञे<br>
वामदेवस्याश्वौ वाम्यौ मनोजवाविति ॥४८॥<br>
अथैनमेवं ब्रुवाणमब्रवीद्राजा<br>
वामदेवाश्रमं याहीति ॥४९॥<br>
स गत्वा वामदेवाश्रमं तमृषिमब्रवीत्<br>
भगवन्मृगो मया विद्धः पलायते<br>
तं सम्भावयेयम्<br>
अर्हसि मे वाम्यौ दातुमिति ॥५०॥<br>
तमब्रवीदृषिः<br>
ददानि ते वाम्यौ<br>
कृतकार्येण भवता ममैव निर्यात्यौ क्षिप्रमिति ॥५१॥<br>
स च तावश्वौ प्रतिगृह्यानुज्ञाप्य चर्षिं प्रायाद्वाम्यसंयुक्तेन रथेन मृगं प्रति<br>
गच्छंश्चाब्रवीत्सूतम्<br>
अश्वरत्नाविमावयोग्यौ ब्राह्मणानाम्<br>
नैतौ प्रतिदेयौ वामदेवायेति ॥५२॥<br>
एवमुक्त्वा मृगमवाप्य स्वनगरमेत्याश्वावन्तःपुरेऽस्थापयत् ॥५३॥<br>
अथर्षिश्चिन्तयामास<br>
तरुणो राजपुत्रः कल्याणं पत्रमासाद्य रमते<br>
न मे प्रतिनिर्यातयति<br>
अहो कष्टमिति ॥५४॥<br>
मनसा निश्चित्य मासि पूर्णे शिष्यमब्रवीत्<br>
गच्छात्रेय<br>
राजानं ब्रूहि<br>
यदि पर्याप्तं निर्यातयोपाध्यायवाम्याविति ॥५५॥<br>
स गत्वैवं तं राजानमब्रवीत् ॥५६॥<br>
तं राजा प्रत्युवाच<br>
राज्ञामेतद्वाहनम्<br>
अनर्हा ब्राह्मणा रत्नानामेवंविधानाम्<br>
किं च ब्राह्मणानामश्वैः कार्यम्<br>
साधु प्रतिगम्यतामिति ॥५७॥<br>
स गत्वैवमुपाध्यायायाचष्ट ॥५८॥<br>
तच्छ्रुत्वा वचनमप्रियं वामदेवः क्रोधपरीतात्मा स्वयमेव राजानमभिगम्याश्वार्थमभ्यचोदयत् <br>
न चादाद्राजा ॥५९॥<br>
वामदेव उवाच॥<br>
प्रयच्छ वाम्यौ मम पार्थिव त्वं; कृतं हि ते कार्यमन्यैरशक्यम् ।<br>
मा त्वा वधीद्वरुणो घोरपाशै; र्ब्रह्मक्षत्रस्यान्तरे वर्तमानः ॥६०॥<br>
राजोवाच॥<br>
<br>
अनड्वाहौ सुव्रतौ साधु दान्ता; वेतद्विप्राणां वाहनं वामदेव ।<br>
ताभ्यां याहि त्वं यत्र कामो महर्षे; छन्दांसि वै त्वादृशं संवहन्ति ॥६१॥<br>
वामदेव उवाच॥<br>
छन्दांसि वै मादृशं संवहन्ति; लोकेऽमुष्मिन्पार्थिव यानि सन्ति ।<br>
अस्मिंस्तु लोके मम यानमेत; दस्मद्विधानामपरेषां च राजन् ॥६२॥<br>
राजोवाच॥<br>
चत्वारो वा गर्दभास्त्वां वहन्तु; श्रेष्ठाश्वतर्यो हरयो वा तुरङ्गाः ।<br>
तैस्त्वं याहि क्षत्रियस्यैष वाहो; मम वाम्यौ न तवैतौ हि विद्धि ॥६३॥<br>
वामदेव उवाच॥<br>
घोरं व्रतं ब्राह्मणस्यैतदाहु; रेतद्राजन्यदिहाजीवमानः ।<br>
अयस्मया घोररूपा महान्तो; वहन्तु त्वां शितशूलाश्चतुर्धा ॥६४॥<br>
राजोवाच॥<br>
ये त्वा विदुर्ब्राह्मणं वामदेव; वाचा हन्तुं मनसा कर्मणा वा ।<br>
ते त्वां सशिष्यमिह पातयन्तु; मद्वाक्यनुन्नाः शितशूलासिहस्ताः ॥६५॥<br>
वामदेव उवाच॥<br>
नानुयोगा ब्राह्मणानां भवन्ति; वाचा राजन्मनसा कर्मणा वा ।<br>
यस्त्वेवं ब्रह्म तपसान्वेति विद्वां; स्तेन श्रेष्ठो भवति हि जीवमानः ॥६६॥<br>
मार्कण्डेय उवाच॥<br>
एवमुक्ते वामदेवेन राज; न्समुत्तस्थू राक्षसा घोररूपाः ।<br>
तैः शूलहस्तैर्वध्यमानः स राजा; प्रोवाचेदं वाक्यमुच्चैस्तदानीम् ॥६७॥<br>
इक्ष्वाकवो यदि ब्रह्मन्दलो वा; विधेया मे यदि वान्ये विशोऽपि ।<br>
नोत्स्रक्ष्येऽहं वामदेवस्य वाम्यौ; नैवंविधा धर्मशीला भवन्ति ॥६८॥<br>
एवं ब्रुवन्नेव स यातुधानै; र्हतो जगामाशु महीं क्षितीशः ।<br>
ततो विदित्वा नृपतिं निपातित; मिक्ष्वाकवो वै दलमभ्यषिञ्चन् ॥६९॥<br>
राज्ये तदा तत्र गत्वा स विप्रः; प्रोवाचेदं वचनं वामदेवः ।<br>
दलं राजानं ब्राह्मणानां हि देय; मेवं राजन्सर्वधर्मेषु दृष्टम् ॥७०॥<br>
बिभेषि चेत्त्वमधर्मान्नरेन्द्र; प्रयच्छ मे शीघ्रमेवाद्य वाम्यौ ।<br>
एतच्छ्रुत्वा वामदेवस्य वाक्यं; स पार्थिवः सूतमुवाच रोषात् ॥७१॥<br>
एकं हि मे सायकं चित्ररूपं; दिग्धं विषेणाहर सङ्गृहीतम् ।<br>
येन विद्धो वामदेवः शयीत; संदश्यमानः श्वभिरार्तरूपः ॥७२॥<br>
वामदेव उवाच॥<br>
जानामि पुत्रं दशवर्षं तवाहं; जातं महिष्यां श्येनजितं नरेन्द्र ।<br>
तं जहि त्वं मद्वचनात्प्रणुन्न; स्तूर्णं प्रियं सायकैर्घोररूपैः ॥७३॥<br>
मार्कण्डेय उवाच॥<br>
एवमुक्तो वामदेवेन राज; न्नन्तःपुरे राजपुत्रं जघान ।<br>
स सायकस्तिग्मतेजा विसृष्टः; श्रुत्वा दलस्तच्च वाक्यं बभाषे ॥७४॥<br>
इक्ष्वाकवो हन्त चरामि वः प्रियं; निहन्मीमं विप्रमद्य प्रमथ्य ।<br>
आनीयतामपरस्तिग्मतेजाः; पश्यध्वं मे वीर्यमद्य क्षितीशाः ॥७५॥<br>
वामदेव उवाच॥<br>
यं त्वमेनं सायकं घोररूपं; विषेण दिग्धं मम संदधासि ।<br>
न त्वमेनं शरवर्यं विमोक्तुं; सन्धातुं वा शक्ष्यसि मानवेन्द्र ॥७६॥<br>
राजोवाच॥<br>
इक्ष्वाकवः पश्यत मां गृहीतं; न वै शक्नोम्येष शरं विमोक्तुम् ।<br>
न चास्य कर्तुं नाशमभ्युत्सहामि; आयुष्मान्वै जीवतु वामदेवः ॥७७॥<br>
वामदेव उवाच॥<br>
संस्पृशैनां महिषीं सायकेन; ततस्तस्मादेनसो मोक्ष्यसे त्वम् ।<br>
मार्कण्डेय उवाच॥<br>
ततस्तथा कृतवान्पार्थिवस्तु; ततो मुनिं राजपुत्री बभाषे ।<br>
यथा युक्तं वामदेवाहमेनं; दिने दिने संविशन्ती व्यशंसम् ॥७९॥<br>
ब्राह्मणेभ्यो मृगयन्ती सूनृतानि; तथा ब्रह्मन्पुण्यलोकं लभेयम् ॥७९॥<br>
वामदेव उवाच॥<br>
त्वया त्रातं राजकुलं शुभेक्षणे; वरं वृणीष्वाप्रतिमं ददानि ते ।<br>
प्रशाधीमं स्वजनं राजपुत्रि; इक्ष्वाकुराज्यं सुमहच्चाप्यनिन्द्ये ॥८०॥<br>
राजपुत्र्युवाच॥<br>
वरं वृणे भगवन्नेकमेव; विमुच्यतां किल्बिषादद्य भर्ता ।<br>
शिवेन चाध्याहि सपुत्रबान्धवं; वरो वृतो ह्येष मया द्विजाग्र्य ॥८१॥<br>
मार्कण्डेय उवाच॥<br>
श्रुत्वा वचः स मुनी राजपुत्र्या; स्तथास्त्विति प्राह कुरुप्रवीर ।<br>
ततः स राजा मुदितो बभूव; वाम्यौ चास्मै सम्प्रददौ प्रणम्य ॥८२॥ 3.192.72<br>
<br>
</span>
