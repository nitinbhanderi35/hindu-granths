				
<tbody><tr><td>
	<b>वैशंपायन उवाच।</b>	</td><td>	3-309-1x	
</td></tr>
				
<tr><td>
	ततो गर्भः समभवत्पृथायाः पृथिवीपते।<br>शुक्ले दशोत्तरे पक्षे तारापतिरिवाम्बरे ।।	</td><td>	3-309-1a<br>3-309-1b	
</td></tr>
				
<tr><td>
	सा बान्धवभयाद्बाला गर्भं तं विनिगूहती।<br>धारयामास सुश्रोणी न चैनां बुबुधे जनः ।।	</td><td>	3-309-2a<br>3-309-2b	
</td></tr>
				
<tr><td>
	न हि तां वेद नार्यन्या काचिद्धात्रेयिकामृते।<br>कन्यापुरगतां बालां निपुणां परिरक्षणे ।।	</td><td>	3-309-3a<br>3-309-3b	
</td></tr>
				
<tr><td>
	ततः कालेन सा गर्भं सुषुवे वरवर्णिनी।<br>कन्यैव तस्य देवस्य प्रसादादमरप्रभम् ।।	</td><td>	3-309-4a<br>3-309-4b	
</td></tr>
				
<tr><td>
	तथैवाबद्धकवचं कनकोज्ज्वलकुण्डलम्।<br>हर्यक्षं वृषभस्कन्धं यथास्य पितरं तथा ।।	</td><td>	3-309-5a<br>3-309-5b	
</td></tr>
				
<tr><td>
	जातमात्रं च तं गर्भं धात्र्या संमन्त्र्य भामिनी।<br>`उत्स्रष्टुकामा तं गर्भं कारयामास भारत।	</td><td>	3-309-6a<br>3-309-6b	
</td></tr>
				
				
<tr><td>
	मञ्जूषां शिल्पिभिस्तूर्णं सुनद्धां सुप्रतिष्ठिताम् ।।<br>प्लवैर्बहुविधैर्बद्धां प्लवनार्थं जले नृप।<br>अजिनैर्मृदुभिश्चैवं संस्तीर्णशयनां तथा'।।	</td><td>	3-309-7a<br>3-309-7b<br>3-309-7c	
</td></tr>
				
				
<tr><td>
	मञ्जूषायां समाधाय स्वास्तीर्णायां समन्ततः।<br>मधूच्चिष्टस्थितायां तं सुखायां रुदती तथा।<br>श्लक्ष्णायां सुपिधानायामश्वनद्यामवासृजत् ।।	</td><td>	3-309-8a<br>3-309-8b<br>3-309-8c	
</td></tr>
				
<tr><td>
	जानती चाप्यकर्तव्यं कन्याया गर्भधारणम्।<br>पुत्रस्नेहेन सा राजन्करुणं पर्यदेवयत् ।।	</td><td>	3-309-9a<br>3-309-9b	
</td></tr>
				
<tr><td>
	समुत्सृजन्ती मञ्जूपामश्वनद्यां तदा जले।<br>उवाच रुदतीकुन्ती यानि वाक्यानि तच्छृणु ।।	</td><td>	3-309-10a<br>3-309-10b	
</td></tr>
				
<tr><td>
	स्वस्ति तेऽस्त्वान्तरिक्षेभ्यः पार्थिवेभ्यश्च पुत्रक।<br>दिव्येभ्यश्चैव भूतेभ्यस्तथा तोयचराश्च ये ।।	</td><td>	3-309-11a<br>3-309-11b	
</td></tr>
				
<tr><td>
	शिवास्ते सन्तु पन्थानो मा च ते परिपन्थिनः।<br>आगताश्च तथा पुत्र भवन्त्यद्रोहचेतसः ।।	</td><td>	3-309-12a<br>3-309-12b	
</td></tr>
				
<tr><td>
	पातु त्वां वरुणो राजा सलिले सलिलेश्वरः।<br>अन्तरिक्षेऽन्तरिक्षस्थः पवनः सर्वगस्तथा ।।	</td><td>	3-309-13a<br>3-309-13b	
</td></tr>
				
<tr><td>
	पिता त्वां पातु सर्वत्र तपनस्तपतांवरः।<br>येन दत्तोसि मे पुत्र दिव्येन विधिना किल ।।	</td><td>	3-309-14a<br>3-309-14b	
</td></tr>
				
<tr><td>
	आदित्या वसवो रुद्राः साध्या विश्वे च देवताः।<br>मरुतश्च सहेन्द्रेण दिशश्च सदिदीश्वराः ।।	</td><td>	3-309-15a<br>3-309-15b	
</td></tr>
				
<tr><td>
	रक्षन्तु त्वां सुराः सर्वे समेषु विषमेषु च।<br>वेत्स्यामि त्वांविदेशेपि कवचेनाभिसूचितम् ।।	</td><td>	3-309-16a<br>3-309-16b	
</td></tr>
				
<tr><td>
	धन्यस्ते पुत्र जनरको देवो भानुर्विभावसुः।<br>स्त्वां द्रक्ष्यति दिव्येन चक्षुषा वाहिनीगतम् ।।	</td><td>	3-309-17a<br>3-309-17b	
</td></tr>
				
<tr><td>
	धन्या सा प्रमदा या त्वां पुत्रत्वे कल्पयिष्यति।<br>यस्यास्त्वं तृषितः पुत्र स्तनं पास्यसि देवज ।।	</td><td>	3-309-18a<br>3-309-18b	
</td></tr>
				
<tr><td>
	कोनु स्वप्नस्तया दृष्टो या त्वामादित्यवर्चसम्।<br>दिव्यवर्मसमायुक्तं दिव्यकृण्डलभूषितम् ।।	</td><td>	3-309-19a<br>3-309-19b	
</td></tr>
				
<tr><td>
	पद्मायतविशालाक्षं पद्मताम्रदलोज्ज्वलम्।<br>सुललाटं सुकेशान्तं पुत्रत्वे कल्पयिष्यति ।।	</td><td>	3-309-20a<br>3-309-20b	
</td></tr>
				
<tr><td>
	धन्या द्रक्ष्यन्ति पुत्र त्वां भूमौ संसर्पमाणकम्।<br>अव्यक्तकलवाक्यानि वदन्तं रेणुगुण्ठितम् ।।	</td><td>	3-309-21a<br>3-309-21b	
</td></tr>
				
<tr><td>
	धन्या द्रक्ष्यन्ति पुत्र त्वां पुनर्यौवनगोचरम्।<br>हिमवद्वनसंभूतं सिंहं केसरिणं यथा ।।	</td><td>	3-309-22a<br>3-309-22b	
</td></tr>
				
<tr><td>
	एवं बहुविधं राजन्विलप्य करुणं पृथा।<br>अवामृजतमज्जूषामश्वनद्यां तदा जले ।।	</td><td>	3-309-23a<br>3-309-23b	
</td></tr>
				
<tr><td>
	रुदती पुत्रशोकार्ता निशीथे कमलेक्षणा।<br>धात्र्या सह पृथा राजन्पुत्रदर्शनलालसा ।।	</td><td>	3-309-24a<br>3-309-24b	
</td></tr>
				
<tr><td>
	विसर्जयित्वा मञ्जूषां संबोधनभयात्पितुः।<br>विवेश राजभवनं पुनः शोकातुरा ततः ।।	</td><td>	3-309-25a<br>3-309-25b	
</td></tr>
				
<tr><td>
	मञ्जूषा त्वश्वनद्याः सा ययौ चर्मयण्वतीं नदीम्।<br>चर्मण्वत्याश्चयमुनां ततो गङ्गां जगाम ह ।।	</td><td>	3-309-26a<br>3-309-26b	
</td></tr>
				
<tr><td>
	गङ्गायाः सूतविषयं चम्पामनुययौ पुरीम्।<br>स मञ्जूषागतो गर्भस्तरङ्गैरुह्यमानकः ।।	</td><td>	3-309-27a<br>3-309-27b	
</td></tr>
				
<tr><td>
	अमृतादुत्थितं दिव्यं तनुवर्म सकुण्डलम्।<br>धारयामास तं गर्भं दैवं च विधिनिर्मितम् ।।	</td><td>	3-309-28a<br>3-309-28b	
</td></tr>
				
<tr><td>
	एतद्गुह्यं महाराज सूर्यस्यासीन्महात्मनः।<br>स सूर्यसंभवो गर्भः कुन्त्या गर्भेण धारितः' ।।	</td><td>	3-309-29a<br>3-309-29b	
</td></tr>
<tr><td>
	।। इति श्रीमन्महाभारते अरण्यपर्वणि <br>कुण्डलाहरणपर्वणि <br>नवाधिकत्रिशततमोऽध्यायः ।। 309 ।।	</td><td>		
</td></tr>
</tbody>