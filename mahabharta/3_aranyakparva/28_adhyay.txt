<span style="font-size: 14pt; line-height: 200%">द्रौपद्युवाच।।<br>
अत्राप्युदाहरन्तीममितिहासं पुरातनम् ।<br>
प्रह्लादस्य च संवादं बलेर्वैरोचनस्य च ।।१।।<br>
असुरेन्द्रं महाप्राज्ञं धर्माणामागतागमम् ।<br>
बलिः पप्रच्छ दैत्येन्द्रं प्रह्लादं पितरं पितुः ।।२।।<br>
क्षमा स्विच्छ्रेयसी तात उताहो तेज इत्युत ।<br>
एतन्मे संशयं तात यथावद्ब्रूहि पृच्छते ।।३।।<br>
श्रेयो यदत्र धर्मज्ञ ब्रूहि मे तदसंशयम् ।<br>
करिष्यामि हि तत्सर्वं यथावदनुशासनम् ।।४।।<br>
तस्मै प्रोवाच तत्सर्वमेवं पृष्टः पितामहः ।<br>
सर्वनिश्चयवित्प्राज्ञः संशयं परिपृच्छते ।।५।।<br>
प्रह्लाद उवाच।।<br>
न श्रेयः सततं तेजो न नित्यं श्रेयसी क्षमा ।<br>
इति तात विजानीहि द्वयमेतदसंशयम् ।।६।।<br>
यो नित्यं क्षमते तात बहून्दोषान्स विन्दति ।<br>
भृत्याः परिभवन्त्येनमुदासीनास्तथैव च ।।७।।<br>
सर्वभूतानि चाप्यस्य न नमन्ते कदाचन ।<br>
तस्मान्नित्यं क्षमा तात पण्डितैरपवादिता ।।८।।<br>
अवज्ञाय हि तं भृत्या भजन्ते बहुदोषताम् ।<br>
आदातुं चास्य वित्तानि प्रार्थयन्तेऽल्पचेतसः ।।९।।<br>
यानं वस्त्राण्यलङ्काराञ्शयनान्यासनानि च ।<br>
भोजनान्यथ पानानि सर्वोपकरणानि च ।।१०।।<br>
आददीरन्नधिकृता यथाकाममचेतसः ।<br>
प्रदिष्टानि च देयानि न दद्युर्भर्तृशासनात् ।।११।।<br>
न चैनं भर्तृपूजाभिः पूजयन्ति कदाचन ।<br>
अवज्ञानं हि लोकेऽस्मिन्मरणादपि गर्हितम् ।।१२।।<br>
क्षमिणं तादृशं तात ब्रुवन्ति कटुकान्यपि ।<br>
प्रेष्याः पुत्राश्च भृत्याश्च तथोदासीनवृत्तयः ।।१३।।<br>
अप्यस्य दारानिच्छन्ति परिभूय क्षमावतः ।<br>
दाराश्चास्य प्रवर्तन्ते यथाकाममचेतसः ।।१४।।<br>
तथा च नित्यमुदिता यदि स्वल्पमपीश्वरात् ।<br>
दण्डमर्हन्ति दुष्यन्ति दुष्टाश्चाप्यपकुर्वते ।।१५।।<br>
एते चान्ये च बहवो नित्यं दोषाः क्षमावताम् ।<br>
अथ वैरोचने दोषानिमान्विद्ध्यक्षमावताम् ।।१६।।<br>
अस्थाने यदि वा स्थाने सततं रजसावृतः ।<br>
क्रुद्धो दण्डान्प्रणयति विविधान्स्वेन तेजसा ।।१७।।<br>
मित्रैः सह विरोधं च प्राप्नुते तेजसावृतः ।<br>
प्राप्नोति द्वेष्यतां चैव लोकात्स्वजनतस्तथा ।।१८।।<br>
सोऽवमानादर्थहानिमुपालम्भमनादरम् ।<br>
सन्तापद्वेषलोभांश्च शत्रूंश्च लभते नरः ।।१९।।<br>
क्रोधाद्दण्डान्मनुष्येषु विविधान्पुरुषो नयन् ।<br>
भ्रश्यते शीघ्रमैश्वर्यात्प्राणेभ्यः स्वजनादपि ।।२०।।<br>
योऽपकर्तॄंश्च कर्तॄंश्च तेजसैवोपगच्छति ।<br>
तस्मादुद्विजते लोकः सर्पाद्वेश्मगतादिव ।।२१।।<br>
यस्मादुद्विजते लोकः कथं तस्य भवो भवेत् ।<br>
अन्तरं ह्यस्य दृष्ट्वैव लोको विकुरुते ध्रुवम् ।।२२।।<br>
तस्मान्नात्युत्सृजेत्तेजो न च नित्यं मृदुर्भवेत् ।।२२।।<br>
काले मृदुर्यो भवति काले भवति दारुणः ।<br>
स वै सुखमवाप्नोति लोकेऽमुष्मिन्निहैव च ।।२३।।<br>
क्षमाकालांस्तु वक्ष्यामि शृणु मे विस्तरेण तान् ।<br>
ये ते नित्यमसन्त्याज्या यथा प्राहुर्मनीषिणः ।।२४।।<br>
पूर्वोपकारी यस्तु स्यादपराधेऽगरीयसि ।<br>
उपकारेण तत्तस्य क्षन्तव्यमपराधिनः ।।२५।।<br>
अबुद्धिमाश्रितानां च क्षन्तव्यमपराधिनाम् ।<br>
न हि सर्वत्र पाण्डित्यं सुलभं पुरुषेण वै ।।२६।।<br>
अथ चेद्बुद्धिजं कृत्वा ब्रूयुस्ते तदबुद्धिजम् ।<br>
पापान्स्वल्पेऽपि तान्हन्यादपराधे तथानृजून् ।।२७।।<br>
सर्वस्यैकोऽपराधस्ते क्षन्तव्यः प्राणिनो भवेत् ।<br>
द्वितीये सति वध्यस्तु स्वल्पेऽप्यपकृते भवेत् ।।२८।।<br>
अजानता भवेत्कश्चिदपराधः कृतो यदि ।<br>
क्षन्तव्यमेव तस्याहुः सुपरीक्ष्य परीक्षया ।।२९।।<br>
मृदुना मार्दवं हन्ति मृदुना हन्ति दारुणम् ।<br>
नासाध्यं मृदुना किञ्चित्तस्मात्तीक्ष्णतरो मृदुः ।।३०।।<br>
देशकालौ तु सम्प्रेक्ष्य बलाबलमथात्मनः ।<br>
नादेशकाले किञ्चित्स्याद्देशः कालः प्रतीक्ष्यते ।।३१।।<br>
तथा लोकभयाच्चैव क्षन्तव्यमपराधिनः ।।३१।।<br>
एत एवंविधाः कालाः क्षमायाः परिकीर्तिताः ।<br>
अतोऽन्यथानुवर्तत्सु तेजसः काल उच्यते ।।३२।। 3.28.33<br>
द्रौपद्युवाच।।<br>
तदहं तेजसः कालं तव मन्ये नराधिप ।<br>
धार्तराष्ट्रेषु लुब्धेषु सततं चापकारिषु ।।३३।।<br>
न हि कश्चित्क्षमाकालो विद्यतेऽद्य कुरून्प्रति ।<br>
तेजसश्चागते काले तेज उत्स्रष्टुमर्हसि ।।३४।।<br>
मृदुर्भवत्यवज्ञातस्तीक्ष्णादुद्विजते जनः ।<br>
काले प्राप्ते द्वयं ह्येतद्यो वेद स महीपतिः ।।३५।। 3.28.36<br>
<br>
</span>
