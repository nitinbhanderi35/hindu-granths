<tbody><tr><td>				
</td></tr><tr><td>
	<b>`वैशंपायन उवाच।</b>	</td><td>	3-29-1x	
</td></tr>
				
<tr><td>
	द्रौपद्या वचनं श्रुत्वा श्लक्ष्णाक्षरपदं शुभम्।<br>उवाच द्रौपदीं राजा स्मयमानो युधिष्ठिरः ।।	</td><td>	3-29-1a<br>3-29-1b	
</td></tr>
				
				
<tr><td>
	कारणे भवती क्रुद्धा धार्तराष्ट्रस्य दुर्मतेः।<br>येन क्रोधं महाप्रज्ञे बहुधा बहुमन्यसे।<br>क्रोधमूलं हरं शत्रुं कारणैः शृणु तं मम' ।।	</td><td>	3-29-2a<br>3-29-2b<br>3-29-2c	
</td></tr>
<tr><td>
	<b>युधिष्ठिर उवाच।</b>	</td><td>	3-29-3x	
</td></tr>
				
<tr><td>
	क्रोधो हन्ता मनुष्याणां क्रोधो भावयिता पुनः।<br>इति विद्धि महाप्रात्रे क्रोधमूलौ भवाभवौ ।	</td><td>	3-29-3a<br>3-29-3b	
</td></tr>
				
				
<tr><td>
	यो हि संहरते क्रोधं भावस्तस्य सुशोभने।<br>`यो न संहरते क्रोधं तस्याभावो भवत्युत।<br>अभावकारणं तस्मात्क्रोधो भवति शोभने' ।।	</td><td>	3-29-4a<br>3-29-4b<br>3-29-4c	
</td></tr>
				
<tr><td>
	यः पुनः पुरुषः क्रोधं नित्यं विसृजते शुभे।<br>तस्याभावाय भवति क्रोधः परमदारुणः ।।	</td><td>	3-29-5a<br>3-29-5b	
</td></tr>
				
<tr><td>
	क्रोधमूलो विनाशो हि प्रजानामिह दृश्यते।<br>तत्कथं मादृशः क्रोधमुत्सृजेल्लोकनाशनम् ।।	</td><td>	3-29-6a<br>3-29-6b	
</td></tr>
				
<tr><td>
	क्रुद्धः पापं नरः कुर्यात्क्रुद्धो हन्याद्गुरूनपि।<br>क्रुद्धः परुषया वाचा श्रेयसोऽप्यवमन्यते ।।	</td><td>	3-29-7a<br>3-29-7b	
</td></tr>
				
<tr><td>
	वाच्यावाच्ये हि कुपितो न प्रजानाति कर्हिचित्।<br>नाकार्यमस्ति क्रुद्धस्य नावाच्यं विद्यते तथा ।।	</td><td>	3-29-8a<br>3-29-8b	
</td></tr>
				
<tr><td>
	हिंस्यात्क्रोधादवध्यांस्तु वध्यान्संपूजयीत च।<br>आत्मानमपि च क्रुद्धः प्रेषयेद्यमसादनम् ।।	</td><td>	3-29-9a<br>3-29-9b	
</td></tr>
				
<tr><td>
	एतान्दोषान्प्रपश्यद्भिर्जितः क्रोधो मनीषिभिः।<br>इच्छद्भिः परमं श्रेय इह चामुत्र चोत्तमम् ।।	</td><td>	3-29-10a<br>3-29-10b	
</td></tr>
				
<tr><td>
	तं क्रोधं वर्जितं धीरैः कथमस्मद्विधश्ररेत्।<br>एतद्द्रौपदि संस्मृत्यन मे मन्युः प्रवर्धते ।।	</td><td>	3-29-11a<br>3-29-11b	
</td></tr>
				
<tr><td>
	आत्मानं च परांश्चैव त्रायते महतो भयात्।<br>क्रुध्यन्तमप्रतिक्रुध्यन्दूयोरेष चिकित्सकः ।।	</td><td>	3-29-12a<br>3-29-12b	
</td></tr>
				
<tr><td>
	मूढो यदि क्लिश्यमानः क्रुध्यतेऽशक्तिमान्नरः।<br>बलीयसां मनुष्याणां त्यजत्यात्मानमन्ततः ।।	</td><td>	3-29-13a<br>3-29-13b	
</td></tr>
				
<tr><td>
	तस्यात्मानं संत्यजतो लोका नश्यन्त्यनात्मनः।<br>तस्माद्द्रौपद्यशक्तस् मन्योर्नियमनं स्मृतम् ।।	</td><td>	3-29-14a<br>3-29-14b	
</td></tr>
				
<tr><td>
	विद्वांस्तथैव यः शक्तः क्लिश्यमानः प्रकुप्यति।<br>स नाशयित्वा द्वेष्टारं परलोके न नन्दति ।।	</td><td>	3-29-15a<br>3-29-15b	
</td></tr>
				
<tr><td>
	तस्माद्बलवता चैव दुर्बलेन च नित्यदा।<br>क्षन्तव्यं पुरुषेणाहुरापत्स्वपि विजानता ।।	</td><td>	3-29-16a<br>3-29-16b	
</td></tr>
				
<tr><td>
	मन्योर्हि विजयं कृष्णे प्रशंसन्तीह साधवः।<br>क्षमावतो जयो नित्यं साधोरिह सतां मतम् ।।	</td><td>	3-29-17a<br>3-29-17b	
</td></tr>
				
				
<tr><td>
	सत्यंचानृततः श्रेयो नृशंसाच्चानृशंसता।<br>तमेवं बहुदोषं त क्रोधं सद्भिर्विवर्जितम्।<br>मादृशो विसृजेत्तस्मात्सर्वलोकविनाशनम् ।।	</td><td>	3-29-18a<br>3-29-18b<br>3-29-18c	
</td></tr>
				
<tr><td>
	तेजस्वीति यमाहुर्वै पण्डिता दीर्गदर्शिनः।<br>न क्रोधोऽभ्यन्तरस्तस् भवतीति विनिश्चेतम् ।।	</td><td>	3-29-19a<br>3-29-19b	
</td></tr>
				
<tr><td>
	वस्तु क्रोधं समुत्पन्नं प्रज्ञया परिबाधते।<br>तेजस्विनं तं विदुषो मन्यन्ते तत्त्वदर्शिनः ।।	</td><td>	3-29-20a<br>3-29-20b	
</td></tr>
				
<tr><td>
	क्रुद्धो हि कार्यं सुश्रोणि न यथावत्प्रपश्यति।<br>नाकार्यं न च मर्यादां नरः क्रुद्धोऽनुपश्यति ।।	</td><td>	3-29-21a<br>3-29-21b	
</td></tr>
				
<tr><td>
	हन्त्यवध्यानपि क्रुद्धो गुरून्रूक्षैस्तुदत्यपि।<br>तस्मात्तेजसि कर्तव्ये क्रोधो दूरात्प्रतिष्ठितः ।।	</td><td>	3-29-22a<br>3-29-22b	
</td></tr>
				
<tr><td>
	दाक्ष्यं ह्यमर्षः शौर्यं च शीघ्रत्वमिति तेजसः।<br>गुणाः क्रोधाभिभूतेन न शक्याः प्राप्तुमञ्जसा ।।	</td><td>	3-29-23a<br>3-29-23b	
</td></tr>
				
<tr><td>
	क्रोधं त्यक्त्वा तु पुरुषः सम्यक्तेजोऽभिपद्यते।<br>कालयुक्तं महाप्राज्ञैः क्रुद्धैस्तेजः सुदुर्लभम् ।।	</td><td>	3-29-24a<br>3-29-24b	
</td></tr>
				
<tr><td>
	क्रोधस्त्वपण्डितैः शश्वत्तेज इत्यभिनिश्चितम्।<br>रजस्तु लोकनाशाय विहितं मानुषान्प्रति ।।	</td><td>	3-29-25a<br>3-29-25b	
</td></tr>
				
<tr><td>
	तस्माच्छश्वत्त्यजेत्क्रोधं पुरुषः सम्यगाचरन्।<br>श्रेयान्स्वधर्मानपगो न क्रुद्ध इति निश्चितम् ।।	</td><td>	3-29-26a<br>3-29-26b	
</td></tr>
				
<tr><td>
	यदि सर्वमबुद्धीनामतिक्रान्तमचेतसाम्।<br>अतिक्रमो मद्विधस्य कथं स्वित्स्यादनिन्दिते ।।	</td><td>	3-29-27a<br>3-29-27b	
</td></tr>
				
<tr><td>
	यदि न स्युर्मानुषेषु क्षमिणः पृथिवीसमाः।<br>न स्यात्सन्धिर्मनुष्याणां क्रोधमूलो हि विग्रहः ।।	</td><td>	3-29-28a<br>3-29-28b	
</td></tr>
				
<tr><td>
	अभिषक्तो ह्यभिषजेदाहन्याद्गुरुणा हतः।<br>एवं विनाशो भूतानाममधर्मः प्रथितो भवेत् ।।	</td><td>	3-29-29a<br>3-29-29b	
</td></tr>
				
<tr><td>
	आक्रुष्ट पुरुषः सर्वं प्रत्याक्रोशेदनन्तरम्।<br>प्रतिहन्याद्धतश्चैव तथा हिंस्याच्च हिंसितः ।।	</td><td>	3-29-30a<br>3-29-30b	
</td></tr>
				
<tr><td>
	हन्युर्हि पितरः पुत्रान्पुत्राश्चापि तथा पितॄन्।<br>हन्युश्च पतयो भार्याः पतीन्भार्यास्तथैव च ।।	</td><td>	3-29-31a<br>3-29-31b	
</td></tr>
				
<tr><td>
	एवं संकुपिते लोके जन्म कृष्णो न विद्यते।<br>प्रजानां सन्धिमूलं हि जन्म विद्धिशुभानने ।।	</td><td>	3-29-32a<br>3-29-32b	
</td></tr>
				
<tr><td>
	ताः क्षीयेरन्प्रजाः सर्वाः क्षिप्रं द्रौपदि तादृशाः।<br>तस्मान्मन्युर्विनाशाय प्रजानामभवाय च ।।	</td><td>	3-29-33a<br>3-29-33b	
</td></tr>
				
<tr><td>
	यस्मात्तु लोके दृश्यन्ते क्षमिणः पृथिवीसमाः।<br>तस्माज्जन्म च भूतानां भवश्च प्रतिपद्यते ।।	</td><td>	3-29-34a<br>3-29-34b	
</td></tr>
				
<tr><td>
	क्षन्तव्यं पुरुषेणेह सर्वापत्सु सुशोभने।<br>क्षमावतो हि भूतानां जन्म चैव प्रकीर्तितम् ।।	</td><td>	3-29-35a<br>3-29-35b	
</td></tr>
				
				
<tr><td>
	आक्रुष्टस्ताडितः क्रुद्धः क्षमते यो बवीयसा।<br>यश्च नित्यं जितक्रोधो विद्वानुत्तमपूरुषः।<br>प्रभाववानपि नरस्तस्य लोकाः सनातनाः ।।	</td><td>	3-29-36a<br>3-29-36b<br>3-29-36c	
</td></tr>
<tr><td>
	क्रोधनस्त्वल्पविज्ञानः प्रेत्य चेह च नश्यति ।।	</td><td>	3-29-37a	
</td></tr>
				
<tr><td>
	अत्राप्युदाहरन्तीमा गाथा नित्यं क्षमावताम्।<br>गीताः क्षमावतां कृष्णे काश्यपेन महात्मना ।।	</td><td>	3-29-38a<br>3-29-38b	
</td></tr>
				
<tr><td>
	क्षमा धर्मः क्षमा यज्ञः क्षमा वेदाः क्षमा श्रुतम्।<br>यस्तमेवं विजानाति स सर्वं क्षन्तुर्महति ।।	</td><td>	3-29-39a<br>3-29-39b	
</td></tr>
				
<tr><td>
	क्षमा ब्रह्म क्षमा सत्यं क्षमा भूतं च भावि च।<br>क्षमा तपः क्षमा शौचं क्षमयेदं धृतं जगत् ।।	</td><td>	3-29-40a<br>3-29-40b	
</td></tr>
				
<tr><td>
	अति यज्ञविदां लोकान्क्षमिणः प्राप्नुवन्ति च।<br>अति ब्रह्मविदां लोकानति चापि तपस्विनाम् ।।	</td><td>	3-29-41a<br>3-29-41b	
</td></tr>
				
<tr><td>
	अन्ये वै यजुषां लोकाः कर्मिणामपरे तथा।<br>क्षमावतां ब्रह्मलोके लोकाः परमपूजिताः ।।	</td><td>	3-29-42a<br>3-29-42b	
</td></tr>
				
<tr><td>
	क्षमा तेजस्विनां तेजः क्षमा ब्रह्म तपस्विनाम्।<br>क्षमा सत्यं सत्यवतां क्षमा यज्ञः क्षमा शभः ।।	</td><td>	3-29-43a<br>3-29-43b	
</td></tr>
				
<tr><td>
	तां क्षमां तादृशीं कृष्णे कथमस्मद्विधस्त्यजेत्।<br>यत्रब्रह्म च सत्यं च यज्ञा लोकाश्च धिष्ठिताः ।।	</td><td>	3-29-44a<br>3-29-44b	
</td></tr>
				
				
<tr><td>
	`इज्यन्ते यज्वनां लोकाः क्षमिणामपरे तथा।'<br>क्षन्तव्यमेव सततं पुरुषेण विजानता।<br>यदा हि क्षमते सर्वं ब्रह्म संपद्यते तदा ।।	</td><td>	3-29-45a<br>3-29-45b<br>3-29-45c	
</td></tr>
				
<tr><td>
	क्षमावतामयं लोकः परश्चैव क्षमावताम्।<br>इह सन्मानमृच्छन्ति परत्र च परा गतिम् ।।	</td><td>	3-29-46a<br>3-29-46b	
</td></tr>
				
<tr><td>
	येषां मन्युर्मनुष्याणां क्षमयाऽभिहतः सदा।<br>तेषां परतरे लोकास्तस्मात्क्षान्तिः परा मता ।।	</td><td>	3-29-47a<br>3-29-47b	
</td></tr>
				
<tr><td>
	इति गीताः काश्यपेन गाथानित्यं क्षमावताम्।<br>श्रुत्वा गाथाः क्षमायास्त्वं तुष्यद्रौपदि मा क्रुधः ।।	</td><td>	3-29-48a<br>3-29-48b	
</td></tr>
				
<tr><td>
	पितामहः शान्तनवः रशमं संपूजयिष्यति।<br>कृष्णश्च देवकीपुत्रः शमं संपूजयिष्यति ।।	</td><td>	3-29-49a<br>3-29-49b	
</td></tr>
				
<tr><td>
	आचार्यो विदुरः क्षत्ता शममेव वदिष्यतः।<br>कृपश्च संजयश्चैव शममेव वदिष्यतः ।।	</td><td>	3-29-50a<br>3-29-50b	
</td></tr>
				
<tr><td>
	सोमदत्तो युयुत्सुश्च द्रोणपुत्रस्तथैव च।<br>पितामहश्च नो व्यासः शमं वदति नित्यशः ।।	</td><td>	3-29-51a<br>3-29-51b	
</td></tr>
				
<tr><td>
	एतैर्हि राजा नियतं चोद्यमानः शमं प्रति।<br>राज्यं दातेति मे बुद्धिर्न चेल्लोभान्नशिष्यति ।।	</td><td>	3-29-52a<br>3-29-52b	
</td></tr>
				
<tr><td>
	कालोऽयं दारुणः प्राप्तो भरतानामभूतये।<br>निश्चितं मे सदैवैतत्पुरस्तादपि भामिति ।।	</td><td>	3-29-53a<br>3-29-53b	
</td></tr>
				
<tr><td>
	सुयोधनो नार्हतीति क्षमा मामेव विन्दति।<br>अर्हस्तत्राहमित्येवं तस्मान्मां विन्दते क्षमा ।।	</td><td>	3-29-54a<br>3-29-54b	
</td></tr>
				
<tr><td>
	एतदात्मवतां वृत्तमेष धर्मः सनातनः।<br>क्षमा चैवानृशंस्यं च तत्कर्ताऽस्म्यहमञ्जसा ।।	</td><td>	3-29-55a<br>3-29-55b	
</td></tr>
<tr><td>
	।। इति श्रीमन्महाभारते अरण्यपर्वणि <br>अर्जुनाभिगमनपर्वणि एकोनत्रिंशोऽध्यायः ।। 29 ।।	</td><td>		
</td></tr></tbody>