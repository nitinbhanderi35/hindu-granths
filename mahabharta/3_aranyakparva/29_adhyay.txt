<span style="font-size: 14pt; line-height: 200%">युधिष्ठिर उवाच।।<br>
क्रोधो हन्ता मनुष्याणां क्रोधो भावयिता पुनः ।<br>
इति विद्धि महाप्राज्ञे क्रोधमूलौ भवाभवौ ।।१।।<br>
यो हि संहरते क्रोधं भावस्तस्य सुशोभने ।<br>
यः पुनः पुरुषः क्रोधं नित्यं न सहते शुभे ।।२।।<br>
तस्याभावाय भवति क्रोधः परमदारुणः ।।२।।<br>
क्रोधमूलो विनाशो हि प्रजानामिह दृश्यते ।<br>
तत्कथं मादृशः क्रोधमुत्सृजेल्लोकनाशनम् ।।३।।<br>
क्रुद्धः पापं नरः कुर्यात्क्रुद्धो हन्याद्गुरूनपि ।<br>
क्रुद्धः परुषया वाचा श्रेयसोऽप्यवमन्यते ।।४।।<br>
वाच्यावाच्ये हि कुपितो न प्रजानाति कर्हिचित् ।<br>
नाकार्यमस्ति क्रुद्धस्य नावाच्यं विद्यते तथा ।।५।।<br>
हिंस्यात्क्रोधादवध्यांश्च वध्यान्सम्पूजयेदपि ।<br>
आत्मानमपि च क्रुद्धः प्रेषयेद्यमसादनम् ।।६।।<br>
एतान्दोषान्प्रपश्यद्भिर्जितः क्रोधो मनीषिभिः ।<br>
इच्छद्भिः परमं श्रेय इह चामुत्र चोत्तमम् ।।७।।<br>
तं क्रोधं वर्जितं धीरैः कथमस्मद्विधश्चरेत् ।<br>
एतद्द्रौपदि सन्धाय न मे मन्युः प्रवर्धते ।।८।।<br>
आत्मानं च परं चैव त्रायते महतो भयात् ।<br>
क्रुध्यन्तमप्रतिक्रुध्यन्द्वयोरेष चिकित्सकः ।।९।।<br>
मूढो यदि क्लिश्यमानः क्रुध्यतेऽशक्तिमान्नरः ।<br>
बलीयसां मनुष्याणां त्यजत्यात्मानमन्ततः ।।१०।।<br>
तस्यात्मानं सन्त्यजतो लोका नश्यन्त्यनात्मनः ।<br>
तस्माद्द्रौपद्यशक्तस्य मन्योर्नियमनं स्मृतम् ।।११।।<br>
विद्वांस्तथैव यः शक्तः क्लिश्यमानो न कुप्यति ।<br>
स नाशयित्वा क्लेष्टारं परलोके च नन्दति ।।१२।।<br>
तस्माद्बलवता चैव दुर्बलेन च नित्यदा ।<br>
क्षन्तव्यं पुरुषेणाहुरापत्स्वपि विजानता ।।१३।।<br>
मन्योर्हि विजयं कृष्णे प्रशंसन्तीह साधवः ।<br>
क्षमावतो जयो नित्यं साधोरिह सतां मतम् ।।१४।।<br>
सत्यं चानृततः श्रेयो नृशंसाच्चानृशंसता ।<br>
तमेवं बहुदोषं तु क्रोधं साधुविवर्जितम् ।।१५।।<br>
मादृशः प्रसृजेत्कस्मात्सुयोधनवधादपि ।।१५।।<br>
तेजस्वीति यमाहुर्वै पण्डिता दीर्घदर्शिनः ।<br>
न क्रोधोऽभ्यन्तरस्तस्य भवतीति विनिश्चितम् ।।१६।।<br>
यस्तु क्रोधं समुत्पन्नं प्रज्ञया प्रतिबाधते ।<br>
तेजस्विनं तं विद्वांसो मन्यन्ते तत्त्वदर्शिनः ।।१७।।<br>
क्रुद्धो हि कार्यं सुश्रोणि न यथावत्प्रपश्यति ।<br>
न कार्यं न च मर्यादां नरः क्रुद्धोऽनुपश्यति ।।१८।।<br>
हन्त्यवध्यानपि क्रुद्धो गुरून्रूक्षैस्तुदत्यपि ।<br>
तस्मात्तेजसि कर्तव्ये क्रोधो दूरात्प्रतिष्ठितः ।।१९।।<br>
दाक्ष्यं ह्यमर्षः शौर्यं च शीघ्रत्वमिति तेजसः ।<br>
गुणाः क्रोधाभिभूतेन न शक्याः प्राप्तुमञ्जसा ।।२०।।<br>
क्रोधं त्यक्त्वा तु पुरुषः सम्यक्तेजोऽभिपद्यते ।<br>
कालयुक्तं महाप्राज्ञे क्रुद्धैस्तेजः सुदुःसहम् ।।२१।।<br>
क्रोधस्त्वपण्डितैः शश्वत्तेज इत्यभिधीयते ।<br>
रजस्तल्लोकनाशाय विहितं मानुषान्प्रति ।।२२।।<br>
तस्माच्छश्वत्त्यजेत्क्रोधं पुरुषः सम्यगाचरन् ।<br>
श्रेयान्स्वधर्मानपगो न क्रुद्ध इति निश्चितम् ।।२३।।<br>
यदि सर्वमबुद्धीनामतिक्रान्तममेधसाम् ।<br>
अतिक्रमो मद्विधस्य कथं स्वित्स्यादनिन्दिते ।।२४।।<br>
यदि न स्युर्मनुष्येषु क्षमिणः पृथिवीसमाः ।<br>
न स्यात्सन्धिर्मनुष्याणां क्रोधमूलो हि विग्रहः ।।२५।।<br>
अभिषक्तो ह्यभिषजेदाहन्याद्गुरुणा हतः ।<br>
एवं विनाशो भूतानामधर्मः प्रथितो भवेत् ।।२६।।<br>
आक्रुष्टः पुरुषः सर्वः प्रत्याक्रोशेदनन्तरम् ।<br>
प्रतिहन्याद्धतश्चैव तथा हिंस्याच्च हिंसितः ।।२७।।<br>
हन्युर्हि पितरः पुत्रान्पुत्राश्चापि तथा पितॄन् ।<br>
हन्युश्च पतयो भार्याः पतीन्भार्यास्तथैव च ।।२८।।<br>
एवं सङ्कुपिते लोके जन्म कृष्णे न विद्यते ।<br>
प्रजानां सन्धिमूलं हि जन्म विद्धि शुभानने ।।२९।।<br>
ताः क्षीयेरन्प्रजाः सर्वाः क्षिप्रं द्रौपदि तादृशे ।<br>
तस्मान्मन्युर्विनाशाय प्रजानामभवाय च ।।३०।।<br>
यस्मात्तु लोके दृश्यन्ते क्षमिणः पृथिवीसमाः ।<br>
तस्माज्जन्म च भूतानां भवश्च प्रतिपद्यते ।।३१।।<br>
क्षन्तव्यं पुरुषेणेह सर्वास्वापत्सु शोभने ।<br>
क्षमा भवो हि भूतानां जन्म चैव प्रकीर्तितम् ।।३२।।<br>
आक्रुष्टस्ताडितः क्रुद्धः क्षमते यो बलीयसा ।<br>
यश्च नित्यं जितक्रोधो विद्वानुत्तमपूरुषः ।।३३।।<br>
प्रभाववानपि नरस्तस्य लोकाः सनातनाः ।<br>
क्रोधनस्त्वल्पविज्ञानः प्रेत्य चेह च नश्यति ।।३४।।<br>
अत्राप्युदाहरन्तीमा गाथा नित्यं क्षमावताम् ।<br>
गीताः क्षमावता कृष्णे काश्यपेन महात्मना ।।३५।।<br>
क्षमा धर्मः क्षमा यज्ञः क्षमा वेदाः क्षमा श्रुतम् ।<br>
यस्तामेवं विजानाति स सर्वं क्षन्तुमर्हति ।।३६।।<br>
क्षमा ब्रह्म क्षमा सत्यं क्षमा भूतं च भावि च ।<br>
क्षमा तपः क्षमा शौचं क्षमया चोद्धृतं जगत् ।।३७।।<br>
अति ब्रह्मविदां लोकानति चापि तपस्विनाम् ।<br>
अति यज्ञविदां चैव क्षमिणः प्राप्नुवन्ति तान् ।।३८।।<br>
क्षमा तेजस्विनां तेजः क्षमा ब्रह्म तपस्विनाम् ।<br>
क्षमा सत्यं सत्यवतां क्षमा दानं क्षमा यशः ।।३९।।<br>
तां क्षमामीदृशीं कृष्णे कथमस्मद्विधस्त्यजेत् ।<br>
यस्यां ब्रह्म च सत्यं च यज्ञा लोकाश्च विष्ठिताः ।।४०।।<br>
भुज्यन्ते यज्वनां लोकाः क्षमिणामपरे तथा ।।४०।।<br>
क्षन्तव्यमेव सततं पुरुषेण विजानता ।<br>
यदा हि क्षमते सर्वं ब्रह्म सम्पद्यते तदा ।।४१।।<br>
क्षमावतामयं लोकः परश्चैव क्षमावताम् ।<br>
इह संमानमृच्छन्ति परत्र च शुभां गतिम् ।।४२।।<br>
येषां मन्युर्मनुष्याणां क्षमया निहतः सदा ।<br>
तेषां परतरे लोकास्तस्मात्क्षान्तिः परा मता ।।४३।।<br>
इति गीताः काश्यपेन गाथा नित्यं क्षमावताम् ।<br>
श्रुत्वा गाथाः क्षमायास्त्वं तुष्य द्रौपदि मा क्रुधः ।।४४।।<br>
पितामहः शान्तनवः शमं सम्पूजयिष्यति ।<br>
आचार्यो विदुरः क्षत्ता शममेव वदिष्यतः ।।४५।।<br>
कृपश्च सञ्जयश्चैव शममेव वदिष्यतः ।।४५।।<br>
सोमदत्तो युयुत्सुश्च द्रोणपुत्रस्तथैव च ।<br>
पितामहश्च नो व्यासः शमं वदति नित्यशः ।।४६।।<br>
एतैर्हि राजा नियतं चोद्यमानः शमं प्रति ।<br>
राज्यं दातेति मे बुद्धिर्न चेल्लोभान्नशिष्यति ।।४७।।<br>
कालोऽयं दारुणः प्राप्तो भरतानामभूतये ।<br>
निश्चितं मे सदैवैतत्पुरस्तादपि भामिनि ।।४८।।<br>
सुयोधनो नार्हतीति क्षमामेवं न विन्दति ।<br>
अर्हस्तस्याहमित्येव तस्मान्मां विन्दते क्षमा ।।४९।।<br>
एतदात्मवतां वृत्तमेष धर्मः सनातनः ।<br>
क्षमा चैवानृशंस्यं च तत्कर्तास्म्यहमञ्जसा ।।५०।। 3.29.52<br>
<br>
</span>
