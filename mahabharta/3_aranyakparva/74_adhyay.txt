<span style="font-size: 14pt; line-height: 200%">बृहदश्व उवाच।।<br>
सर्वं विकारं दृष्ट्वा तु पुण्यश्लोकस्य धीमतः ।<br>
आगत्य केशिनी क्षिप्रं दमयन्त्यै न्यवेदयत् ।।१।।<br>
दमयन्ती ततो भूयः प्रेषयामास केशिनीम् ।<br>
मातुः सकाशं दुःखार्ता नलशङ्कासमुत्सुका ।।२।।<br>
परीक्षितो मे बहुशो बाहुको नलशङ्कया ।<br>
रूपे मे संशयस्त्वेकः स्वयमिच्छामि वेदितुम् ।।३।।<br>
स वा प्रवेश्यतां मातर्मां वानुज्ञातुमर्हसि ।<br>
विदितं वाथ वाज्ञातं पितुर्मे संविधीयताम् ।।४।।<br>
एवमुक्ता तु वैदर्भ्या सा देवी भीममब्रवीत् ।<br>
दुहितुस्तमभिप्रायमन्वजानाच्च पार्थिवः ।।५।।<br>
सा वै पित्राभ्यनुज्ञाता मात्रा च भरतर्षभ ।<br>
नलं प्रवेशयामास यत्र तस्याः प्रतिश्रयः ।।६।।<br>
तं तु दृष्ट्वा तथायुक्तं दमयन्ती नलं तदा ।<br>
तीव्रशोकसमाविष्टा बभूव वरवर्णिनी ।।७।।<br>
ततः काषायवसना जटिला मलपङ्किनी ।<br>
दमयन्ती महाराज बाहुकं वाक्यमब्रवीत् ।।८।।<br>
दृष्टपूर्वस्त्वया कश्चिद्धर्मज्ञो नाम बाहुक ।<br>
सुप्तामुत्सृज्य विपिने गतो यः पुरुषः स्त्रियम् ।।९।।<br>
अनागसं प्रियां भार्यां विजने श्रममोहिताम् ।<br>
अपहाय तु को गच्छेत्पुण्यश्लोकमृते नलम् ।।१०।।<br>
किं नु तस्य मया कार्यमपराद्धं महीपतेः ।<br>
यो मामुत्सृज्य विपिने गतवान्निद्रया हृताम् ।।११।।<br>
साक्षाद्देवानपाहाय वृतो यः स मया पुरा ।<br>
अनुव्रतां साभिकामां पुत्रिणीं त्यक्तवान्कथम् ।।१२।।<br>
अग्नौ पाणिगृहीतां च हंसानां वचने स्थिताम् ।<br>
भरिष्यामीति सत्यं च प्रतिश्रुत्य क्व तद्गतम् ।।१३।।<br>
दमयन्त्या ब्रुवन्त्यास्तु सर्वमेतदरिंदम ।<br>
शोकजं वारि नेत्राभ्यामसुखं प्रास्रवद्बहु ।।१४।।<br>
अतीव कृष्णताराभ्यां रक्तान्ताभ्यां जलं तु तत् ।<br>
परिस्रवन्नलो दृष्ट्वा शोकार्त इदमब्रवीत् ।।१५।।<br>
मम राज्यं प्रनष्टं यन्नाहं तत्कृतवान्स्वयम् ।<br>
कलिना तत्कृतं भीरु यच्च त्वामहमत्यजम् ।।१६।।<br>
त्वया तु धर्मभृच्छ्रेष्ठे शापेनाभिहतः पुरा ।<br>
वनस्थया दुःखितया शोचन्त्या मां विवाससम् ।।१७।।<br>
स मच्छरीरे त्वच्छापाद्दह्यमानोऽवसत्कलिः ।<br>
त्वच्छापदग्धः सततं सोऽग्नाविव समाहितः ।।१८।।<br>
मम च व्यवसायेन तपसा चैव निर्जितः ।<br>
दुःखस्यान्तेन चानेन भवितव्यं हि नौ शुभे ।।१९।।<br>
विमुच्य मां गतः पापः स ततोऽहमिहागतः ।<br>
त्वदर्थं विपुलश्रोणि न हि मेऽन्यत्प्रयोजनम् ।।२०।।<br>
कथं नु नारी भर्तारमनुरक्तमनुव्रतम् ।<br>
उत्सृज्य वरयेदन्यं यथा त्वं भीरु कर्हिचित् ।।२१।।<br>
दूताश्चरन्ति पृथिवीं कृत्स्नां नृपतिशासनात् ।<br>
भैमी किल स्म भर्तारं द्वितीयं वरयिष्यति ।।२२।।<br>
स्वैरवृत्ता यथाकाममनुरूपमिवात्मनः ।<br>
श्रुत्वैव चैवं त्वरितो भाङ्गस्वरिरुपस्थितः ।।२३।।<br>
दमयन्ती तु तच्छ्रुत्वा नलस्य परिदेवितम् ।<br>
प्राञ्जलिर्वेपमाना च भीता वचनमब्रवीत् ।।२४।। 3.76.25<br>
दमयन्त्युवाच।।<br>
न मामर्हसि कल्याण पापेन परिशङ्कितुम् ।<br>
मया हि देवानुत्सृज्य वृतस्त्वं निषधाधिप ।।१।। 3,76.26<br>
तवाभिगमनार्थं तु सर्वतो ब्राह्मणा गताः ।<br>
वाक्यानि मम गाथाभिर्गायमाना दिशो दश ।।२।।<br>
ततस्त्वां ब्राह्मणो विद्वान्पर्णादो नाम पार्थिव ।<br>
अभ्यगच्छत्कोसलायामृतुपर्णनिवेशने ।।३।।<br>
तेन वाक्ये हृते सम्यक्प्रतिवाक्ये तथाहृते ।<br>
उपायोऽयं मया दृष्टो नैषधानयने तव ।।४।।<br>
त्वामृते न हि लोकेऽन्य एकाह्ना पृथिवीपते ।<br>
समर्थो योजनशतं गन्तुमश्वैर्नराधिप ।।५।।<br>
तथा चेमौ महीपाल भजेऽहं चरणौ तव ।<br>
यथा नासत्कृतं किञ्चिन्मनसापि चराम्यहम् ।।६।।<br>
अयं चरति लोकेऽस्मिन्भूतसाक्षी सदागतिः ।<br>
एष मुञ्चतु मे प्राणान्यदि पापं चराम्यहम् ।।७।।<br>
तथा चरति तिग्मांशुः परेण भुवनं सदा ।<br>
स विमुञ्चतु मे प्राणान्यदि पापं चराम्यहम् ।।८।।<br>
चन्द्रमाः सर्वभूतानामन्तश्चरति साक्षिवत् ।<br>
स विमुञ्चतु मे प्राणान्यदि पापं चराम्यहम् ।।९।।<br>
एते देवास्त्रयः कृत्स्नं त्रैलोक्यं धारयन्ति वै ।<br>
विब्रुवन्तु यथासत्यमेते वाद्य त्यजन्तु माम् ।।१०।।<br>
एवमुक्ते ततो वायुरन्तरिक्षादभाषत ।<br>
नैषा कृतवती पापं नल सत्यं ब्रवीमि ते ।।११।।<br>
राजञ्शीलनिधिः स्फीतो दमयन्त्या सुरक्षितः ।<br>
साक्षिणो रक्षिणश्चास्या वयं त्रीन्परिवत्सरान् ।।१२।।<br>
उपायो विहितश्चायं त्वदर्थमतुलोऽनया ।<br>
न ह्येकाह्ना शतं गन्ता त्वदृतेऽन्यः पुमानिह ।।१३।।<br>
उपपन्ना त्वया भैमी त्वं च भैम्या महीपते ।<br>
नात्र शङ्का त्वया कार्या सङ्गच्छ सह भार्यया ।।१४।।<br>
तथा ब्रुवति वायौ तु पुष्पवृष्टिः पपात ह ।<br>
देवदुन्दुभयो नेदुर्ववौ च पवनः शिवः ।।१५।।<br>
तदद्भुततमं दृष्ट्वा नलो राजाथ भारत ।<br>
दमयन्त्यां विशङ्कां तां व्यपाकर्षदरिंदमः ।।१६।।<br>
ततस्तद्वस्त्रमरजः प्रावृणोद्वसुधाधिपः ।<br>
संस्मृत्य नागराजानं ततो लेभे वपुः स्वकम् ।।१७।।<br>
स्वरूपिणं तु भर्तारं दृष्ट्वा भीमसुता तदा ।<br>
प्राक्रोशदुच्चैरालिङ्ग्य पुण्यश्लोकमनिन्दिता ।।१८।।<br>
भैमीमपि नलो राजा भ्राजमानो यथा पुरा ।<br>
सस्वजे स्वसुतौ चापि यथावत्प्रत्यनन्दत ।।१९।।<br>
ततः स्वोरसि विन्यस्य वक्त्रं तस्य शुभानना ।<br>
परीता तेन दुःखेन निशश्वासायतेक्षणा ।।२०।।<br>
तथैव मलदिग्धाङ्गी परिष्वज्य शुचिस्मिता ।<br>
सुचिरं पुरुषव्याघ्रं तस्थौ साश्रुपरिप्लुता ।।२१।।<br>
ततः सर्वं यथावृत्तं दमयन्त्या नलस्य च ।<br>
भीमायाकथयत्प्रीत्या वैदर्भ्या जननी नृप ।।२२।।<br>
ततोऽब्रवीन्महाराजः कृतशौचमहं नलम् ।<br>
दमयन्त्या सहोपेतं काल्यं द्रष्टा सुखोषितम् ।।२३।।<br>
ततस्तौ सहितौ रात्रिं कथयन्तौ पुरातनम् ।<br>
वने विचरितं सर्वमूषतुर्मुदितौ नृप ।।२४।।<br>
स चतुर्थे ततो वर्षे सङ्गम्य सह भार्यया ।<br>
सर्वकामैः सुसिद्धार्थो लब्धवान्परमां मुदम् ।।२५।।<br>
दमयन्त्यपि भर्तारमवाप्याप्यायिता भृशम् ।<br>
अर्धसञ्जातसस्येव तोयं प्राप्य वसुन्धरा ।।२६।।<br>
सैवं समेत्य व्यपनीततन्द्री; शान्तज्वरा हर्षविवृद्धसत्त्वा ।<br>
रराज भैमी समवाप्तकामा; शीतांशुना रात्रिरिवोदितेन ।।२७।। 3.76.53<br>
<br>
<br>
</span>
