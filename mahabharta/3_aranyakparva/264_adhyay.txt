				
<tbody><tr><td>
	<b>वैशंपायन उवाच।</b>	</td><td>	3-264-1x	
</td></tr>
				
				
<tr><td>
	ततः कदाचिद्दुर्वासाः सुखासीनांस्तु पाण्डवान्।<br>भुक्त्वा चावस्थितां कृष्णां ज्ञात्वा तस्मिन्वने मुनिः।<br>अभ्यागच्छत्परिवृतः शिष्यैरयुतसंमितैः ।।	</td><td>	3-264-1a<br>3-264-1b<br>3-264-1c	
</td></tr>
				
<tr><td>
	दृष्ट्वा यान्तं तमतिथिं स च राजा युधिष्ठिरः।<br>जगामाभिमुखः श्रीमान्सह भ्रातृभिरच्युतः ।।	</td><td>	3-264-2a<br>3-264-2b	
</td></tr>
				
				
<tr><td>
	तस्मै बद्ध्वाञ्जलिं सम्यगुपवेश्य वरासने।<br>विधिवत्पूजयित्वा तमातिथ्यन न्यमन्त्रयत्।<br>आह्निकं भगवन्कृत्वा शीघ्रमेहीति चाब्रवीत् ।।	</td><td>	3-264-3a<br>3-264-3b<br>3-264-3c	
</td></tr>
				
<tr><td>
	जगाम च मुनिः सोपि स्नातुं शिष्यैः सहानघः।<br>भोजयेत्सहशिष्यं मां कथमित्यविचिन्तयन् ।।	</td><td>	3-264-4a<br>3-264-4b	
</td></tr>
<tr><td>
	न्यमज्जत्सलिले चापि मुनिसङ्घः समाहितः ।।	</td><td>	3-264-5a	
</td></tr>
				
<tr><td>
	एतस्मिन्नन्तरे राजन्द्रौपदी योपितां वरा।<br>चिन्तामवाप परमामन्नहेतोः पतिव्रता ।।	</td><td>	3-264-6a<br>3-264-6b	
</td></tr>
				
<tr><td>
	सा चिन्तयन्ती च यदा नान्नहेतुमविन्दत।<br>मनसा चिन्तयामास कृष्णं कंसनिषूदनम् ।।	</td><td>	3-264-7a<br>3-264-7b	
</td></tr>
				
<tr><td>
	कृष्णकृष्ण महाबाहो देवकीनन्दनाव्यय।<br>वासुदेव जगन्नाथ प्रणतार्तिविनाशन ।।	</td><td>	3-264-8a<br>3-264-8b	
</td></tr>
				
				
<tr><td>
	विश्वात्मन्विश्वजनक विश्वहर्तः प्रभोऽव्यय।<br>प्रपन्नपाल गोपाल प्रजापाल परात्पर।<br>आकूतीनां च चित्तीनां प्रवर्तक नताऽस्मि ते ।।	</td><td>	3-264-9a<br>3-264-9b<br>3-264-9c	
</td></tr>
				
<tr><td>
	वरेण्य वरदानन्त अगतीनां गतिप्रद।<br>पुराणपुरुष प्राणमनोवृत्त्याद्यगोचर ।।	</td><td>	3-264-10a<br>3-264-10b	
</td></tr>
				
<tr><td>
	सर्वाध्यक्ष पराध्यक्ष त्वामहं शरणं गता।<br>पाहि मां कृपया देव शरणागतवत्सल ।।	</td><td>	3-264-11a<br>3-264-11b	
</td></tr>
				
<tr><td>
	नीलोत्पलदलश्याम पद्मगर्भारुणेक्षण।<br>पीताम्बरपरीधान लसत्कौस्तुभभूषण ।।	</td><td>	3-264-12a<br>3-264-12b	
</td></tr>
				
<tr><td>
	त्वमादिरन्तो भूतानां त्वमेव च परायणम्।<br>परात्परतरं ज्योतिर्विश्वात्मा सर्वतोमुखः ।।	</td><td>	3-264-13a<br>3-264-13b	
</td></tr>
				
<tr><td>
	त्वामेवाहुः परं बीजं निधानं सर्वसंपदाम्।<br>त्वया नाथेन देवेश सर्वापद्म्यो भयं न हि ।।	</td><td>	3-264-14a<br>3-264-14b	
</td></tr>
				
<tr><td>
	दुःशासनादहं पूर्वं सभायां मोचिता यथा।<br>तथैव संकटादस्मान्मामुद्धर्तुमिहार्हसि ।।	</td><td>	3-264-15a<br>3-264-15b	
</td></tr>
<tr><td>
	<b>वैशंपायन उवाच।</b>	</td><td>	3-264-16x	
</td></tr>
				
<tr><td>
	एवं स्तुतस्तदा देवः कृष्णया भक्तवत्सलः।<br>द्रौपद्याः संकटं ज्ञात्वा देवदेवो जगत्पतिः ।।	</td><td>	3-264-16a<br>3-264-16b	
</td></tr>
				
<tr><td>
	पार्स्वस्थां शयने त्यक्त्वा रुक्मिणीं केशवः प्रभुः।<br>तत्राजगाम त्वरितो ह्यचिन्त्यगतिरीश्वरः ।।	</td><td>	3-264-17a<br>3-264-17b	
</td></tr>
				
<tr><td>
	ततस्तं द्रौपदी दृष्ट्वाप्रणम्य परया मुदा।<br>अब्रवीद्वासुदेवाय मुनेरागमनादिकम् ।।	</td><td>	3-264-18a<br>3-264-18b	
</td></tr>
				
<tr><td>
	ततस्तामब्रवीत्कृष्णः क्षुधितोस्मि भृशातुरः।<br>शीघ्रं भोजय मां कृष्णे पश्चात्सर्वं करिष्यसि ।।	</td><td>	3-264-19a<br>3-264-19b	
</td></tr>
				
<tr><td>
	निशम्य तद्वचः कृष्णा लज्जिता वाक्यमब्रवीत्।<br>स्थाल्यां भास्करदत्तायामन्नं मद्भोजनावधि ।।	</td><td>	3-264-20a<br>3-264-20b	
</td></tr>
				
<tr><td>
	भुक्तवत्यस्म्यहं देव तस्मादन्नं न विद्यते।<br>ततः प्रोवाच भगवान्कृष्णां कमललोचनः ।।	</td><td>	3-264-21a<br>3-264-21b	
</td></tr>
				
<tr><td>
	कृष्णे न नर्मकालोऽयं क्षुच्छ्रमेणातुरे मयि।<br>शीघ्रं गच्छ मम स्थालीमानयित्वा प्रदर्शय ।।	</td><td>	3-264-22a<br>3-264-22b	
</td></tr>
				
<tr><td>
	इति निर्बन्धतः स्थालीमानाय्य स यदूद्वहः।<br>स्थाल्याः कण्ठेऽथ संलग्नं शाकान्नं वीक्ष्यकेशवः ।।	</td><td>	3-264-23a<br>3-264-23b	
</td></tr>
				
<tr><td>
	उपयुज्याब्रवीदेनामनेन हरिरीश्वरः।<br>विश्वात्मा प्रीयतां देवस्तुष्टश्चास्त्विति यज्ञभूक् ।।	</td><td>	3-264-24a<br>3-264-24b	
</td></tr>
				
<tr><td>
	आकारय मुनीञ्शीघ्रं भोजनायेति चाब्रवीत्।<br>भीमसेनं महाबाहुः कृष्णः क्लेशविनाशनः ।।	</td><td>	3-264-25a<br>3-264-25b	
</td></tr>
				
				
<tr><td>
	ततो जगाम त्वरितो भीमसेनो महायशाः।<br>आकारितुं तु तान्सर्वान्भोजनार्थं नृपोत्तम।<br>स्नातुं गतान्देवनद्यां दुर्वासःप्रभृतीन्मुनीन् ।।	</td><td>	3-264-26a<br>3-264-26b<br>3-264-26c	
</td></tr>
				
				
<tr><td>
	ते चावतीर्णाः सलिले कृतवन्तोऽघमर्षणम्।<br>दृष्ट्वोद्गारान्सान्नरसांस्तृप्त्या परमया युताः।<br>उत्तीर्य सलिलात्तस्माद्दृष्टवन्तः परस्परम् ।।	</td><td>	3-264-27a<br>3-264-27b<br>3-264-27c	
</td></tr>
				
<tr><td>
	दुर्वाससमभिप्रेक्ष्यते सर्वे मुनयोऽब्रुवन्।<br>राज्ञा हिकारयित्वाऽन्नं वयं स्नातुं समागताः ।।	</td><td>	3-264-28a<br>3-264-28b	
</td></tr>
				
<tr><td>
	आकण्ठतृप्ता विप्रर्षे किंस्विद्भुञ्जामहे वयम्।<br>वृथा पाकः कृतोस्माभिस्तत्र किं करवामहे ।।	</td><td>	3-264-29a<br>3-264-29b	
</td></tr>
<tr><td>
	<b>दुर्वासा उवाच।</b>	</td><td>	3-264-30x	
</td></tr>
				
<tr><td>
	वृथा पाकेन राजर्षेरपराधः कृतो महान्।<br>माऽस्मानधाक्षुर्दृष्ट्वैव पाण्डवाः क्रूरचक्षुषा ।।	</td><td>	3-264-30a<br>3-264-30b	
</td></tr>
				
<tr><td>
	स्मृत्वाऽनुभावं राजर्षेरम्बरीषस्य धीमतः।<br>बिभेमि सुतरां विप्रा हरिपादाश्रयाज्जनात् ।।	</td><td>	3-264-31a<br>3-264-31b	
</td></tr>
				
<tr><td>
	पाण्डवाश्च महात्मानः सर्वे धर्मपरायणाः।<br>शूराश्चकृतविद्याश्च व्रतिनस्तपसि स्थिताः ।।	</td><td>	3-264-32a<br>3-264-32b	
</td></tr>
				
				
<tr><td>
	सदाचाररता नित्यं वासुदेवपरायणाः।<br>क्रुद्धास्ते निर्दहेयुर्वै तूलराशिमिवानलः।<br>तत एतानपृष्ट्वैव शिष्याः शीघ्रं पलायत ।।	</td><td>	3-264-33a<br>3-264-33b<br>3-264-33c	
</td></tr>
<tr><td>
	<b>वैशंपायन उवाच।</b>	</td><td>	3-264-34x	
</td></tr>
				
<tr><td>
	इत्युक्तास्ते द्विजाः सर्वे मुनिना गुरुणा तदा।<br>पाण्डवेभ्यो भृशं भीता दुद्रुवुस्ते दिशो दश ।।	</td><td>	3-264-34a<br>3-264-34b	
</td></tr>
				
<tr><td>
	भीमसेनो देवनद्यामपश्यन्मुनिसत्तमान्।<br>तीर्थे ष्वितस्ततस्तस्या विचचार गवेषयन् ।।	</td><td>	3-264-35a<br>3-264-35b	
</td></tr>
				
<tr><td>
	तत्रस्थेभ्यस्तापसेभ्यः श्रुत्वा ताश्चैव विद्रुतान्।<br>युधिष्ठिरमथाभ्येत्य तं वृत्तान्तं न्यवेदयत् ।।	</td><td>	3-264-36a<br>3-264-36b	
</td></tr>
				
<tr><td>
	ततस्ते पाण्डवाः सर्वे प्र्यागमनकाङ्क्षिणः।<br>प्रतीक्षनतः कियत्कालं जितात्मानोऽवतस्थिरे ।।	</td><td>	3-264-37a<br>3-264-37b	
</td></tr>
				
<tr><td>
	निशीथेऽभ्येत्य चाकस्मादस्मान्स च्छलयिष्यति।<br>कथं च निस्तरेमास्मात्कृच्छ्राद्दैवोपसादितात् ।।	</td><td>	3-264-38a<br>3-264-38b	
</td></tr>
				
<tr><td>
	इति चिन्तापरान्दृष्ट्वा निःश्वसन्तो मुहुर्मुहुः।<br>उवाच वचनं श्रीमान्कृष्णः प्रत्यक्षतां गतः ।।	</td><td>	3-264-39a<br>3-264-39b	
</td></tr>
				
<tr><td>
	भवतामापदं ज्ञात्वा ऋषेः परमकोपनात्।<br>द्रौपद्या चिन्तितः पार्था अहं सत्वरमागतः ।।	</td><td>	3-264-40a<br>3-264-40b	
</td></tr>
				
<tr><td>
	न भयं विद्यतेतस्मादृषेर्दुर्वाससोऽल्पकम्।<br>तेजसा भवतां भीतः पूर्वमेव पलायितः ।।	</td><td>	3-264-41a<br>3-264-41b	
</td></tr>
				
<tr><td>
	धर्मनित्यास्तु ये केचिन्न ते सीदन्ति कर्हिचित्।<br>आपृच्छे वो गमिष्यामि नियतं भद्रमस्तु वः ।।	</td><td>	3-264-42a<br>3-264-42b	
</td></tr>
<tr><td>
	<b>वैशंपायन उवाच।</b>	</td><td>	3-264-43x	
</td></tr>
				
<tr><td>
	श्रुत्वेरितं केशवस्य बभूवुः स्वस्थामानसाः।<br>द्रौपद्या सहिताः पार्थास्तमूचुर्विगतज्वराः ।।	</td><td>	3-264-43a<br>3-264-43b	
</td></tr>
				
<tr><td>
	त्वया नाथेन गोविन्द दुस्तरामापदं विभो।<br>तीर्णाः प्लवमिवासाद्य मज्जमाना महार्णवे ।।	</td><td>	3-264-44a<br>3-264-44b	
</td></tr>
<tr><td>
	स्वस्ति साधय भद्रं ते इत्याज्ञातो ययौ पुरीम् ।।	</td><td>	3-264-45a	
</td></tr>
				
				
<tr><td>
	पाण्डवाश्च महाभाग द्रौपद्या सहिताः प्रभो।<br>ऊषुः प्रहृष्टमनसो विहरन्तो वनाद्वनम्।<br>इति तेऽभिहितं राजन्यत्पृष्टोऽहमिह त्वया ।।	</td><td>	3-264-46a<br>3-264-46b<br>3-264-46c	
</td></tr>
				
<tr><td>
	एवंविधान्यलीकानि धार्तराष्ट्रैर्दुरात्मभिः।<br>पाण्डवेषु वनस्थेषु प्रयुक्तानि वृथाऽभवन् ।।	</td><td>	3-264-47a<br>3-264-47b	
</td></tr>
<tr><td>
	।। इति श्रीमन्महाभारते अरण्यपर्वणि <br>द्रौपदीहरणपर्वणि चतुःषष्ट्यधिकद्विशततमोऽध्यायः ।। 264 ।।	</td><td>		
</td></tr></tbody>