<span style="font-size: 14pt; line-height: 200%">वासुदेव उवाच।।<br>
एवं स पुरुषव्याघ्र शाल्वो राज्ञां महारिपुः ।<br>
युध्यमानो मया सङ्ख्ये वियदभ्यागमत्पुनः ।।१।।<br>
ततः शतघ्नीश्च महागदाश्च; दीप्तांश्च शूलान्मुसलानसींश्च ।<br>
चिक्षेप रोषान्मयि मन्दबुद्धिः; शाल्वो महाराज जयाभिकाङ्क्षी ।।२।।<br>
तानाशुगैरापततोऽहमाशु; निवार्य तूर्णं खगमान्ख एव ।<br>
द्विधा त्रिधा चाच्छिनमाशु मुक्तै; स्ततोऽन्तरिक्षे निनदो बभूव ।।३।।<br>
ततः शतसहस्रेण शराणां नतपर्वणाम् ।<br>
दारुकं वाजिनश्चैव रथं च समवाकिरत् ।।४।।<br>
ततो मामब्रवीद्वीर दारुको विह्वलन्निव ।<br>
स्थातव्यमिति तिष्ठामि शाल्वबाणप्रपीडितः ।।५।।<br>
इति तस्य निशम्याहं सारथेः करुणं वचः ।<br>
अवेक्षमाणो यन्तारमपश्यं शरपीडितम् ।।६।।<br>
न तस्योरसि नो मूर्ध्नि न काये न भुजद्वये ।<br>
अन्तरं पाण्डवश्रेष्ठ पश्यामि नहतं शरैः ।।७।।<br>
स तु बाणवरोत्पीडाद्विस्रवत्यसृगुल्बणम् ।<br>
अभिवृष्टो यथा मेघैर्गिरिर्गैरिकधातुमान् ।।८।।<br>
अभीषुहस्तं तं दृष्ट्वा सीदन्तं सारथिं रणे ।<br>
अस्तम्भयं महाबाहो शाल्वबाणप्रपीडितम् ।।९।।<br>
अथ मां पुरुषः कश्चिद्द्वारकानिलयोऽब्रवीत् ।<br>
त्वरितो रथमभ्येत्य सौहृदादिव भारत ।।१०।।<br>
आहुकस्य वचो वीर तस्यैव परिचारकः ।<br>
विषण्णः सन्नकण्ठो वै तन्निबोध युधिष्ठिर ।।११।।<br>
द्वारकाधिपतिर्वीर आह त्वामाहुको वचः ।<br>
केशवेह विजानीष्व यत्त्वां पितृसखोऽब्रवीत् ।।१२।।<br>
उपयात्वाद्य शाल्वेन द्वारकां वृष्णिनन्दन ।<br>
विषक्ते त्वयि दुर्धर्ष हतः शूरसुतो बलात् ।।१३।।<br>
तदलं साधु युद्धेन निवर्तस्व जनार्दन ।<br>
द्वारकामेव रक्षस्व कार्यमेतन्महत्तव ।।१४।।<br>
इत्यहं तस्य वचनं श्रुत्वा परमदुर्मनाः ।<br>
निश्चयं नाधिगच्छामि कर्तव्यस्येतरस्य वा ।।१५।।<br>
सात्यकिं बलदेवं च प्रद्युम्नं च महारथम् ।<br>
जगर्हे मनसा वीर तच्छ्रुत्वा विप्रियं वचः ।।१६।।<br>
अहं हि द्वारकायाश्च पितुश्च कुरुनन्दन ।<br>
तेषु रक्षां समाधाय प्रयातः सौभपातने ।।१७।।<br>
बलदेवो महाबाहुः कच्चिज्जीवति शत्रुहा ।<br>
सात्यकी रौक्मिणेयश्च चारुदेष्णश्च वीर्यवान् ।।१८।।<br>
साम्बप्रभृतयश्चैवेत्यहमासं सुदुर्मनाः ।।१८।।<br>
एतेषु हि नरव्याघ्र जीवत्सु न कथञ्चन ।<br>
शक्यः शूरसुतो हन्तुमपि वज्रभृता स्वयम् ।।१९।।<br>
हतः शूरसुतो व्यक्तं व्यक्तं ते च परासवः ।<br>
बलदेवमुखाः सर्वे इति मे निश्चिता मतिः ।।२०।।<br>
सोऽहं सर्वविनाशं तं चिन्तयानो मुहुर्मुहुः ।<br>
सुविह्वलो महाराज पुनः शाल्वमयोधयम् ।।२१।।<br>
ततोऽपश्यं महाराज प्रपतन्तमहं तदा ।<br>
सौभाच्छूरसुतं वीर ततो मां मोह आविशत् ।।२२।।<br>
तस्य रूपं प्रपततः पितुर्मम नराधिप ।<br>
ययातेः क्षीणपुण्यस्य स्वर्गादिव महीतलम् ।।२३।।<br>
विशीर्णगलितोष्णीषः प्रकीर्णाम्बरमूर्धजः ।<br>
प्रपतन्दृश्यते ह स्म क्षीणपुण्य इव ग्रहः ।।२४।।<br>
ततः शार्ङ्गं धनुःश्रेष्ठं करात्प्रपतितं मम ।<br>
मोहात्सन्नश्च कौन्तेय रथोपस्थ उपाविशम् ।।२५।।<br>
ततो हाहाकृतं सर्वं सैन्यं मे गतचेतनम् ।<br>
मां दृष्ट्वा रथनीडस्थं गतासुमिव भारत ।।२६।।<br>
प्रसार्य बाहू पततः प्रसार्य चरणावपि ।<br>
रूपं पितुरपश्यं तच्छकुनेः पततो यथा ।।२७।।<br>
तं पतन्तं महाबाहो शूलपट्टिशपाणयः ।<br>
अभिघ्नन्तो भृशं वीरा मम चेतो व्यकम्पयन् ।।२८।।<br>
ततो मुहूर्तात्प्रतिलभ्य सञ्ज्ञा; महं तदा वीर महाविमर्दे ।<br>
न तत्र सौभं न रिपुं न शाल्वं; पश्यामि वृद्धं पितरं न चापि ।।२९।।<br>
ततो ममासीन्मनसि मायेयमिति निश्चितम् ।<br>
प्रबुद्धोऽस्मि ततो भूयः शतशो विकिरञ्शरान् ।।३०।।  3.21.30<br>
<br>
</span>
