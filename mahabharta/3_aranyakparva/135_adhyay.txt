<span style="font-size: 14pt; line-height: 200%">अष्टावक्र उवाच।।<br>
अन्धस्य पन्था बधिरस्य पन्थाः; स्त्रियः पन्था वैवधिकस्य पन्थाः ।<br>
राज्ञः पन्था ब्राह्मणेनासमेत्य; समेत्य तु ब्राह्मणस्यैव पन्थाः ।।१।।<br>
राजोवाच।।<br>
पन्था अयं तेऽद्य मया निसृष्टो; येनेच्छसे तेन कामं व्रजस्व ।<br>
न पावको विद्यते वै लघीया; निन्द्रोऽपि नित्यं नमते ब्राह्मणानाम् ।।२।।<br>
अष्टावक्र उवाच।।<br>
यज्ञं द्रष्टुं प्राप्तवन्तौ स्व तात; कौतूहलं नौ बलवद्वै विवृद्धम् ।<br>
आवां प्राप्तावतिथी सम्प्रवेशं; काङ्क्षावहे द्वारपते तवाज्ञाम् ।।३।।<br>
ऐन्द्रद्युम्नेर्यज्ञदृशाविहावां; विवक्षू वै जनकेन्द्रं दिदृक्षू ।<br>
न वै क्रोधाद्व्याधिनैवोत्तमेन; संयोजय द्वारपाल क्षणेन ।।४।।<br>
द्वारपाल उवाच।।<br>
बन्देः समादेशकरा वयं स्म; निबोध वाक्यं च मयेर्यमाणम् ।<br>
न वै बालाः प्रविशन्त्यत्र विप्रा; वृद्धा विद्वांसः प्रविशन्ति द्विजाग्र्याः ।।५।।<br>
अष्टावक्र उवाच।।<br>
यद्यत्र वृद्धेषु कृतः प्रवेशो; युक्तं मम द्वारपाल प्रवेष्टुम् ।<br>
वयं हि वृद्धाश्चरितव्रताश्च; वेदप्रभावेन प्रवेशनार्हाः ।।६।।<br>
शुश्रूषवश्चापि जितेन्द्रियाश्च; ज्ञानागमे चापि गताः स्म निष्ठाम् ।<br>
न बाल इत्यवमन्तव्यमाहु; र्बालोऽप्यग्निर्दहति स्पृश्यमानः ।।७।।<br>
द्वारपाल उवाच।।<br>
सरस्वतीमीरय वेदजुष्टा; मेकाक्षरां बहुरूपां विराजम् ।<br>
अङ्गात्मानं समवेक्षस्व बालं; किं श्लाघसे दुर्लभा वादसिद्धिः ।।८।।<br>
अष्टावक्र उवाच।।<br>
न ज्ञायते कायवृद्ध्या विवृद्धि; र्यथाष्ठीला शाल्मलेः सम्प्रवृद्धा ।<br>
ह्रस्वोऽल्पकायः फलितो विवृद्धो; यश्चाफलस्तस्य न वृद्धभावः ।।९।।<br>
द्वारपाल उवाच।।<br>
वृद्धेभ्य एवेह मतिं स्म बाला; गृह्णन्ति कालेन भवन्ति वृद्धाः ।<br>
न हि ज्ञानमल्पकालेन शक्यं; कस्माद्बालो वृद्ध इवावभाषसे ।।१०।।<br>
अष्टावक्र उवाच।।<br>
न तेन स्थविरो भवति येनास्य पलितं शिरः ।<br>
बालोऽपि यः प्रजानाति तं देवाः स्थविरं विदुः ।।११।।<br>
न हायनैर्न पलितैर्न वित्तेन न बन्धुभिः ।<br>
ऋषयश्चक्रिरे धर्मं योऽनूचानः स नो महान् ।।१२।।<br>
दिदृक्षुरस्मि सम्प्राप्तो बन्दिनं राजसंसदि ।<br>
निवेदयस्व मां द्वाःस्थ राज्ञे पुष्करमालिने ।।१३।।<br>
द्रष्टास्यद्य वदतो द्वारपाल; मनीषिभिः सह वादे विवृद्धे ।<br>
उताहो वाप्युच्चतां नीचतां वा; तूष्णीं भूतेष्वथ सर्वेषु चाद्य ।।१४।।<br>
द्वारपाल उवाच।।<br>
कथं यज्ञं दशवर्षो विशेस्त्वं; विनीतानां विदुषां सम्प्रवेश्यम् ।<br>
उपायतः प्रयतिष्ये तवाहं; प्रवेशने कुरु यत्नं यथावत् ।।१५।।<br>
अष्टावक्र उवाच।।<br>
भो भो राजञ्जनकानां वरिष्ठ; सभाज्यस्त्वं त्वयि सर्वं समृद्धम् ।<br>
त्वं वा कर्ता कर्मणां यज्ञियानां; ययातिरेको नृपतिर्वा पुरस्तात् ।।१६।।<br>
विद्वान्बन्दी वेदविदो निगृह्य; वादे भग्नानप्रतिशङ्कमानः ।<br>
त्वया निसृष्टैः पुरुषैराप्तकृद्भि; र्जले सर्वान्मज्जयतीति नः श्रुतम् ।।१७।।<br>
स तच्छ्रुत्वा ब्राह्मणानां सकाशा; द्ब्रह्मोद्यं वै कथयितुमागतोऽस्मि ।<br>
क्वासौ बन्दी यावदेनं समेत्य; नक्षत्राणीव सविता नाशयामि ।।१८।।<br>
राजोवाच।।<br>
आशंससे बन्दिनं त्वं विजेतु; मविज्ञात्वा वाक्यबलं परस्य ।<br>
विज्ञातवीर्यैः शक्यमेवं प्रवक्तुं; दृष्टश्चासौ ब्राह्मणैर्वादशीलैः ।।१९।।<br>
अष्टावक्र उवाच।।<br>
विवादितोऽसौ न हि मादृशैर्हि; सिंहीकृतस्तेन वदत्यभीतः ।<br>
समेत्य मां निहतः शेष्यतेऽद्य; मार्गे भग्नं शकटमिवाबलाक्षम् ।।२०।।<br>
राजोवाच।।<br>
षण्णाभेर्द्वादशाक्षस्य चतुर्विंशतिपर्वणः ।<br>
यस्त्रिषष्टिशतारस्य वेदार्थं स परः कविः ।।२१।।<br>
अष्टावक्र उवाच।।<br>
चतुर्विंशतिपर्व त्वां षण्णाभि द्वादशप्रधि ।<br>
तत्त्रिषष्टिशतारं वै चक्रं पातु सदागति ।।२२।।<br>
राजोवाच।।<br>
वडवे इव संयुक्ते श्येनपाते दिवौकसाम् ।<br>
कस्तयोर्गर्भमाधत्ते गर्भं सुषुवतुश्च कम् ।।२३।।<br>
अष्टावक्र उवाच।।<br>
मा स्म ते ते गृहे राजञ्शात्रवाणामपि ध्रुवम् ।<br>
वातसारथिराधत्ते गर्भं सुषुवतुश्च तम् ।।२४।।<br>
राजोवाच।।<br>
किं स्वित्सुप्तं न निमिषति किं स्विज्जातं न चोपति ।<br>
कस्य स्विद्धृदयं नास्ति किं स्विद्वेगेन वर्धते ।।२५।।<br>
अष्टावक्र उवाच।।<br>
मत्स्यः सुप्तो न निमिषत्यण्डं जातं न चोपति ।<br>
अश्मनो हृदयं नास्ति नदी वेगेन वर्धते ।।२६।।<br>
राजोवाच।।<br>
न त्वा मन्ये मानुषं देवसत्त्वं; न त्वं बालः स्थविरस्त्वं मतो मे ।<br>
न ते तुल्यो विद्यते वाक्प्रलापे; तस्माद्द्वारं वितराम्येष बन्दी ।।२७।। 3.133.30<br>
<br>
</span>
