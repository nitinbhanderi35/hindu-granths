<span style="font-size: 14pt; line-height: 200%">वासुदेव उवाच।।<br>
तां तूपयात्वा राजेन्द्र शाल्वः सौभपतिस्तदा ।<br>
प्रभूतनरनागेन बलेनोपविवेश ह ।।१।।<br>
समे निविष्टा सा सेना प्रभूतसलिलाशये ।<br>
चतुरङ्गबलोपेता शाल्वराजाभिपालिता ।।२।।<br>
वर्जयित्वा श्मशानानि देवतायतनानि च ।<br>
वल्मीकांश्चैव चैत्यांश्च तन्निविष्टमभूद्बलम् ।।३।।<br>
अनीकानां विभागेन पन्थानः षट्कृताभवन् ।<br>
प्रवणा नव चैवासञ्शाल्वस्य शिबिरे नृप ।।४।।<br>
सर्वायुधसमोपेतं सर्वशस्त्रविशारदम् ।<br>
रथनागाश्वकलिलं पदातिध्वजसङ्कुलम् ।।५।।<br>
तुष्टपुष्टजनोपेतं वीरलक्षणलक्षितम् ।<br>
विचित्रध्वजसंनाहं विचित्ररथकार्मुकम् ।।६।।<br>
संनिवेश्य च कौरव्य द्वारकायां नरर्षभ ।<br>
अभिसारयामास तदा वेगेन पतगेन्द्रवत् ।।७।।<br>
तदापतन्तं संदृश्य बलं शाल्वपतेस्तदा ।<br>
निर्याय योधयामासुः कुमारा वृष्णिनन्दनाः ।।८।।<br>
असहन्तोऽभियानं तच्छाल्वराजस्य कौरव ।<br>
चारुदेष्णश्च साम्बश्च प्रद्युम्नश्च महारथः ।।९।।<br>
ते रथैर्दंशिताः सर्वे विचित्राभरणध्वजाः ।<br>
संसक्ताः शाल्वराजस्य बहुभिर्योधपुङ्गवैः ।।१०।।<br>
गृहीत्वा तु धनुः साम्बः शाल्वस्य सचिवं रणे ।<br>
योधयामास संहृष्टः क्षेमवृद्धिं चमूपतिम् ।।११।।<br>
तस्य बाणमयं वर्षं जाम्बवत्याः सुतो महत् ।<br>
मुमोच भरतश्रेष्ठ यथा वर्षं सहस्रदृक् ।।१२।।<br>
तद्बाणवर्षं तुमुलं विषेहे स चमूपतिः ।<br>
क्षेमवृद्धिर्महाराज हिमवानिव निश्चलः ।।१३।।<br>
ततः साम्बाय राजेन्द्र क्षेमवृद्धिरपि स्म ह ।<br>
मुमोच मायाविहितं शरजालं महत्तरम् ।।१४।।<br>
ततो मायामयं जालं माययैव विदार्य सः ।<br>
साम्बः शरसहस्रेण रथमस्याभ्यवर्षत ।।१५।।<br>
ततः स विद्धः साम्बेन क्षेमवृद्धिश्चमूपतिः ।<br>
अपायाज्जवनैरश्वैः साम्बबाणप्रपीडितः ।।१६।।<br>
तस्मिन्विप्रद्रुते क्रूरे शाल्वस्याथ चमूपतौ ।<br>
वेगवान्नाम दैतेयः सुतं मेऽभ्यद्रवद्बली ।।१७।।<br>
अभिपन्नस्तु राजेन्द्र साम्बो वृष्णिकुलोद्वहः ।<br>
वेगं वेगवतो राजंस्तस्थौ वीरो विधारयन् ।।१८।।<br>
स वेगवति कौन्तेय साम्बो वेगवतीं गदाम् ।<br>
चिक्षेप तरसा वीरो व्याविध्य सत्यविक्रमः ।।१९।।<br>
तया त्वभिहतो राजन्वेगवानपतद्भुवि ।<br>
वातरुग्ण इव क्षुण्णो जीर्णमूलो वनस्पतिः ।।२०।।<br>
तस्मिन्निपतिते वीरे गदानुन्ने महासुरे ।<br>
प्रविश्य महतीं सेनां योधयामास मे सुतः ।।२१।।<br>
चारुदेष्णेन संसक्तो विविन्ध्यो नाम दानवः ।<br>
महारथः समाज्ञातो महाराज महाधनुः ।।२२।।<br>
ततः सुतुमुलं युद्धं चारुदेष्णविविन्ध्ययोः ।<br>
वृत्रवासवयो राजन्यथा पूर्वं तथाभवत् ।।२३।।<br>
अन्योन्यस्याभिसङ्क्रुद्धावन्योन्यं जघ्नतुः शरैः ।<br>
विनदन्तौ महाराज सिंहाविव महाबलौ ।।२४।।<br>
रौक्मिणेयस्ततो बाणमग्न्यर्कोपमवर्चसम् ।<br>
अभिमन्त्र्य महास्त्रेण संदधे शत्रुनाशनम् ।।२५।।<br>
स विविन्ध्याय सक्रोधः समाहूय महारथः ।<br>
चिक्षेप मे सुतो राजन्स गतासुरथापतत् ।।२६।।<br>
विविन्ध्यं निहतं दृष्ट्वा तां च विक्षोभितां चमूम् ।<br>
कामगेन स सौभेन शाल्वः पुनरुपागमत् ।।२७।।<br>
ततो व्याकुलितं सर्वं द्वारकावासि तद्बलम् ।<br>
दृष्ट्वा शाल्वं महाबाहो सौभस्थं पृथिवीगतम् ।।२८।।<br>
ततो निर्याय कौन्तेय व्यवस्थाप्य च तद्बलम् ।<br>
आनर्तानां महाराज प्रद्युम्नो वाक्यमब्रवीत् ।।२९।।<br>
सर्वे भवन्तस्तिष्ठन्तु सर्वे पश्यन्तु मां युधि ।<br>
निवारयन्तं सङ्ग्रामे बलात्सौभं सराजकम् ।।३०।।<br>
अहं सौभपतेः सेनामायसैर्भुजगैरिव ।<br>
धनुर्भुजविनिर्मुक्तैर्नाशयाम्यद्य यादवाः ।।३१।।<br>
आश्वसध्वं न भीः कार्या सौभराडद्य नश्यति ।<br>
मयाभिपन्नो दुष्टात्मा ससौभो विनशिष्यति ।।३२।।<br>
एवं ब्रुवति संहृष्टे प्रद्युम्ने पाण्डुनन्दन ।<br>
विष्ठितं तद्बलं वीर युयुधे च यथासुखम् ।।३३।।  3.16.33<br>
<br>
</span>
