<span style="font-size: 14pt; line-height: 200%">वासुदेव उवाच।।<br>
शाल्वबाणार्दिते तस्मिन्प्रद्युम्ने बलिनां वरे ।<br>
वृष्णयो भग्नसङ्कल्पा विव्यथुः पृतनागताः ।।१।।<br>
हाहाकृतमभूत्सार्वं वृष्ण्यन्धकबलं तदा ।<br>
प्रद्युम्ने पतिते राजन्परे च मुदिताभवन् ।।२।।<br>
तं तथा मोहितं दृष्ट्वा सारथिर्जवनैर्हयैः ।<br>
रणादपाहरत्तूर्णं शिक्षितो दारुकिस्ततः ।।३।।<br>
नातिदूरापयाते तु रथे रथवरप्रणुत् ।<br>
धनुर्गृहीत्वा यन्तारं लब्धसञ्ज्ञोऽब्रवीदिदम् ।।४।।<br>
सौते किं ते व्यवसितं कस्माद्यासि पराङ्मुखः ।<br>
नैष वृष्णिप्रवीराणामाहवे धर्म उच्यते ।।५।।<br>
कच्चित्सौते न ते मोहः शाल्वं दृष्ट्वा महाहवे ।<br>
विषादो वा रणं दृष्ट्वा ब्रूहि मे त्वं यथातथम् ।।६।।<br>
सूत उवाच।।<br>
जानार्दने न मे मोहो नापि मे भयमाविशत् ।<br>
अतिभारं तु ते मन्ये शाल्वं केशवनन्दन ।।७।।<br>
सोऽपयामि शनैर्वीर बलवानेष पापकृत् ।<br>
मोहितश्च रणे शूरो रक्ष्यः सारथिना रथी ।।८।।<br>
आयुष्मंस्त्वं मया नित्यं रक्षितव्यस्त्वयाप्यहम् ।<br>
रक्षितव्यो रथी नित्यमिति कृत्वापयाम्यहम् ।।९।।<br>
एकश्चासि महाबाहो बहवश्चापि दानवाः ।<br>
नसमं रौक्मिणेयाहं रणं मत्वापयाम्यहम् ।।१०।।<br>
वासुदेव उवाच।।<br>
एवं ब्रुवति सूते तु तदा मकरकेतुमान् ।<br>
उवाच सूतं कौरव्य निवर्तय रथं पुनः ।।११।।<br>
दारुकात्मज मैवं त्वं पुनः कार्षीः कथञ्चन ।<br>
व्यपयानं रणात्सौते जीवतो मम कर्हिचित् ।।१२।।<br>
न स वृष्णिकुले जातो यो वै त्यजति सङ्गरम् ।<br>
यो वा निपतितं हन्ति तवास्मीति च वादिनम् ।।१३।।<br>
तथा स्त्रियं वै यो हन्ति वृद्धं बालं तथैव च ।<br>
विरथं विप्रकीर्णं च भग्नशस्त्रायुधं तथा ।।१४।।<br>
त्वं च सूतकुले जातो विनीतः सूतकर्मणि ।<br>
धर्मज्ञश्चासि वृष्णीनामाहवेष्वपि दारुके ।।१५।।<br>
स जानंश्चरितं कृत्स्नं वृष्णीनां पृतनामुखे ।<br>
अपयानं पुनः सौते मैवं कार्षीः कथञ्चन ।।१६।।<br>
अपयातं हतं पृष्ठे भीतं रणपलायिनम् ।<br>
गदाग्रजो दुराधर्षः किं मां वक्ष्यति माधवः ।।१७।।<br>
केशवस्याग्रजो वापि नीलवासा मदोत्कटः ।<br>
किं वक्ष्यति महाबाहुर्बलदेवः समागतः ।।१८।।<br>
किं वक्ष्यति शिनेर्नप्ता नरसिंहो महाधनुः ।<br>
अपयातं रणात्सौते साम्बश्च समितिञ्जयः ।।१९।।<br>
चारुदेष्णश्च दुर्धर्षस्तथैव गदसारणौ ।<br>
अक्रूरश्च महाबाहुः किं मां वक्ष्यति सारथे ।।२०।।<br>
शूरं सम्भावितं सन्तं नित्यं पुरुषमानिनम् ।<br>
स्त्रियश्च वृष्णीवीराणां किं मां वक्ष्यन्ति सङ्गताः ।।२१।।<br>
प्रद्युम्नोऽयमुपायाति भीतस्त्यक्त्वा महाहवम् ।<br>
धिगेनमिति वक्ष्यन्ति न तु वक्ष्यन्ति साध्विति ।।२२।।<br>
धिग्वाचा परिहासोऽपि मम वा मद्विधस्य वा ।<br>
मृत्युनाभ्यधिकः सौते स त्वं मा व्यपयाः पुनः ।।२३।।<br>
भारं हि मयि संन्यस्य यातो मधुनिहा हरिः ।<br>
यज्ञं भरतसिंहस्य पार्थस्यामिततेजसः ।।२४।।<br>
कृतवर्मा मया वीरो निर्यास्यन्नेव वारितः ।<br>
शाल्वं निवारयिष्येऽहं तिष्ठ त्वमिति सूतज ।।२५।।<br>
स च सम्भावयन्मां वै निवृत्तो हृदिकात्मजः ।<br>
तं समेत्य रणं त्यक्त्वा किं वक्ष्यामि महारथम् ।।२६।।<br>
उपयातं दुराधर्षं शङ्खचक्रगदाधरम् ।<br>
पुरुषं पुण्डरीकाक्षं किं वक्ष्यामि महाभुजम् ।।२७।।<br>
सात्यकिं बलदेवं च ये चान्येऽन्धकवृष्णयः ।<br>
मया स्पर्धन्ति सततं किं नु वक्ष्यामि तानहम् ।।२८।।<br>
त्यक्त्वा रणमिमं सौते पृष्ठतोऽभ्याहतः शरैः ।<br>
त्वयापनीतो विवशो न जीवेयं कथञ्चन ।।२९।।<br>
स निवर्त रथेनाशु पुनर्दारुकनन्दन ।<br>
न चैतदेवं कर्तव्यमथापत्सु कथञ्चन ।।३०।।<br>
न जीवितमहं सौते बहु मन्ये कदाचन ।<br>
अपयातो रणाद्भीतः पृष्ठतोऽभ्याहतः शरैः ।।३१।।<br>
कदा वा सूतपुत्र त्वं जानीषे मां भयार्दितम् ।<br>
अपयातं रणं हित्वा यथा कापुरुषं तथा ।।३२।।<br>
न युक्तं भवता त्यक्तुं सङ्ग्रामं दारुकात्मज ।<br>
मयि युद्धार्थिनि भृशं स त्वं याहि यतो रणम् ।।३३।।  3.19.33<br>
<br>
</span>
