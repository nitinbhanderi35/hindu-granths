<span style="font-size: 14pt; line-height: 200%">मार्कण्डेय उवाच।	3-206-1x<br>
स एवमुक्तो राजर्षिरुदङ्केनापराजितः।<br>
उदङ्कं कौरवश्रेष्ठ कृताञ्जलिथाब्रवीत् ।।	3-206-1a<br>
<br>
न हि मे गमनं ब्रह्मन्मोघमेतद्भविष्यति।<br>
पुत्रो ममायं भगवन्कुवलाश्व इति स्मृतः ।।	3-206-2a<br>
<br>
धृतिमान्क्षिप्रकारी च वीर्येणाप्रतिमो भुवि।<br>
प्रियं च ते सर्वमेतत्करिष्यति न संशयः ।।	3-206-3a<br>
<br>
पुत्रैः परिवृतः सर्वैः शूरैः परिघबाहुभिः।<br>
`हनिष्यति महाबाहुस्तं वै धुन्धुं महाऽसुरम्'।<br>
विसर्जयस्व मां ब्रह्मन्न्यस्तशस्त्रोस्मि सांप्रतम् ।।	3-206-4a<br>
<br>
तथाऽस्त्विति च तेनोक्तो मुनिनाऽमिततेजसा।<br>
स तमादिश्य तनयमुदङ्काय महात्मने।<br>
क्रियतामिति राजर्षिर्जगाम वनमुत्तमम् ।।	3-206-5a<br>
<br>
युधिष्ठिर उवाच।	3-206-6x<br>
क एष भगवन्दैत्यो महावीर्यस्तपोधन।<br>
कस्य पुत्रोऽथ नप्ता वा एतदिच्छामि वेदितुम् ।।	3-206-6a<br>
<br>
एवं महाबलो दैत्यो न श्रुतो मे तपोधन।<br>
`यस्य निश्वासवातेन कम्पते भूः सपर्वता' ।।	3-206-7a<br>
<br>
एतदिच्छामि भगवन्याथातथ्येन वेदितुम्।<br>
सर्वमेव महाप्राज्ञ विस्तरेण तपोधन ।।	3-206-8a<br>
<br>
मार्कण्डेय उवाच।	<br>
शृणु राजननिदं सर्वं यथावृत्तं नराधिप।<br>
कथ्यमानं महाप्राज्ञ विस्तरेण यथातथम् ।।	3-206-9a<br>
<br>
एकार्णवे निरालोके नष्टे स्थावरजङ्गमे।<br>
प्रनष्टेषु च भूतेषु सर्वेषु भरतर्षभ ।।	3-206-10a<br>
<br>
प्रभवं लोककर्तारं विष्णुं शाश्वतमव्ययम्।<br>
यमाहुर्मुनयः सिद्धाः सर्वलोकमहेश्वरम्।<br>
`चतुर्भुजमुदाराङ्गं दृष्टवानस्मि भारत' ।।	3-206-11a<br>
<br>
सुष्वाप भगवान्विष्णुरप्शय्यामेक एव हि।<br>
नागस् भोगे महति शेपस्यामिततेजसः ।।	3-206-12a<br>
<br>
लोककर्ता महाभाग भगवानच्युतो हरिः।<br>
नागभगेन महता परिरभ्य महीमिमाम् ।।	3-206-13a<br>
<br>
स्वपतस्तस्य देवस्य पद्मं सूर्यसमप्रभम्।<br>
नाभ्या विनिःसृतं दिव्यं तत्रोत्पन्नः पितामहः ।।	3-206-14a<br>
<br>
साक्षाल्लोकगुरुर्ब्रह्मा पद्मे सूर्यसमप्रभः।<br>
चतुर्वेदश्चतुर्मूर्तिश्चतुर्वर्गश्चतुर्मुखः ।।	3-206-15a<br>
<br>
स्वप्रभावाद्दुराधर्षो महाबलपराक्रमः।<br>
कस्यचित्त्वथ कालस्य दानवौ वीर्यवत्तमौ ।।	3-206-16a<br>
<br>
मधुश्च कैटभश्चैव दृष्टवन्तौ हरिं प्रभुम्।<br>
शयानं शयने दिव्ये नागभोगे महाद्युतिम् ।।	3-206-17a<br>
<br>
बहुयोजनविस्तीर्णे बहुयोजनमायते।<br>
किरीटकौस्तुभधरं पीतकौशेयवाससम् ।।	3-206-18a<br>
<br>
दीप्यमानं श्रिया राजंस्तेजसा वपुपा तथा।<br>
सहस्रसूर्यप्रतिममद्भुतोपमदर्शनम् ।।	3-206-19a<br>
<br>
विस्मय सुमहानासीन्मधुकैटभयोस्तदा ।।	3-206-20a<br>
दृष्ट्वा पितामहं चापि पद्मे पद्मनिभेक्षणम्।<br>
वित्रासयेतामथ तौ ब्रह्माणममितौजसम् ।।	3-206-21a<br>
<br>
वित्रास्यमानो बहुधा ब्रह्मा ताभ्यां महायशाः।<br>
अकम्पयत्पद्मनालं ततोऽबुध्यत केशवः ।।	3-206-22a<br>
<br>
अथापश्त गोविन्दो दानवौ वीर्यवत्तरौ ।।	3-206-23a<br>
दृष्ट्वा तावब्रवीद्देवः स्वागतं वां महाबलौ।<br>
ददामि वां वरं श्रेष्ठं रप्रीतिर्हि मम जायते ।।	3-206-24a<br>
<br>
तौ प्रहस्य हृषीकेशं महादर्पौ महाबलौ।<br>
प्रत्यब्रूतां महाराज सहितौ मधुसूदनम् ।।	3-206-25a<br>
<br>
आवां वरय देव त्वं वरदौ स्वः सुरोत्तम।<br>
दातारौ स्वो वरं तुभ्यं तद्ब्रवीह्यविचारयन् ।।	3-206-26a<br>
<br>
भगवानुवाच।<br>
प्रतिगृह्णे वरं वीरावीप्सितश्च वरो मम।<br>
युवां हि वीर्यसंपन्नौ न वामस्ति समः पुमान् ।।	3-206-27a<br>
<br>
वध्यत्वमुपगच्छेतां मम सत्यपराक्रमौ।<br>
एतदिच्छाम्यहं कामं प्राप्तुं लोकहिताय वै ।।	3-206-28a<br>
<br>
मधुकैटभावूचतुः।	<br>
अनृतंनोक्तपूर्वं नौ स्वैरेष्वपि कुतोऽन्यथा।<br>
सत्ये धर्मे च निरतौ विद्ध्यावां पुरुषोत्तम ।।	3-206-29a<br>
<br>
बले रूपे च शौर्ये च शमे न च समोस्ति नौ।<br>
धर्मे तपसि दाने च शीलसत्वदमेषु च ।।	3-206-30a<br>
<br>
उपप्लवो महानस्मानुपावर्तत केशव।<br>
उक्तं प्रतिकुरुष्व त्वं कालो हि दुरतिक्रमः ।।	3-206-31a<br>
<br>
आवामिच्छावहे देव कृतमेकं त्वया विभो।<br>
अनावृतेऽवकाशे त्वं जह्यावां सुरसत्तम ।।	3-206-32a<br>
<br>
पुत्रत्वमधिगच्छाव तव चापि सुलोचन।<br>
वर एष वृतोदेव तद्विद्धि सुरसत्तम ।।	3-206-33a<br>
<br>
अनृतं मा भवेद्देव यद्धि नौ संश्रुतं तदा ।।	3-206-34a<br>
भगवानुवाच।<br>
बाढमेवं करिष्यामि सर्वमेतद्भविष्यति ।।	3-206-35a<br>
सविचिन्त्याथ गोविन्दो नापश्यद्यदनावृतम्।<br>
अवकाशंपृथिव्यां वा दिवि वा मधुसूदनः ।।	3-206-36a<br>
<br>
स्वकावनावृतावूरू दृष्ट्वा देववरस्तदा।<br>
मधुकैटभयो राजञ्शिरसी मधुसूदनः।<br>
चक्रेण शितधारेण न्यकृन्तत महायशाः ।।	3-206-37a<br>
<br>
।। इति श्रीमन्महाभारते अरण्यपर्वणि  मार्कण्डेयसमास्यापर्वणि षडधिकद्विशततमोऽध्यायः ।। 206	<br>
<br>
<br>
</span>
