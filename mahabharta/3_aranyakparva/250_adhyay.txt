				
<tbody><tr><td>
	<b>दुर्योधन उवाच।</b>	</td><td>	3-250-1x	
</td></tr>
				
<tr><td>
	चित्रसेनं समागम्य प्रहसन्नर्जुनस्तदा।<br>इदं वचनमक्लीवमब्रवीत्परवीरहा ।।	</td><td>	3-250-1a<br>3-250-1b	
</td></tr>
				
<tr><td>
	भ्रातृनर्हसि मे वीर मोक्तुं गन्धर्वसत्तम।<br>अनर्हधर्षणा हीमे जीवमानेषु पाण्डुषु ।।	</td><td>	3-250-2a<br>3-250-2b	
</td></tr>
				
<tr><td>
	एवमुक्तस्तु गन्धर्वः पाण्डवेन महात्मना।<br>उवाच यत्कर्ण वयं मन्त्रयन्तो विनिर्गताः ।।	</td><td>	3-250-3a<br>3-250-3b	
</td></tr>
				
<tr><td>
	`स्थितोराज्येच्युतान्स्थानाच्छ्रियाहीनांश्रियावृतः'<br>द्रष्टास्मि निःसुखान्वीरान्सदारान्पाण्डवानिति ।।	</td><td>	3-250-4a<br>3-250-4b	
</td></tr>
				
<tr><td>
	तस्मिन्नुच्चार्यमाणे तु गन्धर्वेण वचस्तथा।<br>भूमेर्विवरमन्वैच्छं प्रवेष्टुं व्रीडयाऽन्वितः ।।	</td><td>	3-250-5a<br>3-250-5b	
</td></tr>
				
<tr><td>
	युधिष्ठिरमथागम् गन्धर्वाः सह पाण्डवैः।<br>अस्मद्दुर्मन्त्रितं तस्मै बद्धांश्चास्मान्न्यवेदयन् ।।	</td><td>	3-250-6a<br>3-250-6b	
</td></tr>
				
<tr><td>
	स्त्रीसमक्षमहं दीनो बद्धः शत्रुवशं गतः।<br>युधिष्ठिरस्योपहृतः किंनु दुःखमतः परम् ।।	</td><td>	3-250-7a<br>3-250-7b	
</td></tr>
				
<tr><td>
	ये मे निराकृता नित्यं रिपुर्येषामहं सदा।<br>तैर्मोक्षितोऽहं दुर्बुद्धिर्दत्तं तैरेव जीवितम् ।।	</td><td>	3-250-8a<br>3-250-8b	
</td></tr>
				
<tr><td>
	प्राप्तः स्यां यद्यहं वीर वधं तस्मिन्महारणे।<br>श्रेयस्तद्भविता मह्यं नैवंभूतस्य जीवितम् ।।	</td><td>	3-250-9a<br>3-250-9b	
</td></tr>
				
<tr><td>
	भवेद्यशः पृथिव्यां मे ख्यातं गन्धर्वतो वधात्।<br>प्राप्ताश्च पुण्यलोकाः स्युर्महेन्द्रसदनेऽक्षयाः ।।	</td><td>	3-250-10a<br>3-250-10b	
</td></tr>
				
				
<tr><td>
	यत्त्वद्य मे व्यवसितं तच्छृणुध्वं नरर्षभाः।<br>इह प्रायमुपासिष्ये यूयं व्रजत वै गृहान्।<br>भ्रातरश्चैव मे सर्वे यान्त्वद्य स्वपुरं प्रति ।।	</td><td>	3-250-11a<br>3-250-11b<br>3-250-11c	
</td></tr>
				
<tr><td>
	कर्णप्रभृतयश्चैव सुहृदो बान्धवाश्च ये।<br>दुःशासनं पुरस्कृत्य प्रयान्त्वद्य पुरं प्रति ।।	</td><td>	3-250-12a<br>3-250-12b	
</td></tr>
				
<tr><td>
	न ह्यहं संप्रयास्यामि पुरं शत्रुनिराकृतः।<br>शत्रुमानापहो भूत्वा सुहृदां मानकृत्तथा ।।	</td><td>	3-250-13a<br>3-250-13b	
</td></tr>
				
				
<tr><td>
	`कामं रणशिरस्यद्य शत्रुभिर्वै विमानितः'।<br>स सुहृच्छोकदो जातः शत्रूणां हर्वर्धनः।<br>वारणाह्वयमासाद्य किं वक्ष्यामि जनाधिपम् ।।	</td><td>	3-250-14a<br>3-250-14b<br>3-250-14c	
</td></tr>
				
<tr><td>
	भीष्मद्रोणौ कृपद्रौणी विदुरः संजयस्तथा।<br>बाह्लीकः सौमदत्तिश्च ये चान्ये वृद्धसंमताः ।।	</td><td>	3-250-15a<br>3-250-15b	
</td></tr>
				
<tr><td>
	ब्राह्मणाः श्रेणिमुख्याश्च तथोदासीनवृत्तयः।<br>किं मां वक्ष्यंति किं चापि प्रतिवक्ष्यामि तानहं ।।	</td><td>	3-250-16a<br>3-250-16b	
</td></tr>
				
<tr><td>
	रिपूणां शिरसि स्थित्वा तथा विक्रम्य चोरसि।<br>आत्मदोषात्परिभ्रष्टः कथं वक्ष्यामि तानहम् ।।	</td><td>	3-250-17a<br>3-250-17b	
</td></tr>
				
<tr><td>
	दुर्विनीताः श्रियं प्राप्य विद्यामैश्वर्यमेव च।<br>तिष्ठन्ति न चिरं भद्रे यथाऽहं मदगर्वितः ।।	</td><td>	3-250-18a<br>3-250-18b	
</td></tr>
				
<tr><td>
	अहो वत यथेदं मे कष्टं दुश्चरितं कृतम्।<br>स्वयं दुर्बुद्धिना मोहाद्येन प्राप्तोस्मि संशयम् ।।	</td><td>	3-250-19a<br>3-250-19b	
</td></tr>
				
<tr><td>
	तस्मात्प्रायमुपासिष्ये न हिशक्ष्यामि जीवितुम्।<br>चेतयानो हि को जीवेत्कृच्छ्राच्छत्रुभिरुद्धृतः ।।	</td><td>	3-250-20a<br>3-250-20b	
</td></tr>
				
<tr><td>
	शत्रुभिश्चावहसितो मानी पौरुषवर्जितः।<br>पाण्डवैर्विक्रमाढ्यैशच् सावमानमवेक्षितः ।।	</td><td>	3-250-21a<br>3-250-21b	
</td></tr>
<tr><td>
	<b>वैशंपायन उवाच।</b>	</td><td>	3-250-22x	
</td></tr>
				
<tr><td>
	एवं चिन्तापरिगतो दुःशासनमथाब्रवीत्।<br>दुःशासन निबोधेदं वचनं मम भारत ।।	</td><td>	3-250-22a<br>3-250-22b	
</td></tr>
				
<tr><td>
	प्रतीच्छ त्वं मया दत्तमभिषेकं नृपो भव।<br>प्रशाधि पृथिवीं स्फीतांकर्णसौबलपालिताम् ।।	</td><td>	3-250-23a<br>3-250-23b	
</td></tr>
				
<tr><td>
	भ्रातॄन्पालय विस्रब्धं मरुतो वृत्रहा यथा।<br>बान्धवाश्चोपजीवन्तु देवा इव शतक्रतुम् ।।	</td><td>	3-250-24a<br>3-250-24b	
</td></tr>
				
<tr><td>
	ब्राह्मणेषु सदा वृत्तिं कुर्वीथाश्चाप्रमादतः।<br>बन्धूनां सुहृदां चैव भवेथास्त्वं गतिः सदा ।।	</td><td>	3-250-25a<br>3-250-25b	
</td></tr>
				
<tr><td>
	ज्ञातींश्चाप्यनुपश्येथा विष्णुर्देवगणान्यथा।<br>गुरवः पालनीयास्ते गच्छ पालय मेदिनीम् ।।	</td><td>	3-250-26a<br>3-250-26b	
</td></tr>
				
<tr><td>
	नन्दयन्सुहृदः सर्वाञ्शात्रवांश्चावभर्त्सयन्।<br>कण्ठे चैनं परिष्वज्यगम्यतामित्युवाच ह ।।	</td><td>	3-250-27a<br>3-250-27b	
</td></tr>
				
<tr><td>
	तस्य तद्वचनं श्रुत्वा दीनो दुशासनोऽब्रवीत्।<br>अश्रुकण्ठः सुदुःखार्तः प्राञ्जलिः प्रणिपत्य च ।।	</td><td>	3-250-28a<br>3-250-28b	
</td></tr>
				
<tr><td>
	सगद्गदमिदं वाक्यं भ्रातरं ज्येष्ठमात्मनः।<br>कप्रसीदेत्यपतद्भूमौ दूयमानेन चेतसा ।।	</td><td>	3-250-29a<br>3-250-29b	
</td></tr>
				
<tr><td>
	दुःखितः पादयोस्तस्य नेत्रजं जलमुत्सृजन्।<br>उक्तवांश्च नरव्याघ्रो नैतदेवं भविष्यति ।।	</td><td>	3-250-30a<br>3-250-30b	
</td></tr>
				
<tr><td>
	विदीर्यत्सकला भूमिर्द्यौश्चापि शकलीभवेत्।<br>रविरात्मप्रभां जह्यात्सोमः शीतांशुतां त्यजेत् ।।	</td><td>	3-250-31a<br>3-250-31b	
</td></tr>
				
<tr><td>
	वायुः शैघ्र्यमथो जह्याद्धिमवांश्च हिमं त्यजेत्।<br>शुष्येत्तोयं समुद्रेषु वह्निरप्युष्णतां त्यजेत् ।।	</td><td>	3-250-32a<br>3-250-32b	
</td></tr>
				
<tr><td>
	न चाहं त्वदृते राजन्प्रशासेयं वसुंधराम्।<br>पुनःपुनः प्रसीदेति वाक्यं चेदमुवाच ह ।।	</td><td>	3-250-33a<br>3-250-33b	
</td></tr>
				
<tr><td>
	`शत्रूणां शोककृद्राजन्सुहृदां शोकनाशनः'<br>त्वमेव नःकुलेराजा भविष्यसि शतं समाः ।।	</td><td>	3-250-34a<br>3-250-34b	
</td></tr>
				
<tr><td>
	एवमुक्त्वा स राजानं सुश्वरं प्ररुरोद ह।<br>पादौ संस्पृश्य मानार्हौ भ्रातुर्ज्येष्ठस्य भारत ।।	</td><td>	3-250-35a<br>3-250-35b	
</td></tr>
				
<tr><td>
	तथा तौ दुःखितौ दृष्ट्वा दुःशासनसुयोधनौ।<br>अभिगम्य व्यथाविष्टः कर्णस्तौ प्रत्यभाषत ।।	</td><td>	3-250-36a<br>3-250-36b	
</td></tr>
				
<tr><td>
	विषीदथः किं कौरव्यौ बालिश्यात्प्राकृताविव।<br>न शोकः शोचमानस्य विनिवर्तेत कर्हिचित् ।।	</td><td>	3-250-37a<br>3-250-37b	
</td></tr>
				
<tr><td>
	यदा च शोचतः शोकोव्यसनं नापकर्षति।<br>सामर्थ्यं किं ततः शोके शोचमानौ प्रपश्यथः ।।	</td><td>	3-250-38a<br>3-250-38b	
</td></tr>
				
<tr><td>
	धृतिं गृह्णीतं मा शत्रूञ्शोचन्तौ नन्दयिष्यथः।<br>कर्तव्यं हि कृतं राजन्पाण्डवैस्तव मोक्षणम् ।।	</td><td>	3-250-39a<br>3-250-39b	
</td></tr>
				
<tr><td>
	नित्यमेव प्रियं कार्यं राज्ञो विपयवासिभिः।<br>पाल्यमानास्त्वया ते हि निवसन्ति गतज्वराः ।।	</td><td>	3-250-40a<br>3-250-40b	
</td></tr>
				
<tr><td>
	नार्हस्येवंगते मन्युं कर्तुं प्राकृतवत्स्वयम्।<br>विषण्णास्तव सोदर्यास्त्वयि प्रायं समास्थिते ।।	</td><td>	3-250-41a<br>3-250-41b	
</td></tr>
				
<tr><td>
	`तदलं दुःखितानेतान्कर्तुं सर्वान्नराधिप'।<br>उत्तिष्ठ व्रज भद्रं ते समाश्वासय सोदरान् ।।	</td><td>	3-250-42a<br>3-250-42b	
</td></tr>
<tr><td>
	।। इति श्रीमन्महाभारते अरण्यपर्वणि <br>घोषयात्रापर्वणि पञ्चाशदधिकद्विशततमोऽध्यायः ।। 250 ।।	</td><td>		
</td></tr></tbody>