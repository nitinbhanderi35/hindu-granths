				
<tbody><tr><td>
	<b>वैशंपायन उवाच।</b>	</td><td>	1-163-1x	
</td></tr>
				
<tr><td>
	तेन विक्रममाणेन ऊरुवेगसमीरितम्।<br>वनं सवृक्षविटपं व्याघूर्णितमिवाभवत्।।	</td><td>	1-163-1a<br>1-163-1b	
</td></tr>
				
<tr><td>
	जङ्गावातो ववौ चास्य शुचिशुक्रागमे यथा।<br>आवर्जितालतावृक्षं मार्गं चक्रे महाबलः।।	</td><td>	1-163-2a<br>1-163-2b	
</td></tr>
				
<tr><td>
	स मृद्गन्पुष्पितांश्चैव फलितांश्च वनस्पतीन्।<br>अवरुज्य ययौ गुल्मान्पथस्तस्य समीपजान्।।	</td><td>	1-163-3a<br>1-163-3b	
</td></tr>
				
<tr><td>
	स रोषित इव क्रुद्धो वने भञ्जन्महाद्रुमान्।<br>त्रिप्रस्रुतमदः शुष्मी षष्टिवर्षो मतङ्गराट्।।	</td><td>	1-163-4a<br>1-163-4b	
</td></tr>
				
<tr><td>
	गच्छतस्तस्य वेगेन तार्क्ष्यमारुतरंहसः।<br>भीमस्य पाण्डुपुत्राणां मूर्च्छेव समजायत।।	</td><td>	1-163-5a<br>1-163-5b	
</td></tr>
				
<tr><td>
	असकृच्चापि सतीर्य दूरपारं भुजप्लवैः।<br>पथि प्रच्छन्नमासेदुर्धार्तराष्ट्रभयात्तदा।।	</td><td>	1-163-6a<br>1-163-6b	
</td></tr>
				
<tr><td>
	कृच्छ्रेण मातरं चैव सुकुमारीं यशस्विनीम्।<br>अवहत्स तु पृष्ठेन रोधःसु विषमेषु च।।	</td><td>	1-163-7a<br>1-163-7b	
</td></tr>
				
<tr><td>
	अगमच्च वनोद्देशमल्पमूलफलोदकम्।<br>क्रूरपक्षिमृगं घोरं सायाह्ने भरतर्षभ।।	</td><td>	1-163-8a<br>1-163-8b	
</td></tr>
				
<tr><td>
	घोरा समभवत्सन्ध्या दारुणा मृगपक्षिणः।<br>अप्रकाशा दिशः सर्वा वातैरासन्ननार्तवैः।।	</td><td>	1-163-9a<br>1-163-9b	
</td></tr>
				
<tr><td>
	शीर्णपर्णफलै राजन्बहुगुल्मक्षुपद्रुमैः।<br>भग्नावभुग्नभूयिष्ठैर्नानाद्रुमसमाकुलैः।।	</td><td>	1-163-10a<br>1-163-10b	
</td></tr>
				
<tr><td>
	ते श्रमेण च कौरव्यास्तृष्णया च प्रपीडिताः।<br>नाशक्नुवंस्तदा गन्तुं निद्रया च प्रवृद्धया।।	</td><td>	1-163-11a<br>1-163-11b	
</td></tr>
				
				
<tr><td>
	न्यविशन्ति हि ते सर्वे निरास्वादे महावने।<br>`रात्र्यामेव गतास्तूर्णं चतुर्विंशतियोजनम्।'<br>ततस्तृषा परिक्लन्ता कुन्ती वचनमब्रवीत्।।	</td><td>	1-163-12a<br>1-163-12b<br>1-163-12c	
</td></tr>
				
<tr><td>
	माता सती पाण्डवानां पञ्चानां मध्यतः स्थिता।<br>तृष्णया हि परीताऽहमनाथेव महावने।।	</td><td>	1-163-13a<br>1-163-13b	
</td></tr>
				
<tr><td>
	`इतः परं तु शक्ताहं गन्तुं च न पदात्पदम्।<br>शयिष्ये वृक्षमूलेऽत्र धार्तराष्ट्रा हरन्तु माम्।।	</td><td>	1-163-14a<br>1-163-14b	
</td></tr>
				
<tr><td>
	शृणु भीम वचो मह्यं तव बाहुबलात्पुरः।<br>स्थातुं न शक्ताः कौरव्याः किं बिभेषि पृथासुत।।	</td><td>	1-163-15a<br>1-163-15b	
</td></tr>
				
<tr><td>
	अन्यो रथो न मेऽस्तीह भीमसेनादृते भुवि।<br>धार्तराष्ट्राद्वृथा भीरुर्न मां स्वप्तुमिहेच्छसि।।	</td><td>	1-163-16a<br>1-163-16b	
</td></tr>
<tr><td>
	<b>वैशंपायन उवाच।</b>	</td><td>	1-163-17x	
</td></tr>
				
<tr><td>
	भीमपृष्ठस्थिता चेत्थं दूयमानेन चेतसा।<br>निश्यध्वनि रुदन्ती सा निद्रावश्मुपागता।।'	</td><td>	1-163-17a<br>1-163-17b	
</td></tr>
				
<tr><td>
	तच्छ्रुत्वा भीमसेनस्य मातृस्नेहात्प्रजल्पितम्।<br>कारुण्येन मनस्तप्तं गमनायोपचक्रमे।।	</td><td>	1-163-18a<br>1-163-18b	
</td></tr>
				
<tr><td>
	ततो भीमो वनं घोरं प्रविश्य विजनं महत्।<br>न्यग्रोधं विपुलच्छायं रमणीयं ददर्श ह।।	</td><td>	1-163-19a<br>1-163-19b	
</td></tr>
				
<tr><td>
	तत्र निक्षिप्य तान्सर्वानुवाच भरतर्षभः।<br>पानीयं मृगयामीह तावद्विश्रम्यतामिह।।	</td><td>	1-163-20a<br>1-163-20b	
</td></tr>
				
<tr><td>
	एते रुवन्ति मधुरं सारसा जलचारिणः।<br>ध्रुवमत्र जलस्थानं महच्चेति मतिर्मम।।	</td><td>	1-163-21a<br>1-163-21b	
</td></tr>
				
<tr><td>
	अनुज्ञातः स गच्छेति भ्रात्रा ज्येष्ठेन भारत।<br>जगाम तत्र यत्र स्म सारसा जलचारिणः।।	</td><td>	1-163-22a<br>1-163-22b	
</td></tr>
				
<tr><td>
	`अपश्यत्पद्मिनीखण्डमण्डितं स सरोवरम्।'<br>स तत्र पीत्वा पानीयं स्नात्वा च भरतर्षभ।।	</td><td>	1-163-23a<br>1-163-23b	
</td></tr>
				
<tr><td>
	तेषामर्थे च जग्राह भ्रातॄणां भ्रातृवत्सलः।<br>उत्तरीयेण पानीयमानयामास भारत।।	</td><td>	1-163-24a<br>1-163-24b	
</td></tr>
				
				
<tr><td>
	`पङ्कजानामनेकैश्च पत्रैर्बध्वा पृथक्पृथक्।'<br>गव्यूतिमात्रादागत्य त्वरितो मातरं प्रति।<br>शोकदुःखपरीतात्मा निशश्वासोरगो यथा।।	</td><td>	1-163-25a<br>1-163-25b<br>1-163-25c	
</td></tr>
				
<tr><td>
	स सुप्तां मातरं `भ्रातॄन्निद्राविद्रावितौजसः।<br>महारौद्रे वने घोरे वृक्षमूले सुशीतले।।	</td><td>	1-163-26a<br>1-163-26b	
</td></tr>
				
<tr><td>
	विक्षिप्तकरपादांश्च दीर्घोच्छ्वासान्महाबलान्।<br>ऊर्ध्ववक्त्रान्महाकायान्पञ्चेन्द्रानिव भूपते।।	</td><td>	1-163-27a<br>1-163-27b	
</td></tr>
				
<tr><td>
	अज्ञातवृक्षनित्यस्थप्रेतराक्षससाध्वसान्।<br>दृष्ट्वा वै भृशशोकार्तो बिललापानिलात्मजः।।'	</td><td>	1-163-28a<br>1-163-28b	
</td></tr>
<tr><td>
	भृशं शोकपरीत्मा विललाप वृकोदरः।।	</td><td>	1-163-29a	
</td></tr>
				
<tr><td>
	अतः कष्टतरं किं नु द्रष्टव्यं हि भविष्यति।<br>यत्पश्यामि महीसुप्तान्भ्रातॄनद्य सुमन्दभाक्।।	</td><td>	1-163-30a<br>1-163-30b	
</td></tr>
				
<tr><td>
	शयनेषु परार्ध्येषु ये पुरा वारणावते।<br>नाधिजग्मुस्तदा निद्रां तेऽद्य सुप्ता महीतले।।	</td><td>	1-163-31a<br>1-163-31b	
</td></tr>
				
<tr><td>
	स्वसारं वसुदेवस्य शत्रुसङ्घावमर्दिनः।<br>कुन्तिराजसुतां कुन्तीं सर्वलक्षणपूजिताम्।।	</td><td>	1-163-32a<br>1-163-32b	
</td></tr>
				
<tr><td>
	स्नुषां विचित्रवीर्यस्य भार्यां पाण्डोर्महात्मनः।<br>तथैव चास्मज्जननीं पुण्डरीकोदरप्रभाम्।।	</td><td>	1-163-33a<br>1-163-33b	
</td></tr>
				
<tr><td>
	सुकुमारतरामेनां महार्हशयनोचिताम्।<br>शयानां पश्यताऽद्येह पृथिव्यामतथोचिताम्।।	</td><td>	1-163-34a<br>1-163-34b	
</td></tr>
				
<tr><td>
	धर्मादिन्द्राच्च वाताच्च सुपुवे या सुतानिमान्।<br>सेयं भूमौ परिश्रान्ता शेषे प्रासादशायिनी।।	</td><td>	1-163-35a<br>1-163-35b	
</td></tr>
				
<tr><td>
	किं नु दुःखतरं शक्यं मया द्रष्टुमतः परम्।<br>योऽहमद्य नरव्याघ्रान्सुप्तान्पश्यामि भूतले।।	</td><td>	1-163-36a<br>1-163-36b	
</td></tr>
				
<tr><td>
	त्रिषु लोकेषु यो राज्यं धर्मनित्योऽर्हते नृपः।<br>सो।़यं भूमौ परिश्रान्तः शेते प्राकृतवत्कथम्।।	</td><td>	1-163-37a<br>1-163-37b	
</td></tr>
				
<tr><td>
	अयं नीलाम्बुदश्यामो नरेष्वप्रतिमोऽर्जुनः।<br>शेते प्राकृतवद्भूमौ ततो दुःखतरं नु किम्।।	</td><td>	1-163-38a<br>1-163-38b	
</td></tr>
				
<tr><td>
	अश्विनाविव देवानां याविमौ रूपसंपदा।<br>तौ प्राकृतवदद्येमौ प्रसुप्तौ धरणीतले।।	</td><td>	1-163-39a<br>1-163-39b	
</td></tr>
				
<tr><td>
	ज्ञातयो यस्य नै स्युर्विषमाः कुलपांसनाः।<br>स जीवेत सुखं लोके ग्रामद्रुम इवैकजः।।	</td><td>	1-163-40a<br>1-163-40b	
</td></tr>
				
<tr><td>
	एको वृक्षो हि यो ग्रामे भवेत्पर्णफलान्वितः।<br>चैत्यो भवति निर्ज्ञातिरध्वनीनैश्च पूजितः।।	</td><td>	1-163-41a<br>1-163-41b	
</td></tr>
				
<tr><td>
	येषां च बहवः शूरा ज्ञातयो धर्ममाश्रिताः।<br>ते जीवन्ति सुखं लोके भवन्ति च निरामयाः।।	</td><td>	1-163-42a<br>1-163-42b	
</td></tr>
				
<tr><td>
	बलवन्तः समृद्धार्था मित्रबान्धवनन्दनाः।<br>जीवन्त्यन्योन्यमाश्रित्य द्रुमाः काननजा इव।।	</td><td>	1-163-43a<br>1-163-43b	
</td></tr>
				
<tr><td>
	वयं तु धृतराष्ट्रेण दुष्पुत्रेण दुरात्मना।<br>`राज्यलुब्धेन मूर्खेण दुर्मन्त्रिसहितेन वै।।	</td><td>	1-163-44a<br>1-163-44b	
</td></tr>
				
<tr><td>
	दुष्टेनाधर्मशीलेन स्वार्थनिष्ठैकबुद्धिना।'<br>विवासिता न दग्धाश्च क्षत्तुर्बुद्धिपराक्रमात्।।	</td><td>	1-163-45a<br>1-163-45b	
</td></tr>
				
<tr><td>
	तस्मान्मुक्ता वयं दाहादिमं वृक्षमुपाश्रिताः।<br>कां दिशं प्रतिपत्स्यामः प्राप्ताः क्लेशमनुत्तमम्।।	</td><td>	1-163-46a<br>1-163-46b	
</td></tr>
				
<tr><td>
	सकामो भव दुर्बुद्धे धार्तराष्ट्राल्पदर्शन।<br>नूनं देवाः प्रसन्नास्ते नानुज्ञां मे युधिष्ठिरः।।	</td><td>	1-163-47a<br>1-163-47b	
</td></tr>
				
<tr><td>
	प्रयच्छति वधे तुभ्यं तेन जीवसि दुर्मते।<br>नन्वद्य ससुतामात्यं सकर्णानुजसौबलम्।।	</td><td>	1-163-48a<br>1-163-48b	
</td></tr>
				
<tr><td>
	गत्वा क्रोधसमाविष्टः प्रेषयिष्ये यमक्षयम्।<br>किं नु शक्यं मया कर्तुं यत्तेन क्रुध्यते नृपः।।	</td><td>	1-163-49a<br>1-163-49b	
</td></tr>
				
<tr><td>
	धर्मात्मा पाण्डवश्रेष्ठः पापाचार युधिष्ठिरः।<br>एवमुक्त्वा महाबाहुः क्रोधसन्दीप्तमानसः।।	</td><td>	1-163-50a<br>1-163-50b	
</td></tr>
				
<tr><td>
	करं करेण निष्पिष्य निःश्वसन्दीनमानसः।<br>पुनर्दीनमना भूत्वा शान्तार्चिरिव पावकः।।	</td><td>	1-163-51a<br>1-163-51b	
</td></tr>
				
<tr><td>
	भ्रातॄन्महीतले सुप्तानवैक्षत वृकोदरः।<br>विश्वस्तानिव संविष्टान्पृथग्जनसमानिव।।	</td><td>	1-163-52a<br>1-163-52b	
</td></tr>
				
<tr><td>
	नातिदूरेण नगरं वनादस्माद्धि लक्षये।<br>जागर्तव्ये स्वपन्तीमे हन्त जागर्म्यहंस्वयम्।।	</td><td>	1-163-53a<br>1-163-53b	
</td></tr>
				
<tr><td>
	प्राश्यन्तीमे जलं पश्चात्प्रतिबुद्धा जितक्लमाः।<br>इति भीमो व्यवस्यैव जजागार स्वयं तदा।।	</td><td>	1-163-54a<br>1-163-54b	
</td></tr>
<tr><td>
	।। इति श्रीमन्महाभारते आदिपर्वणि <br>जतुगृहपर्वणि त्रिषष्ट्यधिकशततमोऽध्यायः।। 163 ।।	</td><td>		
</td></tr>
<tr><td>
<p>।। समाप्तं जतुर्गृहपर्व ।।
</p>
</td></tr> </tbody>