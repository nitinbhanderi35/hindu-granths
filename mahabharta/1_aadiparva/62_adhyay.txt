				
<tbody><tr><td>
	<b>जनमेजय उवाच।</b>	</td><td>	1-62-1x	
</td></tr>
				
<tr><td>
	कथितं वै समासेन त्वया सर्वं द्विजोत्तम।<br>महाभारतमाख्यानं कुरूणां चरितं महत्।।	</td><td>	1-62-1a<br>1-62-1b	
</td></tr>
				
<tr><td>
	कथां त्वनघ चित्रार्थां कथयस्व तपोधन।<br>विस्तरश्रवणे जातं कौतूहलमतीव मे।।	</td><td>	1-62-2a<br>1-62-2b	
</td></tr>
				
<tr><td>
	स भवान्विस्तरेणेमां पुनराख्यातुमर्हति।<br>न हि तृप्यामि पूर्वेषां शृण्वानश्चरितं महत्।।	</td><td>	1-62-3a<br>1-62-3b	
</td></tr>
				
<tr><td>
	न तत्कारणमल्पं वै धर्मज्ञा यत्र पाण्डवाः।<br>अवध्यान्सर्वशो जघ्नुः प्रशस्यन्ते च मानवैः।।	</td><td>	1-62-4a<br>1-62-4b	
</td></tr>
				
<tr><td>
	किमर्थं ते नरव्याघ्राः शक्ताः सन्तो ह्यनागसः।<br>प्रयुज्यमानान्संक्लेशान्क्षान्तवन्तो दुरात्मनाम्।।	</td><td>	1-62-5a<br>1-62-5b	
</td></tr>
				
<tr><td>
	कथं नागायुतप्राणो बाहुशाली वृकोदरः।<br>परिक्लिश्यन्नपि क्रोधं धृतवान्वै द्विजोत्तम।।	</td><td>	1-62-6a<br>1-62-6b	
</td></tr>
				
<tr><td>
	कथं सा द्रौपदी कृष्णा क्लिश्यमाना दुरात्मभिः।<br>शक्ता सती धार्तराष्ट्रान्नादहत्क्रोधचक्षुषा।।	</td><td>	1-62-7a<br>1-62-7b	
</td></tr>
				
<tr><td>
	कथं व्यसनिनं द्यूते पार्थौ माद्रीसुतौ तदा।<br>अन्वयुस्ते नरव्याघ्रा बाध्यमाना दुरात्मभिः।।	</td><td>	1-62-8a<br>1-62-8b	
</td></tr>
				
<tr><td>
	कथं धर्मभृतां श्रेष्ठः सुतो धर्मस्य धर्मवित्।<br>अनर्हः परमं क्लेशं सोढवान्स युधिष्ठिरः।।	</td><td>	1-62-9a<br>1-62-9b	
</td></tr>
				
<tr><td>
	कथं च बहुलाः सेनाः पाण्डवः कृष्णसारथिः।<br>अस्यन्नेकोऽनयत्सर्वाः पितृलोकं धनंजयः।।	</td><td>	1-62-10a<br>1-62-10b	
</td></tr>
				
<tr><td>
	एतदाचक्ष्व मे सर्वं यथावृत्तं तपोधन।<br>यद्यच्च कृतवन्तस्ते तत्रतत्र महारथाः।।	</td><td>	1-62-11a<br>1-62-11b	
</td></tr>
<tr><td>
	<b>वैशंपायन उवाच।</b>	</td><td>	1-62-12x	
</td></tr>
				
<tr><td>
	क्षणं कुरु महाराज विपुलोऽयमनुक्रमः।<br>पुण्याख्यानस्य वक्तव्यः कृष्णद्वैपायनेरितः।।	</td><td>	1-62-12a<br>1-62-12b	
</td></tr>
				
<tr><td>
	महर्षेः सर्वलोकेषु पूजितस्य महात्मनः।<br>प्रवक्ष्यामि मतं कृत्स्नं व्यासस्यामिततेजसः।।	</td><td>	1-62-13a<br>1-62-13b	
</td></tr>
				
<tr><td>
	इदं शतसहस्रं हि श्लोकानां पुण्यकर्मणाम्।<br>सत्यवत्यात्मजेनेह व्याख्यातममितौजसा।।	</td><td>	1-62-14a<br>1-62-14b	
</td></tr>
				
<tr><td>
	`उपाख्यानैः सह ज्ञेयं श्राव्यं भारतमुत्तमम्।<br>संक्षेपेण तु वक्ष्यामि सर्वमेतन्नराधिप।।	</td><td>	1-62-15a<br>1-62-15b	
</td></tr>
				
				
<tr><td>
	अध्यायानां सहस्रे द्वे पर्वणां शतमेव च।<br>श्लोकानां तु सहस्राणि नवतिश्च दशैव च।<br>ततोऽष्टादशभिः पर्वैः संगृहीतं महर्षिणा'।।	</td><td>	1-62-16a<br>1-62-16b<br>1-62-16c	
</td></tr>
				
<tr><td>
	य इदं श्रावयेद्विद्वान्ये चेदं शृणुयुर्नराः।<br>ते ब्रह्मणः स्थानमेत्य प्राप्नुयुर्देवतुल्यताम्।।	</td><td>	1-62-17a<br>1-62-17b	
</td></tr>
				
<tr><td>
	इदं हि वेदैः समितं पवित्रमपि चोत्तमम्।<br>श्राव्याणामुत्तमं चेदं पुराणमृषिसंस्तुतम्।।	</td><td>	1-62-18a<br>1-62-18b	
</td></tr>
				
<tr><td>
	अस्मिन्नर्थश्च कामश्च निखिलेनोपदेक्ष्यते।<br>इतिहासे महापुण्ये बुद्धिश्च परिनैष्ठिकी।।	</td><td>	1-62-19a<br>1-62-19b	
</td></tr>
				
<tr><td>
	अक्षुद्रान्दानशीलांश्च सत्यशीलाननास्तिकान्।<br>कार्ष्णं वेदमिमं विद्वाञ्छ्रावयित्वाऽर्थमश्नुते।।	</td><td>	1-62-20a<br>1-62-20b	
</td></tr>
				
<tr><td>
	भ्रूणहत्याकृतं चापि पापं जह्यादसंशयम्।<br>इतिहासमिमं श्रुत्वा पुरुषोऽपि सुदारुणः।।	</td><td>	1-62-21a<br>1-62-21b	
</td></tr>
				
<tr><td>
	मुच्यते सर्वपापेभ्यो राहुणा चन्द्रमा यथा।<br>जयो नामेतिहासोऽयं श्रोतव्यो विजिगीषुणा।।	</td><td>	1-62-22a<br>1-62-22b	
</td></tr>
				
<tr><td>
	महीं विजयते राजा शत्रूंश्चापि पराजयेत्।<br>इदं पुंसवनं श्रेष्ठमिदं स्वस्त्ययनं महत्।।	</td><td>	1-62-23a<br>1-62-23b	
</td></tr>
				
<tr><td>
	महिषीयुवराजाभ्यां श्रोतव्यं बहुशस्तथा।<br>वीरं जनयते पुत्रं कन्यां वा राज्यभागिनीम्।।	</td><td>	1-62-24a<br>1-62-24b	
</td></tr>
				
<tr><td>
	धर्मशास्त्रमिदं पुण्यमर्थशास्त्रमिदं परम्।<br>मोक्षशास्त्रमिदं प्रोक्तं व्यासेनामितबुद्धिना।।	</td><td>	1-62-25a<br>1-62-25b	
</td></tr>
				
				
<tr><td>
	`धर्मे चार्थे च कामे च मोक्षे च भरतर्षभ।<br>यदिहास्ति तदन्यत्र यन्नेहास्ति न कुत्रचित्।<br>इदं हि ब्राह्मणैर्लोके आख्यातं ब्राह्मणेष्विह'।।	</td><td>	1-62-26a<br>1-62-26b<br>1-62-26c	
</td></tr>
				
<tr><td>
	संप्रत्याचक्षते चेदं तथा श्रोष्यन्ति चापरे।<br>पुत्राः शुश्रूषवः सन्ति प्रेष्याश्च प्रियकारिणः।।	</td><td>	1-62-27a<br>1-62-27b	
</td></tr>
				
<tr><td>
	भरतानां महज्जन्म शृण्वतामनसूयताम्।<br>नास्ति व्याधिभयं तेषां परलोकभयं कुतः।।	</td><td>	1-62-28a<br>1-62-28b	
</td></tr>
				
<tr><td>
	शरीरेण कृतं पापं वाचा च मनसैव च।<br>सर्वं संत्यजति क्षिप्रं य इदं शृणुयान्नरः।।	</td><td>	1-62-29a<br>1-62-29b	
</td></tr>
				
<tr><td>
	धन्यं यशस्यमायुष्यं पुण्यं स्वर्ग्यं तथैव च।<br>कृष्णद्वैपायनेनेदं कृतं पुण्यचिकीर्षुणा।।	</td><td>	1-62-30a<br>1-62-30b	
</td></tr>
				
<tr><td>
	कीर्तिं प्रथयता लोके पाण्डवानां महात्मनाम्।<br>अन्येषां क्षत्रियाणां च भूरिद्रविणतेजसाम्।।	</td><td>	1-62-31a<br>1-62-31b	
</td></tr>
				
<tr><td>
	सर्वविद्यावदातानां लोके प्रथितकर्मणाम्।<br>य इदं मानवो लोके पुण्यार्थे ब्राह्मणाञ्छुचीन्।।	</td><td>	1-62-32a<br>1-62-32b	
</td></tr>
				
<tr><td>
	श्रावयेत महापुण्यं तस्य धर्मः सनातनः।<br>कुरूणां प्रथितं वंशं कीर्तयन्सततं शुचिः।।	</td><td>	1-62-33a<br>1-62-33b	
</td></tr>
				
<tr><td>
	वंशमाप्नोति विपुलं लोके पूज्यतमो भवेत्।<br>योऽधीते भारतं पुम्यं ब्राह्मणो नियतव्रतः।।	</td><td>	1-62-34a<br>1-62-34b	
</td></tr>
				
<tr><td>
	चतुरो वार्षिकान्मासान्सर्वपापैः प्रमुच्यते।<br>विज्ञेयः स च वेदानां पारगो भारतं पठन्।।	</td><td>	1-62-35a<br>1-62-35b	
</td></tr>
				
<tr><td>
	देवा राजर्षयो ह्यत्र पुण्या ब्रह्मर्षयस्तथा।<br>कीर्त्यन्ते धूतपाप्मानः कीर्त्यते केशवस्तथा।।	</td><td>	1-62-36a<br>1-62-36b	
</td></tr>
				
<tr><td>
	भगवांश्चापि देवेशो यत्र देवी च कीर्त्यते।<br>अनेकजननो यत्र कार्तिकेयस्य संभवः।।	</td><td>	1-62-37a<br>1-62-37b	
</td></tr>
				
<tr><td>
	ब्राह्मणानां गवां चैव माहात्म्यं यत्र कीर्त्यते।<br>सर्वश्रुतिसमूहोऽयं श्रोतव्यो धर्मबुद्धिभिः।।	</td><td>	1-62-38a<br>1-62-38b	
</td></tr>
				
<tr><td>
	य इदं श्रावयेद्विद्वान्ब्राह्मणानिह पर्वसु।<br>धूतपाप्मा जितस्वर्गो ब्रह्म गच्छति शाश्वतम्।।	</td><td>	1-62-39a<br>1-62-39b	
</td></tr>
				
<tr><td>
	श्रावयेद्ब्राह्मणाञ्श्राद्धे यश्चेमं पादमन्ततः।<br>अक्षय्यं तस्य तच्छ्राद्धमुपावर्तेत्पितॄनिह।।	</td><td>	1-62-40a<br>1-62-40b	
</td></tr>
				
<tr><td>
	अह्ना यदेनः क्रियते इन्द्रियैर्मनसाऽपि वा।<br>ज्ञानादज्ञानतो वापि प्रकरोति नरश्च यत्।।	</td><td>	1-62-41a<br>1-62-41b	
</td></tr>
				
<tr><td>
	तन्महाभारताख्यानं श्रुत्वैव प्रविलीयते।<br>भरतानां महज्जन्म महाभारतमुच्यते।।	</td><td>	1-62-42a<br>1-62-42b	
</td></tr>
				
<tr><td>
	निरुक्तमस्य यो वेद सर्वपापैः प्रमुच्यते।<br>भरतानां महज्जन्म महाभारतमुच्यते।।	</td><td>	1-62-43a<br>1-62-43b	
</td></tr>
				
<tr><td>
	महतो ह्येनसो मर्त्यान्मोचयेदनुकीर्तितः।<br>त्रिभिर्वर्षैर्महाभागः कृष्णद्वैपायनोऽब्रवीत्।।	</td><td>	1-62-44a<br>1-62-44b	
</td></tr>
				
<tr><td>
	नित्योत्थितः शुचिः शक्तो महाभारतमादितः।<br>तपोनियममास्थाय कृतमेतन्महर्षिणा।।	</td><td>	1-62-45a<br>1-62-45b	
</td></tr>
				
<tr><td>
	तस्मान्नियमसंयुक्तैः श्रोतव्यं ब्राह्मणैरिदम्।<br>कृष्णप्रोक्तामिमां पुण्यां भारतीमुत्तमां कथाम्।।	</td><td>	1-62-46a<br>1-62-46b	
</td></tr>
				
<tr><td>
	श्रावयिष्यन्ति ये विप्रा ये च श्रोष्यन्ति मानवाः।<br>सर्वथा वर्तमाना वै न ते शोच्याः कृताकृतैः।।	</td><td>	1-62-47a<br>1-62-47b	
</td></tr>
				
<tr><td>
	नरेण धर्मकामेन सर्वः श्रोतव्य इत्यपि।<br>निखिलेनेतिहासोऽयं ततः सिद्धिमवाप्नुयात्।।	</td><td>	1-62-48a<br>1-62-48b	
</td></tr>
				
<tr><td>
	न तां स्वर्गगतिं प्राप्य तुष्टिं प्राप्नोति मानवः।<br>यां श्रुत्वैवं महापुण्यमितिहासमुपाश्नुते।।	</td><td>	1-62-49a<br>1-62-49b	
</td></tr>
				
<tr><td>
	शृण्वञ्श्राद्धः पुण्यशीलः श्रावयंश्चेदमद्भुतम्।<br>नरः फलमवाप्नोति राजसूयाश्वमेधयोः।।	</td><td>	1-62-50a<br>1-62-50b	
</td></tr>
				
<tr><td>
	यथा समुद्रो भगवान्यथा मेरुर्महागिरिः।<br>उभौ ख्यातौ रत्ननिधी तथा भारतमुच्यते।।	</td><td>	1-62-51a<br>1-62-51b	
</td></tr>
				
<tr><td>
	इदं हि वेदैः समितं पवित्रमषि चोत्तमम्।<br>श्राव्यं श्रुतिसुखं चैव पावनं शीलवर्धनम्।।	</td><td>	1-62-52a<br>1-62-52b	
</td></tr>
				
<tr><td>
	य इदं भारतं राजन्वाचकाय प्रयच्छति।<br>तेन सर्वा मही दत्ता भवेत्सागरमेखला।।	</td><td>	1-62-53a<br>1-62-53b	
</td></tr>
				
<tr><td>
	पारिक्षित कथां दिव्यां पुण्याय विजयाय च।<br>कथ्यमानां मया कृत्स्नां शृणु हर्षकरीमिमाम्।।	</td><td>	1-62-54a<br>1-62-54b	
</td></tr>
				
<tr><td>
	त्रिभिर्वर्षैः सदोत्थायी कृष्णद्वैपायनो मुनिः।<br>महाभारतमाख्यानं कृतवानिदमद्भुतम्।।	</td><td>	1-62-55a<br>1-62-55b	
</td></tr>
<tr><td>
	शृणु कीर्तयतस्तन्म इतिहासं पुरातनम्।।	</td><td>	1-62-56a	
</td></tr>
<tr><td>
	।। इति श्रीमन्महाभारते आदिपर्वणि<br> अंशावतरणपर्वणि द्विषष्टितमोऽध्यायः।। 62 ।।	</td><td>		
</td></tr></tbody>