<span style="font-size: 14pt; line-height: 200%">गन्धर्व उवाच।	<br>
एवमुक्त्वा ततस्तूर्णं जगामोर्ध्वमनिन्दिता।<br>
तपतीतपतीत्येव विललापातुरो नृपः।।	1-189-1<br>
<br>
प्रास्स्वलच्चासकृद्राजा पुनरुत्थाय धावति।<br>
धावमानस्तु तपतीमदृष्ट्वैव महीपतिः।'<br>
स तु राजा पुनर्भूमौ तत्रैव निपपात ह।।	1-189-2<br>
<br>
अन्वेषमाणः सबलस्तं राजानं नृपोत्तमम्।<br>
अमात्यः सानुयात्रश्च तं ददर्श महावने।।	1-189-3<br>
<br>
क्षितौ निपतितं काले शक्रध्वजमिवोच्छ्रितम्।<br>
त हि दृष्ट्वा महेष्वासं निरस्तं पतितं भुवि।।	1-189-4<br>
<br>
बभूव सोऽस्य सचिवः संप्रदीप्त इवाग्निना।<br>
त्वरया चोपसङ्गम्य स्नेहादागतसंभ्रमः।।	1-189-5<br>
<br>
तं समुत्थापयामास नृपतिं काममोहितम्।<br>
भूतलाद्भूमिपालेशं पितेव पतितं सुतम्।।	1-189-6<br>
<br>
प्रज्ञया वयसा चैव वृद्धः कीर्त्या नयेन च।<br>
अमात्यस्तं समुत्थाप्य बभूव विगतज्वरः।।	1-189-7<br>
<br>
उवाच चैनं कल्याण्या वाचा मधुरयोत्थिम्।<br>
मा भैर्मनुजशार्दूल भद्रमस्तु तवानघ।।	1-189-8<br>
<br>
क्षुत्पिपासापरिश्रान्तं तर्कयामास वै नृपम्।<br>
पतितं पातनं सङ्ख्ये शात्रवाणां महीतले।।	1-189-9<br>
<br>
वारिणा च सुशीतेन शिरस्तस्याभ्यषेचयत्।<br>
अस्पृशन्मुकुटं राज्ञः पुण्डरीकसुगन्धिना।।	1-189-10<br>
<br>
ततः प्रत्यागतप्राणस्तद्बलं बलवान्नृपः।<br>
सर्वं विसर्जयामास तमेकं सचिवं विना।।	1-189-11<br>
<br>
ततस्तस्याज्ञया राज्ञो विप्रतस्थे महद्बलम्।<br>
स तु राजा गिरिप्रस्थे तस्मिन्पुनरुपाविशत्।।	1-189-12<br>
<br>
ततस्तस्मिन् गिरिवरे शुचिर्भूत्वा कृताञ्जलिः।<br>
आरिराधयिषुः सूर्यं तस्थावूर्ध्वमुखः क्षितौ।।	1-189-13<br>
<br>
जगाम मनसा चैव वसिष्ठमृषिसत्तमम्।<br>
पुरोहितममित्रघ्नं तदा संवरणो नृपः।।	1-189-14<br>
<br>
नक्तन्दिनमथैकत्र स्थिते तस्मिञ्जनाधिपे।<br>
अथाजगाम विप्रर्षिस्तदा द्वादशमेऽहनि।।	1-189-15<br>
<br>
स विदित्वैव नृपतिं तपत्या हृतमानसम्।<br>
दिव्येन विधिना ज्ञात्वा भावितात्मा महानृपिः।।	1-189-16<br>
<br>
तथा तु नियतात्मानं तं नृपं मुनिसत्तमः।<br>
आबभाषे स धर्मात्मा तस्यैवार्थचिकीर्षया।।	1-189-17<br>
<br>
स तस्य मनुजेन्द्रस्य पश्यतो भगवानृषिः।<br>
ऊर्ध्वमाचक्रमे द्रष्टुं भास्करं भास्करद्युतिः।।	1-189-18<br>
<br>
योजनानां तु नियुतं क्षणाद्गत्वा तपोधनः।'<br>
सहस्रांशुं ततो विप्रः कृताञ्जलिरुपस्थितः।<br>
वसिष्ठोहमिति प्रीत्या स चात्मानं न्यवेदयत्।।	1-189-19<br>
<br>
तमुवाच महातेजा विवस्वान्मुनिसत्तमम्।<br>
महर्षे स्वागतं तेऽस्तु कथयस्व यथेप्सितम्।।	1-189-20<br>
<br>
यदिच्छसि महाभाग मत्तः प्रवदतां वर।<br>
तत्ते दद्यामभिप्रेतं यद्यपि स्यात्सुदुर्लभम्।।	1-189-21<br>
<br>
एवमुक्तः स तेनर्षिर्वसिष्ठः संस्तुवन्गिरा।<br>
प्रणिपत्य विवस्वन्तं भानुमन्तमथाब्रवीत्।।	1-189-22<br>
<br>
`योजनानां चतुष्षष्टिं निमेषात्त्रिशतं तथा।<br>
अश्वैर्गच्छति नित्यं यस्तत्पार्श्वस्थोऽब्रवीदिदम्।।	1-189-23<br>
<br>
वसिष्ठ उवाच।	<br>
अजाय लोकत्रयपावनाय<br>
भूतात्मने गोपतये वृषाय।<br>
सूर्याय सर्गप्रलयालयाय<br>
नमो महाकारुणिकोत्तमाय।।	1-189-24<br>
<br>
विवस्वते ज्ञानभृतेऽन्तरात्मने<br>
जगत्प्रदीपाय जगद्धितैषिणे।<br>
स्वयंभुवे दीप्तसहस्रचक्षुषे<br>
सुरोत्तमायामिततेजसे नमः।।	1-189-25<br>
<br>
नमः सवित्रे जगदेकचक्षुषे<br>
जगत्प्रसूतिस्थितिनाशहेतवे।<br>
त्रयीमयाय त्रिगुणात्मधारिणे<br>
विरिञ्चनारायणशङ्करात्मने।।	1-189-26<br>
<br>
सूर्य उवाच।	<br>
संस्तुतो वरदः सोऽहं वरं वरय सुव्रत।<br>
स्तुतिस्त्वयोक्ता भक्तानां जप्येयं वग्दोस्म्यहम्'।।	1-189-27<br>
<br>
वसिष्ठ उवाच।	<br>
यैषा ते तपती नाम सावित्र्यवरजा सुता।<br>
तां त्वां संवरणस्यार्थे वरयामि विभावसो।।	1-189-28<br>
<br>
स हि राजा बृहत्कीर्तिर्धर्मार्थविदुदारधीः।<br>
युक्तः संवरणो भर्ता दुहितुस्ते विहङ्गम।।	1-189-29<br>
<br>
गन्धर्व उवाच।	<br>
इत्युक्तः स तदा तेन ददानीत्येव निश्चितः।<br>
प्रत्यभाषत तं विप्रं प्रतीनन्द्य दिवाकरः।।	1-189-30<br>
<br>
वरः संवरणो राज्ञां त्वमृषीणां वरो मुने।<br>
तपती योषितां श्रेष्ठा किमन्यत्रापवर्जनात्।।	1-189-31<br>
<br>
ततः सर्वानवद्याङ्गीं तपतीं तपनः स्वयम्।<br>
ददौ संवरणस्यार्थे वसिष्ठाय महात्मने।।	1-189-32<br>
<br>
प्रतिजग्राह तां कन्यां महर्षिस्तपतीं तदा।<br>
वसिष्ठोऽथ विसृष्टस्तु पुनरेवाजगाम ह।।	1-189-33<br>
<br>
यत्र विख्यातकीर्तिः स कुरूणामृषभोऽभवत्।<br>
स राजा मन्मथाविष्टस्तद्गतेनान्तरात्मना।।	1-189-34<br>
<br>
दृष्ट्वा च देवकन्यां तां तपतीं चारुहासिनीम्।<br>
वसिष्ठेन सहायान्तीं संहृष्टोऽभ्यधिकं बभौ।।	1-189-35<br>
<br>
रुरुचे साऽधिकं सुभ्रूरापतन्ती नभस्तलात्।<br>
सौदामनीव विभ्रष्टा द्योतयन्ती दिशस्त्विषा।।	1-189-36<br>
<br>
कृच्छ्राद्द्वादशरात्रे तु तस्य राज्ञः समाहिते।<br>
आजगाम विशुद्धात्मा वसिष्ठो भगवानृषिः।।	1-189-37<br>
<br>
तपसाऽऽराध्य वरदं देवं गोपतिमीश्वरम्।<br>
लेभे संवरणो भार्यां वसिष्ठस्यैव तेजसा।।	1-189-38<br>
<br>
ततस्तस्मिन्गिरिश्रेष्ठे देवगन्धर्वसेविते।<br>
जग्राह विधिवत्पाणिं तपत्याः स नरर्षभः।।	1-189-39<br>
<br>
वसिष्ठेनाभ्यनुज्ञातस्तस्मिन्नेव धराधरे।<br>
सोऽकामयत राजर्षिर्विहर्तुं सह भार्यया।।	1-189-40<br>
<br>
ततः पुरे च राष्ट्रे च वनेषूपवनेषु च।<br>
आदिदेश महीपालस्तमेव सचिवं तदा।।	1-189-41<br>
<br>
नृपतिं त्वभ्यनुज्ञाप्य वसिष्ठोऽथापचक्रमे।<br>
सोऽथ राजा गिरौ तस्मिन्विजहारामरो यथा।।	1-189-42<br>
<br>
ततो द्वादशवर्षाणि काननेषु वनेषु च।<br>
रेमे तस्मिन्गिरौ राजा तयैव सह भार्यया।।	1-189-43<br>
<br>
तस्य राज्ञः पुरे तस्मिन्समा द्वादश सत्तम।<br>
न ववर्ष सहस्राक्षो राष्ट्रे चैवास्य भारत।।	1-189-44<br>
<br>
ततस्तस्यामनावृष्ट्यां प्रवृत्तायामरिन्दम।<br>
प्रजाः क्षयमुपाजग्मुः सर्वाः सस्थाणुजङ्गमाः।।	1-189-45<br>
<br>
तस्मिंस्तथाविधे काले वर्तमाने सुदारुणे।<br>
नावश्यायः पपातोर्व्यां ततः सस्यानि नाऽरुहन्।।	1-189-46<br>
<br>
ततो विभ्रान्तमनसो जनाः क्षुद्भपीडिताः।<br>
गृहाणि संपरित्यज्य बभ्रमुः प्रदिशो दिशः।।	1-189-47<br>
<br>
ततस्तस्मिन्पुरे राष्ट्रे त्यक्तदारपरिग्रहाः।<br>
परस्परममर्यादाः क्षुधार्ता जघ्निरे जनाः।।	1-189-48<br>
<br>
तत्क्षुधार्तैर्निरानन्दैः शवभूतैस्तथा नरैः।<br>
अभवत्प्रेतराजस्य पुरं प्रेतैरिवावृतम्।।	1-189-49<br>
<br>
ततस्तत्तादृशं दृष्ट्वा स एव भगवानृषिः।<br>
अभ्याद्रवत धर्मात्मा वसिष्ठो मुनिसत्तमः।।	1-189-50<br>
<br>
तं च पार्थिवशार्दूलमानयामास तत्पुरम्।<br>
तपत्या सहितं राजन्वर्षे द्वादशमे गते।<br>
ततः प्रवृष्टस्तत्रासीद्यथापूर्वं सुरारिहा।।	1-189-51<br>
<br>
तस्मिन्नृपतिशार्दूले प्रविष्टे नगरं पुनः।<br>
प्रववर्ष सहस्राक्षः सस्यानि जनयन्प्रभुः।।	1-189-52<br>
<br>
ततः सराष्ट्रं मुमुदे तत्पुरं परया मुदा।<br>
तेन पार्थिवमुख्येन भावितं भावितात्मना।।	1-189-53<br>
<br>
ततो द्वादश वर्षाणि पुनरीजे नराधिपः।<br>
तपत्या सहितः पत्न्या यथा शच्या मरुत्पतिः।।	1-189-54<br>
<br>
गन्धर्व उवाच।	<br>
एवमासीन्महाभागा तपती नाम पौर्विकी।<br>
तव वैवस्वती पार्थ तापत्यस्त्वं यया मतः।।	1-189-55<br>
<br>
तस्यां संजनयामास कुरुं संवरणो नृपः।<br>
तपत्यां तपतां श्रेष्ठ तापत्यस्त्वं ततोऽर्जुन।।	1-189-56<br>
<br>
।। इति श्रीमन्महाभारते आदिपर्वणि<br>
चैत्ररथपर्वणि एकोननवत्यधिकशततमोऽध्यायः।। 189 ।।	<br>
</span>
