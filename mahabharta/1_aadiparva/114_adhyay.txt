<tbody><tr><td>				
</td></tr><tr><td>
	<b>भीष्म उवाच।</b>	</td><td>	1-114-1x	
</td></tr>
				
<tr><td>
	पुनर्भरतवंशस्य हेतुं सन्तानवृद्धये।<br>वक्ष्यामि नियतं मातस्तन्मे निगदतः शृणु।।	</td><td>	1-114-1a<br>1-114-1b	
</td></tr>
				
<tr><td>
	ब्राह्मणो गुणवान्कश्चिद्धनेनोपनिमन्त्र्यताम्।<br>विचित्रवीर्यक्षेत्रेषु यः समुत्पादयेत्प्रजाः।।	</td><td>	1-114-2a<br>1-114-2b	
</td></tr>
<tr><td>
	<b>`वैशंपायन उवाच।</b>	</td><td>	1-114-3x	
</td></tr>
				
<tr><td>
	भीष्मस्य तु वचः श्रुत्वा धर्महेत्वर्थसंहितम्।<br>माता सत्यवती भीष्मं पुनरेवाभ्यभाषत।।	</td><td>	1-114-3a<br>1-114-3b	
</td></tr>
				
<tr><td>
	औचथ्यमधिकृत्येदमङ्गं च यदुदाहृतम्।<br>पौराणी श्रुतिरित्येषा प्राप्तकालमिदं कुरु।।	</td><td>	1-114-4a<br>1-114-4b	
</td></tr>
				
<tr><td>
	त्वं हि पुत्र कुलस्यास्य ज्येष्ठः श्रेष्ठश्च भारत।<br>यथा च ते पितुर्वाक्यं मम कार्यं तथाऽनघ।।	</td><td>	1-114-5a<br>1-114-5b	
</td></tr>
				
<tr><td>
	मम पुत्रस्तव भ्राता यवीयान्सुप्रियश्च ते।<br>बाल एव गतः स्वर्गं भारतो भरतर्षभ।।	</td><td>	1-114-6a<br>1-114-6b	
</td></tr>
				
<tr><td>
	इमे महिष्यौ तस्येह काशिराजसुते उभे।<br>रूपयौवनसंपन्ने पुत्रकामे च भारत।।	</td><td>	1-114-7a<br>1-114-7b	
</td></tr>
				
<tr><td>
	धर्म्यमेतत्परं ज्ञात्वा सन्तानाय कुलस्य च।<br>आभ्यां मम नियोगात्तु धर्मं चरितुमर्हसि।।	</td><td>	1-114-8a<br>1-114-8b	
</td></tr>
<tr><td>
	<b>भीष्म उवाच।</b>	</td><td>	1-114-9x	
</td></tr>
				
<tr><td>
	असंशयं परो धर्मस्त्वयाः मातः प्रकीर्तितः।<br>त्वमप्येतां प्रतिज्ञां तु वेत्थ या मयि वर्तते।।	</td><td>	1-114-9a<br>1-114-9b	
</td></tr>
				
<tr><td>
	अमरत्वस्य वा हेतोस्त्रैलोक्यसदनस्य वा।<br>उत्सृजेयमहं प्राणान्न तु सत्यं कथंचन।।	</td><td>	1-114-10a<br>1-114-10b	
</td></tr>
<tr><td>
	<b>सत्यवत्युवाच।</b>	</td><td>	1-114-11x	
</td></tr>
				
<tr><td>
	जानामि त्वयि धर्मज्ञ सत्यं सत्यपराक्रम।<br>इच्छंस्त्वमिह लोकांस्त्रीन्सृजेरन्यानरिन्दम।।	</td><td>	1-114-11a<br>1-114-11b	
</td></tr>
				
<tr><td>
	यथा तु नः कुलं चैव धर्मश्च न पराभवेत्।<br>सुहृदश्च प्रहृष्टाः स्युस्तथा त्वं कर्तुमर्हसि।।	</td><td>	1-114-12a<br>1-114-12b	
</td></tr>
<tr><td>
	<b>भीष्म उवाच।</b>	</td><td>	1-114-13x	
</td></tr>
				
<tr><td>
	त्वमेव कुलवृद्धासि गौरवं तु परं त्वयि।<br>सोपायं कुलसन्ताने वक्तुमर्हसि नः परम्।।	</td><td>	1-114-13a<br>1-114-13b	
</td></tr>
				
<tr><td>
	स्त्रियो हि परमं गुह्यं धारयन्ति सदा कुले।<br>पुरुषांश्चैव मायाभिर्बह्वीभिरुपगृह्णते।।	</td><td>	1-114-14a<br>1-114-14b	
</td></tr>
				
<tr><td>
	सा सत्यवति संपश्य धर्मं सत्यपरायणे।<br>यथा न जह्यां सत्यं च न सीदेच्च कुलं हि नः।।'	</td><td>	1-114-15a<br>1-114-15b	
</td></tr>
<tr><td>
	<b>वैशंपायन उवाच।</b>	</td><td>	1-114-16x	
</td></tr>
				
<tr><td>
	ततः सत्यवती भीष्मं वाचा संसज्जमानया।<br>विहसन्तीव सव्रीडमिदं वचनमब्रवीत्।।	</td><td>	1-114-16a<br>1-114-16b	
</td></tr>
				
<tr><td>
	सत्यमेतन्महाबाहो यथा वदसि भारत।<br>विश्वासात्ते प्रवक्ष्यामि सन्तानाय कुलस्य नः।।	</td><td>	1-114-17a<br>1-114-17b	
</td></tr>
				
<tr><td>
	न ते शक्यमनाख्यातुमापद्धर्मं तथाविधम्।<br>त्वमेव नः कुले धर्मस्त्वं सत्यं त्वं परा गतिः।।	</td><td>	1-114-18a<br>1-114-18b	
</td></tr>
				
				
<tr><td>
	`यत्त्वं वक्ष्यसि तत्कार्यमस्माभिरिति मे मतिः।'<br>तस्मान्निशम्य सत्यं मे कुरुष्व यदनन्तरम्।<br>`शृणु भीष्म वचो मह्यं धर्मार्थसहितं हितम्।।	</td><td>	1-114-19a<br>1-114-19b<br>1-114-19c	
</td></tr>
				
<tr><td>
	न च विस्रम्भकथितं भवान्सूचितुमर्हति।<br>यस्तु राजा वसुर्नाम श्रुतस्ते भरतर्षभ।।	</td><td>	1-114-20a<br>1-114-20b	
</td></tr>
				
<tr><td>
	तस्य शुक्लादहं मत्स्या धृता कुक्षौ पुरा किल।<br>मातरं मे जलाद्धृत्वा दाशः परमधर्मवित्।।	</td><td>	1-114-21a<br>1-114-21b	
</td></tr>
				
<tr><td>
	मां तु स्वगृहमानीय दुहितृत्वेऽभ्यकल्पयत्।<br>धर्मयुक्तः स धर्मेण पिता चासीत्ततो मम।।'	</td><td>	1-114-22a<br>1-114-22b	
</td></tr>
				
<tr><td>
	धर्मयुक्तस्य धर्मार्थं पितुरासीत्तरी मम।<br>सा कदाचिदहं तत्र गता प्रथमयौवनम्।।	</td><td>	1-114-23a<br>1-114-23b	
</td></tr>
				
<tr><td>
	अथ धर्मविदां श्रेष्ठः परमर्षिः पराशरः।<br>आजगाम तरीं धीमांस्तरिष्यन्यमुनां नदीम्।।	</td><td>	1-114-24a<br>1-114-24b	
</td></tr>
				
				
<tr><td>
	स तार्यमाणो यमुनां मामुपेत्याब्रवीत्तदा।<br>सान्त्वपूर्वं मुनिश्रेष्ठः कामार्तो मधुरं वचः।<br>उक्त्वा जन्म कुलं मह्यं नासि दाशसुतेति च।।	</td><td>	1-114-25a<br>1-114-25b<br>1-114-25c	
</td></tr>
				
<tr><td>
	तमहं शापभीता च पितुर्भीता च भारत।<br>वरैरसुलभैरुक्ता न प्रत्याख्यातुमुत्सहे।।	</td><td>	1-114-26a<br>1-114-26b	
</td></tr>
				
<tr><td>
	`प्रेक्ष्य तांस्तु महाभागान्पारावारे ऋषीन्स्थितान्।<br>यमुनातीरविन्यस्तान्प्रदीप्तानिव पावकान्।।	</td><td>	1-114-27a<br>1-114-27b	
</td></tr>
				
<tr><td>
	पुरस्तादरुणश्चैव तरुणः संप्रकाशते।<br>येनैषा ताम्रवस्त्रेव द्यौः कृता प्रविजृम्भिता।।	</td><td>	1-114-28a<br>1-114-28b	
</td></tr>
				
<tr><td>
	उक्तमात्रो मया तत्र नीहारमसृजत्प्रभुः।<br>पराशरः सत्यधृतिर्द्वीपे च यमुनाम्भसि।।'	</td><td>	1-114-29a<br>1-114-29b	
</td></tr>
				
<tr><td>
	अभिभूय स मां बालां तेजसा वशमानयत्।<br>तमसा लोकमावृत्य नौगतामेव भारत।।	</td><td>	1-114-30a<br>1-114-30b	
</td></tr>
				
<tr><td>
	मत्स्यगन्धो महानासीत्पुरा मम जुगुप्सितः।<br>तमपास्य शुभं गन्धमिमं प्रादात्स मे मुनिः।।	</td><td>	1-114-31a<br>1-114-31b	
</td></tr>
				
<tr><td>
	ततो मामाह स मुनिर्गर्भमुत्सृज्य मामकम्।<br>द्वोपेऽस्या एव सरितः कन्यैव त्वं भविष्यसि।।	</td><td>	1-114-32a<br>1-114-32b	
</td></tr>
				
<tr><td>
	कन्यात्वं च ददौ प्रीतः पुनर्विद्वांस्तपोधनः।<br>तस्य वीर्यमहं दृष्ट्वा तथा युक्तं महात्मनः।।	</td><td>	1-114-33a<br>1-114-33b	
</td></tr>
				
				
<tr><td>
	विस्मिता व्यथिता चैव प्रादामात्मानमेव च।<br>ततस्तदा महात्मा स कन्यायां मयि भारत।<br>प्रहृष्टोऽजनयत्पुत्रं द्वीप एव पराशरः।।'	</td><td>	1-114-34a<br>1-114-34b<br>1-114-34c	
</td></tr>
				
<tr><td>
	पाराशर्यो महायोगी स बभूव महानृषिः।<br>कन्यापुत्रो मम पुरा द्वैपायन इति श्रुतः।।	</td><td>	1-114-35a<br>1-114-35b	
</td></tr>
				
<tr><td>
	यो व्यस्य वेदांश्चतुरस्तपसा भगवानृषिः।<br>लोके व्यासत्वमापेदे कार्ष्ण्यात्कृष्णत्वमेव च।।	</td><td>	1-114-36a<br>1-114-36b	
</td></tr>
				
<tr><td>
	सत्यवादी शमपरस्तपस्वी दग्धकिल्बिषः।<br>सद्योत्पन्नः स तु महान्सह पित्रा ततो गतः।।	</td><td>	1-114-37a<br>1-114-37b	
</td></tr>
				
<tr><td>
	स नियुक्तो मया व्यक्तं त्वया चाप्रतिमद्युतिः।<br>भ्रातुः क्षेत्रेषु कल्याणमपत्यं जनयिष्यति।।	</td><td>	1-114-38a<br>1-114-38b	
</td></tr>
				
<tr><td>
	स हि मामुक्तवांस्तत्र स्मरेः कृच्छ्रेषु मामिति।<br>तं स्मरिष्ये महाबाहो यदि भीष्म त्वमिच्छसि।।	</td><td>	1-114-39a<br>1-114-39b	
</td></tr>
				
<tr><td>
	तव ह्यनुमते भीष्म नियतं स महातपाः।<br>विचित्रवीर्यक्षेत्रेषु पुत्रानुत्पादयिष्यति।।	</td><td>	1-114-40a<br>1-114-40b	
</td></tr>
<tr><td>
	<b>वैशंपायन उवाच।</b>	</td><td>	1-114-41x	
</td></tr>
				
<tr><td>
	महर्षेः कीर्तने तस्य भीष्मः प्राञ्जलिरब्रवीत्।<br>`देशकालौ च जानासि क्रियतामर्थसिद्धये।'	</td><td>	1-114-41a<br>1-114-41b	
</td></tr>
<tr><td>
	<b>धर्ममर्थं च कामं च त्रीनेतान्योनुपश्यति।।</b>	</td><td>	1-114-41x	
</td></tr>
				
<tr><td>
	अर्थमर्थानुबन्धं च धर्मं धर्मानुबन्धनम्।<br>कामं कामानुबन्धं च विपरीतान्पृथक्पृथक्।।	</td><td>	1-114-42a<br>1-114-42b	
</td></tr>
				
<tr><td>
	यो विचिन्त्य धिया धीरो व्यवस्यति स बुद्धिमान्।<br>तदिदं धर्मयुक्तं च हितं चैव कुलस्य नः।।	</td><td>	1-114-43a<br>1-114-43b	
</td></tr>
<tr><td>
	उक्तं भवत्या यच्छ्रेयस्तन्मह्यं रोचते भृशम्।	</td><td>	1-114-44a	
</td></tr>
<tr><td>
	<b>वैशंपायन उवाच।</b>	</td><td>	1-114-44x	
</td></tr>
<tr><td>
	ततस्तस्मिन्प्रतिज्ञाते भीष्मेण कुरुनन्दन।।	</td><td>	1-114-44b	
</td></tr>
				
<tr><td>
	कृष्णद्वैपायनं काली चिन्तयामास वै मुनिम्।<br>स वेदान्विब्रुवन्धीमान्मातुर्विज्ञाय चिन्तितम्।।	</td><td>	1-114-45a<br>1-114-45b	
</td></tr>
				
<tr><td>
	प्रादुर्बभूवाविदितः क्षणेन कुरुनन्दन।<br>तस्मै पूजां ततः कृत्वा सुताय विधिपूर्वकम्।।	</td><td>	1-114-46a<br>1-114-46b	
</td></tr>
				
<tr><td>
	परिष्वज्य च बाहुभ्यां प्रस्रवैरभ्यषिञ्चत।<br>मुमोच बाष्पं दाशेयी पुत्रं दृष्ट्वा चिरस्य तु।।	</td><td>	1-114-47a<br>1-114-47b	
</td></tr>
				
<tr><td>
	तामद्भिः परिषिच्यार्तां महर्षिरभिवाद्य च।<br>मातरं पूर्वजः पुत्रो व्यासो वचनमब्रवीत्।।	</td><td>	1-114-48a<br>1-114-48b	
</td></tr>
				
<tr><td>
	भवत्या यदभिप्रेतं तदहं कर्तुमागतः।<br>शाधि मां धर्मतत्त्वज्ञे करवाणि प्रियं तव।।	</td><td>	1-114-49a<br>1-114-49b	
</td></tr>
				
<tr><td>
	तस्मै पूजां ततोऽकार्षीत्पुरोधाः परमर्षये।<br>स च तां प्रतिजग्राह विधिमन्मन्त्रपूर्वकम्।।	</td><td>	1-114-50a<br>1-114-50b	
</td></tr>
				
<tr><td>
	पूजितो मन्त्रपूर्वं तु विधिवत्प्रीतिमाप सः।<br>तमासनगतं माता पृष्ट्वा कुशलमव्ययम्।।	</td><td>	1-114-51a<br>1-114-51b	
</td></tr>
				
<tr><td>
	सत्यवत्यथ वीक्ष्यैनमुवाचेदमनन्तरम्।<br>मातापित्रोः प्रजायन्ते पुत्राः साधारणाः कवे।।	</td><td>	1-114-52a<br>1-114-52b	
</td></tr>
				
<tr><td>
	तेषां पिता यथा स्वीमी तथा माता न संशयः।<br>विधानविहितः स त्वं यथा मे प्रथमः सुतः।।	</td><td>	1-114-53a<br>1-114-53b	
</td></tr>
				
<tr><td>
	विचित्रवीर्यो ब्रह्मर्षे तथा मेऽवरजः सुतः।<br>यथैव पितृतो भीष्मस्तथा त्वमपि मातृतः।।	</td><td>	1-114-54a<br>1-114-54b	
</td></tr>
				
<tr><td>
	भ्राता विचित्रवीर्यस्य यथा वा पुत्र मन्यसे।<br>अयं शान्तनवः सत्यं पालयन्सत्यविक्रमः।।	</td><td>	1-114-55a<br>1-114-55b	
</td></tr>
				
<tr><td>
	बुद्धिं न कुरुतेऽपत्ये तथा राज्याऽनुशासने।<br>स त्वं व्यपेक्षया भ्रातुः सन्तानाय कुलस्य च।।	</td><td>	1-114-56a<br>1-114-56b	
</td></tr>
				
<tr><td>
	भीष्मस्य चास्य वचनान्नियोगाच्च ममानघ।<br>अनुक्रोशाच्च भूतानां सर्वेषां रक्षणाय च।।	</td><td>	1-114-57a<br>1-114-57b	
</td></tr>
				
<tr><td>
	आनृशंस्याच्च यद्ब्रूयां तच्छ्रुत्वा कर्तुमर्हसि।<br>यवीयसस्व भ्रातुर्भार्ये सुरसुतोपमे।।	</td><td>	1-114-58a<br>1-114-58b	
</td></tr>
				
<tr><td>
	रूपयौवनसंपन्ने पुत्रकामे च धर्मतः।<br>तयोरुत्पादयापत्यं समर्थो ह्यसि पुत्रक।।	</td><td>	1-114-59a<br>1-114-59b	
</td></tr>
<tr><td>
	अनुरूपं कुलस्यास्य संतत्याः प्रसवस्य च।	</td><td>	1-114-60a	
</td></tr>
<tr><td>
	<b>व्यास उवाच।</b>	</td><td>	1-114-60x	
</td></tr>
<tr><td>
	वेत्थ धर्मं सत्यवति परं चापरमेव च।।	</td><td>	1-114-60b	
</td></tr>
				
<tr><td>
	तथा तव महाप्राज्ञे धर्मे प्रणिहिता मतिः।<br>तस्मादहं त्वन्नियोगाद्धर्ममुद्दिश्य कारणम्।।	</td><td>	1-114-61a<br>1-114-61b	
</td></tr>
				
<tr><td>
	ईप्सितं ते करिष्यामि दृष्टं ह्येतत्सनातनम्।<br>भ्रातुः पुत्रान्प्रदास्यामि मित्रावरुणयोः समान्।।	</td><td>	1-114-62a<br>1-114-62b	
</td></tr>
				
<tr><td>
	व्रतं चरेतां ते देव्यौ निर्दिष्टमिह यन्मया।<br>संवत्सरं यथान्यायं ततः शुद्धे भविष्यतः।।	</td><td>	1-114-63a<br>1-114-63b	
</td></tr>
<tr><td>
	नहि मामव्रतोपेता उपेयात्काचिदङ्गना।	</td><td>	1-114-64a	
</td></tr>
<tr><td>
	<b>सत्यवत्युवाच।</b>	</td><td>	1-114-64x	
</td></tr>
<tr><td>
	सद्यो यथा प्रपद्येते देव्यौ गर्भं तथा कुरु।।	</td><td>	1-114-64b	
</td></tr>
				
<tr><td>
	अराजकेषु राष्ट्रेषु प्रजाऽनाथा विनश्यति।<br>नश्यन्ति च क्रियाः सर्वा नास्ति वृष्टिर्न देवता।।	</td><td>	1-114-65a<br>1-114-65b	
</td></tr>
				
<tr><td>
	कथं चाराजकं राष्ट्रं शक्यं धारयितुं प्रभो।<br>तस्माद्गर्भं समाधत्स्व भीष्मः संवर्धयिष्यति।।	</td><td>	1-114-66a<br>1-114-66b	
</td></tr>
<tr><td>
	<b>व्यास उवाच।</b>	</td><td>	1-114-67x	
</td></tr>
				
<tr><td>
	यदि पुत्रः प्रदातव्यो मया भ्रातुरकालिकः।<br>विरूपतां मे सहतां तयोरेतत्परं व्रतम्।।	</td><td>	1-114-67a<br>1-114-67b	
</td></tr>
				
<tr><td>
	यदि मे सहते गन्धं रूपं वेषं तथा वपुः।<br>अद्यैव गर्भं कौसल्या विशिष्टं प्रतिपद्यताम्।।	</td><td>	1-114-68a<br>1-114-68b	
</td></tr>
				
<tr><td>
	`तस्यापि च शतं पुत्रा भवितारो न संशयः।<br>गोप्तारः कुरुवंशस्य भवत्याः शोकनाशनाः।।'	</td><td>	1-114-69a<br>1-114-69b	
</td></tr>
<tr><td>
	<b>वैशंपायन उवाच।</b>	</td><td>	1-114-70x	
</td></tr>
				
<tr><td>
	एवमुक्त्वा महातेजा व्यासः सत्यवतीं तदा।<br>शयने सा च कौसल्या शुचिवस्त्रा ह्यलङ्कृता।।	</td><td>	1-114-70a<br>1-114-70b	
</td></tr>
				
<tr><td>
	समागमनमाकाङ्क्षेदिति सोऽन्तर्हितो मुनिः।<br>ततोऽभिगम्य सा देवी स्नुषां रहसि संगताम्।।	</td><td>	1-114-71a<br>1-114-71b	
</td></tr>
				
<tr><td>
	धर्म्यमर्थसमायुक्तमुवाच वचनं हितम्।<br>कौसल्ये धर्मतन्त्रं त्वां यद्ब्रवीमि निबोध तत्।।	</td><td>	1-114-72a<br>1-114-72b	
</td></tr>
				
<tr><td>
	भरतानां समुच्छेदो व्यक्तं मद्भाग्यसंक्षयात्।<br>व्यथितां मां च संप्रेक्ष्य पितृवंशं च पीडितम्।।	</td><td>	1-114-73a<br>1-114-73b	
</td></tr>
				
<tr><td>
	भीष्मो बुद्धिमदान्मह्यं कुलस्यास्य विवृद्धये।<br>सा च बुद्धिस्त्वय्यधीना पुत्रि प्रापय मां तथा।।	</td><td>	1-114-74a<br>1-114-74b	
</td></tr>
				
<tr><td>
	नष्टं च भारतं वंशं पुनरेव समुद्धऱ।<br>पुत्रं जनय सुश्रोणि देवराजसमप्रभम्।।	</td><td>	1-114-75a<br>1-114-75b	
</td></tr>
				
<tr><td>
	स हि राज्यधुरं गुर्वीमुद्वक्ष्यति कुलस्य नः।<br>`एवमुक्त्वा तु सा देवी स्नुषां सत्यवती तदा।।'	</td><td>	1-114-76a<br>1-114-76b	
</td></tr>
				
<tr><td>
	सा धर्मतोऽनुनीयैनां कथंचिद्धर्मचारिणीम्।<br>भोजयामास विप्रांश्च देवर्षीनतिथींस्तथा।।	</td><td>	1-114-77a<br>1-114-77b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि चतुर्दशाधिकशततमोऽध्यायः।। 114 ।।	</td><td>		
</td></tr></tbody>