				
<tbody><tr><td>
	<b>सौतिरुवाच।</b>	</td><td>	1-58-1x	
</td></tr>
				
<tr><td>
	इदमत्यद्भुतं चान्यदास्तीकस्यानुशुश्रुम।<br>तथा वरैश्छन्द्यमाने राज्ञा पारिक्षितेन हि।।	</td><td>	1-58-1a<br>1-58-1b	
</td></tr>
				
<tr><td>
	इन्द्रहस्ताच्च्युतो नागः ख एव यदतिष्ठत।<br>ततश्चिन्तापरो राजा बभूव जनमेजयः।।	</td><td>	1-58-2a<br>1-58-2b	
</td></tr>
				
<tr><td>
	हूयमाने भृशं दीप्ते विधिवद्वसुरेतसि।<br>न स्म स प्रापतद्वह्नौ तक्षको भयपीडितः।।	</td><td>	1-58-3a<br>1-58-3b	
</td></tr>
<tr><td>
	<b>शौनक उवाच।</b>	</td><td>	1-58-4x	
</td></tr>
				
<tr><td>
	किं सूत तेषां विप्राणां मन्त्रग्रामो मनीषिणाम्।<br>न प्रत्यभात्तदाऽग्नौ यत्स पपात न तक्षकः।।	</td><td>	1-58-4a<br>1-58-4b	
</td></tr>
<tr><td>
	<b>सौतिरुवाच।</b>	</td><td>	1-58-5x	
</td></tr>
				
<tr><td>
	तमिन्द्रहस्ताद्वित्रस्तं विसंज्ञं पन्नगोत्तमम्।<br>आस्तीकस्तिष्ठ तिष्ठेति वाचस्तिस्रोऽभ्युदैरयत्।।	</td><td>	1-58-5a<br>1-58-5b	
</td></tr>
				
<tr><td>
	वितस्थे सोऽन्तरिक्षे च हृदयेन विदूयता।<br>यथा तिष्ठति वै कश्चित्खं च गां चान्तरा नरः।।	</td><td>	1-58-6a<br>1-58-6b	
</td></tr>
				
<tr><td>
	ततो राजाब्रवीद्वाक्यं सदस्यैश्चोदितो भृशम्।<br>काममेतद्भवत्वेवं यथास्तीकस्य भाषितम्।।	</td><td>	1-58-7a<br>1-58-7b	
</td></tr>
				
<tr><td>
	समाप्यतामिदं कर्म पन्नगाः सन्त्वनामयाः।<br>प्रीयतामयमास्तीकः सत्यं सूतवचोऽस्तु तत्।।	</td><td>	1-58-8a<br>1-58-8b	
</td></tr>
				
<tr><td>
	ततो हलहलाशब्दः प्रीतिजः समजायत।<br>आस्तीकस्य वरे दत्ते तथैवोपरराम च।।	</td><td>	1-58-9a<br>1-58-9b	
</td></tr>
				
<tr><td>
	स यज्ञः पाण्डवेयस्य राज्ञः पारिक्षितस्य ह।<br>प्रीतिमांश्चाभवद्राजा भारतो जनमेजयः।।	</td><td>	1-58-10a<br>1-58-10b	
</td></tr>
				
<tr><td>
	ऋत्विग्भ्यः ससदस्येभ्यो ये तत्रासन्समागताः।<br>तेभ्यश्च प्रददौ वित्तं शतशोऽथ सहस्रशः।।	</td><td>	1-58-11a<br>1-58-11b	
</td></tr>
				
<tr><td>
	लोहिताक्षाय सूताय तथा स्थपतये विभुः।<br>येनोक्तं तस्य तत्राग्रे सर्पसत्रनिवर्तने।।	</td><td>	1-58-12a<br>1-58-12b	
</td></tr>
				
<tr><td>
	निमित्तं ब्राह्मण इति तस्मै वित्तं ददौ बहु।<br>दत्त्वा द्रव्यं यथान्यायं भोजनाच्छादनान्वितम्।।	</td><td>	1-58-13a<br>1-58-13b	
</td></tr>
				
<tr><td>
	प्रीतस्तस्मै नरपतिरप्रमेयपराक्रमः।<br>ततश्चकारावभृथं विधिदृष्टेन कर्मणा।।	</td><td>	1-58-14a<br>1-58-14b	
</td></tr>
				
<tr><td>
	आस्तीकं प्रेषयामास गृहानेव सुसंस्कृतम्।<br>राजा प्रीतमनाः प्रीतं कृतकृत्यं मनीषिणम्।।	</td><td>	1-58-15a<br>1-58-15b	
</td></tr>
				
<tr><td>
	पुनरागमनं कार्यमिति चैनं वचोऽब्रवीत्।<br>भविष्यसि सदस्यो मे वाजिमेधे महाक्रतौ।।	</td><td>	1-58-16a<br>1-58-16b	
</td></tr>
				
<tr><td>
	तथेत्युक्त्वा प्रदुद्राव तदास्तीको मुदा युतः।<br>कृत्वा स्वकार्यमतुलं तोषयित्वा च पार्थिवम्।।	</td><td>	1-58-17a<br>1-58-17b	
</td></tr>
				
<tr><td>
	स गत्वा परमप्रीतो मातुलं मातरं च ताम्।<br>अभिगम्योपसंगृह्य तथा वृत्तं न्यवेदयत्।।	</td><td>	1-58-18a<br>1-58-18b	
</td></tr>
<tr><td>
	<b>सौतिरुवाच।</b>	</td><td>	1-58-19x	
</td></tr>
				
				
				
<tr><td>
	एतच्छ्रुत्वा प्रीयमाणाः समेता<br>ये तत्रासन्पन्नगा वीतमोहाः।<br>आस्तीके वै प्रीतिमन्तो बभूवु-<br>रूचुश्चैनं वरमिष्टं वृमीष्व।।	</td><td>	1-58-19a<br>1-58-19b<br>1-58-19c<br>1-58-19d	
</td></tr>
				
				
				
<tr><td>
	भूयोभूयः सर्वशस्तेऽब्रुवंस्तं<br>किं ते प्रियं करवामाद्य विद्वन्।<br>प्रीता वयं मोक्षिताश्चैव सर्वे<br>कामं किं ते करवामाद्य वत्स।।	</td><td>	1-58-20a<br>1-58-20b<br>1-58-20c<br>1-58-20d	
</td></tr>
<tr><td>
	<b>आस्तीक उवाच।</b>	</td><td>	1-58-21x	
</td></tr>
				
				
				
<tr><td>
	सायं प्रातर्ये प्रसन्नात्मरूपा<br>लोके विप्रा मानवा ये परेऽपि।<br>धर्माख्यानं ये पठेयुर्ममेदं<br>तेषां युष्मन्नैव किंचिद्भयं स्यात्।।	</td><td>	1-58-21a<br>1-58-21b<br>1-58-21c<br>1-58-21d	
</td></tr>
				
				
				
<tr><td>
	तैश्चाप्युक्तो भागिनेयः प्रसन्नै-<br>रेतत्सत्यं काममेवं वरं ते।<br>प्रीत्या युक्ताः कामितं सर्वशस्ते<br>कर्तारः स्म प्रवणा भागिनेय।।	</td><td>	1-58-22a<br>1-58-22b<br>1-58-22c<br>1-58-22d	
</td></tr>
				
<tr><td>
	असितं चार्तिमन्तं च सुनीथं चापि यः स्मरेत्।<br>दिवा वा यदि वा रात्रौ नास्य सर्पभयं भवेत्।।	</td><td>	1-58-23a<br>1-58-23b	
</td></tr>
				
				
<tr><td>
	यो जरत्कारुणा जातो जरत्कारौ महावशाः।<br>आस्तीकः सर्पसत्रे वः पन्नगान्योऽभ्यरक्षत।<br>तं स्मरन्तं महाभागा न मां हिंसितुमर्हथ।।	</td><td>	1-58-24a<br>1-58-24b<br>1-58-24c	
</td></tr>
				
<tr><td>
	सर्पापसर्प भद्रं ते गच्छ सर्प महाविष।<br>जनेमेजयस्य यज्ञान्ते आस्तीकवचनं स्मर।।	</td><td>	1-58-25a<br>1-58-25b	
</td></tr>
				
<tr><td>
	आस्तीकस्य वचः श्रुत्वा यः सर्पो न निवर्तते।<br>शतधा भिद्यते मूर्धा शिंशवृक्षफलं यथा।।	</td><td>	1-58-26a<br>1-58-26b	
</td></tr>
<tr><td>
	<b>सौतिरुवाच।</b>	</td><td>	1-58-27x	
</td></tr>
				
				
				
<tr><td>
	स एवमुक्तस्तु तदा द्विजेन्द्रः<br>समागतैस्तैर्भुजगेन्द्रमुख्यैः।<br>संप्राप्य प्रीतिं विपुलां महात्मा<br>ततो मनो गमनायाथ दध्रे।।	</td><td>	1-58-27a<br>1-58-27b<br>1-58-27c<br>1-58-27d	
</td></tr>
				
<tr><td>
	`इत्येवं नागराजोऽथ नागानां मध्यगस्तदा।<br>उक्त्वा सहैव तैः सर्पैः स्वमेव भवनं ययौ।।'	</td><td>	1-58-28a<br>1-58-28b	
</td></tr>
				
<tr><td>
	मोक्षयित्वा तु भुजगान्सर्पसत्राद्द्विजोत्तमः।<br>जगाम काले धर्मात्मा दिष्टान्तं पुत्रपौत्रवान्।।	</td><td>	1-58-29a<br>1-58-29b	
</td></tr>
				
<tr><td>
	इत्याख्यानं मयास्तीकं यथावत्तव कीर्तितम्।<br>यत्कीर्तयित्वा सर्पेभ्यो न भयं विद्यते क्वचित्।।	</td><td>	1-58-30a<br>1-58-30b	
</td></tr>
<tr><td>
	<b>सौतिरुवाच।</b>	</td><td>	1-58-31x	
</td></tr>
				
<tr><td>
	यथा कथितवान्ब्रह्मन्प्रमतिः पूर्वजस्तव।<br>पुत्राय रुरवे प्रीतः पृच्छते भार्गवोत्तम।।	</td><td>	1-58-31a<br>1-58-31b	
</td></tr>
				
<tr><td>
	यद्वाक्यं श्रुतवांश्चाहं तथा च कथितं मया।<br>आस्तीकस्य कवेर्विप्र श्रीमच्चरितमादितः।।	</td><td>	1-58-32a<br>1-58-32b	
</td></tr>
				
<tr><td>
	यन्मां त्वं पृष्टवान्ब्रह्मञ्श्रुत्वा डुण्डुभभाषितम्।<br>व्येतु ते सुमहद्ब्रह्मन्कौतूहलमरिन्दम।।	</td><td>	1-58-33a<br>1-58-33b	
</td></tr>
				
<tr><td>
	श्रुत्वा धर्मिष्ठमाख्यानमास्तीकं पुण्यवर्धनम्।<br>`सर्वपापविनिर्मुक्तो दीर्घमायुरवाप्नुयात्।।'	</td><td>	1-58-34a<br>1-58-34b	
</td></tr>
<tr><td>
	।। इति श्रीमन्महाभारते आदिपर्वणि<br> आस्तीकपर्वणि अष्टपञ्चाशत्तमोऽध्यायः।। 58 ।।	</td><td>		
</td></tr>
<tr><td>
	।। समाप्तं चास्तीकपर्व ।।	</td><td>		
</td></tr></tbody>