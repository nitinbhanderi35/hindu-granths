				
<tbody><tr><td>
	<b>वैशंपायन उवाच।</b>	</td><td>	1-244-1x	
</td></tr>
				
<tr><td>
	शासनात्पुरुषेन्द्रस्य बलेन महता बली।<br>गिरौ रैवतके नित्यं बभूव विपृथुश्रवाः।।	</td><td>	1-244-1a<br>1-244-1b	
</td></tr>
				
<tr><td>
	प्रवासे वासुदेवस्य तस्मिन्हलधरोपमः।<br>संबभूव तदा गोप्ता पुरस्य पुरवर्धनः।।	</td><td>	1-244-2a<br>1-244-2b	
</td></tr>
				
<tr><td>
	प्राप्य पाण्डवनिर्याणं निर्ययौ विपृथुश्रवाः।<br>निशम्य पुरनिर्घोषं स्वमनीकमचोदयत्।।	</td><td>	1-244-3a<br>1-244-3b	
</td></tr>
				
<tr><td>
	सोऽभिपत्य तदाध्वानं ददर्श पुरुषर्षभम्।<br>निःसृतं द्वारकाद्वारादंशुमन्तमिवाम्बिरात्।।	</td><td>	1-244-4a<br>1-244-4b	
</td></tr>
				
<tr><td>
	सविद्युतमिवाम्भोदं प्रेक्षतां तं धनुर्धरम्।<br>पार्थमानर्तयोधानां विस्मयः समपद्यत।।	</td><td>	1-244-5a<br>1-244-5b	
</td></tr>
				
<tr><td>
	उदीर्णरथनागाश्वमनीकमभिवीक्ष्य तत्।<br>उवाच परमप्रीता सुभद्रा भद्रभाषिणी।।	</td><td>	1-244-6a<br>1-244-6b	
</td></tr>
				
<tr><td>
	संग्रहीतुमभिप्रायो दीर्घकालकृतो मम।<br>युध्यमानस्य सङ्ग्रामे रथं तव नरर्षभ।।	</td><td>	1-244-7a<br>1-244-7b	
</td></tr>
				
<tr><td>
	ओजस्तेजोद्युतिबलैरन्वितस्य महात्मनः।<br>पार्थ ते सारथित्वेन भविता शिक्षितास्म्यहम्।।	</td><td>	1-244-8a<br>1-244-8b	
</td></tr>
				
<tr><td>
	एवमुक्तः प्रियां प्रीतः प्रत्युवाच नरर्षभः।<br>चोदयाश्वानसंसक्तान्विश्तु विपृथोर्बलम्।।	</td><td>	1-244-9a<br>1-244-9b	
</td></tr>
				
<tr><td>
	बहुभिर्युध्यमानस्य तावकान्विजिघांसतः।<br>पश्य बाहुबलं भद्रे शरान्विक्षिपतो मम।।	</td><td>	1-244-10a<br>1-244-10b	
</td></tr>
<tr><td>
	<b>वैशंपायन उवाच।</b>	</td><td>	1-244-11x	
</td></tr>
				
<tr><td>
	एवमुक्ता तदा भद्रा पार्थेन भरतर्षभ।<br>चुचोद साश्वान्संहृष्टा ते ततो विविशुर्बलम्।।	</td><td>	1-244-11a<br>1-244-11b	
</td></tr>
				
<tr><td>
	तदाहतमहावाद्यं समुदग्रध्वजायुतम्।<br>अनीकं विपृथोर्हृष्टं पार्थमेवान्ववर्तत।।	</td><td>	1-244-12a<br>1-244-12b	
</td></tr>
				
<tr><td>
	रथैर्बहुविधाकारैः सदश्वैश्च महाजवैः।<br>किरन्तः शरवर्षाणि परिवव्रुर्धनञ्जयम्।।	</td><td>	1-244-13a<br>1-244-13b	
</td></tr>
				
<tr><td>
	तेषामस्त्राणि संवार्य दिव्यास्त्रेण महास्त्रवित्।<br>आवृणोन्महदाकाशं शरैः परपुरञ्जयः।।	</td><td>	1-244-14a<br>1-244-14b	
</td></tr>
				
<tr><td>
	तेषां बाणान्महाबाहुर्मुकुटान्यङ्गदानि च।<br>चिच्छेद निशितैर्बाणैः शरांश्चैव धनूंषि च।।	</td><td>	1-244-15a<br>1-244-15b	
</td></tr>
				
<tr><td>
	युगानीषान्वरूथानि यन्त्राणि विविधानि च।<br>अजिघांसन्परान्पार्थश्चिच्छेद निशितैः शरैः।।	</td><td>	1-244-16a<br>1-244-16b	
</td></tr>
				
<tr><td>
	विधनुष्कान्विकवचान्विरथांश्च महारथान्।<br>कृत्वा पार्थः प्रियां प्रीतः प्रेक्ष्यतामित्यदर्शयत्।।	</td><td>	1-244-17a<br>1-244-17b	
</td></tr>
				
<tr><td>
	सा दृष्ट्वा महदाश्चर्यं सुभद्रा पार्थमब्रवीत्।<br>अवाप्तार्थाऽस्मि भद्रं ते याहि पार्थ यथासुखम्।।	</td><td>	1-244-18a<br>1-244-18b	
</td></tr>
				
<tr><td>
	स सक्तं पाण्डुपुत्रेण समीक्ष्य विपृथुर्बलम्।<br>त्वरमाणोऽभिसंक्रम्य स्थीयतामित्यभाषत।।	</td><td>	1-244-19a<br>1-244-19b	
</td></tr>
				
<tr><td>
	ततः सेनापतेर्वाक्यं नात्यवर्तन्त यादवाः।<br>सागरे मारुतोद्धूता वेलामिव महोर्मयः।।	</td><td>	1-244-20a<br>1-244-20b	
</td></tr>
				
<tr><td>
	ततो रथवरात्तूर्णमवरुह्य नरर्षभः।<br>अभिगम्य नरव्याघ्रं प्रहृष्टः परिषस्वजे।।	</td><td>	1-244-21a<br>1-244-21b	
</td></tr>
				
<tr><td>
	सोऽब्रवीत्पार्थमासाद्य दीर्घकालमिदं तव।<br>निवासमभिजानामि शङ्खचक्रगदाधरात्।।	</td><td>	1-244-22a<br>1-244-22b	
</td></tr>
				
<tr><td>
	न मेऽस्त्यविदितं किंचिद्यद्यदाचितं त्वया।<br>सुभद्रार्थं प्रलोभेन प्रीतस्तव जनार्दनः।।	</td><td>	1-244-23a<br>1-244-23b	
</td></tr>
				
<tr><td>
	प्राप्तस्य यतिलिङ्गेन वासितस्य धनञ्जय।<br>बन्धुमानसि रामेण महेन्द्रावरजेन च।।	</td><td>	1-244-24a<br>1-244-24b	
</td></tr>
				
<tr><td>
	मामेव च सदाकाङ्क्षी मन्त्रिणं मधुसूदनः।<br>अन्तरेण सुभद्रां च त्वां च तात धनञ्जय।।	</td><td>	1-244-25a<br>1-244-25b	
</td></tr>
				
<tr><td>
	इमं रथवरं दिव्यं सर्वशस्त्रसमन्वितम्।<br>इदमेवानुयात्रं च निर्दिश्य गदपूर्वजः।।	</td><td>	1-244-26a<br>1-244-26b	
</td></tr>
				
<tr><td>
	अन्तर्द्वीपं तदा वीर गतो वृष्णिसुखावहः।<br>दीर्घकालावरुद्धं त्वां संप्राप्तं प्रियया सह।।	</td><td>	1-244-27a<br>1-244-27b	
</td></tr>
				
<tr><td>
	पश्यन्तु भ्रातरः सर्वे वज्रपाणिमिवामराः।<br>आयाते तु दशार्हाणामृषभे शार्ङ्गधन्वनि।।	</td><td>	1-244-28a<br>1-244-28b	
</td></tr>
				
<tr><td>
	भद्रामनुगमिष्यन्ति रत्नानि च वसूनि च।<br>अरिष्टं याहि पन्थानं सुखी भव धनञ्जय।।	</td><td>	1-244-29a<br>1-244-29b	
</td></tr>
<tr><td>
	नष्टशोकैर्विशोकस्य सुहृद्भिः संगमोऽस्तु ते।। 	</td><td>	1-244-30a	
</td></tr>
<tr><td>
	<b>वैशंपायन उवाच।</b>	</td><td>	1-244-31x	
</td></tr>
				
<tr><td>
	ततो विपृथुमामन्त्र्य पार्थः प्रीतोऽभिवाद्य च।<br>कृष्णस्य मतमास्थाय कृष्णस्य रथमास्थितः।।	</td><td>	1-244-31a<br>1-244-31b	
</td></tr>
				
<tr><td>
	पूर्वमेव तु पार्थाय कृष्णेन विनियोजितम्।<br>सर्वरत्नसुसंपूर्णं सर्वभोगसमन्वितम्।।	</td><td>	1-244-32a<br>1-244-32b	
</td></tr>
				
<tr><td>
	रथेन काञ्चनाङ्गेन कल्पितेन यथाविधि।<br>शैब्यसुग्रीवयुक्तेन किङ्किणीजालमालिना।।	</td><td>	1-244-33a<br>1-244-33b	
</td></tr>
				
<tr><td>
	सर्वशस्त्रोपपन्नेन जीमूतरवनादिना।<br>ज्वलनार्चिःप्रकाशेन द्विषतां हर्षनाशिना।।	</td><td>	1-244-34a<br>1-244-34b	
</td></tr>
				
				
<tr><td>
	सन्नद्धः कवची खड्गी बद्धगोधाङ्गुलित्रवान्।<br>युक्तः सेनानुयात्रेण रथणारोप्य माधवीम्।<br>रथेनाकाशगेनैव पययौ *स्वपुरं प्रति।। 	</td><td>	1-244-35a<br>1-244-35b<br>1-243-35c	
</td></tr>
				
<tr><td>
	ह्रियमाणां तु तां दृष्ट्वा सुभद्रां सैनिका जनाः।<br>विक्रोशन्तोऽद्रवन्सर्वे द्वारकामभितः पुरीम्।।	</td><td>	1-244-36a<br>1-244-36b	
</td></tr>
				
<tr><td>
	ते समासाद्य सहिताः सुधर्मामभितः सभाम्।<br>सभापालस्य तत्सर्वमाचख्युः पार्थविक्रमम्।।	</td><td>	1-244-37a<br>1-244-37b	
</td></tr>
				
<tr><td>
	तेषां श्रुत्वा सभापालो भेरीं सान्नाहिकीं ततः।<br>समाजघ्ने महाघोषां जाम्बूनदपरिष्कृताम्।।	</td><td>	1-244-38a<br>1-244-38b	
</td></tr>
				
				
<tr><td>
	क्षुब्धास्तेनाथ शब्देन भोजवृष्ण्यन्धकास्तदा।<br>`अन्तर्द्वीपात्समुत्पेतुः सहसा सहितास्तदा।'<br>अन्नपानमपास्याथ समापेतुः समन्ततः।।	</td><td>	1-244-39a<br>1-244-39b<br>1-243-39c	
</td></tr>
				
<tr><td>
	तत्र जाम्बूनदाङ्गानि स्पर्ध्यास्तरणवन्ति च।<br>मणिविद्रुमचित्राणि ज्वलिताग्निप्रभाणि च।।	</td><td>	1-244-40a<br>1-244-40b	
</td></tr>
				
<tr><td>
	भेजिरे पुरुषव्याघ्रा वृष्ण्यन्धकमहारथाः।<br>सिंहासनानि शतशो धिष्ण्यानीव हुताशनाः।।	</td><td>	1-244-41a<br>1-244-41b	
</td></tr>
				
<tr><td>
	तेषां समुपविष्टानां देवानामिव सन्नये।<br>आचख्यौ चेष्टितं जिष्णोः सभापालः सहानुगः।।	</td><td>	1-244-42a<br>1-244-42b	
</td></tr>
				
<tr><td>
	तच्छ्रुत्वा वृष्णिवीरास्ते मदसंरक्तलोचनाः।<br>अमृष्यमाणाः पार्थस्य समुत्पेतुरहङ्कृताः।।	</td><td>	1-244-43a<br>1-244-43b	
</td></tr>
				
<tr><td>
	योजयध्वं रथानाशु प्रासानाहरतेति च।<br>धनूंषि च महार्हाणि कवचानि बृहन्ति च।।	</td><td>	1-244-44a<br>1-244-44b	
</td></tr>
				
<tr><td>
	सूतानुच्चुक्रुशुः केचिद्रथान्योजयतेति च।<br>स्वयं च तुरगान्केचिदयुञ्जन्हेमभूषितान्।।	</td><td>	1-244-45a<br>1-244-45b	
</td></tr>
				
<tr><td>
	रथेष्वानीयमानेषु कवचेषु ध्वजेषु च।<br>अभिक्रन्दे नृवीराणां तदासीत्तुमुलं महत्।।	</td><td>	1-244-46a<br>1-244-46b	
</td></tr>
				
<tr><td>
	वनमाली ततः क्षीबः कैलासशिखरोपमः।<br>नीलवासा मदोत्सिक्त इदं वचनमब्रवीत्।।	</td><td>	1-244-47a<br>1-244-47b	
</td></tr>
				
<tr><td>
	किमिदं कुरुथाप्रज्ञास्तूष्णींभूते जनार्दने।<br>अस्य भावमविज्ञाय संक्रुद्धा मोघगर्जिताः।।	</td><td>	1-244-48a<br>1-244-48b	
</td></tr>
				
<tr><td>
	एष तावदभिप्रायमाख्यातु स्वं महामतिः।<br>यदस्य रुचिरं कर्तुं तत्कुरुध्वमतन्द्रिताः।।	</td><td>	1-244-49a<br>1-244-49b	
</td></tr>
				
<tr><td>
	ततस्ते तद्वचः श्रुत्वा ग्राह्यरूपं हलायुधात्।<br>तूष्णींभूतास्ततः सर्वे साधुसाध्विति चाब्रुवन्।।	</td><td>	1-244-50a<br>1-244-50b	
</td></tr>
				
<tr><td>
	समं वचो निशम्यैव बलदेवस्य धीमतः।<br>पुनरेवसभामध्ये सर्वे ते समुपाविशन्।।	</td><td>	1-244-51a<br>1-244-51b	
</td></tr>
				
				
<tr><td>
	ततोऽब्रवीद्वासुदेवं वचो रामः परन्तपः।<br>`त्रैलोक्यनाथ हे कृष्ण भूतभव्यभविष्यकृत्।'<br>किमवागुपविष्टोऽसि प्रेक्षमाणो जनार्दन।।	</td><td>	1-244-52a<br>1-244-52b<br>1-244-52c	
</td></tr>
				
<tr><td>
	सत्कृतस्त्वत्कृते पार्थः सर्वैरस्माभिरच्युत।<br>न च सोऽर्हति तां पूजां दुर्बुद्धिः कुलपांसनः।।	</td><td>	1-244-53a<br>1-244-53b	
</td></tr>
				
<tr><td>
	को हि तत्रैव भुक्तावान्नं भाजनं भेत्तुमर्हति।<br>मन्यमानः कुले जातमात्मानं पुरुषः क्वचित्।।	</td><td>	1-244-54a<br>1-244-54b	
</td></tr>
				
<tr><td>
	इच्छन्नेव हि संबन्धं कृतं पूर्वं च मानयन्।<br>को हि नाम भवेनार्थी साहसेन समाचरेत्।।	</td><td>	1-244-55a<br>1-244-55b	
</td></tr>
				
<tr><td>
	सोऽवमन्य तथाऽस्माकमनादृत्य च केशवम्।<br>प्रसह्य हृतवानद्य सुभद्रां मृत्युमात्मनः।।	</td><td>	1-244-56a<br>1-244-56b	
</td></tr>
				
<tr><td>
	कथं हि शिरसो मध्ये कृतं तेन पदं मम।<br>मर्षयिष्यामि गोविन्द पादस्पर्शमिवोरगः।।	</td><td>	1-244-57a<br>1-244-57b	
</td></tr>
				
<tr><td>
	अद्य निष्कौरवामेकः करिष्यामि वसुन्धराम्।<br>न हि मे मर्षणीयोऽयमर्जुनस्य व्यतिक्रमः।।	</td><td>	1-244-58a<br>1-244-58b	
</td></tr>
				
<tr><td>
	तं तथा गर्जमानं तु मेघदुन्दुभिनिःस्वनम्।<br>अन्वपद्यन्त ते सर्वे भोजवृष्ण्यन्धकास्तदा।।	</td><td>	1-244-59a<br>1-244-59b	
</td></tr>
<tr><td>
	।। इति श्रीमन्महाभारते आदिपर्वणि <br>सुभद्राहरणपर्वणि<br> चतुश्चत्वारिंशदधिकद्विशततमोऽध्यायः।। 244 ।। </td></tr>

	<tr><td>
<p>		।। समाप्तं च सुभद्राहरणपर्व ।।		
</p>
</td></tr></tbody>