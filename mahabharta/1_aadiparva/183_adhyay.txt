				
<tbody><tr><td>
	<b>वैशंपायन उवाच।</b>	</td><td>	1-183-1x	
</td></tr>
				
<tr><td>
	एतच्छ्रुत्वा ततः सर्वे पाण्डवा भरतर्षभ।<br>मनसा द्रौपदीं जग्मुरनङ्गशरपीडिताः।।'	</td><td>	1-183-1a<br>1-183-1b	
</td></tr>
				
<tr><td>
	ततस्तां रजनीं राजञ्छल्यविद्धा इवाभवन्।<br>सर्वे चास्वस्थमनसो बभूवुस्ते महाबलाः।।	</td><td>	1-183-2a<br>1-183-2b	
</td></tr>
				
<tr><td>
	ततः कुन्ती सुतान्दृष्ट्वा सर्वांस्तद्गतचेतसः।<br>युधिष्ठिरमुवाचेदं वचनं सत्यवादिनी।।	</td><td>	1-183-3a<br>1-183-3b	
</td></tr>
				
<tr><td>
	चिररात्रोषिताः स्मेह ब्राह्मणस्य निवेशने।<br>रममाणाः पुरे रम्ये लब्धभैक्षा महात्मनः।।	</td><td>	1-183-4a<br>1-183-4b	
</td></tr>
				
<tr><td>
	यानीह रमणीयानि वनान्युपवनानि च।<br>सर्वाणि तानि दृष्टानि पुनःपुनररिन्दम।।	</td><td>	1-183-5a<br>1-183-5b	
</td></tr>
				
<tr><td>
	पुनर्दृष्टानि तानीह प्रीणयन्ति न नस्तथा।<br>भैक्षं च न तथा वीर लभ्यते कुरुनन्दन।।	</td><td>	1-183-6a<br>1-183-6b	
</td></tr>
				
<tr><td>
	ते वयं साधु पञ्चालान्गच्छाम यदि मन्यसे।<br>अपूर्वदर्शनं वीर रमणीयं भविष्यति।।	</td><td>	1-183-7a<br>1-183-7b	
</td></tr>
				
<tr><td>
	सुभिक्षाश्चैव पञ्चालाः श्रूयन्ते शत्रुकर्शन।<br>यज्ञसेनश्च राजाऽसौ ब्रह्मण्य इति सुश्रुम।।	</td><td>	1-183-8a<br>1-183-8b	
</td></tr>
				
<tr><td>
	एकत्र चिरवासश्च क्षमो न च मतो मम।<br>ते तत्र साधु गच्छामो यदि त्वं पुत्र मन्यसे।।	</td><td>	1-183-9a<br>1-183-9b	
</td></tr>
<tr><td>
	<b>युधिष्ठिर उवाच।</b>	</td><td>	1-183-10x	
</td></tr>
				
<tr><td>
	भवत्या यन्मतं कार्यं तदस्माकं परं हितम्।<br>अनुजांस्तु न जानामि गच्छेयुर्नेति वा पुनः।।	</td><td>	1-183-10a<br>1-183-10b	
</td></tr>
<tr><td>
	<b>वैशंपायन उवाच।</b>	</td><td>	1-183-11x	
</td></tr>
				
<tr><td>
	ततः कुन्ती भीमसेनमर्जुनं यमजौ तथा।<br>उवाच गमनं ते च तथेत्येवाब्रुवंस्तदा।।	</td><td>	1-183-11a<br>1-183-11b	
</td></tr>
				
<tr><td>
	तत आमन्त्र्य तं विप्रं कुन्ती राजसुतैः सह।<br>प्रतस्थे नगरीं रम्यां द्रुपदस्य महात्मनः।।	</td><td>	1-183-12a<br>1-183-12b	
</td></tr>
<tr><td>
	।। इति श्रीमन्महाभारते आदिपर्वणि <br>चैत्ररथपर्वणि त्र्यशीत्यधिकशततमोऽध्यायः।। 183 ।।	</td><td>		
</td></tr></tbody>