<span style="font-size: 14pt; line-height: 200%">सौतिरुवाच।	<br>
जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते।<br>
तस्य भ्रातरस्त्रयः श्रुतसेन उग्रसेनो भीमसेन इति।<br>
तेषु तत्सत्रमुपासीनेष्वभ्यागच्छत्सारमेयः।।	1-3-1<br>
<br>
जनमेजयस्य भ्रातृभिरभिहतो रोरूयमाणो मातुः समीपमुपागच्छत्।।	1-3-2<br>
तं माता रोरूयमाणमुवाच।<br>
किं रोदिषि केनास्यभिहत इति।।	1-3-3<br>
<br>
स एवमुक्तो मातरं प्रत्युवाच जनमेजयस्य भ्रातृभिरभिहतोऽस्मीति।।	1-3-4<br>
तं माता प्रत्युवाच व्यक्तं त्वया तत्रापराद्धं येनास्यभिहत इति।।	1-3-5<br>
स तां पुनरुवाच नापराध्यामि किंचिन्नावेक्षे हवींषि नावलिह इति।।	1-3-6<br>
तच्छ्रुत्वा तस्य माता सरमा पुत्रदुःखार्ता तत्सत्रमुपागच्छद्यत्र स जनमेजयः सह भ्रातृभिर्दीर्घसत्रमुपास्ते।।	1-3-7<br>
स तया क्रुद्धया तत्रोक्तोऽयं मे पुत्रो न किंचिदपराध्यति नावेक्षते हवींषि नावलेढि किमर्थमभिहत इति।।	1-3-8<br>
न किंचिदुक्तवन्तस्ते सा तानुवाच यस्मादयमभिहतोऽनपकारी तस्माददृष्टं त्वां भयमागमिष्यतीति।।	1-3-9<br>
जनमेजय एवमुक्तो देवशुन्या सरमया भृशं संभ्रान्तो विषण्णश्चासीत्।।	1-3-10<br>
स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति।।	1-3-11<br>
स कदाचिन्मृगयां गतः पारिक्षितो जनमेजयः कस्मिंश्चित्स्वविषय आश्रममपश्यत्।।	1-3-12<br>
तत्र कश्चिदृपिरासाञ्चक्रे श्रुतश्रवा नाम।<br>
तस्य तपस्यभिरतः पुत्र आस्ते सोमश्रवा नाम।।	1-3-13<br>
<br>
तस्य तं पुत्रमभिगम्य जनमेजयः पारिक्षितः पौरोहित्याय वव्रे।।	1-3-14<br>
स नमस्कृत्य तमृषिमुवाच भगवन्नयं तव पुत्रो मम पुरोहितोऽस्त्विति।।	1-3-15<br>
स एवमुक्तः प्रत्युवाच जनमेजयं भो जनमेजय पुत्रोऽयं मम सर्प्यां जातो महातपस्वी स्वाध्यायसंपन्नो मत्तपोवीर्यसंभृतो मच्छुक्रं पीतवत्यास्तस्याः कुक्षौ जातः।।	1-3-16<br>
समर्थोऽयं भवतः सर्वाः पापकृत्याः शमयितुमन्तरेण महादेवकृत्याम्।।	1-3-17<br>
अस्य त्वेकमुपांशुव्रतं यदेनं कश्चिद्ब्राह्मणः कंचिदर्थमभियाचेत्तं तस्मै दद्यादयं यद्येतदुत्सहसे ततो नयस्वैनमिति।।	1-3-18<br>
तेनैवमुक्तो जनमेजयस्तं प्रत्युवाच भगवंस्तत्तथा भविष्यतीति।।	1-3-19<br>
स तं पुरोहितमुपादायोपावृत्तो भ्रातृनुवाच मयाऽयं वृत उपाध्यायो यदयं ब्रूयात्तत्कार्यमविचारयद्भिर्भवद्भिरिति।<br>
तेनैवमुक्ता भ्रातरस्तस्य तथा चक्रुः।<br>
स तथा भ्रातॄन्संदिश्य तक्षशिलां प्रत्यभिप्रतस्थे तं च देशं वशे स्थापयामास।।	1-3-20<br>
<br>
एतस्मिन्नन्तरे कश्चिदृषिर्धौम्यो नामापोदस्तस्य शिष्यास्त्रयो बभूवुः।।	1-3-21<br>
उपमन्युरारुणिर्बैदश्चेति स एकं शिष्यंमारुणिं पाञ्चाल्यं प्रेषयामास गच्छ केदारखण्डं बधानेति।।	1-3-22<br>
स उपाध्यायेन संदिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशकत्।<br>
स क्लिश्यमानोऽपश्यदुपायं भवत्वेवं करिष्यामीति।।	1-3-23<br>
<br>
स तत्र संविवेश केदारखण्डे शयाने व तथा तस्मिंस्तदुदकं तस्थौ।।	1-3-24<br>
ततः कदाचिदुपाध्याय आपोदो धौम्यः शिष्यावपृच्छत् क्व आरुणिः पाञ्चाल्यो गत इति।।	1-3-25<br>
तौ तं प्रत्यूचतुर्भगवंस्त्वयैव प्रेषितो गच्छ केदारखण्डं बधानेति।<br>
स एवमुक्तस्तौ शिष्यौ प्रत्युवाच तस्मात्तत्र सर्वे गच्छामो यत्र स गत इति।।	1-3-26<br>
<br>
स तत्र गत्वा तस्याह्वानाय शब्दं चकारः।<br>
भो आरुणे पाञ्चाल्य क्वासि वत्सैहीति।।	1-3-27<br>
<br>
स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थायतमुपाध्यायमुपतस्थे।।	1-3-28<br>
प्रोवाच चैनमयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः।।<br>
तदभिवादये भगवन्तमाज्ञापयतु भवान्कमर्थं करवाणीति।।	1-3-29<br>
1-3-30<br>
स एवमुक्त उपाध्यायः प्रत्युवाच यस्माद्भवान्केदारखण्डं विदार्योत्थितस्तस्मादुद्दालक एवनाम्ना भवान्भविष्यतीत्युपाध्यायेनानुगृहीतः।।	1-3-31<br>
यस्माच्च त्वया मद्वचनमनुष्ठितं तस्माच्छ्रेयोऽवाप्स्यसि।<br>
सर्वे च ते वेदाः प्रतिभास्यन्ति सर्वाणि च धर्मशास्त्राणीति।।	1-3-32<br>
<br>
स एवमुक्त उपाध्यायेनेष्टं देशं जगाम।।	1-3-33<br>
अथापरः शिष्यस्तस्यैवापोदस्य धौम्यस्योपमन्युर्नाम।<br>
तं चोपाध्यायः प्रेषयामास वत्सोपमन्यो गा रक्षस्वेति।।	1-3-34<br>
<br>
स उपाध्यायवचनादरक्षद्गाः स चाहनि गा रक्षित्वा दिवसक्षये गुरुगृहमागम्योपाध्यायस्याग्रतः स्थित्वा नमश्चक्रे।।	1-3-35<br>
तमुपाध्यायः पीवानमपश्यदुवाच चैनं वत्सोपमन्यो केन वृत्तिं कल्पयसि पीवानसि दृढमिति।।	1-3-36<br>
स उपाध्यायं प्रत्युवाच भो भैक्ष्येण वृत्तिं कल्पयामीति तमुपाध्यायः प्रत्युवाच।।	1-3-37<br>
मय्यनिवेद्य भैक्ष्यं नोपयोक्तव्यमिति।<br>
स तथेत्युक्तो भैक्ष्यं चरित्वोपाध्यायाय न्यवेदयत्।।	1-3-38<br>
<br>
स तस्मादुपाध्यायः सर्वमेव भैक्ष्यमगृह्णात्।<br>
स तथेत्युक्तः पुनररक्षद्गा अहनि रक्षित्वा निशामुखे गुरुकुलमागम्य गुरोरग्रतः स्थित्वा नमश्चक्रे।।	1-3-39<br>
<br>
तमुपाध्यायस्तथापि पीवानमेव दृष्ट्वोवाच।<br>
वत्सोपमन्यो सर्वमशेषतस्ते भैक्ष्यं गृह्णामि केनेदानीं वृत्तिं कल्पयसीति।।	1-3-40<br>
<br>
स एवमुक्त उपाध्यायं प्रत्युवाच।<br>
भगवते निवेद्य पूर्वमपरं चरामि तेन वृत्तिं कल्पयामीति तमुपाध्यायः प्रत्युवाच।।	1-3-41<br>
<br>
नैषा न्याय्या गुरुवृत्तिरन्येषामपि भैक्ष्योपजीविनां वृत्त्युपरोधं करोषि इत्येवं वर्तमानो लुब्धोऽसीति।।	1-3-42<br>
स तथेत्युक्त्वा गा अरक्षद्रक्षित्वा च पुनरुपाध्यायगृहमागम्योपाध्यायस्याग्रतः स्थित्वा नमश्चक्रे।।	1-3-43<br>
तमुपाध्यायस्तथापि पीवानमेव दृष्ट्वा पुनरुवाच।<br>
वत्सोपमन्यो अहं ते सर्वं भैक्ष्यं गृह्णामि न चान्यच्चरसि पीवानसि भृशं केन वृत्तिं कल्पयसीति।।	1-3-44<br>
<br>
स एवमुक्तस्तमुपाध्यायं प्रत्युवाच।<br>
भो एतासां गवां पयसा वृत्तिं कल्पयामीति।<br>
तमुवाचोपाध्यायो नैतन्न्याय्यं पय उपयोक्तुं भवतो मया नाभ्यनुज्ञातमिति।।	1-3-45<br>
<br>
स तथेति प्रतिज्ञाय गा रक्षित्वा पुनरुपाध्यायगृहमेत्य गुरोरग्रतः स्थित्वा नमश्चक्रे।।	1-3-46<br>
तमुपाध्यायः पीवानमेव दृष्ट्वोवाच।<br>
वत्सोपमन्यो भैक्ष्यं नाश्नासि न चान्यच्चरसि पयो न पिबसि पीवानसि भृशं केनेदानीं वृत्तिं कल्पयसीति।।	1-3-47<br>
<br>
स एवमुक्त उपाध्यायं प्रत्युवाच।<br>
भोः फेनं पिबापि यमिमे वत्सा मातॄणां स्तनात्पिबन्त उद्गिरन्ति।।	1-3-48<br>
<br>
तमुपाध्यायः प्रत्युवाच।<br>
एते त्वदनुकम्पया गुणवन्तो वत्साः प्रभूततरं फेनमुद्गिरन्ति।<br>
तदेषामपि वत्सानां वृत्त्युपरोधं करोष्येवं वर्तमानः।<br>
फेनमपि भवान्न पातुमर्हतीति स तथेति प्रतिश्रुत्य निराहारः पुनररक्षद्गाः।।	1-3-49<br>
<br>
तथा प्रतिषिद्धो भैक्ष्यं नाश्नाति न चान्यच्चरति पयो न पिबति फेनं नोपयुङ्क्ते स कदाचिदरण्ये क्षुधार्तोऽर्कपत्राण्यभक्षयत्।।	1-3-50<br>
स तैरर्कपत्रैर्भक्षितैः क्षारतिक्तकटुरूक्षैस्तीक्ष्णविपाकैश्चक्षुष्युपहतोऽन्धो बभूव।<br>
ततः सोऽन्धोऽपि चङ्क्रम्यमाणः कूपेऽपतत्।।<br>
अथ तस्मिन्ननागच्छति सूर्ये चास्ताचलावलम्बिनि उपाध्यायः शिष्यानवोचत्।।	1-3-51<br>
<br>
मयोपमन्युः सर्वतः प्रतिषिद्धः स नियतं कुपितस्ततो नागच्छति चिरगतस्त्विति।<br>
ततोऽन्वेष्य इत्येवमुक्त्वा शिष्यैः सार्धमरण्यं गत्वा तस्याह्वानाय शब्दं चकार भो उपमन्यो क्वासि वत्सैहीति।।	1-3-53<br>
<br>
स उपाध्यायस्य आह्वानवचनं श्रुत्वा प्रत्युवाचोच्चैरयमस्मिन्कूपे पतितोऽहमिति।<br>
तमुपाध्यायः प्रत्युवाच कथं त्वमस्मिन्कूपे पतित इति।।	1-3-54<br>
<br>
स उपाध्यायं प्रत्युवाच अर्कपत्राणि भक्षयित्वान्धीभूतोस्म्यतश्चङ्क्रम्यमाणः कूपे पतित इति।<br>
तमुपाध्यायः प्रत्युवाच।।	1-3-55<br>
<br>
अश्विनौ स्तुहि तौ देवभिषजौ त्वां चक्षुष्मन्तं कर्ताराविति।<br>
स एवमुक्त उपाध्यायेनोपमन्युः स्तोतुमुपचक्रमे देवावश्विनौ वाग्भिर्ऋग्भिः।।	1-3-56<br>
<br>
प्रपूर्वगौ पूर्वजौ चित्रभानू<br>
गिरा वां शंसामि तपसा ह्यनन्तौ।<br>
दिव्यौ सुपर्णौ विरजौ विमाना-<br>
वधिक्षिपन्तौ भुवनानि विश्वा।।	1-3-57<br>
<br>
हिरण्मयौ शकुनी सांपरायौ<br>
नासत्यदस्रौ सुनसौ वैजयन्तौ।<br>
शुक्लं वयन्तौ तरसा सुवेमा-<br>
वधिव्ययन्तावसितं विवस्वतः।।	1-3-58<br>
<br>
ग्रस्तां सुपर्णस्य बलेन वर्तिका-<br>
ममुञ्चतामश्विनौ सौभगाय।<br>
तावत्सुवृत्तावनमं तमाय या-<br>
वसत्तमा गा अरुणा उदावहत्।।	1-3-59<br>
<br>
षष्टिश्च गावस्त्रिशताश्च धेनव<br>
एकं वत्सं सुवते तं दुहन्ति।<br>
नानागोष्ठा विहिता एकदोहना-<br>
स्तावश्विनौ दुहतो घर्ममुक्थ्यम्।।	1-3-60<br>
<br>
एकां नाभिं सप्त सथा अराः श्रिताः<br>
प्रधिष्वन्या विंशतिरर्पिता अराः।<br>
अनेमि चक्रं परिवर्ततेऽजरं<br>
मायाऽश्विनौ समनक्ति चर्षणी।।	1-3-61<br>
<br>
एकं चक्रं वर्तते द्वादशारं<br>
षण्णाभिमेकाक्षममृतस्य धारणम्।<br>
यस्मिन्देवा अधि विश्वे विषक्ता-<br>
स्तावश्विनौ मुञ्चतो मा विषीदतम्।।	1-3-62<br>
<br>
अश्विनाविन्दुममृतं वृत्तभूयौ<br>
तिरोधत्तामश्विनौ दासपत्नी।<br>
हित्वा गिरिमश्विनौ गामुदाचरन्तौ<br>
तद्वृष्टिमह्नात्प्रस्थितौ बलस्य।।	1-3-63<br>
<br>
युवां दिशो जनयथो दशाग्रे<br>
समानं मूर्ध्नि रथयानं वियन्ति।<br>
तासां यातमृषयोऽनुप्रयान्ति<br>
देवा मनुष्याः क्षितिमाचरन्ति।।	1-3-64<br>
<br>
युवां वर्णान्विकुरुथो विश्वरूपां-<br>
स्तेऽधिक्षियन्ते भुवनानि विश्वा।<br>
ते भानवोऽप्यनुसृताश्चरन्ति<br>
देवा मनुष्याः क्षितिमाचरन्ति।।	1-3-65<br>
<br>
तौ नासत्यावश्विनौ वां महेऽहं<br>
स्रजं च यां बिभृथः पुष्करस्य।<br>
तौ नासत्वावमृतावृतावृधा-<br>
वृते देवास्तत्प्रपदे न सूते।।	1-3-66<br>
<br>
मुखेन गर्भं लभतां युवानौ<br>
गतासुरेतत्प्रपदेन सूते।<br>
सद्यो जातो मातरमत्ति गर्भ-<br>
स्तावश्विनौ मुञ्चथौ जीवसे गाम्।।	1-3-67<br>
<br>
स्तोतुं न शक्नोमि गुणैर्भवन्तौ<br>
चक्षुर्विहीनः पथि संप्रमोहः।<br>
दुर्गेऽहमस्मिन्पतितोऽस्मि कूपे<br>
युवां शरण्यौ शरणं प्रपद्ये।।	1-3-68<br>
<br>
सौतिरुवाच।	<br>
एवमृग्भिश्चान्यैरस्तुवत्।<br>
इत्येवं तेनाभिष्टुतावश्विनावाजग्मतुराहतुश्चैं प्रीतौ स्व एष तेऽपूपोशानैनमिति।।	1-3-69<br>
<br>
स एवमुक्तः प्रत्युवाच नानृतमूचतुर्भगवन्तौ नत्वहमेतमपूपमुपयोक्तुमुत्सहे गुरवेऽनिवेद्येति।।	1-3-70<br>
ततस्तमश्विनावूचतुः।<br>
आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपोदत्त उपयुक्तः स तेनानिवेद्य गुरवे त्वमपि तथैव कुरुष्व यथा कृतमुपाध्यायेनेति।।	1-3-71<br>
<br>
स एवमुक्तः प्रत्युवाच एतत्प्रत्यनुनये भवन्तावश्विनौ नोत्सहेऽहमनिवेद्य गुरवेऽपूपमुपयोक्तुमिति।।	1-3-72<br>
तमश्विनावाहतुः प्रीतौ स्वस्तवानया गुरुभक्त्या।<br>
उपाध्यायस्य ते कार्ष्णायसा दन्ता भवतोऽपि हिरण्मया भविष्यन्ति चक्षुष्मांश्च भविष्यसि श्रेयश्चावाप्स्यसीति।।	1-3-73<br>
<br>
स एवमुक्तोऽश्विभ्यां लब्धचक्षुरुपाध्यायसकाशमागम्याभ्यवादयत्।।	1-3-74<br>
आचचक्षे च स चास्य प्रीतिमान्बभूव।।	1-3-75<br>
आह चैनं यथाऽश्विनावाहतुस्तथा त्वं श्रेयोऽवाप्स्यसीति।।	1-3-76<br>
सर्वे च ते वेदाःप्रतिभास्यन्ति सर्वाणि च धर्मशास्त्राणीति।<br>
एषा तस्यापि परीक्षोपमन्न्योः।।	1-3-77<br>
<br>
अथापरः शिष्यस्तस्यैवापोदस्य धौम्यस्य बैदो नाम तमुपाध्यायः समादिदेश वत्स बैद इहास्यतां तावन्मम गृहे कंचित्कालं शुश्रूषुणा च भवितव्यं श्रेयस्ते भविष्यतीति।।	1-3-78<br>
स तथेत्युक्त्वा गुरुकुले दीर्घकालं गुरुशुश्रूषणपरोऽवसत्।<br>
गौरिव नित्यं गुरुणा धूर्षु नियोज्यमानः शीतोष्णक्षुत्तृष्णादुःखसहः सर्वत्राप्रतिकूलस्तस्य महतात्कालेन गुरुः परितोषं जगाम।।	1-3-79<br>
<br>
तत्परितोषाच्च श्रेयः सर्वज्ञतां चावाप।<br>
एषा तस्यापि परीक्षा बैदस्य।।	1-3-80<br>
<br>
स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत।<br>
तस्यापि स्वगृहे वसतस्त्रयः शिष्या बभूवुः स शिष्यान्न किंचिदुवाच कर्म वा क्रियतां गुरुशुश्रूषा वेति।<br>
दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष।।	1-3-81<br>
<br>
अथ कस्मिंश्चित्काले बैदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयाञ्चक्रतुः।।	1-3-82<br>
स कदाचिद्याज्यकार्येणाभिप्रस्थित उत्तङ्कनामानं शिष्यं नियोजयामास।।	1-3-83<br>
भोयत्किंचिदस्मद्गृहे परिहीयते तदिच्छाम्यहमपरिहीयमानं भवता क्रियमाणमिति स एवं प्रतिसंदिश्योत्तङ्कं बैदः प्रवासं जगाम।।	1-3-84<br>
अथोत्तङ्कः शुश्रूषुर्गुरुनियोगमनुतिष्ठमानो गुरुकुले वसति स्म।<br>
स तत्र वसमान उपाध्यायस्त्रीभिः सहिताभिराहूयोक्तः।।	1-3-85<br>
<br>
उपाध्यायानी ते ऋतुमती उपाध्यायश्च प्रोषितोऽस्या यथाऽयमृतुर्वन्ध्यो न भवति तथा क्रियतामेषा विषीदतीति।।	1-3-86<br>
एवमुक्तस्ताः स्त्रियः प्रत्युवाच।<br>
न मया स्त्रीणां वचनादिदमकार्यं करणीयम्।<br>
न ह्यहमुपाध्यायेन संदिष्टोऽकार्यमपि त्वया कार्यमिति।।	1-3-87<br>
<br>
तस्य पुनरुपाध्यायः कालान्तरेण गृहमाजगाम तस्मात्प्रवासात्।<br>
स तु तद्वृत्तं तस्याशेषमुपलभ्य प्रीतिमानभूत्।।	1-3-88<br>
<br>
उवाच चैनं वत्सोत्तङ्कं किं ते प्रियं करवाणीति।<br>
धर्मतो हि शुश्रूषितोऽस्मि भवता तेन प्रीतिः परस्परेण नौ संवृद्धा तदनुजाने भवन्तं सर्वानेव कामानवाप्स्यसि गम्यतामिति।।	1-3-89<br>
<br>
स एवमुक्तः प्रत्युवाच किं ते प्रियं करवाणीति एवं ह्याहुः।।	1-3-90<br>
यश्चाधर्मेण वै ब्रूयाद्यश्चाधर्मेण पृच्छति।<br>
तयोरन्यतरः प्रैति विद्वेषं चाधिगच्छति।।	1-3-91<br>
<br>
सोहमनुज्ञातो भवता इच्छामीष्टं गुर्वर्थमुपहर्तुमिति।<br>
तेनैवमुक्त उपाध्यायः प्रत्युवाच वत्सोत्तङ्क उष्यतां तावदिति।।	1-3-92<br>
<br>
स कदाचित्तमुपाध्यायमाहोत्तङ्क आज्ञापयतु भवान्किं ते प्रियमुपाहरामि गुर्वर्थमिति।।	1-3-93<br>
तमुपाध्यायः प्रत्युवाच वत्सोत्तङ्क बहुशो मां चोदयसि गुर्वर्थमुपाहरामीति तद्गच्छैनां प्रविश्योपाध्यायानीं पृच्छ किमुपाहरामीति एषा यद्ब्रवीति तदुपाहरस्वेति।।	1-3-94<br>
स एवमुक्त उपाध्यायेनोपाध्यायानीमपृच्छद्भवत्युपाध्यायेनास्म्यनुज्ञातो गृहं गन्तुमिच्छामीष्टं ते गुर्वर्थमुपहृत्यानृणो गन्तुं तदाज्ञापयतु भवती किमुपाहरामि गुर्वर्थमिति।।	1-3-95<br>
सैवमुक्तोपाध्यायानी तमुत्तङ्कं प्रत्युवाच गच्छ पौष्यं प्रति राजानं कुण्डले भिक्षितुं तस्य क्षत्रियया पिनद्धे।।	1-3-96<br>
आनयस्वेतश्चतुर्थेऽहनि पुण्यकर्म भविता ताभ्यामाबद्धाभ्यां शोभमाना ब्राह्मणान्परिवेष्टुमिच्छामि।<br>
तत्संपादयस्व एवं हि कुर्वतः श्रेयो भविताऽन्यथा कुतः श्रेय इति।।	1-3-97<br>
<br>
स एवमुक्तस्तयोपाध्यायान्या प्रातिष्ठतोत्तङ्कः स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव स पुरुष उत्तङ्कमभ्यभाषत।।	1-3-98<br>
भोउत्तङ्कैतत्पुरीषमस्य ऋषभस्य भक्षयस्वेति स एवमुक्तो नैच्छत्।।	1-3-99<br>
तमाह पुरुषो भूयो भक्षयस्वोत्तङ्क मा विचारयोपाध्यायेनापि ते भक्षितं पूर्वमिति।।<br>
स एवमुक्तो बाढमित्युक्त्वा तदा तद्वृपभस्य मूत्रं पुरीषं च भक्षयित्वोत्तङ्कः संभ्रमाढुत्थित एवापोऽनुस्पृश्य प्रतस्थे।।	1-3-100<br>
1-3-101<br>
यत्र स क्षत्रियः पौष्यस्तमुपेत्यासीनमपश्यदुत्तङ्कः।<br>
स उत्तङ्कस्तमुपेत्याशीर्भिरभिनन्द्योवाच।।	1-3-102<br>
<br>
अर्थी भवन्तमुपागतोऽस्मीति स एनमभिवाद्योवाच।<br>
भगवन्पौष्यः खल्वहं किं करवाणीति।।	1-3-103<br>
<br>
स तमुवाच गुर्वर्थं कुण्डलयोरर्थेनाभ्यागतोऽस्मि।<br>
ये वै ते क्षत्रिया पिनद्धे कुण्डले ते भवान्दातुमर्हतीति।।	1-3-104<br>
<br>
तं प्रत्युवाच पौष्यः प्रविश्यान्तःपुरं क्षत्रिया याच्यतामिति।<br>
स तेनैवमुक्तः प्रविश्यान्तःपुरं क्षत्रियां नापश्यत्।।	1-3-105<br>
<br>
स पौष्यं पुनरुवाच न युक्तं भवताऽहमनृतेनोपचरितुं न हि तेऽन्तःपुरे क्षत्रिया सन्निहिता नैनां पश्यामि।।	1-3-106<br>
स एवमुक्तः पौष्यः क्षणमात्रं विमृश्योत्तङ्कं प्रत्युवाच।<br>
नियतं भवानुच्छिष्टः स्मर तावन्न हि सा क्षत्रिया उच्छिष्टेनाशुचिना शक्या द्रष्टुं पतिव्रतात्वात्सैषा नाशुचेर्दर्शनमुपैतीति।।	1-3-107<br>
<br>
अथैवमुक्त उत्तङ्कः स्मृत्वोवाचास्ति खलु मया तु भक्षितं नोपस्पृष्टमागच्छतेति।<br>
तं पौष्यः प्रत्युवाच एष ते व्यतिक्रमो नोत्थितेनोपस्पृष्टं भवति शीघ्रमागच्छतेति।।	1-3-108<br>
<br>
अथोत्तङ्कस्तं तथेत्युक्त्वा प्राङ्मुख उपावेश्य सुप्रक्षालितपाणिपादवदनो निःशब्दाभिरफेनाभिरनुष्णाभिर्हृद्गताभिरद्भिस्त्रिः पीत्वा द्विः परिमृज्य खान्यद्भिरुपस्पृश्य चान्तःपुरं प्रविवेश।।	1-3-109<br>
ततस्तां क्षत्रियामपश्यत्सा च दृष्ट्वैवोत्तङ्कं प्रत्युत्थायाभिवाद्योवाच स्वागतं ते भगवन्नाज्ञापय किं करवाणीति।।	1-3-110<br>
स तामुवाचैते कुण्डले गुर्वर्थं मे भिक्षिते दातुमर्हसीति।<br>
सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छदाह चैनमेते कुण्डले तक्षको नागराजः सुभृशं प्रार्थयत्यप्रमत्तो नेतुमर्हसीति।।	1-3-111<br>
<br>
स एवमुक्तस्तां क्षत्रियां प्रत्युवाच भवती सुनिर्वृता भवतु।<br>
न मां शक्तस्तक्षको नागराजो धर्षयितुमिति।।	1-3-112<br>
<br>
स एवमुक्त्वा तां क्षत्रियामामन्त्र्य पौष्यसकाशमागच्छत्।<br>
आह चैनं भोः पौष्य प्रीतोऽस्मीति तमुत्तङ्कं पौष्यः प्रत्युवाच।।	1-3-113<br>
<br>
भगवंश्चिरेण पात्रमासाद्यते भवाश्च गुणवानतिथिस्तदिच्छे श्राद्धं कर्तुं क्रियतां क्षण इति।।	1-3-114<br>
तमुत्तङ्कः प्रत्युवाच कृतक्षण एवास्मि शीघ्रमिच्छामि यथोपपन्नमन्नमुपस्कृतं भवतेति स तथेत्युक्त्वा यथोपपन्नेनान्नेनैनं भोजयामास।।	1-3-115<br>
अथोत्तङ्कः सकेशं शीतमन्नं दृष्ट्वा अशुच्येतदिति मत्वा तं पौष्यमुवाच।<br>
यस्मान्मे अशुच्यन्नं ददासि तस्मादन्धो भविष्यसीति।।	1-3-116<br>
<br>
तं पौष्यः प्रत्युवाच।<br>
यस्मात्त्वमदुष्टमन्नंदूषयसि तस्मादनपत्यो भविष्यसीति तमुत्तङ्कः प्रत्युवाच।।	1-3-117<br>
<br>
न युक्तं भवताऽन्नमशुचि दत्त्वा प्रतिशापं दातुं तस्मादन्नमेव प्रत्यक्षीकुरु।<br>
ततः पौष्यस्तदन्नमशुचि दृष्ट्वा तस्याशुचिभावमपरोक्षयामास।।	1-3-118<br>
<br>
अथ तदन्नं मुक्तकेश्या स्त्रियोपहृतमनुष्णं सकेशं चाशुच्येतदिति मत्वा तमृषिमुत्तङ्कं प्रसादयामास।।	1-3-119<br>
भघवन्नेतदज्ञानादन्नं सकेशमुपाहृतं शीतं च।<br>
तत्क्षामये भवन्तं न भवेयमन्ध इति।<br>
तमुत्तङ्कः प्रत्युवाच।।	1-3-120<br>
<br>
न मृषा ब्रवीमि भूत्वा त्वमन्धो नचिरादनन्धो भविष्यसीति।<br>
ममापि शापो भवता दत्तो न भवेदिति।।	1-3-121<br>
<br>
तं पौष्यः प्रत्युवाच न चाहं शक्तः शापं प्रत्यादातुं न हि मे मन्युरद्याप्युपशमं गच्छति किं चैतद्भवता न ज्ञायते।<br>
यथा।।	1-3-122<br>
<br>
नवनीतं हृदयं ब्राह्मणस्य<br>
वाचि क्षुरो निहितस्तीक्ष्णधारः।<br>
तदुभयमेतद्विपरीतं क्षत्रियस्य<br>
वाङ्नवनीतं हृदयं तीक्ष्णधारम्।। इति।।	1-3-123<br>
<br>
तदेवंगते न शक्तोऽहं तीक्ष्णहृदयत्वात्तं शापमन्यथाकर्तुं गम्यतामिति।<br>
तमुत्तङ्कः प्रत्युवाच।।	1-3-124<br>
<br>
भवताऽहमन्नस्याशुचिभावमालक्ष्य प्रत्यनुनीतः।<br>
प्राक् च तेऽभिहितं यस्माददुष्टमन्नं दूषयसि तस्मादनपत्यो भविष्यसीति।<br>
दुष्टे चान्ने नैष मम शापो भविष्यतीति।।	1-3-125<br>
<br>
साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा।<br>
सोऽपश्यदथ पथि नग्नं क्षपणकमागच्छन्तं मुहुर्मुहुर्दृश्यमानमदृश्यमानं च।।	1-3-126<br>
<br>
अथोत्तङ्कस्ते कुण्डले संन्यस्य भूमावुदकार्थं प्रचक्रमे।<br>
एतस्मिन्नन्तरे स क्षपणकस्त्वरमाण उपसृत्य ते कुण्डले गृहीत्वा प्राद्रवत्।।	1-3-127<br>
<br>
तमुत्तङ्कोऽभिसृत्य कृतोदककार्यः शुचिः प्रयतो नमो देवेभ्यो गुरुभ्यश्च कृत्वा महता जवेन तमन्वयात्।।	1-3-128<br>
तस्य तक्षको दृढमासन्नः सतं जग्राह।<br>
गृहीतमात्रः स तद्रूपं विहाय तक्षकस्वरूपं कृत्वा सहसा धरण्यां विवृतं महाबिलं प्रविवेश।।	1-3-129<br>
<br>
प्रविश्य च नागलोकं स्वभवनमगच्छत्।<br>
अथोत्तङ्कस्तस्याः क्षत्रियाया वचः स्मृत्वा तं तक्षकमन्वगच्छत्।।	1-3-130<br>
<br>
स तद्बिलं दण्डकाष्ठेन चखान न चाशकत्।<br>
तं क्लिश्यमानमिन्द्रोऽपश्यत्स वज्रं प्रेषयामास।<br>
गच्छास्य ब्राह्मणस्य साहाय्यं कुरुष्वेति।।	1-3-131<br>
<br>
अथ वज्रं दण्डकाष्ठमनुप्रविश्य तद्बिलमदारयत्।।	1-3-132<br>
तमुत्तङ्कोऽनुविवेश तेनैव बिलेन प्रविश्य च तं नागलोकमपर्यन्तमनेकविधप्रासादहर्म्यवलभीनिर्यूहशतसंकुलमुच्चावचक्रीडाश्चर्यस्थानावकीर्णमपश्यत्।।	1-3-133<br>
स तत्र नागांस्तानस्तुवदेभिः श्लोकैः।<br>
य ऐरावतराजानः सर्पाः समितिशोभाः।<br>
क्षरन्त इव जीमूताः सविद्युत्पवनेरिताः।।	1-3-134<br>
<br>
सुरूपा बहुरूपाश्च तथा कल्माषकुण्डलाः।<br>
आदित्यवन्नाकपृष्ठे रेजुरैरावतोद्भवाः।।	1-3-135<br>
<br>
बहूनि नागवेश्मानि गङ्गायास्तीर उत्तरे।<br>
तत्रस्थानपि संस्तौमि महतः पन्नगानहम्।।	1-3-136<br>
<br>
इच्छेत्कोऽर्कांशुसेनायां चर्तुमैरावतं विना।<br>
शतान्यशीतिरष्टौ च सहस्राणि च विंशतिः।।	1-3-137<br>
<br>
सर्पाणां प्रग्रहा यान्ति धृतराष्ट्रो यदैजति।<br>
ये चैनमुपसर्पन्ति ये च दूरपथं गताः।।	1-3-138<br>
<br>
अहमैरावतज्येष्ठभ्रातृभ्योऽकरवं नमः।<br>
यस्य वासः कुरुक्षेत्रे खाण्डवे चाभवत्पुरा।।	1-3-139<br>
<br>
तं नागराजमस्तौषं कुण्डलार्थाय तक्षकम्<sup id="cite_ref-1" class="reference"><a href="#cite_note-1">[१]</a></sup>।<br>
तक्षकश्चाश्वसेनश्च नित्यं सहचरावुभौ।।	1-3-140<br>
<br>
कुरुक्षेत्रं च वसतां नदीमिक्षुमतीमनु।<br>
जघन्यजस्तक्षकस्य श्रुतसेनेति यः सुतः।।	1-3-141<br>
<br>
अवसद्यो महद्द्युम्नि प्रार्थयन्नागमुख्यताम्।<br>
करवाणि सदा चाहं नमस्तस्मै महात्मने।।	1-3-142<br>
<br>
सौतिरुवाच।	<br>
एवं स्तुत्वा स विप्रर्षिरुत्तङ्को भुजगोत्तमान्।<br>
नैव ते कुण्डले लेभे ततश्चिन्तामुपागमत्।।	1-3-143<br>
<br>
एवं स्तुवन्नपि नागान्यदा ते कुण्डले नालभत्तदाऽपश्यत्स्त्रियौ तन्त्रे अधिरोप्य सुवेमे पटं वयन्त्यौ।<br>
तस्मिंस्तन्त्रे कृष्णाः सिताश्च तन्तवश्चक्रं चापश्यद्द्वादशारं षड्भिः कुमारैः परिवर्त्यमानं पुरुषं चापश्यदश्वं च दर्शनीयम्।।	1-3-144<br>
<br>
स तान्सर्वांस्तुष्टाव एभिर्मन्त्रवादश्लोकैः।।	1-3-145<br>
त्रीण्यर्पितान्यत्र शतानि मध्ये<br>
षष्टिश्च नित्यं चरति ध्रुवेऽस्मिन्।<br>
चक्रे चतुर्विंशतिपर्वयोगे<br>
षड्वै कुमाराः परिवर्तयन्ति।।	1-3-146<br>
<br>
तन्त्रं चेदं विश्वरूपे युवत्यौ<br>
वयतस्तन्तून्सततं वर्तयन्त्यौ।<br>
कृष्णान्सितांश्चैव विवर्तयन्त्यौ<br>
भूतान्यजस्रं भुवनानि चैव।।	1-3-147<br>
<br>
वज्रस्य भर्ता भुवनस्य गोप्ता<br>
वृत्रस्य हन्ता नमुचेर्निहन्ता।<br>
कृष्णे वसानो वसने महात्मा<br>
सत्यानृते यो विविनक्ति लोके।।	1-3-148<br>
<br>
यो वाजिनं गर्भमपां पुराणं<br>
वैश्वानरं वाहनमभ्युपैति।<br>
नमोऽस्तु तस्मै जगदीश्वराय<br>
लोकत्रयेशाय पुरंदराय।।	1-3-149<br>
<br>
ततः स एनं पुरुषः प्राह प्रीतोऽस्मि तेऽहसनेन स्तोत्रेण किं ते प्रियं करवाणीति।<br>
स तमुवाच नागा मे वशमीयुरिति।।	1-3-150<br>
<br>
स चैनं पुरुषः पुनरुवाच एतमश्वमपाने धमस्वेति।।<br>
ततोऽश्वस्यापानमधमत्ततोऽश्वाद्धम्यमानात्सर्वस्रोतोभ्यः पावकार्चिषः सधूमा निष्पेतुः।।	1-3-151<br>
1-3-152<br>
ताभिर्नागलोक उपधूपितेऽथ संभ्रान्तस्तक्षकोऽग्नेस्तेजोभयाद्विषण्णः कुण्डले गृहीत्वा सहसा भवनान्निष्क्रम्योत्तङ्कमुवाच।।	1-3-153<br>
इमे कुण्डले गृह्णातु भवानिति।<br>
स ते प्रतिजग्राहोत्तङ्कः प्रतिगृह्य च कुण्डलेऽचिन्तयत्।।	1-3-154<br>
<br>
अद्य तत्पुण्यकमुपाध्यायान्या दूरं चाहमभ्यागतः स कथं संभावयेयमिति।।	1-3-155<br>
तत एनं चिन्तयानमेव स पुरुष उवाच।<br>
उत्तङ्क एनमेवाश्वमधिरोह त्वां क्षणेनैवोपाध्यायकुलं प्रापयिष्यतीति।।	1-3-156<br>
<br>
स तथेन्युक्त्वा तमश्वमधिरुह्य प्रत्याजगामोपाध्यायकुलं।<br>
उपाध्यायानी च स्नाता केशानावापयन्त्युपविष्टोत्तङ्को नागच्छतीति शापायास्य मनो दधे।।	1-3-157<br>
<br>
अथैतस्मिन्नन्तरे स उत्तङ्कः प्रविश्य उपाध्यायकुलं उपाध्यायानीमभ्यवादयत्ते चास्यै कुण्डले प्रायच्छत्सा चैनं प्रत्युवाच।।	1-3-158<br>
उत्तङ्क देशे कालेऽभ्यागतः स्वागतं ते वत्स `इदानीं यद्यनागतोसि कोपितया मया शप्तो भविष्यसि' श्रेयस्तवोपस्थितं सिद्धिमाप्नुहीति।।	1-3-159<br>
अथोत्तङ्क उपाध्यायमभ्यवादयत्।<br>
तमुपाध्यायः प्रत्युवाच वत्सोत्तङ्क स्वागतं ते किं चिरं कृतमिति।।	1-3-160<br>
<br>
तमुत्तङ्क उपाध्यायं प्रत्युवाच।<br>
भोस्तक्षकेण मे नागराजेन विघ्नः कृतोऽस्मिन्कर्मणि तेनास्मि नागलोकं गतः।।	1-3-161<br>
<br>
तत्र च मया दृष्टे स्त्रियौ तन्त्रेऽधिरोप्य पटं वयन्त्यौ तस्मिंश्च कृष्णाः सिताश्च तन्तवः।<br>
किं तत्।।	1-3-162<br>
<br>
तत्र च मया चक्रं दृष्टं द्वादशारं षट्चैनं कुमाराः परिवर्तयन्ति तदपि किं।<br>
पुरुषश्चापि मया दृष्टः स चापि कः।<br>
अश्वश्चातिप्रमाणो दृष्टः स चापि कः।।	1-3-163<br>
<br>
पथि गच्छता च मया ऋषभो दृष्टस्तं च पुरुषोऽधिरूढस्तेनास्मि सोपचारमुक्त उत्तङ्कास्य ऋषभस्य पुरीषं भक्षय उपाध्यायेनापि ते भक्षितमिति।।	1-3-164<br>
ततस्तस्य वचनान्मया तदृषभस्य पुरीषमुपयुक्तं स चापि कः।<br>
तदेतद्भवतोपदिष्टमिच्छेयं श्रोतुं किं तदिति।<br>
स तेनैवमुक्त उपाध्यायः प्रत्युवाच।।	1-3-165<br>
<br>
ये ते स्त्रियौ धाता विधाता च ये च ते कृष्णाः सितास्तन्तवस्ते रात्र्यहनी।<br>
यदपि तच्चक्रं द्वादशारं षट्कुमाराः परिवर्तयन्ति तेपि षड्ऋतवः द्वादशारा द्वादश मासाः संवत्सरश्चक्रम्।।	1-3-166<br>
<br>
यः पुरुषःस पर्जन्यः योऽश्वः सोऽग्निः य ऋषभस्त्वया पथि गच्छता दृष्टः स ऐरावतो नागराट्।।	1-3-167<br>
यश्चैनमधिरूढः पुरुषः स चेन्द्रः यदपि ते भक्षितं तस्य ऋषभस्य पुरीषं तदमृतं तेन खल्वसि तस्मिन्नागभवने न व्यापन्नस्त्वम्।।	1-3-168<br>
स हि भगवानिन्द्रो मम सखा त्वदनुक्रोशादिममनुग्रहं कृतवान्।<br>
तस्मात्कुण्डले गृहीत्वा पुनरागतोऽसि।।	1-3-169<br>
<br>
तत्सौम्य गम्यतामनुजाने भवन्तं श्रेयोऽवाप्स्यसीति।<br>
स उपाध्यायेनानुज्ञातो भगवानुत्तङ्कः क्रुद्धस्तक्षकं प्रतिचिकीर्षमाणो हास्तिनपुरं प्रतस्थे।।	1-3-170<br>
<br>
स हास्तिनपुरं प्राप्य नचिराद्विप्रसत्तमः।<br>
समागच्छत राजानमुत्तङ्को जनमेजयम्।।	1-3-171<br>
<br>
पुरा तक्षशिलासंस्थं निवृत्तमपराजितम्।<br>
सम्यग्विजयिनं दृष्ट्वा समन्तान्मन्त्रिभिर्वृतम्।।	1-3-172<br>
<br>
तस्मै जयाशिषः पूर्वं यथान्यायं प्रयुज्य सः।<br>
उवाचैनं वचः काले शब्दसंपन्नया गिरा।।	1-3-173<br>
<br>
उत्तङ्क उवाच।<br>
अन्यस्मिन्करणीये तु कार्ये पार्थिवसत्तम।<br>
अर्चयित्वा यथान्यायं प्रत्युवाच द्विजोत्तमम्।।	1-3-174<br>
<br>
सौतिरुवाच।	<br>
एवमुक्तस्तु विप्रेण स राजा जनमेजयः।<br>
अर्चयित्वा यथान्यायं प्रत्युवाच द्विजोत्तमम्।।	1-3-175<br>
<br>
जनमेजय उवाच।	<br>
आसां प्रजानां परिपालनेन<br>
स्वं क्षत्रधर्मं परिपालयामि।<br>
प्रव्रूहि मे किं करणीयमद्य<br>
येनासि कार्येण समागतस्त्वम्।।	1-3-176<br>
<br>
सौतिरुवाच।	<br>
स एवमुक्तस्तु नृपोत्तमेन<br>
द्विजोत्तमः पुण्यकृतां वरिष्ठः।<br>
उवाच राजानमदीनसत्वं<br>
स्वमेव कार्यं नृपते कुरुष्व।।	1-3-177<br>
<br>
उत्तङ्क उवाच।	<br>
तक्षकेण महीन्द्रेन्द्र येन ते हिंसितः पिता।<br>
तस्मै प्रतिकुरुष्व त्वं पन्नगाय दुरात्मने।।	1-3-178<br>
<br>
कार्यकालं हि मन्येऽहं विधिदृष्टस्य कर्मणः।<br>
तद्गच्छापचितिं राजन्पितुस्तस्य महात्मनः।।	1-3-179<br>
<br>
तेन ह्यनपराधी स दष्टो दुष्टान्तरात्मना।<br>
पञ्चत्वमगमद्राजा वज्राहत इव द्रुमः।।	1-3-180<br>
<br>
बलदर्पसमुत्सिक्तस्तक्षकः पन्नगाधमः।<br>
अकार्यं कृतवान्पापो योऽदशत्पितरं तव।।	1-3-181<br>
<br>
राजर्षिवंशगोप्तारममरप्रतिमं नृपम्।<br>
यियासुं काश्यपं चैव न्यवर्तयत पापकृत्।।	1-3-182<br>
<br>
होतुमर्हसि तं पापं ज्वलिते हव्यवाहने।<br>
सर्पसत्रे महाराज त्वरितं तद्विधीयताम्।।	1-3-183<br>
<br>
एवं पितुश्चापचितिं कृतवांस्त्वं भविष्यसि।<br>
मम प्रियं च सुमहत्कृतं राजन् भविष्यति।।	1-3-184<br>
<br>
कर्मणः पृथिवीपाल मम येन दुरात्मना।<br>
विघ्नः कृतो महाराज गुर्वर्थं चरतोऽनघ।।	1-3-185<br>
<br>
सौतिरुवाच।	<br>
एतच्छ्रुत्वा तु नृपतिस्तक्षकाय चुकोप ह।<br>
उत्तङ्कवाक्यहविषा दीप्तोऽग्निर्हविषा यथा।।	1-3-186<br>
<br>
अपृच्छत्स तदा राजा मन्त्रिणः स्वान्सुदुःखितः।<br>
उत्तङ्कस्यैव सांनिध्ये पितुः स्वर्गगतिं प्रति।।	1-3-187<br>
<br>
तदैव हि स राजेन्द्रो दुःखशोकाप्लुतोऽभवत्।<br>
यदैव वृत्तं पितरमुत्तङ्कादशृणोत्तदा।।	1-3-188<br>
<br>
।। इति श्रीमन्महाभारते आदिपर्वणि<br>
पौष्यपर्वमि तृतीयोऽध्यायः।। 3 ।।<br>
<br>
।। समाप्तं च पौष्यपर्व ।।<br>
<br>
<br>
</span>
