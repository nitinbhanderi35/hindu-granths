				
<tbody><tr><td>
	<b>वैशंपायन उवाच।</b>	</td><td>	1-143-1x	
</td></tr>
				
<tr><td>
	ततो धनञ्जयं द्रोणः स्मयमानोऽभ्यभाषत।<br>त्वयेदानीं प्रहर्तव्यमेतल्लक्ष्यं विलोक्यताम्।।	</td><td>	1-143-1a<br>1-143-1b	
</td></tr>
				
<tr><td>
	मद्वाक्यसमकालं ते मोक्तव्योऽत्र भवेच्छरः।<br>वितत्य कार्मुकं पुत्र तिष्ठ तावन्मुहूर्तकम्।।	</td><td>	1-143-2a<br>1-143-2b	
</td></tr>
				
<tr><td>
	एवमुक्तः सव्यसाची मण्डलीकृतकार्मुकः।<br>तस्थौ भासं समुद्दिश्य गुरुवाक्यप्रचोदितः।।	</td><td>	1-143-3a<br>1-143-3b	
</td></tr>
				
<tr><td>
	मुहूर्तादिव तं द्रोणस्तथैव समभाषत।<br>पश्यस्येनं स्थितं भासं द्रुमं मामपि चार्जुन।।	</td><td>	1-143-4a<br>1-143-4b	
</td></tr>
				
<tr><td>
	पश्याम्येकं भासमिति द्रोणं पार्थोऽभ्यभाषत।<br>न तु वृक्षं भवन्तं वा पश्यामीति च भारत।।	</td><td>	1-143-5a<br>1-143-5b	
</td></tr>
				
<tr><td>
	ततः प्रीतमना द्रोणो मुहूर्तादिव तं पुनः।<br>प्रत्यभाषत दुर्धर्षः पाण्डवानां महारथम्।।	</td><td>	1-143-6a<br>1-143-6b	
</td></tr>
				
<tr><td>
	भासं पश्यसि यद्येनं तथा ब्रूहि पुनर्वचः।<br>शिरः पश्यामि भासस्य न गात्रमिति सोऽब्रवीत्।।	</td><td>	1-143-7a<br>1-143-7b	
</td></tr>
				
<tr><td>
	अर्जुनेनैवमुक्तस्तु द्रोणो हृष्टतनूरुहः।<br>मुञ्चस्वेत्यब्रवीत्पार्थं स मुमोचाविचारयन्।।	</td><td>	1-143-8a<br>1-143-8b	
</td></tr>
				
<tr><td>
	ततस्तस्य गस्थस्य क्षुरेण निशितेन च।<br>शिर उत्कृत्य तरसा पातयामास पाण्डवः।।	</td><td>	1-143-9a<br>1-143-9b	
</td></tr>
				
<tr><td>
	तस्मिन्कर्मणि संसिद्धे पर्यष्वजत पाण्डवम्।<br>मेने च द्रुपदं सङ्ख्ये सानुबन्धं पराजितम्।।	</td><td>	1-143-10a<br>1-143-10b	
</td></tr>
				
<tr><td>
	कस्य चित्त्वथ कालस्य सशिष्योऽङ्गिरसां वरः।<br>जगाम गङ्गामभितो मज्जितुं भरतर्षभ।।	</td><td>	1-143-11a<br>1-143-11b	
</td></tr>
				
<tr><td>
	अवगाढमथो द्रोणं सलिले सलिलेचरः।<br>ग्राहो जग्राह बलवाञ्जङ्घान्ते कालचोदितः।।	</td><td>	1-143-12a<br>1-143-12b	
</td></tr>
				
<tr><td>
	स समर्थोऽपि मोक्षाय शिष्यान्सर्वानचोदयत्।<br>ग्राहं हत्वा तु मोक्ष्यध्वं मामिति त्वरयन्निव।।	</td><td>	1-143-13a<br>1-143-13b	
</td></tr>
				
<tr><td>
	तद्वाक्यसमकालं तु बीभत्सुर्निशितैः शरैः।<br>अवार्यैः पञ्चभिर्ग्राहं मग्नमम्भस्यताडयत्।।	</td><td>	1-143-14a<br>1-143-14b	
</td></tr>
				
<tr><td>
	इतरे त्वथ संमूढास्तत्रपत्र प्रपेदिरे।<br>तं तु दृष्ट्वा क्रियोपेतं द्रोणोऽमन्यत पाण्डवम्।।	</td><td>	1-143-15a<br>1-143-15b	
</td></tr>
				
<tr><td>
	विशिष्टं सर्वशिष्येभ्यः प्रीतिमांश्चाभवत्तदा।<br>स पार्थबाणैर्बहुधा खण्डशः परिकल्पितः।।	</td><td>	1-143-16a<br>1-143-16b	
</td></tr>
				
<tr><td>
	ग्राहः पञ्चत्वमापेदे जङ्घां त्यक्त्वा महात्मनः।<br>`सर्वक्रियाभ्यनुज्ञानात्तथा शिष्यान्समानयत्।।	</td><td>	1-143-17a<br>1-143-17b	
</td></tr>
				
<tr><td>
	दुर्योधनं चित्रसेनं दुःशासनविविंशती।<br>अर्जुनं च समानीय ह्यश्वत्थामानमेव च।।	</td><td>	1-143-18a<br>1-143-18b	
</td></tr>
				
<tr><td>
	शिशुकं मृण्मयं कृत्वा द्रोणो गङ्गाजले ततः।<br>शिष्याणां पश्यतां चैव क्षिपति स्म महाभुजः।।	</td><td>	1-143-19a<br>1-143-19b	
</td></tr>
				
<tr><td>
	चक्षुषी वाससा चैव बद्ध्वा प्रादाच्छरासनम्।<br>शिशुकं विद्ध्यतेमं वै जलस्थं बद्धचक्षुषः।।	</td><td>	1-143-20a<br>1-143-20b	
</td></tr>
				
<tr><td>
	तत्क्षणेनैव बीभत्सुरावापैर्दशभिर्वशी।<br>पञ्चकैरनुविव्याध मग्नं शिशुकमम्भसि।।	</td><td>	1-143-21a<br>1-143-21b	
</td></tr>
				
				
<tr><td>
	ताः स दृष्ट्वा क्रियाः सर्वा द्रोणोऽमन्यत पाण्डवम्।<br>विशिष्टं सर्वशिष्येभ्यः प्रीतिमांश्चाभवत्तदा।'<br>तथाब्रवीन्महात्मानं भारद्वाजो महारथम्।।	</td><td>	1-143-22a<br>1-143-22b<br>1-143-22c	
</td></tr>
				
<tr><td>
	गृहाणेदं महाबाहो विशिष्टमतिदुर्धरम्।<br>अस्त्रं ब्रह्मशिरो नाम सप्रयोगनिवर्तनम्।।	</td><td>	1-143-23a<br>1-143-23b	
</td></tr>
				
<tr><td>
	न च ते मानुषेष्वेतत्प्रयोक्तव्यं कथंचन।<br>जगद्विनिर्दहेदेतदल्पतेजसि पातितम्।।	</td><td>	1-143-24a<br>1-143-24b	
</td></tr>
				
<tr><td>
	असामान्यमिदं तात लोकेष्वस्त्रं निगद्यते।<br>तद्धारयेथाः प्रयतः शृणु चेदं वचो मम।।	</td><td>	1-143-25a<br>1-143-25b	
</td></tr>
				
<tr><td>
	बाधेतामानुषः शत्रुर्यदि त्वां वीर कश्चन।<br>तद्वधाय प्रयुञ्जीथास्तदस्त्रमिदमाहवे।।	</td><td>	1-143-26a<br>1-143-26b	
</td></tr>
				
				
<tr><td>
	तथेति संप्रतिश्रुत्य बीभत्सुः स कृताञ्जलिः।<br>जग्राह परमास्त्रं तदाह चैनं पुनर्गुरुः।<br>भविता त्वत्समो नान्यः पुमाँल्लोके धनुर्धरः।।	</td><td>	1-143-27a<br>1-143-27b<br>1-143-27c	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि त्रिचत्वारिंशदधिकशततमोऽध्यायः।। 143 ।।	</td><td>		
</td></tr></tbody>