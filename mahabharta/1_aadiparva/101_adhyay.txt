<tbody><tr><td>				
</td></tr><tr><td>
	<b>`वैशंपायन उवाच।</b>	</td><td>	1-101-1x	
</td></tr>
				
<tr><td>
	दुष्यन्ताद्भरतो राज्यं यथान्यायमवाप सः।'<br>तस्य तत्प्रथितं कर्म प्रावर्तत महात्मनः।।	</td><td>	1-101-1a<br>1-101-1b	
</td></tr>
				
<tr><td>
	भास्वरं दिव्यमजितं लोकसंनादनं महत्।<br>स विजित्य महीपालांश्चकार वशवर्तिनः।।	</td><td>	1-101-2a<br>1-101-2b	
</td></tr>
				
<tr><td>
	चचार च सतां धर्मं प्राप्य चानुत्तमं यशः।<br>स राजा चक्रवर्त्यासीत्सार्वभौमः प्रतापवान्।।	</td><td>	1-101-3a<br>1-101-3b	
</td></tr>
				
<tr><td>
	ईजे च बहुभिर्यज्ञैर्यथा शक्रो मरुत्पतिः।<br>याजयामास तं कण्वो दक्षवद्भूरिदक्षिणम्।।	</td><td>	1-101-4a<br>1-101-4b	
</td></tr>
				
<tr><td>
	श्रीमद्गोविततं नाम वाजिमेधमवाप सः।<br>यस्मिन्सहस्रं पद्मानां कण्वाय भरतो ददौ।।	</td><td>	1-101-5a<br>1-101-5b	
</td></tr>
				
<tr><td>
	सोऽश्वमेधशतैरीजे यमुनामनु तीरगः।<br>त्रिशतैश्च सरस्वत्यां गङ्गामनु चतुःशतैः।।	</td><td>	1-101-6a<br>1-101-6b	
</td></tr>
				
<tr><td>
	दौष्यन्तिर्भरतो यज्ञैरीजे शाकुन्तलो नृपः।<br>तस्माद्भरतवंशस्य विप्रतस्थे महद्यशः।।	</td><td>	1-101-7a<br>1-101-7b	
</td></tr>
				
<tr><td>
	भरतस्य वरस्त्रीषु पुत्राः संजज्ञिरे पृथक्।<br>नाभ्यनन्दत्तदा राजा नानुरूपा ममेति तान्।।	</td><td>	1-101-8a<br>1-101-8b	
</td></tr>
				
<tr><td>
	ततस्तान्मातरः क्रुद्धाः पुत्रान्निन्युर्यमक्षयम्।<br>ततस्तस्य नरेन्द्रस्य वितथं पुत्रजन्म तत्।।	</td><td>	1-101-9a<br>1-101-9b	
</td></tr>
				
<tr><td>
	ततो महद्भिः क्रतुभिरीजानो भरतस्तदा।<br>लेभे पुत्रं भरद्पाजाद्भुमन्युं नाम भारत।।	</td><td>	1-101-10a<br>1-101-10b	
</td></tr>
				
<tr><td>
	ततः पुत्रिणमात्मानं ज्ञात्वा पौरवनन्दनः।<br>भुमन्युं भरतश्रेष्ठ यौवराज्येऽभ्यषेचयत्।।	</td><td>	1-101-11a<br>1-101-11b	
</td></tr>
				
<tr><td>
	ततो दिविरथो नाम भुमन्योरभवत्सुतः।<br>सुहोत्रश्च सुहोता च सुहविः सुयजुस्तथा।।	</td><td>	1-101-12a<br>1-101-12b	
</td></tr>
				
<tr><td>
	पुष्करिण्यामृचीकश्च भुमन्योरभवन्सुताः।<br>तेषां ज्येष्ठः सुहोत्रस्तु राज्यमाप महीक्षिताम्।।	</td><td>	1-101-13a<br>1-101-13b	
</td></tr>
				
<tr><td>
	राजसूयाश्वमेधाद्यैः सोऽयजद्बहुभिः सवैः।<br>सुहोत्रः पृथिवीं कृत्स्नां बुभुजे सागराम्बराम्।।	</td><td>	1-101-14a<br>1-101-14b	
</td></tr>
				
<tr><td>
	पूर्णां हस्तिगवाश्वैश्च बहुरत्नसमाकुलाम्।<br>ममज्जेव मही तस्य भूरिभारावपीडिता।।	</td><td>	1-101-15a<br>1-101-15b	
</td></tr>
				
<tr><td>
	हस्त्यश्वरथसंपूर्णा मनुष्यकलिला भृशम्।<br>सुहोत्रे राजनि तदा धर्मतः शासति प्रजाः।।	</td><td>	1-101-16a<br>1-101-16b	
</td></tr>
				
<tr><td>
	चैत्ययूपाङ्किता चासीद्भूमिः शतसहस्रशः।<br>प्रवृद्धजनसस्या च सर्वदैव व्यरोचत।।	</td><td>	1-101-17a<br>1-101-17b	
</td></tr>
				
<tr><td>
	ऐक्ष्वाकी जनयामास सुहोत्रात्पृथिवीपतेः।<br>अजमीढं सुमीढं च पुरुमीढं च भारत।।	</td><td>	1-101-18a<br>1-101-18b	
</td></tr>
				
<tr><td>
	अजमीढो वरस्तेषां तस्मिन्वंशः प्रतिष्ठितः।<br>षट् पुत्रान्सोप्यजनयत्तिसृषु स्त्रीषु भारत।।	</td><td>	1-101-19a<br>1-101-19b	
</td></tr>
				
<tr><td>
	ऋक्षं धूमिन्यथो नीली दुष्यन्तपरमेष्ठइनौ।<br>केशिन्यजनयज्जह्नुं सुतौ च जनरूषिणौ।।	</td><td>	1-101-20a<br>1-101-20b	
</td></tr>
				
				
<tr><td>
	विदुः संवरणं वीरमृक्षाद्राथन्तरीसुतम्।<br>तथेमे सर्वपञ्चाला दुष्यन्तपरमेष्ठिनोः।<br>अन्वयाः कुशिका राजञ्जन्होरमिततेजसः।।	</td><td>	1-101-21a<br>1-101-21b<br>1-101-21c	
</td></tr>
				
<tr><td>
	जनरूषणयोर्ज्येष्ठमृक्षमाहुर्जनाधिपम्।<br>ऋक्षात्संवरणो जज्ञे राजन्वंशकरस्तव।।	</td><td>	1-101-22a<br>1-101-22b	
</td></tr>
				
<tr><td>
	आर्क्षे संवरणे राजन्प्रशासति वसुन्धराम्।<br>संक्षयः सुमहानासीत्प्रजानामिति नः श्रुतम्।।	</td><td>	1-101-23a<br>1-101-23b	
</td></tr>
				
<tr><td>
	व्यशीर्यत ततो राष्ट्रं क्षयैर्नानाविधैस्तदा।<br>क्षुन्मृत्युभ्यामनावृष्ट्या व्याधिभिश्च समाहतम्।।	</td><td>	1-101-24a<br>1-101-24b	
</td></tr>
				
<tr><td>
	अभ्यघ्नन्भारतांश्चैव सपत्नानां बलानि च।<br>चालयन्वसुधां चेमां बलेन चतुरङ्गिणा।।	</td><td>	1-101-25a<br>1-101-25b	
</td></tr>
				
<tr><td>
	अभ्ययात्तं च पाञ्चल्यो विजित्य तरसा महीम्।<br>अक्षौहिणीभिर्दशभिः स एनं समरेऽजयत्।।	</td><td>	1-101-26a<br>1-101-26b	
</td></tr>
				
<tr><td>
	ततः सदारः सामात्यः सपुत्रः ससुहृज्जनः।<br>राजा संवरणस्तस्मात्पलायत महाभयात्।।	</td><td>	1-101-27a<br>1-101-27b	
</td></tr>
				
				
<tr><td>
	`ते प्रतीचीं पराभूताः प्रपन्ना भारता दिशम्'।<br>सिन्धोर्नदस्य महतो निकुञ्जे न्यवसंस्तदा।<br>नदीविपयपर्यन्ते पर्वतस्य समीपतः।।	</td><td>	1-101-28a<br>1-101-28b<br>1-101-28c	
</td></tr>
				
<tr><td>
	तत्रावसन्बहून्कालान्भारता दुर्गमाश्रिताः।<br>तेषां निवसतां तत्र सहस्रं परिवत्सरान्।।	</td><td>	1-101-29a<br>1-101-29b	
</td></tr>
				
<tr><td>
	अथाभ्यगच्छद्भरतान्वसिष्ठो भगवानृषिः।<br>तमागतं प्रयत्नेन प्रत्युद्गम्याभिवाद्य च।।	</td><td>	1-101-30a<br>1-101-30b	
</td></tr>
				
<tr><td>
	अर्घ्यमभ्याहरंस्तस्मै ते सर्वे भारतास्तदा।<br>निवेद्य सर्वमृषये सत्कारेण सुवर्चसे।।	</td><td>	1-101-31a<br>1-101-31b	
</td></tr>
				
<tr><td>
	तमासने चोपविष्टं राजा वव्रे स्वयं तदा।<br>पुरोहितो भवान्नोऽस्तु राज्याय प्रयतेमहि।।	</td><td>	1-101-32a<br>1-101-32b	
</td></tr>
				
<tr><td>
	ओमित्येवं वसिष्ठोऽपि भारतान्प्रत्यपद्यत।<br>अथाभ्यषिञ्चत्साम्राज्ये सर्वक्षत्रस्य पौरवम्।।	</td><td>	1-101-33a<br>1-101-33b	
</td></tr>
				
<tr><td>
	विषाणभूतं सर्वस्यां पृथिव्यामिति नः श्रुतम्।<br>भरताध्युषितं पूर्वं सोऽध्यतिष्ठत्पुरोतोतमम्।।	</td><td>	1-101-34a<br>1-101-34b	
</td></tr>
				
<tr><td>
	पुनर्बलिभृतश्चैव चक्रे सर्वमहीक्षितः।<br>ततः स पृथिवीं प्राप्य पुनरीजे महाबलः।।	</td><td>	1-101-35a<br>1-101-35b	
</td></tr>
				
<tr><td>
	आजमीढो महायज्ञैर्बहुभिर्भूरिदक्षिणैः।<br>ततः संवरणात्सौरी तपती सुषुवे कुरुम्।।	</td><td>	1-101-36a<br>1-101-36b	
</td></tr>
				
				
<tr><td>
	राजत्वे तं प्रजाः सर्वा धर्मज्ञ इति वव्रिरे।<br>`महिम्ना तस्य कुरवो लेभिरे प्रत्ययं भृशम्।'<br>तस्य नाम्नाऽभिविख्यातं पृथिव्यां कुरुजाङ्गलं।।	</td><td>	1-101-37a<br>1-101-37b<br>1-101-37c	
</td></tr>
				
<tr><td>
	कुरुक्षेत्रं स तपसा पुण्यं चक्रे महातपाः।<br>अश्ववन्तमभिष्यन्तं तथा चैत्ररथं मुनिम्।।	</td><td>	1-101-38a<br>1-101-38b	
</td></tr>
				
<tr><td>
	जनमेजयं च विख्यातं पुत्रांश्चास्यानुशुश्रुम।<br>पञ्चैतान्वाहिनी पुत्रान्व्यजायत मनस्विनी।।	</td><td>	1-101-39a<br>1-101-39b	
</td></tr>
				
<tr><td>
	अविक्षितः परिक्षित्तु शबलाश्वस्तु वीर्यवान्।<br>आदिराजो विराजश्च शाल्मलिश्च महाबलः।।	</td><td>	1-101-40a<br>1-101-40b	
</td></tr>
				
				
<tr><td>
	उच्चैःश्रवा भङ्गकारो जितारिश्चाष्टमः स्मृतः।<br>एतेषामन्ववाये तु ख्यातास्ते कर्मजैर्गुणैः।<br>जनमेजयादयः सप्त तथैवान्ये महारथाः।।	</td><td>	1-101-41a<br>1-101-41b<br>1-101-41c	
</td></tr>
				
<tr><td>
	परीक्षितोऽभवन्पुत्राः सर्वे धर्मार्थकोविदाः।<br>कक्षसेनोग्रसेनौ तु चित्रसेनश्च वीर्यवान्।।	</td><td>	1-101-42a<br>1-101-42b	
</td></tr>
				
<tr><td>
	इन्द्रसेनः सुषेणश्च भीमसेनश्च नामतः।<br>जनमेजयस्य तनया भुवि ख्याता महाबलाः।।	</td><td>	1-101-43a<br>1-101-43b	
</td></tr>
				
<tr><td>
	धृतराष्ट्रः प्रथमजः पाण्डुर्बाह्लीक एव च।<br>निषधश्च महातेजास्तथा जाम्बूनदो बली।।	</td><td>	1-101-44a<br>1-101-44b	
</td></tr>
				
<tr><td>
	कुण्डोदरः पदातिश्च वसातिश्चाष्टमः स्मृतः।<br>सर्वे धर्मार्थकुशलाः सर्वभूतहिते रताः।।	</td><td>	1-101-45a<br>1-101-45b	
</td></tr>
				
<tr><td>
	धृतराष्ट्रोऽथ राजासीत्तस्य पुत्रोऽथ कुण्डिकः।<br>हस्ती वितर्कः क्राथश्च कुण्डिनश्चापि पञ्चमः।।	</td><td>	1-101-46a<br>1-101-46b	
</td></tr>
				
<tr><td>
	हविश्रवास्तथेन्द्राभो भुमन्युश्चापराजितः।<br>धृतराष्ट्रसुतानां तु त्रीनेतान्प्रथितान्भुवि।।	</td><td>	1-101-47a<br>1-101-47b	
</td></tr>
				
<tr><td>
	प्रतीपं धर्मनेत्रं च सुनेत्रं चापि भारत।<br>प्रतीपः प्रथितस्तेषां बभूवाप्रतिमो भुवि।।	</td><td>	1-101-48a<br>1-101-48b	
</td></tr>
				
<tr><td>
	प्रतीपस्य त्रयः पुत्रा जज्ञिरे भरतर्षभ।<br>देवापिः शन्तनुश्चैव बाह्लीकश्च महारथः।।	</td><td>	1-101-49a<br>1-101-49b	
</td></tr>
				
<tr><td>
	देवापिस्तु प्रवव्राज तेषां धर्महितेप्सया।<br>शन्तनुश्च महीं लेभे बाह्लीकश्च महारथः।।	</td><td>	1-101-50a<br>1-101-50b	
</td></tr>
				
<tr><td>
	भरतस्यान्वयास्त्वेते देवकल्पा महारथाः।<br>बभूवुर्ब्रह्मकल्पाश्च बहवो राजसत्तमाः।।	</td><td>	1-101-51a<br>1-101-51b	
</td></tr>
				
<tr><td>
	एवंविधा महाभागा देवरूपाः प्रहारिणः।<br>अन्ववाये महाराज ऐलवंशविवर्धनाः।।	</td><td>	1-101-52a<br>1-101-52b	
</td></tr>
				
<tr><td>
	`गङ्गातीरं समागम्य दीक्षितो जनमेजय।<br>अश्वमेधसहस्राणि वाजपेयशतानि च।।	</td><td>	1-101-53a<br>1-101-53b	
</td></tr>
				
<tr><td>
	पुनरीजे महायज्ञैः समाप्तवरदक्षिणैः।<br>अग्निष्टोमातिरात्राणामुक्थानां सोमवत्पुनः।।	</td><td>	1-101-54a<br>1-101-54b	
</td></tr>
				
<tr><td>
	वाजपेयेष्टिसत्राणां सहस्रैश्च सुसंभृतैः।<br>दृष्ट्वा शाकुन्तलो राजा तर्पयित्वा द्विजान्धनैः।।	</td><td>	1-101-55a<br>1-101-55b	
</td></tr>
				
<tr><td>
	पुनः सहस्रं पद्मानां कण्वाय भरतो ददौ।<br>जम्बूनदस्य शुद्धस्य कनकस्य महायशाः।।	</td><td>	1-101-56a<br>1-101-56b	
</td></tr>
				
<tr><td>
	यस्य यूपाः शतव्यामाः परिणाहेऽथ काञ्चनाः।<br>सहस्रव्याममुद्वृद्धाः सेन्द्रैर्देवैः समुच्छ्रिताः।।	</td><td>	1-101-57a<br>1-101-57b	
</td></tr>
				
<tr><td>
	स्वलङ्कृता भ्राजमानाः सर्वरत्नैर्मनोरमैः।<br>हिरण्यं द्विरदानश्वान्महिषोष्ट्रगजाविकम्।।	</td><td>	1-101-58a<br>1-101-58b	
</td></tr>
				
<tr><td>
	दासीदासं धनं धान्यं गाः सुशीलाः सवत्सकाः।<br>भूमिं यूपसहस्राङ्कां कण्वाय बहुदक्षिणाम्।।	</td><td>	1-101-59a<br>1-101-59b	
</td></tr>
				
<tr><td>
	बहूनां ब्रह्मकल्पानां धनं दत्त्वा क्रतून्बहून्।<br>ग्रामान्गृहाणि शुभ्राणि कोटिशोथाददत्तदा।।	</td><td>	1-101-60a<br>1-101-60b	
</td></tr>
				
<tr><td>
	भरताद्भारती कीर्तिर्येनेदं भारतं कुलम्।'<br>भरतस्यान्वये जाता देवकल्पा महारथाः।।	</td><td>	1-101-61a<br>1-101-61b	
</td></tr>
				
<tr><td>
	बहवो ब्रह्मकल्पाश्च बभूवुः क्षत्रसत्तमाः।<br>तेषामपरिमेयानि नामधेयानि सन्त्युत।।	</td><td>	1-101-62a<br>1-101-62b	
</td></tr>
				
<tr><td>
	तेषां कुले यथा मुख्यान्कीर्तयिष्यामि भारत।<br>महाभागान्देवकल्पान्सत्यार्जवपरायणान्।।	</td><td>	1-101-63a<br>1-101-63b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि एकोत्तरशततमोऽध्यायः।। 101 ।।	</td><td>		</td></tr></tbody>