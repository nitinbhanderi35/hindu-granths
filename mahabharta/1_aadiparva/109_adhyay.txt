<tbody><tr><td>				
</td></tr><tr><td>
	<b>वैशंपायन उवाच।</b>	</td><td>	1-109-1x	
</td></tr>
				
<tr><td>
	हते चित्राङ्गदे भीष्मो बाले भ्रातरि कौरव।<br>पालयामास तद्राज्यं सत्यवत्या मते स्थितः।।	</td><td>	1-109-1a<br>1-109-1b	
</td></tr>
				
				
<tr><td>
	`तथा विचित्रवीर्यं तु वर्तमानं सुखेऽतुले।'<br>संप्राप्तयौवनं दृष्ट्वा भ्रातरं धीमतां वरः।<br>भीष्मो विचित्रवीर्यस्य विवाहायाकरोन्मतिम्।।	</td><td>	1-109-2a<br>1-109-2b<br>1-109-2c	
</td></tr>
				
<tr><td>
	अथ काशिपतेर्भीष्मः कन्यास्तिस्रोऽप्सरोपमाः।<br>शुश्राव सहिता राजन्वृण्वाना वै स्वयंवरम्।।	</td><td>	1-109-3a<br>1-109-3b	
</td></tr>
				
<tr><td>
	ततः स रथिनां श्रेष्ठो रथेनैकेन शत्रुजित्।<br>जगामानुमते मातुः पुरीं वाराणसीं प्रभुः।।	</td><td>	1-109-4a<br>1-109-4b	
</td></tr>
				
<tr><td>
	तत्र राज्ञः समुदितान्सर्वतः समुपागतान्।<br>ददर्श कन्यास्ताश्वै भीष्मः शान्तनुनन्दनः।।	</td><td>	1-109-5a<br>1-109-5b	
</td></tr>
				
<tr><td>
	`तासां कामेन संमत्ताः सहिताः काशिकोसलाः।<br>वङ्गाः पुण्ड्राः कलिङ्गाश्च ते जग्मुस्तां पुरीं प्रति।।'	</td><td>	1-109-6a<br>1-109-6b	
</td></tr>
				
<tr><td>
	कीर्त्यमानेषु राज्ञां तु तदा नामसु सर्वशः।<br>एकाकिनं तदा भीष्मं वृद्धं शान्तनुनन्दनम्।।	</td><td>	1-109-7a<br>1-109-7b	
</td></tr>
				
<tr><td>
	सोद्वेगा इव तं दृष्ट्वा कन्याः परमशोभनाः।<br>अपाक्रामन्त ताः सर्वा वृद्ध इत्येव चिन्तया।।	</td><td>	1-109-8a<br>1-109-8b	
</td></tr>
				
<tr><td>
	वृद्धः परमधर्मात्मा वलीपलितधारणः।<br>किकारणमिहायातो निर्लज्जो भरतर्षभः।।	</td><td>	1-109-9a<br>1-109-9b	
</td></tr>
				
<tr><td>
	मिथ्याप्रतिज्ञो लोकेषु किं वदिष्यति भारत।<br>ब्रह्मचारीति भीष्मो हि वृथैव प्रथितो भुवि।।	</td><td>	1-109-10a<br>1-109-10b	
</td></tr>
<tr><td>
	इत्येवं प्रबुवन्तस्ते हसन्ति स्म नृपाधमाः।	</td><td>	1-109-11a	
</td></tr>
<tr><td>
	<b>वैशंपायन उवाच।</b>	</td><td>	1-109-11x	
</td></tr>
<tr><td>
	क्षत्रियाणां वचः श्रुत्वा भीष्मश्चुक्रोध भारत।।	</td><td>	1-109-11b	
</td></tr>
				
<tr><td>
	भीष्मस्तदा स्वयं कन्या वरयामास ताः प्रभुः।<br>उवाच च महीपालान्राजञ्जलदनिःस्वनः।।	</td><td>	1-109-12a<br>1-109-12b	
</td></tr>
				
<tr><td>
	रथमारोप्य ताः कन्या भीष्मः प्रहरतां वरः।<br>आहूय दानं कन्यानां गुणवद्भ्यः स्मृतं बुधैः।।	</td><td>	1-109-13a<br>1-109-13b	
</td></tr>
				
<tr><td>
	अलङ्कृत्य यथाशक्ति प्रदाय च धनान्यपि।<br>प्रयच्छन्त्यपरे कन्यां मिथुनेन गवामपि।।	</td><td>	1-109-14a<br>1-109-14b	
</td></tr>
				
<tr><td>
	वित्तेन कथितेनान्ये बलेनान्येऽनुमान्य च।<br>प्रमत्तामुपयन्त्यन्ये स्वयमन्ये च विन्दते।।	</td><td>	1-109-15a<br>1-109-15b	
</td></tr>
				
<tr><td>
	आर्षं विधिं पुरस्कृत्य दारान्विन्दन्ति चापरे।<br>अष्टमं तमथो वित्त विवाहं कविभिर्वृतम्।।	</td><td>	1-109-16a<br>1-109-16b	
</td></tr>
				
<tr><td>
	स्वयंवरं तु राजन्याः प्रशंसन्त्युपयान्ति च।<br>प्रमथ्य तु हृतामाहुर्ज्यायसीं धर्मवादिनः।।	</td><td>	1-109-17a<br>1-109-17b	
</td></tr>
				
<tr><td>
	ता इमाः पृथिवीपाला जिहीर्षामि बलादितः।<br>ते यतध्वं परं शक्त्या विजयायेतराय वा।।	</td><td>	1-109-18a<br>1-109-18b	
</td></tr>
<tr><td>
	स्थितोऽहं पृथिवीपाला युद्धाय कृतनिश्चयः।	</td><td>	1-109-19a	
</td></tr>
<tr><td>
	<b>वैशंपायन उवाच।</b>	</td><td>	1-109-19x	
</td></tr>
<tr><td>
	एवमुक्त्वा महीपालान्काशिराजं च वीर्यवान्।।	</td><td>	1-109-19b	
</td></tr>
				
<tr><td>
	सर्वाः कन्याः स कौरव्यो रथमारोप्य च स्वकम्।<br>आमन्त्र्य च स तान्प्रायाच्छीघ्रं कन्याः प्रगृह्य ताः।।	</td><td>	1-109-20a<br>1-109-20b	
</td></tr>
				
<tr><td>
	ततस्ते पार्थिवाः सर्वे समुत्पेतुरमर्षिताः।<br>संस्पृशन्तः स्वकान्बाहून्दशन्तो दशनच्छदान्।।	</td><td>	1-109-21a<br>1-109-21b	
</td></tr>
				
<tr><td>
	तेषामाभरणान्याशु त्वरितानां विमुञ्चताम्।<br>आमुञ्चतां च वर्माणि संभ्रमः सुमहानभूत्।।	</td><td>	1-109-22a<br>1-109-22b	
</td></tr>
				
<tr><td>
	ताराणामिव संपातो बभूव जनमेजय।<br>भूषणानां च सर्वेषां कवचानां च सर्वशः।।	</td><td>	1-109-23a<br>1-109-23b	
</td></tr>
				
<tr><td>
	सवर्मभिर्भूषणैश्च प्रकीर्यद्बिरितस्ततः।<br>सक्रोधामर्षजिह्मभ्रूकषायीकृतलोचनाः।।	</td><td>	1-109-24a<br>1-109-24b	
</td></tr>
				
<tr><td>
	सूतोपक्लृप्तान् रुचिरान्सदश्वैरुपकल्पितान्।<br>रथानास्थाय ते वीराः सर्वप्रहरणान्विताः।।	</td><td>	1-109-25a<br>1-109-25b	
</td></tr>
				
				
<tr><td>
	प्रयान्तमथ कौरव्यमनुसस्रुरुदायुधाः।<br>ततः समभवद्युद्धं तेषां तस्य च भारत।<br>एकस्य च बहूनां च तुमुलं रोमहर्षणम्।।	</td><td>	1-109-26a<br>1-109-26b<br>1-109-26c	
</td></tr>
				
<tr><td>
	ते त्विषून्दशसाहस्रांस्तस्मिन्युगपदाक्षिपन्।<br>अप्राप्तांश्चैव तानाशु भीष्मः सर्वांस्तथाऽन्तरा।।	</td><td>	1-109-27a<br>1-109-27b	
</td></tr>
				
<tr><td>
	अच्छिनच्छरवर्षेण महता लोमवाहिना।<br>ततस्ते पार्थिवाः सर्वे सर्वतः परिवार्य तम्।।	</td><td>	1-109-28a<br>1-109-28b	
</td></tr>
				
<tr><td>
	ववृषुः शरवर्षेण वर्षेणेवाद्रिमम्बुदाः।<br>स तं बाणमयं वर्षं शरैरावार्य सर्वतः।।	</td><td>	1-109-29a<br>1-109-29b	
</td></tr>
				
<tr><td>
	ततः सर्वान्महीपालान्पर्यविध्यत्त्रिभिस्त्रिभिः।<br>एकैकस्तु ततो भीष्मं राजन्विव्याध पञ्चभिः।।	</td><td>	1-109-30a<br>1-109-30b	
</td></tr>
				
<tr><td>
	स च तान्प्रतिविव्याध द्वाभ्यां द्वाभ्यां पराक्रमन्।<br>तद्युद्धमासीत्तुमुलं घोरं देवासुरोपमम्।।	</td><td>	1-109-31a<br>1-109-31b	
</td></tr>
				
<tr><td>
	पश्यतां लोकवीराणां शरशक्तिसमाकुलम्।<br>स धनूंषि ध्वजाग्राणि वर्माणि च शिरांसि।।	</td><td>	1-109-32a<br>1-109-32b	
</td></tr>
				
<tr><td>
	चिच्छेद समरे भीष्मः शतशोथ सहस्रशः।<br>तस्यातिपुरुषं कर्म लाघवं रथचारिणः।।	</td><td>	1-109-33a<br>1-109-33b	
</td></tr>
				
<tr><td>
	रक्षणं चात्मनः संख्ये शत्रवोऽप्यभ्यपूजयन्।<br>`अक्षतः क्षपयित्वान्यानसङ्ख्येयपराक्रमः।।	</td><td>	1-109-34a<br>1-109-34b	
</td></tr>
				
<tr><td>
	आनिनाय स काश्यस्य सुताः सागरगासुतः।'<br>तान्विनिर्जित्य तु रणे सर्वशस्त्रभृतां वरः।।	</td><td>	1-109-35a<br>1-109-35b	
</td></tr>
				
<tr><td>
	कन्याभिः सहितः प्रायाद्भारतो भारतान्प्रति।<br>ततस्तं पृष्ठतो राजञ्शाल्वराजो महारथः।।	</td><td>	1-109-36a<br>1-109-36b	
</td></tr>
				
<tr><td>
	अभ्यगच्छदमेयात्मा भीष्मं शान्तनवं रणे।<br>वारणं जघने भिन्दन्दन्ताभ्यामपरो यथा।।	</td><td>	1-109-37a<br>1-109-37b	
</td></tr>
				
<tr><td>
	वासितामनुसंप्राप्तो यूथपो बलिनां वरः।<br>स्त्रीकामस्तिष्ठतिष्ठेति भीष्ममाह स पार्थिवः।।	</td><td>	1-109-38a<br>1-109-38b	
</td></tr>
				
<tr><td>
	साल्वराजो महाबाहुरमर्षेण प्रचोदितः।<br>ततः स पुरुषव्याघ्रो भीष्मः परबलार्दनः।।	</td><td>	1-109-39a<br>1-109-39b	
</td></tr>
				
<tr><td>
	तद्वाक्याकुलितः क्रोधाद्विधूमोग्निरिव ज्वलन्।<br>विततेषुधनुष्पाणिर्विकुञ्चितललाटभृत्।।	</td><td>	1-109-40a<br>1-109-40b	
</td></tr>
				
<tr><td>
	क्षत्रधर्मं समास्थाय व्यपेतभयसंभ्रमः।<br>निवर्तयामास रथं साल्वं प्रति महारथः।।	</td><td>	1-109-41a<br>1-109-41b	
</td></tr>
				
<tr><td>
	निवर्तमानं तं दृष्ट्वा राजानः सर्व एव ते।<br>प्रेक्षकाः समपद्यन्त भीष्मसाल्वसमागमे।।	</td><td>	1-109-42a<br>1-109-42b	
</td></tr>
				
<tr><td>
	तौ वृषाविव नर्दन्तौ बलिनौ वासितान्तरे।<br>अन्योन्यमभिवर्तेतां बलविक्रमशालिनौ।।	</td><td>	1-109-43a<br>1-109-43b	
</td></tr>
				
<tr><td>
	ततो भीष्मं शान्तनवं शरैः शतसहस्रशः।<br>साल्वराजो नरश्रेष्ठः समवाकिरदाशुगैः।।	</td><td>	1-109-44a<br>1-109-44b	
</td></tr>
				
<tr><td>
	पूर्वमभ्यर्दितं दृष्ट्वा भीष्मं साल्वेन ते नृपाः।<br>विस्मिताः समपद्यन्त साधुसाध्विति चाब्रुवन्।।	</td><td>	1-109-45a<br>1-109-45b	
</td></tr>
				
<tr><td>
	लाघवं तस्य ते दृष्ट्वा समरे सर्वपार्थिवाः।<br>अपूजयन्त संहृष्टा वाग्भिः साल्वं नराधिपम्।।	</td><td>	1-109-46a<br>1-109-46b	
</td></tr>
				
<tr><td>
	क्षत्रियाणां ततो वाचः श्रुत्वा परपुञ्जयः।<br>क्रुद्धः शान्तनवो भीष्मस्तिष्ठतिष्ठेत्यभाषत।।	</td><td>	1-109-47a<br>1-109-47b	
</td></tr>
				
<tr><td>
	सारथिं चाब्रवीत्क्रुद्धो याहि यत्रैष पार्थिवः।<br>यावदेनं निहन्म्यद्य भुजङ्गमिव पक्षिराट्।।	</td><td>	1-109-48a<br>1-109-48b	
</td></tr>
				
<tr><td>
	ततोऽस्त्रं वारुणं सम्यग्योजयामास कौरवः।<br>तेनाश्वांश्चतुरोऽमृद्गात्साल्वराजस्य भूपते।।	</td><td>	1-109-49a<br>1-109-49b	
</td></tr>
				
<tr><td>
	अस्त्रैरस्त्राणि संवार्य साल्वराजस्य कौरवः।<br>भीष्मो नृपतिशार्दूल न्यवधीत्तस्य सारथिम्।।	</td><td>	1-109-50a<br>1-109-50b	
</td></tr>
				
<tr><td>
	अस्त्रेण चास्याथैन्द्रेण न्यवधीत्तुरगोत्तमान्।<br>कन्याहेतोर्नरश्रेष्ठ भीष्मः शान्तनवस्तदा।।	</td><td>	1-109-51a<br>1-109-51b	
</td></tr>
				
<tr><td>
	जित्वा विसर्जयामास जीवन्तं नृपसत्तमम्।<br>ततः साल्वः स्वनगरं प्रययौ भरतर्षभ।।	</td><td>	1-109-52a<br>1-109-52b	
</td></tr>
				
<tr><td>
	स्वराज्यमन्वशाच्चैव धर्मेण नृपतिस्तदा।<br>राजानो ये च तत्रासन्स्वयंवरदिदृक्षवः।।	</td><td>	1-109-53a<br>1-109-53b	
</td></tr>
				
<tr><td>
	स्वान्येव तेऽपि राष्ट्राणि जग्मुः परपुरञ्जयाः।<br>एवं विजित्य ताः कन्या भीष्मः प्रहरतां वरः।।	</td><td>	1-109-54a<br>1-109-54b	
</td></tr>
				
<tr><td>
	प्रययौ हास्तिनपुरं यत्र राजा स कौरवः।<br>विचित्रवीर्यो धर्मात्मा प्रशास्ति वसुधामिमाम्।।	</td><td>	1-109-55a<br>1-109-55b	
</td></tr>
				
<tr><td>
	यथा पितास्य कौरव्यः शान्तनुर्नृपसत्तमः।<br>सोऽचिरेणैव कालेन अत्यक्रामन्नराधिप।।	</td><td>	1-109-56a<br>1-109-56b	
</td></tr>
				
<tr><td>
	वनानि सरितश्चैव शैलांश्च विनिधान्द्रुमान्।<br>अक्षतः क्षपयित्वाऽरीन्सङ्ख्येऽसङ्ख्येयविक्रमः।।	</td><td>	1-109-57a<br>1-109-57b	
</td></tr>
				
<tr><td>
	आनयामास काश्यस्य सुताः सागरगासुतः।<br>स्नुषा इव स धर्मात्मा भगिनीरिव चानुजाः।।	</td><td>	1-109-58a<br>1-109-58b	
</td></tr>
				
<tr><td>
	यथा दुहितश्चैव परिगृह्य ययौ कुरून्।<br>आनिन्ये स महाबाहुर्भ्रातुः प्रियचिकीर्षया।।	</td><td>	1-109-59a<br>1-109-59b	
</td></tr>
				
<tr><td>
	ताः सर्वगुणसंपन्ना भ्राता भ्रात्रे यवीयसे।<br>भीष्मो विचित्रवीर्याय प्रददौ विक्रमाहृताः।।	</td><td>	1-109-60a<br>1-109-60b	
</td></tr>
				
<tr><td>
	एवं धर्मेण धर्मज्ञः कृत्वा कर्मातिमानुषम्।<br>भ्रातुर्विचित्रवीर्यस्य विवाहायोपचक्रमे।।	</td><td>	1-109-61a<br>1-109-61b	
</td></tr>
				
				
<tr><td>
	सत्यवत्या सह मिथः कृत्वा निश्चयमात्मवान्।<br>विवाहं कारयिष्यन्तं भीष्मं काशिपतेः सुता।<br>ज्येष्ठा तासामिदं वाक्यमब्रवीद्धसती तदा।।	</td><td>	1-109-62a<br>1-109-62b<br>1-109-62c	
</td></tr>
				
<tr><td>
	मया सौभपतिः पूर्वं मनसा हि वृतः पतिः।<br>तेन चास्मि वृता पूर्वमेष कामश्च मे पितुः।।	</td><td>	1-109-63a<br>1-109-63b	
</td></tr>
				
<tr><td>
	मया वरयितव्योऽभूत्साल्वस्तस्मिन्स्वयंवरे।<br>एतद्विज्ञाय धर्मज्ञ धर्मतत्त्वं समाचर।।	</td><td>	1-109-64a<br>1-109-64b	
</td></tr>
				
<tr><td>
	एवमुक्तस्तया भीष्मः कन्यया विप्रसंसदि।<br>चिन्तामभ्यगमद्वीरो युक्तां तस्यैव कर्मणः।।	</td><td>	1-109-65a<br>1-109-65b	
</td></tr>
				
<tr><td>
	`अन्यसक्ता त्वियं कन्या ज्येष्ठा त्वम्बा मया जिता।<br>वाचा दत्ता मनोदत्ता कृतमङ्गलवाचना।।	</td><td>	1-109-66a<br>1-109-66b	
</td></tr>
				
<tr><td>
	निर्दिष्टा तु परस्यैव सा त्याज्या परचिन्तिनी।<br>इत्युक्त्वा चानुमान्यैव भ्रातरं स्ववशानुगम्।।'	</td><td>	1-109-67a<br>1-109-67b	
</td></tr>
				
<tr><td>
	विनिश्चित्य स धर्मज्ञो ब्राह्मणैर्वेदपारगैः।<br>अनुजज्ञे तदा ज्येष्ठामम्बां काशिपतेः सुताम्।।	</td><td>	1-109-68a<br>1-109-68b	
</td></tr>
				
<tr><td>
	अम्बिकाम्बालिके भार्ये प्रादाद्भ्रात्रे यवीयसे।<br>भीष्मो विचित्रवीर्याय विधिदृष्टेन कर्मणा।।	</td><td>	1-109-69a<br>1-109-69b	
</td></tr>
				
<tr><td>
	तयोः पाणी गृहीत्वा तु रूपयौवनदर्पितः।<br>विचित्रवीर्यो धर्मात्मा नाम्बामैच्छत्कथंचन।।	</td><td>	1-109-70a<br>1-109-70b	
</td></tr>
<tr><td>
	`अम्बामन्यस्य कीर्त्यन्तीमब्रवीच्चारुदर्शनाम्।	</td><td>	1-109-71a	
</td></tr>
<tr><td>
	<b>विचित्रवीर्य उवाच।</b>	</td><td>	1-109-71x	
</td></tr>
				
<tr><td>
	पापस्य फलमेवैष कामोऽसाधुर्निरर्थकः।<br>परतन्त्रोपभोगो मामार्य नाऽऽयोक्तुमर्हसि।।	</td><td>	1-109-71b<br>1-109-71c	
</td></tr>
<tr><td>
	<b>भीष्म उवाच।</b>	</td><td>	1-109-72x	
</td></tr>
				
<tr><td>
	प्रातिष्ठच्छान्तनोर्वंशस्तात यस्य त्वमन्वयः।<br>अकामवृत्तो धर्मात्मन्साधु मन्ये मतं तव।।	</td><td>	1-109-72a<br>1-109-72b	
</td></tr>
				
<tr><td>
	इत्युक्त्वाम्बां समालोक्य विधिवद्वाक्यमब्रवीत्।<br>विसृष्टा ह्यसि गच्छ त्वं यथाकाममनिन्दिते।।	</td><td>	1-109-73a<br>1-109-73b	
</td></tr>
				
<tr><td>
	नानियोज्ये समर्थोऽहं नियोक्तुं भ्रातरं प्रियम्।<br>अन्यबावगतां चापि को नारीं वासयेद्गृहे।।	</td><td>	1-109-74a<br>1-109-74b	
</td></tr>
				
<tr><td>
	अतस्त्वां न नियोक्ष्यामि अन्यकामासि गम्यताम्।<br>अहमप्यूर्ध्वरेता वै निवृत्तो दारकर्मणि।।	</td><td>	1-109-75a<br>1-109-75b	
</td></tr>
<tr><td>
	न संबन्धस्तदावाभ्यां भविता वै कथंचन।	</td><td>	1-109-76a	
</td></tr>
<tr><td>
	<b>वैशंपायन उवाच।</b>	</td><td>	1-109-76x	
</td></tr>
<tr><td>
	इत्युक्ता सा गता तत्र सखीभिः परिवारिता।।	</td><td>	1-109-76b	
</td></tr>
				
<tr><td>
	निर्दिष्टा हि शनै राजन्साल्वराजपुरं प्रति।<br>अथाम्बा साल्वंमागम्य साऽब्रवीत्प्रतिपूज्य तं।।	</td><td>	1-109-77a<br>1-109-77b	
</td></tr>
				
<tr><td>
	पुरा निर्दिष्टभावा त्वामागतास्मि वरानन।<br>देवव्रतं समुत्सृज्य सानुजं भरतर्षभम्।।	</td><td>	1-109-78a<br>1-109-78b	
</td></tr>
<tr><td>
	प्रतिगृह्णीष्व भद्रं ते विधिवन्मां समुद्यताम्।।	</td><td>	1-109-79a	
</td></tr>
<tr><td>
	<b>वैशंपायन उवाच।</b>	</td><td>	1-109-80x	
</td></tr>
				
<tr><td>
	तयैवमुक्तः साल्वोपि प्रहसन्निदमब्रवीत्।<br>निर्जिताऽसीह भीष्मेण मां विनिर्जित्य राजसु।।	</td><td>	1-109-80a<br>1-109-80b	
</td></tr>
				
<tr><td>
	अन्येन निर्जितां भद्रे विसृष्टां तेन चालयात्।<br>न गृह्णामि वरारोहे तत्र चैव तु गम्यताम्।।	</td><td>	1-109-81a<br>1-109-81b	
</td></tr>
<tr><td>
	<b>वैशंपायन उवाच।</b>	</td><td>	1-109-82x	
</td></tr>
				
<tr><td>
	इत्युक्ता सा समागम्य कुरुराज्यमनुत्तमम्।<br>अम्बाब्रवीत्ततो भीष्मं त्वयाऽहं सहसा हृता।।	</td><td>	1-109-82a<br>1-109-82b	
</td></tr>
				
<tr><td>
	क्षत्रधर्ममवेक्षस्व त्वं भर्ता मम धर्मतः।<br>यां यः स्वयंवरे कन्यां निर्जयेच्छौर्यसंपदा।।	</td><td>	1-109-83a<br>1-109-83b	
</td></tr>
				
<tr><td>
	राज्ञः सर्वान्विनिर्जित्य स तामुद्वाहयेद्ध्रुवम्।<br>अतस्त्वमेव भर्ता मे त्वयाऽहं निर्जिता यतः।।	</td><td>	1-109-84a<br>1-109-84b	
</td></tr>
				
<tr><td>
	तस्माद्वहस्व मां भीष्म निर्जितां संसदि त्वया।<br>ऊर्ध्वरेता ह्यहमिति प्रत्युवाच पुनःपुनः।।	</td><td>	1-109-85a<br>1-109-85b	
</td></tr>
				
<tr><td>
	भीष्मं सा चाब्रवीदम्बा यथाजैषीस्तथा कुरु।<br>एवमन्वगमद्भीष्मं षट्समाः पुष्करेक्षणा।।	</td><td>	1-109-86a<br>1-109-86b	
</td></tr>
				
<tr><td>
	ऊर्ध्वरेतास्त्वहं भद्रे विवाहविमुखोऽभवम्।<br>तमेव साल्वं गच्छ त्वं यः पुरा मनसा वृतः।।	</td><td>	1-109-87a<br>1-109-87b	
</td></tr>
				
<tr><td>
	अन्यसक्तं किमर्थं त्वमात्मानमवदः पुरा।<br>अन्यसक्तां वधूं कन्यां वासयेत्स्वगृहे न हि।।	</td><td>	1-109-88a<br>1-109-88b	
</td></tr>
				
<tr><td>
	नाहमुद्वाहयिष्ये त्वां मम भ्रात्रे यवीयसे।<br>विचित्रवीर्याय शुभे यथेष्टं गम्यतामिति।।	</td><td>	1-109-89a<br>1-109-89b	
</td></tr>
				
<tr><td>
	भूयः साल्वं समभ्येत्य राजन्गृह्णीष्व मामिति।<br>नाहं गृह्णाम्यन्यजितामिति साल्वनिराकृता।।	</td><td>	1-109-90a<br>1-109-90b	
</td></tr>
				
<tr><td>
	ऊर्ध्वरेतास्त्वहमिति भीष्मेण च निराकृता।<br>अम्बा भीष्मं पुनः साल्वं भीष्मं साल्वं पुनः पुनः।।	</td><td>	1-109-91a<br>1-109-91b	
</td></tr>
				
<tr><td>
	गमनागमनेनैवमनैषीत्षट् समा नृप।<br>अश्रुभिर्भूमिमुक्षन्ती शोचन्ती सा मनस्विनी।।	</td><td>	1-109-92a<br>1-109-92b	
</td></tr>
				
<tr><td>
	पीनोन्नतकुचद्वन्द्वा विशालजघनेक्षणा।<br>श्रोणीभरालसगमा राकाचन्द्रनिभानना।।	</td><td>	1-109-93a<br>1-109-93b	
</td></tr>
				
				
<tr><td>
	वर्षत्कादम्बिनीमूर्ध्नि स्फुरन्ती चञ्चलेव सा।<br>सा ततो द्वादश समा बाहुदामभितो नदीम्।<br>पार्श्वे हिमवतो रम्ये तपो घोरं समाददे।।	</td><td>	1-109-94a<br>1-109-94b<br>1-109-94c	
</td></tr>
				
<tr><td>
	संक्षिप्तकरणा तत्र तप आस्थाय सुव्रता।<br>पादाङ्गुष्ठेन साऽतिष्ठदकम्पन्त ततः सुराः।।	</td><td>	1-109-95a<br>1-109-95b	
</td></tr>
				
<tr><td>
	तस्यास्तत्तु तपो दृष्ट्वा सुराणां क्षोभकारकम्।<br>विस्मितश्चैव हृष्टश्च तस्यानुग्रहबुद्धिमान्।।	</td><td>	1-109-96a<br>1-109-96b	
</td></tr>
				
<tr><td>
	अनन्तसेनो भगवान्कुमारो वरदः प्रभुः।<br>मानयन्राजपुत्रीं तां ददौ तस्यै शुभां स्रजम्।।	</td><td>	1-109-97a<br>1-109-97b	
</td></tr>
				
<tr><td>
	एषा पुष्करिणी दिव्या यथावत्समुपस्थिता।<br>अम्बे त्वच्छोकशमनी माला भुवि भविष्यति।।	</td><td>	1-109-98a<br>1-109-98b	
</td></tr>
				
<tr><td>
	एतां चैव मया दत्तां मालां यो धारयिष्यति।<br>सोऽस्य भीष्मस्य निधने कारणं वै भविष्यति।।	</td><td>	1-109-99a<br>1-109-99b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि नवाधिकशततमोऽध्यायः।। 109 ।।	</td><td>		
</td></tr></tbody>