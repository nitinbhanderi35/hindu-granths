				
<tbody><tr><td>
	<b>वैशंपायन उवाच।</b>	</td><td>	1-124-1x	
</td></tr>
				
<tr><td>
	तं व्यतीतमुपक्रम्य राजा स्वमिव बान्धवम्।<br>सभार्यः शोकदुःखार्तः पर्यदेवयदातुरः।। 	</td><td>	1-124-1a<br>1-124-1b	
</td></tr>
<tr><td>
	<b>पाण्डुरुवाच।</b>	</td><td>	1-124-2x	
</td></tr>
				
<tr><td>
	सतामपि कुले जाताः कर्मणा बत दुर्गतिम्।<br>प्राप्नुवन्त्यकृतात्मानः कामजालविमोहिताः।।	</td><td>	1-124-2a<br>1-124-2b	
</td></tr>
				
<tr><td>
	शश्वद्धर्मात्मना जातो बाल एव पिता मम।<br>जीवितान्तमनुप्राप्तः कामात्मैवेति नः श्रुतम्।।	</td><td>	1-124-3a<br>1-124-3b	
</td></tr>
				
<tr><td>
	तस्य कामात्मनः क्षेत्रे राज्ञः संयतवागृषिः।<br>कृष्णद्वैपायनः साक्षाद्भगवान्मामजीजनत्।।	</td><td>	1-124-4a<br>1-124-4b	
</td></tr>
				
<tr><td>
	तस्याद्य व्यसने बुद्धिः संजातेयं ममाधमा।<br>त्यक्तस्य देवैरनयान्मृगयां परिधावतः।।	</td><td>	1-124-5a<br>1-124-5b	
</td></tr>
				
<tr><td>
	मोक्षमेव व्यवस्यामि बन्धो हि व्यसनं महत्।<br>सुवृत्तिमनुवर्तिष्ये तामहं पितुरव्ययाम्।।	</td><td>	1-124-6a<br>1-124-6b	
</td></tr>
				
<tr><td>
	अतीव तपसात्मानं योजयिष्याम्यसंशयम्।<br>तस्मादेकाहमेकाहमेकैकस्मिन्वनस्पतौ।।	</td><td>	1-124-7a<br>1-124-7b	
</td></tr>
				
<tr><td>
	चरन्भैक्षं मुनिर्मुण्डश्चरिष्याम्याश्रमानिमान्।<br>पांसुना समवच्छन्नः शून्यागारकृतालयः।।	</td><td>	1-124-8a<br>1-124-8b	
</td></tr>
				
<tr><td>
	वृक्षमूलनिकेतो वा त्यक्तसर्वप्रियाप्रियः।<br>न शोचन्न प्रहृष्यंश्च तुल्यनिन्दात्मसंस्तुतिः।।	</td><td>	1-124-9a<br>1-124-9b	
</td></tr>
				
<tr><td>
	निराशीर्निर्नमस्कारो निर्द्वन्द्वो निष्परिग्रहः।<br>न चाप्यवहसन्कंचिन्न कुर्वन्भ्रुकुटीं क्वचित्।।	</td><td>	1-124-10a<br>1-124-10b	
</td></tr>
				
<tr><td>
	प्रसन्नवदनो नित्यं सर्वभूतहिते रतः।<br>जङ्गमाजङ्गमं सर्वमविहिंसंश्चतुर्विधम्।।	</td><td>	1-124-11a<br>1-124-11b	
</td></tr>
				
<tr><td>
	स्वासु प्रजास्विव सदा समः प्राणभृतः प्रति।<br>एककालं चरन्भैक्षं कुलानि दश पञ्च च।।	</td><td>	1-124-12a<br>1-124-12b	
</td></tr>
				
<tr><td>
	असंभवे वा भैक्षस्य चरन्ननशनान्यपि।<br>अल्पमल्पं च भुञ्जानः पूर्वालाभे न जातुचित्।।	</td><td>	1-124-13a<br>1-124-13b	
</td></tr>
				
<tr><td>
	अन्यान्यपि चरँल्लोभादलाभे सप्त पूरयन्।<br>अलाभे यदि वा लाभे समदर्शी महातपाः।।	</td><td>	1-124-14a<br>1-124-14b	
</td></tr>
				
<tr><td>
	वास्यैकं तक्षतो बाहुं चन्दनेनैकमुक्षतः।<br>नाकल्याणं न कल्याणं चिन्तयन्नुभयोस्तयोः।।	</td><td>	1-124-15a<br>1-124-15b	
</td></tr>
				
<tr><td>
	न जिजीविषुवत्किंचिन्न मुमूर्षुवदाचरन्।<br>जीवितं मरणं चैव नाभिन्दन्न च द्विषन्।।	</td><td>	1-124-16a<br>1-124-16b	
</td></tr>
				
<tr><td>
	याः काश्चिज्जीवता शक्याः कर्तुमभ्युदयक्रियाः।<br>ताः सर्वाः समतिक्रम्य निमेषादिव्यवस्थितः।।	</td><td>	1-124-17a<br>1-124-17b	
</td></tr>
				
<tr><td>
	तासु चाप्यनवस्थासु त्यक्तसर्वेन्द्रियक्रियः।<br>संपरित्यक्तधर्मार्थः सुनिर्णिक्तात्मकल्मषः।।	</td><td>	1-124-18a<br>1-124-18b	
</td></tr>
				
<tr><td>
	निर्मुक्तः सर्वपापेभ्यो व्यतीतः सर्ववागुराः।<br>न वशे कस्यचित्तिष्ठन्सधर्मा मातरिश्वनः।।	</td><td>	1-124-19a<br>1-124-19b	
</td></tr>
				
<tr><td>
	एतया सततं वृत्त्या चरन्नेवंप्रकारया।<br>देहं संस्थापयिष्यामि निर्भयं मार्गमास्थितः।।	</td><td>	1-124-20a<br>1-124-20b	
</td></tr>
				
<tr><td>
	नाहं सुकृपणे मार्गे स्ववीर्यक्षयशोचिते।<br>स्वधर्मात्सततापेते चरेयं वीर्यवर्जितः।।	</td><td>	1-124-21a<br>1-124-21b	
</td></tr>
				
<tr><td>
	सत्कृतोऽसत्कृतो वाऽपि योऽन्यां कृपणचक्षुषा।<br>उपैति वृत्तिं कामात्मा स शुनां वर्तते पथि।।	</td><td>	1-124-22a<br>1-124-22b	
</td></tr>
<tr><td>
	<b>वैशंपायन उवाच।</b>	</td><td>	1-124-23x	
</td></tr>
				
<tr><td>
	एवमुक्त्वा सुदुःखार्तो निःश्वासपरमो नृपः।<br>अवेक्षमाणः कुन्तीं च मान्द्रीं च समभाषत।।	</td><td>	1-124-23a<br>1-124-23b	
</td></tr>
				
<tr><td>
	कौसल्या विदुरः क्षत्ता राजा च सह बन्धुभिः।<br>आर्या सत्यवती भीष्मस्ते च राजपुरोहिताः।।	</td><td>	1-124-24a<br>1-124-24b	
</td></tr>
				
				
<tr><td>
	ब्राह्मणाश्च महात्मानः सोमपाः संशितव्रताः।<br>पौरवृद्धाश्च ये तत्र निवसन्त्यस्मदाश्रयाः।<br>प्रसाद्य सर्वे वक्तव्याः पाण्डुः प्रव्राजितो वने।।	</td><td>	1-124-25a<br>1-124-25b<br>1-124-25c	
</td></tr>
				
<tr><td>
	निशम्य वचनं भर्तुस्त्यागधर्मकृतात्मनः।<br>तत्समं वचनं कुन्ती माद्री च समभाषताम्।।	</td><td>	1-124-26a<br>1-124-26b	
</td></tr>
				
				
<tr><td>
	अन्येऽपि ह्याश्रमाः सन्ति ये शक्या भरतर्षभ।<br>`आवाभ्यां सह वस्तुं वै धर्ममाश्रित्य चिन्त्यताम्।'<br>आवाभ्यां धर्मपत्नीभ्यां सह तप्तुं तपो महत्।।	</td><td>	1-124-27a<br>1-124-27b<br>1-124-27c	
</td></tr>
				
<tr><td>
	शरीरस्यापि मोक्षाय धर्मं प्राप्य महाफलम्।<br>त्वमेव भविता भर्ता स्वर्गस्यापि न संशयः।।	</td><td>	1-124-28a<br>1-124-28b	
</td></tr>
				
<tr><td>
	प्रणिधायेन्द्रियग्रामं भर्तृलोकपरायणे।<br>त्यक्त्वा कामसुखे ह्यावां तप्स्यवो विपुलं तपः।।	</td><td>	1-124-29a<br>1-124-29b	
</td></tr>
				
<tr><td>
	यदि चावां महाप्राज्ञ त्यक्ष्यसि त्वं विशांपते।<br>अद्यैवावां प्रहास्यावो जीवितं नात्र संशयः।।	</td><td>	1-124-30a<br>1-124-30b	
</td></tr>
<tr><td>
	<b>पाण्डुरुवाच।</b>	</td><td>	1-124-31x	
</td></tr>
				
<tr><td>
	यदि व्यवसितं ह्येतद्युवयोर्धर्मसंहितम्।<br>स्ववृत्तिमनुवर्तिष्ये तामहं पितुरव्ययाम्।।	</td><td>	1-124-31a<br>1-124-31b	
</td></tr>
				
<tr><td>
	त्यक्त्वा ग्राम्यसुखाहारं तप्यमानो महत्तपः।<br>वल्कली फलमूलाशी चरिष्यामि महावने।।	</td><td>	1-124-32a<br>1-124-32b	
</td></tr>
				
<tr><td>
	अग्नौ जुह्वन्नुभौ कालावुभौ कालावुपस्पृशन्।<br>कृशः परिमिताहारश्चीरचर्मजटाधरः।।	</td><td>	1-124-33a<br>1-124-33b	
</td></tr>
				
<tr><td>
	शीतवातातपसहः क्षुत्पिपासानवेक्षकः।<br>तपसा दुश्चरेणेदं शरीरमुपशोषयन्।।	</td><td>	1-124-34a<br>1-124-34b	
</td></tr>
				
<tr><td>
	एकान्तशीली विमृशन्पक्वापक्वेन वर्तयन्।<br>पितृन्देवांश्च वन्येन वाग्भिरद्भिश्च तर्पयन्।।	</td><td>	1-124-35a<br>1-124-35b	
</td></tr>
				
<tr><td>
	वानप्रस्थजनस्यापि दर्शनं कुलवासिनः।<br>नाप्रियाण्याचरिष्यामि किं पुनर्ग्रामवासिनाम्।।	</td><td>	1-124-36a<br>1-124-36b	
</td></tr>
				
<tr><td>
	एवमारण्यशास्त्राणामुग्रमुग्रतरं विधिम्।<br>काङ्क्षमाणोऽहमास्थास्ये देहस्यास्याऽऽसमापनात्।।	</td><td>	1-124-37a<br>1-124-37b	
</td></tr>
<tr><td>
	<b>वैशंपायन उवाच।</b>	</td><td>	1-124-38x	
</td></tr>
				
<tr><td>
	इत्येवमुक्त्वा भार्ये ते राजा कौरवनन्दनः।<br>ततश्चूडामणिं निष्कमङ्गदे कुण्डलानि च।।	</td><td>	1-124-38a<br>1-124-38b	
</td></tr>
				
<tr><td>
	वासांसि च महार्हाणि स्त्रीणामाभरणानि च।<br>`वाहनानि च मुख्यानि शस्त्राणि कवचानि च।।	</td><td>	1-124-39a<br>1-124-39b	
</td></tr>
				
<tr><td>
	हेमभाण्डानि दिव्यानि पर्यङ्कास्तरणानि च।<br>मणिमुक्ताप्रवालानि रत्नानि विविधानि च।।'	</td><td>	1-124-40a<br>1-124-40b	
</td></tr>
				
				
<tr><td>
	प्रदाय सर्वं विप्रेभ्यः पाण्डुर्भृत्यानभाषत।<br>गत्वा नागपुरं वाच्यं पाण्डुः प्रव्राजितो वने।<br>अर्थं कामं सुखं चैव रतिं च परमात्मिकाम्।।	</td><td>	1-124-41a<br>1-124-41b<br>1-124-41c	
</td></tr>
				
<tr><td>
	प्रतस्थे सर्वमुत्सृज्य सभार्यः कुरुनन्दनः।<br>ततस्तस्यानुयातारस्ते चैव परिचारकाः।।	</td><td>	1-124-42a<br>1-124-42b	
</td></tr>
				
<tr><td>
	श्रुत्वा भरतसिंहस्य विधिधाः करुणा गिरः।<br>भममार्तस्वरं कृत्वा हाहेति परिचुक्रुशुः।।	</td><td>	1-124-43a<br>1-124-43b	
</td></tr>
				
<tr><td>
	उष्णमश्रु विमुञ्चन्तस्तं विहाय महीपतिम्।<br>ययुर्नागपुरं तूर्णं सर्वमादाय तद्धनम्।।	</td><td>	1-124-44a<br>1-124-44b	
</td></tr>
				
<tr><td>
	ते गत्वा नगरं राज्ञो यथावृत्तं महात्मनः।<br>कथयांचक्रिरे राज्ञस्तद्धनं विविधं ददुः।।	</td><td>	1-124-45a<br>1-124-45b	
</td></tr>
				
<tr><td>
	श्रुत्वा तेभ्यस्ततः सर्वं यथावृत्तं महावने।<br>धृतराष्ट्रो नरश्रेष्ठः पाण्डुमेवान्वशोचत।।	</td><td>	1-124-46a<br>1-124-46b	
</td></tr>
				
<tr><td>
	न शय्यासनभोगेषु रतिं विन्दति कर्हिचित्।<br>भ्रातृशोकसमाविष्टस्तमेवार्थं विचिन्तयन्।।	</td><td>	1-124-47a<br>1-124-47b	
</td></tr>
				
<tr><td>
	राजपुत्रस्तु कौरव्य पाण्डुर्मूलफलाशनः।<br>जगाम सह पत्नीभ्यां ततो नागशतं गिरिम्।।	</td><td>	1-124-48a<br>1-124-48b	
</td></tr>
				
<tr><td>
	स चैत्ररथमासाद्य कालकूटमतीत्य च।<br>हिमवन्तमतिक्रम्य प्रययौ गन्धमादनम्।।	</td><td>	1-124-49a<br>1-124-49b	
</td></tr>
				
<tr><td>
	रक्ष्यमाणो महाभूतैः सिद्धैश्च परमर्षिभिः।<br>उवास स महाराज समेषु विषमेषु च।।	</td><td>	1-124-50a<br>1-124-50b	
</td></tr>
				
<tr><td>
	इन्द्रद्युम्नसरः प्राप्य हंसकूटमतीत्य च।<br>शतशृङ्गे महाराज तापसः समतप्यत।।	</td><td>	1-124-51a<br>1-124-51b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि चतुर्विंशत्यधिकशततमोऽध्यायः।। 124 ।।	</td><td>		
</td></tr></tbody>