				
<tbody><tr><td>
	<b>वसुमानुवाच।</b>	</td><td>	1-87-1x	
</td></tr>

<tr><td>
	पृच्छामि त्वां वसुमानौषदश्वि-<br>र्यद्यस्ति लोको दिवि मे नरेन्द्र।<br>यद्यन्तरिक्षे प्रथितो महात्मन्<br>क्षेत्रज्ञं त्वां तस्य धर्मस्य मन्ये।।	</td><td>	1-87-1a<br>1-87-1b<br>1-87-1c<br>1-87-1d	
</td></tr>
<tr><td>
	<b>ययातिरुवाच।</b>	</td><td>	1-87-2x	
</td></tr>
	
<tr><td>
	यदन्तरिक्षं पृथिवी दिशश्च<br>यत्तेजसा तपते भानुमांश्च।<br>लोकास्तावन्तो दिवि संस्थिता वै<br>तेनान्तवन्तः प्रतिपालयन्ति।।	</td><td>	1-87-2a<br>1-87-2b<br>1-87-2c<br>1-87-2d	
</td></tr>
<tr><td>
	<b>वसुमानुवाच।</b>	</td><td>	1-87-3x	
</td></tr>

<tr><td>
	तांस्ते ददानि मा प्रपत प्रपातं<br>ये मे लोकास्तव ते वै भवन्तु।<br>क्रीणीष्वैतांस्तृणकेनापि राज-<br>न्प्रतिग्रहस्ते यदि धीमन्प्रदुष्टः।।	</td><td>	1-87-3a<br>1-87-3b<br>1-87-3c<br>1-87-3d	
</td></tr>
<tr><td>
	<b>ययातिरुवाच।</b>	</td><td>	1-87-4x	
</td></tr>

<tr><td>
	न मिथ्याऽहं विक्रयं वै स्मरामि<br>वृथा गृहीतं शिशुकाच्छङ्कमानः।<br>कुर्यां न चैवाकृतपूर्वमन्यै-<br>र्विधित्समानः किमु तत्र साधुः।।	</td><td>	1-87-4a<br>1-87-4b<br>1-87-4c<br>1-87-4d	
</td></tr>
<tr><td>
	<b>वसुमानुवाच।</b>	</td><td>	1-87-5x	
</td></tr>

<tr><td>
	तांस्त्वं लोकान्प्रतिपद्यस्व राज-<br>न्मया दत्तान्यदि नेष्टः क्रयस्ते।<br>अहं न तान्वै प्रतिगन्ता नरेन्द्र<br>सर्वे लोकास्तव ते वै भवन्तु।।	</td><td>	1-87-5a<br>1-87-5b<br>1-87-5c<br>1-87-5d	
</td></tr>
<tr><td>
	<b>शिबिरुवाच।</b>	</td><td>	1-87-6x	
</td></tr>

<tr><td>
	पृच्छामि त्वां शिबिरौशीनरोऽहं<br>ममापि लोका यदि सन्तीह तात।<br>यद्यन्तरिक्षे यदि वा दिवि श्रिताः<br>क्षेत्रज्ञं त्वां तस्य धर्मस्य मन्ये।।	</td><td>	1-87-6a<br>1-87-6b<br>1-87-6c<br>1-87-6d	
</td></tr>
<tr><td>
	<b>ययातिरुवाच।</b>	</td><td>	1-87-7x	
</td></tr>

<tr><td>
	यत्त्वं वाचा हृदयेनापि साधू-<br>न्परीप्समानान्नावमंस्था नरेन्द्र।<br>तेनानन्ता दिवि लोकाः श्रितास्ते<br>विद्युद्रूपाः स्वनवन्तो महान्तः।।	</td><td>	1-87-7a<br>1-87-7b<br>1-87-7c<br>1-87-7d	
</td></tr>
<tr><td>
	<b>शिबिरुवाच।</b>	</td><td>	1-87-8x	
</td></tr>

<tr><td>
	तांस्त्वं लोकान्प्रतिपद्यस्व राज-<br>न्मया दत्तान्यदि नेष्टः क्रयस्ते।<br>न चाहं तान्प्रतिपत्स्ये ह दत्त्वा<br>यत्र गत्वा नानुशोचन्ति धीराः।।	</td><td>	1-87-8a<br>1-87-8b<br>1-87-8c<br>1-87-8d	
</td></tr>
<tr><td>
	<b>ययातिरुवाच।</b>	</td><td>	1-87-9x	
</td></tr>

<tr><td>
	यथा त्वमिन्द्रप्रतिमप्रभाव-<br>स्ते चाप्यनन्ता नरदेव लोकाः।<br>तथाऽद्य लोके न रमेऽन्यदत्ते<br>तस्माच्छिबे नाभिनन्दामि दायम्।।	</td><td>	1-87-9a<br>1-87-9b<br>1-87-9c<br>1-87-9d	
</td></tr>
<tr><td>
	<b>अष्टक उवाच।</b>	</td><td>	1-87-10x	
</td></tr>

<tr><td>
	न चेदेकैकशो राजँल्लोकान्नः प्रतिनन्दसि।<br>सर्वे प्रदाय भवते गन्तारो नरकं वयम्।।	</td><td>	1-87-10a<br>1-87-10b	
</td></tr>
<tr><td>
	<b>ययातिरुवाच।</b>	</td><td>	1-87-11x	
</td></tr>

<tr><td>
	यदर्होऽहं तद्यतध्वं सन्तः सत्याभिनन्दिनः।<br>अहं तन्नाभिजानामि यत्कृतं न मया पुरा।।	</td><td>	1-87-11a<br>1-87-11b	
</td></tr>
<tr><td>
	<b>अष्टक उवाच।</b>	</td><td>	1-87-12x	
</td></tr>

<tr><td>
	कस्यैते प्रतिदृश्यन्ते रथाः पञ्च हिरण्मयाः।<br>यानारुह्य नरो लोकानभिवाञ्छति शाश्वतान्।।	</td><td>	1-87-12a<br>1-87-12b	
</td></tr>
<tr><td>
	<b>ययातिरुवाच।</b>	</td><td>	1-87-13x	
</td></tr>

<tr><td>
	युष्मानेते वहिष्यन्ति रथाः पञ्च हिरण्मयाः।<br>उच्चैः सन्तः प्रकाशन्ते ज्वलन्तोऽग्निशिखा इव।।	</td><td>	1-87-13a<br>1-87-13b	
</td></tr>
<tr><td>
	<b>`वैशंपायन उवाच।</b>	</td><td>	1-87-14x	
</td></tr>

<tr><td>
	अश्वमेधे महायज्ञे स्वयंभुविहिते पुरा।<br>हयस्य यानि चाङ्गानि संनिकृत्य यथाक्रमम्।।	</td><td>	1-87-14a<br>1-87-14b	
</td></tr>

<tr><td>
	होताऽध्वर्युरथोद्गाता ब्रह्मणा सह भारत।<br>अग्नौ प्रास्यन्ति विधिवत्समस्ताः षोडशर्त्विजः।।	</td><td>	1-87-15a<br>1-87-15b	
</td></tr>
				
<tr><td>
	धूमगन्धं च पापिष्ठा ये जिघ्रन्ति नरा भुवि।<br>विमुक्तपापाः पूतास्ते तत्क्षणेनाभवन्नराः।।	</td><td>	1-87-16a<br>1-87-16b	
</td></tr>
				
<tr><td>
	एतस्मिन्नन्तरे चैव माधवी सा तपोधना।<br>मृगचर्मपरीताङ्गी परिधाय मृगत्वचम्।।	</td><td>	1-87-17a<br>1-87-17b	
</td></tr>
				
<tr><td>
	मृगैः परिचरन्ती सा मृगाहारविचेष्टिता।<br>यज्ञवाटं मृगगणैः प्रविश्य भृशविस्मिता।।	</td><td>	1-87-18a<br>1-87-18b	
</td></tr>
				
<tr><td>
	आघ्रायन्ती धूमगन्धं मृगैरेव चचार सा।<br>यज्ञवाटमटन्ती सा पुत्रांस्तानपराजितान्।।	</td><td>	1-87-19a<br>1-87-19b	
</td></tr>
				
<tr><td>
	पश्यन्ती यज्ञमाहात्म्यं मुदं लेभे च माधवी।<br>असंस्पृशन्तं वसुधां ययातिं नाहुषं यदा।।	</td><td>	1-87-20a<br>1-87-20b	
</td></tr>
				
<tr><td>
	दिविष्ठं प्राप्तमाज्ञाय ववन्दे पितरं तदा।<br>तदा वसुमनापृच्छन्मातरं वै तपस्विनीम्।।	</td><td>	1-87-21a<br>1-87-21b	
</td></tr>
				
<tr><td>
	भवत्या यत्कृतमिदं वन्दनं पादयोरिह।<br>कोयं देवोपमो राजा याऽभिवन्दसि मे वद।।	</td><td>	1-87-22a<br>1-87-22b	
</td></tr>
<tr><td>
	<b>माधव्युवाच।</b>	</td><td>	1-87-23x	
</td></tr>
				
<tr><td>
	शृणुध्वं सहिताः पुत्रा नाहुषोयं पिता मम।<br>ययातिर्मम पुत्राणां मातामह इति स्मृतः।।	</td><td>	1-87-23a<br>1-87-23b	
</td></tr>
				
<tr><td>
	पूरुं मे भ्रातरं राज्ये समावेश्य दिवं गतः।<br>केन वा कारणेनैवमिह प्राप्तो महायशाः।।	</td><td>	1-87-24a<br>1-87-24b	
</td></tr>
<tr><td>
	<b>वैशंपायन उवाच।</b>	</td><td>	1-87-25x	
</td></tr>
				
<tr><td>
	तस्यास्तद्वचनं श्रुत्वा स्वर्गाद्भ्रष्टेति चाब्रवीत्।<br>सा पुत्रस्य वचः श्रुत्वा संभ्रमाविष्टचेतना।।	</td><td>	1-87-25a<br>1-87-25b	
</td></tr>
				
<tr><td>
	माधवी पितरं प्राह दौहित्रपरिवारितम्।<br>तपसा निर्जिताँल्लोकान्प्रतिगृह्णीष्व मामकान्।।	</td><td>	1-87-26a<br>1-87-26b	
</td></tr>

<tr><td>
	पुत्राणामिव पौत्राणां धर्मादधिगतं धनम्।<br>स्वार्थणेव वदन्तीह ऋषयो धर्मपाठकाः।<br>तस्माद्दानेन तपसा चास्माकं दिवमाव्रज।।	</td><td>	1-87-27a<br>1-87-27b<br>1-87-27c	
</td></tr>
<tr><td>
	<b>ययातिरुवाच।</b>	</td><td>	1-87-28x	
</td></tr>
				
<tr><td>
	यदि धर्मफलं ह्येतच्छोभनं भविता तव।<br>दुहित्रा चैव दौहित्रैस्तारितोऽहं महात्मभिः।।	</td><td>	1-87-28a<br>1-87-28b	
</td></tr>
				
<tr><td>
	तस्मात्पवित्रं दौहित्रमद्यप्रभृति पैतृके।<br>त्रीणि श्राद्धे पवित्राणि दौहित्रः कुतपस्तिलाः।।	</td><td>	1-87-29a<br>1-87-29b	
</td></tr>
				
<tr><td>
	त्रीणि चात्र प्रशंसन्ति शौचमक्रोधमत्वराम्।<br>भोक्तारः परिवेष्टारः श्रावितारः पवित्रकाः।।	</td><td>	1-87-30a<br>1-87-30b	
</td></tr>
				
<tr><td>
	दिवसस्याष्टमे भागे मन्दीभवति भास्करे।<br>स कालः कुतपो नाम पितॄणां दत्तमक्षयम्।।	</td><td>	1-87-31a<br>1-87-31b	
</td></tr>
				
<tr><td>
	तिलाः पिशाचाद्रक्षन्ति दर्भा रक्षन्ति राक्षसात्।<br>रक्षन्ति श्रोत्रियाः पङ्क्तिं यतिभिर्भुक्तमक्षयम्।।	</td><td>	1-87-32a<br>1-87-32b	
</td></tr>
				
<tr><td>
	लब्ध्वा पात्रं तु विद्वांसं श्रोत्रियं सुव्रतं शुचिम्।<br>स कालः कालतो दत्तं नान्यथा काल इष्यते।।	</td><td>	1-87-33a<br>1-87-33b	
</td></tr>
<tr><td>
	<b>वैशंपायन उवाच।</b>	</td><td>	1-87-34x	
</td></tr>
				
<tr><td>
	एवमुक्त्वा ययातिस्तु पुनः प्रोवाच बुद्धिमान्।<br>सर्वे ह्यवभृथस्नातास्त्वरध्वं कार्यगौरवात्।।'	</td><td>	1-87-34a<br>1-87-34b	
</td></tr>
<tr><td>
	<b>अष्टक उवाच।</b>	</td><td>	1-87-35x	
</td></tr>
				
<tr><td>
	आतिष्ठ स्वरथं राजन्विक्रमस्व विहायसम्।<br>वयमप्यनुयास्यामो यदा कालो भविष्यति।।	</td><td>	1-87-35a<br>1-87-35b	
</td></tr>
<tr><td>
	<b>ययातिरुवाच।</b>	</td><td>	1-87-36x	
</td></tr>
				
<tr><td>
	सर्वैरिदानीं गन्तव्यं सह स्वर्गजितो वयम्।<br>एष नो विरजाः पन्था दृश्यते देवसद्मनः।।	</td><td>	1-87-36a<br>1-87-36b	
</td></tr>
<tr><td>
	<b>वैशंपायन उवाच।</b>	</td><td>	1-87-37x	
</td></tr>

<tr><td>
	`अष्टकश्च शिबिश्चैव काशेयश्च प्रतर्दनः।<br>ऐक्ष्वाकवो वसुमनाश्चत्वारो भूमिपास्तदा।<br>सर्वे ह्यवभृथस्नाताः स्वर्गताः साधवः सह।।'	</td><td>	1-87-37a<br>1-87-37b<br>1-87-37c	
</td></tr>
				
<tr><td>
	तेऽधिरुह्य रथान्सर्वे प्रयाता नृपस्तमाः।<br>आक्रमन्तो दिवं भाभिर्धर्मेणावृत्य रोदसी।।	</td><td>	1-87-38a<br>1-87-38b	
</td></tr>
<tr><td>
	<b>अष्टक उवाच।</b>	</td><td>	1-87-39x	
</td></tr>

<tr><td>
	अहं मन्ये पूर्वमेकोऽस्मि गन्ता<br>सखा चेन्द्रः सर्वथा मे महात्मा।<br>कस्मादेवं शिबिरौशीनरोऽय-<br>मेकोऽत्यगात्सर्ववेगेन वाहान्।।	</td><td>	1-87-39a<br>1-87-39b<br>1-87-39c<br>1-87-39d	
</td></tr>
<tr><td>
	<b>ययातिरुवाच।</b>	</td><td>	1-87-40x	
</td></tr>
				
<tr><td>
	अददद्याचमानाय यावद्वित्तमविन्दत।<br>उशीनरस्य पुत्रोऽयं तस्माच्छ्रेष्ठोहि वः शिबिः।।	</td><td>	1-87-40a<br>1-87-40b	
</td></tr>

<tr><td>
	दानं तपः संत्यमथाऽपि धर्मो<br>ह्रीः श्रीः क्षमा सौम्यमथो विधित्सा।<br>राजन्नेतान्यप्रमेयाणि राज्ञः<br>शिबेः स्थितान्यप्रतिमस्य बुद्ध्या।।	</td><td>	1-87-41a<br>1-87-41b<br>1-87-41c<br>1-87-41d	
</td></tr>
				
<tr><td>
	एवं वृत्तो ह्रीनिषेवश्च यस्मा-<br>त्तस्माच्छिबिरत्यगाद्वै रथेन।	</td><td>	1-87-42a<br>1-87-42b	
</td></tr>
<tr><td>
	<b>वैशंपायन उवाच।</b>	</td><td>	1-87-42x	
</td></tr>
				
<tr><td>
	अथाष्टकः पुनरेवान्वपृच्छ-<br>न्मातामहं कौतुकेनेन्द्रकल्पम्।।	</td><td>	1-87-42c<br>1-87-42d	
</td></tr>

<tr><td>
	पृच्छामि त्वां नृपते ब्रूहि सत्यं<br>कुतश्च कश्चासि सुतश्च कस्य।<br>कृतं त्वया यद्धि न तस्य कर्ता<br>लोके त्वदन्यः क्षत्रियो ब्राह्मणो वा।।	</td><td>	1-87-43a<br>1-87-43b<br>1-87-43c<br>1-87-43d	
</td></tr>
<tr><td>
	<b>ययातिरुवाच।</b>	</td><td>	1-87-44x	
</td></tr>

<tr><td>
	ययातिरस्मि नहुषस्य पुत्रः<br>पूरोः पिता सार्वबौमस्त्विहासम्।<br>गुह्यं चार्थं मामकेभ्यो ब्रवीमि<br>मातामहोऽहं भवतां प्रकाशम्।।	</td><td>	1-87-44a<br>1-87-44b<br>1-87-44c<br>1-87-44d	
</td></tr>

<tr><td>
	सर्वामिमां पृथिवीं निर्जिगाय<br>दत्त्वा प्रतस्थे विपिनं ब्राह्मणेभ्यः।<br>मेध्यानश्वानेकशतान्सुरूपां-<br>स्तदा देवाः पुण्यभाजो भवन्ति।।	</td><td>	1-87-45a<br>1-87-45b<br>1-87-45c<br>1-87-45d	
</td></tr>

<tr><td>
	अदामहं पृथिवीं ब्राह्मणेभ्यः<br>पूर्णामिमामखिलां वाहनेन।<br>गोभिः सुवर्णेन धनैश्च मुख्यै-<br>स्तदाऽददं गाः शथमर्बुदानि।।	</td><td>	1-87-46a<br>1-87-46b<br>1-87-46c<br>1-87-46d	
</td></tr>

<tr><td>
	सत्येन मे द्यौश्च वसुन्धरा च<br>तथैवाग्निज्वर्लते मानुषेषु।<br>न मे वृथा व्याहृतमेव वाक्यं<br>सत्यं हि सन्तः प्रतिपूजयन्ति।।	</td><td>	1-87-47a<br>1-87-47b<br>1-87-47c<br>1-87-47d	
</td></tr>

<tr><td>
	यदष्टक प्रब्रवीमीह सत्यं<br>प्रतर्दनं चौषदश्विं तथैव।<br>सर्वे च लोका मुनयश्च देवाः<br>सत्येन पूज्या इति मे मनोगतम्।।	</td><td>	1-87-48a<br>1-87-48b<br>1-87-48c<br>1-87-48d	
</td></tr>

<tr><td>
	यो नः स्वर्गजितः सर्वान्यथावृत्तं निवेदयेत्।<br>अनसूयुर्द्विजाग्र्येभ्यः स लभेन्नः सलोकताम्।।	</td><td>	1-87-49a<br>1-87-49b	
</td></tr>
<tr><td>
	<b>वैशंपायन उवाच।</b>	</td><td>	1-87-50x	
</td></tr>

<tr><td>
	एवं राजा स महात्मा ह्यतीव<br>स्वैर्दौहित्रैस्तारितोऽमित्रसाह।<br>त्यक्त्वा महीं परमोदारकर्मा<br>स्वर्गं गतः कर्मभिर्व्याप्य पृथ्वीम्।।	</td><td>	1-87-50a<br>1-87-50b<br>1-87-50c<br>1-87-50d	
</td></tr>
<tr><td>
	।। इति श्रीमन्महाभारते आदिपर्वणि<br> संभवपर्वणि सप्ताशीतितमोऽध्यायः।। 87 ।।	</td><td>		
</td></tr></tbody>