				
<tbody><tr><td>
	<b>वैशंपायन उवाच।</b>	</td><td>	1-200-1x	
</td></tr>
				
				
<tr><td>
	ततस्ते नरशार्दूला भ्रातरः पञ्च पाण्डवाः।<br>तं ब्राह्मणं पुरस्कृत्य पाञ्चाल्याश्च स्वयंवरम्।<br>प्रययुर्द्रौपदीं द्रष्टुं तं च देशं महोत्सवम्।।	</td><td>	1-200-1a<br>1-200-1b<br>1-200-1c	
</td></tr>
				
<tr><td>
	ततस्ते तं महात्मानं शुद्धात्मानमकल्मषम्।<br>ददृशुः पाण्डवा वीराः पथि द्वैपायनं तदा।।	</td><td>	1-200-2a<br>1-200-2b	
</td></tr>
				
<tr><td>
	तस्मै यथावत्सत्कारं कृत्वा तेन च सत्कृताः।<br>कथान्ते चाभ्यनुज्ञाताः प्रययुर्द्रुपदक्षयम्।।	</td><td>	1-200-3a<br>1-200-3b	
</td></tr>
				
<tr><td>
	पश्यन्तो रमणीयानि वनानि च सरांसि च।<br>तत्रतत्र वसन्तश्च शनैर्जग्मुर्महराथाः।।	</td><td>	1-200-4a<br>1-200-4b	
</td></tr>
				
<tr><td>
	स्वाध्यायवन्तः शुचयो मधुराः प्रियवादिनः।<br>आनुपूर्व्येण संप्राप्ताः पाञ्चालान्पाण्डुनन्दनाः।।	</td><td>	1-200-5a<br>1-200-5b	
</td></tr>
				
<tr><td>
	ते तु दृष्ट्वा पुरं तच्च स्कन्धावारं च पाण्डवाः।<br>कुम्भकारस्य शालायां निवासं चक्रिरे तदा।।	</td><td>	1-200-6a<br>1-200-6b	
</td></tr>
				
<tr><td>
	तत्र भैक्षं समाजह्रुर्ब्राह्मणीं वृत्तिमाश्रिताः।<br>तान्संप्राप्तांस्तथा वीराञ्जज्ञिरे न नराः क्वचित्।।	</td><td>	1-200-7a<br>1-200-7b	
</td></tr>
				
<tr><td>
	`यज्ञसेनस्तु पाञ्चालो भीष्मद्रोमकृतागसम्।<br>ज्ञात्वाऽऽत्मानं तदारेभे त्राणायात्मक्रियां क्षमां।।	</td><td>	1-200-8a<br>1-200-8b	
</td></tr>
				
<tr><td>
	अवाप्य धृष्टद्युम्नं हि न स द्रोणमचिन्तयत्।<br>स तु वैरप्रसङ्गाच्च भीष्माद्भयमचिन्तयत्।।	</td><td>	1-200-9a<br>1-200-9b	
</td></tr>
				
<tr><td>
	कन्यादानात्तु शरणं सोऽमन्यत महीपतिः।'<br>यज्ञसेनस्य कामस्तु पाण्डवाय किरीटिने।।	</td><td>	1-200-10a<br>1-200-10b	
</td></tr>
				
<tr><td>
	दास्यामि कृष्मामिति वै न चैनं विवृणोति सः।<br>`जामातृबलसंयोगं मेने हि बलवत्तरम्।।'	</td><td>	1-200-11a<br>1-200-11b	
</td></tr>
				
<tr><td>
	सोऽन्वेषमाणः कौन्तेयान्पाञ्चालो जनमेजय।<br>दृढं धनुरथानम्यं कारयामास भारत।।	</td><td>	1-200-12a<br>1-200-12b	
</td></tr>
				
<tr><td>
	`वैयाघ्रपद्यस्योग्रं वै सृञ्जयस्य महीपतिः।<br>तद्धनुः किन्धुरं नाम देवदत्तमुपानयत्।।	</td><td>	1-200-13a<br>1-200-13b	
</td></tr>
				
<tr><td>
	आयसी तस्य च ज्याऽऽसीत्प्रतिबद्धा महाबला।<br>न तु ज्यां प्रसहेदन्यस्तद्धनुःप्रवरं महत्।।	</td><td>	1-200-14a<br>1-200-14b	
</td></tr>
				
<tr><td>
	शङ्करेण वरं दत्तं प्रीतेन च महात्मना।<br>तन्निष्फलं स्यान्न तु मे इति प्रामाण्यमागतः।।	</td><td>	1-200-15a<br>1-200-15b	
</td></tr>
				
<tr><td>
	मया कर्तव्यमधुना दुष्करं लक्ष्यवेधनम्।<br>इति निश्चित्य मनसा कारितं लक्ष्यमुत्तमम्।।'	</td><td>	1-200-16a<br>1-200-16b	
</td></tr>
				
<tr><td>
	यन्त्रं वैहायसं चापि कारयामास कृत्रिमम्।<br>तेन यन्त्रेण सहितं राजँल्लक्ष्यं च काञ्चनम्।।	</td><td>	1-200-17a<br>1-200-17b	
</td></tr>
<tr><td>
	<b>द्रुपद उवाच।</b>	</td><td>	1-200-18x	
</td></tr>
				
<tr><td>
	इदं सज्यं धनुः कृत्वा सज्जैरेभिश्च सायकैः।<br>अतीत्य लक्ष्य यो वेद्धा स लब्धा मत्सुतामिति।।	</td><td>	1-200-18a<br>1-200-18b	
</td></tr>
<tr><td>
	<b>वैशंपायन उवाच।</b>	</td><td>	1-200-19x	
</td></tr>
				
<tr><td>
	इति स द्रुपदो राजा स्वयंवरमघोषयत्।<br>तच्छ्रुत्वा पार्थिवाः सर्वे समीयुस्तत्र भारत।।	</td><td>	1-200-19a<br>1-200-19b	
</td></tr>
				
<tr><td>
	ऋषयश्च महात्मानः स्वयंवरदिदृक्षवः।<br>दुर्योधनपुरोगाश्च सकर्णाः कुरवो नृप।।	</td><td>	1-200-20a<br>1-200-20b	
</td></tr>
				
<tr><td>
	`यादवा वासुदेवेन सार्धमन्धकवृष्णयः।'<br>ततोऽर्चिता राजगुणा द्रुपदेन महात्मना।।	</td><td>	1-200-21a<br>1-200-21b	
</td></tr>
				
<tr><td>
	उपोपविष्टा मञ्चेषु द्रष्टुकामाः स्वयंवरम्।<br>`ब्राह्मणाश्च महाभागा देशेभ्यः समुपागमन्।।	</td><td>	1-200-22a<br>1-200-22b	
</td></tr>
				
<tr><td>
	ब्राह्मणैरेव सहिताः पाण्डवाः समुपाविशन्।<br>त्रयस्त्रिंशत्सुराः सर्वे विमानैर्व्योम्न्यवस्थिताः।।	</td><td>	1-200-23a<br>1-200-23b	
</td></tr>
				
<tr><td>
	ततः पौरजनाः सर्वे सागरोद्धूतनिःस्वनाः।<br>शिंशुमारशिरः प्राप्य न्यविशंस्ते स्म पार्थिवाः।।	</td><td>	1-200-24a<br>1-200-24b	
</td></tr>
				
<tr><td>
	प्रागुत्तरेण नगराद्भूमिभागे समे शुभे।<br>समाजवाटः शुशुभे भवनैः सर्वतो वृतः।।	</td><td>	1-200-25a<br>1-200-25b	
</td></tr>
				
<tr><td>
	प्राकारपरिखोपेतो द्वारतोरणमण्डितः।<br>वितानेन विचित्रेण सर्वतः समलङ्कृतः।।	</td><td>	1-200-26a<br>1-200-26b	
</td></tr>
				
<tr><td>
	तूर्यौघशतसङ्कीर्णः परार्ध्यागुरुधूपितः।<br>चन्दनोदकसिक्तश्च माल्यदामोपशोभितः।।	</td><td>	1-200-27a<br>1-200-27b	
</td></tr>
				
<tr><td>
	कैलासशिखरप्रख्यैर्नभस्तलविलेखिभिः।<br>सर्वतः संवृतः शुभ्रैः प्रासादैः सुकृतोच्छ्रयै।।	</td><td>	1-200-28a<br>1-200-28b	
</td></tr>
				
<tr><td>
	सुवर्णजालसंवीतैर्मणिकुट्टिमभूषणैः।<br>सुखारोहणसोपानैर्महासनपरिच्छदैः।।	</td><td>	1-200-29a<br>1-200-29b	
</td></tr>
				
<tr><td>
	स्रग्दामसमवच्छन्नैरगुरूत्तमवासितैः।<br>हंसांशुवर्णैर्बहुभिरायोजनसुगन्धिभिः।।	</td><td>	1-200-30a<br>1-200-30b	
</td></tr>
				
<tr><td>
	असंबाधशतद्वारैः शयनासनशोभितैः।<br>बहुधातुपिनद्धाङ्गैर्हिमवच्छिखरैरिव।।	</td><td>	1-200-31a<br>1-200-31b	
</td></tr>
				
<tr><td>
	तत्र नानाप्रकारेषु विमानेषु स्वलङ्कृताः।<br>स्पर्धमानास्तदाऽन्योन्यं निषेदुः सर्वपार्थिवाः।।	</td><td>	1-200-32a<br>1-200-32b	
</td></tr>
				
<tr><td>
	तत्रोपविष्टान्ददृशुर्महासत्वान्पृथग्जनाः।<br>राजसिंहान्महाभागान्कृष्णागुरुविभूषितान्।।	</td><td>	1-200-33a<br>1-200-33b	
</td></tr>
				
<tr><td>
	महाप्रसादान्ब्राह्मण्यान्स्वराष्ट्रपरिरक्षिणः।<br>प्रियान्सर्वस्य लोकस्य सुकृतैः कर्मभिः शुभैः।।	</td><td>	1-200-34a<br>1-200-34b	
</td></tr>
				
<tr><td>
	मञ्चेषु च परार्द्ध्येषु पौरजानपदा जनाः।<br>कृष्णादर्शनसिद्ध्यर्थं सर्वतः समुपाविशन्।।	</td><td>	1-200-35a<br>1-200-35b	
</td></tr>
				
<tr><td>
	ब्राह्मणैस्ते च सहिताः पाण्डवाः समुपाविशन्।<br>ऋद्धिं पञ्चालराजस्य पश्यन्तस्तामनुत्तमाम्।।	</td><td>	1-200-36a<br>1-200-36b	
</td></tr>
				
<tr><td>
	ततः समाजो ववृधे स राजन्दिवसान्बहून्।<br>रत्नप्रदानबहुलः शोभितो नटनर्तकैः।।	</td><td>	1-200-37a<br>1-200-37b	
</td></tr>
				
				
<tr><td>
	वर्तमाने समाजे तु रमणीयेऽह्नि षोडशे।<br>`मैत्रे मुहूर्ते तस्याश्च राजदाराः पुराविदः।<br>पुत्रवत्यः सुवसनाः प्रतिकर्मोपचक्रमुः।।	</td><td>	1-200-38a<br>1-200-38b<br>1-200-38c	
</td></tr>
				
<tr><td>
	वैडूर्यमयपीठे तु निविष्टां द्रौपदीं तदा।<br>सतूर्यं स्नापयाञ्चक्रुः स्वर्णकुम्भस्थितैर्जलैः।।	</td><td>	1-200-39a<br>1-200-39b	
</td></tr>
				
<tr><td>
	तां निवृत्ताभिषेकां च दुकूलद्वयधारिणीम्।<br>निन्युर्मणिस्तम्भवतीं वेदिं वै सुपरिष्कृताम्।।	</td><td>	1-200-40a<br>1-200-40b	
</td></tr>
				
<tr><td>
	निवेश्य प्राङ्मुखीं हृष्टां विस्मिताक्ष्यः प्रसाधिकाः।<br>केनालङ्करणेनेमामित्यन्योन्यं व्यलोकयन्।।	</td><td>	1-200-41a<br>1-200-41b	
</td></tr>
				
<tr><td>
	धूपोष्मणा च केशानामार्द्रभावं व्यपोहयन्।<br>बबन्धुरस्या धम्मिल्लं माल्यैः सुरभिगन्धिभिः।।	</td><td>	1-200-42a<br>1-200-42b	
</td></tr>
				
<tr><td>
	दूर्वामधूकरचितं माल्यं तस्या ददुः करे।<br>चक्रुश्च कृष्णागरुणा पत्रसङ्गं कुचद्वये।।	</td><td>	1-200-43a<br>1-200-43b	
</td></tr>
				
<tr><td>
	रेजे सा चक्रवाकाङ्का स्वर्णदीर्घा सरिद्वरा।<br>अलकैः कुटिलैस्तस्या मुखं विकसितं बभौ।।	</td><td>	1-200-44a<br>1-200-44b	
</td></tr>
				
<tr><td>
	आसक्तभृङ्गं कुसुमं शशिम्बिम्बं जिगाय तत्।<br>कालाञ्जनं नयनयोराचारार्थं समादधुः।।	</td><td>	1-200-45a<br>1-200-45b	
</td></tr>
				
<tr><td>
	भूषणं रत्नखचितैरलंचक्रुर्यथोचितम्।<br>माता च तस्याः पृषती हरितालमनश्शिलाम्।।	</td><td>	1-200-46a<br>1-200-46b	
</td></tr>
				
<tr><td>
	अङ्गुलीभ्यामुपादाय तिलकं विदधे मुखे।<br>अलङ्कृतां वधूं दृष्ट्वा योषितो मुदमाययुः।।	</td><td>	1-200-47a<br>1-200-47b	
</td></tr>
				
<tr><td>
	माता न मुमुदे तस्याः पतिः कीदृग्भविष्यति।<br>सौविदल्लाः समागम्य द्रुपदस्याज्ञया ततः।।	</td><td>	1-200-48a<br>1-200-48b	
</td></tr>
				
<tr><td>
	एनामारोपयामासुः करिणीं कुचभूषिताम्।<br>ततोऽवाद्यन्त वाद्यानि मङ्गलानि दिवि स्पृशन्।।	</td><td>	1-200-49a<br>1-200-49b	
</td></tr>
				
<tr><td>
	विलासिनीजनाश्चापि प्रवरं करिणीशतम्।<br>माङ्गल्यगीतं गायन्त्यः पार्स्वयोरुभयोर्ययुः।।	</td><td>	1-200-50a<br>1-200-50b	
</td></tr>
				
<tr><td>
	जनापसरणे व्यग्राः प्रतिहार्यः पुरा ययुः।<br>कोलाहलो महानासीत्तस्मिन्पुरवरे तदा।।	</td><td>	1-200-51a<br>1-200-51b	
</td></tr>
				
<tr><td>
	धृष्टद्युम्नो ययावग्रे हयमारुह्य भारत।<br>द्रुपदो रङ्गदेशे तु बलेन महता युतः।।	</td><td>	1-200-52a<br>1-200-52b	
</td></tr>
				
<tr><td>
	तस्थौ व्यूह्य महानीकं पालितं दृढधन्विभिः।'<br>आप्लुताङ्गीं सुवसनां सर्वाभरणभूषिताम्।।	</td><td>	1-200-53a<br>1-200-53b	
</td></tr>
				
<tr><td>
	मालां च समुपादाय काञ्चनीं समलङ्कृताम्।<br>`आगतां ददृशुः सर्वे रङ्गभूमिमलङ्कृताम्।।'	</td><td>	1-200-54a<br>1-200-54b	
</td></tr>
				
				
<tr><td>
	अवतीर्णा ततो रङ्गं द्रौपदी भरतर्षभ।<br>`तस्थौ प्रमुदितान्सर्वान्नृपतीन्रङ्गमण्डले।<br>प्रेक्षन्ती व्रीडितापाङ्गी द्रष्टृणां सुमनोहरा।।'	</td><td>	1-200-55a<br>1-200-55b<br>1-200-55c	
</td></tr>
				
<tr><td>
	पुरोहितः सोमकानां मन्त्रविद्ब्राह्मणः शुचिः।<br>परिस्तीर्य जुहावाग्निमाज्येन विधिवत्तदा।।	</td><td>	1-200-56a<br>1-200-56b	
</td></tr>
				
<tr><td>
	संतर्पयित्वा ज्वलनं ब्राह्मणान्स्वस्ति वाच्य च।<br>वारयामास सर्वाणि वादित्राणि समन्ततः।।	</td><td>	1-200-57a<br>1-200-57b	
</td></tr>
				
<tr><td>
	निःशब्दे तु कृते तस्मिन्धृष्टद्युम्नो विशांपते।<br>कृष्णामादाय विधिवन्मेघदुन्दुभिनिःस्वनः।।	</td><td>	1-200-58a<br>1-200-58b	
</td></tr>
				
<tr><td>
	रङ्गमध्यं गतस्तत्र मेघगम्भीरया गिरा।<br>वाक्यमुच्चैर्जगादेदं श्लक्ष्णमर्थवदुत्तमम्।।	</td><td>	1-200-59a<br>1-200-59b	
</td></tr>
				
				
				
<tr><td>
	इदं धनुर्लक्ष्यमिमे च बाणाः<br>शृण्वन्तु मे भूपतयः समेताः।<br>छिद्रेण यन्त्रस्य मसर्पयध्वं<br>शरैः शितैर्व्योमचरैर्दशार्धैः।।	</td><td>	1-200-60a<br>1-200-60b<br>1-200-60c<br>1-200-60d	
</td></tr>
				
				
				
<tr><td>
	एतन्महत्कर्म करोति यो वै<br>कुलेन रूपेण बलेन युक्तः।<br>तस्याद्य भार्या भगिनी ममेयं<br>कृष्णा भवित्री न मृषा ब्रवीमि।।	</td><td>	1-200-61a<br>1-200-61b<br>1-200-61c<br>1-200-61d	
</td></tr>
				
				
				
<tr><td>
	तानेवमुक्त्वा द्रुपदस्य पुत्रः<br>पश्चादिदं तां भगिनीमुवाच।<br>नाम्ना च गोत्रेण च कर्मणा च<br>संकीर्तयन्भूमिपतीन्समेतान्।।	</td><td>	1-200-62a<br>1-200-62b<br>1-200-62c<br>1-200-62d	
</td></tr>
<tr><td>
	।। इति श्रीमन्महाभारते आदिपर्वणि <br>स्वयंवरपर्वणि द्विशततमोऽध्यायः।। 200 ।।	</td><td>		
</td></tr></tbody>