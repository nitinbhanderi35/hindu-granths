				
<tbody><tr><td>
	<b>ब्राह्मण उवाच।</b>	</td><td>	1-181-1x	
</td></tr>
				
<tr><td>
	अमर्षी द्रुपदो राजा कर्मसिद्धान्द्विजर्षभान्।<br>अन्विच्छन्परिचक्राम ब्राह्मणावसथान्बहून्।।	</td><td>	1-181-1a<br>1-181-1b	
</td></tr>
				
				
<tr><td>
	पुत्रजन्म परीप्सन्वै शोकोपहतचेतनः।<br>`द्रोणेन वैरं द्रुपदो न सुष्वाप स्मरन्सदा।'<br>नास्ति श्रेष्ठमपत्यं म इति नित्यमचिन्तयत्।।	</td><td>	1-181-2a<br>1-181-2b<br>1-181-2c	
</td></tr>
				
<tr><td>
	जातान्पुत्रान्स निर्वेदाद्धिग्बन्धूनिति चाब्रवीत्।<br>निःश्वासपरमश्चासीद्द्रोणं प्रतिचिकीर्षया।।	</td><td>	1-181-3a<br>1-181-3b	
</td></tr>
				
<tr><td>
	प्रभावं विनयं शिक्षां द्रोणस्य चरितानि च।<br>क्षात्रेण च बलेनास्य चिन्तयन्नाध्यगच्छत।।	</td><td>	1-181-4a<br>1-181-4b	
</td></tr>
				
<tr><td>
	प्रतिकर्तुं नृपश्रेष्ठो यतमानोऽपि भारत।<br>अभितः सोऽथ कल्माषीं गङ्गाकूले परिभ्रमन्।।	</td><td>	1-181-5a<br>1-181-5b	
</td></tr>
				
<tr><td>
	ब्राह्मणावसथं पुम्यमाससाद महीपतिः।<br>तत्र नास्नातकः कश्चिन्न चासीदव्रती द्विजः।।	</td><td>	1-181-6a<br>1-181-6b	
</td></tr>
				
<tr><td>
	अधीयानौ महाभागौ सोऽपश्यत्संशितव्रतौ।<br>याजोपयाजौ ब्रह्मर्षी शाम्यन्तौ परमेष्ठिनौ।।	</td><td>	1-181-7a<br>1-181-7b	
</td></tr>
				
<tr><td>
	संहिताध्ययने युक्तौ गोत्रतश्चापि काश्यपौ।<br>तारणेयौ युक्तरूपौ ब्राह्मणावृषिसत्तमौ।।	</td><td>	1-181-8a<br>1-181-8b	
</td></tr>
				
<tr><td>
	स तावामन्त्रयामास सर्वकामैरतन्द्रितः।<br>बुद्ध्वा बलं तयोस्तत्र कनीयांसमुपह्वरे।।	</td><td>	1-181-9a<br>1-181-9b	
</td></tr>
				
<tr><td>
	प्रपेदे च्छन्दयन्कामैरुपयाजं धृतव्रतम्।<br>पादशुश्रूषणे युक्तः प्रियवाक्सर्वकामदः।।	</td><td>	1-181-10a<br>1-181-10b	
</td></tr>
				
<tr><td>
	अर्चयित्वा यथान्यायमुपयाजमुवाच सः।<br>येन मे कर्मणा ब्रह्मन्पुत्रः स्याद्द्रोणमृत्यवे।।	</td><td>	1-181-11a<br>1-181-11b	
</td></tr>
				
<tr><td>
	`अर्जुनस्य भवेद्भार्या भवेद्या वरवर्णिनी।'<br>उपयाज कृते तस्मिन् गवां दाताऽस्मि तेऽर्बुदं।।	</td><td>	1-181-12a<br>1-181-12b	
</td></tr>
				
<tr><td>
	यद्वा तेऽन्यद्द्विजश्रेष्ठ मनसः सुप्रियं भवेत्।<br>सर्वं तत्ते प्रदाताऽहं न हि मेऽत्रास्ति संशयः।।	</td><td>	1-181-13a<br>1-181-13b	
</td></tr>
				
<tr><td>
	इत्युक्तो नाहमित्येवं तमृषिः प्रत्यभाषत।<br>आराधयिष्यन्द्रुपदः स तं पर्यचरत्पुनः।।	</td><td>	1-181-14a<br>1-181-14b	
</td></tr>
				
<tr><td>
	ततः संवत्सरस्यान्ते द्रुपदं स द्विजोत्तमः।<br>उपयाजोऽब्रवीत्काले राजन्मधुरया गिरा।।	</td><td>	1-181-15a<br>1-181-15b	
</td></tr>
				
<tr><td>
	ज्येष्ठो भ्राता ममागृह्माद्विचरन् गहने वने।<br>अपरिज्ञातशौचायां भूमौ निपतितं फलम्।।	</td><td>	1-181-16a<br>1-181-16b	
</td></tr>
				
<tr><td>
	तदपश्यमहं भ्रातुरसाम्प्रतमनुव्रजन्।<br>विमर्शं संकरादाने नायं कुर्यात्कदाचन।।	</td><td>	1-181-17a<br>1-181-17b	
</td></tr>
				
<tr><td>
	दृष्ट्वा फलस्य नापश्यद्दोषान्पापानुबन्धकान्।<br>विविनक्ति न शौचं यः सोऽन्यत्रापि कथं भवेत्।।	</td><td>	1-181-18a<br>1-181-18b	
</td></tr>
				
<tr><td>
	संहिताध्ययनं कुर्वन्वसन्गुरुकुले च यः।<br>भैक्षमुत्सृष्टमन्येषां भुङ्क्ते स्म च यदा तदा।।	</td><td>	1-181-19a<br>1-181-19b	
</td></tr>
				
<tr><td>
	कीर्तयन्गुणमन्नानामघृणी च पुनः पुनः।<br>तं वै फलार्थिनं मन्ये भ्रातरं तर्कचक्षुषा।।	</td><td>	1-181-20a<br>1-181-20b	
</td></tr>
				
<tr><td>
	तं वै गच्छस्व नृपते स त्वां संयाजयिष्यति।<br>जुगुप्समानो नृपतिर्मनसेदं विचिन्तयन्।।	</td><td>	1-181-21a<br>1-181-21b	
</td></tr>
				
<tr><td>
	उपयाजवचः श्रुत्वा याजस्याश्रममभ्यगात्।<br>अभिसम्पूज्य पूजार्हमथ याजमुवाच ह।।	</td><td>	1-181-22a<br>1-181-22b	
</td></tr>
				
<tr><td>
	अयुतानि ददान्यष्टौ गवां याजय मां विभो।<br>द्रोणवैराभिसन्तप्तं प्रह्लादयितुमर्हसि।।	</td><td>	1-181-23a<br>1-181-23b	
</td></tr>
				
<tr><td>
	स हि ब्रह्मविदां श्रेष्ठो ब्रह्मास्त्रे चाप्यनुत्तमः।<br>तस्माद्द्रोणः पराजैष्ट मां वै स सखिविग्रहे।।	</td><td>	1-181-24a<br>1-181-24b	
</td></tr>
				
<tr><td>
	क्षत्रियो नास्ति तस्यास्यां पृथिव्यां कश्चिदग्रणीः।<br>कौरवाचायर्मुख्यस्य भारद्वाजस्य धीमतः।।	</td><td>	1-181-25a<br>1-181-25b	
</td></tr>
				
<tr><td>
	द्रोणस्य शरजालानि प्राणिदेहहराणि च।<br>षडरत्नि धनुश्चास्य दृश्यते परमं महत्।।	</td><td>	1-181-26a<br>1-181-26b	
</td></tr>
				
<tr><td>
	स हि ब्राह्मणवेषेण क्षात्रं वेगमशंसयम्।<br>प्रतिहन्ति महेष्वासो भारद्वाजो महामनाः।।	</td><td>	1-181-27a<br>1-181-27b	
</td></tr>
				
<tr><td>
	क्षत्रोच्छेदाय विहितो जामदग्न्य इवास्थितः।<br>तस्य ह्यस्त्रबलं घोरमप्रधृष्यं नरैर्भुवि।।	</td><td>	1-181-28a<br>1-181-28b	
</td></tr>
				
<tr><td>
	ब्राह्मं सन्धारयंस्तेजो हुताहुतिरिवानलः।<br>समेत्य स दहत्याजौ क्षात्रधर्मपुरःसरः।।	</td><td>	1-181-29a<br>1-181-29b	
</td></tr>
				
<tr><td>
	ब्रह्मक्षत्रे च विहिते ब्राह्मं तेजो विशिष्यते।<br>सोऽहं क्षात्राद्बलाद्धीनो ब्राह्मं तेजः प्रपेदिवान्।।	</td><td>	1-181-30a<br>1-181-30b	
</td></tr>
				
<tr><td>
	द्रोणाद्विशिष्टमासाद्य भवन्तं ब्रह्मवित्तमम्।<br>द्रोणान्तकमहं पुत्रं लभेयं युधि दुर्जयम्।।	</td><td>	1-181-31a<br>1-181-31b	
</td></tr>
				
<tr><td>
	तत्कर्म कुरु मे मे याज वितराम्यर्बुदं गवाम्।<br>तथेत्युक्त्वा तु तं याजो याज्यार्थमुपकल्पयत्।।	</td><td>	1-181-32a<br>1-181-32b	
</td></tr>
				
<tr><td>
	गुर्वर्थ इति चाकाममुपयाजमचोदयत्।<br>याजो द्रोणविनाशाय प्रतिजज्ञे तथा च सः।।	</td><td>	1-181-33a<br>1-181-33b	
</td></tr>
				
<tr><td>
	ततस्तस्य नरेन्द्रस्य उपयाजो महातपाः।<br>आचख्यौ कर्म वैतानं तदा पुत्रफलाय वै।।	</td><td>	1-181-34a<br>1-181-34b	
</td></tr>
				
<tr><td>
	स च पुत्रो महावीर्यो महातेजा महाबलः।<br>इष्यते यद्विधो राजन्भविता ते तथाविधः।।	</td><td>	1-181-35a<br>1-181-35b	
</td></tr>
				
<tr><td>
	भारद्वाजस्य हन्तारं सोऽभिसन्धाय भूपतिः।<br>आजह्वे तत्तथा सर्वं द्रुपदः कर्मसिद्धये।।	</td><td>	1-181-36a<br>1-181-36b	
</td></tr>
				
<tr><td>
	याजस्तु हवनस्यान्ते देवीमाज्ञापयत्तदा।<br>प्रेहि मां राज्ञि पृषति मिथुनं त्वामुपस्थितम्।।	</td><td>	1-181-37a<br>1-181-37b	
</td></tr>
<tr><td>
	<b>राज्ञ्युवाच।</b>	</td><td>	1-181-38x	
</td></tr>
				
<tr><td>
	अवलिप्तं मुखं ब्रह्मन्दिव्यान्गन्धान्बिभर्मि च।<br>सूतार्थे नोपलब्धाऽस्मि तिष्ठ याज मम प्रिये।।	</td><td>	1-181-38a<br>1-181-38b	
</td></tr>
<tr><td>
	<b>याज उवाच।</b>	</td><td>	1-181-39x	
</td></tr>
				
<tr><td>
	याजेन श्रपितं हव्यमुपयाजाभिमन्त्रितम्।<br>कथं कामं न सन्दध्यात्सा त्वं विप्रेहि तिष्ठ वा।।	</td><td>	1-181-39a<br>1-181-39b	
</td></tr>
<tr><td>
	<b>ब्राह्मण उवाच।</b>	</td><td>	1-181-40x	
</td></tr>
				
<tr><td>
	एवमुक्त्वा तु याजेन हुते हविषि संस्कृते।<br>उत्तस्थौ पावकात्तस्मात्कुमारो देवसन्निभिः।।	</td><td>	1-181-40a<br>1-181-40b	
</td></tr>
				
<tr><td>
	ज्वालावर्णो घोररूपः किरीटी वर्म चोत्तमम्।<br>बिभ्रत्सखङ्गः सशरो धनुष्मान्विनदन्मुहुः।।	</td><td>	1-181-41a<br>1-181-41b	
</td></tr>
				
<tr><td>
	सोऽध्यारोदद्रथवरं तेन च प्रययौ तदा।<br>ततः प्रणेदुः पञ्चालाः प्रहृष्टाः साधुसाध्विति।।	</td><td>	1-181-42a<br>1-181-42b	
</td></tr>
				
<tr><td>
	हर्षाविष्टांस्ततश्चैतान्नेयं सेहे वसुन्धरा।<br>भयापहो राजपुत्रः पञ्चालानां यशस्करः।।	</td><td>	1-181-43a<br>1-181-43b	
</td></tr>
				
<tr><td>
	राज्ञः शोकापहो जात एष द्रोणवधाय वै।<br>इत्युवाच महद्भूतमदृश्यं खेचरं तदा।।	</td><td>	1-181-44a<br>1-181-44b	
</td></tr>
				
<tr><td>
	कुमारी चापि पाञ्चाली वेदीमध्यात्समुत्थिता।<br>सुभगा दर्शनीयाङ्गी स्वसितायतलोचना।।	</td><td>	1-181-45a<br>1-181-45b	
</td></tr>
				
<tr><td>
	श्यामा पद्मपलाशाक्षी नीलकुञ्चितमूर्धजा।<br>ताम्रतुङ्गनखी सुभ्रूश्चारुपीनपयोधरा।।	</td><td>	1-181-46a<br>1-181-46b	
</td></tr>
				
<tr><td>
	मानुषं विग्रहं कृत्वा साक्षादमरवर्णिनी।<br>नीलोत्पलसमो गन्धो यस्याः क्रोशात्प्रधावति।।	</td><td>	1-181-47a<br>1-181-47b	
</td></tr>
				
<tr><td>
	या बिभर्ति परं रूपं यस्या नास्त्युपमा भुवि।<br>देवदानवयक्षाणामीप्सितां देवरूपिणीम्।।	</td><td>	1-181-48a<br>1-181-48b	
</td></tr>
				
<tr><td>
	`सदृशी पाण्डुपुत्रस्य अर्जुनस्येति भारत।<br>ऊचुः प्रहृष्टमनसो राजभक्तिपुरस्कृताः।।'	</td><td>	1-181-49a<br>1-181-49b	
</td></tr>
				
<tr><td>
	तां चापि जातां सुश्रोणीं वागुवाचाशरीरिणी।<br>सर्वयोषिद्वरा कृष्णा निनीषुः क्षत्रियान्क्षयम्।।	</td><td>	1-181-50a<br>1-181-50b	
</td></tr>
				
<tr><td>
	सुरकार्यमियं काले करिष्यति सुमध्यमा।<br>अस्या हेतोः कौरवाणां महदुत्पत्स्यते भयम्।।	</td><td>	1-181-51a<br>1-181-51b	
</td></tr>
				
<tr><td>
	तच्छ्रुत्वा सर्वपञ्चालाः प्रणेदुः सिंहसङ्घवत्।<br>न चैतान्हर्षसम्पूर्णानियं सेहे वसुन्धरा।।	</td><td>	1-181-52a<br>1-181-52b	
</td></tr>
				
				
<tr><td>
	`पाञ्चालराजस्तां दृष्ट्वा हर्षादश्रूण्यवर्तयत्।<br>परिष्वज्य च तां कृष्णां स्नुषा पाण्डोरिति ब्रुवन्।<br>अङ्कमारोप्य पाञ्चालीं राजा हर्षमवाप सः।।'	</td><td>	1-181-53a<br>1-181-53b<br>1-181-53c	
</td></tr>
				
<tr><td>
	तौ दृष्ट्वा पार्षती याजं प्रपेदे वै सुतार्थिनी।<br>न वै मदन्यां जननीं जानीयातामिमाविति।।	</td><td>	1-181-54a<br>1-181-54b	
</td></tr>
				
<tr><td>
	तथेत्युवाच तां याजो राज्ञः प्रियचिकीर्षया।<br>तयोश्च नामनी चक्रुर्द्विजाः सम्पूर्णमानसाः।।	</td><td>	1-181-55a<br>1-181-55b	
</td></tr>
				
<tr><td>
	धृष्टत्वादत्यमर्षित्वाद्द्युम्नाद्युत्संभवादपि।<br>धृष्टद्युम्नः कुमारोऽयं द्रुपदस्य भवत्विति।।	</td><td>	1-181-56a<br>1-181-56b	
</td></tr>
				
<tr><td>
	कृष्णेत्येवाब्रुवकन्कृष्णां कृष्णा।ञभूत्सा हि वर्णतः।<br>तथा तन्मिथुनं जज्ञे द्रुपदस्य महामखे।।	</td><td>	1-181-57a<br>1-181-57b	
</td></tr>
<tr><td>
	`वैदिकाध्ययने पारं धृष्टद्युम्नो गतः परम्।।'	</td><td>	1-181-58a	
</td></tr>
				
<tr><td>
	धृष्टद्युम्नं तु पाञ्चाल्यमानीय स्वं निवेशनम्।<br>उपाकरोदस्त्रहेतोर्भारद्वाजः प्रतापवान्।।	</td><td>	1-181-59a<br>1-181-59b	
</td></tr>
				
<tr><td>
	अमोक्षणीयं दैवं हि भावि मत्वा महामतिः।<br>तथा तत्कृतवान्द्रोण आत्मकीर्त्यनुरक्षणात्।।	</td><td>	1-181-60a<br>1-181-60b	
</td></tr>
<tr><td>
	।। इति श्रीमन्महाभारते आदिपर्वणि <br>चैत्ररथपर्वमि एकाशीत्यधिकशततमोऽध्यायः।। 181 ।।	</td><td>		
</td></tr></tbody>