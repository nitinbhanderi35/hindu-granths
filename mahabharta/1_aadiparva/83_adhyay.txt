				
<tbody><tr><td>
	<b>ययातिरुवाच।</b>	</td><td>	1-83-1x	
</td></tr>

<tr><td>
	अहं ययातिर्नहुषस्य पुत्रः<br>पूरोः पिता सर्वभूतावमानात्।<br>प्रभ्रंशितः सुरसिद्धर्षिलोका-<br>त्परिच्युतः प्रपताम्यल्पपुण्यः।।	</td><td>	1-83-1a<br>1-83-1b<br>1-83-1c<br>1-83-1d	
</td></tr>

<tr><td>
	अहं हि पूर्वो वयसा भवद्भ्य-<br>स्तेनाभिवादं भवतां न प्रयुञ्जे।<br>यो विद्यया तपसा जन्मना वा<br>वृद्धः स पूज्यो भवति द्विजानाम्।।	</td><td>	1-83-2a<br>1-83-2b<br>1-83-2c<br>1-83-2d	
</td></tr>
<tr><td>
	<b>अष्टक उवाच।</b>	</td><td>	1-83-3x	
</td></tr>

<tr><td>
	अवादीस्त्वं वयसा यः प्रवृद्धः<br>स वै राजन्नाभ्यधिकः कथ्यते च।<br>यो विद्यया तपसा संप्रवृद्धः<br>स एव पूज्यो भवति द्विजानाम्।।	</td><td>	1-83-3a<br>1-83-3b<br>1-83-3c<br>1-83-3d	
</td></tr>
<tr><td>
	<b>ययातिरुवाच।</b>	</td><td>	1-83-4x	
</td></tr>

<tr><td>
	प्रतिकूलं कर्मणां पापमाहु-<br>स्तद्वर्ततेऽप्रवणे पापलोक्यम्।<br>सन्तोऽसतां नानुवर्तन्ति चैत-<br>द्यथा चैषामनुकूलास्तथाऽऽसन्।।	</td><td>	1-83-4a<br>1-83-4b<br>1-83-4c<br>1-83-4d	
</td></tr>

<tr><td>
	अभूद्धनं मे विपुलं गतं त-<br>द्विचेष्टमानो नाधिगन्ता तदस्मि।<br>एवं प्रधार्यात्महिते निविष्टो<br>यो वर्तते स विजानाति जीवः।।	</td><td>	1-83-5a<br>1-83-5b<br>1-83-5c<br>1-83-5d	
</td></tr>

<tr><td>
	महाधनो यो यजते सुयज्ञै-<br>र्यः सर्वविद्यासु विनीतबुद्धिः।<br>वेदानधीत्य तपसा योज्य देहं<br>दिवं स यायात्पुरुषो वीतमोहः।।	</td><td>	1-83-6a<br>1-83-6b<br>1-83-6c<br>1-83-6d	
</td></tr>

<tr><td>
	दिष्टं बलीय इति मत्वाऽऽत्मबुद्ध्या।।	</td><td>	1-83-7f	
</td></tr>

<tr><td>
	सुखं हि जन्तुर्यदि वाऽपि दुःखं<br>दैवाधीनं विन्दते नात्मशक्त्या।<br>तस्माद्दिष्टं बलवन्मन्यमानो<br>न संज्वरेन्नापि हृष्येत्कथंचित्।।	</td><td>	1-83-8a<br>1-83-8b<br>1-83-8c<br>1-83-8d	
</td></tr>

<tr><td>
	दुःखैर्न तप्येन्न सुखैः प्रहृष्ये-<br>त्समेन वर्तेत सदैव धीरः।<br>दिष्टं बलीय इति मन्यमानो<br>न संज्वरेन्नापि हृष्येत्कथंचित्।।	</td><td>	1-83-9a<br>1-83-9b<br>1-83-9c<br>1-83-9d	
</td></tr>

<tr><td>
	भये न मुह्याम्यष्टकाहं कदाचि-<br>त्सन्तापो मे मानसो नास्ति कश्चित्।<br>धाता यथा मां विदधीत लोके<br>ध्रुवं तथाऽहं भवितेति मत्वा।।	</td><td>	1-83-10a<br>1-83-10b<br>1-83-10c<br>1-83-10d	
</td></tr>

<tr><td>
	संस्वेदजा अण्डजाश्चोद्भिदश्च<br>सरीसृपाः कृमयोऽथाप्सु मत्स्याः।<br>तथाश्मनस्तृणकाष्ठं च सर्वे<br>दिष्टक्षये स्वां प्रकृतिं भजन्ति।।	</td><td>	1-83-11a<br>1-83-11b<br>1-83-11c<br>1-83-11d	
</td></tr>

<tr><td>
	अनित्यतां सुखदुःस्वस्य बुद्ध्वा<br>कस्मात्संतापमष्टकाहं भजेयम्।<br>किं कुर्यां वै किं च कृत्वा न तप्ये<br>तस्मात्सन्तापं वर्जयाम्यप्रमत्तः।।	</td><td>	1-83-12a<br>1-83-12b<br>1-83-12c<br>1-83-12d	
</td></tr>
<tr><td>
	<b>वैशंपायन उवाच।</b>	</td><td>	1-83-13x	
</td></tr>

<tr><td>
	एवं व्रुवाणं नृपतिं ययाति-<br>मथाष्टकः पुनरेवान्वपृच्छत्।<br>मातामहं सर्वगुणोपपन्नं<br>तत्रस्थितं स्वर्गलोके यथावत्।।	</td><td>	1-83-13a<br>1-83-13b<br>1-83-13c<br>1-83-13d	
</td></tr>
<tr><td>
	<b>अष्टक उवाच।</b>	</td><td>	1-83-14x	
</td></tr>

<tr><td>
	ये ये लोकाः पार्थिवेन्द्रप्रधाना-<br>स्त्वया भुक्ता यं च कालं यथावत्।<br>तान्मे राजन्ब्रूहि सर्वान्यथाव-<br>त्क्षेत्रज्ञवद्भाषसे त्वं हि धर्मान्।।	</td><td>	1-83-14a<br>1-83-14b<br>1-83-14c<br>1-83-14d	
</td></tr>
<tr><td>
	<b>ययातिरुवाच।</b>	</td><td>	1-83-15x	
</td></tr>

<tr><td>
	राजाऽहमासमिह सार्वभौम-<br>स्ततो लोकान्महतश्चाजयं वै।<br>तत्रावसं वर्षसहस्रमात्रं<br>ततो लोकं परमस्म्यभ्युपेतः।।	</td><td>	1-83-15a<br>1-83-15b<br>1-83-15c<br>1-83-15d	
</td></tr>

<tr><td>
	ततः पुरीं पुरुहूतस्य रम्यां<br>सहस्रद्वारां शतयोजनायताम्।<br>अध्यावसं वर्षसहस्रमात्रं<br>ततो लोकं परमस्म्यभ्युपेतः।।	</td><td>	1-83-16a<br>1-83-16b<br>1-83-16c<br>1-83-16d	
</td></tr>

<tr><td>
	ततो दिव्यमजरं प्राप्य लोकं<br>प्रजापतेर्लोकपतेर्दुरापम्।<br>तत्रावसं वर्षसहस्रमात्रं<br>ततो लोकं परमस्म्यभ्युपेतः।।	</td><td>	1-83-17a<br>1-83-17b<br>1-83-17c<br>1-83-17d	
</td></tr>

<tr><td>
	स देवदेवस्य निवेशने च<br>विहृत्य लोकानवसं यथेष्टम्।<br>संपूज्यमानस्त्रिदशैः समस्तै-<br>स्तुल्यप्रभावद्युतिरीश्वराणाम्।।	</td><td>	1-83-18a<br>1-83-18b<br>1-83-18c<br>1-83-18d	
</td></tr>

<tr><td>
	तथाऽऽवसं नन्दने कामरूपी<br>संवत्सराणामयुतं शतानाम्।<br>सहाप्सरोभिर्विहरन्पुण्यगन्धा-<br>न्पश्यन्नगान्पुष्पितांश्चारुरूपान्।।	</td><td>	1-83-19a<br>1-83-19b<br>1-83-19c<br>1-83-19d	
</td></tr>

<tr><td>
	तत्र स्थितं मां देव सुखेषु सक्तं<br>कालेऽतीते महति ततोऽतिमात्रम्।<br>दूतो देवानामब्रवीदुग्ररूपो<br>ध्वंसेत्युच्चैस्त्रिः प्लुतेन स्वरेण।।	</td><td>	1-83-20a<br>1-83-20b<br>1-83-20c<br>1-83-20d	
</td></tr>

<tr><td>
	एतावन्मे विदितं राजसिंह<br>ततो भ्रष्टोऽहं नन्दनात्क्षीणपुण्यः।<br>वाचोऽश्रौषं चान्तरिक्षे सुराणां<br>सानुक्रोंशाः शोचतां मां नरेन्द्र।।	</td><td>	1-83-21a<br>1-83-21b<br>1-83-21c<br>1-83-21d	
</td></tr>

<tr><td>
	अहो कष्टं क्षीणपुण्यो ययातिः<br>पतत्यसौ पुण्यकृत्पुण्यकीर्तिः।<br>तानब्रुवं पतमानस्ततोऽहं<br>सतां मध्ये निपतेयं कथं नु।।	</td><td>	1-83-22a<br>1-83-22b<br>1-83-22c<br>1-83-22d	
</td></tr>

<tr><td>
	तैराख्याता भवतां यज्ञभूमिः<br>समीक्ष्य चेमां त्वरितमुपागतोऽस्मि।<br>हविर्गन्धं देशिकं यज्ञभूमे-<br>र्धूमापाङ्गं प्रतिगृह्य प्रतीतः।।	</td><td>	1-83-23a<br>1-83-23b<br>1-83-23c<br>1-83-23d	
</td></tr>
<tr><td>
	।। इति श्रीमन्महाभारते आदिपर्वणि <br>संभवपर्वणि त्र्यशीतितमोऽध्यायः।। 83 ।।	</td><td>		
</td></tr></tbody>