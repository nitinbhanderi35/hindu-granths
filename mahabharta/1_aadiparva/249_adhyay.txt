				
<tbody><tr><td>
	<b>वैशंपायन उवाच।</b>	</td><td>	1-249-1x	
</td></tr>
				
<tr><td>
	सोऽब्रवीदर्जुनं चैव वासुदेवं च सात्वतम्।<br>लोकप्रवीरौ तिष्ठन्तौ काण्डवस्य समीपतः।।	</td><td>	1-249-1a<br>1-249-1b	
</td></tr>
				
<tr><td>
	ब्राह्मणो बहुभोक्ताऽस्मि बुञ्जेऽपरिमितं सदा।<br>भिक्षे वार्ष्णेयपार्थौ वामेकां तृप्तिं प्रयच्छतम्।।	</td><td>	1-249-2a<br>1-249-2b	
</td></tr>
				
<tr><td>
	एवमुक्तो तमब्रूतां ततस्तौ कृष्णपाण्डवौ।<br>केनान्नेन भवांस्तृप्येत्तस्यान्नस्य यतावहे।।	</td><td>	1-249-3a<br>1-249-3b	
</td></tr>
				
<tr><td>
	एवमुक्तः स भगवानब्रवीत्तावुभौ ततः।<br>भाषमाणौ तदा वीरौ किमन्नं क्रियतामिति।।	</td><td>	1-249-4a<br>1-249-4b	
</td></tr>
<tr><td>
	<b>ब्राह्मण उवाच।</b>	</td><td>	1-249-5x	
</td></tr>
				
<tr><td>
	नाहमन्नं बुभुक्षे वै पावकं मां निबोधतम्।<br>यदन्नमनुरूपं मे तद्युवां संप्रयच्छतम्।।	</td><td>	1-249-5a<br>1-249-5b	
</td></tr>
				
<tr><td>
	इदमिन्द्रः सदा दावं खाण्डवं परिरक्षति।<br>न च शक्नोम्यहं दग्धुं रक्ष्यमाणं महात्मना।।	</td><td>	1-249-6a<br>1-249-6b	
</td></tr>
				
<tr><td>
	वसत्यत्र सखा तस्य तक्षकः पन्नगः सदा।<br>सगणस्तत्कृते दावं परिरक्षति वज्रभृत्।।	</td><td>	1-249-7a<br>1-249-7b	
</td></tr>
				
<tr><td>
	तत्र भूतान्यनेकानि रक्ष्यन्तेऽस्य प्रसङ्गतः।<br>तं दिधक्षुर्न शक्नोमि दग्धुं शक्रस्य तेजसा।।	</td><td>	1-249-8a<br>1-249-8b	
</td></tr>
				
<tr><td>
	स मां प्रज्वलितं दृष्ट्वा मेघाम्भोभिः प्रवर्षति।<br>ततो दग्धुं न शक्नोमि दिधक्षुर्दावमीप्सितम्।।	</td><td>	1-249-9a<br>1-249-9b	
</td></tr>
				
<tr><td>
	स युवाभ्यां सहायाभ्यामस्त्रविद्भ्यां समागतः।<br>दहेयं खाण्डवं दावमेतदन्नं वृतं मया।।	</td><td>	1-249-10a<br>1-249-10b	
</td></tr>
				
<tr><td>
	युवां ह्युदकधारास्ता भूतानि च समन्ततः।<br>उत्तमास्त्रविदौ सम्यक्सर्वतो वारयिष्यथः।।	</td><td>	1-249-11a<br>1-249-11b	
</td></tr>
<tr><td>
	<b>जनमेजय उवाच।</b>	</td><td>	1-249-12x	
</td></tr>
				
<tr><td>
	किमर्थं भगवानग्निः खाण्डवं दग्धुमिच्छति।<br>रक्ष्यमाणं महेन्द्रेण नानासत्वसमायुतम्।।	</td><td>	1-249-12a<br>1-249-12b	
</td></tr>
				
<tr><td>
	न ह्येतत्कारणं ब्रह्मन्नल्पं संप्रतिभाति मे।<br>यद्ददाह सुसंक्रुद्धः खाण्डवं हव्यवाहनः।।	</td><td>	1-249-13a<br>1-249-13b	
</td></tr>
				
<tr><td>
	एतद्विस्तरशो ब्रह्मन्श्रोतुमिच्छामि तत्त्वतः।<br>खाण्डवस्य पुरा दाहो यथा समभवन्मुने।।	</td><td>	1-249-14a<br>1-249-14b	
</td></tr>
<tr><td>
	<b>वैशंपायन उवाच।</b>	</td><td>	1-249-15x	
</td></tr>
				
<tr><td>
	शृणु मे ब्रुवतो राजन्सर्वमेतद्यथातथम्।<br>यन्निमित्तं ददाहाग्निः खाण्डवं पृथिवीपते।।	</td><td>	1-249-15a<br>1-249-15b	
</td></tr>
				
<tr><td>
	हन्त ते कथयिष्यामि पौराणीमृषिसंस्तुताम्।<br>कथामिमां नरश्रेष्ठ खाण्डवस्य विनाशिनीम्।।	</td><td>	1-249-16a<br>1-249-16b	
</td></tr>
				
<tr><td>
	पौराणः श्रूयते राजन्राजा हरिहयोपमः।<br>श्वेतकिर्नाम विख्यातो बलविक्रमसंयुतः।।	</td><td>	1-249-17a<br>1-249-17b	
</td></tr>
				
<tr><td>
	यज्वा दानपतिर्धीमान्यथा नान्योऽस्ति कश्चन।<br>`जग्राह दीक्षां स नृपः तदा द्वादशवार्षिकीम्।।	</td><td>	1-249-18a<br>1-249-18b	
</td></tr>
				
<tr><td>
	तस्य सत्रे सदा तस्मिन्समागच्छन्महर्षयः।<br>वेदवेदाङ्गविद्वांसो ब्राह्मणाश्च सहस्रशः।।'	</td><td>	1-249-19a<br>1-249-19b	
</td></tr>
<tr><td>
	ईजे च स महायज्ञैः क्रतुभिश्चाप्तदक्षिणैः।।	</td><td>	1-249-20a	
</td></tr>
				
<tr><td>
	तस्य नान्याऽभवद्बुद्धिर्दिवसे दिवसे नृप।<br>सत्रे क्रियासमारम्भे दानेषु विविधेषु च।।	</td><td>	1-249-21a<br>1-249-21b	
</td></tr>
				
<tr><td>
	ऋत्विग्भिः सहितो धीमानेवमीजे स भूमिपः।<br>ततस्तु ऋत्विजश्चास्य धूमव्याकुललोचनाः।।	</td><td>	1-249-22a<br>1-249-22b	
</td></tr>
				
<tr><td>
	कालेन महता खिन्नास्तत्यजुस्ते नराधिपम्।<br>ततः प्रसादयामास ऋत्विजस्तान्महीपतिः।।	</td><td>	1-249-23a<br>1-249-23b	
</td></tr>
				
<tr><td>
	चक्षुर्विकलतां प्राप्ता न प्रपेदुश्च ते क्रतुम्।<br>ततस्तेषामनुमते तद्विप्रैस्तु नराधिपः।।	</td><td>	1-249-24a<br>1-249-24b	
</td></tr>
				
<tr><td>
	सत्रं समापयामास ऋत्विग्भिरपरैः सह।<br>तस्यैवंवर्तमानस्य कदाचित्कालपर्यये।।	</td><td>	1-249-25a<br>1-249-25b	
</td></tr>
				
<tr><td>
	सत्रमहार्तुकामस्य संवत्सरशतं किल।<br>ऋत्विजो नाभ्यपद्यन्त समाहर्तुं महात्मनः।।	</td><td>	1-249-26a<br>1-249-26b	
</td></tr>
				
<tr><td>
	स च राजाऽकरोद्यत्नं महान्तं ससुहृज्जनः।<br>प्रणिपातेन सान्त्वेन दानेन च महायशाः।।	</td><td>	1-249-27a<br>1-249-27b	
</td></tr>
				
<tr><td>
	ऋत्विजोऽनुनयामास भूयो भूयस्त्वतन्द्रितः।<br>ते चास्य तमभिप्रायं न चक्रुरमितौजसः।।	</td><td>	1-249-28a<br>1-249-28b	
</td></tr>
				
<tr><td>
	स चाश्रमस्थान्राजर्षिस्तानुवाच रुषान्वितः।<br>यद्यहं पतितो विप्राः शुश्रूषायां न च स्थितः।।	</td><td>	1-249-29a<br>1-249-29b	
</td></tr>
				
<tr><td>
	आशु त्याज्योऽस्मि युष्माभिर्ब्राह्मणैश्च जुगुप्सितः।<br>तन्नार्हथ क्रतुश्रद्धां व्याघातयितुमद्य ताम्।।	</td><td>	1-249-30a<br>1-249-30b	
</td></tr>
				
<tr><td>
	अस्थाने वा परित्यागं कर्तुं मे द्विजसत्तमाः।<br>प्रपन्न एव वो विप्राः प्रसादं कर्तुमर्हथ।।	</td><td>	1-249-31a<br>1-249-31b	
</td></tr>
				
<tr><td>
	सान्त्वदानादिभिर्वाक्यैस्तत्त्वतः कार्यवत्तया। <br>प्रसादयित्वा वक्ष्यामि यन्नः कार्यं द्विजोत्तमाः।।	</td><td>	1-249-32a<br>1-249-32b	
</td></tr>
				
<tr><td>
	अथवाऽहं परित्यक्तो भवद्भिर्द्वेषकारणात्।<br>ऋत्विजोऽन्यान्गमिष्यामि याजनार्थं द्विजोत्तमाः।।	</td><td>	1-249-33a<br>1-249-33b	
</td></tr>
				
<tr><td>
	एतावदुक्त्वा वचनं विरराम स पार्थिवः।<br>यदा न शेकू राजानं याजनार्थं परन्तप।।	</td><td>	1-249-34a<br>1-249-34b	
</td></tr>
				
<tr><td>
	ततस्ते याजकाः क्रुद्धास्तमूचुर्नृपसत्तमम्।<br>तव कर्माम्यजस्रं वै वर्तन्ते पार्थिवोत्तम।।	</td><td>	1-249-35a<br>1-249-35b	
</td></tr>
				
<tr><td>
	ततो वयं परिश्रान्ताः सततं कर्मवाहिनः।<br>श्रमादस्मात्परिश्रान्तान्स त्वं नस्त्यक्तुमर्हसि।।	</td><td>	1-249-36a<br>1-249-36b	
</td></tr>
				
<tr><td>
	बुद्धिमोहं समास्थाय त्वरासंभावितोऽनघ।<br>गच्छ रुद्रसकाशं त्वं सहि त्वां याजयिष्यति।।	</td><td>	1-249-37a<br>1-249-37b	
</td></tr>
				
<tr><td>
	साधिक्षेपं वचः श्रुत्वा संक्रुद्धः श्वेतकिर्नृपः।<br>कैलासं पर्वतं गत्वा तप उग्रं समास्थितः।।	</td><td>	1-249-38a<br>1-249-38b	
</td></tr>
				
<tr><td>
	आराधयन्महादेवं नियतः संशितव्रतः।<br>उपवासपरो राजन्दीर्घकालमतिष्ठत।।	</td><td>	1-249-39a<br>1-249-39b	
</td></tr>
				
<tr><td>
	कदाचिद्द्वादशे काले कदाचिदपि षोडशे।<br>आहारमकरोद्राजा मूलानि च फलानि च।।	</td><td>	1-249-40a<br>1-249-40b	
</td></tr>
				
<tr><td>
	ऊर्ध्वबाहुस्त्वनिमिषस्तिष्ठन्स्थाणुरिवाचलः।<br>षण्मासानभवद्राजा श्वेतकिः सुसमाहितः।।	</td><td>	1-249-41a<br>1-249-41b	
</td></tr>
				
<tr><td>
	तं तथा नृपशार्दूलं तप्यमानं महत्तपः।<br>शङ्करः परमप्रीत्या दर्शयामास भारत।।	</td><td>	1-249-42a<br>1-249-42b	
</td></tr>
				
<tr><td>
	उवाच चैनं भगवान्स्निग्धगम्भीरया गिरा।<br>प्रीतोऽस्मि नरशार्दूल तपसा ते परन्तप।।	</td><td>	1-249-43a<br>1-249-43b	
</td></tr>
				
<tr><td>
	वरं वृणीष्व भद्रं ते यं त्वमिच्छसि पार्थिव।<br>एतच्छ्रुत्वा तु वचनं रुद्रस्यामिततेजसः।।	</td><td>	1-249-44a<br>1-249-44b	
</td></tr>
				
<tr><td>
	प्रणिपत्य महात्मानं राजर्षिः प्रत्यभाषत।<br>यदि मे भगवान्प्रीतः सर्वलोकनमस्कृतः।।	</td><td>	1-249-45a<br>1-249-45b	
</td></tr>
				
<tr><td>
	स्वयं मां देवदेवेश याजयस्व सुरेश्वर।<br>एतच्छ्रुत्वा तु वचनं राज्ञा तेन प्रभाषितम्।।	</td><td>	1-249-46a<br>1-249-46b	
</td></tr>
				
<tr><td>
	उवाच भगवान्प्रीतः स्मितपूर्वमिदं वचः। <br>नास्माकमेतद्विषये वर्तते याजनं प्रति।।	</td><td>	1-249-47a<br>1-249-47b	
</td></tr>
				
<tr><td>
	त्वया च सुमहत्तप्तं तपो राजन्वरार्थिना।<br>याजयिष्यामि राजंस्त्वां समयेन परन्तप।।	</td><td>	1-249-48a<br>1-249-48b	
</td></tr>
				
<tr><td>
	समा द्वादश राजेन्द्र ब्रह्मचारी समाहितः।<br>सततं त्वाज्यधाराभिर्यदि तर्पयसेऽनलम्।।	</td><td>	1-249-49a<br>1-249-49b	
</td></tr>
				
<tr><td>
	कामं प्रार्थयसे यं त्वं मत्तः प्राप्स्यसि तं नृप।<br>एवमुक्तश्च रुद्रेण श्वेतकिर्मनुजाधिपः।।	</td><td>	1-249-50a<br>1-249-50b	
</td></tr>
				
<tr><td>
	तथा चकार तत्सर्वं यथोक्तं शूलपाणिना।<br>पूर्णे तु द्वादशे वर्षे पुनरायान्महेश्वरः।।	</td><td>	1-249-51a<br>1-249-51b	
</td></tr>
				
<tr><td>
	दृष्टैव च स राजानं शङ्करो लोकभावनः।<br>उवाच परमप्रीतः श्वेतकिं नृपसत्तमम्।।	</td><td>	1-249-52a<br>1-249-52b	
</td></tr>
				
<tr><td>
	तोषितोऽहं नृपश्रेष्ठ त्वयेहाद्येन कर्मणा।।<br>याजनं ब्राह्मणानां तु विधिदृष्टं परन्तप।।	</td><td>	1-249-53a<br>1-249-53b	
</td></tr>
				
<tr><td>
	अतोऽहं त्वां स्वयं नाद्य याजयामि परन्तप।<br>ममांशस्तु क्षितितले महाभागो द्विजोत्तमः।।	</td><td>	1-249-54a<br>1-249-54b	
</td></tr>
				
<tr><td>
	दुर्वासा इति विख्यातः स हि त्वां याजयिष्यति।<br>मन्नियोगान्महातेजाः संभाराः संभ्रियन्तु ते।। 	</td><td>	1-249-55a<br>1-249-55b	
</td></tr>
				
<tr><td>
	एतच्छ्रुत्वा तु वचनं रुद्रेण समुदाहृतम्।<br>स्वपुरं पुनरागम्य संभारान्पुनरार्जयत्।।	</td><td>	1-249-56a<br>1-249-56b	
</td></tr>
				
				
<tr><td>
	ततः संभृतसंभारो भूयो रुद्रमुपागमत्।<br>`उवाच च महिपालः प्राञ्जलिः प्रणतः स्थितः।'<br>संभृता मम संभाराः सर्वोपकरणानि च।।	</td><td>	1-249-57a<br>1-249-57b<br>1-249-57c	
</td></tr>
				
<tr><td>
	त्वत्प्रसादानमहादेव श्वो मे दीक्षा भवेदिति।<br>एतच्छ्रुत्वा तु वचनं तस्य राज्ञो महात्मनः।।	</td><td>	1-249-58a<br>1-249-58b	
</td></tr>
				
<tr><td>
	दुर्वाससं समाहूय रुद्रो वचनमब्रवीत्।<br>एष राजा महाभागः श्वेतकिर्द्विजसत्तम।।	</td><td>	1-249-59a<br>1-249-59b	
</td></tr>
				
<tr><td>
	एनं याजय विप्रेन्द्र मन्नियोगेन भूमिपम्।<br>बाढमित्येव वचनं रुद्रं त्वृषिरुवाच ह।।	</td><td>	1-249-60a<br>1-249-60b	
</td></tr>
				
<tr><td>
	ततः सत्रं समभवत्तस्य राज्ञो महात्मनः।<br>यथाविधि यथाकालं यथोक्तं बहुदक्षिणम्।।	</td><td>	1-249-61a<br>1-249-61b	
</td></tr>
				
<tr><td>
	तस्मिन्परिसमाप्ते तु राज्ञः सत्रे महात्मनः।<br>दुर्वाससाऽभ्यनुज्ञाता विप्रतस्थुः स्म याजकाः।।	</td><td>	1-249-62a<br>1-249-62b	
</td></tr>
				
<tr><td>
	ये तत्र दीक्षिताः सर्वे सदस्याश्च महौजसः।<br>सोऽपि राजन्महाभागः स्वपुरं प्राविशत्तदा।।	</td><td>	1-249-63a<br>1-249-63b	
</td></tr>
				
<tr><td>
	पूज्यमानो महाभागैर्ब्राह्मणैर्वेदपारगैः।<br>बन्दिभिः स्तूयमानश्च नागरैश्चाभिनन्दितः।।	</td><td>	1-249-64a<br>1-249-64b	
</td></tr>
				
<tr><td>
	एवंवृत्तः स राजर्षिः श्वेतकिर्नृपसत्तमः।<br>कालेन महता चापि ययौ स्वर्गमभिष्टुतः।।	</td><td>	1-249-65a<br>1-249-65b	
</td></tr>
				
<tr><td>
	ऋत्विग्भिः सहितः सर्वैः सदस्यैश्च समन्वितः।<br>तस्य सत्रे पपौ वह्निर्हविद्वार्दशवत्सरान्।।	</td><td>	1-249-66a<br>1-249-66b	
</td></tr>
				
<tr><td>
	सततं चाज्यधाराभिरैकात्म्ये तत्र कर्मणि।<br>हविषा च ततो वह्निः परां तृप्तिमगच्छत।।	</td><td>	1-249-67a<br>1-249-67b	
</td></tr>
				
<tr><td>
	न चैच्छत्पुनरादातुं हविरन्यस्य कस्यचित्।<br>पाण्डुवर्णो विवर्णश्च न यतावत्प्रकाशते।।	</td><td>	1-249-68a<br>1-249-68b	
</td></tr>
				
<tr><td>
	ततो भघवतो वह्नेर्विकारः समजायत।<br>तेजसा विप्रहीणश्च ग्लानिश्चैनं समाविशत्।।	</td><td>	1-249-69a<br>1-249-69b	
</td></tr>
				
<tr><td>
	स लक्षयित्वा चात्मानं तेजोहीनं हुताशनः।<br>जगाम सदनं पुण्यं ब्रह्मणो लोकपूजितम्।।	</td><td>	1-249-70a<br>1-249-70b	
</td></tr>
				
<tr><td>
	तत्र ब्रह्माणमासीनमिदं वचनमब्रवीत्।<br>भगवन्परमा प्रीतिः कृता श्वेतकिना मम।।	</td><td>	1-249-71a<br>1-249-71b	
</td></tr>
				
<tr><td>
	अरुचिश्चाभवत्तीव्रा तां न शक्नोम्यपोहितुम्।<br>तेजसा विप्रहीणोऽस्मि बलेन च जगत्पते।।	</td><td>	1-249-72a<br>1-249-72b	
</td></tr>
				
<tr><td>
	इच्छेयं त्वत्प्रसादेन स्वात्मनः प्रकृतिं स्थिराम्।<br>एतच्छ्रुत्वा हुतवहाद्भगवान्सर्वलोककृत्।।	</td><td>	1-249-73a<br>1-249-73b	
</td></tr>
				
<tr><td>
	हव्यवाहमिदं वाक्यमुवाच प्रहसन्निव।<br>त्वया द्वादश वर्षाणि वसोर्धाराहुतं हविः।।	</td><td>	1-249-74a<br>1-249-74b	
</td></tr>
				
<tr><td>
	उपयुक्तं महाभाग तेन त्वां ग्लानिराविशत्।<br>तेजसा विप्रहीणत्वात्सहसा हव्यवाहन।।	</td><td>	1-249-75a<br>1-249-75b	
</td></tr>
				
<tr><td>
	मागमस्त्वं व्यथां वह्ने प्रकृतिस्थो भविष्यसि।<br>अरुचिं नाशयिष्येऽहं समयं प्रतिपद्य ते।।	</td><td>	1-249-76a<br>1-249-76b	
</td></tr>
				
<tr><td>
	पुरा देवनियोगेन यत्त्वया भस्मसात्कृतम्।<br>आलयं देवशत्रूणां सुघोरं खाण्डवं वनम्।।	</td><td>	1-249-77a<br>1-249-77b	
</td></tr>
				
<tr><td>
	तत्र सर्वाणि सत्वानि निवसन्ति विभावसो।<br>तेषां त्वं मेदसा तृप्तः प्रकृतिस्थो भविष्यसि।।	</td><td>	1-249-78a<br>1-249-78b	
</td></tr>
				
<tr><td>
	गच्छ शीघ्रं प्रदग्धुं त्वं ततो मोक्ष्यसि किल्विषात्।<br>एतच्छुत्वा तु वचनं परमेष्ठिमुखाच्च्युतम्।।	</td><td>	1-249-79a<br>1-249-79b	
</td></tr>
				
				
<tr><td>
	उत्तमं जवमास्थाय प्रदुद्राव हुताशनः।<br>आगम्य खाण्डवं दावमुत्तमं वीर्यमास्थितः।<br>सहसा प्राज्वलच्चाग्निः क्रुद्धो वायुसमीरितः।।	</td><td>	1-249-80a<br>1-249-80b<br>1-249-80c	
</td></tr>
				
<tr><td>
	प्रदीप्तं खाण्डवं दृष्ट्वा ये स्युस्तत्र निवासिनः।<br>परमं यत्नेमातिष्ठन्पावकस्य प्रशान्तये।।	</td><td>	1-249-81a<br>1-249-81b	
</td></tr>
				
<tr><td>
	करैस्तु करिणः शीघ्रं जलमादाय सत्वराः।<br>सिषिचुः पावकं क्रुद्धाः शतशोऽथ सहस्रशः।।	</td><td>	1-249-82a<br>1-249-82b	
</td></tr>
				
<tr><td>
	बहुशीर्षास्ततो नागाः शिरोभिर्जलसन्ततिम्।<br>मुमुचुः पावकाभ्याशे सत्वराः क्रोधमूर्च्छिताः।।	</td><td>	1-249-83a<br>1-249-83b	
</td></tr>
				
<tr><td>
	तथैवान्यानि सत्वानि नानाप्रहरणोद्यमैः।<br>विलयं पावकं शीघ्रमनयन्भरतर्षभ।।	</td><td>	1-249-84a<br>1-249-84b	
</td></tr>
				
<tr><td>
	अनेन तु प्रकारेण भूयोभूयश्च प्रज्वलन्।<br>सप्तकृत्वः प्रशमितः खाण्डवे हव्यवाहनः।।	</td><td>	1-249-85a<br>1-249-85b	
</td></tr>
<tr><td>
	।। इति श्रीमन्महाभारते आदिपर्वणि <br>खाण्डवदाहपर्वणि <br>ऊनपञ्चाशदधिकद्विशततमोऽध्यायः।। 249 ।।	</td><td>		
</td></tr></tbody>