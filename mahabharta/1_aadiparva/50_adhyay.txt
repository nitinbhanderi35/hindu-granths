				
<tbody><tr><td>
	<b>मन्त्रिण ऊचुः।</b>	</td><td>	1-50-1x	
</td></tr>
				
<tr><td>
	ततः स राजा राजेन्द्र स्कन्धे तस्य भुजंगमम्।<br>मुनेः क्षुत्क्षाम आसज्य स्वपुरं प्रययौ पुनः।।	</td><td>	1-50-1a<br>1-50-1b	
</td></tr>
				
<tr><td>
	ऋषेस्तस्य तु पुत्रोऽभूद्गति जातो महायशाः।<br>शृङ्गी नाम महातेजास्तिग्मवीर्योऽतिकोपनः।।	</td><td>	1-50-2a<br>1-50-2b	
</td></tr>
				
<tr><td>
	ब्रह्माणं समुपागम्य मुनिः पूजां चकार ह।<br>सोऽनुज्ञातस्ततस्तत्र शृङ्गी शुश्राव तं तदा।।	</td><td>	1-50-3a<br>1-50-3b	
</td></tr>
				
<tr><td>
	सख्युः सकाशात्पितरं पित्रा ते धर्षितं पुरा।<br>मृतं सर्पं समासक्तं स्थाणुभूतस्य तस्य तम्।।	</td><td>	1-50-4a<br>1-50-4b	
</td></tr>
				
<tr><td>
	वहन्तं राजशार्दूल स्कन्धेनानपकारिणम्।<br>तपस्विनमतीवाथ तं मुनिप्रवरं नृप।।	</td><td>	1-50-5a<br>1-50-5b	
</td></tr>
				
<tr><td>
	जितेन्द्रियं विशुद्धं च स्थितं कर्मण्यथाद्भुतम्।<br>तपसा द्योतितात्मानं स्वेष्वङ्गेषु यतं तदा।।	</td><td>	1-50-6a<br>1-50-6b	
</td></tr>
				
				
<tr><td>
	शुभाचारं शुभकथं सुस्थितं तमलोलुपम्।<br>अक्षुद्रमनसूयं च वृद्धं मौनव्रते स्थितम्।<br>शरण्यं सर्वभूतानां पित्रा विनिकृतं तव।।	</td><td>	1-50-7a<br>1-50-7b<br>1-50-7c	
</td></tr>
				
<tr><td>
	शशापाथ महातेजाः पितरं ते रुषान्वितः।<br>ऋषेः पुत्रो महातेजा बालोऽपि स्थविरद्युतिः।।	</td><td>	1-50-8a<br>1-50-8b	
</td></tr>
				
<tr><td>
	स क्षिप्रमुदकं स्पृष्ट्वा रोषादिदमुवाच ह।<br>पितरं तेऽभिसन्धाय तेजसा प्रज्वलन्निव।।	</td><td>	1-50-9a<br>1-50-9b	
</td></tr>
				
<tr><td>
	अनागसि गुरौ यो मे मृतं सर्पवासृजत्।<br>तं नागस्तक्षकः क्रुद्धस्तेजसा प्रदहिष्यति।।	</td><td>	1-50-10a<br>1-50-10b	
</td></tr>
				
<tr><td>
	आशीविषस्तिग्मतेजा मद्वाक्यबलचोदितः।<br>सप्तरात्रादितः पापं पश्य मे तपसो बलम्।।	</td><td>	1-50-11a<br>1-50-11b	
</td></tr>
				
<tr><td>
	इत्युक्त्वा प्रययौ तत्र पिता यत्राऽस्य सोऽभवत्।<br>दृष्ट्वा च पितरं तस्मै तं शापं प्रत्यवेदयत्।।	</td><td>	1-50-12a<br>1-50-12b	
</td></tr>
				
<tr><td>
	स चापि मुनिशार्दूलः प्रेरयामास ते पितुः।<br>शिष्यं गौरमुखं नाम शीलवन्तं गुणान्वितम्।।	</td><td>	1-50-13a<br>1-50-13b	
</td></tr>
				
<tr><td>
	आचख्यौं सत्त्व विश्रान्तो राज्ञः सर्वमशेषतः।<br>शप्तोऽसि मम पुत्रेण यत्तो भव महीपते।।	</td><td>	1-50-14a<br>1-50-14b	
</td></tr>
				
<tr><td>
	तक्षकस्त्वां महाराज तेजसाऽसौ दहिष्यति।<br>श्रुत्वा च तद्वचो घोरं पिता ते जनमेजय।।	</td><td>	1-50-15a<br>1-50-15b	
</td></tr>
				
<tr><td>
	यत्तोऽभवत्परित्रस्तस्तक्षकात्पन्नगोत्तमात्।<br>ततस्तस्मिंस्तु दिवसे सप्तमे समुपस्थिते।।	</td><td>	1-50-16a<br>1-50-16b	
</td></tr>
				
<tr><td>
	राज्ञः समीपं ब्रह्मर्षिः काश्यपो गन्तुमैच्छत।<br>तं ददर्शाथ नागेन्द्रस्तक्षकः<sup id="cite_ref-1" class="reference"><a href="#cite_note-1">[१]</a></sup> काश्यपं तदा।।	</td><td>	1-50-17a<br>1-50-17b	
</td></tr>
				
<tr><td>
	तमब्रवीत्पन्नगेन्द्रः काश्यपं त्वरितं द्विजम्।<br>क्व भवांस्त्वरितो याति किं च कार्यं चिकीर्षति।।	</td><td>	1-50-18a<br>1-50-18b	
</td></tr>
<tr><td>
	<b>काश्यप उवाच।</b>	</td><td>	1-50-19x	
</td></tr>
				
<tr><td>
	यत्र राजा कुरुश्रेष्ठः परिक्षिन्नाम वै द्विज।<br>तक्षकेण भुजंगेन धक्ष्यते किल सोऽद्य वै।।	</td><td>	1-50-19a<br>1-50-19b	
</td></tr>
				
<tr><td>
	गच्छाम्यहं तं त्वरितः सद्यः कर्तुमपज्वरम्।<br>मयाऽभिपन्नं तं चापि न सर्पो धर्षयिष्यति।।	</td><td>	1-50-20a<br>1-50-20b	
</td></tr>
<tr><td>
	<b>तक्षक उवाच।</b>	</td><td>	1-50-21x	
</td></tr>
				
<tr><td>
	किमर्थं तं मया दष्टं संजीवयितुमिच्छसि।<br>अहं त तक्षको ब्रह्मन्पश्य मे वीर्यमद्भुतम्।।	</td><td>	1-50-21a<br>1-50-21b	
</td></tr>
<tr><td>
	न शक्तस्त्वं मया दष्टं तं संजीवयितुं नृपम्।	</td><td>	1-50-22a	
</td></tr>
<tr><td>
	<b>मन्त्रिण ऊचुः।</b>	</td><td>	1-50-23x	
</td></tr>
<tr><td>
	इत्युक्त्वा तक्षकस्तत्र सोऽदशद्वै वनस्पतिम्।।	</td><td>	1-50-22b	
</td></tr>
				
<tr><td>
	स दष्टमात्रो नागेन भस्मीभूतोऽभवन्नगः।<br>काश्यपश्च ततो राजन्नजीवयत तं नगम्।।	</td><td>	1-50-23a<br>1-50-23b	
</td></tr>
				
<tr><td>
	ततस्तं लोभयामास कामं ब्रूहीति तक्षकः।<br>स एवमुक्तस्तं प्राह काश्यपस्तक्षकं पुनः।।	</td><td>	1-50-24a<br>1-50-24b	
</td></tr>
				
<tr><td>
	धनलिप्सुरहं तत्र यामीत्युक्तश्च तेन सः।<br>तमुवाच महात्मानं तक्षकः श्लक्ष्णया गिरा।।	</td><td>	1-50-25a<br>1-50-25b	
</td></tr>
				
<tr><td>
	यावद्धनं प्रार्थयसे राज्ञस्तस्मात्ततोऽधिकम्।<br>गृहाण मत्त एव त्वं सन्निवर्तस्व चानघ।।	</td><td>	1-50-26a<br>1-50-26b	
</td></tr>
				
<tr><td>
	स एवमुक्तो नागेन काश्यपो द्विपदां वरः।<br>लब्ध्वा वित्तं निववृते तक्षकाद्यावदीप्सितम्।।	</td><td>	1-50-27a<br>1-50-27b	
</td></tr>
				
<tr><td>
	तस्मिन्प्रतिगते विप्रे छद्मनोपेत्य तक्षकः।<br>तं नृपं नृपतिश्रेष्ठं पितरं धार्मिकं तव।।	</td><td>	1-50-28a<br>1-50-28b	
</td></tr>
				
<tr><td>
	प्रासादस्थं यत्तमपि दग्धवान्विषवह्निना।<br>ततस्त्वं पुरुषव्याघ्र विजयायाभिषेचितः।।	</td><td>	1-50-29a<br>1-50-29b	
</td></tr>
				
<tr><td>
	एतद्दृष्टं श्रुतं चापि यथावन्नृपसत्तम।<br>अस्माभिर्निखिलं सर्वं कथितं तेऽतिदारुणम्।।	</td><td>	1-50-30a<br>1-50-30b	
</td></tr>
				
<tr><td>
	श्रुत्वा चैतं नरश्रेष्ठ पार्थिवस्य पराभवम्।<br>अस्य चर्षेरुदङ्कस्य विधत्स्व यदनन्तरम्।।	</td><td>	1-50-31a<br>1-50-31b	
</td></tr>
<tr><td>
	<b>सौतिरुवाच।</b>	</td><td>	1-50-32x	
</td></tr>
				
<tr><td>
	एतस्मिन्नेव काले तु स राजा जनमेजयः।<br>उवाच मन्त्रिणः सर्वानिदं वाक्यमरिदमः।।	</td><td>	1-50-32a<br>1-50-32b	
</td></tr>
<tr><td>
	<b>जनमेजय उवाच।</b>	</td><td>	1-50-33x	
</td></tr>
				
<tr><td>
	अथ तत्कथितं केन यद्वृत्तं तद्वनस्पतौ।<br>आश्चर्यभूतं लोकस्य भस्मराशीकृतं तदा।।	</td><td>	1-50-33a<br>1-50-33b	
</td></tr>
				
<tr><td>
	यद्वृक्षं जीवयामास काश्यपस्तक्षकेण वै।<br>नूनं मन्त्रैर्हतविषो न प्रणश्येत काश्यपात्।।	</td><td>	1-50-34a<br>1-50-34b	
</td></tr>
				
<tr><td>
	चिन्तयामास पापात्मा मनसा पन्नगाधमः।<br>दष्टं यदि मया विप्रः पार्थिवं जीवयिष्यति।।	</td><td>	1-50-35a<br>1-50-35b	
</td></tr>
				
<tr><td>
	तक्षकः संहतविषो लोके यास्यति हास्यताम्।<br>विचिन्त्यैवं कृता तेन ध्रुवं तुष्टिर्द्विजस्य वै।।	</td><td>	1-50-36a<br>1-50-36b	
</td></tr>
				
<tr><td>
	भविष्यति ह्युपायेन यस्य दास्यामि यातनाम्।<br>एकं तु श्रोतुमिच्छामि तद्वृत्तं निर्जने वने।।	</td><td>	1-50-37a<br>1-50-37b	
</td></tr>
				
				
<tr><td>
	संवादं पन्नगेन्द्रस्य काश्यपस्य च कस्तदा।<br>श्रुतवान्दृष्टवांश्चापि भवत्सु कथमागतम्।<br>श्रुत्वा तस्य विधास्येऽहं पन्नगान्तकरीं मतिम्।।	</td><td>	1-50-38a<br>1-50-38b<br>1-50-38c	
</td></tr>
<tr><td>
	<b>मन्त्रिण ऊचुः।</b>	</td><td>	1-50-39x	
</td></tr>
				
<tr><td>
	शृणु राजन्यथास्माकं येन तत्कथितं पुरा।<br>समागतं द्विजेन्द्रस्य पन्नगेन्द्रस्य चाध्वनि।।	</td><td>	1-50-39a<br>1-50-39b	
</td></tr>
				
<tr><td>
	तस्मिन्वृक्षे नरः कश्चिदिन्धनार्थाय पार्थिव।<br>विचिन्वन्पूर्वमारूढः शुष्कशाखावनस्पतौ।।	</td><td>	1-50-40a<br>1-50-40b	
</td></tr>
				
<tr><td>
	न बुध्येतामुभौ तौ च नगस्थं पन्नगद्विजौ।<br>सह तेनैव वृक्षेण भस्मीभूतोऽभवन्नृप।।	</td><td>	1-50-41a<br>1-50-41b	
</td></tr>
				
<tr><td>
	द्विजप्रभावाद्राजेन्द्र व्यजीवत्स वनस्पतिः।<br>तेनागम्य द्विजश्रेष्ठ पुंसाऽस्मासु निवेदितम्।।	</td><td>	1-50-42a<br>1-50-42b	
</td></tr>
				
				
<tr><td>
	यथा वृत्तं तु तत्सर्वं तक्षकस्य द्विजस्य च।<br>एतत्ते कथितं राजन्यथादृष्टं श्रुतं च यत्।<br>श्रुत्वा च नृपशार्दूल विधत्स्व यदनन्तरम्।।	</td><td>	1-50-43a<br>1-50-43b<br>1-50-43c	
</td></tr>
<tr><td>
	<b>सौतिरुवाच।</b>	</td><td>	1-50-44x	
</td></tr>
				
<tr><td>
	मन्त्रिणां तु वचः श्रुत्वा स राजा जनमेजयः।<br>पर्यतप्यत दुःखार्तः प्रत्यपिंषत्करं करे।। 	</td><td>	1-50-44a<br>1-50-44b	
</td></tr>
				
<tr><td>
	निःश्वासमुष्णमसकृद्दीर्घं राजीवलोचनः।<br>मुमोचाश्रूणि च तदा नेत्राभ्यां प्ररुदन्नृपः।।	</td><td>	1-50-45a<br>1-50-45b	
</td></tr>
				
<tr><td>
	उवाच च महीपालो दुःखशोकसमन्वितः।<br>दुर्धरं बाष्पमुत्सृज्य स्पृष्ट्वा चापो यथाविधि।।	</td><td>	1-50-46a<br>1-50-46b	
</td></tr>
				
<tr><td>
	मुहूर्तमिव च ध्यात्वा निश्चित्य मनसा नृपः।<br>अमर्षी मन्त्रिणः सर्वानिदं वचनमब्रवीत्।।	</td><td>	1-50-47a<br>1-50-47b	
</td></tr>
<tr><td>
	<b>जनमेजय उवाच।</b>	</td><td>	1-50-48x	
</td></tr>
				
				
<tr><td>
	श्रुत्वैतद्भवतां वाक्यं पितुर्मे स्वर्गतिं प्रति।<br>निश्चितेयं मम मतिर्या च तां मे निबोधत।<br>अनन्तरं च मन्येऽहं तक्षकाय दुरात्मने।।	</td><td>	1-50-48a<br>1-50-48b<br>1-50-48c	
</td></tr>
				
<tr><td>
	प्रतिकर्तव्यमित्येवं येन मे हिंसितः पिता।<br>शृङ्गिणं हेतुमात्रं यः कृत्वा दग्ध्वा च पार्थिवम्।।	</td><td>	1-50-49a<br>1-50-49b	
</td></tr>
				
<tr><td>
	इयं दुरात्मता तस्य काश्यपं यो न्यवर्तयत्।<br>यद्यागच्छेत्स वै विप्रो ननु जीवेत्पिता मम।।	</td><td>	1-50-50a<br>1-50-50b	
</td></tr>
				
<tr><td>
	परिहीयेत किं तस्य यदि जीवेत्स पार्थिवः।<br>काश्यपस्य प्रसादेन मन्त्रिणां विनयेन च।।	</td><td>	1-50-51a<br>1-50-51b	
</td></tr>
				
<tr><td>
	स तु वारितवान्मोहात्काश्यपं द्विजसत्तमम्।<br>संजिजीवयिषुं प्राप्तं राजानमपराजितम्।।	</td><td>	1-50-52a<br>1-50-52b	
</td></tr>
				
<tr><td>
	महानतिक्रमो ह्येष तक्षकस्य दुरात्मनः।<br>द्विजस्य योऽददद्द्रव्यं मा नृपं जीवयेदिति।।	</td><td>	1-50-53a<br>1-50-53b	
</td></tr>
				
<tr><td>
	उत्तङ्कस्य प्रियं कर्तुमात्मनश्च महत्प्रियम्।<br>भवतां चैव सर्वेषां गच्छाम्यपचितिं पितुः।।	</td><td>	1-50-54a<br>1-50-54b	
</td></tr>
<tr><td>
	।। इति श्रीमन्महाभारते आदिपर्वणि<br> आस्तीकपर्वणि पञ्चाशत्तमोऽध्यायः।। 50 ।।	</td><td>		
</td></tr></tbody>