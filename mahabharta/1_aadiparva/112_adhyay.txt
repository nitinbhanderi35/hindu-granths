<tbody><tr><td>				
</td></tr><tr><td>
	<b>वैशंपायन उवाच।</b>	</td><td>	1-112-1x	
</td></tr>
				
<tr><td>
	ततः सत्यवती दीना कृपणा पुत्रगृद्धिनी।<br>पुत्रस्य कृत्वा कार्याणि स्नुषाभ्यां सह भारत।।	</td><td>	1-112-1a<br>1-112-1b	
</td></tr>
				
				
<tr><td>
	समाश्वास्य स्नुषे ते च भर्तृशोकनिपीडिते।<br>धर्मं च पितृवंशं च मातृवंशं च भामिनी।<br>प्रसमीक्ष्य महाभागा गाङ्गेयं वाक्यमब्रवीत्।।	</td><td>	1-112-2a<br>1-112-2b<br>1-112-2c	
</td></tr>
				
				
<tr><td>
	`दुःखार्दिता तु सा देवी मज्जन्ती शोकसागरे।<br>शन्तनोर्धर्मनित्यस्य कौरव्यस्य यशस्विनः।'<br>त्वयि पिण्डश्च कीर्तिश्च संतानश्च प्रतिष्ठितः।।	</td><td>	1-112-3a<br>1-112-3b<br>1-112-3c	
</td></tr>
				
				
<tr><td>
	`भ्राता विचित्रवीर्यस्ते भूतानामन्तमेयिवान्।'<br>यथाकर्म शुभं कृत्वा स्वर्गोपगमनं ध्रुवम्।<br>यथा चायुर्ध्रुवं सत्ये त्वयि धर्मस्तथा ध्रुवः।।	</td><td>	1-112-4a<br>1-112-4b<br>1-112-4c	
</td></tr>
				
<tr><td>
	वेत्थ धर्मांश्च धर्मज्ञ समासेनेतरेण च।<br>विविधास्त्वं श्रुतीर्वेत्थ वेदाङ्गानि च सर्वशः।।	</td><td>	1-112-5a<br>1-112-5b	
</td></tr>
				
<tr><td>
	व्यवस्थानं च ते धर्मे कुलाचारं च लक्षये।<br>प्रतिपत्तिं च कृच्छ्रेषु शुक्राङ्गिरसयोरिव।।	</td><td>	1-112-6a<br>1-112-6b	
</td></tr>
				
<tr><td>
	तस्मात्सुभृशमाश्वस्य त्वयि धर्मभृतां वर।<br>कार्ये त्वां विनियोक्ष्यामि तच्छ्रुत्वा कर्तुमर्हसि।।	</td><td>	1-112-7a<br>1-112-7b	
</td></tr>
				
<tr><td>
	मम पुत्रस्तव भ्राता वीर्यवान्सुप्रियश्च ते।<br>बाल एव गतः स्वर्गमपुत्रः पुरुषर्षभ।।	</td><td>	1-112-8a<br>1-112-8b	
</td></tr>
				
<tr><td>
	इमे महिष्यौ भ्रातुस्ते काशिराजसुते शुभे।<br>रूपयौवनसंपन्ने पुत्रकामे च भारत।।	</td><td>	1-112-9a<br>1-112-9b	
</td></tr>
				
<tr><td>
	तयोरुत्पादयापत्यं सन्तानाय कुलस्य नः।<br>मन्नियोगान्महाबाहो धर्मं कर्तुमिहार्हसि।।	</td><td>	1-112-10a<br>1-112-10b	
</td></tr>
				
<tr><td>
	राज्ये चैवाभिषिच्यस्व भारताननुशाधि च।<br>दारांश्च कुरु धर्मेण मा निमज्जीः पितामहान्।।	</td><td>	1-112-11a<br>1-112-11b	
</td></tr>
<tr><td>
	<b>वैशंपायन उवाच।</b>	</td><td>	1-112-12x	
</td></tr>
				
<tr><td>
	तथोच्यमानो मात्रा स सुहृद्भिश्च परन्तपः।<br>इत्युवाचाथ धर्मात्मा धर्म्यमेवोत्तरं वचः।।	</td><td>	1-112-12a<br>1-112-12b	
</td></tr>
				
<tr><td>
	असंशयं परो धर्मस्त्वया मातरुदाहृतः।<br>त्वमपत्यं प्रति च मे प्रतिज्ञां वेत्थ वै परां।।	</td><td>	1-112-13a<br>1-112-13b	
</td></tr>
				
<tr><td>
	जानासि च यथावृत्तं शुल्कहेतोस्त्वदन्तरे।<br>स सत्यवति सत्यं ते प्रतिजानाम्यहं पुनः।।	</td><td>	1-112-14a<br>1-112-14b	
</td></tr>
				
<tr><td>
	परित्यजेयं त्रैलोक्यं राज्यं देवेषु वा पुनः।<br>यद्वाऽप्यधिकमेताभ्यां न तु सत्यं कथंचन।।	</td><td>	1-112-15a<br>1-112-15b	
</td></tr>
				
<tr><td>
	त्यजेच्च पृथिवी गन्धमापश्च रसमात्मनः।<br>ज्योतिस्तथा त्यजेद्रूपं वायुः स्पर्शगुणं त्यजेत्।।	</td><td>	1-112-16a<br>1-112-16b	
</td></tr>
				
<tr><td>
	प्रभां समुत्सृजेदर्को धूमकेतुस्तथोष्मताम्।<br>त्यजेच्छब्दं तथाऽऽकाशं सोमः शीतांशुतां त्यजेत्।।	</td><td>	1-112-17a<br>1-112-17b	
</td></tr>
				
<tr><td>
	विक्रमं वृत्रहा जह्याद्धर्मं जह्याच्च धर्मराट्।<br>न त्वहं सत्यमुत्स्रष्टुं व्यवसेयं कथंचन।।	</td><td>	1-112-18a<br>1-112-18b	
</td></tr>
				
<tr><td>
	`तन्न जात्वन्यथा कुर्यां लोकानामपि संक्षये।<br>अमरत्वस्य वा हेतोस्त्रैलोक्यस्य धनस्य च।।'	</td><td>	1-112-19a<br>1-112-19b	
</td></tr>
				
<tr><td>
	एवमुक्ता तु पुत्रेण भूरिद्रविणतेजसा।<br>माता सत्यवती भीष्ममुवाच तदनन्तरम्।।	</td><td>	1-112-20a<br>1-112-20b	
</td></tr>
				
<tr><td>
	जानामि ते स्थितिं सत्ये परां सत्यपराक्रम।<br>इच्छन्सृजेथास्त्रींल्लोकानन्यांस्त्वं स्वेन तेजसा।।	</td><td>	1-112-21a<br>1-112-21b	
</td></tr>
				
<tr><td>
	जानामि चैवं सत्यं तन्मदर्थे यच्च भाषितम्।<br>आपद्धर्मं त्वमावेक्ष्य वह पैतामहीं धुरम्।।	</td><td>	1-112-22a<br>1-112-22b	
</td></tr>
				
<tr><td>
	यथा ते कुलतन्तुश्च धर्मश्च न पराभवेत्।<br>सुहृदश्च प्रहृष्येरंस्तथा कुरु परन्तप।।	</td><td>	1-112-23a<br>1-112-23b	
</td></tr>
				
				
<tr><td>
	`आत्मनश्च हितं तात प्रियं च मम भारत।'<br>लालप्यमानां तामेवं कृपणां पुत्रगृद्धिनीम्।<br>धर्मादपेतं ब्रुवतीं भीष्मो भूयोऽब्रवीदिदम्।।	</td><td>	1-112-24a<br>1-112-24b<br>1-112-24c	
</td></tr>
				
<tr><td>
	राज्ञि धर्मानवेक्षस्व मा नः सर्वान्व्यनीनशः।<br>सत्याच्च्युतिः क्षत्रियस्य न धर्मेषु प्रशस्यते।।	</td><td>	1-112-25a<br>1-112-25b	
</td></tr>
				
<tr><td>
	शान्तनोरपि संतानं यथा स्यादक्षयं भुवि।<br>तत्ते धर्मं प्रवक्ष्यामि क्षात्रं राज्ञि सनातनम्।।	</td><td>	1-112-26a<br>1-112-26b	
</td></tr>
				
				
				
<tr><td>
	श्रुत्वा तं प्रतिपद्यस्व प्राज्ञैः सह पुरोहितैः।<br>आपद्धर्मार्थकुशलैर्लोकतन्त्रमवेक्ष्य च।।<br>।। इति श्रीमन्महाभारते आदिपर्वणि संभवपर्वणि द्वादशाधिकशततमोऽध्यायः।। 112 ।।	</td><td>	1-112-27a<br>1-112-27b
</td></tr></tbody>