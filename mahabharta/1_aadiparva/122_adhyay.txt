				
<tbody><tr><td>
	<b>वैशंपायन उवाच।</b>	</td><td>	1-122-1x	
</td></tr>
				
<tr><td>
	ततः शान्तनवो भीष्मो राज्ञः पाण्डोर्यशस्विनः।<br>विवाहस्यापरस्यार्थे चकार मतिमान्मतिम्।।	</td><td>	1-122-1a<br>1-122-1b	
</td></tr>
				
<tr><td>
	सोऽमात्यैः स्थविरैः सार्धं ब्राह्मणैश्च महर्षिभिः।<br>बलेन चतुरङ्गेण ययौ मद्रपतेः पुरम्।।	</td><td>	1-122-2a<br>1-122-2b	
</td></tr>
				
<tr><td>
	तमागतमभिश्रुत्य भीष्मं वाहीकपुङ्गवः।<br>प्रत्युद्गम्यार्चयित्वा च पुरं प्रावेशयन्नृपः।।	</td><td>	1-122-3a<br>1-122-3b	
</td></tr>
				
<tr><td>
	दत्त्वा तस्यासनं शुभ्रं पाद्यमर्घ्यं तथैव च।<br>मधुपर्कं च मद्रेशः पप्रच्छागमनेऽर्थिताम्।।	</td><td>	1-122-4a<br>1-122-4b	
</td></tr>
				
<tr><td>
	तं भीष्मः प्रत्युवाचेदं मद्रराजं कुरूद्वहः।<br>आगतं मां विजानीहि कन्यार्थिनमरिन्दम।।	</td><td>	1-122-5a<br>1-122-5b	
</td></tr>
				
<tr><td>
	श्रूयते भवतः साध्वी स्वसा माद्री यशस्विनी।<br>तामहं वरयिष्यामि पाण्डोरर्थे यशस्विनीम्।।	</td><td>	1-122-6a<br>1-122-6b	
</td></tr>
				
<tr><td>
	युक्तरूपो हि संबन्धे त्वं नो राजन्वयं तव।<br>एतत्संचिन्त्य मद्रेश गृहाणास्मान्यथाविधि।।	</td><td>	1-122-7a<br>1-122-7b	
</td></tr>
				
<tr><td>
	तमेवंवादिनं भीष्मं प्रत्यभाषत मद्रपः।<br>न हि मेऽन्यो वरस्त्वत्तः श्रेयानिति मतिर्मम।।	</td><td>	1-122-8a<br>1-122-8b	
</td></tr>
				
<tr><td>
	पूर्वैः प्रवर्तितं किंचित्कुलेऽस्मिन्नृपसत्तमैः।<br>साधु वा यदि वाऽसाधु तन्नातिक्रान्तुमुत्सहे।।	</td><td>	1-122-9a<br>1-122-9b	
</td></tr>
				
<tr><td>
	व्यक्तं तद्भवतश्चापि विदितं नात्र संशयः।<br>न च युक्तं तथा वक्तुं भवान्देहीति सत्तम।।	</td><td>	1-122-10a<br>1-122-10b	
</td></tr>
				
<tr><td>
	कुलधर्मः स नो वीर प्रमाणं परमं च तत्।<br>तेन त्वां न ब्रवीम्येतदसंदिग्धं वचोऽरिहन्।।	</td><td>	1-122-11a<br>1-122-11b	
</td></tr>
				
<tr><td>
	तं भीष्मः प्रत्युवाचेदं मद्रराजं जनाधिपः।<br>धर्म एष परो राजन्स्वयमुक्तः स्वयंभुवा।।	</td><td>	1-122-12a<br>1-122-12b	
</td></tr>
				
<tr><td>
	नात्र कश्चन दोषोऽस्ति पूर्वैर्विधिरयं कृतः।<br>विदितेयं च ते शल्य मर्यादा साधुसंमता।।	</td><td>	1-122-13a<br>1-122-13b	
</td></tr>
				
<tr><td>
	इत्युक्त्वा स महातेजाः शातकुम्भं कृताकृतम्।<br>रत्नानि च विचित्राणि शल्यायादात्सहस्रशः।।	</td><td>	1-122-14a<br>1-122-14b	
</td></tr>
				
<tr><td>
	गजानश्वान्रथांश्चैव वासांस्याभरणानि च।<br>मणिमुक्ताप्रवालं च गाङ्गेयो व्यसृजच्छुभम्।।	</td><td>	1-122-15a<br>1-122-15b	
</td></tr>
				
<tr><td>
	तत्प्रगृह्य धनं सर्वं शल्यः संप्रतीमानसः।<br>ददौ तां समलङ्कृत्य स्वसारं कौरवर्षभे।।	</td><td>	1-122-16a<br>1-122-16b	
</td></tr>
				
<tr><td>
	स तां माद्रीमुपादाय भीष्मः सागरगासुतः।<br>आजगाम पुरीं धीमान्प्रविष्टो गजसाह्वयम्।।	</td><td>	1-122-17a<br>1-122-17b	
</td></tr>
				
				
<tr><td>
	तत इष्टेऽहनि प्राप्ते मुहूर्ते साधुसंमते।<br>`विवाहं कारायामास भीष्मः पाण्डोर्महात्मनः।'<br>जग्राह विधिवत्पाणिं माद्र्याः पाण्डुर्नराधिपः।।	</td><td>	1-122-18a<br>1-122-18b<br>1-122-18c	
</td></tr>
				
<tr><td>
	ततो विवाहे निर्वृत्ते स राजा कुरुनन्दनः।<br>स्थापयामास तां भार्यां शुभे वेश्मनि भामिनीं।।	</td><td>	1-122-19a<br>1-122-19b	
</td></tr>
				
<tr><td>
	स ताभ्यां व्यचरत्सार्धं भार्याभ्यां राजसत्तमः।<br>कुन्त्या माद्र्या च राजेन्द्रो यथाकामं यथासुखम्।।	</td><td>	1-122-20a<br>1-122-20b	
</td></tr>
				
<tr><td>
	ततः स कौरवो राजा विहृत्य त्रिदशा निशाः।<br>जिगीषया महीं पाण्डुर्निरक्रामत्पुरात्प्रभो।।	</td><td>	1-122-21a<br>1-122-21b	
</td></tr>
				
				
<tr><td>
	स भीष्मप्रमुखान्वृद्धानभिवाद्य प्रणम्य च।<br>धृतराष्ट्रं च कौरव्यं तथान्यान्कुरुसत्तमान्।<br>आमन्त्र्य प्रययौ राजा तैश्चैवाप्यनुमोजितः।।	</td><td>	1-122-22a<br>1-122-22b<br>1-122-22c	
</td></tr>
				
<tr><td>
	मङ्गलाचारयुक्ताभिराशीर्भिरभिनन्दितः।<br>गजवाजिरथौघेन बलेन महताऽगमत्।।	</td><td>	1-122-23a<br>1-122-23b	
</td></tr>
				
<tr><td>
	स राजा देवगर्भाभो विजिगीषुर्वसुन्धराम्।<br>हृष्टपुष्टबलैः प्रायात्पाण्डुः शत्रूननेकशः।।	</td><td>	1-122-24a<br>1-122-24b	
</td></tr>
				
<tr><td>
	पूर्वमागस्कृतो गत्वा दशार्णाः समरे जिताः।<br>पाण्डुना नरसिंहेन कौरवाणां यशोभृता।।	</td><td>	1-122-25a<br>1-122-25b	
</td></tr>
				
<tr><td>
	ततः सेनामुपादाय पाण्डुर्नानाविधध्वजाम्।<br>प्रभूतहस्त्यश्वयुतां पदातिरथसंकुलाम्।।	</td><td>	1-122-26a<br>1-122-26b	
</td></tr>
				
<tr><td>
	आगस्कारी महीपानां बहूनां बलदर्पितः।<br>गोप्ता मगधराष्ट्रस्य दीर्घो राजगृहे हतः।।	</td><td>	1-122-27a<br>1-122-27b	
</td></tr>
				
<tr><td>
	ततः कोशं समादाय वाहनानि च भूरिशः।<br>पाण्डुना मिथिलां गत्वा विदेहाः समरे जिताः।।	</td><td>	1-122-28a<br>1-122-28b	
</td></tr>
				
<tr><td>
	तथा काशिषु सुह्मेषु पुण्ड्रेषु च नरर्षभ।<br>स्वबाहुबलवीर्येण कुरूणामकरोद्यशः।।	</td><td>	1-122-29a<br>1-122-29b	
</td></tr>
				
<tr><td>
	तं शरौघमहाज्वालं शस्त्रार्चिषमरिन्दमम्।<br>पाण्डुपावकमासाद्य व्यवह्यन्त नराधिपाः।।	</td><td>	1-122-30a<br>1-122-30b	
</td></tr>
				
<tr><td>
	ते ससेनाः ससेनेन विध्वंसितबला नृपाः।<br>पाण्डुना वशगाः कृत्वा कुरुकर्मसु योजिताः।।	</td><td>	1-122-31a<br>1-122-31b	
</td></tr>
				
<tr><td>
	तेन ते निर्जिताः सर्वे पृथिव्यां सर्वपार्थिवाः।<br>तमेकं मेनिरे शूरं देवेष्विव पुरन्दरम्।।	</td><td>	1-122-32a<br>1-122-32b	
</td></tr>
				
<tr><td>
	तं कृताञ्जलयः सर्वे प्रणता वसुधाधिपाः।<br>उपाजग्मुर्धनं गृह्य रत्नानि विविधानि च।।	</td><td>	1-122-33a<br>1-122-33b	
</td></tr>
				
<tr><td>
	मणिमुक्ताप्रवालं च सुवर्णं रजतं बहु।<br>गोरत्नान्यश्वरत्नानि रथरत्नानि कुञ्जरान्।।	</td><td>	1-122-34a<br>1-122-34b	
</td></tr>
				
				
<tr><td>
	खरोष्ट्रमहिषांश्चैव यच्च किंचिदजाविकम्।<br>कम्लाजिनरत्नानि राङ्कवास्तरणानि च।<br>तत्सर्वं प्रतिजग्राह राजा नागपुराधिपः।।	</td><td>	1-122-35a<br>1-122-35b<br>1-122-35c	
</td></tr>
				
<tr><td>
	तदादाय ययौ पाण्डुः पुनर्मदितवाहनः।<br>हर्षयिष्यन्स्वराष्ट्राणि पुरं च गजसाह्वयम्।।	</td><td>	1-122-36a<br>1-122-36b	
</td></tr>
				
<tr><td>
	शान्तनो राजसिंहस्य भरतस्य च धीमतः।<br>प्रनष्टः कीर्तिजः शब्दः पाण्डुना पुनराहृतः।।	</td><td>	1-122-37a<br>1-122-37b	
</td></tr>
				
<tr><td>
	ये पुरा कुरुराष्ट्राणि जह्रुः कुरुधनानि च।<br>ते नागपुरसिंहेन पाण्डुना करदीकृताः।।	</td><td>	1-122-38a<br>1-122-38b	
</td></tr>
				
<tr><td>
	इत्यभाषन्त राजानो राजामात्याश्च सङ्गताः।<br>प्रतीतमनसो हृष्टाः पौरजानपदैः सह।।	</td><td>	1-122-39a<br>1-122-39b	
</td></tr>
				
<tr><td>
	प्रत्युद्ययुश्च तं प्राप्तं सर्वे भीष्मपुरोगमाः।<br>ते नदूरमिवाध्वानं गत्वा नागपुरालयाः।।	</td><td>	1-122-40a<br>1-122-40b	
</td></tr>
				
<tr><td>
	आवृतं ददृशुर्हृष्टा लोकं बहुविधैर्धनैः।<br>नानायानसमानीतै रत्नैरुच्चावचैस्तदा।।	</td><td>	1-122-41a<br>1-122-41b	
</td></tr>
				
<tr><td>
	हस्त्यश्वरथरत्नैश्च गोभिरुष्ट्रैस्तथाऽऽविभिः।<br>नान्तं ददृशुरासाद्य भीष्मेण सह कौरवाः।।	</td><td>	1-122-42a<br>1-122-42b	
</td></tr>
				
<tr><td>
	सोऽभिवाद्य पितुः पादौ कौसल्यानन्दवर्धनः।<br>यथाऽर्हं मानयामास पौरजानपदानपि।।	</td><td>	1-122-43a<br>1-122-43b	
</td></tr>
				
<tr><td>
	प्रमृद्य परराष्ट्राणि कृतार्थं पुनरागतम्।<br>पुत्रमाश्लिष्य भीष्मस्तु हर्षादश्रूण्यवर्तयत्।।	</td><td>	1-122-44a<br>1-122-44b	
</td></tr>
				
<tr><td>
	स तूर्यशतशङ्खानां भेरीणां च महास्वनैः।<br>हर्षयन्सर्वशः पौरान्विवेश गजसाह्वयम्।।	</td><td>	1-122-45a<br>1-122-45b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि द्वाविंशत्यधिकशततमोऽध्यायः।। 122 ।।	</td><td>		
</td></tr></tbody>