<span style="font-size: 14pt; line-height: 200%">शान्तनुरुवाच।	<br>
आपवो नाम कोन्वेष वसूनां किं च दुष्कृतम्।<br>
`शशाप यस्मात्कल्याणि स वसूंश्चारुदर्शने।'<br>
यस्याभिशापात्ते सर्वे मानुषीं योनिमागताः।।	1-106-1a<br>
अनेन च कुमारेण त्वया दत्तेन किं कृतम्।<br>
यस्य चैव कृतेनायं मानुषेषु निवत्स्यति।।	1-106-2a<br>
ईशा वै सर्वलोकस्य वसवस्ते च वै कथम्।<br>
मानुषेषूदपद्यन्त तन्ममाचक्ष्व जाह्नवि।।	1-106-3a<br>
वैशंपायन उवाच।	<br>
एवमुक्ता तदा गङ्गा राजानमिदमब्रवीत्।<br>
भर्तारं जाह्नवी देवी शान्तनुं पुरुषर्षभ।।	1-106-4a<br>
गङ्गोवाच।<br>
यं लेभे वरुणः पुत्रं पुरा भरतसत्तम।<br>
वसिष्ठनामा स मुनिः ख्यात आपव इत्युत।।	1-106-5a<br>
तस्याश्रमपदं पुण्यं मृगपक्षिसमन्वितम्।<br>
मेरोः पार्श्वे नगेन्द्रस्य सर्वर्तुकुसुमावृतम्।।	1-106-6a<br>
स वारुणिस्तपस्तेपे तस्मिन्भरतसत्तम।<br>
वने पुण्यकृतां श्रेष्ठः स्वादुमूलफलोदके।।	1-106-7a<br>
दक्षस्य दुहिता या तु सुरभीत्यभिशब्दिता।<br>
गां प्रजाता तु सा देवी कश्यपाद्भरतर्षभ।।	1-106-8a<br>
अनुग्रहार्थं जगतः सर्वकामदुहां वराम्।<br>
तां लेभे गां तु धर्मात्मा होमधेनुं स वारुणिः।।	1-106-9a<br>
सा तस्मिंस्तापसारण्ये वसन्ती मुनिसेविते।<br>
चचार पुण्ये रम्ये च गौरपेतभया तदा।।	1-106-10a<br>
अथ तद्वनमाजग्मुः कदाचिद्भरतर्षभ।<br>
पृथ्वाद्या वसवः सर्वे देवा देवर्षिसेवितम्।।	1-106-11a<br>
ते सदारा वनं तच्च व्यचरन्त समन्ततः।<br>
रेमिरे रमणीयेषु पर्वतेषु वनेषु च।।	1-106-12a<br>
तत्रैकस्याथ भार्या तु वसोर्वासवविक्रम।<br>
संचरन्ती वने तस्मिन्गां ददर्श सुमध्यमा।।	1-106-13a<br>
नन्दिनीं नाम राजेन्द्र सर्वकामधुगुत्तमाम्।<br>
सा विस्मयसमाविष्टा शीलद्रविणसंपदा।।	1-106-14a<br>
द्यवे वै दर्शयामास तां गां गोवृषभेक्षण।<br>
आपीनां च सुदोग्ध्रीं च सुवालधिखुरां शुभां।।	1-106-15a<br>
उपपन्नां गुणैः सर्वैः शीलेनानुत्तमेन च।<br>
एवंगुणसमायुक्तां वसवे वसुनन्दिनी।।	1-106-16a<br>
दर्शयामास राजेन्द्र पुरा पौरवनन्दन।<br>
द्यौस्तदा तां तु दृष्ट्वैव गां गजेन्द्रेन्द्रविक्रम।।	1-106-17a<br>
उवाच राजंस्तां देवीं तस्या रूपगुणान्वदन्।<br>
एषा गौरुत्तमा देवी वारुणेरसितेक्षणा।।	1-106-18a<br>
ऋषेस्तस्य वरारोहे यस्येदं वनमुत्तमम्।<br>
अस्याः क्षीरं पिबेन्मर्त्यः स्वादु यो वै सुमध्यमे।।	1-106-19a<br>
दशवर्षसहस्राणि स जीवेत्स्थिरयौवनः।	1-106-20a<br>
वैशंपायन उवाच।	<br>
एतच्छ्रुत्वा तु सा देवी नृपोत्तम सुमध्यमा।।	1-106-20b<br>
तमुवाचानवद्याङ्गी भर्तारं दीप्ततेजसम्।<br>
अस्ति मे मानुषे लोके नरदेवात्मजा सखी।।	1-106-21a<br>
नाम्नाजितवती नाम रूपयौवनशालिनी।<br>
उशीनरस्य राजर्षेः सत्यसन्धस्य धीमतः।।	1-106-22a<br>
दुहिता प्रथिता लोके मानुषे रूपसंपदा।<br>
तस्या हेतोर्महाभाग सवत्सां गां ममेप्सिताम्।।	1-106-23a<br>
आनयस्वामरश्रेष्ठ त्वरितं पुण्यवर्धन।<br>
यावदस्याः पयः पीत्वा सा सखी मम मानद।।	1-106-24a<br>
मानुषेषु भवत्वेका जरारोगविवर्जिता।<br>
एतन्मम महाभाग कर्तुमर्हस्यनिन्दित।।	1-106-25a<br>
प्रियात्प्रियतरं ह्यस्मान्नास्ति मेऽन्यत्कथंचन।<br>
एतच्छ्रुत्वा वचस्तस्या देव्याः प्रियचिकीर्षया।।	1-106-26a<br>
पृथ्वाद्यैर्भ्रातृभिः सार्धं द्यौस्तदा तां जहार गाम्।<br>
तया कमलपत्राक्ष्या नियुक्तो द्यौस्तदा नृप।।	1-106-27a<br>
ऋषेस्तस्य तपस्वीव्रं न शशाक निरीक्षितुम्।<br>
हृता गौः सा तदा तेन प्रपातस्तु न तर्कितः।।	1-106-28a<br>
अथाश्रमपदं प्राप्तः फलान्यादाय वारुणिः।<br>
न चापश्यत्स गां तत्र सवत्सां काननोत्तमे।।	1-106-29a<br>
ततः स मृगयामास वने तस्मिंस्तपोधनः।<br>
नाध्यागमच्च मृगयंस्तां गां मुनिरुदारधीः।।	1-106-30a<br>
ज्ञात्वा तथाऽपनीतां तां वसुभिर्दिव्यदर्शनः।<br>
ययौ क्रोधवशं सद्यः शशाप च वसूंस्तदा।।	1-106-31a<br>
यस्मान्मे वसवो जह्रुर्गां वै दोग्ध्रीं सुवालधिम्।<br>
तस्मात्सर्वे जनिष्यन्ति मानुषेषु न संशयः।।	1-106-32a<br>
एवं शशाप भगवान्वसूंस्तान्भरतर्षभ।<br>
वशं क्रोधस्य संप्राप्त आपवो मुनिसत्तमः।।	1-106-33a<br>
शप्त्वा च तान्महाभागस्तपस्येव मनो दधे।<br>
एवं स शप्तवान्राजन्वसूनष्टौ तपोधनः।।	1-106-34a<br>
महाप्रभावो ब्रह्मर्षिर्देवान्क्रोधसमन्वितः।<br>
एवं शप्तास्ततस्तेन मुनिना यामुनेन वै।।	1-106-35a<br>
अष्टौ समस्ता वंसवो दिवो दोषेण सत्तम।'<br>
अथाश्रमपदं प्राप्तास्ते वै भूयो महात्मनः।।	1-106-36a<br>
शप्ताः स्म इति जानन्त ऋषिं तमुपचक्रमुः।<br>
प्रसादयन्तस्तमृषिं वसवः पार्थिवर्षभ।।	1-106-37a<br>
लेभिरे न च तस्मात्ते प्रसादमृषिसत्तमात्।<br>
आपवात्पुरुषव्याघ्र सर्वधर्मविशारदात्।।	1-106-38a<br>
उवाच च स धर्मात्मा शप्ता यूयं धरादयः।<br>
अनुसंवत्सरात्सर्वे शापमोक्षमवाप्स्यथ।।	1-106-39a<br>
अयं तु यत्कृते यूयं मया शप्ताः स वत्स्यति।<br>
द्यौस्तदा मानुषे लोके दीर्घकालं स्वकर्मणः।।	1-106-40a<br>
नानृतं तच्चिकीर्षामि क्रुद्धो युष्मान्यदब्रुवम्।<br>
न प्रजास्यति चाप्येष मानुषेषु महामनाः।।	1-106-41a<br>
भविष्यति च धर्मात्मा सर्वशास्त्रविशारदः।<br>
पितुः प्रियहिते युक्तः स्त्रीभोगान्वर्जयिष्यति।।	1-106-42a<br>
एवमुक्त्वा वसून्सर्वान्सजगाम महानृषिः।<br>
ततो मामुपजग्मुस्ते समेता वसवस्तदा।।	1-106-43a<br>
अयाचन्त च मां राजन्वरं तच्च मया कृतम्।<br>
जाताञ्जातान्प्रक्षिपास्मान्स्वयं गङ्गे त्वमम्भसि।।	1-106-44a<br>
एवं तेषामहं सम्यक् शप्तानां राजसत्तम।<br>
मोक्षार्थं मानुषाल्लोकाद्यथावत्कृतवत्यहम्।।	1-106-45a<br>
अयं शापादृषेस्तस्य एक एव नृपोत्तम।<br>
द्यौ राजन्मानुषे लोके चिरं वत्स्यति भारत।।	1-106-46a<br>
अयं कुमारः पुत्रस्ते विवृद्धः पुनरेष्यति।<br>
अहं च ते भविष्यामि आह्वानोपगता नृप।।	1-106-47a<br>
वैशंपायन उवाच।<br>
एतदाख्याय सा देवी तत्रैवान्तरधीयत।<br>
आदाय च कुमारं तं जगामाथ यथेप्सितम्।।	1-106-48a<br>
स तु देवव्रतो नाम गाङ्गेय इति चाभवत्।<br>
द्युनामा शान्तनोः पुत्रः शान्तनोरधिको गुणैः।।	1-106-49a<br>
शान्तनुश्चापि शोकार्तो जगाम स्वपुरं ततः।<br>
तस्याहं कीर्तयिष्यामि शान्तनोरधिकान्गुणान्।।	1-106-50a<br>
महाभाग्यं च नृपतेर्भारतस्य महात्मनः।<br>
यस्येतिहासो द्युतिमान्महाभारतमुच्यते।।	1-106-51a<br>
<br>
।। इति श्रीमन्महाभारते आदिपर्वणि संभवपर्वणि षडधिकशततमोऽध्यायः।। 106 ।।	<br>
<br>
</span>
