				
<tbody><tr><td>
	<b>वैशंपायन उवाच।</b>	</td><td>	1-205-1x	
</td></tr>
				
<tr><td>
	अजिनानि विधुन्वन्तः करकाश्च द्विजर्षभाः।<br>ऊचुस्ते भीर्न कर्तव्या वयं योत्स्यामहे परान्।।	</td><td>	1-205-1a<br>1-205-1b	
</td></tr>
				
<tr><td>
	तानेवं वदतो विप्रानर्जुनः प्रहसन्निव।<br>उवाच प्रेक्षका भूत्वा यूयं तिष्ठत पार्श्वतः।।	</td><td>	1-205-2a<br>1-205-2b	
</td></tr>
				
<tr><td>
	अहमेनानजिह्माग्रैः शतशो विकिरञ्छरैः।<br>वारयिष्यामि संक्रुद्धान्मन्त्रैराशीविषानिव।।	</td><td>	1-205-3a<br>1-205-3b	
</td></tr>
				
<tr><td>
	इति तद्धनुरानम्य शुल्कावाप्तं महाबलः।<br>भ्रात्रा भीमेन सहितस्तस्थौ गिरिरिवाचलः।।	</td><td>	1-205-4a<br>1-205-4b	
</td></tr>
				
<tr><td>
	ततः कर्णमुखान्दृष्ट्वा क्षत्रियान्युद्धदुर्मदान्।<br>संपेततुरभीतौ तौ गजौ प्रतिगजानिव।।	</td><td>	1-205-5a<br>1-205-5b	
</td></tr>
				
<tr><td>
	ऊचुश्च वाचः परुषास्ते राजानो युयुत्सवः।<br>आहवे हि द्विजस्यापि वधो दृष्टो युयुत्सतः।।	</td><td>	1-205-6a<br>1-205-6b	
</td></tr>
				
<tr><td>
	इत्येवमुक्त्वा राजानः सहसा दुद्रुवुर्द्विजान्।<br>ततः कर्णो महातेजा जिष्णुं प्रति ययौ रणे।।	</td><td>	1-205-7a<br>1-205-7b	
</td></tr>
				
<tr><td>
	युद्धार्थी वासिताहेतोर्गजः प्रतिगजं यथा।<br>भीमसेनं ययौ शल्यो मद्राणामीश्वरो बली।।	</td><td>	1-205-8a<br>1-205-8b	
</td></tr>
				
<tr><td>
	दुर्योधनादयः सर्वे ब्राह्मणैः सह संगताः।<br>मृदुपूर्वमयत्नेन प्रत्ययुध्यंस्तदाऽऽहवे।।	</td><td>	1-205-9a<br>1-205-9b	
</td></tr>
				
<tr><td>
	ततोऽर्जुनः प्रत्यविध्यदापतन्तं शितैः शरैः।<br>कर्णं वैकर्तनं श्रीमान्विकृष्य बलवद्धनुः।।	</td><td>	1-205-10a<br>1-205-10b	
</td></tr>
				
<tr><td>
	तेषां शराणां वेगेन शितानां तिग्मतेजसाम्।<br>विमुह्यमानो राधेयो यत्नात्तमनुधावति।।	</td><td>	1-205-11a<br>1-205-11b	
</td></tr>
				
<tr><td>
	तावुभावप्यनिर्देश्यौ लाघवाज्जयतां वरौ।<br>अयुध्येतां सुसंरब्धावन्योन्यविजिगीषिणौ।।	</td><td>	1-205-12a<br>1-205-12b	
</td></tr>
				
<tr><td>
	कृते प्रतिकृतं पश्य पश्य बाहुबलं च मे।<br>इति शूरार्थवचनैरभाषेतां परस्परम्।।	</td><td>	1-205-13a<br>1-205-13b	
</td></tr>
				
<tr><td>
	ततोऽर्जुनस्य भुजयोर्वीर्यमप्रतिमं भुवि।<br>ज्ञात्वा वैकर्तनः कर्णः संरब्धः समयोधयत्।।	</td><td>	1-205-14a<br>1-205-14b	
</td></tr>
				
<tr><td>
	अर्जुनेन प्रयुक्तांस्तान्बाणान्वेगवतस्तदा।<br>प्रतिहत्य ननादोच्चैः सैन्यानि तदपूजयन्।।	</td><td>	1-205-15a<br>1-205-15b	
</td></tr>
<tr><td>
	<b>कर्ण उवाच।</b>	</td><td>	1-205-16x	
</td></tr>
				
<tr><td>
	तुष्यामि ते विप्रमुख्य भुजवीयर्स्य संयुगे।<br>अविषादस्य चैवास्य शस्त्रास्त्रविजयस्य च।।	</td><td>	1-205-16a<br>1-205-16b	
</td></tr>
				
<tr><td>
	किं त्वं साक्षाद्धनुर्वेदो रामो वा विप्रसत्तम।<br>अथ साक्षाद्धरिहयः साक्षाद्वा विष्णुरच्युतः।।	</td><td>	1-205-17a<br>1-205-17b	
</td></tr>
				
<tr><td>
	आत्मप्रच्छादनार्थं वै बाहुवीर्यमुपाश्रितः।<br>विप्ररूपं विधायेदं मन्ये मां प्रतियुध्यसे।।	</td><td>	1-205-18a<br>1-205-18b	
</td></tr>
				
<tr><td>
	न हि मामाहवे क्रुद्धमन्यः साक्षाच्छचीपतेः।<br>पुमान्योधयितुं शक्तः पाण्डवाद्वा किरीटिनः।।	</td><td>	1-205-19a<br>1-205-19b	
</td></tr>
				
<tr><td>
	`दग्धा जतुगृहे सर्वे पाण्डवाः सार्जुनास्तदा।<br>विनार्जुनं वा समरे मां निहन्तुमशक्नुवन्।।'	</td><td>	1-205-20a<br>1-205-20b	
</td></tr>
				
<tr><td>
	तमेवंवादिनं तत्र फाल्गुनः प्रत्यभाषत।<br>नास्मि कर्ण धनुर्वेदो नास्मि रामः प्रतापवान्।।	</td><td>	1-205-21a<br>1-205-21b	
</td></tr>
				
<tr><td>
	ब्राह्मणोऽस्मि युधां श्रेष्ठः सर्वशस्त्रभृतां वरः।<br>ब्राह्मे पौरन्दरे चास्त्रे निष्ठितोगुरुशासनात्।।	</td><td>	1-205-22a<br>1-205-22b	
</td></tr>
				
<tr><td>
	स्थितोऽस्म्यद्य रणे जेतुं त्वां वै वीर स्थिरो भव।<br>`निर्जितोऽस्मीति वा ब्रूहि ततो व्रज यथासुखम्।।	</td><td>	1-205-23a<br>1-205-23b	
</td></tr>
<tr><td>
	<b>वैशंपायन उवाच।</b>	</td><td>	1-205-24x	
</td></tr>
				
<tr><td>
	एवमुक्त्वाऽथ कर्णस्य धनुश्चिच्छेद पाण्डवः।<br>ततोऽन्यद्धनुरादाय संयोद्धुं सन्दधे शरम्।।	</td><td>	1-205-24a<br>1-205-24b	
</td></tr>
				
<tr><td>
	दृष्ट्वा तच्चापि कौन्तेयश्छित्वा तद्धनुराशुगैः।<br>तथा वैकर्तनं कर्णं बिभेद समरेऽर्जुनः।।	</td><td>	1-205-25a<br>1-205-25b	
</td></tr>
				
<tr><td>
	ततः कर्णस्तु राधेयः छिन्नछन्वा महाबलः।<br>शरैरतीव विद्धाङ्गः पलायनमथाकरोत्।।	</td><td>	1-205-26a<br>1-205-26b	
</td></tr>
				
<tr><td>
	पुनरायान्मुहूर्तेन गृहीत्वा सशरं धनुः।<br>ववर्ष शरवर्षाणि पार्थं वैकर्तनस्तथा।।	</td><td>	1-205-27a<br>1-205-27b	
</td></tr>
				
<tr><td>
	तानि वै शरजालानि कौन्तेयोऽभ्यहनच्छरैः।<br>ज्ञात्वा सर्वाञ्शरान्घोरान्कर्णोऽदावद्द्रुतं बहिः।।'	</td><td>	1-205-28a<br>1-205-28b	
</td></tr>
				
<tr><td>
	ब्राह्मं तेजस्तदाऽजय्यं मन्यमानो महारथः।<br>अपरस्मिन्वनोद्देशे वीरौ शल्यवृकोदरौ।।	</td><td>	1-205-29a<br>1-205-29b	
</td></tr>
				
<tr><td>
	बलिनौ युद्धसंपन्नौ विद्यया च बलेन च।<br>अन्योन्यमाह्वयन्तौ तु मत्ताविव महागजौ।।	</td><td>	1-205-30a<br>1-205-30b	
</td></tr>
				
<tr><td>
	मुष्टिभिर्जानुभिश्चैव निघ्नन्तावितरेतरम्।<br>प्रकर्षणाकर्षणयोरभ्याकर्षविकर्षणैः।।	</td><td>	1-205-31a<br>1-205-31b	
</td></tr>
				
<tr><td>
	आचकर्षतुरन्योन्यं मुष्टिभिश्चापि जघ्नतुः।<br>ततश्चटचटाशब्दः सुघोरो ह्यभवत्तयोः।।	</td><td>	1-205-32a<br>1-205-32b	
</td></tr>
				
<tr><td>
	पाषाणसंपातनिभैः प्रहारैरभिजघ्नतुः।<br>मुहूर्तं तौ तदाऽन्योन्यं समरे पर्यकर्षताम्।।	</td><td>	1-205-33a<br>1-205-33b	
</td></tr>
				
<tr><td>
	ततो भीमः समुत्क्षिप्य बाहुभ्यां शल्यमाहवे।<br>अपातयत्कुरुश्रेष्ठो ब्राह्मणा जहसुस्तदा।।	</td><td>	1-205-34a<br>1-205-34b	
</td></tr>
				
<tr><td>
	तत्राश्चर्यं भीमसेनश्चकार पुरुषर्षभः।<br>यच्छल्यं पातितं भूमौ नावधीद्बलिनं बली।।	</td><td>	1-205-35a<br>1-205-35b	
</td></tr>
				
<tr><td>
	पातिते भीमसेनेन शल्ये कर्णे च शङ्किते।<br>`विस्मयः परमो जज्ञे सर्वेषां पश्यतां नृणाम्।।	</td><td>	1-205-36a<br>1-205-36b	
</td></tr>
				
<tr><td>
	ततो राजसमूहस्य पश्यतो वृक्षमारुजत्।<br>ततस्तु भीमं संज्ञाभिर्वारयामास धर्मराट्।।	</td><td>	1-205-37a<br>1-205-37b	
</td></tr>
				
<tr><td>
	आकारज्ञस्तथा भ्रातुः पाण्डवोऽपि न्यवर्तत।<br>धर्मराजश्च कौरव्य दुर्योधनममर्षणम्।।	</td><td>	1-205-38a<br>1-205-38b	
</td></tr>
				
<tr><td>
	अयोधयत्सभामध्ये पश्यतां वै महीक्षिताम्।<br>ततो दुर्योधनस्तं तु ह्यवज्ञाय युधिष्ठिरम्।।	</td><td>	1-205-39a<br>1-205-39b	
</td></tr>
				
<tr><td>
	नायोधयत्तदा तेन बलवान्वै सुयोधनः।<br>एतस्मिन्नन्तरेऽविध्यद्बाणेनानतपर्वणा।।	</td><td>	1-205-40a<br>1-205-40b	
</td></tr>
				
<tr><td>
	दुर्योधनममित्रघ्नं धर्मराजो युधिष्ठिरः।<br>ततो दुर्योधनः क्रुद्धो दण्डाहत इवोरगः।।	</td><td>	1-205-41a<br>1-205-41b	
</td></tr>
				
<tr><td>
	प्रत्ययुध्यत राजानं यत्नं परममास्थितः।<br>छित्त्वा राजा धनुः सज्यं धार्तराष्ट्रस्य संयुगे।।	</td><td>	1-205-42a<br>1-205-42b	
</td></tr>
				
<tr><td>
	अभ्यवर्षच्छरौघैस्तं स हित्वा प्राद्रवद्रणम्।<br>दुःशासनस्तु संक्रुद्धः सहदेवेन पार्थिव।।	</td><td>	1-205-43a<br>1-205-43b	
</td></tr>
				
				
<tr><td>
	युद्ध्वा च सुचिरं कालं सहदेवेन निर्जितः।<br>उत्सृज्य च धनुः सङ्ख्ये जानुभ्यामवनीं गतः।<br>उत्थाय सोऽभिदुद्राव सोसिं जग्राह चर्म च।।	</td><td>	1-205-44a<br>1-205-44b<br>1-205-44c	
</td></tr>
				
<tr><td>
	विकर्णचित्रसेनाभ्यां निगृहीतश्च कौरवः।<br>मा युद्धमिति कौरव्य ब्राह्मणेनाबलेन वै।।	</td><td>	1-205-45a<br>1-205-45b	
</td></tr>
				
<tr><td>
	दुःसहो नकुलश्चोभौ युद्धं कर्तुं समुद्यतै।<br>तौ दृष्ट्वा कौरवा युद्धं वाक्यमूचुर्महाबलौ।।	</td><td>	1-205-46a<br>1-205-46b	
</td></tr>
				
<tr><td>
	निवर्तन्तां भवन्तो वै कुतो विप्रेषु क्रूरता।<br>दुर्बला ब्राह्मणाश्चेमे भवन्तो वै महाबलाः।।	</td><td>	1-205-47a<br>1-205-47b	
</td></tr>
				
<tr><td>
	द्वावत्र ब्राह्मणौ क्रूरौ वाय्विन्द्रसदृशौ बले।<br>ये वा के वा नमस्तेभ्यो गच्छामः स्वपुरं वयम्।।	</td><td>	1-205-48a<br>1-205-48b	
</td></tr>
				
<tr><td>
	एवं संभाषमाणास्ते न्यवर्तन्ताथ कौरवाः।<br>जहृषुर्ब्राह्मणास्तत्र समेतास्तत्र सङ्घशः।।	</td><td>	1-205-49a<br>1-205-49b	
</td></tr>
				
<tr><td>
	बहुशस्ते ततस्तत्र क्षत्रिया रणमूर्धनि।<br>प्रेक्षमाणास्तथाऽतिष्ठन्ब्राह्मणांश्च समन्ततः।।	</td><td>	1-205-50a<br>1-205-50b	
</td></tr>
				
<tr><td>
	ब्राह्मणाश्च जयं प्राप्ताः कन्यामादाय निर्ययुः।<br>विजिते भीमसेनेन शल्ये कर्णे च निर्जिते।।	</td><td>	1-205-51a<br>1-205-51b	
</td></tr>
				
<tr><td>
	दुर्योधने चापयाते तथा दुःशासने रणात्।'<br>शङ्किताः सर्वराजानः परिवव्रुर्वृकोदरम्।।	</td><td>	1-205-52a<br>1-205-52b	
</td></tr>
				
<tr><td>
	ऊचुश्च सहितास्तत्र साध्विमौ ब्राह्मणर्षभौ।<br>विज्ञायेतां क्वजन्मानौ क्वनिवासौ तथैव च।।	</td><td>	1-205-53a<br>1-205-53b	
</td></tr>
				
<tr><td>
	को हि राधासुतं कर्णं शक्तो योधयितुं रणे।<br>अन्यत्र रामाद्द्रोणाद्वा पाण्डवाद्वा किरीटिनः।।	</td><td>	1-205-54a<br>1-205-54b	
</td></tr>
				
<tr><td>
	कृष्णाद्वा देवकीपुत्रात्कृपाद्वापि शरद्वतः।<br>को वा दुर्योधनं शक्तः प्रतियोथयितुं रणे।।	</td><td>	1-205-55a<br>1-205-55b	
</td></tr>
				
<tr><td>
	तथैव मद्राधिपतिं शल्यं बलवतांवरम्।<br>बलदेवादृते वीरात्पाण्डवाद्वा वृकोदरात्।।	</td><td>	1-205-56a<br>1-205-56b	
</td></tr>
				
<tr><td>
	वीराद्दुर्योधनाद्वाऽन्यः शक्तः पातयितुं रणे।<br>क्रियतामवहारोऽस्माद्युद्धाद्ब्राह्मणसंवृतात्।।	</td><td>	1-205-57a<br>1-205-57b	
</td></tr>
				
<tr><td>
	ब्राह्मणा हि सदा रक्ष्याः सापराधाऽपिनित्यदा।<br>अथैनानुपलभ्येह पुनर्योत्स्याम हृष्टवत्।।	</td><td>	1-205-58a<br>1-205-58b	
</td></tr>
<tr><td>
	<b>वैशंपायन उवाच।</b>	</td><td>	1-205-59x	
</td></tr>
				
<tr><td>
	तांस्तथावादिनः सर्वान्प्रसमीक्ष्य क्षितीश्वरान्।<br>अथान्यान्पुरुषांश्चापि कृत्वा तत्कर्म संयुगे।।	</td><td>	1-205-59a<br>1-205-59b	
</td></tr>
				
				
				
<tr><td>
	तत्कर्म भीमस्य समीक्ष्य कृष्णः<br>कुन्तीसुतौ तौ परिशङ्कमानः।<br>निवारयामास महीपतींस्ता-<br>न्धर्मेण लब्धेत्यनुनीय सर्वान्।।	</td><td>	1-205-60a<br>1-205-60b<br>1-205-60c<br>1-205-60d	
</td></tr>
				
<tr><td>
	एवं ते विनिवृत्तास्तु युद्धाद्युद्धविशारदाः।<br>यथावासं ययुः सर्वे विस्मिता राजसत्तमाः।।	</td><td>	1-205-61a<br>1-205-61b	
</td></tr>
				
<tr><td>
	वृत्तो ब्रह्मोत्तरो रङ्गः पाञ्चाली ब्राह्मणैर्वृता।<br>इति ब्रुवन्तः प्रययुर्ये तत्रासन्समागताः।।	</td><td>	1-205-62a<br>1-205-62b	
</td></tr>
				
<tr><td>
	ब्राह्मणैस्तु प्रतिच्छन्नौ रौरवाजिनवासिभिः।<br>कृच्छ्रेण जग्मतुस्तौ तु भीमसेनधनञ्जयौ।।	</td><td>	1-205-63a<br>1-205-63b	
</td></tr>
				
<tr><td>
	विमुक्तौ जनसंबाधाच्छत्रुभिः परिविक्षतौ।<br>कृष्णयानुगतौ तत्र नृवीरौ तौ विरेजतुः।।	</td><td>	1-205-64a<br>1-205-64b	
</td></tr>
				
<tr><td>
	पौर्णमास्यां घनैर्मुक्तौ चन्द्रसूर्याविवोदितौ।<br>तेषां माता बहुविधं विनाशं पर्यचिन्तयत्।।	</td><td>	1-205-65a<br>1-205-65b	
</td></tr>
				
<tr><td>
	अनागच्छत्सु पुत्रेषु भैक्षकाले च लिङ्घिते।<br>धार्तराष्ट्रैर्हताश्च स्युर्विज्ञाय कुरुपुङ्गवाः।।	</td><td>	1-205-66a<br>1-205-66b	
</td></tr>
				
<tr><td>
	मायान्वितैर्वा रक्षोभिः सुघोरैर्दृढवैरिभिः।<br>विपरीतं मतं जातं व्यासस्यापि महात्मनः।।	</td><td>	1-205-67a<br>1-205-67b	
</td></tr>
				
<tr><td>
	इत्येवं चिन्तयामासं सुतस्नेहावृता पृथा।<br>ततः सुप्तजनप्राये दुर्दिने मेघसंप्लुते।।	</td><td>	1-205-68a<br>1-205-68b	
</td></tr>
				
<tr><td>
	महत्यथापराह्णे तु घनैः सूर्य इवावृतः।<br>ब्राह्मणैः प्राविशत्तत्र जिष्णुर्भार्गववेश्म तत्।।	</td><td>	1-205-69a<br>1-205-69b	
</td></tr>
<tr><td>
	।। इति श्रीमन्महाभारते आदिपर्वणि<br> स्वयंवरपर्वणि प़ञ्चाधिकद्विशततमोऽध्यायः।। 205 ।।	</td><td>		
</td></tr></tbody>