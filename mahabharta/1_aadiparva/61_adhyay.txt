				
<tbody><tr><td>
	<b>वैशंपायन उवाच।</b>	</td><td>	1-61-1x	
</td></tr>
				
<tr><td>
	`शृणु राजन्यथा वीरा भ्रातरः पञ्च पाण्डवाः।<br>विरोधमन्वगच्छन्त धार्तराष्ट्रैर्दुरात्मभिः।।'	</td><td>	1-61-1a<br>1-61-1b	
</td></tr>
				
<tr><td>
	गुरवे प्राङ्नमस्कृत्य मनोबुद्धिसमाधिभिः।<br>संपूज्य च द्विजान्सर्वांस्तथान्यान्विदुषो जनान्।।	</td><td>	1-61-2a<br>1-61-2b	
</td></tr>
				
<tr><td>
	महर्षेर्विश्रुतस्येह सर्वलोकेषु धीमतः।<br>प्रवक्ष्यामि मतं कृत्स्नं व्यासस्यामिततेजसः।।	</td><td>	1-61-3a<br>1-61-3b	
</td></tr>
				
<tr><td>
	श्रोतुं पात्रं च राजंस्त्वं प्राप्येमां भारतीं कथाम्।<br>गुरोर्वक्त्रपरिस्पन्दो मनः प्रोत्साहतीव मे।।	</td><td>	1-61-4a<br>1-61-4b	
</td></tr>
				
<tr><td>
	शृणु राजन्यथा भेदः कुरुपाण्डवयोरभूत्।<br>राज्यार्थे द्यूतसंभूतो वनवासस्तथैव च।।	</td><td>	1-61-5a<br>1-61-5b	
</td></tr>
				
<tr><td>
	यथा च युद्धमभवत्पृथिवीक्षयकारकम्।<br>तत्तेऽहं कथयिष्यामि पृच्छते भरतर्षभ।।	</td><td>	1-61-6a<br>1-61-6b	
</td></tr>
				
<tr><td>
	मृते पितरि ते वीरा वनादेत्य स्वमन्दिरम्।<br>नचिरादेव विद्वांसो वेदे धनुषि चाभवन्।।	</td><td>	1-61-7a<br>1-61-7b	
</td></tr>
				
<tr><td>
	तांस्तथा सत्ववीर्यौजःसंपन्नान्पौरसंमतान्।<br>नामृष्यन्कुरवो दृष्ट्वा पाण्डवाञ्श्रीयशोभृतः।।	</td><td>	1-61-8a<br>1-61-8b	
</td></tr>
				
<tr><td>
	ततो दुर्योधनः क्रूरः कर्णश्च सहसौबलः।<br>तेषां निग्रहनिर्वासान्विविधांस्ते समारभन्।।	</td><td>	1-61-9a<br>1-61-9b	
</td></tr>
				
<tr><td>
	ततो दुर्योधनः क्रूरः कुलिङ्गस्य मते स्थितः।<br>पाम्डवान्विविधोपायै राज्यहेतोरपीडयत्।।	</td><td>	1-61-10a<br>1-61-10b	
</td></tr>
				
<tr><td>
	ददावथ विषं पापो भीमाय धृतराष्ट्रजः।<br>जरयामास तद्वीरः सहान्नेन वृकोदरः।।	</td><td>	1-61-11a<br>1-61-11b	
</td></tr>
				
<tr><td>
	प्रमाणकोट्यां संसुप्तं पुनर्बद्ध्वा वृकोदरम्।<br>तोयेषु भीमं गङ्गायाः प्रक्षिप्य पुरमाव्रजत्।।	</td><td>	1-61-12a<br>1-61-12b	
</td></tr>
				
<tr><td>
	यदा विबुद्धः कौन्तेयस्तदा संछिद्य बन्धनम्।<br>उदतिष्ठन्महाबाहुर्भीमसेनो गतव्यथः।।	</td><td>	1-61-13a<br>1-61-13b	
</td></tr>
				
<tr><td>
	आशीविषैः कृष्णसर्पैः सुप्तं चैनमदंशयत्।<br>सर्वेष्वेवाङ्गदेशेषु न ममार स शत्रुहा।।	</td><td>	1-61-14a<br>1-61-14b	
</td></tr>
				
<tr><td>
	तेषां तु विप्रकारेषु तेषु तेषु महामतिः।<br>मोक्षणे प्रतिकारे च विदुरोऽवहितोऽभवत्।।	</td><td>	1-61-15a<br>1-61-15b	
</td></tr>
				
<tr><td>
	स्वर्गस्थो जीवलोकस्य यथा शक्रः सुखावहः।<br>पाण्डवानां तथा नित्यं विदुरोऽपि सुखावहः।।	</td><td>	1-61-16a<br>1-61-16b	
</td></tr>
				
<tr><td>
	यदा तु विविधोपायैः संवृतैर्विवृतैरपि।<br>नाशकद्विनिहन्तुं तान्दैवभाव्यर्थरक्षितान्।।	</td><td>	1-61-17a<br>1-61-17b	
</td></tr>
				
<tr><td>
	ततः संमन्त्र्य सचिवैर्वृषदुःशासनादिभिः।<br>धृतराष्ट्रमनुज्ञाप्य जातुषं गृहमादिशत्।।	</td><td>	1-61-18a<br>1-61-18b	
</td></tr>
				
				
<tr><td>
	`तत्र तान्वासयामास पाण्डवानमितौजसः।'<br>सुतप्रियैषी तान्राजा पाण्डवानम्बिकासुतः।<br>ततो विवासयामास राज्यभोगबुभुक्षया।।	</td><td>	1-61-19a<br>1-61-19b<br>1-61-19c	
</td></tr>
				
<tr><td>
	ते प्रातिष्ठन्त सहिता नगरान्नागसाह्वयात्।<br>प्रस्थाने चाभवन्मन्त्री क्षत्ता तेषां महात्मनाम्।।	</td><td>	1-61-20a<br>1-61-20b	
</td></tr>
				
<tr><td>
	तेन मुक्ता जतुगृहान्निशीथे प्राद्रवन्वनम्।<br>ततः संप्राप्य कौन्तेया नगरं वारणावतम्।।	</td><td>	1-61-21a<br>1-61-21b	
</td></tr>
				
<tr><td>
	न्यवसन्त महात्मानो मात्रा सह परन्तपाः।<br>धृतराष्ट्रेण चाज्ञप्ता उषिता जातुषे गृहे।।	</td><td>	1-61-22a<br>1-61-22b	
</td></tr>
				
<tr><td>
	पुरोचनाद्रक्षमाणाः संवत्सरमतन्द्रिताः।<br>सुरुङ्गां कारयित्वा तु विदुरेण प्रचोदिताः।।	</td><td>	1-61-23a<br>1-61-23b	
</td></tr>
				
<tr><td>
	आदीप्य जातुषं वेश्म दग्ध्वा चैव पुरोचनम्।<br>प्राद्रवन्भयसंविग्ना मात्रा सह पन्तपाः।।	</td><td>	1-61-24a<br>1-61-24b	
</td></tr>
				
<tr><td>
	ददृशुर्दारुमं रक्षो हिडिम्बं वननिर्झरे।<br>हत्वा च तं राक्षसेन्द्रं भीताः समवबोधनात्।।	</td><td>	1-61-25a<br>1-61-25b	
</td></tr>
				
<tr><td>
	निशि संप्राद्रवन्पार्था धार्तराष्ट्रभयार्दिताः।<br>प्राप्ता हिडिम्बा भीमेन यत्र जातो घटोत्कचः।।	</td><td>	1-61-26a<br>1-61-26b	
</td></tr>
				
<tr><td>
	एकचक्रां ततो हत्वा पाण्डवाः संशितव्रताः।<br>वेदाध्ययनसंपन्नास्तेऽभवन्ब्रह्मचारिणः।।	</td><td>	1-61-27a<br>1-61-27b	
</td></tr>
				
<tr><td>
	ते तत्र नियताः कालं कंचिदूषुर्नरर्षभाः।<br>मात्रा सहैकचक्रायां ब्राह्मणस्य निवेशने।।	</td><td>	1-61-28a<br>1-61-28b	
</td></tr>
				
<tr><td>
	तत्राससाद क्षुधितं पुरुषादं वृकोदरः।<br>भीमसेनो महाबाहुर्बकं नाम महाबलम्।।	</td><td>	1-61-29a<br>1-61-29b	
</td></tr>
				
<tr><td>
	तं चापि पुरुषव्याघ्रो बाहुवीर्येण पाण्डवः।<br>निहत्य तरसा वीरो नागरान्पर्यसान्त्वयत्।।	</td><td>	1-61-30a<br>1-61-30b	
</td></tr>
				
<tr><td>
	ततस्ते शुश्रुवुः कृष्णां पञ्चालेषु स्वयंवराम्।<br>श्रुत्वा चैवाभ्यगच्छ्त गत्वा चैवालभन्त ताम्।।	</td><td>	1-61-31a<br>1-61-31b	
</td></tr>
				
<tr><td>
	ते तत्र द्रौपदीं लब्ध्वा परिसंवत्सरोषिताः।<br>विदिता हास्तिनपुरं प्रत्याजग्मुररिन्दमाः।।	</td><td>	1-61-32a<br>1-61-32b	
</td></tr>
				
<tr><td>
	ते उक्ता धृतराष्ट्रेण राज्ञा शान्तनवेन च।<br>भ्रातृभिर्विग्रहस्तात कथं वो न भवेदिति।।	</td><td>	1-61-33a<br>1-61-33b	
</td></tr>
				
<tr><td>
	अस्माभिः खाण्डवप्रस्थे युष्मद्वासोऽनुचिन्तितः।<br>तस्माज्जनपदोपेतं सुविभक्तमहापथम्।।	</td><td>	1-61-34a<br>1-61-34b	
</td></tr>
				
<tr><td>
	वासाय स्वाण्डवप्रस्थं व्रजध्वं गतमत्सराः।<br>तयोस्ते वचनाज्जग्मुः सह सर्वैः सुहृज्जनैः।। 	</td><td>	1-61-35a<br>1-61-35b	
</td></tr>
				
<tr><td>
	नगरं खाण्डवप्रस्थं रत्नान्यादाय सर्वशः।<br>तत्र ते न्यवसन्पार्थाः संवत्सरगणांन्बहून्।।	</td><td>	1-61-36a<br>1-61-36b	
</td></tr>
				
<tr><td>
	वशे शस्त्रप्रतापेन कुर्वन्तोऽन्यान्महीभृतः।<br>एवं धर्मप्रधानास्ते सत्यव्रतपरायणाः।।	</td><td>	1-61-37a<br>1-61-37b	
</td></tr>
				
<tr><td>
	अप्रमत्तोत्थिताः क्षान्ताः प्रतपन्तोऽहितान्बहून्।<br>अजयद्भीमसेनस्तु दिशं प्राचीं महायशाः।।	</td><td>	1-61-38a<br>1-61-38b	
</td></tr>
				
<tr><td>
	उदीचीमर्जुनो वीरः प्रतीचीं नकुलस्तथा।<br>दक्षिणां सहदेवस्तु विजिग्ये परवीरहा।।	</td><td>	1-61-39a<br>1-61-39b	
</td></tr>
				
<tr><td>
	एवं चक्रुरिमां सर्वे वशे कृत्स्नां वसुन्धराम्।<br>पञ्चभिः सूर्यसङ्काशैः सूर्येण च विराजता।।	</td><td>	1-61-40a<br>1-61-40b	
</td></tr>
				
<tr><td>
	षट्सूर्येवाभवत्पृथ्वी पाण्डवैः सत्यविक्रमैः।<br>ततो निमित्ते कस्मिंश्चिद्धर्मराजो युधिष्ठिरः।।	</td><td>	1-61-41a<br>1-61-41b	
</td></tr>
				
<tr><td>
	वनं प्रस्थापयामास तेजस्वी सत्यविक्रमः।<br>प्राणेभ्योऽपि प्रियतरं भ्रातरं सव्यसाचिनम्।।	</td><td>	1-61-42a<br>1-61-42b	
</td></tr>
				
<tr><td>
	अर्जुनं पुरुषव्याघ्रं स्थिरात्मानं गुणैर्युतम्।<br>स वै संवत्सरं पूर्णं मासं चैकं वने वसन्।।	</td><td>	1-61-43a<br>1-61-43b	
</td></tr>
				
<tr><td>
	`तीर्थयात्रां च कृतवान्नागकन्यामवाप च।<br>पाण्ड्यस्य तनयां लब्ध्वा तत्र ताभ्यांसहोषितः'।।	</td><td>	1-61-44a<br>1-61-44b	
</td></tr>
				
<tr><td>
	ततोऽगच्छद्धृषीकेशं द्वारवत्यां कदाचन।<br>लब्धवांस्तत्र बीभत्सुर्भार्यां राजीवलोचनाम्।।	</td><td>	1-61-45a<br>1-61-45b	
</td></tr>
				
<tr><td>
	अनुजां वासुदेवस्य सुभद्रां भद्रभाषिणीम्।<br>सा शचीव महेन्द्रेण श्रीः कृष्णेनेव सङ्गता।।	</td><td>	1-61-46a<br>1-61-46b	
</td></tr>
				
<tr><td>
	सुभद्रा युयुजे प्रीत्या पाण्डवेनार्जुनेन ह।<br>अतर्पयच्च कौन्तेयः खाण्डवे हव्यवाहनम्।।	</td><td>	1-61-47a<br>1-61-47b	
</td></tr>
				
<tr><td>
	बीभत्सुर्वासुदेवेन सहितो नृपस्तम।<br>नातिभारो हि पार्थस्य केशवेन सहाभवत्।।	</td><td>	1-61-48a<br>1-61-48b	
</td></tr>
				
<tr><td>
	व्यवसायसहायस्य विष्णोः शत्रुवधेष्विव।<br>पार्थायाग्निर्ददौ चापि गाण्डीवं धनुरुत्तमम्।।	</td><td>	1-61-49a<br>1-61-49b	
</td></tr>
				
<tr><td>
	इषुधी चाक्षयैर्बाणै रथं च कपिलक्षणम्।<br>मोक्षयामास बीभत्सुर्मयं यत्र महासुरम्।।	</td><td>	1-61-50a<br>1-61-50b	
</td></tr>
				
<tr><td>
	स चकार सभां दिव्यां सर्वरत्नसमाचिताम्।<br>तस्यां दुर्योधनो मन्दो लोभं चक्रे सुदुर्मतिः।।	</td><td>	1-61-51a<br>1-61-51b	
</td></tr>
				
<tr><td>
	ततोऽक्षैर्वञ्चयित्वा च सौबलेन युधिष्ठिरम्।<br>वनं प्रस्थापयामास सप्तवर्षाणि पञ्च च।।	</td><td>	1-61-52a<br>1-61-52b	
</td></tr>
				
<tr><td>
	अज्ञातमेकं राष्ट्रे च ततो वर्षं त्रयोदशम्।<br>ततश्चतुर्दशे वर्षे याचमानाः स्वकं वसु।।	</td><td>	1-61-53a<br>1-61-53b	
</td></tr>
				
<tr><td>
	नालभन्त महाराज ततो युद्धमवर्तत।<br>ततस्ते क्षत्रमुत्साद्य हत्वा दुर्योधनं नृपम्।।	</td><td>	1-61-54a<br>1-61-54b	
</td></tr>
				
<tr><td>
	राज्यं विहतभूयिष्ठं प्रत्यपद्यन्त पाण्डवाः।<br>`इष्ट्वा क्रतूंश्च विविधानश्वमेधादिकान्बहून्।।	</td><td>	1-61-55a<br>1-61-55b	
</td></tr>
				
<tr><td>
	धृतराष्ट्रे गते स्वर्गं विदुरे पञ्चतां गते।<br>गमयित्वा क्रियां स्वर्ग्यां राज्ञाममिततेजसाम्।।	</td><td>	1-61-56a<br>1-61-56b	
</td></tr>
				
<tr><td>
	स्वं धाम याते वार्ष्णेये कृष्णदारान्प्ररक्ष्य च।<br>महाप्रस्थानिकं कृत्वा गताः स्वर्गमनुत्तमम्'।।	</td><td>	1-61-57a<br>1-61-57b	
</td></tr>
				
<tr><td>
	एवमेतत्पुरावृत्तं तेषामक्लिष्टकर्मणाम्।<br>भेदो राज्यविनाशश्च जयश्च जयतांवर।।	</td><td>	1-61-58a<br>1-61-58b	
</td></tr>
<tr><td>
	।। इति श्रीमन्महाभारते आदिपर्वणि<br> अंशावतरणपर्वणि एकषष्टितमोऽध्यायः।। 61 ।।	</td><td>		
</td></tr></tbody>