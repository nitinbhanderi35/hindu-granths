				
<tbody><tr><td>
	<b>वैशंपायन उवाच।</b>	</td><td>	1-118-1x	
</td></tr>
				
				
<tr><td>
	`धृतराष्ट्रे च पाण्डौ च विदुरे च महात्मनि।'<br>एषु त्रिषु कुमारेषु जातेषु कुरुजाङ्गलम्।<br>कुरवोऽथ कुरुक्षेत्रं त्रयमेतदवर्धत।।	</td><td>	1-118-1a<br>1-118-1b<br>1-118-1c	
</td></tr>
				
<tr><td>
	ऊर्ध्वसस्याऽभवद्भूमिः सस्यानि फलवन्ति च।<br>यथर्तुवर्षी पर्जन्यो बहुपुष्पफला द्रुमाः।।	</td><td>	1-118-2a<br>1-118-2b	
</td></tr>
				
<tr><td>
	वाहनानि प्रहृष्टानि मुदिता मृगपक्षिणः।<br>गन्धवन्ति च माल्यानि रसवन्ति फलानि च।।	</td><td>	1-118-3a<br>1-118-3b	
</td></tr>
				
<tr><td>
	वणिग्भिश्चान्वकीर्यन्त नगराण्यथ शिल्पिभिः।<br>शूराश्च कृतविद्याश्च सन्तश्च सुखिनोऽभवन्।।	</td><td>	1-118-4a<br>1-118-4b	
</td></tr>
				
<tr><td>
	नाभवन्दस्यवः केचिन्नाधर्मरुचयो जनाः।<br>प्रदेशेष्वपि राष्ट्राणां कृतं युगमवर्तत।।	</td><td>	1-118-5a<br>1-118-5b	
</td></tr>
				
<tr><td>
	धर्मक्रिया यज्ञशीलाः सत्यव्रतपरायणाः।<br>अन्योन्यप्रीतिसंयुक्ता व्यवर्धन्त प्रजास्तदा।।	</td><td>	1-118-6a<br>1-118-6b	
</td></tr>
				
<tr><td>
	मानक्रोधविहीनाश्च नरा लोभविवर्जिताः।<br>अन्योन्यमभ्यनन्दन्त धर्मोत्तरमवर्तत।।	</td><td>	1-118-7a<br>1-118-7b	
</td></tr>
				
<tr><td>
	तन्महोदधिवत्पूर्णं नगरं वै व्यरोचत।<br>द्वारतोरणनिर्यूहैर्युक्तमभ्रचयोपमैः।।	</td><td>	1-118-8a<br>1-118-8b	
</td></tr>
				
				
<tr><td>
	प्रसादशतसंबाधं महेन्द्रपुरसन्निभम्।<br>नदीषु वनखण्डेषु वापीपल्वलसानुषु।<br>काननेषु च रम्येषु विजह्रुर्मुदिता जनाः।।	</td><td>	1-118-9a<br>1-118-9b<br>1-118-9c	
</td></tr>
				
<tr><td>
	उत्तरैः कुरुभिः सार्धं दक्षिणाः कुरवस्तथा।<br>विस्पर्धमाना व्यचरंस्तथा देवर्षिचारणैः।।	</td><td>	1-118-10a<br>1-118-10b	
</td></tr>
				
<tr><td>
	नाभवत्कृपणः कश्चिन्नाभवन्विधवाः स्त्रियः।<br>तस्मिञ्जनपदे रम्ये कुरुभिर्बहुलीकृते।।	</td><td>	1-118-11a<br>1-118-11b	
</td></tr>
				
<tr><td>
	कूपारामसभावाप्यो ब्राह्मणावसथास्तथा।<br>बभूवुः सर्वर्द्धियुतास्तस्मिन्राष्ट्रे सदोत्सवाः।।	</td><td>	1-118-12a<br>1-118-12b	
</td></tr>
				
<tr><td>
	भीष्मेण धर्मतो राजन्सर्वतः परिरक्षिते।<br>बभूव रमणीयश्च चैत्ययूपशताङ्कितः।।	</td><td>	1-118-13a<br>1-118-13b	
</td></tr>
				
<tr><td>
	स देशः परराष्ट्राणि विमृज्याभिप्रवर्धितः।<br>भीष्मेण विहितं राष्ट्रे धर्मचक्रमवर्तत।।	</td><td>	1-118-14a<br>1-118-14b	
</td></tr>
				
<tr><td>
	क्रियमाणेषु कृत्येषु कुमाराणां महात्मनाम्।<br>पौरजानपदाः सर्वे बभूवुः परमोत्सुकाः।।	</td><td>	1-118-15a<br>1-118-15b	
</td></tr>
				
<tr><td>
	गृहेषु कुरुमुख्यानां पौराणां च नराधिप।<br>दीयतां भुज्यतां चेति वाचोऽश्रूयन्त सर्वशः।।	</td><td>	1-118-16a<br>1-118-16b	
</td></tr>
				
<tr><td>
	धृतराष्ट्रश्च पाण्डुश्च विदुरश्च महामतिः।<br>जन्मप्रभृति भीष्मेण पुत्रवत्परिपालिताः।।	</td><td>	1-118-17a<br>1-118-17b	
</td></tr>
				
<tr><td>
	संस्कारैः संस्कृतास्ते तु व्रताध्ययनसंयुताः।<br>श्रमव्यायामकुशलाः समपद्यन्त यौवनम्।।	</td><td>	1-118-18a<br>1-118-18b	
</td></tr>
				
<tr><td>
	धनुर्वेदे च वेदे च गदायुद्धेऽसिचर्मणि।<br>तथैव गजशिक्षायां नीतिशास्त्रेषु पारगाः।।	</td><td>	1-118-19a<br>1-118-19b	
</td></tr>
				
<tr><td>
	इतिहासपुराणेषु नानाशिक्षासु बोधिताः।<br>वेदवेदाङ्गतत्त्वज्ञाः सर्वत्र कृतनिश्चयाः।।	</td><td>	1-118-20a<br>1-118-20b	
</td></tr>
				
<tr><td>
	`वैदिकाध्ययने युक्तो नीतिशास्त्रेषु पारगः।<br>भीष्मेण राजा कौरव्यो धृतराष्ट्रोऽभिषेचितः।।	</td><td>	1-118-21a<br>1-118-21b	
</td></tr>
				
<tr><td>
	धनुर्वेदेऽश्वपृष्ठे च गदायुद्धेऽसिचर्मणि।<br>तथैव गजशिक्षायामस्त्रेषु विविधेषु च।।	</td><td>	1-118-22a<br>1-118-22b	
</td></tr>
				
<tr><td>
	अर्थधर्मप्रधानासु विद्यासु विविधासु च।<br>गतः पारं यदा पाण्डुस्तदा सेनापतिः कृतः।।'	</td><td>	1-118-23a<br>1-118-23b	
</td></tr>
				
<tr><td>
	पाण्डुर्धनुषि विक्रान्तो नरेष्वभ्यदिकोऽभवत्।<br>अन्येभ्यो बलवानासीद्धृतराष्ट्रो महीपतिः।।	</td><td>	1-118-24a<br>1-118-24b	
</td></tr>
				
<tr><td>
	अमात्यो मनुजेन्द्रस्य बाल एव यशस्विनः।<br>भीष्मेण सर्वधर्माणां प्रणेता विदुरः कृतः।।	</td><td>	1-118-25a<br>1-118-25b	
</td></tr>
				
<tr><td>
	`सर्वशास्त्रार्थतत्त्वज्ञो बुद्धिमेधापटुर्युवा।<br>भावेनागमयुक्तेन सर्वं वेदयते जगत्।।'	</td><td>	1-118-26a<br>1-118-26b	
</td></tr>
				
<tr><td>
	त्रिषु लोकेषु न त्वासीत्कश्चिद्विदुरसंमितः।<br>धर्मनित्यस्तथा राजन्धर्मं च परमं गतः।।	</td><td>	1-118-27a<br>1-118-27b	
</td></tr>
				
<tr><td>
	प्रनष्टं शान्तनोर्वंशं समीक्ष्य पुनरुद्धृतम्।<br>ततो निर्वचनं लोके सर्वराष्ट्रेष्ववर्तत।।	</td><td>	1-118-28a<br>1-118-28b	
</td></tr>
				
<tr><td>
	वीरसूनां काशिसुते देशानां कुरुजाङ्गलम्।<br>सर्वध्रमविदां भीष्मः पुराणां गजसाह्वयम्।।	</td><td>	1-118-29a<br>1-118-29b	
</td></tr>
				
<tr><td>
	धृतराष्ट्रस्त्वचक्षुष्ट्वाद्रज्यं न प्रत्यपद्यत।<br>पारसवत्वाद्विदुरो राजा पाण्डुर्बभूव ह।।	</td><td>	1-118-30a<br>1-118-30b	
</td></tr>
				
<tr><td>
	`अथ शुश्राव विप्रेभ्यः कुन्तिभोजमहीपतेः।<br>रूपयौवनसंपन्नां सुतां सागरगासुतः।।	</td><td>	1-118-31a<br>1-118-31b	
</td></tr>
				
<tr><td>
	सुबलस्य च कल्याणीं गान्धाराधिपतेः सुताम्।<br>सुतां च मद्रराजस्य रूपेणाप्रतिमां भुवि।।'	</td><td>	1-118-32a<br>1-118-32b	
</td></tr>
				
<tr><td>
	कदाचिदथ गाङ्गेयः सर्वनीतिमतां वरः।<br>विदुरं धर्मतत्त्वज्ञं वाक्यमाह यथोचितम्।।	</td><td>	1-118-33a<br>1-118-33b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि अष्टादशाधिकशततमोऽध्यायः।। 118 ।।	</td><td>		
</td></tr></tbody>