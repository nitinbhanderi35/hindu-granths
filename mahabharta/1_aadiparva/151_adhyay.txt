				
<tbody><tr><td>
	<b>वैशंपायन उवाच।</b>	</td><td>	1-151-1x	
</td></tr>
				
<tr><td>
	`धृतराष्ट्रस्तु राजन्द्रे यदा कौरवनन्दनम्।<br>युधिष्ठिरं विजानन्वै समर्थं राज्यरक्षणे।।	</td><td>	1-151-1a<br>1-151-1b	
</td></tr>
				
<tr><td>
	यौवराज्याभिषेकार्थममन्त्रयत मन्त्रिभिः।<br>ते तु बुद्ध्वान्वतप्यन्त धृतराष्ट्रात्मजास्तदा।।	</td><td>	1-151-2a<br>1-151-2b	
</td></tr>
				
<tr><td>
	ततः संवत्सरस्यान्ते यौवराज्याय पार्थिव।<br>स्थापितो धृतराष्ट्रेण पाण्डुपुत्रो युधिष्ठिरः।।	</td><td>	1-151-3a<br>1-151-3b	
</td></tr>
				
<tr><td>
	ततोऽदीर्घेण कालेन कुन्तीपुत्रो युधिष्ठिरः।<br>पितुरन्तर्दधे कीर्तिं शीलवृत्तसमाधिभिः।।	</td><td>	1-151-4a<br>1-151-4b	
</td></tr>
				
<tr><td>
	असियुद्धे गदायुद्धे रथयुद्धे च पाण्डवः।<br>संकर्षणादशिक्षद्वै शश्वच्छिक्षां वृकोदरः।।	</td><td>	1-151-5a<br>1-151-5b	
</td></tr>
				
<tr><td>
	समाप्तशिक्षो भीमस्तु द्युमत्सेनसमो बले।<br>पराक्रमेण संपन्नो भ्रातॄणामचरद्वशे।।	</td><td>	1-151-6a<br>1-151-6b	
</td></tr>
				
<tr><td>
	प्रगाढदृढमुष्टित्वे लाघवे वेधने तथा।<br>क्षुरनाराचभल्लानां विपाठानां च तत्त्ववित्।।	</td><td>	1-151-7a<br>1-151-7b	
</td></tr>
				
<tr><td>
	ऋजुवक्रविशालानां प्रयोक्ता फाल्गुनोऽभवत्।<br>लाघवे सौष्ठवे चैव नान्यः कश्चन विद्यते।।	</td><td>	1-151-8a<br>1-151-8b	
</td></tr>
				
<tr><td>
	बीभत्सुसदृशो लोक इति द्रोणो व्यवस्थितः।<br>ततोऽब्रवीद्गुडाकेशं द्रोणः कौरवसंसदि।।	</td><td>	1-151-9a<br>1-151-9b	
</td></tr>
				
<tr><td>
	अगस्त्यस्य धनुर्वेदे शिष्यो मम गुरुः पुरा।<br>अग्निवेश्य इति ख्यातस्तस्य शिष्योऽस्मि भारत।।	</td><td>	1-151-10a<br>1-151-10b	
</td></tr>
				
<tr><td>
	तीर्थात्तीर्थं गमयितुमहमेतत्समुद्यतः।<br>तपसा यन्मया प्राप्तममोघमशनिप्रभम्।।	</td><td>	1-151-11a<br>1-151-11b	
</td></tr>
				
<tr><td>
	अस्त्रं ब्रह्मशिरो नाम यद्दहेत्पृथिवीमपि।<br>ददता गुरुणा चोक्तं न मनुष्येष्विदंत्वया।।	</td><td>	1-151-12a<br>1-151-12b	
</td></tr>
				
<tr><td>
	भारद्वाज विमोक्तव्यमल्पवीर्येषु संयुगे।<br>यद्यदन्तर्हितं भूतं किंचिद्युद्ध्येत्त्वया सह।।	</td><td>	1-151-13a<br>1-151-13b	
</td></tr>
				
<tr><td>
	महातेजस्त्वमेतेन हन्याः शस्त्रेण संयुगे।<br>त्वया प्राप्तमिदं वीर दिव्यं नान्योऽर्हति त्विदम्।।	</td><td>	1-151-14a<br>1-151-14b	
</td></tr>
				
<tr><td>
	समयस्तु त्वया रक्ष्यो मुनिसृष्टो विशांपते।<br>आचार्यदक्षिणां देहि ज्ञातिग्रामस्य पश्यतः।।	</td><td>	1-151-15a<br>1-151-15b	
</td></tr>
				
<tr><td>
	ददानीति प्रतिज्ञाते फाल्गुनेनाब्रवीद्गुरुः।<br>युद्धेऽहं प्रतियोद्धव्यो युध्यमानस्त्वयाऽनघ।।	</td><td>	1-151-16a<br>1-151-16b	
</td></tr>
				
<tr><td>
	तथेति च प्रतिज्ञाय द्रोणाय कुरुपुङ्गवः।<br>उपसंगृह्य चरणावुपतस्थे विनीतवत्।।	</td><td>	1-151-17a<br>1-151-17b	
</td></tr>
				
<tr><td>
	द्रोणो जगाद वचनं समालिङ्ग्य तु फाल्गुनम्।<br>यन्मयोक्तं पुरा पार्थ तव लोके नरं क्वचित्।।	</td><td>	1-151-18a<br>1-151-18b	
</td></tr>
				
<tr><td>
	सदृशं कारये नैव सर्वप्रहरणे युधि।<br>तत्कृतं च मया सम्यक्तव तुल्यो न वर्तते।।	</td><td>	1-151-19a<br>1-151-19b	
</td></tr>
				
<tr><td>
	देवा युधि न शक्तास्त्वां योद्धुं दैत्या न दानवाः।<br>नाहं त्वत्तो विशिष्टोऽस्मि किं पुनर्मानवा रणे।।	</td><td>	1-151-20a<br>1-151-20b	
</td></tr>
				
<tr><td>
	एकस्तवाधिको लोके यो हि वृष्णिकुलोद्भवः।<br>कृष्णः कमलपत्राक्षः कंसकालियसूदनः।।	</td><td>	1-151-21a<br>1-151-21b	
</td></tr>
				
<tr><td>
	स जेता सर्वलोकानां सर्वप्रहरणायुधः।<br>नैतावता ते पार्थाहं भवाम्यनृतवागिह।।	</td><td>	1-151-22a<br>1-151-22b	
</td></tr>
				
<tr><td>
	तदधीनं जगत्सर्वं तत्प्रलीनं तदुद्भवम्।<br>तत्पदं न विजानन्ति ब्रह्मेशानादयोऽपि वा।।	</td><td>	1-151-23a<br>1-151-23b	
</td></tr>
				
<tr><td>
	तन्नाभिप्रभवो ब्रह्मा सर्वभूतानि निर्ममे।<br>स एव कर्ता भोक्ता च संहर्ता च जगन्मयम्।।	</td><td>	1-151-24a<br>1-151-24b	
</td></tr>
				
<tr><td>
	स एव भूतं भव्यं च भवच्च पुरुषः परः।<br>नित्यः सर्वगतः स्थाणुरचलोऽयं सनातनः।।	</td><td>	1-151-25a<br>1-151-25b	
</td></tr>
				
<tr><td>
	प्रादुर्भवति योगात्मा पालनार्थं स लीलया।<br>तत्तुल्यो हि न जायेत न जातो न जनिष्यते।।	</td><td>	1-151-26a<br>1-151-26b	
</td></tr>
				
<tr><td>
	स हि मातुलजोऽभूत्ते चराचरगुरुः पिता।<br>को हि तं जेतुमीहेत जानन्नात्महितं नरः।।	</td><td>	1-151-27a<br>1-151-27b	
</td></tr>
				
<tr><td>
	श्यालश्च ते सखा चासौ तस्य त्वं प्राणवल्लभः।<br>स्नेहमभ्यधिकं तस्य तव सख्यमवस्थितम्।।	</td><td>	1-151-28a<br>1-151-28b	
</td></tr>
				
<tr><td>
	न तेन भवतो युद्धं भविता नर्मतोऽपि वा।<br>अपिचार्थे तव पुरा शक्रेण किल चोदितः।।	</td><td>	1-151-29a<br>1-151-29b	
</td></tr>
				
<tr><td>
	गोकुले वर्धमानस्तु नन्दगोपस्य कारणात्।<br>ममांशः पाण्डवो लोके पृथिव्यां पुरुषोत्तमः।।	</td><td>	1-151-30a<br>1-151-30b	
</td></tr>
				
<tr><td>
	कौन्तेयावरजः श्रीमानर्जुनो नाम वीर्यवान्।<br>भुवो भारापहरणे साहाय्यं ते करिष्यति।।	</td><td>	1-151-31a<br>1-151-31b	
</td></tr>
				
<tr><td>
	तदर्थमभयं देहि पाहि चास्मत्कृते प्रभो।<br>इत्युक्तः पुण्डरीकाक्षस्तदा शक्रेण फल्गुन।।	</td><td>	1-151-32a<br>1-151-32b	
</td></tr>
				
<tr><td>
	तमुवाच ततः श्रीमाञ्शङ्खचक्रगदाधरः।<br>जानामि पाण्डवे वंशे जातं पार्थं पितृष्वसुः।।	</td><td>	1-151-33a<br>1-151-33b	
</td></tr>
				
<tr><td>
	पुत्रं परमधर्मिष्ठं सर्वशस्त्रभृतां वरम्।<br>पालयामि त्वदंशं तं सर्वलोकमहाभुजम्।।	</td><td>	1-151-34a<br>1-151-34b	
</td></tr>
				
<tr><td>
	आवयोः सख्यसदृशं न च लोके भविष्यति।<br>यस्तद्भक्तः समद्भक्तो यस्तं द्वेष्टि स मामपि।।	</td><td>	1-151-35a<br>1-151-35b	
</td></tr>
				
<tr><td>
	यन्मे वित्तं तु तत्तस्य तं विनाहं न जीवये।<br>इति पार्थ पुरा शक्रमाह सर्वेश्वरो हरिः।।	</td><td>	1-151-36a<br>1-151-36b	
</td></tr>
				
<tr><td>
	तस्मात्तवापि सदृशस्तं विनाभ्यधिकः पुमान्।<br>न चेह भविता लोके तमेव शरणं व्रज।।	</td><td>	1-151-37a<br>1-151-37b	
</td></tr>
<tr><td>
	शरण्यः सर्वभूतानां देवदेवो जनार्दनः।।'	</td><td>	1-151-38a	
</td></tr>
<tr><td>
	<b>वैशंपायन उवाच।</b>	</td><td>	1-151-39x	
</td></tr>
				
<tr><td>
	तथेति च प्रतिज्ञाय द्रोणाय कुरुपुङ्गवः।<br>उपसंगृह्य चरणौ युधिष्ठिरवशोऽभवत्।।	</td><td>	1-151-39a<br>1-151-39b	
</td></tr>
				
<tr><td>
	स्वभावादगमच्छब्दो महीं सागरमेखलाम्।<br>अर्जुनस्य समो लोके नास्ति कश्चिद्धनुर्धरः।।	</td><td>	1-151-40a<br>1-151-40b	
</td></tr>
				
<tr><td>
	गदायुद्धेऽसियुद्धे च रथयुद्धे च पाण्डवः।<br>पारगश्च धनुर्युद्धे बभूवाथ धनञ्जयः।।	</td><td>	1-151-41a<br>1-151-41b	
</td></tr>
				
				
<tr><td>
	नीतिमान्सकलां नीतिं विबुधाधिपतेस्तदा।<br>`अस्त्रे शस्त्रे च शास्त्रे च रथनागाश्वकर्मणि।'<br>अवाप्य सहदेवोऽपि भ्रातॄणां ववृते वशे।।	</td><td>	1-151-42a<br>1-151-42b<br>1-151-42c	
</td></tr>
				
<tr><td>
	द्रोणेनैवं विनीतश्च भ्रातॄणां नकुलः प्रियः।<br>चित्रयोधी समाख्यातो बभूवातिरथोदितः।।	</td><td>	1-151-43a<br>1-151-43b	
</td></tr>
				
<tr><td>
	त्रिवर्षकृतयज्ञस्तु गन्धर्वाणामुपप्लवे।<br>अर्जुनप्रमुखैः पार्थैः सौवीरः समरे हतः।।	</td><td>	1-151-44a<br>1-151-44b	
</td></tr>
				
<tr><td>
	न शशाक वशे कर्तुं यं पाण्डुरपि वीर्यवान्।<br>सोऽर्जुनेन वशं नीतो राजासीद्यवनाधिपः।।	</td><td>	1-151-45a<br>1-151-45b	
</td></tr>
				
<tr><td>
	अतीव बलसंपन्नः सदा मानि कुरून्प्रति।<br>विपुलो नाम सौवीरः शस्तः पार्थेन धीमता।।	</td><td>	1-151-46a<br>1-151-46b	
</td></tr>
				
<tr><td>
	दत्तामित्र इति ख्यातं सङ्ग्रामे कृतनिश्चयम्।<br>सुमित्रं नाम सौवीरमर्जुनोऽदमयच्छरैः।।	</td><td>	1-151-47a<br>1-151-47b	
</td></tr>
				
<tr><td>
	भीमसेनसहायश्च रथानामयुतं च सः।<br>अर्जुनः समरे प्राच्यान्सर्वानेकरथोऽजयत्।।	</td><td>	1-151-48a<br>1-151-48b	
</td></tr>
				
<tr><td>
	तथैवैकरथो गत्वा दक्षिणामजयद्दिशम्।<br>धनौघं प्रापयामास कुरुराष्ट्रं धनञ्जयः।।	</td><td>	1-151-49a<br>1-151-49b	
</td></tr>
				
<tr><td>
	`यतः पञ्चदशे वर्षे सर्वमेतच्चकार सः।<br>तं दृष्ट्वा धार्तराष्ट्राणां ततो भयमजायत।।	</td><td>	1-151-50a<br>1-151-50b	
</td></tr>
				
<tr><td>
	यः सर्वान्धृतराष्ट्रस्य पुत्रान्विप्रचकार ह।<br>भीमसेनो महाबाहुर्बलाद्बलवतां वरः।।	</td><td>	1-151-51a<br>1-151-51b	
</td></tr>
				
<tr><td>
	अदुष्टभावं तं दोषैर्जगृहुर्दोषबुद्धयः।<br>धार्तराष्ट्रास्तथा सर्वे भयाद्भीमस्य कर्मणा।।	</td><td>	1-151-52a<br>1-151-52b	
</td></tr>
				
<tr><td>
	तं दृष्ट्वा कर्मभिः पार्थान्सर्वानागतलक्षणान्।<br>बलाद्बहुगुणांस्तेभ्यो बिभियुर्दोषबुद्धयः।।'	</td><td>	1-151-53a<br>1-151-53b	
</td></tr>
				
<tr><td>
	एवं सर्वे महात्मानः पाण्डवा मनुजोत्तमाः।<br>परराष्ट्राणि निर्जित्य स्वराष्ट्रं ववृधुः पुरा।।	</td><td>	1-151-54a<br>1-151-54b	
</td></tr>
				
				
<tr><td>
	ततो बलमतिख्यातं विज्ञाय दृढधन्विनाम्।<br>दूषितः सहसा भावो धृतराष्ट्रस्य पाण्डुषु।<br>स चिन्तापरमो राजा न निद्रामलभन्निशि।।	</td><td>	1-151-55a<br>1-151-55b<br>1-151-55c	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि एकपञ्चाशदधिकशततमोऽध्यायः।। 151 ।।	</td><td>		
</td></tr></tbody>