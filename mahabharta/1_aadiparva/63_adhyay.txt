				
<tbody><tr><td>
	<b>वैशंपायन उवाच।</b>	</td><td>	1-63-1x	
</td></tr>

<tr><td>
	पूरोर्वंशमहं धन्यं राज्ञाममिततेजसाम्।<br>प्रवक्ष्यामि पितॄणां ते तेषां नामानि मे शृमु।।	</td><td>	1-63-1a<br>1-63-1b	
</td></tr>

<tr><td>
	अव्यक्तप्रभवो ब्रह्मा शाश्वतो नित्य अव्ययः।<br>तस्मान्मरीचिः संजज्ञे दक्षश्चैव प्रजापतिः।।	</td><td>	1-63-2a<br>1-63-2b	
</td></tr>

<tr><td>
	अङ्गुष्ठाद्दक्षमसृजच्चक्षुर्भ्यां च मरीचिनम्।<br>मरीचेः कश्यपः पुत्रो दक्षस्य दुहिताऽऽदितिः।।	</td><td>	1-63-3a<br>1-63-3b	
</td></tr>

<tr><td>
	अदित्यां कश्यपाद्विवस्थान्।<br>विवस्वतो मनुर्मनोरिला।।	</td><td>	1-63-4a<br>1-63-4b	
</td></tr>

<tr><td>
	इलायाः पुरूरवाः।<br>पुरूरवस आयुः।<br>आयुषो नहुषः।<br>नहुषस्य ययातिः।।	</td><td>	1-63-5a<br>1-63-5b<br>1-63-5c<br>1-63-5d	
</td></tr>

<tr><td>
	ययातेर्द्वे भार्ये बभूवतुः।<br>उशनसो दुहिता देवयानी वृषपर्वणश्च दुहिता शर्मिष्ठा नाम।।	</td><td>	1-63-6a<br>1-63-6b	
</td></tr>

<tr><td>
	तत्रानुवंशो भवति।<br>यदुं च तुर्वसुं चैव देवयानी व्यजायत।<br>द्रुह्यं चानुं च पूरुं च शर्मिष्ठा वार्षपर्वणी।।	</td><td>	1-63-7a<br>1-63-7b<br>1-63-7c	
</td></tr>

<tr><td>
	तत्र यदोर्यादवाः।<br>पूरोः पौरवाः।<br>पूरोर्भार्या कौसल्या बभूव।<br>तस्यामस्य जज्ञे जनमेजयः।।	</td><td>	1-63-8a<br>1-63-8b<br>1-63-8c<br>1-63-8d	
</td></tr>

<tr><td>
	स त्रीन्हयमेधानाजहार।<br>विश्वजिता चेष्ट्वा वनं प्रविवेश।।	</td><td>	1-63-9a<br>1-63-9b	
</td></tr>

<tr><td>
	जनमेजयस्तु सुनन्दां नामोपयेमे मागधीं।<br>तस्यामस्य जज्ञे प्राचीन्वान्।।	</td><td>	1-63-10a<br>1-63-10b	
</td></tr>

<tr><td>
	यः प्राचीं दिशं जिगाय।<br>यावत्सूर्यादयात् तत्तस्य प्राचीनत्वम्।।	</td><td>	1-63-11a<br>1-63-11b	
</td></tr>

<tr><td>
	प्राचीन्वांस्तु खल्वाश्मकीमुपयेमे यादवीम्।<br>तस्यामस्य जज्ञे शस्यातिः।।	</td><td>	1-63-12a<br>1-63-12b	
</td></tr>
<tr><td>
	शय्यातिस्तु त्रिशङ्कोर्दुहितरं वराङ्गीं नामोपयेमे तस्यामस्य जज्ञेऽहंयातिः।।	</td><td>	1-63-13a	
</td></tr>

<tr><td>
	अहंयातिस्तु खलु कृतवीर्यदुहितरं भानुमतीं नामोपयेमे।<br>तस्यामस्य जज्ञे सार्वभौमः।।	</td><td>	1-63-14a<br>1-63-14b	
</td></tr>

<tr><td>
	सार्वभौमस्तु खलु जित्वाऽऽजहार कैकयीं सुन्दरां नाम तामुपयेमे।<br>तस्यामस्य जज्ञे जयत्सेनः।।	</td><td>	1-63-15a<br>1-63-15b	
</td></tr>

<tr><td>
	जयत्सेनस्तु खलु वैदर्भीमुपयेमे सुश्रवां नाम।<br>तस्यामस्य जज्ञेऽपराचीनः।।	</td><td>	1-63-16a<br>1-63-16b	
</td></tr>

<tr><td>
	अपराचीनस्तु खलु वैदर्भीमपरामुपयेमे मर्यादां नाम।<br>तस्यामस्य जज्ञेऽरिहः।।	</td><td>	1-63-17a<br>1-63-17b	
</td></tr>

<tr><td>
	अरिहः खल्वाङ्गीमुपेयेमे।<br>तस्यामस्य जज्ञे महाभौमः।।	</td><td>	1-63-18a<br>1-63-18b	
</td></tr>

<tr><td>
	महाभौमस्तु खलु प्रसेनजिद्दुहितरमुपयेमे सुयज्ञां नाम।<br>तस्यामस्य जज्ञे अयुतानायी।।	</td><td>	1-63-19a<br>1-63-19b	
</td></tr>
<tr><td>
	यः पुरुषमेधे पुरुषाणामयुतमानयत्तत्तस्यायुतानायित्वम्।।	</td><td>	1-63-20a	
</td></tr>

<tr><td>
	अयुतानायी तु खलु पृथुश्रवसो दुहितरमुपयेमे भासां नाम।<br>तस्यामस्य जज्ञेऽक्रोधनः।।	</td><td>	1-63-21a<br>1-63-21b	
</td></tr>

<tr><td>
	अक्रोधनस्तु खलु कालिङ्गीं कण्डूं नामोपयेमे।<br>तस्यामस्य जज्ञे देवातिथिः।।	</td><td>	1-63-22a<br>1-63-22b	
</td></tr>
<tr><td>
	देवातिथिस्तु खलु वैदर्भीमुपयेमे मर्यादां नाम तस्यामस्य जज्ञे ऋचः।।	</td><td>	1-63-23a	
</td></tr>
<tr><td>
	ऋचस्तु खलु वामदेव्यामङ्गराजकन्यायामृक्षं पुत्रमजीजनत्।।	</td><td>	1-63-24a	
</td></tr>

<tr><td>
	ऋक्षस्तु खलु तक्षकदुहितरं ज्वलन्तीं नामोपयेमे।<br>तस्यामन्त्यनारमुत्पादयामास।।	</td><td>	1-63-25a<br>1-63-25b	
</td></tr>

<tr><td>
	अन्त्यनारस्तु खलु सरस्वत्यां द्वादशवार्षिकं सत्रमाजहार।<br>तमुदवसाने सरस्वत्यभिगम्य भर्तारं वरयामास।।	</td><td>	1-63-26a<br>1-63-26b	
</td></tr>

<tr><td>
	तस्यां पुत्रं जनयामास त्रस्नुं नाम।<br>अत्रानुवंशो भवति।।	</td><td>	1-63-27a<br>1-63-27b	
</td></tr>

<tr><td>
	त्रस्नुं सरस्वती पुत्रमन्त्यनारादजीजनत्।<br>इलिलं जनयामास कालिन्द्यांत्रस्नुरात्मजम्।।	</td><td>	1-63-28a<br>1-63-28b	
</td></tr>
<tr><td>
	इलिलस्तु रथन्तर्यां दुष्यन्तादीन्पञ्च पुत्रानजीजनत्।।	</td><td>	1-63-29a	
</td></tr>
<tr><td>
	दुष्यन्तस्तु लाक्षीं नाम भागीरथीमुपयेमे तस्यामस्य जज्ञे जनमेजयः।।	</td><td>	1-63-30a	
</td></tr>

<tr><td>
	सएव दुष्यन्तो विश्वामित्रदुहितरं शकुन्तलां नामोपयेमे।<br>तस्यामस्य जज्ञे भरतः।।	</td><td>	1-63-31a<br>1-63-31b	
</td></tr>

<tr><td>
	तत्रेमौ श्लोकौ भवतः।<br>माता भस्त्रा पितुः पुत्रो यस्माज्जातः स एव सः।<br>भरस्व पुत्रं दौष्यन्तिं सत्यमाह शकुन्तला।।	</td><td>	1-63-32a<br>1-63-32b<br>1-63-32c	
</td></tr>

<tr><td>
	रेतोधाः पुत्र उन्नयति नरदेव यमक्षयात्।<br>त्वं चास्य धाता गर्भस्य सत्यमाह शकुन्तला।।	</td><td>	1-63-33a<br>1-63-33b	
</td></tr>

<tr><td>
	ततोऽस्य भरतत्वम्।<br>भरतस्तु खलु काशेयीं सार्वसेनीमुपयेमे सुनन्दां नाम।<br>तस्यामस्य जज्ञे भुमन्युः।।	</td><td>	1-63-34a<br>1-63-34b<br>1-63-34c	
</td></tr>

<tr><td>
	भुमन्युस्तु खलु दाशार्हीमुपयेमे सुवर्णां नाम।<br>तस्यामस्य जज्ञे सुहोत्रः।।	</td><td>	1-63-35a<br>1-63-35b	
</td></tr>

<tr><td>
	सुहोत्रस्तु खल्वैक्ष्वाकीमुपयेमे जयन्तीं नाम।<br>तस्यामस्य जज्ञे हस्ती।<br>य इदं पुरं निर्मापयामास।।	</td><td>	1-63-36a<br>1-63-36b<br>1-63-36c	
</td></tr>

<tr><td>
	तस्माद्धास्तिनपुरत्वम्। <br>हस्ती खलु त्रैगर्तीमुपयेमे यशोदां नाम तस्यामस्य जज्ञे विकुञ्जतः।।	</td><td>	1-63-37a<br>1-63-37b	
</td></tr>

<tr><td>
	विकुञ्जनस्तु खलु दाशार्हीमुपयेमे सुन्दरां नाम।<br>तस्यामस्य जज्ञेऽजमीढः।।	</td><td>	1-63-38a<br>1-63-38b	
</td></tr>
				
<tr><td>
	अजमीढस्य तु चतुर्विंशतिपुत्रशतं बभूव।<br>कैकय्यां नागायां गान्धार्यां विमलायामृक्षायामिति।।	</td><td>	1-63-39a<br>1-63-39b	
</td></tr>
				
<tr><td>
	पृथग्वंशकर्तारो नृपतयः।<br>तत्र अजमीढादृक्षायां संवरणो जज्ञे स वंशकरः।।	</td><td>	1-63-40a<br>1-63-40b	
</td></tr>
				
<tr><td>
	सवरणस्तु वैवस्वतीं तपतीं नामोपयेमे।<br>तस्यामस्य जज्ञे कुरुः।।	</td><td>	1-63-41a<br>1-63-41b	
</td></tr>
				
<tr><td>
	कुरुस्तु खलु दाशार्हीमुपयेमे शुभाङ्गीं नाम।<br>तस्यामस्य जज्ञे विदूरथः।।	</td><td>	1-63-42a<br>1-63-42b	
</td></tr>
				
<tr><td>
	विदूरथस्तु खलु मागधीमुपयेमे संप्रियां नाम।<br>तस्यामस्य जज्ञेऽनश्वान्।।	</td><td>	1-63-43a<br>1-63-43b	
</td></tr>
				
<tr><td>
	अनश्वांस्तु खलु मागधीमुपयेमेऽमृतां नाम।<br>तस्यामस्य जज्ञे परिक्षित्।।	</td><td>	1-63-44a<br>1-63-44b	
</td></tr>
				
<tr><td>
	परिक्षित्खलु बाहुकामुपयेमे सुवेषां नाम।<br>तस्यामस्य जज्ञे भीमसेनः।।	</td><td>	1-63-45a<br>1-63-45b	
</td></tr>
				
<tr><td>
	भीमसेनस्तु खलु कैकयीमुपयेमे सुकुमारीं नाम।<br>तस्यामस्य जज्ञे परिश्रवाः।।	</td><td>	1-63-46a<br>1-63-46b	
</td></tr>
				
				
<tr><td>
	यमाहुः प्रतीप इति।<br>प्रतीपस्तु खलु शैब्यामुपयेमे सुनन्दीं नाम।<br>तस्यां त्रीन्पुत्रानुत्पादयामास देवापिं शन्तनुं बाह्लीकं चेति।।	</td><td>	1-63-47a<br>1-63-47b<br>1-63-47c	
</td></tr>
				
<tr><td>
	देवापिस्तु खलु बाल एवारण्यं प्रविवेश।<br>शन्तनुस्तु महीपालोऽभवत्।।	</td><td>	1-63-48a<br>1-63-48b	
</td></tr>
				
				
<tr><td>
	तत्र श्लोको भवति।<br>यं यं कराभ्यां स्पृशति जीर्णं स सुखमश्नुते।<br>पुनर्युवा च भवति तस्मात्तं शन्तनुं विदुः।।	</td><td>	1-63-49a<br>1-63-49b<br>1-63-49c	
</td></tr>
				
				
<tr><td>
	तदस्य शन्तनुत्वं।<br>शन्तनुस्तु खलु गङ्गां भागीरथीमुपयेमे तस्यामस्य जज्ञे देवव्रतः।<br>यमाहुर्भीष्म इति।।	</td><td>	1-63-50a<br>1-63-50b<br>1-63-50c	
</td></tr>
				
<tr><td>
	भीष्मस्तु खलु पितुः प्रियचिकीर्षया सत्यवतीमानयामास मातरं।<br>यामाहुः कालीति।।	</td><td>	1-63-51a<br>1-63-51b	
</td></tr>
				
<tr><td>
	तस्यां पूर्वं पुराशरात्कन्यागर्भो द्वैपायनः।<br>तस्यामेव शन्तनोर्द्वौ पुत्रौ बभूवतुः चित्राङ्गदो विचित्रवीर्यश्च।।	</td><td>	1-63-52a<br>1-63-52b	
</td></tr>
				
<tr><td>
	चित्राङ्गदस्तु प्राप्तराज्य एव गन्धर्वेण निहृतः।<br>ततो विचित्रवीर्यो राजा बभूव।।	</td><td>	1-63-53a<br>1-63-53b	
</td></tr>
				
<tr><td>
	विचित्रवीर्यस्तु खलुकाशिराजस्य सुते अम्बिकाम्बालिके उदवहत्।<br>विचित्रवीर्योऽनुत्पन्नापत्य एव विदेहत्वं प्राप्तः।।	</td><td>	1-63-54a<br>1-63-54b	
</td></tr>
<tr><td>
	ततः सत्यवती चिन्तयामास कथं नु खलु शन्तनोः पिण्डविच्छेदो न स्यादिति।।	</td><td>	1-63-55a	
</td></tr>
				
<tr><td>
	साथ द्वैपायनं चिन्तयामास सोऽग्रतः स्थितः किं करवाणीति।<br>तं सत्यवत्युवाच भ्राता तेऽनपत्य एव स्वर्गतः तस्यार्थेऽपत्यमुत्पादयेति।।	</td><td>	1-63-56a<br>1-63-56b	
</td></tr>
<tr><td>
	स परमित्युवाच स तत्र त्रीन्पुत्रानुत्पादयामास धृतराष्ट्रं पाण्डुं विदुरं चेति।।	</td><td>	1-63-57a	
</td></tr>
<tr><td>
	धृतराष्ट्रात्पुत्रशतं बभूव गान्धार्यां वरदानाद्द्वैपायनस्य तेषां च<br> धार्तराष्ट्राणां चत्वारः प्रधानाः दुर्योधनो दुश्शासनो विकर्णश्चित्रसेनश्चेति।।	</td><td>	1-63-58a	
</td></tr>
				
<tr><td>
	पाण्डोस्तु कुन्ती माद्रीति स्त्रीरत्ने बभूवतुः।<br>स मृगयां चरन्मैथुनगतमृषिं मृगचारिणं बाणेन जघान।।	</td><td>	1-63-59a<br>1-63-59b	
</td></tr>
				
<tr><td>
	स बाणविद्ध उवाच पाण्डुम्।<br>अत्र श्लोको भवति।।	</td><td>	1-63-60a<br>1-63-60b	
</td></tr>
				
<tr><td>
	योऽकृतार्थं हि मां ग्रूर बाणेनाघ्ना मृगव्रतम्।<br>त्वामप्येतादृशो भावः क्षिप्रमेवागमिष्यति।।	</td><td>	1-63-61a<br>1-63-61b	
</td></tr>
				
<tr><td>
	इति मृगव्रतचारिणा ऋषिणा शप्तः।<br>स विषण्णरूपः पाण्डुस्तं शापं परिहरन्नोपसर्पति भार्ये।।	</td><td>	1-63-62a<br>1-63-62b	
</td></tr>

<tr><td>
	कदाचित्स आह।<br>स्वचापल्यादिदं प्राप्तवानहम्।<br>पुराणेषु पठ्यमानं शृणोमि नानपत्यस्य लोकाः सन्तीति।।	</td><td>	1-63-63a<br>1-63-63b<br>1-63-63c	
</td></tr>
<tr><td>
	सा त्वं मदर्थे पुत्रानुत्पादयेति कुन्तीमुवाच।।	</td><td>	1-63-64a	
</td></tr>

<tr><td>
	सा कुन्ती पुत्रानुत्पादयामास धर्माद्युधिष्ठिरं मारुताद्भीमसेनमिन्द्रादर्जुनमिति।<br>स हृष्टरूपः पाण्डुरुवाच।<br>इयं ते सपत्नी भवति माद्र्यनपत्या व्रीडिता साध्वी अस्यामपत्यमुत्पाद्यतामिति।।	</td><td>	1-63-65a<br>1-63-65b<br>1-63-65c	
</td></tr>
				
<tr><td>
	सा कुन्ती तस्यै माद्र्यै तथेति व्रतमादिदेश।<br>ततस्तस्यां नकुलसहदेवौ यमावश्विभ्यां जज्ञाते।।	</td><td>	1-63-66a<br>1-63-66b	
</td></tr>

<tr><td>
	माद्रीं तु खलु स्वलङ्कृतां दृष्ट्वा पाण्डुर्भावं चक्रे।<br>स तां प्राप्यैव विदेहत्वं प्राप्तः।।	</td><td>	1-63-67a<br>1-63-67b	
</td></tr>
				
<tr><td>
	ततस्तेन सह चितामन्वारुरोह माद्री।<br>कुन्तीं चोवाच यमयोरार्ययाऽप्रमत्तया भवितव्यमिति।।	</td><td>	1-63-68a<br>1-63-68b	
</td></tr>
<tr><td>
	ततः पञ्चपाण्डवान्सह कुन्त्या हास्तिनपुरं नयन्ति स्म तपस्विनः।।	</td><td>	1-63-69a	
</td></tr>
<tr><td>
	तत्र भीष्माय धृतराष्ट्रविदुरयोः पाण्डोः स्वर्गगमनं याथातथ्यं निवेदयन्तिस्म तपस्विनः।।	</td><td>	1-63-70a	
</td></tr>
<tr><td>
	पाण्डवान्सह कुन्त्या जतुगृहे दाहयितुकामो धृतराष्ट्रात्मजोऽभूत्।।	</td><td>	1-63-71a	
</td></tr>
				
<tr><td>
	तांश्च विदुरो मोक्षयामास।<br>ततो भीमो हिडिम्बं हत्वा पुत्रमुत्पादयामास हिडिम्बायां घटोत्कचं नाम।।	</td><td>	1-63-72a<br>1-63-72b	
</td></tr>

<tr><td>
	ततश्चैकचक्रां जग्मुः कुशलिनः।<br>ततः पाञ्चालविषयं गत्वा स्वयंवरे द्रौपदीं लब्ध्वाऽर्धराज्यं प्राप्येन्द्रप्रस्थनिवासिनस्तस्यां पुत्रानुत्पादयामासुर्द्रौपद्याम्।।	</td><td>	1-63-73a<br>1-63-73b	
</td></tr>

<tr><td>
	श्रुतसेनं सहदेव इति।।	</td><td>	1-63-74e	
</td></tr>
				
<tr><td>
	शैव्यस्य कन्यां देवकीं नामोपयेमे युधिष्ठिरः।<br>तस्यां पुत्रं जनयामास यौधेयं नाम।।	</td><td>	1-63-75a<br>1-63-75b	
</td></tr>

<tr><td>
	भीमसेनस्तु वाराणस्यां काशिराजकन्यां जलन्धरां नामोपयेमे स्वयंवरस्थां।<br>तस्यामस्य जज्ञे शर्वत्रातः।।	</td><td>	1-63-76a<br>1-63-76b	
</td></tr>
				
<tr><td>
	अर्जुनस्तु खलु द्वारवतीं गत्वा भगवतो वासुदेवस्य भगिनीं सुभद्रां नामोदवहद्भार्यां।<br>तस्यामभिमन्युं नाम पुत्रं जनयामास।।	</td><td>	1-63-77a<br>1-63-77b	
</td></tr>
				
<tr><td>
	नकुलस्तु खलु चैद्यां रेणुमतीं नामोदवहत्।<br>तस्यां पुत्रं जनयामास निरमित्रं नाम।।	</td><td>	1-63-78a<br>1-63-78b	
</td></tr>
				
<tr><td>
	सहदेवस्तु खलु माद्रीमेव स्वयंवरे विजयां नामोदवहद्भार्याम्।<br>तस्यां पुत्रं जनयामास सुहोत्रं नाम।।	</td><td>	1-63-79a<br>1-63-79b	
</td></tr>
				
<tr><td>
	भीमसेनश्च पूर्वमेव हिडिम्बायां राक्षस्यां पुत्रमुत्पादयामास घटोत्कचं नाम।<br>अर्जुनस्तु नागकन्यायामुलूप्यामिरावन्तं नाम पुत्रं जनयामास।।	</td><td>	1-63-80a<br>1-63-80b	
</td></tr>
				
<tr><td>
	ततो मणलूरुपतिकन्यायां चित्राङ्गदायामर्जुनः पुत्रमुत्पादयामास बभ्रुवाहनं नाम।<br>एते त्रयोदश पुत्राः पाण्डवानाम्।।	</td><td>	1-63-81a<br>1-63-81b	
</td></tr>
				
<tr><td>
	विराटस्य दुहितरमुत्तरां नामाभिमन्युरुपेयेमे।<br>तस्यामस्य परासुर्गर्भोऽजायत।।	</td><td>	1-63-82a<br>1-63-82b	
</td></tr>
				
<tr><td>
	तमुत्सङ्गे प्रतिजग्राह पृथा नियोगात्पुरुषोत्तमस्य।<br>षाण्मासिकं गर्भमहं जीवयामि पादस्पर्शादिति वासुदेव उवाच।।	</td><td>	1-63-83a<br>1-63-83b	
</td></tr>

<tr><td>
	अहं जीवयामि कुमारमनन्तवीर्यं जात एवायमजायत।<br>अभिमन्योः सत्येन चेयं पृथिवी धारयत्विति वासुदेवस्य पादस्पर्शात्सजीवोऽजायत।<br>नाम तस्याकरोत्सुभद्रा।।	</td><td>	1-63-84a<br>1-63-84b<br>1-63-84c	
</td></tr>
				
<tr><td>
	परिक्षीणे कुले जात उत्तरायां परंतपः।<br>परिक्षिदभवत्तस्मात्सौभद्रात्तु यशस्विनः।।	</td><td>	1-63-85a<br>1-63-85b	
</td></tr>
				
<tr><td>
	परीक्षित्तु खलु भद्रवतीं नामोपयेमे।<br>तस्यां तत्र भवाञ्जनमेजयः।।	</td><td>	1-63-86a<br>1-63-86b	
</td></tr>
<tr><td>
	जनमेजयात्तु भवतः खलु वपुष्टमायां पुत्रौ द्वौ शतानीकः शङ्कुकर्णश्च।।	</td><td>	1-63-87a	
</td></tr>
				
<tr><td>
	शतानीकस्तु खलु वैदेहीमुपयेमे।<br>तस्यामस्य जज्ञे पुत्रोऽश्वमेधदत्तः।।	</td><td>	1-63-88a<br>1-63-88b	
</td></tr>
				
<tr><td>
	इत्येष पूरोर्वंशस्तु पाण्डवानां च कीर्तितः।<br>पूरोर्वंशमिमं श्रुत्वा सर्वपापैः प्रमुच्यते।।	</td><td>	1-63-89a<br>1-63-89b	
</td></tr>
<tr><td>
	।। इति श्रीमन्महाभारते आदिपर्वणि <br>अंशावतरणपर्वणि त्रिषष्टितमोऽध्यायः।। 63 ।।	</td><td>		
</td></tr></tbody>