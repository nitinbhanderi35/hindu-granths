				
<tbody><tr><td>
	<b>सौतिरुवाच।</b>	</td><td>	1-17-1x	
</td></tr>
				
<tr><td>
	एतस्मिन्नेव काले तु भगिन्यौ ते तपोधन।<br>अपश्यतां समायान्तमुच्चैः श्रवसमन्तिकात्।।	</td><td>	1-17-1a<br>1-17-1b	
</td></tr>
				
<tr><td>
	यं तु देवगणाः सर्वे हृष्टरूपमपूजयन्।<br>मथ्यमानेऽमृते जातमश्वरत्नमनुत्तमम्।।	</td><td>	1-17-2a<br>1-17-2b	
</td></tr>
				
<tr><td>
	अमोघबलमश्वानामुत्तमं जविनां वरम्।<br>श्रीमन्तमजरं दिव्यं सर्वलक्षणपूजितम्।।	</td><td>	1-17-3a<br>1-17-3b	
</td></tr>
<tr><td>
	<b>शौनक उवाच।</b>	</td><td>	1-17-4x	
</td></tr>
				
				
<tr><td>
	कथं तदमृतं देवैर्मथितं क्व च शंस मे।<br>`कारणं चात्र मथने संजातममृतात्परम्।।'<br>यत्र जज्ञे महावीर्यः सोऽश्वराजो महाद्युतिः।।	</td><td>	1-17-4a<br>1-17-4b<br>1-17-4c	
</td></tr>
<tr><td>
	<b>सौतिरुवाच।</b>	</td><td>	1-17-5x	
</td></tr>
				
<tr><td>
	ज्वलन्तमचलं मेरुं तेजोराशिमनुत्तमम्।<br>आक्षिपन्तं प्रभां भानोः स्वशृङ्गैः काञ्चनोज्ज्वलैः।।	</td><td>	1-17-5a<br>1-17-5b	
</td></tr>
				
<tr><td>
	कनकाभरणं चित्रं देवगन्धर्वसेवितम्।<br>अप्रमेयमनाधृष्यमधर्मबहुलैर्जनैः।।	</td><td>	1-17-6a<br>1-17-6b	
</td></tr>
				
<tr><td>
	व्यालैरावारितं घोरैर्दिव्यौषधिविदीपितम्।<br>नाकमावृत्य तिष्ठन्तमुच्छ्रयेण महागिरिम्।।	</td><td>	1-17-7a<br>1-17-7b	
</td></tr>
				
<tr><td>
	अगम्यं मनसाप्यन्यैर्नदीवृक्षसमन्वितम्।<br>नानापतगसङ्घैश्च नादितं सुमनोहरैः।।	</td><td>	1-17-8a<br>1-17-8b	
</td></tr>
				
<tr><td>
	तस्य शृङ्गमुपारुह्य बहुरत्नाचितं शुभम्।<br>अनन्तकल्पमद्वन्द्वं सुराः सर्वे महौजसः।।	</td><td>	1-17-9a<br>1-17-9b	
</td></tr>
				
<tr><td>
	ते मन्त्रयितुमारब्धास्तत्रासीना दिवौकसः।<br>अमृताय समागम्य तपोनियमसंयुताः।।	</td><td>	1-17-10a<br>1-17-10b	
</td></tr>
				
<tr><td>
	तत्र नारायणो देवो ब्रह्माणमिदमब्रवीत्।<br>चिन्तयत्सु सुरेष्वेवं मन्त्रयत्सु च सर्वशः।।	</td><td>	1-17-11a<br>1-17-11b	
</td></tr>
				
<tr><td>
	देवैरसुरसङ्घैश्च मथ्यतां कलशोदधिः।<br>भविष्यत्यमृतं तत्र मथ्यमाने महोदधौ।।	</td><td>	1-17-12a<br>1-17-12b	
</td></tr>
				
<tr><td>
	सर्वौषधीः समावाप्य सर्वरत्नानि चैव ह।<br>मन्थध्वयुदधिं देवा वेत्स्यध्वममृतं ततः।।	</td><td>	1-17-13a<br>1-17-13b	
</td></tr>
<tr><td>
	।। इति श्रीमन्महाभारते आदिपर्वणि<br> आस्तीकपर्वणि सप्तदशोऽध्यायः।। 17 ।।	</td><td>		
</td></tr></tbody>