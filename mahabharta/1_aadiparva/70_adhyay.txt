				
<tbody><tr><td>
	<b>जनमेजय उवाच।</b>	</td><td>	1-70-1x	
</td></tr>
				
<tr><td>
	ययातिः पूर्वजोऽस्माकं दशमो यः प्रजापतेः।<br>कथं स शुक्रतनयां लेभे परमदुर्लभाम्।।	</td><td>	1-70-1a<br>1-70-1b	
</td></tr>
				
<tr><td>
	एतदिच्छाम्यहं श्रोतुं विस्तरेण तपोधन।<br>आनुपूर्व्या च मे शंस राज्ञो वंशकरान्पृथक्।।	</td><td>	1-70-2a<br>1-70-2b	
</td></tr>
<tr><td>
	<b>वैशंपायन उवाच।</b>	</td><td>	1-70-3x	
</td></tr>
				
<tr><td>
	ययातिरासीन्नृपतिर्देवराजसमद्युतिः।<br>तं शुक्रवृषपर्वाणौ वव्राते वै यथा पुरा।।	</td><td>	1-70-3a<br>1-70-3b	
</td></tr>
				
<tr><td>
	तत्तेऽहं संप्रवक्ष्यामि पृच्छते जनमेजय।<br>देवयान्याश्च संयोगं ययातेर्नाहुषस्य च।।	</td><td>	1-70-4a<br>1-70-4b	
</td></tr>
				
<tr><td>
	सुराणामसुराणां च समजायत वै मिथः।<br>ऐश्वर्यं प्रति संघर्षस्त्रैलोक्ये सचराचरे।।	</td><td>	1-70-5a<br>1-70-5b	
</td></tr>
				
<tr><td>
	जिगीषया ततो देवा वव्रिरेऽङ्गिरसं मुनिम्।<br>पौरोहित्येन याज्यार्थे काव्यं तूशनसं परे।।	</td><td>	1-70-6a<br>1-70-6b	
</td></tr>
				
<tr><td>
	ब्राह्मणौ तावुभौ नित्यमन्योन्यस्पर्धिनौ भृशम्।<br>तत्र देवा निजघ्नुर्यान्दानवान्युधि संगतान्।।	</td><td>	1-70-7a<br>1-70-7b	
</td></tr>
				
<tr><td>
	तान्पुनर्जीवयामास काव्यो विद्याबलाश्रयात्।<br>ततस्ते पुनरुत्थाय योधयांचक्रिरे सुरान्।।	</td><td>	1-70-8a<br>1-70-8b	
</td></tr>
				
<tr><td>
	असुरास्तु निजघ्नुर्यान्सुरान्समरमूर्धनि।<br>न तान्सञ्जीवयामास बृहस्पतिरुदारधीः।।	</td><td>	1-70-9a<br>1-70-9b	
</td></tr>
				
<tr><td>
	न हि वेद स तां विद्यां यां काव्योवेत्ति वीर्यवान्।<br>सञ्जीविनीं ततो देवा विषादमगमन्परम्।।	</td><td>	1-70-10a<br>1-70-10b	
</td></tr>
				
<tr><td>
	ते तु देवा भयोद्विग्नाः काव्यादुशनसस्तदा।<br>ऊचुः कचमुपागम्य ज्येष्ठं पुत्रं बृहस्पतेः।।	</td><td>	1-70-11a<br>1-70-11b	
</td></tr>
				
<tr><td>
	भजमानान्भजस्वास्मान्कुरु नः साह्यमुत्तमम्।<br>या सा विद्या निवसति ब्राह्मणेऽमिततेजसि।।	</td><td>	1-70-12a<br>1-70-12b	
</td></tr>
				
<tr><td>
	शुक्रे तामाहर क्षिप्रं भागभाङ्गो भविष्यसि।<br>वृषपर्वसमीपे हि शक्यो द्रष्टुं त्वया द्विजः।।	</td><td>	1-70-13a<br>1-70-13b	
</td></tr>
				
<tr><td>
	रक्षते दानवांस्तत्र न स रक्षत्यदानवान्।<br>तमाराधयितुं शक्तो भवान्पूर्ववयाः कविम्।।	</td><td>	1-70-14a<br>1-70-14b	
</td></tr>
				
<tr><td>
	देवयानीं च दयितां सुतां तस्य महात्मनः।<br>त्वमाराधयितुं शक्तो नान्यः कश्चन विद्यते।।	</td><td>	1-70-15a<br>1-70-15b	
</td></tr>
				
<tr><td>
	शीलदाक्षिण्यमाधुर्यैराचारेण दमेन च।<br>देवयान्यां हि तुष्टायां विद्यां तां प्राप्स्यसि ध्रुवम्।।	</td><td>	1-70-16a<br>1-70-16b	
</td></tr>
<tr><td>
	<b>वैशंपायन उवाच।</b>	</td><td>	1-70-17x	
</td></tr>
				
<tr><td>
	तथेत्युक्त्वा ततः प्रायाद्बृहस्पतिसुतः कचः।<br>तदाऽभिपूजितो देवैः समीपे वृषपर्वणः।।	</td><td>	1-70-17a<br>1-70-17b	
</td></tr>
				
<tr><td>
	स गत्वा त्वरितो राजन्देवैः संप्रेषितः कचः।<br>असुरेन्द्रपुरे शुक्रं दृष्ट्वा वाक्यमुवाच ह।।	</td><td>	1-70-18a<br>1-70-18b	
</td></tr>
				
<tr><td>
	ऋषेरङ्गिरसः पौत्रं पुत्रं साक्षाद्बृहस्पतेः।<br>नाम्ना कच इति ख्यातं शिष्यं गृह्णात् मां भवान्।।	</td><td>	1-70-19a<br>1-70-19b	
</td></tr>
				
<tr><td>
	ब्रह्मचर्यं चरिष्यामि त्वय्यहं परमं गुरौ।<br>अनुमन्यस्व मां ब्रह्मन्सहस्रं परिवत्सरान्।।	</td><td>	1-70-20a<br>1-70-20b	
</td></tr>
<tr><td>
	<b>शुक्र उवाच।</b>	</td><td>	1-70-21x	
</td></tr>
				
<tr><td>
	कच सुस्वागतं तेऽस्तु प्रतिगृह्णामि ते वचः।<br>अर्चयिष्येऽहमर्च्यं त्वामर्चितोऽस्तु बृहस्पतिः।।	</td><td>	1-70-21a<br>1-70-21b	
</td></tr>
<tr><td>
	<b>वैशंपायन उवाच।</b>	</td><td>	1-70-22x	
</td></tr>
				
<tr><td>
	कचस्तु तं तथेत्युक्त्वा प्रतिजग्राह तद्व्रतम्।<br>आदिष्टं कविपुत्रेण शुक्रेणोशनसा स्वयम्।।	</td><td>	1-70-22a<br>1-70-22b	
</td></tr>
				
<tr><td>
	व्रतस्य प्राप्तकालं स यथोक्तं प्रत्यगृह्णत।<br>आराधयन्नुपाध्यायं देवयानीं च भारत।।	</td><td>	1-70-23a<br>1-70-23b	
</td></tr>
				
<tr><td>
	नित्यमाराधयिष्यंस्तां युवा यौवनगां मुनिः।<br>गायन्नृत्यन्वादयंश्च देवयानीमतोषयत्।।	</td><td>	1-70-24a<br>1-70-24b	
</td></tr>
				
<tr><td>
	स शीलयन्देवयानीं कन्यां संप्राप्तयौवनाम्।<br>पुष्पैः फलैः प्रेषणैश्च तोषयामास भारत।।	</td><td>	1-70-25a<br>1-70-25b	
</td></tr>
				
<tr><td>
	देवयान्यपि तं विप्रं नियमव्रतधारिणम्।<br>गायन्ती च ललन्ती च रहः पर्यचरत्तथा।।	</td><td>	1-70-26a<br>1-70-26b	
</td></tr>
				
<tr><td>
	`गायन्तं चैव शुल्कं च दातारं प्रियवादिनम्।<br>नार्यो नरं कामयन्ते रूपिणं स्रग्विणं तथा।।'	</td><td>	1-70-27a<br>1-70-27b	
</td></tr>
				
<tr><td>
	पञ्चवर्षशतान्येवं कचस्य चरतो व्रतम्।<br>तत्रातीयुरथो बुद्ध्वा दानवास्तं ततः कचम्।।	</td><td>	1-70-28a<br>1-70-28b	
</td></tr>
				
<tr><td>
	गा रक्षन्तं वने दृष्ट्वा रहस्येकममर्षिताः।<br>जघ्नुर्बृहस्पतेर्द्वेषाद्विद्यारक्षार्थमेव च।।	</td><td>	1-70-29a<br>1-70-29b	
</td></tr>
				
<tr><td>
	हत्वा शालावृकेभ्यश्च प्रायच्छँल्लवशः कृतम्।<br>ततो गावो निवृत्तास्ता अगोपाः स्वं निवेशनम्।।	</td><td>	1-70-30a<br>1-70-30b	
</td></tr>
				
<tr><td>
	सा दृष्ट्वा रहिता गाश्च कचेनाभ्यागता वनात्।<br>उवाच वचनं काले देवयान्यथ भारत।।	</td><td>	1-70-31a<br>1-70-31b	
</td></tr>
<tr><td>
	<b>देवयान्युवाच।</b>	</td><td>	1-70-32x	
</td></tr>
				
<tr><td>
	आहुतं चाग्निहोत्रं ते सूर्यश्चास्तं गतः प्रभो।<br>अगोपाश्चागता गावः कचस्तात न दृश्यते।।	</td><td>	1-70-32a<br>1-70-32b	
</td></tr>
				
<tr><td>
	व्यक्तं हतो मृतो वापि कचस्तात भविष्यति।<br>तं विना न च जीवेयमिति सत्यं ब्रवीमि ते।।	</td><td>	1-70-33a<br>1-70-33b	
</td></tr>
<tr><td>
	<b>शुक्र उवाच।</b>	</td><td>	1-70-34x	
</td></tr>
<tr><td>
	अयमेहीति संशब्द्य मृतं संजीवयाम्यहम्।	</td><td>	1-70-34a	
</td></tr>
<tr><td>
	<b>वैशंपायन उवाच।</b>	</td><td>	1-70-34x	
</td></tr>
<tr><td>
	ततः संजीविनीं विद्यां प्रयुज्य कचमाह्वयत्।।	</td><td>	1-70-34b	
</td></tr>
				
<tr><td>
	भित्त्वा भित्त्वा शरीराणि वृकाणां स विनिर्गतः।<br>आहूतः प्रादुरभवत्कचो हृष्टोऽथ विद्यया।।	</td><td>	1-70-35a<br>1-70-35b	
</td></tr>
<tr><td>
	कस्माच्चिरायितोऽसीति पृष्टस्तामाह भार्गवीम्।	</td><td>	1-70-36a	
</td></tr>
<tr><td>
	<b>कच उवाच।</b>	</td><td>	1-70-36x	
</td></tr>
<tr><td>
	समिधश्च कुशादीनि काष्ठभारं च भामिनि।।	</td><td>	1-70-36b	
</td></tr>
				
<tr><td>
	गृहीत्वा श्रमभारार्तो वटवृक्षं समाश्रितः।<br>गावश्च सहिताः सर्वा वृक्षच्छायामुपाश्रिताः।।	</td><td>	1-70-37a<br>1-70-37b	
</td></tr>
				
<tr><td>
	असुरास्तत्र मां दृष्ट्वा कस्त्वमित्यभ्यचोदयन्।<br>बृहस्पतिसुतश्चाहं कच इत्यभिविश्रुतः।।	</td><td>	1-70-38a<br>1-70-38b	
</td></tr>
				
<tr><td>
	इत्युक्तमात्रे मां हत्वा पेषीकृत्वा तु दानवाः।<br>दत्त्वा शालावृकेभ्यस्तु सुखं जग्मुः स्वमालयं।।	</td><td>	1-70-39a<br>1-70-39b	
</td></tr>
				
<tr><td>
	आहूतो विद्यया भद्रे भार्गवेण महात्मना।<br>त्वत्समीपमिहायातः कथंचित्प्राप्तजीवितः।।	</td><td>	1-70-40a<br>1-70-40b	
</td></tr>
				
<tr><td>
	हतोऽहमिति चाचख्यौ पृष्टो ब्राह्मणकन्यया।<br>स पुनर्देवयान्योक्तः पुष्पाण्याहर मे द्विज।।	</td><td>	1-70-41a<br>1-70-41b	
</td></tr>
				
<tr><td>
	वनं ययौ कचो विप्रो ददृशुर्दानवाश्च तम्।<br>पुनस्तं पेषयित्वा तु समुद्राम्भस्यमिश्रयन्।।	</td><td>	1-70-42a<br>1-70-42b	
</td></tr>

<tr><td>
	चिरं गतं पुनः कन्या पित्रे तं संन्यवेदयत्।<br>विप्रेण पुनराहूतो विद्यया गुरुदेहजः।<br>पुनरावृत्य तद्वृत्तं न्यवेदयत तद्यथा।।	</td><td>	1-70-43a<br>1-70-43b<br>1-70-43c	
</td></tr>
				
<tr><td>
	ततस्तृतीयं हत्वा तं दग्ध्वा कृत्वा च चूर्णशः।<br>प्रायच्छन्ब्राह्मणायैव सुरायामसुरास्तथा।।	</td><td>	1-70-44a<br>1-70-44b	
</td></tr>
				
<tr><td>
	`अपिबत्सुरया सार्धं कचभस्म भृगूद्वहः।<br>सा सायन्तनवेलायामगोपा गाः समागताः।।	</td><td>	1-70-45a<br>1-70-45b	
</td></tr>
				
<tr><td>
	देवयानी शङ्कमाना दृष्ट्वा पितरमब्रवीत्।'<br>पुष्पाहारः प्रेषणकृत्कचस्तात न दृश्यते।।	</td><td>	1-70-46a<br>1-70-46b	
</td></tr>
				
<tr><td>
	व्यक्तं हतो मृतो वापि कचस्तात भविष्यति।<br>तं विना न च जीवेयं कचं सत्यं ब्रवीमि ते।।	</td><td>	1-70-47a<br>1-70-47b	
</td></tr>
<tr><td>
	<b>`वैशंपायन उवाच।</b>	</td><td>	1-70-48x	
</td></tr>
				
<tr><td>
	श्रुत्वा पुत्रीवचः काव्यो मन्त्रेणाहूतवान्कचम्।<br>ज्ञात्वा बहिष्ठमज्ञात्वा स्वकुक्षिस्थं कचं नृप'।।	</td><td>	1-70-48a<br>1-70-48b	
</td></tr>
<tr><td>
	<b>शुक्र उवाच।</b>	</td><td>	1-70-49x	
</td></tr>
				
<tr><td>
	बृहस्पतेः सुतः पुत्रि कचः प्रेतगतिं गतः।<br>विद्यया जीवितोऽप्येवं हन्यते करवाम किम्।।	</td><td>	1-70-49a<br>1-70-49b	
</td></tr>

<tr><td>
	मैवं शुचो मा रुद देवयानि<br>न त्वादृशी मर्त्यमनुप्रशोचते।<br>यस्यास्तव ब्रह्म च ब्राह्मणाश्च<br>सेन्द्रा देवा वसवोऽथाश्विनौ च।।	</td><td>	1-70-50a<br>1-70-50b<br>1-70-50c<br>1-70-50d	
</td></tr>

<tr><td>
	सुरद्विषश्चैव जगच्च सर्व-<br>मुपस्थाने सन्नमन्ति प्रभावात्।<br>अशक्योऽसौ जीवयितुं द्विजातिः<br>संजीवितो वध्यते चैव भूयः।।	</td><td>	1-70-51a<br>1-70-51b<br>1-70-51c<br>1-70-51d	
</td></tr>
<tr><td>
	<b>देवयान्युवाच।</b>	</td><td>	1-70-52x	
</td></tr>

<tr><td>
	यस्याङ्गिरा वृद्धतमः पितामहो<br>बृहस्पतिश्चापि पिता तपोनिधिः।<br>ऋषेः पुत्रं तमथो वापि पौत्रं<br>कथं न शोचेयमहं न रुद्याम्।।	</td><td>	1-70-52a<br>1-70-52b<br>1-70-52c<br>1-70-52d	
</td></tr>

<tr><td>
	स ब्रह्मचारी च तपोधनश्च<br>सदोत्थितः कर्मसु चैव दक्षः।<br>कचस्य मार्गं प्रतिपत्स्ये न भोक्ष्ये<br>प्रियो हि मे तात कचोऽभिरूपः।।	</td><td>	1-70-53a<br>1-70-53b<br>1-70-53c<br>1-70-53d	
</td></tr>
<tr><td>
	<b>शुक्र उवाच।</b>	</td><td>	1-70-54x	
</td></tr>

<tr><td>
	कं ब्रह्महत्या न दहेदपीन्द्रम्।।	</td><td>	1-70-54f	
</td></tr>
<tr><td>
	<b>`वैशंपायन उवाच।</b>	</td><td>	1-70-55x	
</td></tr>
				
<tr><td>
	संचोदितो देवयान्या महर्षिः पुनराह्वयत्।<br>संरम्भेणैव काव्यो हि बृहस्पतिसुतं कचम्।।	</td><td>	1-70-55a<br>1-70-55b	
</td></tr>

<tr><td>
	कचोऽपि राजन्स महानुभावो<br>विद्याबलाल्लब्धमतिर्महात्मा।'<br>गुरोर्हि भीतो विद्यया चोपहूतः।<br>शनैर्वाक्यं जठरे व्याजहार।।	</td><td>	1-70-56a<br>1-70-56b<br>1-70-56c<br>1-70-56d	
</td></tr>
				
<tr><td>
	`प्रसीद भगवन्मह्यं कचोऽहमभिवादये।<br>यथा बहुमतः पुत्रस्तथा मन्यतु मां भवान्।।'	</td><td>	1-70-57a<br>1-70-57b	
</td></tr>
<tr><td>
	<b>वैशंपायन उवाच।</b>	</td><td>	1-70-58x	
</td></tr>

<tr><td>
	तमब्रवीत्केन पथोपनीत-<br>स्त्वं चोदरे तिष्ठसि ब्रूहि विप्र।<br>अस्मिन्मुहूर्ते ह्यसुरान्विनाश्य<br>गच्छामि देवानहमद्य विप्र।।	</td><td>	1-70-58a<br>1-70-58b<br>1-70-58c<br>1-70-58d	
</td></tr>
<tr><td>
	<b>कच उवाच।</b>	</td><td>	1-70-59x	
</td></tr>

<tr><td>
	तव प्रसादान्न जहाति मां स्मृतिः<br>स्मरामि सर्वं यच्च यथा च वृत्तम्।<br>नत्वेवं स्यात्तपसः संक्षयो मे<br>ततः क्लेशं घोरमिमं सहामि।।	</td><td>	1-70-59a<br>1-70-59c<br>1-70-59d<br>1-70-59d	
</td></tr>

<tr><td>
	असुरैः सुरायां भवतोऽस्मि दत्तो<br>हत्वा दग्ध्वा चूर्णयित्वा च काव्य।<br>ब्राह्मीं मायां चासुरीं विप्र मायां<br>त्वयि स्थिते कथमेवातिवर्तेत्।।	</td><td>	1-70-60a<br>1-70-60b<br>1-70-60c<br>1-70-60d	
</td></tr>
<tr><td>
	<b>शुक्र उवाच।</b>	</td><td>	1-70-61x	
</td></tr>

<tr><td>
	किं ते प्रियं करवाण्यद्य वत्से<br>वधेन मे जीवितं स्यात्कचस्य।<br>नान्यत्र कुक्षेर्मम भेदनेन<br>दृश्येत्कचो मद्गतो देवयानि।।	</td><td>	1-70-61a<br>1-70-61b<br>1-70-61c<br>1-70-61d	
</td></tr>
<tr><td>
	<b>देवयान्युवाच।</b>	</td><td>	1-70-62x	
</td></tr>

<tr><td>
	द्वौ मां शोकावग्निकल्पौ दहेतां<br>कचस्य नाशस्तव चैवोपघातः।<br>कचस्य नाशे मम शर्म नास्ति<br>तवोपघाते जीवितुं नास्मि शक्ता।।	</td><td>	1-70-62a<br>1-70-62b<br>1-70-62c<br>1-70-62d	
</td></tr>
<tr><td>
	<b>शुक्र उवाच।</b>	</td><td>	1-70-63x	
</td></tr>

<tr><td>
	संसिद्धरूपोऽसि बृहस्पतेः सुत<br>यत्त्वां भक्तं भजते देवयानी।<br>विद्यामिमां प्राप्नुहि जीवनीं त्वं<br>न चेदिन्द्रः कचरूपी त्वमद्य।।	</td><td>	1-70-63a<br>1-70-63b<br>1-70-63c<br>1-70-63d	
</td></tr>

<tr><td>
	न निवर्तेत्पुनर्जीवन्कश्चिदन्यो ममोदरात्।<br>ब्राह्मणं वर्जयित्वैकं तस्माद्विद्यामवाप्नुहि।।	</td><td>	1-70-64a<br>1-70-64b	
</td></tr>

<tr><td>
	पुत्रो भूत्वा भावय भावितो मा-<br>मस्मद्देहादुपनिष्क्रम्य तात।<br>समीक्षेथा धर्मवतीमवेक्षां<br>गुरोः सकाशात्प्राप्य विद्यां सविद्यः।।	</td><td>	1-70-65a<br>1-70-65b<br>1-70-65c<br>1-70-65d	
</td></tr>
<tr><td>
	<b>वैशंपायन उवाच।</b>	</td><td>	1-70-66x	
</td></tr>

<tr><td>
	गुरोः सकाशात्समवाप्य विद्यां<br>भित्त्वा कुक्षिं निर्विचक्राम विप्रः।<br>कचोऽभिरूपस्तत्क्षणाद्ब्राह्मणस्य<br>शुक्लात्यये पौर्णमास्यामिवेन्दुः।।	</td><td>	1-70-66a<br>1-70-66b<br>1-70-66c<br>1-70-66d	
</td></tr>

<tr><td>
	दृष्ट्वा च तं पतितं ब्रह्मराशि-<br>मुत्थापयामास मृतं कचोऽपि।<br>विद्यां सिद्धां तामवाप्याभिवाद्य<br>ततः कचस्तं गुरुमित्युवाच।।	</td><td>	1-70-67a<br>1-70-67b<br>1-70-67c<br>1-70-67d	
</td></tr>

<tr><td>
	यः श्रोत्रयोरमृतं सन्निषिञ्चे-<br>द्विद्यामविद्यस्य यथा त्वमार्यः।<br>तं मन्येऽहं पितरं मातरं च<br>तस्मै न द्रुह्येत्कृतमस्य जानन्।।	</td><td>	1-70-68a<br>1-70-68b<br>1-70-68c<br>1-70-68d	
</td></tr>

<tr><td>
	ऋतस्य दातारमनुत्तमस्य<br>निधिं निधीनामपि लब्धविद्याः।<br>ये नाद्रियन्ते गुरुमर्चनीयं<br>पापाँल्लोकांस्ते व्रजन्त्यप्रतिष्ठाः।।	</td><td>	1-70-69a<br>1-70-69b<br>1-70-69c<br>1-70-69d	
</td></tr>
<tr><td>
	<b>वैशंपायन उवाच।</b>	</td><td>	1-70-70x	
</td></tr>

<tr><td>
	सुरापानाद्वञ्चनां प्राप्य विद्वा-<br>न्संज्ञानाशं चैव महातिघोरम्।<br>दृष्ट्वा कचं चापि तथाभिरूपं<br>पीतं तदा सुरया मोहितेन।।	</td><td>	1-70-70a<br>1-70-70b<br>1-70-70c<br>1-70-70d	
</td></tr>

<tr><td>
	समन्युरुत्थाय महानुभाव-<br>स्तदोशना विप्रहितं चिकीर्षुः।<br>सुरापानं प्रति संजातमन्युः<br>काव्यः स्वयं वाक्यमिदं जगाद।।	</td><td>	1-70-71a<br>1-70-71b<br>1-70-71c<br>1-70-71d	
</td></tr>

<tr><td>
	यो ब्राह्मणोऽद्यप्रभृतीह कश्चि-<br>न्मोहात्सुरां पास्यति मन्दबुद्धिः।<br>अपेतधर्मा ब्र्हमहा चैव स स्या-<br>दस्मिंल्लोके गर्हितः स्यात्परे च।।	</td><td>	1-70-72a<br>1-70-72b<br>1-70-72c<br>1-70-72d	
</td></tr>

<tr><td>
	मया चैतां विप्रधर्मोक्तिसीमां<br>मर्यादां वै स्थापितां सर्वलोके।<br>सन्तो विप्राः शुश्रुवांसो गुरूणां<br>देवा लोकाश्चोपशृण्वन्तु सर्वे।।	</td><td>	1-70-73a<br>1-70-73b<br>1-70-73c<br>1-70-73d	
</td></tr>
<tr><td>
	<b>वैशंपायन उवाच।</b>	</td><td>	1-70-74x	
</td></tr>

<tr><td>
	इतीदमुक्त्वा स महानुभाव-<br>स्तपोनिधीनां निधिरप्रमेयः।<br>तान्दानवान्दैवविमूढबुद्धी-<br>निदं समाहूय वचोऽभ्युवाच।।	</td><td>	1-70-74a<br>1-70-74b<br>1-70-74c<br>1-70-74d	
</td></tr>

<tr><td>
	आचक्षे वो दानवा बालिशाः स्थ<br>सिद्धः कचो वत्स्यति मत्सकाशे।<br>सञ्जीविनीं प्राप्य विद्यां महात्मा<br>तुल्यप्रभावो ब्राह्मणो ब्रह्मभूतः।।	</td><td>	1-70-75a<br>1-70-75b<br>1-70-75c<br>1-70-75d	
</td></tr>
				
<tr><td>
	`योऽकार्षीद्दुष्करं कर्म देवानां कारणात्कचः।<br>न तत्किर्तिर्जरां गच्छेद्याज्ञीयश्च भविष्यति।।	</td><td>	1-70-76a<br>1-70-76b	
</td></tr>
<tr><td>
	<b>वैशंपायन उवाच।'</b>	</td><td>	1-70-77x	
</td></tr>
				
<tr><td>
	एतावदुक्त्वा वचनं विरराम स भार्गवः।<br>दानवा विस्मयाविष्टाः प्रययुः स्वं निवेशनम्।।	</td><td>	1-70-77a<br>1-70-77b	
</td></tr>
				
<tr><td>
	गुरोरुष्य सकाशे तु दश वर्षशतानि सः।<br>अनुज्ञातः कचो गन्तुमियेष त्रिदशालयम्।।	</td><td>	1-70-78a<br>1-70-78b	
</td></tr>
<tr><td>
	।। इति श्रीमन्मेहाभारते आदिपर्वणि <br>संभवपर्वणि सप्ततितमोऽध्यायः।। 70 ।।	</td><td>		
</td></tr></tbody>