<span style="font-size: 14pt; line-height: 175%"><br>
शौनक उवाच॥<br>
<br>
पुराणमखिलं तात पिता तेऽधीतवान्पुरा |<br>
कच्चित्त्वमपि तत्सर्वमधीषे लोमहर्षणे ॥१॥<br>
<br>
पुराणे हि कथा दिव्या आदिवंशाश्च धीमताम् |<br>
कथ्यन्ते ताः पुरास्माभिः श्रुताः पूर्वं पितुस्तव ॥२॥<br>
<br>
तत्र वंशमहं पूर्वं श्रोतुमिच्छामि भार्गवम् |<br>
कथयस्व कथामेतां कल्याः स्म श्रवणे तव ॥३॥<br>
<br>
सूत उवाच॥<br>
<br>
यदधीतं पुरा सम्यग्द्विजश्रेष्ठ महात्मभिः |<br>
वैशम्पायनविप्राद्यैस्तैश्चापि कथितं पुरा ॥४॥<br>
<br>
यदधीतं च पित्रा मे सम्यक्चैव ततो मया |<br>
तत्तावच्छृणु यो देवैः सेन्द्रैः साग्निमरुद्गणैः ॥५॥<br>
<br>
पूजितः प्रवरो वंशो भृगूणां भृगुनन्दन ॥५॥<br>
<br>
इमं वंशमहं ब्रह्मन्भार्गवं ते महामुने |<br>
निगदामि कथायुक्तं पुराणाश्रयसंयुतम् ॥६॥<br>
<br>
भृगोः सुदयितः पुत्रश्च्यवनो नाम भार्गवः |<br>
च्यवनस्यापि दायादः प्रमतिर्नाम धार्मिकः ॥७॥<br>
<br>
प्रमतेरप्यभूत्पुत्रो घृताच्यां रुरुरित्युत ॥७॥<br>
<br>
रुरोरपि सुतो जज्ञे शुनको वेदपारगः |<br>
प्रमद्वरायां धर्मात्मा तव पूर्वपितामहात् ॥८॥<br>
<br>
तपस्वी च यशस्वी च श्रुतवान्ब्रह्मवित्तमः |<br>
धर्मिष्ठः सत्यवादी च नियतो नियतेन्द्रियः ॥९॥<br>
<br>
शौनक उवाच॥<br>
<br>
सूतपुत्र यथा तस्य भार्गवस्य महात्मनः |<br>
च्यवनत्वं परिख्यातं तन्ममाचक्ष्व पृच्छतः ॥१०॥<br>
<br>
सूत उवाच॥<br>
<br>
भृगोः सुदयिता भार्या पुलोमेत्यभिविश्रुता |<br>
तस्यां गर्भः समभवद्भृगोर्वीर्यसमुद्भवः ॥११॥<br>
<br>
तस्मिन्गर्भे सम्भृतेऽथ पुलोमायां भृगूद्वह |<br>
समये समशीलिन्यां धर्मपत्न्यां यशस्विनः ॥१२॥<br>
<br>
अभिषेकाय निष्क्रान्ते भृगौ धर्मभृतां वरे |<br>
आश्रमं तस्य रक्षोऽथ पुलोमाभ्याजगाम ह ॥१३॥<br>
<br>
तं प्रविश्याश्रमं दृष्ट्वा भृगोर्भार्यामनिन्दिताम् |<br>
हृच्छयेन समाविष्टो विचेताः समपद्यत ॥१४॥<br>
<br>
अभ्यागतं तु तद्रक्षः पुलोमा चारुदर्शना |<br>
न्यमन्त्रयत वन्येन फलमूलादिना तदा ॥१५॥<br>
<br>
तां तु रक्षस्ततो ब्रह्मन्हृच्छयेनाभिपीडितम् |<br>
दृष्ट्वा हृष्टमभूत्तत्र जिहीर्षुस्तामनिन्दिताम् ॥१६॥<br>
<br>
अथाग्निशरणेऽपश्यज्ज्वलितं जातवेदसम् |<br>
तमपृच्छत्ततो रक्षः पावकं ज्वलितं तदा ॥१७॥<br>
<br>
शंस मे कस्य भार्येयमग्ने पृष्ट ऋतेन वै |<br>
सत्यस्त्वमसि सत्यं मे वद पावक पृच्छते ॥१८॥<br>
<br>
मया हीयं पूर्ववृता भार्यार्थे वरवर्णिनी |<br>
पश्चात्त्विमां पिता प्रादाद्भृगवेऽनृतकारिणे ॥१९॥<br>
<br>
सेयं यदि वरारोहा भृगोर्भार्या रहोगता |<br>
तथा सत्यं समाख्याहि जिहीर्षाम्याश्रमादिमाम् ॥२०॥<br>
<br>
मन्युर्हि हृदयं मेऽद्य प्रदहन्निव तिष्ठति |<br>
मत्पुर्वभार्यां यदिमां भृगुः प्राप सुमध्यमाम् ॥२१॥<br>
<br>
तद्रक्ष एवमामन्त्र्य ज्वलितं जातवेदसम् |<br>
शङ्कमानो भृगोर्भार्यां पुनः पुनरपृच्छत ॥२२॥<br>
<br>
त्वमग्ने सर्वभूतानामन्तश्चरसि नित्यदा |<br>
साक्षिवत्पुण्यपापेषु सत्यं ब्रूहि कवे वचः ॥२३॥<br>
<br>
मत्पूर्वभार्यापहृता भृगुणानृतकारिणा |<br>
सेयं यदि तथा मे त्वं सत्यमाख्यातुमर्हसि ॥२४॥<br>
<br>
श्रुत्वा त्वत्तो भृगोर्भार्यां हरिष्याम्यहमाश्रमात् |<br>
जातवेदः पश्यतस्ते वद सत्यां गिरं मम ॥२५॥<br>
<br>
तस्य तद्वचनं श्रुत्वा सप्तार्चिर्दुःखितो भृशम् |<br>
भीतोऽनृताच्च शापाच्च भृगोरित्यब्रवीच्छनैः ॥२६॥1.5.30<br>
</span>
