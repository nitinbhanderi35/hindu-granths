<span style="font-size: 14pt; line-height: 175%"><br>
सूत उवाच॥<br>
<br>
अग्नेरथ वचः श्रुत्वा तद्रक्षः प्रजहार ताम् |<br>
ब्रह्मन्वराहरूपेण मनोमारुतरंहसा ॥१॥<br>
<br>
ततः स गर्भो निवसन्कुक्षौ भृगुकुलोद्वह |<br>
रोषान्मातुश्च्युतः कुक्षेश्च्यवनस्तेन सोऽभवत् ॥२॥<br>
<br>
तं दृष्ट्वा मातुरुदराच्च्युतमादित्यवर्चसम् |<br>
तद्रक्षो भस्मसाद्भूतं पपात परिमुच्य ताम् ॥३॥<br>
<br>
सा तमादाय सुश्रोणी ससार भृगुनन्दनम् |<br>
च्यवनं भार्गवं ब्रह्मन्पुलोमा दुःखमूर्च्छिता ॥४॥<br>
<br>
तां ददर्श स्वयं ब्रह्मा सर्वलोकपितामहः |<br>
रुदतीं बाष्पपूर्णाक्षीं भृगोर्भार्यामनिन्दिताम् ॥५॥<br>
<br>
सान्त्वयामास भगवान्वधूं ब्रह्मा पितामहः ॥५॥<br>
<br>
अश्रुबिन्दूद्भवा तस्याः प्रावर्तत महानदी |<br>
अनुवर्तती सृतिं तस्या भृगोः पत्न्या यशस्विनः ॥६॥<br>
<br>
तस्या मार्गं सृतवतीं दृष्ट्वा तु सरितं तदा |<br>
नाम तस्यास्तदा नद्याश्चक्रे लोकपितामहः ॥७॥<br>
<br>
वधूसरेति भगवांश्च्यवनस्याश्रमं प्रति ॥७॥<br>
<br>
स एवं च्यवनो जज्ञे भृगोः पुत्रः प्रतापवान् |<br>
तं ददर्श पिता तत्र च्यवनं तां च भामिनीम् ॥८॥<br>
<br>
स पुलोमां ततो भार्यां पप्रच्छ कुपितो भृगुः |<br>
केनासि रक्षसे तस्मै कथितेह जिहीर्षवे ॥९॥<br>
<br>
न हि त्वां वेद तद्रक्षो मद्भार्यां चारुहासिनीम् ॥९॥<br>
<br>
तत्त्वमाख्याहि तं ह्यद्य शप्तुमिच्छाम्यहं रुषा |<br>
बिभेति को न शापान्मे कस्य चायं व्यतिक्रमः ॥१०॥<br>
<br>
पुलोमोवाच॥<br>
<br>
अग्निना भगवंस्तस्मै रक्षसेऽहं निवेदिता |<br>
ततो मामनयद्रक्षः क्रोशन्तीं कुररीमिव ॥११॥<br>
<br>
साहं तव सुतस्यास्य तेजसा परिमोक्षिता |<br>
भस्मीभूतं च तद्रक्षो मामुत्सृज्य पपात वै ॥१२॥<br>
<br>
सूत उवाच॥<br>
<br>
इति श्रुत्वा पुलोमाया भृगुः परममन्युमान् |<br>
शशापाग्निमभिक्रुद्धः सर्वभक्षो भविष्यसि ॥१३॥1.6.14<br>
</span>
