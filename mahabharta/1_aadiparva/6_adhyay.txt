				
<tbody><tr><td>
	<b>सौतिरुवाच।</b>	</td><td>	1-6-1x	
</td></tr>
				
<tr><td>
	अग्नेरथ वचः श्रुत्वा तद्रक्षः प्रजहार ताम्।<br>ब्रह्मन्वराहरूपेण मनोमारुतरंहसा।।	</td><td>	1-6-1a<br>1-6-1b	
</td></tr>
				
<tr><td>
	ततः स गर्भो निवसन्कुक्षौ भृगुकुलोद्वह।<br>रोषान्मातुश्च्युतः कुक्षेश्च्यवनस्तेन सोऽभवत्।।	</td><td>	1-6-2a<br>1-6-2b	
</td></tr>
				
<tr><td>
	तं दृष्ट्वा मातुरुदराच्च्युतमादित्यवर्चसम्।<br>तद्रक्षो भस्मसाद्भूतं पपात परिमुच्य ताम्।।	</td><td>	1-6-3a<br>1-6-3b	
</td></tr>
				
<tr><td>
	सा तमादाय सुश्रोणी ससार भृगुनन्दनम्।<br>च्यवनं भार्गवं पुत्रं पुलोमा दुःखमूर्च्छिता।।	</td><td>	1-6-4a<br>1-6-4b	
</td></tr>
				
<tr><td>
	तां ददर्श स्वयं ब्रह्मा सर्वलोकपितामहः।<br>रुदतीं बाष्पपूर्णाक्षीं भृगोर्भार्यामनिन्दिताम्।।	</td><td>	1-6-5a<br>1-6-5b	
</td></tr>
				
<tr><td>
	सान्त्वयामास भगवान्वधूं ब्रह्मा पितामहः।<br>अश्रुबिन्दूद्भवा तस्याः प्रावर्तत महानदी।।	</td><td>	1-6-6a<br>1-6-6b	
</td></tr>
				
<tr><td>
	आवर्तन्ती सृतिं तस्या भृगोः पत्न्यास्तपस्विनः।<br>तस्या मार्गं सृतवतीं दृष्ट्वा तु सरितं तदा।।	</td><td>	1-6-7a<br>1-6-7b	
</td></tr>
				
<tr><td>
	नाम तस्यास्तदा नद्याश्चक्रे लोकपितामहः।<br>वधूसरेति भगवांश्च्यवनस्याश्रमं प्रति।।	</td><td>	1-6-8a<br>1-6-8b	
</td></tr>
				
				
<tr><td>
	स एवं च्यवनो जज्ञे भृगोः पुत्रः प्रतापवान्।<br>तं ददर्श पिता तत्र च्यवनं तां च भामिनीम्।<br>स पुलोमां ततो भार्यां पप्रच्छ कुपितो भृगुः।।	</td><td>	1-6-9a<br>1-6-9b<br>1-6-9c	
</td></tr>
<tr><td>
	<b>भृगुरुवाच।</b>	</td><td>	1-6-10x	
</td></tr>
				
<tr><td>
	केनासि रक्षसे तस्मै कथिता त्वं जिहीर्षवे।<br>न हि त्वा वेद तद्रक्षो मद्भार्यां चारुहासिनीम्।।	</td><td>	1-6-10a<br>1-6-10b	
</td></tr>
				
<tr><td>
	तत्त्वमाख्याहि तं ह्यद्य शप्तुमिच्छाम्यहं रुषा।<br>बिभेति को न शापान्मे कस्य चायं व्यतिक्रमः।।	</td><td>	1-6-11a<br>1-6-11b	
</td></tr>
<tr><td>
	<b>पुलोमोवाच।</b>	</td><td>	1-6-12x	
</td></tr>
				
<tr><td>
	अग्निना भगवंस्तस्मै रक्षसेऽहं निवेदिता।<br>ततो मामनयद्रक्षः क्रोशन्तीं कुररीमिव।।	</td><td>	1-6-12a<br>1-6-12b	
</td></tr>
				
<tr><td>
	साऽहं तव सुतस्यास्य तेजसा परिमोक्षिता।<br>भस्मीभूतं च तद्रक्षो मामुत्सृज्य पपात वै।।	</td><td>	1-6-13a<br>1-6-13b	
</td></tr>
<tr><td>
	<b>सौतिरुवाच।</b>	</td><td>	1-6-14x	
</td></tr>
				
<tr><td>
	इति श्रुत्वा पुलोमाया भृगुः परममन्युमान्।<br>शशापाग्निमतिक्रुद्धः सर्वभक्षो भविष्यसि।।	</td><td>	1-6-14a<br>1-6-14b	
</td></tr>
<tr><td>
	।। इति श्रीमन्महाभारते आदिपर्वणि<br> पौलोमपर्वणि षष्ठोऽध्यायः।। 6 ।।	</td><td>		
</td></tr></tbody>