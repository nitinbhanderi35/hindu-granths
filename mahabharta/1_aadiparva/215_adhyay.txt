				
<tbody><tr><td>
	<b>द्रुपद उवाच।</b>	</td><td>	1-215-1x	
</td></tr>
				
				
				
<tr><td>
	अश्रुत्वैवं वचनं ते महर्षे<br>मया पूर्वं यतितं संविधातुम्।<br>न वै शक्यं विहितस्यापयानं<br>तदेवेदमुपपन्नं विधानम्।।	</td><td>	1-215-1a<br>1-215-1b<br>1-215-1c<br>1-215-1d	
</td></tr>
				
				
				
<tr><td>
	दिष्टस्य ग्रन्थिरनिवर्तनीयः<br>स्वकर्मणा विहितं तेन किंचित्।<br>कृतं निमित्तमिह नैकहेतो-<br>स्तदेवेदमुपन्नं विधानम्।।	</td><td>	1-215-2a<br>1-215-2b<br>1-215-2c<br>1-215-2d	
</td></tr>
				
				
				
<tr><td>
	यथैव कृष्णोक्तवती पुरस्ता-<br>न्नैकान्पतीन्मे भगवान्ददातु।<br>स चाप्येवं वरमित्यब्रवीत्तां<br>देवो हि वेत्ता परमं यदत्र।।	</td><td>	1-215-3a<br>1-215-3b<br>1-215-3c<br>1-215-3d	
</td></tr>
				
				
				
<tr><td>
	यदि चैवं विहितः शङ्करेण<br>धर्मोऽधर्मो वा नात्र ममापराधः।<br>गृह्णन्त्विमे विधितत्पाणिमस्या<br>यथोपजोषं विहितैषां हि कृष्णा।।	</td><td>	1-215-4a<br>1-215-4b<br>1-215-4c<br>1-215-4d	
</td></tr>
<tr><td>
	<b>व्यास उवाच।</b>	</td><td>	1-215-5x	
</td></tr>
				
				
				
<tr><td>
	नायं विधिर्मानुषाणां विवाहे<br>देवा ह्येते द्रौपदी चापि लक्ष्मीः।<br>प्राक्कर्मणः सुकृतात्पाण्डवानां<br>पञ्चानां भार्या देवदेवप्रसादात्।।	</td><td>	1-215-5a<br>1-215-5b<br>1-215-5c<br>1-215-5d	
</td></tr>
				
				
				
<tr><td>
	तेषामेवायं विहितः स्याद्विवाहो<br>यथा ह्येष द्रौपदीपाण्डवानाम्।<br>अन्येषां नृणां योषितां च<br>न धर्मः स्यान्मानवोक्तो नरेन्द्र।।	</td><td>	1-215-6a<br>1-215-6b<br>1-215-6c<br>1-215-6d	
</td></tr>
<tr><td>
	<b>वैशंपायन उवाच।</b>	</td><td>	1-215-7x	
</td></tr>
				
				
<tr><td>
	तत आजग्मतुस्तत्र तौ व्यासद्रुपदावुभौ।<br>कुन्ती सपुत्रा यत्रास्ते धृष्टद्युम्नश्च पार्षतः।<br>ततो द्वैपायनः कृष्णो युधिष्ठिरमथागमत्।।'	</td><td>	1-215-7a<br>1-215-7b<br>1-215-7c	
</td></tr>
				
				
				
<tr><td>
	ततोऽब्रवीद्भगवान्धर्मराज-<br>मद्यैव पुण्येऽहनि पाण्डवेय।<br>पुण्ये पुष्ये योगमुपैति चन्द्रमाः<br>पाणिं कृष्णायास्त्वं गृहाणाद्य पूर्वं।।	</td><td>	1-215-8a<br>1-215-8b<br>1-215-8c<br>1-215-8d	
</td></tr>
<tr><td>
	`एवमुक्त्वा धर्मराजं भीमादीनप्यभाषत।।	</td><td>	1-215-9a	
</td></tr>
				
<tr><td>
	क्रमेण पुरुषव्याघ्राः पाणिं गृह्णन्तु पाणिभिः।<br>एवमेव मया सर्वं दृष्टमेतत्पुराऽनघाः।।	</td><td>	1-215-10a<br>1-215-10b	
</td></tr>
<tr><td>
	<b>वैशंपायन उवाच।</b>	</td><td>	1-215-11x	
</td></tr>
				
				
				
				
				
<tr><td>
	ततो राजा यज्ञसेनः सपुत्रो<br>जन्यार्थणुक्तं बहु तत्तदग्र्यम्।<br>'समर्थयामास महानुभावो<br>हृष्टः सपुत्रः सहबन्धुवर्गः।'<br>समानयामास सुतां च कृष्णा-<br>माप्लाव्य रत्नैर्बहुभिर्विभूष्य।।	</td><td>	1-215-11a<br>1-215-11b<br>1-215-11c<br>1-215-11d<br>1-215-11e<br>1-215-11f	
</td></tr>
				
				
				
<tr><td>
	ततस्तु सर्वे सुहृदो नृपस्य<br>समाजग्मुः सहिता मन्त्रिणश्च।<br>द्रष्टुं विवाहं परमप्रतीता<br>द्विजाश्च पौराश्च यथाप्रधानाः।।	</td><td>	1-215-12a<br>1-215-12b<br>1-215-12c<br>1-215-12d	
</td></tr>
				
				
				
<tr><td>
	ततोऽस्य वेश्माग्र्यजनोपशोभितं<br>विस्तीर्णपद्मोत्पलभूषिताजिरम्।<br>बलौघरत्नौघविचित्रमाबभौ<br>नभो यथा निर्मलतारकान्वितम्।।	</td><td>	1-215-13a<br>1-215-13b<br>1-215-13c<br>1-215-13d	
</td></tr>
				
				
				
<tr><td>
	ततस्तु ते कौरवराजपुत्रा<br>विभूषिताः कुण्डलिनो युवानः।<br>महार्हवस्त्राम्बरचन्दनोक्षिताः<br>कृताभिषेकाः कृतमङ्गलक्रियाः।।	</td><td>	1-215-14a<br>1-215-14b<br>1-215-14c<br>1-215-14d	
</td></tr>
				
				
				
<tr><td>
	पुरोहितेनाग्निसमानवर्चसा<br>सहैव धौम्येन यताविधि प्रभो।<br>क्रमेण सर्वे विविशुस्ततः सदो<br>महर्षभा गोष्ठमिवाभिनन्दिनः।।	</td><td>	1-215-15a<br>1-215-15b<br>1-215-15c<br>1-215-15d	
</td></tr>
				
				
				
<tr><td>
	ततः समाधाय स वेदपरागो<br>जुहाव मन्त्रैर्ज्वलितं हुताशनम्।<br>युधिष्ठिरं चाप्युपनीय मन्त्रवि-<br>न्नियोजयामास सहैव कृष्णया।।	</td><td>	1-215-16a<br>1-215-16b<br>1-215-16c<br>1-215-16d	
</td></tr>
				
				
				
<tr><td>
	प्रदक्षिणं तौ प्रगृहीतपाणी<br>समानयामास स वेदपरागः।<br>`विप्रांश्च संतर्प्य युधिष्ठिरो धनै-<br>र्गोभिश्च रत्नैर्विविधैश्च पूर्वम्।।	</td><td>	1-215-17a<br>1-215-17b<br>1-215-17c<br>1-215-17d	
</td></tr>
				
				
				
<tr><td>
	तदा स राजा द्रुपदस्य पुत्रिका-<br>पाणिं प्रजग्राह हुताशनाग्रतः।<br>धौम्येन मन्त्रैर्विधिवद्भुतेऽग्नौ<br>सहाग्निकल्पैर्ऋषिभिः समेत्य।।	</td><td>	1-215-18a<br>1-215-18b<br>1-215-18c<br>1-215-18d	
</td></tr>
				
				
				
<tr><td>
	ततोऽन्तरिक्षात्कुसुमानि पेतु-<br>र्ववौ च वायुः सुमनोज्ञगन्धः।<br>ततोऽभ्यनुज्ञाप्य समाजशोभितं<br>युधिष्ठिरं राजपुरोहितस्तदा।।	</td><td>	1-215-19a<br>1-215-19b<br>1-215-19c<br>1-215-19d	
</td></tr>
				
				
				
<tr><td>
	विप्रांश्च सर्वान्सुहृदश्च राज्ञः<br>समेत्य राजानमदीनसत्वम्।<br>जगाद भूयोऽपि महानुभावो<br>वचोऽर्थयुक्तं मनुजेश्वरं तम्।।	</td><td>	1-215-20a<br>1-215-20b<br>1-215-20c<br>1-215-20d	
</td></tr>
				
				
				
<tr><td>
	गृह्णन्त्वथान्ये नरदेवकन्या-<br>पाणिं यथावन्नरदेवपुत्राः।<br>तमभ्यनन्दद्द्रुपदस्तथा द्विजं<br>तथा कुरुष्वेति तमादिदेश।।	</td><td>	1-215-21a<br>1-215-21b<br>1-215-21c<br>1-215-21d	
</td></tr>
				
				
				
<tr><td>
	पुरोहितस्यानुमतेन राज्ञ-<br>स्ते राजपुत्रा मुदिता बभूवुः।<br>क्रमेण चान्ये च नराधिपात्मजा<br>वरस्त्रियास्ते जगृहुः करं तदा।।'	</td><td>	1-215-22a<br>1-215-22b<br>1-215-22c<br>1-215-22d	
</td></tr>
				
<tr><td>
	अहन्यहन्युत्तमरूपधारिणो<br>महारथाः कौरववंशवर्धनाः।।	</td><td>	1-215-23a<br>1-215-23b	
</td></tr>
				
				
				
<tr><td>
	इदं च तत्राद्भुतरूपमुत्तमं<br>जगाद देवर्षिरतीतमानुषम्।<br>महानुभावा किल सा सुमध्यमा<br>बभूव कन्यैव गते गतेऽहनि।।	</td><td>	1-215-24a<br>1-215-24b<br>1-215-24c<br>1-215-24d	
</td></tr>
				
<tr><td>
	`पतिश्वशुरता ज्येष्ठे पतिदेवरताऽनुजे।<br>मध्यमेषु च पाञ्चाल्यास्त्रितयं त्रितयं त्रिषु।।'	</td><td>	1-215-25a<br>1-215-25b	
</td></tr>
				
				
				
<tr><td>
	कृते विवाहे द्रुपदो धनं ददौ<br>महारथेभ्यो बहुरूपमुत्तमम्।<br>शतं रथानां वरहेममालिनां<br>चतुर्युजां हेमखलीनमालिनाम्।।	</td><td>	1-215-26a<br>1-215-26b<br>1-215-26c<br>1-215-26d	
</td></tr>
				
				
				
<tr><td>
	शतं गजानामपि पद्मिनां तथा<br>शतं गिरिणामिव हेमशृङ्गिणाम्।<br>तथैव दासीशतमग्र्ययौवनं<br>महार्हवेषाभरणाम्बरस्रजम्।।	</td><td>	1-215-27a<br>1-215-27b<br>1-215-27c<br>1-215-27d	
</td></tr>
				
				
				
<tr><td>
	पृथक्पृथग्दिव्यदृशां पुनर्ददौ<br>तदा धनं सौमकिरग्निसाक्षिकम्।<br>तथैव वस्त्राणि विभूषणानि<br>प्रभावयुक्तानि महानुभावः।।	</td><td>	1-215-28a<br>1-215-28b<br>1-215-28c<br>1-215-28d	
</td></tr>
				
				
				
<tr><td>
	कृते विवाहे च ततस्तु पाण्डवाः<br>प्रभूतरत्नामुपलभ्य तां श्रियम्।<br>विजह्रुरिन्द्रप्रतिमा महाबलाः<br>पुरे तु पाञ्चालनृपस्य तस्य ह।।	</td><td>	1-215-29a<br>1-215-29b<br>1-215-29c<br>1-215-29d	
</td></tr>
<tr><td>
	।। इति श्रीमन्महाभारते आदिपर्वणि <br>वैवाहिकपर्वणि <br>पञ्चदशाधिकद्विशततमोऽध्यायः।। 215 ।।	</td><td>		
</td></tr></tbody>