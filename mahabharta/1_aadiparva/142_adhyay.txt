				
<tbody><tr><td>
	<b>`वैशंपायन उवाच।</b>	</td><td>	1-142-1x	
</td></tr>
				
<tr><td>
	प्रतिजग्राह तं भीष्मो गुरुं पाण्डुसुतैः सह।<br>पौत्रानादाय तान्सर्वान्वसूनि विविधानि च।।	</td><td>	1-142-1a<br>1-142-1b	
</td></tr>
				
<tr><td>
	शिष्य इति ददौ राजन्द्रोणाय विधिपूर्वकम्।<br>तदा द्रोणोऽब्रवीद्वाक्यं भीष्मं बुद्धिमतां वरम्।।	</td><td>	1-142-2a<br>1-142-2b	
</td></tr>
				
<tr><td>
	कृपस्तिष्ठति चाचार्यः शस्त्रज्ञः प्राज्ञसंमतः।<br>मयि तिष्ठति चेद्विप्रो वैमनस्यं गमिष्यति।।	</td><td>	1-142-3a<br>1-142-3b	
</td></tr>
				
<tr><td>
	युष्मान्किंचिच्च याचित्वा धनं संगृह्य हर्षितः।<br>स्वमाश्रमपदं राजन्गमिष्यामि यथागतम्।।	</td><td>	1-142-4a<br>1-142-4b	
</td></tr>
				
<tr><td>
	एवमुक्ते तु विप्रेन्द्रं भीष्मः प्रहरतां वरः।<br>अब्रवीद्द्रोणमाचार्यमुख्यं शस्त्रविदां वरम्।।	</td><td>	1-142-5a<br>1-142-5b	
</td></tr>
				
				
<tr><td>
	कृपस्तिष्ठतु पूज्यश्च भर्तव्यश्च मया सदा।<br>त्वं गुरुर्भव पौत्राणामाचार्यस्त्वं मतो मम।<br>प्रतिगृह्णीष्व पुत्रांस्त्वमस्त्रज्ञान्कुरु वै सदा।।'	</td><td>	1-142-6a<br>1-142-6b<br>1-142-6c	
</td></tr>
<tr><td>
	<b>वैशंपायन उवाच।</b>	</td><td>	1-142-7x	
</td></tr>
				
<tr><td>
	ततः संपूजितो द्रोणो भीष्मेण द्विपदां वरः।<br>विशश्राम महातेजाः पूजितः कुरुवेश्मनि।।	</td><td>	1-142-7a<br>1-142-7b	
</td></tr>
				
<tr><td>
	विश्रान्तेऽथ गुरौ तस्मिन्पौत्रानादाय कौरवान्।<br>शिष्यत्वेन ददौ भीष्मो वसूनि विविधानि च।।	</td><td>	1-142-8a<br>1-142-8b	
</td></tr>
				
<tr><td>
	गृहं च सुपरिच्छन्नं धनधान्यसमाकुलम्।<br>भारद्वाजाय सुप्रीतः प्रत्यपादयत प्रभुः।।	</td><td>	1-142-9a<br>1-142-9b	
</td></tr>
				
<tr><td>
	स ताञ्शिष्यान्महेष्वासः प्रतिजग्राह कौरवान्।<br>पाण्डवान्धार्तराष्ट्रांश्च द्रोणो मुदितमानसः।।	</td><td>	1-142-10a<br>1-142-10b	
</td></tr>
				
<tr><td>
	प्रतिगृह्य च तान्सर्वान्द्रोणो वचनमब्रवीत्।<br>रहस्येकः प्रतीतात्मा कृतोपसदनांस्तथा।।	</td><td>	1-142-11a<br>1-142-11b	
</td></tr>
<tr><td>
	<b>द्रोण उवाच।</b>	</td><td>	1-142-12x	
</td></tr>
				
<tr><td>
	कार्यं मे काङ्क्षितं किंचिद्धृदि संपरिवर्तते।<br>कृतास्त्रैस्तत्प्रदेयं मे तदेतद्वदतानघाः।।	</td><td>	1-142-12a<br>1-142-12b	
</td></tr>
<tr><td>
	<b>वैशंपायन उवाच।</b>	</td><td>	1-142-13x	
</td></tr>
				
<tr><td>
	तच्छ्रुत्वा कौरवेयास्ते तूष्णीमासन्विशांपते।<br>अर्जुनस्तु ततः सर्वं प्रतिजज्ञे परन्तप।।	</td><td>	1-142-13a<br>1-142-13b	
</td></tr>
				
<tr><td>
	ततोऽर्जुनं तदा मूर्ध्नि समाघ्राय पुनः पुनः।<br>प्रीतिपूर्वं परिष्वज्य प्ररुरोद मुदा तदा।।	</td><td>	1-142-14a<br>1-142-14b	
</td></tr>
				
<tr><td>
	`अश्वत्थामानमाहूय द्रोणो वचनमब्रवीत्।<br>सखायं विद्धि ते पार्थं मया दत्तः प्रगृह्यताम्।।	</td><td>	1-142-15a<br>1-142-15b	
</td></tr>
				
<tr><td>
	साधुसाध्विति तं पार्थः परिष्वज्येदमब्रवीत्।<br>अद्यप्रभृति विप्रेन्द्र परवानस्मि धर्मतः।।	</td><td>	1-142-16a<br>1-142-16b	
</td></tr>
				
<tr><td>
	शिष्योऽहं त्वत्प्रसादेन जीवामि द्विजसत्तम।<br>इत्युक्त्वा तु तदा पार्थः पादौ जग्राह पाण्डवः'।।	</td><td>	1-142-17a<br>1-142-17b	
</td></tr>
				
<tr><td>
	ततो द्रोणः पाण्डुपुत्रानस्त्राणि विविधानि च।<br>ग्राहयामास दिव्यानि मानुषाणि च वीर्यवान्।।	</td><td>	1-142-18a<br>1-142-18b	
</td></tr>
				
<tr><td>
	राजपुत्रास्तथा चान्ये समेत्य भरतर्षभ।<br>अभिजग्मुस्ततो द्रोणमस्त्रार्थे द्विजसत्तमम्।।	</td><td>	1-142-19a<br>1-142-19b	
</td></tr>
				
<tr><td>
	वृष्णयश्चान्धकाश्चैव नानादेश्याश्च पार्थिवाः।<br>सूतपुत्रश्च राधेयो गुरुं द्रोणमियात्तदा।।	</td><td>	1-142-20a<br>1-142-20b	
</td></tr>
				
<tr><td>
	स्पर्धमानस्तु पार्थेन सूतपुत्रोऽत्यमर्षणः।<br>दुर्योधनं समाश्रित्य सोऽवमन्यत पाण्डवान्।।	</td><td>	1-142-21a<br>1-142-21b	
</td></tr>
				
<tr><td>
	अभ्ययात्स ततो द्रोणं धनुर्वेदचिकीर्षया।<br>शिक्षाभुजवलोद्योगैस्तेषु सर्वेषु पाण्डवः।।	</td><td>	1-142-22a<br>1-142-22b	
</td></tr>
				
<tr><td>
	अस्त्रविद्यानुरागाच्च विशिष्टोऽभवदर्जुनः।<br>तुल्येष्वस्त्रप्रयोगेषु लाघवे सौष्टवेषु च।।	</td><td>	1-142-23a<br>1-142-23b	
</td></tr>
				
<tr><td>
	सर्वेषामेव शिष्याणां बभूवाभ्यधिकोऽर्जुनः।<br>ऐन्द्रिमप्रतिमं द्रोण उपदेशेष्वमन्यत।।	</td><td>	1-142-24a<br>1-142-24b	
</td></tr>
				
<tr><td>
	एवं सर्वकुमाराणामिष्वस्त्रं प्रत्यपादयत्।<br>कमण्डलुं च सर्वेषां प्रायच्छच्चिरकारणात्।।	</td><td>	1-142-25a<br>1-142-25b	
</td></tr>
				
<tr><td>
	पुत्राय च ददौ कुम्भमविलम्बनकारणात्।<br>यावत्ते नोपगच्छ्ति तावदस्मै परां क्रियाम्।।	</td><td>	1-142-26a<br>1-142-26b	
</td></tr>
				
<tr><td>
	द्रोण आचष्ट पुत्राय कर्म तज्जिष्णुरौहत।<br>ततः स वारुणास्त्रेण पूरयित्वा कमण्डलुम्।।	</td><td>	1-142-27a<br>1-142-27b	
</td></tr>
				
<tr><td>
	सममाचार्यपुत्रेण गुरुमभ्येति फाल्गुनः।<br>आचार्यपुत्रात्तस्मात्तु विशेषोपचयेऽपृथक्।।	</td><td>	1-142-28a<br>1-142-28b	
</td></tr>
				
<tr><td>
	न व्यहीयत मेधावी पार्थोऽप्यस्त्रविदां वरः।<br>अर्जुनः परमं यत्नमातिष्ठद्गुरुपूजने।।	</td><td>	1-142-29a<br>1-142-29b	
</td></tr>
				
<tr><td>
	अस्त्रे च परमं योगं प्रियो द्रोणस्य चाभवत्।<br>तं दृष्ट्वा नित्यमुद्युक्तमिष्वस्त्रं प्रति फाल्गुनम्।।	</td><td>	1-142-30a<br>1-142-30b	
</td></tr>
				
				
<tr><td>
	आहूय वचनं द्रोणो रहः सूदमभाषत।<br>अन्धकारेऽर्जुनायान्नं न देयं ते कदाचन।<br>न चाख्येयमिदं चापि मद्वाक्यं विजयेत्वया।।	</td><td>	1-142-31a<br>1-142-31b<br>1-142-31c	
</td></tr>
				
<tr><td>
	ततः कदाचिद्भुञ्जाने प्रववौ वायुरर्जुने।<br>तेन तत्र प्रदीपः स दीप्यमानो विलोपितः।।	</td><td>	1-142-32a<br>1-142-32b	
</td></tr>
				
<tr><td>
	भुक्त एव तु कौन्तेयो नास्यादन्यत्र वर्तते।<br>हस्तस्तेजस्विनस्तस्य अनुग्रहणकारणात्।।	</td><td>	1-142-33a<br>1-142-33b	
</td></tr>
				
<tr><td>
	तदभ्यासकृतं मत्वा रात्रावपि स पाण्डवः।<br>योग्यां चक्रे महाबाहुर्धनुषा पाण्डुनन्दनः।।	</td><td>	1-142-34a<br>1-142-34b	
</td></tr>
				
<tr><td>
	तस्य ज्यातलनिर्घोषं द्रोणः शुश्राव भारत।<br>उपेत्य चैनमुत्थाय परिष्वज्येदमब्रवीत्।।	</td><td>	1-142-35a<br>1-142-35b	
</td></tr>
<tr><td>
	<b>द्रोण उवाच।</b>	</td><td>	1-142-36x	
</td></tr>
				
<tr><td>
	प्रयतिष्ये तथा कर्तुं यथा नान्यो धनुर्धरः।<br>त्वत्समो भविता लोके सत्यमेतद्ब्रवीमि ते।।	</td><td>	1-142-36a<br>1-142-36b	
</td></tr>
<tr><td>
	<b>वैशंपायन उवाच।</b>	</td><td>	1-142-37x	
</td></tr>
				
<tr><td>
	ततो द्रोणोऽर्जुनं भूयो हयेषु च गजेषु च।<br>रथेषु भूमावपि च रणशिक्षामशिक्षयत्।।	</td><td>	1-142-37a<br>1-142-37b	
</td></tr>
				
<tr><td>
	गदायुद्धेऽसिचर्यायां तोमरप्रासशक्तिषु।<br>द्रोणः संकीर्णयुद्धे च शिक्षयामास कौरवान्।।	</td><td>	1-142-38a<br>1-142-38b	
</td></tr>
				
<tr><td>
	तस्य तत्कौशलं श्रुत्वा धनुर्वेदजिघृक्षवः।<br>सजानो राजपुत्राश्च समाजग्मुः सहस्रशः।।	</td><td>	1-142-39a<br>1-142-39b	
</td></tr>
				
				
<tr><td>
	`तान्सर्वाञ्शिक्षयामास द्रोणः शस्त्रभृतां वरः।'<br>ततो निषादराजस्य हिरण्यधनुषः सुतः।<br>एकलव्यो महाराज द्रोणमभ्याजगाम ह।।	</td><td>	1-142-40a<br>1-142-40b<br>1-142-40c	
</td></tr>
				
<tr><td>
	न स तं प्रतिजग्राह नैषादिरिति चिन्तयन्।<br>शिष्यं धनुषि धर्मज्ञस्तेषामेवान्ववेक्षया।।	</td><td>	1-142-41a<br>1-142-41b	
</td></tr>
<tr><td>
	<b>`द्रोण उवाच।</b>	</td><td>	1-142-42x	
</td></tr>
				
<tr><td>
	शिष्योऽसि मम नैषादे प्रयोगे बलत्तरः।<br>निवर्तस्व गृहानेव अनुज्ञातोऽसि नित्यशः।।	</td><td>	1-142-42a<br>1-142-42b	
</td></tr>
<tr><td>
	<b>वैशंपायन उवाच।'</b>	</td><td>	1-142-43x	
</td></tr>
				
<tr><td>
	स तु द्रोणस्य शिरसा पादौ गृह्य परन्तपः।<br>अरण्यमनुसंप्राप्य कृत्वा द्रोणं महीमयम्।।	</td><td>	1-142-43a<br>1-142-43b	
</td></tr>
				
<tr><td>
	तस्मिन्नाचार्यवृत्तिं च परमामास्थितस्तदा।<br>इष्वस्त्रे योगमातस्थे परं नियममास्थितः।।	</td><td>	1-142-44a<br>1-142-44b	
</td></tr>
				
<tr><td>
	परया श्रद्धयोपेतो योगेन परमेण च।<br>विमोक्षादानसन्धाने लघुत्वं परमाप सः।।	</td><td>	1-142-45a<br>1-142-45b	
</td></tr>
				
				
<tr><td>
	`लाघवं चास्त्रयोगं च नचिरात्प्रत्यपद्यत।'<br>अथ द्रोणाभ्यनुज्ञाताः कदाचित्कुरुपाण्डवाः।<br>रथैर्विनिर्ययुः सर्वे मृगयामरिमर्दनाः।।	</td><td>	1-142-46a<br>1-142-46b<br>1-142-46c	
</td></tr>
				
<tr><td>
	तत्रोपकरणं गृह्य नरः कश्चिद्यदृच्छया।<br>राजन्ननुजगामैकः श्वानमादाय पाण्डवान्।।	</td><td>	1-142-47a<br>1-142-47b	
</td></tr>
				
<tr><td>
	तेषां विचरतां तत्र तत्तत्कर्मचिकीर्षया।<br>श्वाचरन्स पथा क्रीडन्नैषादिं प्रति जग्मिवान्।।	</td><td>	1-142-48a<br>1-142-48b	
</td></tr>
				
<tr><td>
	स कृष्णमलदिग्धाङ्गं कृष्णाजिनजटाघरम्।<br>नैषादिं श्वा समालक्ष्य भषंस्तस्थौ तदन्तिके।।	</td><td>	1-142-49a<br>1-142-49b	
</td></tr>
				
<tr><td>
	तदा तस्याथ भषतः शुनः सप्त शरान्मुखे।<br>लाघवं दर्शन्नस्त्रे मुमोच युगपद्यथा।।	</td><td>	1-142-50a<br>1-142-50b	
</td></tr>
				
<tr><td>
	स तु श्वा शरपूर्णास्यः पाण्डवानाजगाम ह।<br>तं दृष्ट्वा पाण्डवा वीराः परं विस्मयमागताः।।	</td><td>	1-142-51a<br>1-142-51b	
</td></tr>
				
<tr><td>
	लाघवं शब्धवेधित्वं दृष्ट्वा तत्परमं तदा।<br>प्रेक्ष्य तं व्रीडिताश्चासन्प्रशशंसुश्च सर्वशः।।	</td><td>	1-142-52a<br>1-142-52b	
</td></tr>
				
<tr><td>
	तं ततोऽन्वेषमाणास्ते वने वननिवासिनम्।<br>ददृशुः पाण्डवा राजन्नस्यन्तमनिशं शरान्।।	</td><td>	1-142-53a<br>1-142-53b	
</td></tr>
				
<tr><td>
	न चैनमभ्यजानंस्ते तदा विकृतदर्शनम्।<br>तथैनं परिपप्रच्छ्रुः को भवान्कस्य वेत्युत।।	</td><td>	1-142-54a<br>1-142-54b	
</td></tr>
<tr><td>
	<b>एकलव्य उवाच।</b>	</td><td>	1-142-55x	
</td></tr>
				
<tr><td>
	निषादाधिपतेर्वीरा हिरण्यधनुषः सुतम्।<br>द्रोणशिष्यं च मां वित्त धुर्वेदकृतश्रमम्।।	</td><td>	1-142-55a<br>1-142-55b	
</td></tr>
<tr><td>
	<b>वैशंपायन उवाच।</b>	</td><td>	1-142-56x	
</td></tr>
				
<tr><td>
	ते तमाज्ञाय तत्त्वेन पुनरागम्य पाण्डवाः।<br>यथा वृत्तं वने सर्वं द्रोणायाचख्युरद्भुतम्।।	</td><td>	1-142-56a<br>1-142-56b	
</td></tr>
				
<tr><td>
	कौन्तेयस्त्वर्जुनो राजन्नेकलव्यमनुस्मरन्।<br>रहो द्रोणं समासाद्य प्रणयादिदमब्रवीत्।।	</td><td>	1-142-57a<br>1-142-57b	
</td></tr>
				
<tr><td>
	नन्वहं परिरभ्यैकः प्रीतिपूर्वमिदं वचः।<br>भवतोक्तो न मे शिष्यस्त्वद्विशिष्टो भविष्यति।।	</td><td>	1-142-58a<br>1-142-58b	
</td></tr>
				
<tr><td>
	अथ कस्मान्मद्विशिष्टो लोकादपि च वीर्यवान्।<br>अन्योऽस्ति भवतः शिष्यो निषादाधिपतेः सुतः।	</td><td>	1-142-59a<br>1-142-59b	
</td></tr>
<tr><td>
	<b>वैशंपायन उवाच।</b>	</td><td>	1-142-60x	
</td></tr>
				
<tr><td>
	मुहूर्तमिव तं द्रोणश्चिन्तयित्वा विनिश्चयम्।<br>सव्यसाचिनमादाय नैषादिं प्रति जग्मिवान्।।	</td><td>	1-142-60a<br>1-142-60b	
</td></tr>
				
<tr><td>
	ददर्श मलदिग्धाङ्गं जटिलं चीरवाससम्।<br>एकलव्यं धनुष्पाणिमस्यन्तमनिशं शरान्।।	</td><td>	1-142-61a<br>1-142-61b	
</td></tr>
				
<tr><td>
	एकलव्यस्तु तं दृष्ट्वा द्रोणमायान्तमन्तिकात्।<br>अभिगम्योपसंगृह्य जगाम शिरसा महीम्।।	</td><td>	1-142-62a<br>1-142-62b	
</td></tr>
				
<tr><td>
	पूजयित्वा ततो द्रोणं विधिवत्स निषादजः।<br>निवेद्य शिष्यमात्मानं तस्थौ प्राञ्जलिरग्रतः।।	</td><td>	1-142-63a<br>1-142-63b	
</td></tr>
				
<tr><td>
	ततो द्रोणोऽब्रवीद्राजन्नेकलव्यमिदं वचः।<br>यदि शिष्योऽसि मे वीर वेतनं दीयतां मम।।	</td><td>	1-142-64a<br>1-142-64b	
</td></tr>
				
<tr><td>
	एकलव्यस्तु तच्छ्रुत्वा प्रीयमाणोऽब्रवीदिदम्।<br>किं प्रयच्छामि भगवन्नाज्ञापयतु मां गुरुः।।	</td><td>	1-142-65a<br>1-142-65b	
</td></tr>
<tr><td>
	न हि किंचिददेयं मे गुरवे ब्रह्मवित्तम।	</td><td>	1-142-66a	
</td></tr>
<tr><td>
	<b>वैशंपायन उवाच।</b>	</td><td>	1-142-66x	
</td></tr>
<tr><td>
	तमब्रवीत्त्वयाङ्गुष्ठो दक्षिणो दीयतामिति।।	</td><td>	1-142-66b	
</td></tr>
				
<tr><td>
	एकलव्यस्तु तच्छ्रुत्वा वचो द्रोणस्य दारुणम्।<br>प्रतिज्ञामात्मनो रक्षन्सत्ये च नियतः सदा।।	</td><td>	1-142-67a<br>1-142-67b	
</td></tr>
				
<tr><td>
	तथैव हृष्टवदनस्तथैवादीनमानसः।<br>छित्त्वाऽविचार्य तं प्रादाद्द्रोणायाङ्गुष्ठमात्मनः।।	</td><td>	1-142-68a<br>1-142-68b	
</td></tr>
				
<tr><td>
	ततः शरं तु नैषादिरङ्गुलीभिर्व्यकर्षत।<br>न तथा च स शीघ्रोऽभूद्यथा पूर्वं नराधिप।।	</td><td>	1-142-69a<br>1-142-69b	
</td></tr>
				
<tr><td>
	ततोऽर्जुनः प्रीतमना बभूव विगतज्वरः।<br>द्रोणश्च सत्यवागासीन्नान्योऽभिभविताऽर्जुनं।।	</td><td>	1-142-70a<br>1-142-70b	
</td></tr>
				
<tr><td>
	द्रोणस्य तु तदा शिष्यौ गदायोग्यौ बभूवतुः।<br>दुर्योधनश्च भीमश्च सदा संरब्धणानसौ।।	</td><td>	1-142-71a<br>1-142-71b	
</td></tr>
				
<tr><td>
	अश्वत्थामा रहस्येषु सर्वेष्वभ्यधिकोऽभवत्।<br>तथाऽतिपुरुषानन्यान्त्सारुकौ यमजावुभौ।।	</td><td>	1-142-72a<br>1-142-72b	
</td></tr>
				
<tr><td>
	युधिष्ठिरो रथश्रेष्ठः सर्वत्र तु धनञ्जयः।<br>प्रथितः सागरान्तायां रथयूथपयूथपः।।	</td><td>	1-142-73a<br>1-142-73b	
</td></tr>
				
<tr><td>
	बुद्धियोगबलोत्साहः सर्वास्त्रेषु च निष्ठितः।<br>अस्त्रे गुर्वनुरागे च विशिष्टोऽभवदर्जुनः।।	</td><td>	1-142-74a<br>1-142-74b	
</td></tr>
				
<tr><td>
	तुल्येष्वस्त्रोपदेशेषु सौष्ठवेन च वीर्यवान्।<br>एकः सर्वकुमाराणां बभूवातिरथोऽर्जुनः।।	</td><td>	1-142-75a<br>1-142-75b	
</td></tr>
				
<tr><td>
	प्राणाधिकं भीमसेनं कृतविद्यं धनञ्जयम्।<br>धार्तराष्ट्रा दुरात्मानो नामृष्यन्त परस्परम्।।	</td><td>	1-142-76a<br>1-142-76b	
</td></tr>
				
<tr><td>
	तांस्तु सर्वान्समानीय सर्वविद्यास्त्रशिक्षितान्।<br>द्रोणः प्रहरणज्ञाने जिज्ञासुः पुरुषर्षभः।।	</td><td>	1-142-77a<br>1-142-77b	
</td></tr>
				
<tr><td>
	कृत्रिमं भासमारोप्य वृक्षाग्रे शिल्पिभिः कृतम्।<br>अविज्ञातं कुमाराणां लक्ष्यभूतमुपादिशत्।।	</td><td>	1-142-78a<br>1-142-78b	
</td></tr>
<tr><td>
	<b>द्रोण उवाच।</b>	</td><td>	1-142-79x	
</td></tr>
				
<tr><td>
	शीघ्रं भन्तः सर्वेऽपि धनूंष्यादाय सर्वशः।<br>भासमेतं समुद्दिश्य तिष्ठध्वं सन्धितेषतः।।	</td><td>	1-142-79a<br>1-142-79b	
</td></tr>
				
<tr><td>
	मद्वाक्यसमकालं तु शिरोऽस्य विनिपात्यताम्।<br>एकैकशो नियोक्ष्यामि तथा कुरुत पुत्रकाः।।	</td><td>	1-142-80a<br>1-142-80b	
</td></tr>
<tr><td>
	<b>वैशंपायन उवाच।</b>	</td><td>	1-142-81x	
</td></tr>
				
<tr><td>
	ततो युधिष्ठिरं पूर्वमुवाचाङ्गिरसां वरः।<br>संधत्स्व बामं दुर्धर्ष मद्वाक्यान्ते विमुञ्चतम्।।	</td><td>	1-142-81a<br>1-142-81b	
</td></tr>
				
<tr><td>
	ततो युधिष्ठिरः पूर्वं धनुर्गृह्य परन्तपः।<br>तस्थौ भासं समुद्दिश्य गुरुवाक्यप्रचोदितः।।	</td><td>	1-142-82a<br>1-142-82b	
</td></tr>
				
<tr><td>
	ततो विततधन्वानं द्रोणस्तं कुरुनन्दनम्।<br>स मुहूर्तादुवाचेदं वचनं भरतर्षभ।।	</td><td>	1-142-83a<br>1-142-83b	
</td></tr>
				
<tr><td>
	पश्यसि त्वं द्रुमाग्रस्थं भासं नरवरात्मज।<br>पश्यामीत्येवमाचार्यं प्रत्युवाच युधिष्ठिरः।।	</td><td>	1-142-84a<br>1-142-84b	
</td></tr>
				
<tr><td>
	स मुहूर्तादिव पुनर्द्रोणस्तं प्रत्यभाषत।<br>अथ वृक्षमिमं मां वा भ्रातॄन्वाऽपि प्रपश्यसि।।	</td><td>	1-142-85a<br>1-142-85b	
</td></tr>
				
<tr><td>
	तमुवाच स कौन्तेयः पश्याम्येनं नवस्पतिम्।<br>भन्तं च तथा भ्रातॄन्भासं चेति पुनःपुनः।।	</td><td>	1-142-86a<br>1-142-86b	
</td></tr>
				
<tr><td>
	तमुवाचापसर्पेति द्रोणोऽप्रीतमना इव।<br>नैतच्छक्यं त्वया वेद्धुं लक्ष्यमित्येव कुत्सयन्।।	</td><td>	1-142-87a<br>1-142-87b	
</td></tr>
				
<tr><td>
	ततो दुर्योधनादींस्तान्धार्तराष्ट्रान्महायशाः।<br>तेनैव क्रमयोगेन जिज्ञासुः पर्यपृच्छत।।	</td><td>	1-142-88a<br>1-142-88b	
</td></tr>
				
<tr><td>
	अन्यांश्च शिष्यान्भीमादीन्राज्ञश्चैवान्यदेशजान्।<br>यदा च सर्वे तत्सर्वं पश्याम इति कुत्सिताः।।	</td><td>	1-142-89a<br>1-142-89b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि द्विचत्वारिंशदधिकशततमोऽध्यायः।। 142 ।।	</td><td>		
</td></tr></tbody>