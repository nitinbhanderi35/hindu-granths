<span style="font-size: 14pt; line-height: 200%">वैशंपायन उवाच।	<br>
तस्याथ वर्षतो वारि पाण्डवः प्रत्यवारयत्।<br>
शरवर्षेण बीभत्सुरुत्तमास्त्राणि दर्शयन्।।	1-253-1<br>
<br>
खाण्डवं च वनं सर्वं पाण्डवो बहुभिः शरैः।<br>
प्राच्छादयदमेयात्मा नीहारेणेव चन्द्रमाः।।	1-253-2<br>
<br>
न च स्म किंचिच्छक्नोति भूतं निश्चरितुं ततः।<br>
संछाद्यमाने खे बाणैरस्यता सव्यसाचिना।।	1-253-3<br>
<br>
तक्षकस्तु न तत्रासीन्नागराजो महाबलः।<br>
दह्यमाने वने तस्मिन्कुरुक्षेत्रं गतो हि सः।।	1-253-4<br>
<br>
अश्वसेनोऽभवत्तत्र तक्षकस्य सुतो बली।<br>
स यत्नमकरोत्तीव्रं मोक्षार्थं जातवेदसः।।	1-253-5<br>
<br>
न शशाक स निर्गन्तुं निरुद्धोऽर्जुनपत्रिभिः।<br>
मोक्षयामास तं माता निगीर्य भुजगात्मजा।।	1-253-6<br>
<br>
तस्य पूर्वं शिरो ग्रस्तं पुच्छमस्य निगीर्यते।<br>
निगीर्य सोर्ध्वमक्रामत्सुतं नागी मुमुक्षया।।	1-253-7<br>
<br>
तस्याः शरेण तीक्ष्णेन पृथुधारेण पाण्डवः।<br>
शिरश्चिच्छेद गच्छन्त्यास्तामपश्यच्छचीपतिः।।	1-253-8<br>
<br>
तं मुमोचयिषुर्वज्री वातवर्षेण पाण्डवम्।<br>
मोहयामास तत्कालमश्वसेनस्त्वमुच्यत।।	1-253-9<br>
<br>
तां च मायां तदा दृष्टा घोरां नागेन वञ्चितः।<br>
द्विधा त्रिधा च खगतान्प्राणिनः पाण्डवोच्छिनत्।।	1-253-10<br>
<br>
शशाप तं च संक्रुद्धो बीभत्सुर्जिह्मगामिनम्।<br>
पावको वासुदेवश्चाप्यप्रतिष्ठो भविष्यसि।।	1-253-11<br>
<br>
ततो जिष्णुः सहस्राक्षं खं वितत्याशुगैः शरैः।<br>
योधयामास संक्रुद्धो वञ्चनां तामनुस्मरन्।।	1-253-12<br>
<br>
देवराजोऽपि तं दृष्ट्वा संरब्धं समरेऽर्जुनम्।<br>
स्वमस्त्रमसृजत्तीव्रं छादयित्वाऽखिलं नभः।।	1-253-13<br>
<br>
ततो वायुर्महाघोषः क्षोभयन्सर्वसागरान्।<br>
वियत्स्थो जनयन्मेघाञ्जलधारासमाकुलान्।।	1-253-14<br>
<br>
ततोऽशनिमुचो घोरांस्तडित्स्तनितनिःस्वनान्।<br>
तद्विघातार्थमसृजदर्जुनोऽप्यस्त्रमुत्तमम्।।	1-253-15<br>
<br>
वायव्यमभिमन्त्र्याथ प्रतिपत्तिविशारदः।<br>
तेनेन्द्राशनिमेघानां वीर्यौजस्तद्विनाशितम्।।	1-253-16<br>
<br>
जलधाराश्च ताः शोषं जग्मुर्नेशुश्च विद्युतः।<br>
क्षणेन चाभवद्व्योम संप्रशान्तरजस्तमः।।	1-253-17<br>
<br>
सुखशीतानिलवहं प्रकृतिस्थार्कमण्डलम्।<br>
निष्प्रतीकारहृष्टश्च हुतभुग्विविधाकृतिः।।	1-253-18<br>
<br>
सिच्यमानो वसौघैस्तैः प्राणिनां देहनिःसृतैः।<br>
प्रजज्वालाथ सोऽर्चिष्मान्स्वनादैः पूरयञ्जगत्।।	1-253-19<br>
<br>
कृष्णाभ्यां रक्षितं दृष्ट्वा तं च दावमहङ्कृताः।<br>
खमुत्पेतुर्महाराज सुपर्णाद्याः पतत्त्रिणः।।	1-253-20<br>
<br>
गरुत्मान्वज्रसदृशैः पक्षतुण्डनखैस्तथा।<br>
प्रहर्तुकामो न्यपतदाकाशात्कृष्णपाण्डवौ।।	1-253-21<br>
<br>
तथैवोरगसङ्घाताः पाण्डवस्य समीपतः।<br>
उत्सृजन्तो विषं घोरं निपेतुर्ज्वलिताननाः।।	1-253-22<br>
<br>
तांश्चकर्त शरैः पार्थः सरोषाग्निसमुक्षितैः।<br>
विविशुश्चापि तं दीप्तं देहाभावाय पावकम्।।	1-253-23<br>
<br>
ततः सुराः सगन्धर्वा यक्षराक्षसपन्नगाः।<br>
उत्पेतुर्नादमतुलमुत्सृजन्तो रणार्थिनः।।	1-253-24<br>
<br>
अयःकणपचक्राश्मभुशुण्ड्युद्यतबाहवः।<br>
कृष्णपार्थौ जिघांसन्तः क्रोधसंमूर्च्छितौजसः।।	1-253-25<br>
<br>
तेषामतिव्याहरतां शस्त्रवर्षं प्रमुञ्चताम्।<br>
प्रममाथोत्तमाङ्गानि बीभत्सुर्निशितैः शरैः।।	1-253-26<br>
<br>
कृष्णश्च सुमहातेजाश्चक्रेणारिविनाशनः।<br>
दैत्यदानवसङ्घानां चकार कदनं महत्।।	1-253-27<br>
<br>
अथापरे शरैर्विद्धाश्चक्रवेगेरितास्तथा।<br>
वेलामिव समासाद्य व्यतिष्ठन्नमितौजसः।।	1-253-28<br>
<br>
ततः शक्रोऽतिसक्रुद्धस्त्रिदशानां महेश्वरः।<br>
पाण्डुरं गजमास्थाय तावुभौ समुपाद्रवत्।।	1-253-29<br>
<br>
वेगेनाशनिमादाय वज्रमस्त्रं च सोऽसृजत्।<br>
हतावेताविति प्राह सुरानसुरसूदनः।।	1-253-30<br>
<br>
ततः समुद्यतां दृष्ट्वा देवेन्द्रेण महाशनिम्।<br>
जगृहुः सर्वशस्त्राणि स्वानि स्वानि सुरास्तथा।।	1-253-31<br>
<br>
कालदण्डं यमो राजन् गदां चैव धनेश्वरः।<br>
पाशांश्च तत्र वरुणो विचित्रां च तथाऽशनिम्।।	1-253-32<br>
<br>
स्कन्दः शक्तिं समादाय तस्थौ मेरुरिवाचलः।<br>
ओषधीर्दीप्यमानाश्च जगृहातेऽस्विनावपि।।	1-253-33<br>
<br>
जगृहे च धनुर्धाता मुसलं तु जयस्तथा।<br>
पर्वतं चापि जग्राह क्रुद्धस्त्वष्टा महाबलः।।	1-253-34<br>
<br>
अंशस्तु शक्तिं जग्राह मृत्युर्देवः परश्वधम्।<br>
प्रगृह्य परिघं घोरं विचचारार्यमा अपि।।	1-253-35<br>
<br>
मित्रश्च क्षुरपर्यन्तं चक्रमादाय तस्थिवान्।<br>
पूषा भगश्च संक्रुद्धः सविता च विशांपते।।	1-253-36<br>
<br>
आत्तकार्मुकनिस्त्रिंशाः कृष्णापार्थौ प्रदुद्रुवुः।<br>
रुद्राश्च वसवश्चैव मरुतश्च महाबलाः।।	1-253-37<br>
<br>
विश्वेदेवास्तथा साध्या दीप्यमानाः स्वतेजसा।<br>
एते चान्ये च बहवो देवास्तौ पुरुषोत्तमौ।।	1-253-38<br>
<br>
कृष्णपार्थौ जिघांसन्तः प्रतीयुर्विविधायुधाः।<br>
तत्राद्भुतान्यदृश्यन्त निमित्तानि महाहवे।।	1-253-39<br>
<br>
युगान्तसमरूपाणि भूतसंमोहनानि च।<br>
तथा दृष्ट्वा सुसंरब्धं शक्रं देवैः सहाच्युतौ।।	1-253-40<br>
<br>
अभीतौ युधि दुर्धर्षौ तस्थतुः सज्जकार्मुकौ।<br>
आगच्छतस्ततो देवानुभौ युद्धविशारदौ।।	1-253-41<br>
<br>
व्यताडयेतां संक्रुद्धौ शरैर्वज्रोपमैस्तदा।<br>
असकृद्भग्नसंकल्पाः सुराश्च बहुशः कृताः।।	1-253-42<br>
<br>
भयाद्रणं परित्यज्य शख्रमेवाभिशिश्रियुः।<br>
दृष्ट्वा निवारितान्देवान्माधवेनार्जुनेन च।।	1-253-43<br>
<br>
आश्चर्यमगमंस्तत्र मुनयो नभसि स्थिताः।<br>
शक्रश्चापि तयोर्वीर्यमुपलभ्यासकृद्रणे।।	1-253-44<br>
<br>
बभूव परमप्रीतो भूयश्चैतावयोधयत्।<br>
ततोऽश्मवर्षं सुमहद्व्यसृजत्पाकशासनः।।	1-253-45<br>
<br>
भूय एव तदा वीर्यं जिज्ञासुः सव्यसाचिनः।<br>
तच्छैरर्जुनो वर्षं प्रतिजघ्नेऽत्यमर्षितः।।	1-253-46<br>
<br>
विफलं क्रियमाणं तत्समवेक्ष्य शतक्रतुः।<br>
भूयः संवर्धयामास तद्वर्षं पाकशासनः।।	1-253-47<br>
<br>
सोश्मवर्षं महावेगैरिषुभिः पाकशासनिः।<br>
विलयं गमयामास हर्षयन्पितरं तथा।।	1-253-48<br>
<br>
तत उत्पाट्य पाणिभ्यां मन्दराच्छिखरं महत्।<br>
सद्रुमं व्यसृजच्छक्रो जिघांसुः पाण्डुनन्दनम्।।	1-253-49<br>
<br>
ततोऽर्जुनो वेगवद्भिर्ज्वलिताग्रैरजिह्मगैः।<br>
शरैर्विध्वंसयामास गिरेः शृङ्गं सहस्रधा।।	1-253-50<br>
<br>
गिरेर्विशीर्यमाणस्य तस्य रूपं तदा बभौ।<br>
सार्कचन्द्रग्रहस्येव नभसः परिशीर्यतः।।	1-253-51<br>
<br>
तेनाभिपतता दावं शैलेन महता भृशम्।<br>
शृङ्गेण निहतास्तत्र प्राणिनः खाण्डवालयाः।।	1-253-52<br>
<br>
।। इति श्रीमन्महाभारते आदिपर्वणि खाण्डवदाहपर्वणि त्रिपञ्चाशदधिकद्विशततमोऽध्यायः।। 253 ।।<br>
<br>
।। समाप्तं च खाण्डवदाहपर्व ।।<br>
</span>
