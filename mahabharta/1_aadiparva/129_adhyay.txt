<span style="font-size: 14pt; line-height: 200%"><br>
कुन्त्युवाच।<br>
अपत्यकाम एवं स्यान्ममापत्यं भवेदिति।<br>
विप्रं वा गुणसंपन्नं सर्वभूतहिते रतम्।।	1-129-1a<br>
अनुजानीहि भद्रं ते दैवतं हि पतिः स्त्रियः।<br>
यं त्वं वक्ष्यसि धर्मज्ञ देवं ब्राह्मणमेव च।।	1-129-2a<br>
यथोद्दिष्टं त्वया वीर तत्कर्तास्मि महाभुज।<br>
देवात्पुत्रफलं सद्यो विप्रात्कालान्तरे भवेत्।।	1-129-3a<br>
आवाहयामि कं देवं कदा वा भरतर्षभ।<br>
त्वत्त आज्ञां प्रतीक्षन्तीं विद्ध्यस्मिन्कर्मणीप्सिते।।	1-129-4a<br>
पाण्डुरुवाच।	<br>
धन्योऽञस्म्यनुगृहीतोऽस्मि त्वं नो धात्री कुलस्य हि।<br>
नमो महर्षये तस्मै येन दत्तो वरस्तव।।	1-129-5a<br>
न चाधर्मेण धर्मज्ञे शक्याः पालयितुं प्रजाः।<br>
तस्मात्त्वं पुत्रलाभाय सन्तानाय ममैव च।।	1-129-6a<br>
प्रवरं सर्वदेवानां धर्ममावाहयाबले।	1-129-7a<br>
वैशंपायन उवाच।	<br>
पाण्डुना समनुज्ञाता भारतेन यशस्विना।<br>
मतिं चक्रे महाराज धर्मस्यावाहने तदा।।'	1-129-7b<br>
पाण्डुरुवाच।	<br>
अद्यैव त्वं वरारोहे प्रयतस्व यथाविधि।<br>
धार्मिकश्च कुरूणां हि भविष्यति न संशयः।।	1-129-8a<br>
दत्तस्य तस्य धर्मेण नाधर्मे रंस्यते मनः।<br>
धर्मादिकं हि धर्मज्ञे धर्मान्तं धर्ममध्यमम्।।	1-129-9a<br>
अपत्यमिष्टं लोकेषु यशःकीर्तिविवर्धनम्।<br>
तस्माद्धर्मं पुरस्कृत्य नियता त्वं शुचिस्मिते।।	1-129-10a<br>
आकाराचारसंपन्ना भजस्वाराधय स्वयम्।।	1-129-11a<br>
वैशंपायन उवाच।	<br>
सा तथोक्ता तथेत्युक्त्वा तेन भर्त्रा वराङ्गना।<br>
अभिवाद्याभ्यनुज्ञाता प्रदक्षिणमथाकरोत्।।	1-129-12a<br>
संवत्सरोषिते गर्भे गान्धार्या जनमेजय।<br>
आजुबहाव ततो धर्मं कुन्ती गर्भार्थमच्युतम्।।	1-129-13a<br>
सा बलिं त्वरिता देवी धर्मायोपजहार ह।<br>
जजाप विधिवज्जप्यं दत्तं दुर्वाससा पुरा।।	1-129-14a<br>
जानन्ती धर्ममग्र्यं वै धर्मं वशमुपानयत्।<br>
आहूतो नियमात्कुन्त्या सर्वभूतनमस्कृतः।।	1-129-15a<br>
आजगाम ततो देवीं धर्मो मन्त्रबलात्ततः।<br>
विमाने सूर्यसङ्काशे कुन्ती यत्र जपस्थिता।।	1-129-16a<br>
ददृशे भगवान्धर्मः सन्तानार्थाय पाण्डवे।<br>
विहस्य तां ततो ब्रूयाः कुन्ति किं ते ददाम्यहम्।<br>
सा तं विहस्यमानापि पुत्रं देह्यब्रवीदिदम्।।	1-129-17a<br>
तस्मिन्बहुमृगेऽरण्ये शतशृङ्गे नगोत्तमे।<br>
पाण्डोरर्थे महाभागा कुन्ती धर्ममुपागमत्।।	1-129-18a<br>
ऋतुकाले शुचिः स्नाता शुक्लवस्त्रा यशस्विनी।<br>
शय्यां जग्राह सुश्रोणी सह धर्मेण सुव्रता।।'	1-129-19a<br>
धर्मेण सह संगम्य योगमूर्तिधरेण सा।<br>
लेभे पुत्रं महाबाहुं सर्वप्राणभृतां वरम्।।	1-129-20a<br>
ऐन्द्रे चन्द्रमसा युक्ते मुहूर्तेऽभिजितेऽष्टमे।<br>
दिवा मध्यगते सूर्ये तिथौ पूर्णे हि पूजिते।।	1-129-21a<br>
समृद्धयसशं कुन्ती सुषाव प्रवरं सुतम्।<br>
जातमात्रे सुते तस्मिन्वागुवाचाशरीरिणी।।	1-129-22a<br>
एष धर्मभृतां श्रेष्ठो भविष्यति नरोत्तमः।<br>
विक्रान्तः सत्यवाक्चैव राजा पृथ्व्यां भविष्यति।।	1-129-23a<br>
युधिष्ठिर इति ख्यातः पाण्डोः प्रथमजः सुतः।<br>
भविता प्रथितो राजा त्रिषु लोकेषु विश्रुतः।<br>
यशसा तेजसा चैव वृत्तेन च समन्वितः।।	1-129-24a<br>
संवत्सरे द्वितीये तु गान्धार्या उदरं महत्।<br>
न च प्राजायत तदा ततस्तां दुःखमाविशत्।।	1-129-25a<br>
श्रुत्वा कुन्तीसुतं जातं बालार्कसमतेजसम्।<br>
उदस्यात्मनः स्थैर्यमुपालभ्य च सौबली।।	1-129-26a<br>
कौरवस्यापरिज्ञातं यत्नेन महता स्वयम्।<br>
उदरं घातयामास गान्धारी शोकमूर्छिता।।	1-129-27a<br>
ततो जज्ञे मांसपेशी लोहाष्ठीलेव संहता।<br>
द्विवर्षसंभृता कुक्षौ तामुत्स्रष्टुं प्रचक्रमे।।	1-129-28a<br>
अथ द्वैपायनो ज्ञात्वा त्वरितः समुपागमत्।<br>
तां स मांसमयीं पेशीं ददर्श जपतां वरः।।	1-129-29a<br>
ततोऽवदत्सौबलेयीं किमिदं ते चिकीर्षितम्।<br>
सा चात्मनो मतं सर्वं शशंस परमर्षये।।	1-129-30a<br>
गान्धार्युवाच।	<br>
ज्येष्ठं कुन्तीसुतं जातं श्रुत्वा रविसमप्रभम्।<br>
दुःखेन परमेणेदमुदरं घातितं मया।।	1-129-31a<br>
शतं च किल पुत्राणां वितीर्णं मे त्वया पुरा।<br>
इयं च मे मांसपेशी जाता पुत्रशताय वै।।	1-129-32a<br>
व्यास उवाच।	<br>
एवमेतत्सौबलेयि नैतज्जात्वन्यथा भवेत्।<br>
वितथं नोक्तपूर्वं मे स्वैरेष्वपि कुतोऽन्यथा।।	1-129-33a<br>
घृतपूर्णं कुण्डशतं क्षिप्रमेव विधीयताम्।<br>
सुगुप्तेषु च देशेषु रक्षा चैव विधीयताम्।।	1-129-34a<br>
शीताभिरद्भिरष्ठीलामिमां च परिषिञ्चय।।	1-129-35a<br>
वैशंपायन उवाच।	<br>
सा सिच्यमाना ह्यष्ठीला ह्यभवच्छतधा तदा।<br>
अङ्गुष्ठपर्वमात्राणां गर्भाणां तत्क्षणं तथा।।	1-129-36a<br>
एकाधिकशतं पूर्णं यथायोगं विशांपते।<br>
ततः कुण्डशतं तत्र आनाय्य तु महानृषिः।।	1-129-37a<br>
मांसपेश्यास्तदा राजन्क्रमशः कालपर्ययात्।<br>
ततस्तांस्तेषु कुण्डेषु गर्भान्सर्वान्समादधत्।।	1-129-38a<br>
स्वनुगुप्तेषु देशेषु रक्षां चैषां व्यधापयत्।<br>
शशास चैव कृष्णो वै गर्भाणां रक्षणं तथा।।	1-129-39a<br>
उवाच चैनां भगवान्कालेनैतावता पुनः।<br>
स्फुटमानेषु कुण्डेषु जाताञ्जानीहि शोभने।।	1-129-40a<br>
उद्धाटनीयान्येतानि कुण्डानीति च सौबलीम्।<br>
इत्युक्त्वा भगवान्व्यासस्तथा प्रतिविधाय च।।	1-129-41a<br>
जगाम तपसे धीमान्हिमवन्तं शिलोच्चयम्।<br>
अह्नोत्तराः कुमारस्ते कुण्डेभ्यस्तु समुत्थिताः।।	1-129-42a<br>
तेनैवैषां क्रमेणासीज्ज्योष्ठानुज्येष्ठता तदा।<br>
जन्मतश्च प्रमाणेन ज्येष्ठः कुन्तीसुतोऽभवत्।।	1-129-43a<br>
धार्मिकं च सुतं दृष्ट्वा पाण्डुः कुन्तीमथाऽब्रवीत्।<br>
प्राहुः क्षत्रं बलज्येष्ठं बलज्येष्ठं सुतं वृणु।।	1-129-44a<br>
ततः कुन्तीमभिक्रम्य शशासातीव भारत।<br>
वायुमावाहयस्वेति स देवो बलवत्तरः।।	1-129-45a<br>
अश्वमेधः क्रतुश्रेष्ठो ज्योतिःश्रेष्ठो दिवाकरः।<br>
ब्राह्मणो द्विपदां श्रेष्ठो देवश्रेष्ठश्च मारुतः।।	1-129-46a<br>
मारुतं मरुतां श्रेष्ठं सर्वप्राणिभिरीडितम्।<br>
आवाहय त्वं नियमात्पुत्रार्थं वरवर्णिनि।।	1-129-47a<br>
स नो यं दास्यति सुतं स प्राणबलवान्नृषु।<br>
भविष्यति वरारोहे बलज्येष्ठा हि भूमिपाः।।	1-129-48a<br>
वैशंपायन उवाच।	1-129-49x<br>
तथोक्तवति सा काले वायुमेवाजुहाव ह।<br>
द्वितीयेनोपहारेण तेनोक्तविधिना पुनः।।	1-129-49a<br>
तैरेव नियमैः स्थित्वा मन्त्रग्राममुदैरयत्।<br>
आजगाम ततो वायुः किं करोमीति चाब्रवीत्।।	1-129-50a<br>
लज्जान्विता ततः कुन्ती पुत्रमैच्छन्महाबलम्।<br>
तथास्त्विति च तां वायुः समालभ्य दिवं गतः।।	1-129-51a<br>
तस्यां जज्ञे महावीर्यो भीमो भीमपराक्रमः।<br>
तमप्यतिबलं जातं वागुवाचाशरीरिणी।।	1-129-52a<br>
सर्वेषां बलिनां श्रेष्ठो जातोऽयमिति भारत।<br>
जातमात्रे कुमारे तु सर्वलोकस्य पार्थिवाः।।	1-129-53a<br>
मूत्रं प्रसुस्रुवुः सर्वे व्यथां चापि प्रपेदिरे।<br>
वाहनानि व्यशीर्यन्त व्यमुञ्चन्नश्रुबिन्दवः।।	1-129-54a<br>
यथाऽनिलः समुद्भूतः समर्थः कम्पने भुवः।<br>
तथा ह्युपचिताङ्गो वै भीमो भीमपराक्रमः।।	1-129-55a<br>
इदं चाद्भुतमत्रासीज्जातमात्रे वृकोदरे।<br>
यदऱ्कात्पतितो मातुः शिलां गात्रैरचूर्णयत्।।	1-129-56a<br>
कुन्ती तु सह पुत्रेण याता सुरुचिरं सरः।<br>
स्नात्वा च सुतमादाय दशमेऽहनि यादवी।।	1-129-57a<br>
दैवतान्यर्चयिष्यन्ती निर्जगामाश्रमात्पृथा।<br>
शैलाभ्याशेन गच्छन्त्यास्तदा भरतसत्तम।।	1-129-58a<br>
निश्चक्राम महाव्याघ्रो जिघांसुर्गिरिगह्वरात्।<br>
तमापतन्तं शार्दूलं विकृष्य धनुरुत्तमम्।।	1-129-59a<br>
निर्बिभेद शरैः पाण्डुस्त्रिभिस्तिरदशविक्रमः।<br>
नादेन महता तां तु पूरयन्तं गिरेर्गुहाम्।।	1-129-60a<br>
दृष्ट्वा शैलमुपारोढुमैच्छत्कुन्ती भयात्तदा।<br>
त्रासात्तस्याः सुतस्त्वङ्कात्पपात भरतर्षभ।।	1-129-61a<br>
पर्वतस्योपरिस्थायामधस्तादपतच्छिशुः।<br>
स शिलां चूर्णयामास वज्रवद्वज्रिचोदितः।।	1-129-62a<br>
पुत्रस्नेहात्ततः पाण्डुरभ्यधावद्गिरेस्तटम्।<br>
पतता तेन शतधा शिला गात्रैर्विचूर्णिता।।	1-129-63a<br>
शिलां च चूर्णितां दृष्ट्वा परं विस्मयमागमत्।<br>
स तु जन्मनि भीमस्य विनदन्तं विनादितम्।।	1-129-64a<br>
ददर्श गिरिशृङ्गस्थं व्याघ्रं व्याघ्रपराक्रमः।<br>
दारसंरक्षणार्थाय पुत्रसंरक्षणाय च।।	1-129-65a<br>
सदा बाणधनुष्पाणिरभवत्कुरुनन्दनः।<br>
मघे चन्द्रमसा युक्ते सिंहे चाभ्युदिते गुरौ।।	1-129-66a<br>
दिवा मध्यगते सूर्ये तिथौ पुण्ये त्रयोदशे।<br>
पित्र्ये मुहूर्ते सा कुन्ती सुषुवे भीममच्युतम्।।	1-129-67a<br>
यस्मिन्नहनि भमस्तु जज्ञे भीमपराक्रमः।<br>
तामेव रात्रिं पूर्वां तु जज्ञे दुर्योधनो नृपः।।	1-129-68a<br>
स जातमात्र एवाथ धृतराष्ट्रसुतो नृप।<br>
रासभारावसदृशं रुराव च ननाद च।।	1-129-69a<br>
तं खराः प्रत्यभाषन्त गृध्रगोमायुवायसाः।<br>
क्रव्यादाः प्राणदन्घोराः शिवाश्चाशिवनिस्वनाः।।	1-129-70a<br>
वाताश्च प्रववुश्चापि दिग्दाहश्चाभवत्तदा।<br>
ततस्तु भीतवद्राजा धृतराष्ट्रोऽब्रवीदिदम्।।	1-129-71a<br>
समानीय बहून्विप्रान्भीष्मं विदुरमेव च।<br>
अन्यांश्च सुहृदो राजन्कुरून्सर्वांस्तथैव च।।	1-129-72a<br>
युधिष्ठिरो राजपुत्रो ज्येष्ठो नः कुलवर्धनः।<br>
प्राप्तः स्वगुणतो राज्यं न तस्मिन्वाच्यमस्तिनः।।	1-129-73a<br>
अयं त्वनन्तरस्तस्मादपि राजा भविष्यति।<br>
एतद्विब्रूत मे तथ्यं यदत्र भविता ध्रुवम्।।	1-129-74a<br>
अस्मिञ्जाते निमित्तानि शंसन्ती हाशिवं महत्।<br>
अतो ब्रवीमि विदुर द्रुतं मां भयमाविशत्।।'	1-129-75a<br>
वाक्यस्यैतस्य निधेन दिक्षु सर्वासु भारत।<br>
क्रव्यादाः प्राणदन्घोराः शिवाश्चाशिवनिस्वनाः।।	1-129-76a<br>
लक्षयित्वा निमित्तानि तानि घोराणि सर्वशः।<br>
तेऽब्रुवन्ब्राह्मणा राजन्विदुरश्च महामतिः।।	1-129-77a<br>
यथेमानि निमित्तानि घोराणि मनुजाधिप।<br>
उत्थितानि सुते जाते ज्येष्ठे ते पुरुषर्षभ।।	1-129-78a<br>
व्यक्तं कुलान्तकरणो भवितैष सुतस्तव।<br>
तस्य शान्तिः परित्यागे गुप्तावपनयो महान्।।	1-129-79a<br>
एष दुर्योधनो राजा मधुपिङ्गललोचनः।<br>
न केवलं कुलस्यान्तं क्षत्रियान्तं करिष्यति।।'	1-129-80a<br>
शतमेकोनमप्यस्तु पुत्राणां ते महीपते।<br>
त्यजैनमेकं शान्तिं चेत्कुलस्येच्छसि भारत।।	1-129-81a<br>
एकेन कुरु वै क्षेमं कुलस्य जगतस्तथा।<br>
त्यजेदेकं कुलस्यार्थे ग्रामस्यार्थे कुलं त्यजेत्।।	1-129-82a<br>
ग्रामं जनपदस्यार्थे आत्मार्थे पृथिवीं त्यजेत्।<br>
स तथा विदुरेणोक्तस्तैश्च सर्वैर्द्विजोत्तमैः।।	1-129-83a<br>
न चकार तथा राजा पुत्रस्नेहसमन्वितः।<br>
ततः पुत्रशतं पूर्ण धृतराष्ट्रस्य पार्थिव।।	1-129-84a<br>
अह्नांशतेन संजज्ञे कन्या चैका शताधिका।<br>
गान्धार्यां क्लिश्यमानायामुदरेण विवर्धता।।	1-129-85a<br>
वैश्या सा त्वम्बिकापुत्रं कन्या परिचचार ह।<br>
तया समभवद्राजा धृतराष्ट्रो यदृच्छया।।'	1-129-86a<br>
तस्मिन्संवत्सरे राजन्धृतराष्ट्रान्महायशाः।<br>
जज्ञे धीमांस्ततस्तस्यां युयुत्सुः करमो नृप।<br>
एवं पुत्रशतं जज्ञे धृतराष्ट्रस्य धीमतः।।	1-129-87a<br>
महारथानां वीराणां कन्या चैका शताधिका।<br>
युयुत्सुश्च महातेजा वैश्यापुत्रः प्रतापवान्।।	1-129-88a<br>
<br>
।। इति श्रीमन्महाभारते आदिपर्वणि संभवपर्वणि एकोनत्रिंशदधिकशततमोऽध्यायः।। 129 ।।<br>
</span>
