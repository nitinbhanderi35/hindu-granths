				
<tbody><tr><td>
	<b>वैशंपायन उवाच।</b>	</td><td>	1-203-1x	
</td></tr>
				
<tr><td>
	यदा निवृत्ता राजानो धनुषः सज्यकर्मणः।<br>अथोदतिष्ठद्विप्राणां मध्याज्जिष्णुरुदारधीः।।	</td><td>	1-203-1a<br>1-203-1b	
</td></tr>
				
<tr><td>
	उदक्रोशन्विप्रमुख्या विधुन्वन्तोऽजिनानि च।<br>दृष्ट्वा संप्रस्थितं पार्थमिन्द्रकेतुसमप्रभम्।।	</td><td>	1-203-2a<br>1-203-2b	
</td></tr>
				
<tr><td>
	केचिदासन्विमनसः केचिदासन्मुदान्विताः।<br>आहुः परस्परं केचिन्निपुणा बुद्धिजीविनः।।	</td><td>	1-203-3a<br>1-203-3b	
</td></tr>
				
<tr><td>
	यत्कर्णशल्यप्रमुखैः क्षत्रियैर्लोकविश्रुतैः।<br>नानतं बलवद्भिर्हि धनुर्वेदपरायणैः।।	</td><td>	1-203-4a<br>1-203-4b	
</td></tr>
				
<tr><td>
	तत्कथं त्वकृतास्त्रेण प्राणतो दुर्बलीयसा।<br>वटुमात्रेण शक्यं हि सज्यं कर्तुं धनुर्द्विजाः।।	</td><td>	1-203-5a<br>1-203-5b	
</td></tr>
				
<tr><td>
	अवहास्या भविष्यन्ति ब्राह्मणाः सर्वराजसु।<br>कर्मण्यस्मिन्नसंसिद्धे चापलादपरीक्षिते।।	</td><td>	1-203-6a<br>1-203-6b	
</td></tr>
				
<tr><td>
	यद्येष दर्पाद्धर्षाद्वाप्यथ ब्राह्मणचापलात्।<br>प्रस्थितो धनुरायन्तुं वार्यतां साधु मा गमत्।।	</td><td>	1-203-7a<br>1-203-7b	
</td></tr>
				
<tr><td>
	नावहास्या भविष्यामो न च लाघवमास्थिताः।<br>न च विद्विष्टतां लोके गमिष्यामो महीक्षिताम्।।	</td><td>	1-203-8a<br>1-203-8b	
</td></tr>
				
<tr><td>
	केचिदाहुर्युवा श्रीमान्नागराजकरोपमः।<br>पीनस्कन्धोरुबाहुश्च धैर्येण हिमवानिव।।	</td><td>	1-203-9a<br>1-203-9b	
</td></tr>
				
<tr><td>
	सिंहखेलगतिः श्रीमान्मत्तनागेन्द्रविक्रमः।<br>संभाव्यमस्मिन्कर्मेदमुत्साहाच्चानुमीयते।।	</td><td>	1-203-10a<br>1-203-10b	
</td></tr>
				
<tr><td>
	शक्तिरस्य महोत्साहा न ह्यशक्तः स्वयं व्रजेत्।<br>न च तद्विद्यते किंचित्कर्म लोकेषु यद्भवेत्।।	</td><td>	1-203-11a<br>1-203-11b	
</td></tr>
				
<tr><td>
	ब्राह्मणानामसाध्यं च नृषु संस्थानचारिषु।<br>अब्भक्षा वायुभक्षाश्च फलाहारा दृढव्रताः।।	</td><td>	1-203-12a<br>1-203-12b	
</td></tr>
				
<tr><td>
	दुर्बला अपि विप्रा हि बलीयांसः स्वेतजसा।<br>ब्राह्मणो नावमन्तव्यः सदसद्वा समाचरन्।।	</td><td>	1-203-13a<br>1-203-13b	
</td></tr>
				
<tr><td>
	सुखं दुःखं महद्ध्रस्वं कर्म यत्समुपागतम्।<br>जामदग्न्येन रामेण निर्जिताः क्षत्रिया युधि।।	</td><td>	1-203-14a<br>1-203-14b	
</td></tr>
				
<tr><td>
	पीतः समुद्रोऽगस्त्येन अगाधो ब्रह्मतेजसा।<br>तस्माद्ब्रुवन्तु सर्वेऽत्र वटुरेष धनुर्महान्।।	</td><td>	1-203-15a<br>1-203-15b	
</td></tr>
<tr><td>
	आरोपयतु शीघ्रं वै तथेत्यूचुर्द्विजर्षभाः।	</td><td>	1-203-16a	
</td></tr>
<tr><td>
	<b>वैशंपायन उवाच।</b>	</td><td>	1-203-16x	
</td></tr>
<tr><td>
	एवं तेषां विलपतां विप्राणां विविधा गिरः।।	</td><td>	1-203-16b	
</td></tr>
				
<tr><td>
	अर्जुनो धनुषोऽभ्याशे तस्थौ गिरिरिवाचलः।<br>`अर्जुनः पाण्डवश्रेष्ठो धृष्टद्युम्नमथाब्रवीत्।।	</td><td>	1-203-17a<br>1-203-17b	
</td></tr>
<tr><td>
	एतद्धनुर्ब्राह्मणानां सज्यं कर्तुमलं तु किम्।	</td><td>	1-203-18a	
</td></tr>
<tr><td>
	<b>वैशंपायन उवाच।</b>	</td><td>	1-203-18x	
</td></tr>
<tr><td>
	तस्य तद्वचनं श्रुत्वा धृष्टद्युम्नोऽब्रवीद्वचः।।	</td><td>	1-203-18b	
</td></tr>
				
<tr><td>
	ब्राह्मणो वाथ राजन्यो वैश्यो वा शूद्र एव वा।<br>एतेषां यो धनुःश्रेष्ठं सज्यं कुर्याद्द्विजोत्तम।।	</td><td>	1-203-19a<br>1-203-19b	
</td></tr>
<tr><td>
	तस्मै प्रदेया भगिनी सत्यमुक्तं मया वचः।।	</td><td>	1-203-20a	
</td></tr>
<tr><td>
	<b>वैशंपायन उवाच।</b>	</td><td>	1-203-21x	
</td></tr>
				
<tr><td>
	ततः पश्चान्महातेजाः पाण्डवो रणदुर्जयः।'<br>स तद्धनुः परिक्रम्य प्रदक्षिणमथाकरोत्।।	</td><td>	1-203-21a<br>1-203-21b	
</td></tr>
				
<tr><td>
	प्रणम्य शिरसा देवमीनं वरदं प्रभुम्।<br>कृष्णं च मनसा कृत्वा जगृहे चार्जुनो धनुः।।	</td><td>	1-203-22a<br>1-203-22b	
</td></tr>
				
				
				
<tr><td>
	यत्पार्थिवै रुक्मसुनीथवक्रै<br>राधेयदुर्योधनशल्यसाल्वैः।<br>तदा धनुर्वेदपरैर्नृसिंहैः<br>कृतं न सज्यं महतोऽपि यत्नात्।।	</td><td>	1-203-23a<br>1-203-23b<br>1-203-23c<br>1-203-23d	
</td></tr>
				
				
				
<tr><td>
	तदर्जुनो वीर्यवतां सदर्प-<br>स्तदैन्द्रिरिन्द्रावरजप्रभावः।<br>सज्यं च चक्रे निमिषान्तरेण<br>शरांश्च जग्राह दशार्दसङ्ख्यान्।।	</td><td>	1-203-24a<br>1-203-24b<br>1-203-24c<br>1-203-24d	
</td></tr>
				
				
				
<tr><td>
	विव्याध लक्ष्यं निपपात तच्च<br>छिद्रेण भूमौ सहसातिविद्धम्।<br>ततोऽन्तरिक्षे च बभूव नादः<br>समाजमध्ये च महान्निनादः।।	</td><td>	1-203-25a<br>1-203-25b<br>1-203-25c<br>1-203-25d	
</td></tr>
				
<tr><td>
	पुष्पाणि दिव्यानि ववर्ष देवः<br>पार्थस्य मूर्ध्नि द्विषतां निहन्तुः।।	</td><td>	1-203-26a<br>1-203-26b	
</td></tr>
				
				
<tr><td>
	चेलानि विव्यधुस्तत्र ब्राह्मणाश्च सहस्रशः।<br>विलक्षितास्ततश्चक्रुर्हाहाकारांश्च सर्वशः।<br>न्यपतंश्चात्र नभसः समन्तात्पुष्पवृष्टयः।।	</td><td>	1-203-27a<br>1-203-27b<br>1-203-27c	
</td></tr>
				
<tr><td>
	शताङ्गानि च तूर्याणि वादकाः समवादयन्।<br>सूतमागधसङ्घाश्चाप्यस्तुवंस्तत्र सुस्वराः।।	</td><td>	1-203-28a<br>1-203-28b	
</td></tr>
				
<tr><td>
	तं दृष्ट्वा द्रुपदः प्रीतो बभूव रिपुसूदनः।<br>सह सैन्यैश्च पार्थस्य साहाय्यार्थमियेष सः।।	</td><td>	1-203-29a<br>1-203-29b	
</td></tr>
				
				
				
<tr><td>
	तस्मिंस्तु शब्दे महति प्रवृद्धे<br>युधिष्ठिरो धर्मभृतां वरिष्ठः।<br>आवासमेवोपजगाम शीघ्रं<br>सार्धं यमाभ्यां पुरुषोत्तमाभ्याम्।।	</td><td>	1-203-30a<br>1-203-30b<br>1-203-30c<br>1-203-30d	
</td></tr>
				
				
				
<tr><td>
	विद्धं तु लक्ष्यं प्रसमीक्ष्य कृष्णा<br>पार्थं च शक्रप्रतिमं निरीक्ष्य।<br>`स्वभ्यस्तरूपापि नवेव नित्यं<br>विनापि हासं हसतीव कन्या।।	</td><td>	1-203-31a<br>1-203-31b<br>1-203-31c<br>1-203-31d	
</td></tr>
				
				
				
<tr><td>
	मदादृतेऽपि स्खलतीव भावै-<br>र्वाचा विना व्याहरतीव दृष्ट्या।<br>आदाय शुक्लं वरमाल्यदाम<br>जगाम कुन्तीसुतमुत्स्मयन्ती।।	</td><td>	1-203-32a<br>1-203-32b<br>1-203-32c<br>1-203-32d	
</td></tr>
				
				
				
<tr><td>
	गत्वा च पश्चात्प्रसमीक्ष्य कृष्णा<br>पार्थस्य वक्षस्यविशङ्कमाना।<br>क्षिप्त्वा स्रजं पार्थिववीरमध्ये<br>वराय वव्रे द्विजसङ्घमध्ये।।	</td><td>	1-203-33a<br>1-203-33b<br>1-203-33c<br>1-203-33d	
</td></tr>
				
				
				
<tr><td>
	शचीव देवेन्द्रमथाग्निदेवं<br>स्वाहेव लक्ष्मीश्च यथा मुकुन्दम्।<br>उषेव सूर्यं मदनं रतीव<br>महेश्वरं पर्वतराजपुत्री।।'	</td><td>	1-203-34a<br>1-203-34b<br>1-203-34c<br>1-203-34d	
</td></tr>
				
				
				
<tr><td>
	स तामुपादाय विजित्य रङ्गे<br>द्विजातिभिस्तैरभिपूज्यमानः।<br>रङ्गान्निरक्रामदचिन्त्यकर्मा<br>पत्न्या तया चाप्यनुगम्यमानः।।	</td><td>	1-203-35a<br>1-203-35b<br>1-203-35c<br>1-203-35d	
</td></tr>
<tr><td>
	।। इति श्रीमन्महाभारते आदिपर्वणि <br>स्वयंवरपर्वणि त्र्यधिकद्विशततमोऽध्यायः।। 203 ।।	</td><td>		
</td></tr></tbody>