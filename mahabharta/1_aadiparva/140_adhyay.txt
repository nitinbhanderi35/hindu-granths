				
<tbody><tr><td>
	<b>जनमेजय उवाच।</b>	</td><td>	1-140-1x	
</td></tr>
				
<tr><td>
	कृपस्यापि मम ब्रह्मन्संभवं वक्तुमर्हसि।<br>शरस्तम्बात्कथं जज्ञे कथं वाऽस्त्राण्यवाप्तवान्।।	</td><td>	1-140-1a<br>1-140-1b	
</td></tr>
<tr><td>
	<b>वैशंपायन उवाच।</b>	</td><td>	1-140-2x	
</td></tr>
				
<tr><td>
	महर्षेर्गौतमस्यासीच्छरद्वान्नाम गौतमः।<br>पुत्रः किल महाराज जातः सहशरैर्विभो।।	</td><td>	1-140-2a<br>1-140-2b	
</td></tr>
				
<tr><td>
	न तस्य वेदाध्ययने तथा बुद्धिरजायत।<br>यथास्य बुद्धिरभवद्धनुर्वेदे परन्तप।।	</td><td>	1-140-3a<br>1-140-3b	
</td></tr>
				
<tr><td>
	अधिजग्मुर्यथा वेदास्तपसा ब्रह्मचारिणः।<br>तथा स तपसोपेतः सर्वाण्यस्त्राण्यवाप ह।।	</td><td>	1-140-4a<br>1-140-4b	
</td></tr>
				
<tr><td>
	धनुर्वेदपरत्वाच्च तपसा विपुलेन च।<br>भृशं सन्तापयामास देवराजं स गौतमः।।	</td><td>	1-140-5a<br>1-140-5b	
</td></tr>
				
<tr><td>
	ततो जालवतीं नाम देवकन्यां सुरेश्वरः।<br>प्राहिणोत्तपसो विघ्नं कुरु तस्येति कौरव।।	</td><td>	1-140-6a<br>1-140-6b	
</td></tr>
				
<tr><td>
	सा हि गत्वाऽऽश्रमं तस्य रमणीयं शरद्वतः।<br>धनुर्बाणधरं बाला लोभयामास गौतमम्।।	</td><td>	1-140-7a<br>1-140-7b	
</td></tr>
				
<tr><td>
	तामेकवसनां दृष्ट्वा गौतमोऽप्सरसं वने।<br>लोकेऽप्रतिमसंस्थानां प्रोत्फुल्लनयनोऽभवत्।।	</td><td>	1-140-8a<br>1-140-8b	
</td></tr>
				
<tr><td>
	धनुश्च हि शरास्तस्य कराभ्यामपतन्भुवि।<br>वेपथुश्चास्य सहसा शरीरे समजायत।।	</td><td>	1-140-9a<br>1-140-9b	
</td></tr>
				
<tr><td>
	स तु ज्ञानगरीयस्त्वात्तपसश्च समर्थनात्।<br>अवतस्थे महाप्राज्ञो धैर्येण परमेण ह।।	</td><td>	1-140-10a<br>1-140-10b	
</td></tr>
				
<tr><td>
	यस्तस्य सहसा राजन्विकारः समदृश्यत।<br>तेन सुस्राव रेतोऽस्य स च तन्नान्वबुध्यत।।	</td><td>	1-140-11a<br>1-140-11b	
</td></tr>
				
<tr><td>
	धनुश्च सशरं त्यक्त्वा तथा कृष्णाजिनानि च।<br>स विहायाश्रमं तं च तां चैवाप्सरसं मुनिः।।	</td><td>	1-140-12a<br>1-140-12b	
</td></tr>
				
<tr><td>
	जगाम रेतस्तत्तस्य शरस्तम्बे पपात च।<br>शरस्तम्बे च पतितं द्विधा तदभवन्नृप।।	</td><td>	1-140-13a<br>1-140-13b	
</td></tr>
				
				
<tr><td>
	तस्याथ मिथुं जज्ञे गौतमस्य शरद्वतः।<br>`महर्षेर्गौतमस्यास्य ह्याश्रमस्य समीपतः।।'<br>मृगयां चरतो राज्ञः शान्तनोस्तु यदृच्छया।।	</td><td>	1-140-14a<br>1-140-14b<br>1-140-14c	
</td></tr>
				
<tr><td>
	कश्चित्सेनाचरोऽरण्ये मिथुनं तदपश्यत।<br>धनुश्च सशरं दृष्ट्वा तथा कृष्णाजिनानि च।।	</td><td>	1-140-15a<br>1-140-15b	
</td></tr>
				
<tr><td>
	ज्ञात्वा द्विजस्य चापत्ये धनुर्वेदान्तगस्य ह।<br>स राज्ञे दर्शयामास मिथुनं सशरं धनुः।।	</td><td>	1-140-16a<br>1-140-16b	
</td></tr>
				
<tr><td>
	स तदादाय मिथुनं राजा च कृपयान्वितः।<br>आजगाम गृहानेव मम पुत्राविति ब्रुवन्।।	</td><td>	1-140-17a<br>1-140-17b	
</td></tr>
				
<tr><td>
	ततः संवर्धयामास संस्कारैश्चाप्ययोजयत्।<br>प्रातिपेयो नरश्रेष्ठो मिथुनं गौतमस्य तत्।।	</td><td>	1-140-18a<br>1-140-18b	
</td></tr>
				
				
<tr><td>
	कृपया यन्मया बालाविमौ संवर्धिताविति।<br>तस्मात्तयोर्नाम चक्रे तदेव स महीपतिः।<br>`तस्मात्कृप इति ख्यातः कृपी कन्या च साऽभवत्।।'	</td><td>	1-140-19a<br>1-140-19b<br>1-140-19c	
</td></tr>
				
<tr><td>
	पितापि गौतमस्तत्र तपसा ताववन्दित।<br>आगत्य तस्मै गोत्रादि सर्वमाख्यातवांस्तदा।।	</td><td>	1-140-20a<br>1-140-20b	
</td></tr>
				
<tr><td>
	`कृपोऽपि च तदा राजन्धनुर्वेदपरोऽभवत्।'<br>चतुर्विधं धनुर्वेदं शास्त्राणि विविधानि च।।	</td><td>	1-140-21a<br>1-140-21b	
</td></tr>
				
<tr><td>
	निशिलेनास्य तत्सर्वं गुह्यमाख्यातवान्पिता।<br>सोऽचिरेणैव कालेन परमाचार्यतां गतः।।	</td><td>	1-140-22a<br>1-140-22b	
</td></tr>
				
<tr><td>
	कृपमाहूय गाङ्गेयस्तव शिष्या इति ब्रुवन्।<br>पौत्रान्परिसमाधाय कृपमाराधयत्तदा।।	</td><td>	1-140-23a<br>1-140-23b	
</td></tr>
				
<tr><td>
	ततोऽधिजग्मुः सर्वे ते धनुर्वेदं महारथाः।<br>धृतराष्ट्रात्मजाश्चैव पाण्डवाः सह यादवैः।।	</td><td>	1-140-24a<br>1-140-24b	
</td></tr>
				
<tr><td>
	वृष्णयश्च नृपाश्चान्ये नानादेशसमागताः।<br>`कृपमाचार्यमासाद्य परमास्त्रज्ञतां गतः।'	</td><td>	1-140-25a<br>1-140-25b	
</td></tr>
<tr><td>
	<b>वैशंपायन उवाच।</b>	</td><td>	1-140-25x	
</td></tr>
<tr><td>
	विशेषार्थी ततो भीष्मः पौत्राणां विनयेप्सया।।	</td><td>	1-140-25c	
</td></tr>
				
<tr><td>
	इष्वस्त्रज्ञान्पर्यपृच्छदाचार्यान्वीर्यसंमतान्।<br>नाल्पधीर्नामहाभागस्तथा नानस्त्रकोविदः।।	</td><td>	1-140-26a<br>1-140-26b	
</td></tr>
				
<tr><td>
	नादेवसत्वो विनयेत्कुरूनस्त्रे महावलान्।<br>इति संचिन्त्य गाङ्गेयस्तदा भरतसत्तमः।।	</td><td>	1-140-27a<br>1-140-27b	
</td></tr>
				
<tr><td>
	द्रोणाय वेदविदुषे भारद्वाजाय धमते।<br>पाण्डवान्कौरवांश्चैव ददौ शिष्यान्नरर्षभ।।	</td><td>	1-140-28a<br>1-140-28b	
</td></tr>
				
<tr><td>
	शास्त्रतः पूजितश्चैव सम्यक्तेन महात्मना।<br>स भीष्मेण महाभागस्तुष्टोऽस्त्रविदुषां वरः।।	</td><td>	1-140-29a<br>1-140-29b	
</td></tr>
				
<tr><td>
	प्रतिजग्राह तान्सर्वाञ्शिष्यत्वेन महायशाः।<br>शिक्षयामास च द्रोणो धनुर्वेदमशेषतः।।	</td><td>	1-140-30a<br>1-140-30b	
</td></tr>
				
<tr><td>
	तेऽचिरेणैव कालेन सर्वशस्त्रविशारदाः।<br>बभूवुः कौरवा राजन्पाण्डवाश्चामितौजसः।।	</td><td>	1-140-31a<br>1-140-31b	
</td></tr>
<tr><td>
	<b>जनमेजय उवाच।</b>	</td><td>	1-140-32x	
</td></tr>
				
<tr><td>
	कथं समभवद्द्रोणः कथं चास्त्राण्यवाप्तवान्।<br>कथं चागात्कुरून्ब्रह्मन्कस्य पुत्रः स वीर्यवान्।।	</td><td>	1-140-32a<br>1-140-32b	
</td></tr>
				
<tr><td>
	कथं चास्य सुतो जातः सोश्वत्थामाऽस्त्रवित्तमः।<br>एतदिच्छाम्यहं श्रोतुं विस्तरेण प्रकीर्तय।।	</td><td>	1-140-33a<br>1-140-33b	
</td></tr>
<tr><td>
	<b>वैशंपायन उवाच।</b>	</td><td>	1-140-34x	
</td></tr>
				
<tr><td>
	गङ्गाद्वारं प्रति महान्बभूव भगवानृषिः।<br>भरद्वाज इति ख्यातः सततं संशितव्रतः।।	</td><td>	1-140-34a<br>1-140-34b	
</td></tr>
				
<tr><td>
	सोऽभिषेक्तुं गतो गङ्गां पूर्वमेवागतां सतीम्।<br>महर्षिभिर्भरद्वाजो हविर्धाने चरन्पुरा।।	</td><td>	1-140-35a<br>1-140-35b	
</td></tr>
				
<tr><td>
	ददर्शाप्सरसं साक्षाद्धृताचीमाप्लुतामृषिः।<br>रूपयौवनसंपन्नां मददृप्तां मदालसाम्।।	</td><td>	1-140-36a<br>1-140-36b	
</td></tr>
				
<tr><td>
	तस्या वायुर्नदीतीर वसनं पर्यवर्तत।<br>व्यपकृष्टाम्बरां दृष्ट्वा तामृषिश्चकमे ततः।।	</td><td>	1-140-37a<br>1-140-37b	
</td></tr>
				
<tr><td>
	तत्र संसक्तमनसो भरद्वाजस्य धीमतः।<br>हृष्टस्य रेतश्चस्कन्द तदृषिर्द्रोण आदधे।।	</td><td>	1-140-38a<br>1-140-38b	
</td></tr>
				
<tr><td>
	ततः समभवद्द्रोणः कलशे तस्य धीमतः।<br>अध्यगीष्ट स वेदांश्च वेदाङ्गानि च सर्वशः।।	</td><td>	1-140-39a<br>1-140-39b	
</td></tr>
				
<tr><td>
	अग्नेरस्त्रमुपादाय यदृषिर्वेद काश्यपः।<br>अध्यगच्छद्भरद्वाजस्तदस्त्रं देवकार्यतः।।	</td><td>	1-140-40a<br>1-140-40b	
</td></tr>
				
<tr><td>
	अग्निवेश्यं महाभागं भरद्वाजः प्रतापवान्।<br>प्रत्यपादयदाग्नेयमस्त्रमस्त्रविदां वरः।।	</td><td>	1-140-41a<br>1-140-41b	
</td></tr>
				
				
<tr><td>
	`कनिष्ठजातं स मुनिर्भ्राता भ्रातरमन्तिके।<br>अग्निवेश्यस्तथा द्रोणं तदा भरतसत्तम।'<br>भारद्वाजं तदाग्नेयं महास्त्रं प्रत्यपादयत्।।	</td><td>	1-140-42a<br>1-140-42b<br>1-140-42c	
</td></tr>
				
<tr><td>
	भरद्वाजसखा चासीत्पृषतो नाम पार्थिवः।<br>तस्यापि द्रुपदो नाम तथा समभवत्सुतः।।	</td><td>	1-140-43a<br>1-140-43b	
</td></tr>
				
<tr><td>
	स नित्यमाश्रमं गत्वा द्रोणेन सह पार्थिवः।<br>चिक्रीडाध्ययनं चैव चकार क्षत्रियर्षभः।।	</td><td>	1-140-44a<br>1-140-44b	
</td></tr>
				
<tr><td>
	ततो व्यतीते पृषते स राजा द्रुपदोऽभवत्।<br>पञ्चालेषु महाबाहुरुत्तरेषु नरेश्वरः।।	</td><td>	1-140-45a<br>1-140-45b	
</td></tr>
				
<tr><td>
	भरद्वाजोऽपि भगवानारुरोह दिवं तदा।<br>तत्रैव च वसन्द्रोणस्तपस्तेपे महातपाः।।	</td><td>	1-140-46a<br>1-140-46b	
</td></tr>
				
<tr><td>
	वेदवेदाङ्गविद्वान्स तपसा दग्धकिल्बिषः।<br>ततः पितृनियुक्तात्मा पुत्रलोभान्महायशाः।।	</td><td>	1-140-47a<br>1-140-47b	
</td></tr>
				
<tr><td>
	शारद्वतीं ततो भार्यां कृपीं द्रोणोऽन्वविन्दत।<br>अग्निहोत्रे च धर्मे च दमे च सतत रताम्।।	</td><td>	1-140-48a<br>1-140-48b	
</td></tr>
				
<tr><td>
	अलभद्गौतमी पुत्रमश्वत्थामानमेव च।<br>स जातमात्रो व्यनदद्यथैवोच्चैःश्रवा हयः।।	</td><td>	1-140-49a<br>1-140-49b	
</td></tr>
				
<tr><td>
	तच्छ्रुत्वान्तर्हितं भूतमन्तरिक्षस्थमब्रवीत्।<br>अश्वस्येवास्य यत्स्थाम नदतः प्रदिशो गतम्।।	</td><td>	1-140-50a<br>1-140-50b	
</td></tr>
				
<tr><td>
	अश्वत्थामैव बालोऽयं तस्मान्नाम्ना भविष्यति।<br>सुतेन तेन सुप्रीतो भारद्वाजस्ततोऽभवत्।।	</td><td>	1-140-51a<br>1-140-51b	
</td></tr>
				
<tr><td>
	तत्रैव च वसन्धीमान्धनुर्वेदपरोऽभवत्।<br>स शुश्राव महात्मानं जामदग्न्यं परंतपम्।।	</td><td>	1-140-52a<br>1-140-52b	
</td></tr>
				
<tr><td>
	सर्वज्ञानविदं विप्रं सर्वशस्त्रभृतां वरम्।<br>ब्राह्मणेभ्यस्तदा राजन्दित्सन्तं वसु सर्वशः।।	</td><td>	1-140-53a<br>1-140-53b	
</td></tr>
				
<tr><td>
	स रामस्य धनुर्वेदं दिव्यान्यस्त्राणि चैव ह।<br>श्रउत्वा तेषु मनश्चक्रे नीतिशास्त्रे तथैव च।।	</td><td>	1-140-54a<br>1-140-54b	
</td></tr>
				
<tr><td>
	ततः स व्रतिभिः शिष्यैस्तपोयुक्तैर्महातपाः।<br>वृतः प्रायान्महावाहुर्महेन्द्रं पर्वतोत्तमम्।।	</td><td>	1-140-55a<br>1-140-55b	
</td></tr>
				
<tr><td>
	ततो महेन्द्रमासाद्य भारद्वाजो महातपाः।<br>क्षत्रघ्नं तममित्रघ्नमपश्यद्भृगुनन्दनम्।।	</td><td>	1-140-56a<br>1-140-56b	
</td></tr>
				
<tr><td>
	ततो द्रोणो वृतः शिष्यैरुपगम्य भृगूद्वहम्।<br>आचख्यावात्मनो नाम जन्म चाङ्गिरसः कुले।।	</td><td>	1-140-57a<br>1-140-57b	
</td></tr>
				
<tr><td>
	निवेद्य शिरसा भूमौ पादौ चैवाभ्यवादयत्।<br>ततस्तं सर्वमुत्सृज्य वनं जिगमिषुं तदा।।	</td><td>	1-140-58a<br>1-140-58b	
</td></tr>
				
<tr><td>
	जामदग्न्यं महात्मानं भारद्वाजोऽब्रवीदिदम्।<br>भरद्वाजात्समुत्पन्नं तथा त्वं मामयोनिजम्।।	</td><td>	1-140-59a<br>1-140-59b	
</td></tr>
				
<tr><td>
	आगतं वित्तकामं मां विद्धि द्रोणं द्विजोत्तम।<br>तमब्रवीन्महात्मा स सर्वक्षत्रियमर्दनः।।	</td><td>	1-140-60a<br>1-140-60b	
</td></tr>
				
<tr><td>
	स्वागतं ते द्विजश्रेष्ठ यदिच्छसि वदस्व मे।<br>एवमुक्तस्तु रामेण भारद्वाजोऽब्रवीद्वचः।।	</td><td>	1-140-61a<br>1-140-61b	
</td></tr>
				
<tr><td>
	रामं प्रहरतां श्रेष्ठं दित्सन्तं विविधं वसु।<br>अहं धनमनन्तं हि प्रार्थये विपुलव्रत।।	</td><td>	1-140-62a<br>1-140-62b	
</td></tr>
<tr><td>
	<b>राम उवाच।</b>	</td><td>	1-140-63x	
</td></tr>
				
<tr><td>
	हिरण्यं मम यच्चान्यद्वसु किंचिदिह स्थितम्।<br>ब्राह्मणेभ्यो मया दत्तं सर्वमेतत्तपोधन।।	</td><td>	1-140-63a<br>1-140-63b	
</td></tr>
				
<tr><td>
	तथैवेयं धरा देवी सागरान्ता सपत्तना।<br>कश्यपाय मया दत्ता कृत्स्ना नगरमालिनी।।	</td><td>	1-140-64a<br>1-140-64b	
</td></tr>
				
<tr><td>
	शरीरमात्रमेवाद्य ममेदमवशेषितम्।<br>अस्त्राणि च महार्हाणि शस्त्राणि विविधानि च।।	</td><td>	1-140-65a<br>1-140-65b	
</td></tr>
				
<tr><td>
	अस्त्राणि वा शरीरं वा ब्रह्मञ्शस्त्राणि वा पुनः।<br>वृणीष्व किं प्रयच्छामि तुभ्यं द्रोण वदाशु तत्।।	</td><td>	1-140-66a<br>1-140-66b	
</td></tr>
<tr><td>
	<b>द्रोण उवाच।</b>	</td><td>	1-140-67x	
</td></tr>
				
<tr><td>
	अस्त्राणि मे समग्राणि ससंहाराणि भार्गव।<br>स प्रयोगरहस्यानि दातुमर्हस्यशेषतः।।	</td><td>	1-140-67a<br>1-140-67b	
</td></tr>
				
				
<tr><td>
	`एतद्वसु वसूनां हि सर्वेषां विप्रसत्तम।'<br>तथेत्युक्त्वा ततस्तस्मै प्रादादस्त्राणि भार्गवः।<br>सरहस्यव्रतं चैव धनुर्वेदमशेषतः।।	</td><td>	1-140-68a<br>1-140-68b<br>1-140-68c	
</td></tr>
				
<tr><td>
	प्रतिगृह्य तु तत्सर्वं कृतास्त्रे द्विजसत्तमः।<br>प्रियं सखायं सुप्रीतो जगाम द्रुपदं प्रति।।	</td><td>	1-140-69a<br>1-140-69b	
</td></tr>
<tr><td>
	।। इति श्रीमन्महाभारते आदिपर्वणि संभवपर्वणि <br>चत्वारिंशदधिकशततमोऽध्यायः।। 140 ।।	</td><td>		
</td></tr></tbody>