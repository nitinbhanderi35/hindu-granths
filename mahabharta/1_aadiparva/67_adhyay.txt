<span style="font-size: 14pt; line-height: 200%">वैशंपायन उवाच।	<br>
ब्रह्मणो मानसाः पुत्रा विदिताः षण्महर्षयः।<br>
एकादश सुताः स्थाणोः ख्याताः परमतेजसः।।	1-67-1<br>
मृगव्याधश्च सर्पश्च निर्ऋतिश्च महायशाः।<br>
अजैकपादहिर्बिध्न्यः पिनाकी च परन्तपः।।	1-67-2<br>
दहनोऽथेश्वरश्चैव कपाली च महाद्युतिः।<br>
स्थाणुर्भगश्च भगवान् रुद्रा एकादश स्मृताः।।	1-67-3<br>
मरीचिरङ्गिरा अत्रिः पुलस्त्यः पुलहः क्रतुः।<br>
षडेते ब्रह्मणः पुत्रा वीर्यवन्तो महर्षयः।।	1-67-4<br>
त्रयस्त्वङ्गिरसः पुत्रा लोके सर्वत्र विश्रुताः।<br>
बृहस्पतिरुतथ्यश्च संवर्तश्च धृतव्रताः।।	1-67-5<br>
अत्रेस्तु बहवः पुत्राः श्रूयन्ते मनुजाधिप।<br>
सर्वे वेदविदः सिद्धाः शान्तात्मानो महर्षयः।।	1-67-6<br>
राक्षसाश्च पुलस्त्यस्य वानराः किन्नरास्तथा।<br>
यक्षाश्च मनुजव्याघ्र पुत्रास्तस्य च धीमतः।।	1-67-7<br>
पुलहस्य सुता राजञ्शरभाश्च प्रकीर्तिताः।<br>
सिंहाः किपुरुषा व्याघ्रा ऋक्षा ईहामृगास्तथा।।	1-67-8<br>
क्रतोः क्रतुसमाः पुत्राः पतङ्गसहचारिणः।<br>
विश्रुतास्त्रिषु लोकेषु सत्यव्रतपरायणाः।।	1-67-9<br>
दक्षस्त्वजायताङ्गुष्ठाद्दक्षिणाद्भगवानृषिः।<br>
ब्रह्मणः पृथिवीपाल शान्तात्मा सुमहातपाः।।	1-67-10<br>
वामादजायताङ्गुष्ठाद्भार्या तस्य महात्मनः।<br>
तस्यां पञ्चाशतं कन्याः स एवाजनयन्मुनिः।।	1-67-11<br>
ताः सर्वास्त्वनवद्याङ्ग्यः कन्याः कमललोचनाः।<br>
पुत्रिकाः स्थापयामास नष्टपुत्रः प्रजापतिः।।	1-67-12<br>
ददौ स दश धर्माय सप्तविंशतिमिन्दवे।<br>
दिव्येन विधिना राजन्कश्यपाय त्रयोदश।।	1-67-13<br>
नामतो धर्मपत्न्यस्ताः कीर्त्यमाना निबोध मे।<br>
कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा।।	1-67-14<br>
बुद्धिर्लज्जा मतिश्चैव पत्न्यो धर्मस्य ता दश।<br>
द्वाराण्येतानि धर्मस्य विहितानि स्वयंभुवा।।	1-67-15<br>
सप्तविंशतिः सोमस्य पत्न्यो लोकस्य विश्रुताः।<br>
कालस्य नयने युक्ताः सोमपत्न्याः शुचिव्रताः।।	1-67-16<br>
सर्वा नक्षत्रयोगिन्यो लोकयात्राविधानतः।<br>
पैतामहो मुनिर्देवस्तस्य पुत्रः प्रजापतिः।<br>
तस्याष्टौ वसवः पुत्रास्तेषां वक्ष्यामि विस्तरम्।।	1-67-17<br>
धरो ध्रुवश्च सोमश्च अहश्चैवानिलोऽनलः।<br>
प्रत्यूषश्च प्रभासश्च वसवोऽष्टौ प्रकीर्तिताः।।	1-67-18<br>
धूम्रायास्तु धरः पुत्रो ब्रह्मविद्यो ध्रुवस्तथा।<br>
चन्द्रमास्तु मनस्विन्याः श्वासायाः श्वसनस्तथा।।	1-67-19<br>
रतायाश्चाप्यहः पुत्रः शाण्डिल्याश्च हुताशनः।<br>
प्रत्यूषश्च प्रभासश्च प्रभातायाः सुतौ स्मृतौ।।	1-67-20<br>
धरस्य पुत्रो द्रविणो हुतहव्यवहस्तथा।<br>
आपस्य पुत्रो वैतण्ड्यः श्रमः शान्तोमुनिस्तथा'।<br>
ध्रुवस्य पुत्रो भगवान्कालो लोकप्रकालनः।।	1-67-21<br>
सोमस्य तु सुतो वर्चा वर्चस्वी येन जायते।<br>
मनोहरायाः शिशिरः प्राणोऽथ रमणस्तथा।।	1-67-22<br>
अह्नः सुतस्तथा ज्योतिः शमः शान्तस्तथा मुनिः।<br>
अग्नेः पुत्रः कुमारस्तु श्रीमाञ्छरवणालयः।।	1-67-23<br>
तस्य शाखो विशाखश्च नैगमेयश्च पृष्ठजः।<br>
कृत्तिकाभ्युपपत्तेश्च कार्तिकेय इति स्मृतः।।	1-67-24<br>
अनिलस्य शिवा भार्या तस्याः पुत्रो मनोजवः।<br>
अविज्ञातगतिश्चैव द्वौ पुत्रावनिलस्य तु।।	1-67-25<br>
प्रत्यूषस्य विदुः पुत्रमृषिं नाम्नाऽथ देवलम्।<br>
द्वौ पुत्रौ देवलस्यापि क्षमावन्तौ मनीषिणौ।<br>
बृहस्पतेस्तु भगिनी वरस्त्री ब्रह्मवादिनी।।	1-67-26<br>
योगसिद्धा जगत्कृत्स्नमसक्ता विचचार ह।<br>
प्रभासस्य तु भार्या सा वसूनामष्टमस्य ह।।	1-67-27<br>
विश्वकर्मा महाभागो जज्ञे शिल्पप्रजापतिः।<br>
कर्ता शिल्पसहस्राणां त्रिदशानां च वर्धकिः।।	1-67-28<br>
भूषणानां च सर्वेषां कर्ता शिल्पवतां वरः।<br>
यो दिव्यानि विमानानि त्रिदशानां चकार ह।।	1-67-29<br>
मनुष्याश्चोपजीवन्ति यस्य शिल्पं महात्मनः।<br>
पूजयन्ति च यं नित्यं विश्वकर्माणमव्ययम्।।	1-67-30<br>
स्तनं तु दक्षिणं भित्त्वा ब्रह्मणो नरविग्रहः।<br>
निःसृतो भगवान्धर्मः सर्वलोकसुखावहः।।	1-67-31<br>
त्रयस्तस्य वराः पुत्राः सर्वभूतमनोहराः।<br>
शमः कामश्च हर्षश्च तेजसा लोकधारिणः।।	1-67-32<br>
कामस्य तु रतिर्भार्या शमस्य प्राप्तिरङ्गना।<br>
नन्दा तु भार्या हर्षस्य यासु लोकाः प्रतिष्ठिताः।।	1-67-33<br>
मरीचेः कश्यपः पुत्रः कश्यपस्य सुरासुराः।<br>
जज्ञिरे नृपशार्दूल लोकानां प्रभवस्तु सः।।	1-67-34<br>
त्वाष्ट्री तु सवितुर्भार्या वडवारूपधारिणी।<br>
असूयत महाभागा सान्तरिक्षेऽस्विनावुभौ।।	1-67-35<br>
द्वादशैवादितेः पुत्राः शक्रमुख्या नराधिप।<br>
तेषामवरजो विष्णुर्यत्र लोकाः प्रतिष्ठिताः।।	1-67-36<br>
त्रयस्त्रिंशत यत्येते देवास्तेषामहं तव।<br>
अन्वयं संप्रवक्ष्यामि पक्षैश्च कुलतो गणान्।।	1-67-37<br>
रुद्राणामपरः पक्षः साध्यानां मरुतां तथा।<br>
वसूनां भार्गवं विद्याद्विश्वेदेवांस्तथैव च।।	1-67-38<br>
वैनतेयस्तु गरुडो बलवानरुणस्तथा।<br>
बृहस्पतिश्च भगवानादित्येष्वेव गण्यते।।	1-67-39<br>
अश्विनौ गुह्यकान्विद्धि सर्वौषध्यस्तथा पशून्।<br>
एते देवगणा राजन्कीर्तितास्तेऽनुपूर्वशः।।	1-67-40<br>
यान्कीर्तयित्वा मनुजः सर्वपापैः प्रमुच्यते।<br>
ब्रह्मणो हृदयं भित्त्वा निःसृतो भगवान्भृगुः।।	1-67-41<br>
भृगोः पुत्रः कविर्विद्वाञ्छुक्रः कविसुतो ग्रहः।<br>
त्रैलोक्यप्राणयात्रार्थं वर्षावर्षे भयाभये।<br>
स्वयंभुवा नियुक्तः सन्भुवनं परिधावति।।	1-67-42<br>
योगाचार्यो महाबुद्धिर्दैत्यानामभवद्गुरुः।<br>
सुराणां चापि मेधावी ब्रह्मचारी यतव्रतः।।	1-67-43<br>
तस्मिन्नियुक्ते विधिना योगक्षेमाय भार्गवे।<br>
अन्यमुत्पादयामास पुत्रं भृगुरनिन्दितम्।।	1-67-44<br>
च्यवनं दीप्ततपसं धर्मात्मानं यशस्विनम्।<br>
यः स रोषाच्च्युतो गर्भान्मातुर्मोक्षाय भारत।।	1-67-45<br>
आरुषी तु मनोः कन्या तस्य पत्नी मनीषिणः।<br>
और्वस्तस्यां समभवदूरुं भित्त्वा महायशाः।।	1-67-46<br>
महातेजा महावीर्यो बाल एव गुणैर्युतः।<br>
ऋचीकस्तस्य पुत्रस्तु जमदग्निस्ततोऽभवत्।।	1-67-47<br>
जमदग्नेस्तु चत्वार आसन्पुत्रा महात्मनः।<br>
रामस्तेषां जघन्योऽभूदजघन्यैर्गुणैर्युतः।<br>
सर्वशस्त्रेषु कुशलः क्षत्रियान्तकरो वशी।।	1-67-48<br>
और्वस्यासीत्पुत्रशतं जमदग्निपुरोगमम्।<br>
तेषां पुत्रसहस्राणि बभूवुर्भुवि विस्तरः।।	1-67-49<br>
द्वौ पुत्रो ब्रह्मणस्त्वन्यौ ययोस्तिष्ठति लक्षणम्।<br>
लोके धाता विधाता च यौ स्थितौ मनुना सह।।	1-67-50<br>
तयोरेव स्वसा देवी लक्ष्मीः पद्मगृहा शुभा।<br>
तस्यास्तु मानसाः पुत्रास्तुरगा व्योमचारिणः।।	1-67-51<br>
वरुणस्य भार्या या ज्येष्ठा शुक्राद्देवी व्यजायत।<br>
तस्याः पुत्रं बलं विद्धि सुरां च सुरनन्दिनीम्।।	1-67-52<br>
प्रजानामन्नकामानामन्योन्यपरिभक्षणात्।<br>
अधर्मस्तत्र संजातः सर्वभूतविनाशकः।।	1-67-53<br>
तस्यापि निर्ऋतिर्भार्या नैर्ऋता येन राक्षसाः।<br>
घोरास्तस्यास्त्रयः पुत्राः पापकर्मरताः सदा।।	1-67-54<br>
भयो महाभयश्चैव मृत्युर्भूतान्तकस्तथा।<br>
न तस्य भार्या पुत्रो वा कश्चिदस्त्यन्तको हि सः।।	1-67-55<br>
काकीं श्येनीं तथा भासीं धृतराष्ट्रीं तथा शुकीम्।<br>
ताम्रा तु सुषुवे देवी पञ्चैता लोकविश्रुताः।।	1-67-56<br>
उलूकान्सुषुवे काकी श्येनी श्येनान्व्यजायत।<br>
भासी भासानजनयद्गृध्रांश्चैव जनाधिप।।	1-67-57<br>
धृतराष्ट्री तु हंसांश्च कलहंसांश्च सर्वशः।<br>
चक्रवाकांश्च भद्रा तु जनयामास सैव तु।।	1-67-58<br>
शुकी च जनयामास शुकानेव यशस्विनी।<br>
कल्याणगुणसंपन्ना सर्वलक्षणपूजिता।।	1-67-59<br>
नव क्रोधवशा नारीः प्रजज्ञे क्रोधसंभवाः।<br>
मृगी च मृगमन्दा च हरी भद्रमना अपि।।	1-67-60<br>
मातङ्गी त्वथ शार्दूली श्वेता सुरभिरेव च।<br>
सर्वलक्षणसंपन्ना सुरसा चैव भामिनी।।	1-67-61<br>
अपत्यं तु मृगाः सर्वे मृग्या नरवरोत्तम।<br>
ऋक्षाश्च मृगमन्दायाः सृमराश्च परंतप।।	1-67-62<br>
ततस्त्वैरावतं नागं जज्ञे भद्रमनाः सुतम्।<br>
ऐरावतः सुतस्तस्या देवनागो महागजः।।	1-67-63<br>
हर्याश्च हरयोऽपत्यं वानराश्च तरस्विनः।<br>
गोलाङ्गूलांश्च भद्रं ते हर्याः पुत्रान्प्रचक्षते।।	1-67-64<br>
प्रजज्ञे त्वथ शार्दूली सिंहान्व्याग्राननेकशः।<br>
द्वीपिनश्च महासत्वान्सर्वानेव न सशंयः।।	1-67-65<br>
मातङ्ग्यपि च मातङ्गानपत्यानि नराधिप।<br>
दिशां गजं तु श्वेताख्यं श्वेताऽजनयदाशुगम्।।	1-67-66<br>
तथा दुहितरौ राजन्सुरभिर्वै व्यजायत।<br>
रोहिणी चैव भद्रं ते गन्धर्वी तु यशस्विनी।।	1-67-67<br>
विमलामपि भद्रं ते अनलामपि भारत।<br>
रोहिण्यां जज्ञिरे गावो गन्धर्व्यां वाजिनः सुताः।।	1-67-68<br>
`इरायाः कन्यका जातास्तिस्रः कमललोचनाः।<br>
वनस्पतीनां वृक्षाणां वीरुधां चैव मातरः।।	1-67-69<br>
लतारुहे च द्वे प्रोक्ते वीरुधां चैव ताः स्मृताः।<br>
गृह्णन्ति ये विना पुष्पं फलानि तरवः पृथक्।।	1-67-70<br>
लतासुतास्ते विज्ञेयास्तानेवाहुर्वनस्पतीन्।<br>
पुष्पैः फलग्रहान्वृक्षान्रुहायाः प्रसवं विदुः।।	1-67-71<br>
लतागुल्मानि वृक्षाश्च त्वक्सारतृणजन्तवः।<br>
वीरुधो याः प्रजास्तस्यास्तत्र वंशः समाप्यते।।	1-67-72<br>
सप्तपिम्डफलान्वृक्षाननलापि व्यजायत।।	1-67-73<br>
अनलायाः शुकी पुत्री कंकस्तु सुरसासुतः।<br>
अरुणस्य भार्या श्येनी तु वीर्यवन्तौ महाबलौ।।	1-67-74<br>
संपातिं जनयामास वीर्यवन्तं जटायुषम्।<br>
सुरसाऽजनयन्नागान्कद्रूः पुत्रांस्तु पन्नगान्।।	1-67-75<br>
द्वौ पुत्रौ विनतायास्तु विख्यातौ गरुडारुणौ।<br>
इत्येष सर्वभूतानां महतां मनुजाधिप।<br>
प्रभवः कीर्तितः सम्यङ्मया मतिमतां वर।।	1-67-76<br>
यं श्रुत्वा पुरुषः सम्यङ्मुक्तो भवति पाप्मनः।<br>
सर्वज्ञतां च लभते रतिमग्र्यां च विन्दति।।	1-67-77<br>
।। इति श्रीमन्महाभारते आदिपर्वणि<br>
संभवपर्वणि सप्तषष्टितमोऽध्यायः।। 67 ।।	<br>
<br>
<br>
</span>
