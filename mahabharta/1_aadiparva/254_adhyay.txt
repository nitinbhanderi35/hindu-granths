				
<tbody><tr><td>
	<b>वैशंपायन उवाच।</b>	</td><td>	1-254-1x	
</td></tr>
				
<tr><td>
	तथा शैलनिपातेन भीषिताः खाण्डवालयाः।<br>दानवा राक्षसा नागास्तरक्ष्वृक्षवनौकसः।। 	</td><td>	1-254-1a<br>1-254-1b	
</td></tr>
				
<tr><td>
	द्विपाः प्रभिन्नाः शार्दूलाः सिंहाः केसरिणस्तथा।<br>मृगाश्च महिषाश्चैव शतशः पक्षिणस्तथा।।	</td><td>	1-254-2a<br>1-254-2b	
</td></tr>
				
<tr><td>
	समुद्विग्ना विससृपुस्तथान्या भूतजातयः।<br>तं दावं समुदैक्षन्त कृष्णौ चाभ्युद्यतायुधौ।।	</td><td>	1-254-3a<br>1-254-3b	
</td></tr>
				
<tr><td>
	उत्पातनादशब्देन त्रासिता इव चाभवन्।<br>ते वनं प्रसमीक्ष्याथ दह्यमानमनेकधा।।	</td><td>	1-254-4a<br>1-254-4b	
</td></tr>
				
<tr><td>
	कृष्णमभ्युद्यतास्त्रं च नादं मुमुचुरुल्बणम्।<br>तेन नादेन रौद्रेण नादेन च विभावसोः।।	</td><td>	1-254-5a<br>1-254-5b	
</td></tr>
				
<tr><td>
	ररास गगनं कृत्स्नमुत्पातजलदैरिव।<br>ततः कृष्णो महाबाहुः स्वतेजोभास्वरं महत्।।	</td><td>	1-254-6a<br>1-254-6b	
</td></tr>
				
<tr><td>
	चक्रं व्यसृजदत्युग्रं तेषां नाशाय केशवः।<br>तेनार्ता जातयः क्षुद्राः सदानवनिशाचराः।।	</td><td>	1-254-7a<br>1-254-7b	
</td></tr>
				
<tr><td>
	निकृत्ताः शतशः सर्वा निपेतुरनलं क्षणात्।<br>तत्रादृश्यन्त ते दैत्याः कृष्णचक्रविदारिताः।।	</td><td>	1-254-8a<br>1-254-8b	
</td></tr>
				
<tr><td>
	वसारुधिरसंपृक्ताः सन्ध्यायामिव तोयदाः।<br>पिशाचान्पक्षिणो नागान्पशूंश्चैव सहस्रशः।।	</td><td>	1-254-9a<br>1-254-9b	
</td></tr>
				
<tr><td>
	निघ्नंश्चरति वार्ष्णेयः कालवत्तत्र भारत।<br>क्षिप्तं क्षिप्तं पुनश्चक्रं कृष्णस्यामित्रघातिनः।।	</td><td>	1-254-10a<br>1-254-10b	
</td></tr>
				
<tr><td>
	छित्त्वानेकानि सत्वानि पाणिमेति पुनः पुनः।<br>तथा तु निघ्नतस्तस्य पिशाचोरगराक्षसान्।।	</td><td>	1-254-11a<br>1-254-11b	
</td></tr>
				
<tr><td>
	बभूव रूपमत्युग्रं सर्वभूतात्मनस्तदा।<br>समेतानां च सर्वेषां दानवानां च सर्वशः।।	</td><td>	1-254-12a<br>1-254-12b	
</td></tr>
				
<tr><td>
	विजेता नाभवत्कश्चित्कृष्णपाण्डवयोर्मृधे।<br>तयोर्बलात्परित्रातुं तं च दावं यदा सुराः।।	</td><td>	1-254-13a<br>1-254-13b	
</td></tr>
				
<tr><td>
	नाशक्नुवञ्शमयितुं तदाऽभूवन्पराङ्मुखाः।<br>शतक्रतुस्तु संप्रेक्ष्य विमुखानमरांस्तथा।।	</td><td>	1-254-14a<br>1-254-14b	
</td></tr>
				
<tr><td>
	बभूव मुदितो राजन्प्रशंसन्केशवार्जुनौ।<br>निवृत्तेष्वथ देवेषु वागुवाचाशरीरिणी।।	</td><td>	1-254-15a<br>1-254-15b	
</td></tr>
				
<tr><td>
	शतक्रतुं समाभाष्य महागम्भीरनिःस्वना।<br>न ते सखा सन्निहितस्तक्षको भुजगोत्तमः।।	</td><td>	1-254-16a<br>1-254-16b	
</td></tr>
				
<tr><td>
	दाहकाले खाण्डवस्य कुरुक्षेत्रं गतो ह्यसौ।<br>न च शक्यौ युधा जेतुं कथंचिदपि वासव।।	</td><td>	1-254-17a<br>1-254-17b	
</td></tr>
				
<tr><td>
	वासुदेवार्जुनावेतौ निबोध वचनान्मम।<br>नरनारायणावेतौ पूर्वदेवौ दिवि श्रुतौ।।	</td><td>	1-254-18a<br>1-254-18b	
</td></tr>
				
<tr><td>
	भवानप्यभिजानाति यद्वीर्यौ यत्पराक्रमौ।<br>नैतौ शक्यौ दुराधर्षौ विजेतुमजितौ युधि।।	</td><td>	1-254-19a<br>1-254-19b	
</td></tr>
				
<tr><td>
	अपि सर्वेषु लोकेषु पुराणावृषिसत्तमौ।<br>पूजनीयतमावेतावपि सर्वैः सुरासुरैः।।	</td><td>	1-254-20a<br>1-254-20b	
</td></tr>
				
<tr><td>
	यक्षराक्षसगन्धर्वनरकिन्नरपन्नगैः।<br>तस्मादितः सुरैः सार्धं गन्तुमर्हसि वासव।।	</td><td>	1-254-21a<br>1-254-21b	
</td></tr>
				
<tr><td>
	दिष्टं चाप्यनुपश्यैतत्खाण्डवस्य विनाशनम्।<br>इति वाक्यमुपश्रुत्य तथ्यमित्यमरेश्वरः।।	</td><td>	1-254-22a<br>1-254-22b	
</td></tr>
				
<tr><td>
	क्रोधामर्षौ समुत्सृज्य संप्रतस्थे दिवं तदा।<br>तं प्रस्थितं महात्मानं समवेक्ष्य दिवौकसः।।	</td><td>	1-254-23a<br>1-254-23b	
</td></tr>
				
<tr><td>
	सहिताः सेनया राजन्ननुजग्मुः पुरन्दरम्।<br>देवराजं तदा यान्तं सह देवैरवेक्ष्य तु।।	</td><td>	1-254-24a<br>1-254-24b	
</td></tr>
				
<tr><td>
	वासुदेवार्जुनौ वीरौ सिंहनादं विनेदतुः।<br>देवराजे गते राजन्प्रहृष्टौ केशवार्जुनौ।।	</td><td>	1-254-25a<br>1-254-25b	
</td></tr>
				
<tr><td>
	निर्विशङ्कं वनं वीरौ दाहयामासतुस्तदा।<br>स मारुत इवाभ्राणि नाशयित्वाऽर्जुनः सुरान्।।	</td><td>	1-254-26a<br>1-254-26b	
</td></tr>
				
<tr><td>
	व्यधमच्छरसङ्घातैर्देहिनः खाण्डवालयान्।<br>न च स्म किंचिच्छक्नोति भूतं निश्चरितुं ततः।।	</td><td>	1-254-27a<br>1-254-27b	
</td></tr>
				
<tr><td>
	संछिद्यमानमिषुभिरस्यता सव्यसाचिना।<br>नाशक्नुवंश्च भूतानि महान्त्यपि रणेऽर्जुनम्।।	</td><td>	1-254-28a<br>1-254-28b	
</td></tr>
				
<tr><td>
	निरीक्षितुममोघास्त्रं योद्धुं चापि कुतो रणे।<br>शतं चैकेन विव्याध शतेनैकं पतत्रिणाम्।।	</td><td>	1-254-29a<br>1-254-29b	
</td></tr>
				
<tr><td>
	व्यसवस्तेऽपतन्नग्नौ साक्षात्कालहता इव।<br>न चालभन्त ते शर्म रोधःसु विषमेषु च।।	</td><td>	1-254-30a<br>1-254-30b	
</td></tr>
				
<tr><td>
	पितृदेवनिवासेषु सन्तापश्चाप्यजायत।<br>भूतसङ्घाश्च बहवो दीनाश्चक्रुर्महास्वनम्।।	</td><td>	1-254-31a<br>1-254-31b	
</td></tr>
				
<tr><td>
	रुरुदुर्वारणाश्चैव तथा मृगतरक्षवः।<br>तेन शब्देन वित्रेसुर्गङ्गोदधिचरा झषाः।।	</td><td>	1-254-32a<br>1-254-32b	
</td></tr>
				
<tr><td>
	विद्याधरगणाश्चैव ये च तत्र वनौकसः।<br>न त्वर्जुनं महाबाहो नापि कृष्णं जनार्दनम्।।	</td><td>	1-254-33a<br>1-254-33b	
</td></tr>
				
<tr><td>
	निरीक्षितुं वै शक्नोति कश्चिद्योद्धुं कुतः पुनः।<br>एकायनगता येऽपि निष्पेतुस्तत्र केचन।।	</td><td>	1-254-34a<br>1-254-34b	
</td></tr>
				
<tr><td>
	राक्षसा दानवा नागा जघ्ने चक्रेण तान्हरिः।<br>ते तु भिन्नशिरोदेहाश्चक्रवेगाद्गतासवः।।	</td><td>	1-254-35a<br>1-254-35b	
</td></tr>
				
<tr><td>
	पेतुरन्ये महाकायाः प्रदीप्ते वसुरेतसि।<br>समांसरुधिरौधैश्च वसाभिश्चापि तर्पितः।।	</td><td>	1-254-36a<br>1-254-36b	
</td></tr>
				
<tr><td>
	उपर्याकाशगो भूत्वा विधूमः समपद्यत।<br>दीप्ताक्षो दीप्तजिह्वश्च संप्रदीप्तमहाननः।।	</td><td>	1-254-37a<br>1-254-37b	
</td></tr>
				
<tr><td>
	दीप्तोर्ध्वकेशः पिङ्गाक्षः पिबन्प्राणभृतां वसाम्।<br>तां स कृष्णार्जुनकृतां सुधां प्राप्य हुताशनः।।	</td><td>	1-254-38a<br>1-254-38b	
</td></tr>
				
<tr><td>
	बभूव मुदितस्तृप्तः परां निर्वृतिमागतः।<br>तथाऽसुरं मयं नाम तक्षकस्य निवेशनात्।।	</td><td>	1-254-39a<br>1-254-39b	
</td></tr>
				
<tr><td>
	विप्रद्रवन्तं सहसा ददर्श मधुसूदनः।<br>तमग्निः प्रार्थयामास दिधक्षुर्वातसारथिः।।	</td><td>	1-254-40a<br>1-254-40b	
</td></tr>
				
<tr><td>
	शरीरवाञ्जटी भूत्वा नदन्निव बलाहकः।<br>विज्ञाय दानवेन्द्राणां मयं वै शिल्पिनां वरम्।।	</td><td>	1-254-41a<br>1-254-41b	
</td></tr>
				
<tr><td>
	जिघांसुर्वासुदेवस्तं चक्रमुद्यम्य धिष्ठितः।<br>स चक्रमुद्यतं दृष्ट्वा दिधक्षन्तं च पावकम्।।	</td><td>	1-254-42a<br>1-254-42b	
</td></tr>
				
<tr><td>
	अभिधावार्जुनेत्येवं मयस्त्राहीति चाब्रवीत्।<br>तस्य भीतस्वनं श्रुत्वा मा भैरिति धनंजयः।।	</td><td>	1-254-43a<br>1-254-43b	
</td></tr>
				
<tr><td>
	प्रत्युवाच मयं पार्थो जीवयन्निव भारत।<br>तं न भेतव्यमित्याह मयं पार्थो दयापरः।।	</td><td>	1-254-44a<br>1-254-44b	
</td></tr>
				
<tr><td>
	तं पार्थेनाभये दत्ते नमुचेर्भ्रातरं मयम्।<br>न हन्तुमैच्छद्दाशार्हः पावको न ददाह च।।	</td><td>	1-254-45a<br>1-254-45b	
</td></tr>
				
<tr><td>
	तद्वनं पावको धीमान्दिनानि दश पञ्च च।<br>ददाह कृष्णपार्थाभ्यां रक्षितः पाकशासनात्।।	</td><td>	1-254-46a<br>1-254-46b	
</td></tr>
				
<tr><td>
	तस्मिन्वने दह्यमाने षडग्निर्न ददाह च।<br>अश्वसेनं मयं चैव चतुरः शार्ङ्गकांस्तथा।।	</td><td>	1-254-47a<br>1-254-47b	
</td></tr>
<tr><td>
	।। इति श्रीमन्महाभारते आदिपर्वणि <br>मयदर्शनपर्वणि <br>चतुःपञ्चाशदधिकद्विशततमोऽध्यायः।। 254 ।।	</td><td>		
</td></tr></tbody>