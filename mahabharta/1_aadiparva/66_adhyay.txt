<span style="font-size: 14pt; line-height: 200%"><br>
वैशंपायन उवाच।<br>
अथ नारायणेनेन्द्रश्चकार सह संविदम्।<br>
अवतर्तुं महीं स्वर्गादंशतः महितः सुरैः।।	1-66-1x<br>
<br>
आदिश्य च स्वयं शक्रः सर्वानेव दिवौकसः।<br>
निर्जगाम पुनस्तस्मात्क्षयान्नारायणस्य ह।।	1-66-2<br>
<br>
तेऽमरारिविनाशाय सर्वलोकहिताय च।<br>
अवतेरुः क्रमेणैव महीं स्वर्गाद्दिवौकसः।।	1-66-3<br>
<br>
ततो ब्रह्मर्षिवंशेषु पार्थिवर्षिकुलेषु च।<br>
जज्ञिरे राजशार्दूल यथाकामं दिवौकसः।।	1-66-4<br>
<br>
दानवान्राक्षसांश्चैव गन्धर्वान्पन्नगांस्तथा।<br>
पुरुषादानि चान्यानि जघ्नुः सत्वान्यनेकशः।।	1-66-5<br>
<br>
दानवा राक्षसाश्चैव गन्धर्वाः पन्नगास्तथा।<br>
न तान्बलस्थान्बाल्येऽपि जघ्नुर्भरतसत्तम।।	1-66-6<br>
<br>
जनमेजय उवाच।	<br>
देवदानवसङ्घानां गन्धर्वाप्सरसां तथा।<br>
मानवानां च सर्वेषां तथा वै यक्षरक्षसाम्।।	1-66-7<br>
<br>
श्रोतुमिच्छामि तत्त्वेन संभवं कृत्स्नमादितः।<br>
प्राणिनां चैव सर्वेषां संभवं वक्तुमर्हसि।।	1-66-8<br>
<br>
वैशम्पायन उवाच।	<br>
हन्त ते कथयिष्यामि नमस्कृत्य स्वयंभुवे।<br>
सुरादीनामहं सम्यग्लोकानां प्रभवाप्ययम्।।	1-66-9<br>
<br>
ब्रह्मणो मानसाः पुत्रा विदिताः षण्महर्षयः।<br>
मरीचिरत्र्यह्गिरसौ पुलस्त्यः पुलहः क्रतुः।।	1-66-10<br>
<br>
मरीचेः कश्यपः पुत्रः कश्यपात्तु इमाः प्रजाः।<br>
प्रजज्ञिरे महाभागा दक्षकन्यास्त्रयोदश।।	1-66-11<br>
<br>
अदितिर्दितिर्दनुः काला दनायुः सिंहिका तथा।<br>
क्रोधा प्राधा च विश्वा च विनता कपिला मुनिः।।	1-66-12<br>
<br>
कद्रूश्च मनुजव्याघ्र दक्षकन्यैव भारत।<br>
एतासां वीर्यसंपन्नं पुत्रपौत्रमनन्तकम्।।	1-66-13<br>
<br>
अदित्यां द्वादशादित्याः संभूता भुवनेश्वराः।<br>
ये राजन्नामतस्तांस्ते कीर्तयिष्यामि भारत।।	1-66-14<br>
<br>
धाता मित्रोऽर्यमा शक्रो वरुणस्त्वंश एव च।<br>
भगो विवस्वान्पूषा च सविता दशमस्तथा।।	1-66-15<br>
<br>
एकादशस्तथा त्वष्टा द्वादशो विष्णुरुच्यते।<br>
जघन्यजस्तु सर्वेषामादित्यानां गुणाधिकः।।	1-66-16<br>
<br>
एक एव दितेः पुत्रो हिरण्यकशिपुः स्मृतः।<br>
नाम्ना ख्यातास्तु तस्येमे पञ्च पुत्रा महात्मनः।।	1-66-17<br>
<br>
प्रह्लादः पूर्वजस्तेषां संह्लादस्तदनन्तरम्।<br>
अनुह्लादस्तृतीयोऽभूत्तस्माच्च शिबिबाष्कलौ।।	1-66-18<br>
<br>
प्रह्लादस्य त्रयः पुत्राः ख्याताः सर्वत्र भारत।<br>
विरोचनश्च कुम्भश्च निकुम्भश्चेति भारत।।	1-66-19<br>
<br>
विरोचनस्य पुत्रोऽभूद्बलिरेकः प्रतापवान्।<br>
बलेश्च प्रथितः पुत्रो बाणो नाम महासुरः।।	1-66-20<br>
<br>
रुद्रस्यानुचरः श्रीमान्महाकालेति यं विदुः।<br>
चत्वारिंशद्दनोः पुत्राः ख्याताः सर्वत्र भारत।।	1-66-21<br>
<br>
तेषां प्रथमजो राजा विप्रचित्तिर्महायशाः।<br>
शम्बरो नमुचिश्चैव पुलोमा चेति विश्रुतः।।	1-66-22<br>
<br>
असिलोमा च केशी च दुर्जयश्चैव दानवः।<br>
अयःशिरा अश्वशिरा अश्वशह्कुश्च वीर्यवान्।।	1-66-23<br>
<br>
तथा गगनमूर्धा च वेगवान्केतुमांश्च सः।<br>
स्वर्भानुरश्वोऽश्वपतिर्वृषपर्वाऽजकस्तथा।।	1-66-24<br>
<br>
अश्वग्रीवश्च सूक्ष्मश्च तुहुण्डश्च महाबलः।<br>
इषुपादेकचक्रश्च विरूपाक्षहराहरौ।।	1-66-25<br>
<br>
निचन्द्रश्च निकुम्भश्च कुपटः कपटस्तथा।<br>
शरभः शलभश्चैव सूर्याचन्द्रमसौ तथा।<br>
एते ख्याता दनोर्वंशे दानवाः परिकीर्तिताः।।	1-66-26<br>
<br>
अन्यौ तु खलु देवानां सूर्याचन्द्रमसौ स्मृतौ।<br>
अन्यौ दानवमुख्यानां सूर्याचन्द्रमसौ तथा।।	1-66-27<br>
<br>
इमे च वंशाः प्रथिताः सत्ववन्तो महाबलाः।<br>
दनुपुत्रा महाराज दश दानववंशजाः।।	1-66-28<br>
<br>
एकाक्षो मृतपो वीरः प्रलम्बनरकावपि।<br>
वातापिः शत्रुतपनः शठश्चैव महासुरः।।	1-66-29<br>
<br>
गविष्ठश्च वनायुश्च दीर्घजिह्वश्च दानवः।<br>
असङ्ख्येयाः स्मृतास्तेषां पुत्राः पौत्राश्च भारत।।	1-66-30<br>
<br>
सिंहिका सुषुवे पुत्रं राहुं चन्द्रार्कमर्दनम्।<br>
सुचन्द्रं चन्द्रहर्तारं तथा चन्द्रप्रमर्दनम्।।	1-66-31<br>
<br>
क्रूरस्वभावं क्रूरायाः पुत्रपौत्रमनन्तकम्।<br>
गणः क्रोधवशो नाम क्रूरकर्माऽरिमर्दनः।।	1-66-32<br>
<br>
दनायुषः पुनः पुत्राश्चत्वारोऽसुरपुंगवाः।<br>
विक्षरो बलवीरौ च वृत्रश्चैव महासुरः।।	1-66-33<br>
<br>
कालायाः प्रथिताः पुत्राः कालकल्पाः प्रहारिणः।<br>
प्रविख्याता महावीर्या दानवेषु परन्तपाः।।	1-66-34<br>
<br>
विनाशनश्च क्रोधश्च क्रोधहन्ता तथैव च।<br>
क्रोधशत्रुस्तथैवान्ये कालकेया इति श्रुताः।।	1-66-35<br>
<br>
असुराणामुपाध्यायः शक्रस्त्वषिसुतोऽभवत्।<br>
ख्याताश्चोशनसः पुत्राश्चत्वारोऽसुरयाजकाः।।	1-66-36<br>
<br>
त्वष्टा धरस्तथात्रिश्च द्वावन्यौ रौद्रकर्मिणौ।<br>
तेजसा सूर्यसंकाशा ब्रह्मलोकपरायणाः।।	1-66-37<br>
<br>
इत्येष वंशप्रभवः कथितस्ते तरस्विनाम्।<br>
असुराणां सुराणां च पुराणे संश्रुतो मया।।	1-66-38<br>
<br>
एतेषां यदपत्यं तु न शक्यं तदशेषतः।।<br>
प्रसंख्यातुं महीपाल गुणभूतमनन्तकम्।।	1-66-39<br>
<br>
तार्क्ष्यश्चारिष्टनेमिश्च तथैव गरुडारुणौ।<br>
आरुणिर्वारुणिश्चैव वैनतेयाः प्रकीर्तिताः।।	1-66-40<br>
<br>
शेषोऽनन्तो वासुकिश्च तक्षकश्च भुजङ्गमः।<br>
कूर्मश्च कुलिकश्चैव काद्रवेयाः प्रकीर्तिताः।।	1-66-41<br>
<br>
भीमसेनोग्रसेनौ च सुपर्णो वरुणस्तथा।<br>
गोपतिर्धृतराष्ट्रश्च सूर्यवर्चाश्च सप्तमः।।	1-66-42<br>
<br>
सत्यवागर्कपर्णश्च प्रयुतश्चापि विश्रुतः।<br>
भीमश्चित्ररथश्चैव विख्यातः सर्वविद्वशी।।	1-66-43<br>
<br>
तथा शालिशिरा राजन्पर्जन्यश्च चतुर्दशः।<br>
कलिः पञ्चदशस्तेषां नारदश्चैव षोडशः।।<br>
इत्येते देवगन्धर्वा मौनेयाः परिकीर्तिताः।।	1-66-44<br>
<br>
अथ प्रभूतान्यन्यानि कीर्तयिष्यामि भारत।<br>
अनवद्यां मनुं वंशामसुरां मार्गणप्रियाम्।।	1-66-45<br>
<br>
अरूपां सुभगां भासीमिति प्राधा व्यजायत।<br>
सिद्धः पूर्णश्च बर्हिश्च पूर्णायुश्च महायशाः।।	1-66-46<br>
<br>
ब्रह्मचारी रतिगुणः सुपर्णश्चैव सप्तमः।<br>
विश्वावसुश्च भानुश्च सुचन्द्रो दशमस्तथा।।	1-66-47<br>
<br>
इत्येते देवगन्धर्वाः प्राधेयाः परिकीर्तिताः।<br>
इमं त्वप्सरसां वंशं विदितं पुण्यलक्षणम्।।	1-66-48<br>
<br>
अरिष्टाऽसूत सुभगा देवी देवर्षितः पुरा।<br>
अलम्बुषा मिश्रकेशी विद्युत्पर्णा तिलोत्तमा।।	1-66-49<br>
<br>
अरुणा रक्षिता चैव रम्भा तद्वन्मनोरमा।<br>
केशिनी च सुबाहुश्च सुरता सुरजा तथा।।	1-66-50<br>
<br>
सुप्रिया चातिबाहुश्च विख्यातौ च हाहा हूहूः।<br>
तुम्बुरुश्चेति चत्वारः स्मृता गन्धर्वसत्तमाः।।	1-66-51<br>
<br>
अमृतं ब्राह्मणा गावो गन्धर्वाप्सरसस्तथा।<br>
अपत्यं कपिलायास्तु पुराणे परिकीर्तितम्।।	1-66-52<br>
<br>
इति ते सर्वभूतानां संभवः कथितो मया।<br>
यथावत्संपरिख्यातो गन्धर्वाप्सरसां तथा।।	1-66-53<br>
<br>
भुजंगानां सुपर्णानां रुद्राणां मरुतां तथा।<br>
गवां च ब्राह्मणानां च श्रीमतां पुण्यकर्मणाम्।।	1-66-54<br>
<br>
आयुष्यश्चैव पुण्यश्च धन्यः श्रुतिसुखावहः।<br>
श्रोतव्यश्चैव सततं श्राव्यश्चैवानसूयता।।	1-66-55<br>
<br>
इमं तु वंशं नियमेन यः पठे-<br>
न्महात्मनां ब्राह्मणदेवसन्निधौ।<br>
अपत्यलाभं लभते स पुष्कलं<br>
श्रियं यशः प्रेत्य च शोभनां गतिम्।।	1-66-56<br>
<br>
।। इति श्रीमन्महाभारते आदिपर्वणि<br>
संभवपर्वणि षट्षष्टितमोऽध्यायः।। 66 ।।	<br>
<br>
</span>
