				
<tbody><tr><td>
	<b>वैशंपायन उवाच।</b>	</td><td>	1-91-1x	
</td></tr>
				
<tr><td>
	ततो मृगसहस्राणि हत्वा सबलवाहनः।<br>तत्र मेघघनप्रख्यं सिद्धचारणसेवितम्।।	</td><td>	1-91-1a<br>1-91-1b	
</td></tr>
				
<tr><td>
	वनमालोकयामास नगराद्योजनद्वये।<br>मृगाननुचरन्वन्याञ्श्रमेण परिपीडितः।।	</td><td>	1-91-2a<br>1-91-2b	
</td></tr>
				
<tr><td>
	मृगाननुचरन्राजा वेगेनाश्वानचोदयत्।<br>राजा मृगप्रसङ्गेन वनमन्यद्विवेश ह।।	</td><td>	1-91-3a<br>1-91-3b	
</td></tr>
				
<tr><td>
	एक एवोत्तमबलः क्षुत्पिपासाश्रमान्वितः।<br>स वनस्यान्तमासाद्य महच्छून्यं समासदत्।।	</td><td>	1-91-4a<br>1-91-4b	
</td></tr>
				
<tr><td>
	तच्चाप्यतीत्य नृपतिरुत्तमाश्रमसंयुतम्।<br>मनःप्रह्लादजननं दृष्टिकान्तमतीव च।।	</td><td>	1-91-5a<br>1-91-5b	
</td></tr>
				
<tr><td>
	सीतमारुतसंयुक्तं जगामान्यन्महद्वनम्।<br>पुष्पितैः पादपैः कीर्णमतीव सुखशाद्वलम्।।	</td><td>	1-91-6a<br>1-91-6b	
</td></tr>
				
<tr><td>
	विपुलं मधुरारावैर्नादितं विहगैस्तथा।<br>पुंस्कोकिलनिनादैश्च झिल्लीकगणनादितम्।।	</td><td>	1-91-7a<br>1-91-7b	
</td></tr>
				
<tr><td>
	प्रवृद्धविटपैर्वृक्षैः सुखच्छायैः समावृतम्।<br>षट्पदाघूर्णिततलं लक्ष्म्या परमया युतम्।।	</td><td>	1-91-8a<br>1-91-8b	
</td></tr>
				
<tr><td>
	नापुष्पः पादपः कश्चिन्नाफलो नापि कण्टकी।<br>षट्पदैर्नाप्यपाकीर्णस्तस्मिन्वै काननेऽभवत्।।	</td><td>	1-91-9a<br>1-91-9b	
</td></tr>
				
<tr><td>
	विगहैर्नादितं पुष्पैरलङ्कृतमतीव च।<br>सर्वर्तुकुसुमैर्वृक्षैः सुखच्छायैः समावृतम्।।	</td><td>	1-91-10a<br>1-91-10b	
</td></tr>
				
<tr><td>
	मनोरमं सहेष्वासो विवेश वनमुत्तमम्।<br>मारुता कलितास्तत्र द्रुमाः कुसुमशाखिनः।।	</td><td>	1-91-11a<br>1-91-11b	
</td></tr>
				
<tr><td>
	पुष्पवृष्टिं विचित्रां तु व्यसजंस्ते पुनः पुनः।<br>दिवस्पृशोऽथ संघुष्टाः पक्षिभिर्मधुरस्वनैः।।	</td><td>	1-91-12a<br>1-91-12b	
</td></tr>
				
<tr><td>
	विरेजुः पादपास्तत्र विचित्रकुसुमाम्बराः।<br>तेषां तत्र प्रवालेषु पुष्पभारावनामिषु।।	</td><td>	1-91-13a<br>1-91-13b	
</td></tr>
				
<tr><td>
	रुवन्ति रावान्मधुरान्षट्पदा मधुलिप्सवः।<br>तत्र प्रदेशांश्च बहून्कुसुमोत्करमण्डितान्।।	</td><td>	1-91-14a<br>1-91-14b	
</td></tr>
				
<tr><td>
	लतागृहपरिक्षिप्तान्मनसः प्रीतिवर्धनान्।<br>संपश्यन्सुमहातेजा बभूव मुदितस्तदा।।	</td><td>	1-91-15a<br>1-91-15b	
</td></tr>
				
<tr><td>
	परस्पराश्लिष्टशाखैः पादपैः कुसुमान्वितैः।<br>अशोभत वनं तत्तु महेन्द्रध्वजसन्निभैः।।	</td><td>	1-91-16a<br>1-91-16b	
</td></tr>
				
<tr><td>
	सिद्धचारणसङ्घैश्च गन्धर्वाप्सरसां गणैः।<br>सेवितं वनमत्यर्थं मत्तवानरकिन्नरैः।।	</td><td>	1-91-17a<br>1-91-17b	
</td></tr>
				
<tr><td>
	सुखः शीतः सुगन्धी च पुष्परेणुवहोऽनिलः।<br>परिक्रामन्वने वृक्षानुपैतीव रिरंसया।।	</td><td>	1-91-18a<br>1-91-18b	
</td></tr>
				
<tr><td>
	एवंगुणसमायुक्तं ददर्श स वनं नृपः।<br>नदीकच्छोद्भं कान्तमुच्छ्रितध्वजसन्निभम्।।	</td><td>	1-91-19a<br>1-91-19b	
</td></tr>
				
<tr><td>
	प्रेक्षमाणो वनं तत्तु सुप्रहृष्टविहङ्गमम्।<br>आश्रमप्रवरं रम्यं ददर्श च मनोरमम्।।	</td><td>	1-91-20a<br>1-91-20b	
</td></tr>
				
<tr><td>
	नानावृक्षसमाकीर्णं संप्रज्वलितपावकम्।<br>तं तदाऽप्रतिमं श्रीमानाश्रमं प्रत्यपूजयत्।।	</td><td>	1-91-21a<br>1-91-21b	
</td></tr>
				
<tr><td>
	यतिभिर्वालखिल्यैश्च वृतं मुनिगणान्वितम्।<br>अग्न्यगारैश्च बहुभिः पुष्पसंस्तरसंस्तृतम्।।	</td><td>	1-91-22a<br>1-91-22b	
</td></tr>
				
<tr><td>
	महाकच्छैर्बृहद्भिश्च विभ्राजितमतीव च।<br>मालिनीमभितो राजन्नदीं पुण्यां सुखोदकाम्।।	</td><td>	1-91-23a<br>1-91-23b	
</td></tr>
				
<tr><td>
	नैकपक्षिगणाकीर्णां तपोवनमनोरमाम्।<br>तत्रव्यालमृगान्सैम्यान्पश्यन्प्रीतिमवाप सः।।	</td><td>	1-91-24a<br>1-91-24b	
</td></tr>
				
<tr><td>
	तं चाप्रतिरथः श्रीमानाश्रमं प्रत्यपद्यत।<br>देवलोकप्रतीकाशं सर्वतः सुमनोहरम्।।	</td><td>	1-91-25a<br>1-91-25b	
</td></tr>
				
<tr><td>
	नदीं चाश्रमसंश्लिष्टां पुण्यतोयां ददर्श सः।<br>सर्वप्राणभृतां तत्र जननीमिव धिष्ठिताम्।।	</td><td>	1-91-26a<br>1-91-26b	
</td></tr>
				
<tr><td>
	सचक्रवाकपुलिनां पुष्पफेनप्रवाहिनीम्।<br>सकिन्नरगणावासां वारनर्क्षनिषेविताम्।।	</td><td>	1-91-27a<br>1-91-27b	
</td></tr>
				
<tr><td>
	पुण्यस्वाध्यायसंघुष्टा पुलिनैरुपशोभिताम्।<br>मत्तवारणशार्दूलभुजगेन्द्रनिषेविताम्।।	</td><td>	1-91-28a<br>1-91-28b	
</td></tr>
				
<tr><td>
	तस्यास्तीरे भगवतः काश्यपस्य महात्मनः।<br>आश्रमप्रवरं रम्यं महर्षिगणसेवितम्।।	</td><td>	1-91-29a<br>1-91-29b	
</td></tr>
				
<tr><td>
	नदीमाश्रमसंबद्धां दृष्ट्वाश्रमपदं तथा।<br>चकाराभिप्रवेशाय मतिं स नृपतिस्तदा।।	</td><td>	1-91-30a<br>1-91-30b	
</td></tr>
				
<tr><td>
	अलङ्कृतं द्वीपवत्या मालिन्या रम्यतीरया।<br>नरनारायणस्थानं गङ्गयेवोपशोभितम्।।	</td><td>	1-91-31a<br>1-91-31b	
</td></tr>
				
<tr><td>
	मत्तबर्हिणसंघुष्टं प्रविवेश महद्वनम्।<br>तत्स चैत्ररथप्रख्यं समुपेत्य नरर्षभः।।	</td><td>	1-91-32a<br>1-91-32b	
</td></tr>
				
<tr><td>
	अतीव गुणसंपन्नमनिर्देश्यं च वर्चसा।<br>महर्षिं काश्यपं द्रष्टुमथ कण्वं तपोधनम्।।	</td><td>	1-91-33a<br>1-91-33b	
</td></tr>
				
<tr><td>
	ध्वजिनीमश्वसंबाधां पदातिगजसङ्कुलाम्।<br>अवस्थाप्य वनद्वारि सेनामिदमुवाच सः।।	</td><td>	1-91-34a<br>1-91-34b	
</td></tr>
				
<tr><td>
	मुनिं विरजसं द्रष्टुं गमिष्यामि तपोधनम्।<br>काश्यपं स्थीयतामत्र यावदागमनं मम।।	</td><td>	1-91-35a<br>1-91-35b	
</td></tr>
				
<tr><td>
	तद्वनं नन्दनप्रख्यमासाद्य मनुजेश्वरः।।<br>क्षुत्पिपासे जहौ राजा मुदं चावाप पुष्कलाम्।।	</td><td>	1-91-36a<br>1-91-36b	
</td></tr>
				
<tr><td>
	सामात्यो राजलिङ्गानि सोपनीय नराधिपः।<br>पुरोहितसहायश्च जगामाश्रममुत्तमम्।।	</td><td>	1-91-37a<br>1-91-37b	
</td></tr>
				
				
<tr><td>
	दिदृक्षुस्तत्र तमृषिं तपोराशिमथाव्ययम्।<br>ब्रह्मलोकप्रतीकाशमाश्रमं सोऽभिवीक्ष्य ह।<br>षट्पदोद्गीतसंघुष्टं नानाद्विजगणायुतम्।।	</td><td>	1-91-38a<br>1-91-38b<br>1-91-38c	
</td></tr>
				
				
<tr><td>
	विस्मयोत्फुल्लनयनो राजा प्रीतो बभूवह।<br>ऋचो बह्वृचमुख्यैश्च प्रेर्यमाणाः पदक्रमैः।<br>शुश्राव मनुजव्याघ्रो विततेष्विह कर्मसु।।	</td><td>	1-91-39a<br>1-91-39b<br>1-91-39c	
</td></tr>
				
<tr><td>
	यज्ञविद्याङ्गविद्भिश्च यजुर्विद्भिश्च शोभितम्।<br>मधुरैः सामगीतैश्च ऋषिभिर्नियतव्रतैः।।	</td><td>	1-91-40a<br>1-91-40b	
</td></tr>
				
<tr><td>
	भारुण्डसामगीताभिरथर्वशिरसोद्गतैः।<br>यतात्मभिः सुनियतैः शुशुभे स तदाश्रमः।।	</td><td>	1-91-41a<br>1-91-41b	
</td></tr>
				
<tr><td>
	अथर्ववेदप्रवराः पूगयज्ञियसामगाः।<br>संहितामीरयन्ति स्म पदक्रमयुतां तु ते।।	</td><td>	1-91-42a<br>1-91-42b	
</td></tr>
				
<tr><td>
	शब्दसंस्कारसंयुक्तर्ब्रुवद्भिश्चापरैर्द्विजैः।<br>नादितः स बभौ श्रीमान्ब्रह्मलोक इवापरः।।	</td><td>	1-91-43a<br>1-91-43b	
</td></tr>
				
<tr><td>
	यज्ञसंस्तरविद्भिश्च क्रमशिक्षाविशारदैः।<br>न्यायतत्त्वात्मविज्ञानसंपन्नैर्वेदपारगैः।।	</td><td>	1-91-44a<br>1-91-44b	
</td></tr>
				
<tr><td>
	नानावाक्यसमाहारसमवायविशारदैः।<br>विशेषकार्यविद्भिश्च मोक्षधर्मपरायणैः।।	</td><td>	1-91-45a<br>1-91-45b	
</td></tr>
				
<tr><td>
	स्तापनाक्षेपसिद्धान्तपरमार्थज्ञतां गतैः।<br>शब्दच्छन्दोनिरुक्तज्ञैः कालज्ञानविशारदैः।।	</td><td>	1-91-46a<br>1-91-46b	
</td></tr>
				
<tr><td>
	द्रव्यकर्मगुणज्ञैश्च कार्यकारणवेदिभिः।<br>पक्षिवानररुतज्ञैश्च व्यासग्रन्थसमाश्रितैः।।	</td><td>	1-91-47a<br>1-91-47b	
</td></tr>
				
<tr><td>
	नानाशास्त्रेषु मुख्यैश्च शुश्राव स्वनमीरितम्।<br>लोकायतिकमुख्यैश्च समन्तादनुनादितम्।।	</td><td>	1-91-48a<br>1-91-48b	
</td></tr>
				
<tr><td>
	तत्रतत्र च विप्रेन्द्रान्नियतान्संशितव्रतान्।<br>जपहोमपरान्विप्रान्ददर्श परवीरहा।।	</td><td>	1-91-49a<br>1-91-49b	
</td></tr>
				
<tr><td>
	आसनानि विचित्राणि रुचिराणि महीपतिः।<br>प्रयत्नोपहितानि स्म दृष्ट्वा विस्मयमागमत्।।	</td><td>	1-91-50a<br>1-91-50b	
</td></tr>
				
<tr><td>
	देवतायतनानां च प्रेक्ष्य पूजां कृतां द्विजैः।<br>ब्रह्मलोकस्थमात्मानं मेने स नृपसत्तमः।।	</td><td>	1-91-51a<br>1-91-51b	
</td></tr>
				
<tr><td>
	स काश्यपतपोगुप्तमाश्रमप्रवरं शुभम्।<br>नातृप्यत्प्रेक्षमाणो वै तपोवनगुणैर्युतम्।।	</td><td>	1-91-52a<br>1-91-52b	
</td></tr>

<tr><td>
	स काश्यपस्यायतनं महाव्रतै-<br>र्वृतं समान्तादृषिभिस्तपोधनैः।<br>विवेश सामात्यपुरोहितोऽरिहा<br>विविक्तमत्यर्थमनोहरं शुभम्।।	</td><td>	1-91-53a<br>1-91-53b<br>1-91-53c<br>1-91-53d	
</td></tr>
<tr><td>
	।। इति श्रीमन्महाभारते आदिपर्वणि<br> संभवपर्वणि एकनवतितमोऽध्यायः।। 91 ।।	</td><td>		
</td></tr></tbody>