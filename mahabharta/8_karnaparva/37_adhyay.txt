<span style="font-size: 14pt; line-height: 200%">सञ्जय उवाच।	<br>
ततः पुनर्महाराज मद्रराजमरिन्दमः।<br>
अभ्यभाषत राधेयः सन्निवार्योत्तरं वचः।।	8-37-1<br>
निर्भर्त्सनार्थं शल्य त्वं यत्तु जल्पितवानसि।<br>
नाहं शक्यस्त्वया वाचा विभीषयितुमाहवे।।	8-37-2<br>
यदि मां देवताः सर्वा योधयेयुः सवासवाः।<br>
तथापि मे भयं न स्यात्किमु पार्थात्सकेशवात्।।	8-37-3<br>
नाहं भीषयितुं शक्यः शुद्धकर्णा महाहवे।<br>
अभिजानीहि शक्तस्त्वमन्यं भीषयितुं रणे।।	8-37-4<br>
नीचस्य बलमेतावत्पारुष्यं यतत्त्वमात्थ माम्।<br>
अशक्तो हि गुणान्वक्तुं वल्गसे बहु दुर्मते।।	8-37-5<br>
न हि कर्णः समुद्भूतो भयार्थमिह मद्रक।<br>
विक्रमार्थमहं जातो यशोर्थं च तथाऽऽत्मनः।।	8-37-6<br>
सखिभावेन सौहार्दान्मितत्रभावेन चैव हि।<br>
कारणैस्त्रिभिरेतैस्त्वं शल्य जीवसि साम्प्रतम्।।	8-37-7<br>
राज्ञश्च धार्तराष्ट्रस्य कार्यं सुमहदुद्यतम्।<br>
मयि तच्चाहितं शल्य तेन जीवसि मे क्षणम्।।	8-37-8<br>
कृतश्च समयः पूर्वं क्षन्तव्यं विप्रियं तव।<br>
`समयः परिपाल्यो मे तेन जीवसि साम्प्रतम्'।।	8-37-9<br>
ऋते शल्यसहस्रेण विजयेयमहं परान्।<br>
मित्रद्रोहस्तु पापीयानिति जीवसि साम्प्रतम्।।	8-37-10<br>
शल्य उवाच।<br>
आर्तप्रलापांस्त्वं कर्ण यान्ब्रवीषि परान्प्रति।<br>
न ते कर्णसहस्रेण शक्या जेतुं परे युधि।।	8-37-11<br>
सञ्जय उवाच।	<br>
तथा ब्रुवन्तं परुषं कर्णो मद्राधिपं तदा।<br>
परुषं द्विगुणं भूयः प्रोवाचाप्रियदर्शनम्।।	8-37-12<br>
इदं त्वमेकाग्रमनाः शृणु मद्रजनाधिप।<br>
सन्निधौ धृतराष्ट्रस्य प्रोच्यमानं मया श्रुतम्।।	8-37-13<br>
देशांश्च विविधांश्चित्रान्पूर्ववृत्तांश्च पार्थिवान्।<br>
ब्राह्मणाः कथयन्ति स्म धृतराष्ट्रनिवेशने।।	8-37-14<br>
तत्र वृद्धः पुरावृत्ताः कथाः कश्चिद्द्विजोत्तमः।<br>
बाह्लीकदेशं मद्रांश्च कुत्सयन्वाक्यमब्रवीत्।।	8-37-15<br>
बहिष्कृता हिमवतता गङ्गया च तिरस्कृताः।<br>
सरस्वत्या यमुनया कुरुक्षेत्रेण चापि ये।।	8-37-16<br>
पञ्चानां सिन्धुषष्ठानां नदीनां येऽन्तराश्रिताः।<br>
तान्धर्मबाह्यानशुचीन्बाह्लीकानपि वर्जयेत्।।	8-37-17<br>
गोवर्धनो नाम वटः सुभाण्डं नाम पत्तनम्।<br>
एतद्राजन्कलिद्वारमाकुमारात्स्मराम्यहम्।।	8-37-18<br>
कार्येणात्यर्थगूढेन बाह्लीकेषूषितं मया।<br>
तत एषां समाचारः संवासाद्विदितो मया।।	8-37-19<br>
शाकलं नाम नगरमापगानामनिम्नगा।<br>
चण्डाला नाम बाह्लीकास्तेषां वृत्तं सुनिन्दितम्।।	8-37-20<br>
पानं गुडासवं पीत्वा गोमांसं लशुनैः सह।<br>
अपूपसक्तुमद्यानामाशिताः शीलवर्जिताः।।	8-37-21<br>
गायन्त्यथ च नृत्यन्ति स्त्रियो मत्ता विवाससः।<br>
नगरापणवेशेषु बहिर्माल्यानुलेपनाः।।	8-37-22<br>
मत्ताः प्रगीतविरुतैः खरोष्ट्रनिनदोपमैः।<br>
अनावृता मैथुने ताः कामचाराश्च सर्वशः।।	8-37-23<br>
आहुरन्योन्यसूक्तानि प्रब्रुवाणा मदोत्कxxxः।<br>
हेहतेहेहतेत्येवं स्वामिभर्तृहतेति च।।	8-37-24<br>
आक्रोशन्त्यः प्रनृत्यन्ति व्रात्याः पर्वस्वसंयताः।<br>
तासां किलावलिप्तानां निवसन्कुरुजाङ्गले।।	8-37-25<br>
कश्चिद्बाह्लीकदुष्टानां नातिहृष्टमना जगौ।<br>
सा नूनं बृहती गौरी सूक्ष्मकम्बलवासिनी।।	8-37-26<br>
मामनुस्मरती शेते बाह्लीकं कुरुवासिनम्।<br>
शतद्रुं नु कदा तीर्त्वा तां च रम्यामिरावतीम्।<br>
गत्वा स्वदेशं द्रक्ष्यामि स्थूलजङ्घाः शुभाः स्त्रियः।।	8-37-27<br>
मनःशिलोज्ज्वलापाङ्ग्यो गौर्यस्ताः काकुकूजिताः।<br>
कम्बलाजिनसंवीता रुदन्त्यः प्रियदर्शनाः।।	8-37-28<br>
मृदङ्गानकशङ्खानां मर्दलानां च निःस्वनैः।<br>
खरोष्ट्राश्वतरैश्चैव मत्ता यास्यामहे सुखम्।।	8-37-29<br>
शमीपीलुकरीराणां वनेषु सुखवर्त्मसु।<br>
अपूपान्सक्तुपिण्डांश्च प्राश्नन्तो मथितान्वितान्।।	8-37-30<br>
पथिषु प्रबलो भूत्वा तथा सम्पततोऽध्वगान्।<br>
चेलापहारं कुर्वाणास्ताडयिष्याम भूयसः।।	8-37-31<br>
एवंशीलेषु व्रात्येषु बाह्लीकेषु दुरात्मसु।<br>
कश्चेतयानो निवसेन्मुहूर्तमपि मानवः।।	8-37-32<br>
कर्ण उवाच।	<br>
ईदृशा ब्राह्मणेनोक्ता बाह्लीका मोघचारिणः।<br>
येषां षड्भागहर्ता त्वमुभयोः पुण्यपापयोः।।	8-37-33<br>
इत्युक्त्वा ब्राह्मणः साधुरुत्तरं पुनरुक्तवान्।<br>
बाह्लीकेष्वविनीतेषु प्रोच्यमानं निबोध तत्।।	8-37-34<br>
ततत्र स्म राक्षसी गाति कृष्णचतुर्दशीम्।<br>
नगरे शाकले स्फीते आहत्य निशि दुन्दुभिम्।।	8-37-35<br>
कथं वस्तादृशो गाथाः पुनर्गास्यामि शाकले।<br>
गव्यस्य तृप्ता मांसस्य पीत्वा गौडं सुरासवम्।।	8-37-36<br>
गौरीभिः सह नारीभिर्बृहतीभिः स्वलङ्कृता।<br>
पलाण्डुगण्डूषयुताः खादन्तश्चेशिकान्बहून्।।	8-37-37<br>
वाराहं कौक्कुटं मांसं गव्यं गार्दभमौष्ट्रकम्।<br>
धानाश्च ये न खादन्ति तेषां जन्म निरर्थकम्।।	8-37-38<br>
एवं गायन्ति ये मत्ताः शीधुना पीलुकावने।<br>
सबालवृद्धाः क्रन्दन्ति तेषां धर्मः कथं भवेत्।।	8-37-39<br>
यत्र लोकेश्वरः कृष्णो देवदेवो जनार्दनः।<br>
विस्मृतः पुरुषैरुग्रैस्तेषां धर्मः कथं भवेत्।।	8-37-40<br>
इति शल्य विजानीहि हन्त भूयो ब्रवीमि ते।<br>
यदन्योप्युक्तवानस्मान्ब्राह्मणः कुरुसंसदि।।	8-37-41<br>
पञ्चनद्यो वहन्त्येता यत्र पीलुवनान्युत।<br>
शतद्रुश्च विपाशा च तृतीयैरावती तथा।।	8-37-42<br>
चन्द्रभागा वितस्ता च सिन्धुषष्ठा महानदी।<br>
आरट्टा नाम बह्लीका एतेष्वार्यो हि नो वसेत्।।	8-37-43<br>
व्रात्यानां दासमीयानां विदेहानामयज्वनाम्।<br>
न देवाः प्रतिगृह्णन्ति पितरो ब्राह्मणास्तथा।।	8-37-44<br>
तेषां प्रनष्टधर्माणां बाह्लीकानामिति श्रुतिः।<br>
ब्राह्मणेन यथा प्रोक्तं विदुषा साधुसंसदि।।	8-37-45<br>
काष्ठकुण्डेषु बाह्लीका मृण्मयेषु च भुञ्जते।<br>
सक्तुमद्यावलिप्तेषु श्वावलीढेषु निर्घृणाः।।	8-37-46<br>
आविकं चौष्ट्रिकं चैव क्षीरं गार्दभमेव च।<br>
तद्विकारांश्च बाह्लीकाः खादन्ति च पिबन्ति च।।	8-37-47<br>
पात्रसङ्करिणो जाल्माः सर्वान्नक्षीरभोजनाः।<br>
आरट्टा नाम बाह्लीका वर्जनीया विपश्चिता।।	8-37-48<br>
इति शल्य विजानीहि हन्त भूयो ब्रवीमि ते।<br>
यदन्योऽप्युक्तवान्मह्यं ब्राह्मणः कुरुसंसदि।।	8-37-49<br>
युगन्धरे पयः पीत्वा प्रोष्य चाप्यच्युतस्थले।<br>
तद्वद्भूतिलये स्नात्वा कथं स्वर्गं गमिष्यति।।	8-37-50<br>
पञ्चनद्यो वहन्त्येता यत्र निःसृत्य पर्वतात्।<br>
आरट्टा नाम बाह्लीका न तेष्वार्यो द्व्यहं वसेत्।।	8-37-51<br>
बाह्लीका नाम हीकश्च विपाशायां पिशाचकौ।<br>
तयोरपत्यं बाह्लीका नैषा सृष्टिः प्रजापतेः।।	8-37-52<br>
ते कथं विविधान्धर्माञ्ज्ञास्यन्ते हीनयोनयः।।	8-37-53<br>
कारस्करान्माहिषकान्करम्भान्कटकालिकान्।<br>
कर्करान्वीरकान्वीरा उन्मत्तांश्च विवर्जयेत्।।	8-37-54<br>
इति तीर्थानुसञ्चारी राक्षसी काचिदब्रवीत्।<br>
एकरात्रमुषित्वेह महोलूखलमेखला।।	8-37-55<br>
आरट्टा नाम ते देशा बाह्लीकं नाम तद्वनम्।<br>
वसातिसिन्धुसौवीरा इति प्रायोऽतिकुत्सिताः।।	8-37-56<br>
।। इति श्रीमन्महाभारते कर्णपर्वणि<br>
सप्तत्रिंशोऽध्यायः।। 37 ।।<br>
</span>
