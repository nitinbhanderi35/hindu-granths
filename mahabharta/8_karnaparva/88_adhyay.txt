				
<tbody><tr><td>
	<b>सञ्जय उवाच।</b>	</td><td>	8-88-1x	
</td></tr>
				
<tr><td>
	स पीत्वा रुधिरं तस्य चरणौ गृह्य भारत।<br>इत्युच्चैर्वचनं प्राह प्रतिनृत्यन्वृकोदरः।।	</td><td>	8-88-1a<br>8-88-1b	
</td></tr>
				
<tr><td>
	एष ते रुधिरं तीव्रं पिबामि पुरुषादवत्।<br>वदेदानीं सुसंरब्धः पुनर्गौरिति गौरिति।।	</td><td>	8-88-2a<br>8-88-2b	
</td></tr>
				
<tr><td>
	ये चास्मान्प्रतिनृत्यन्ति तदा गौरिति गौरिति।<br>तान्वयं प्रतिनृत्यामः पुनर्गौरिति गौरिति।।	</td><td>	8-88-3a<br>8-88-3b	
</td></tr>
				
<tr><td>
	प्रमाणकोट्यां शयने कालकूटकभोजनम्।<br>दंशनं चाहिभिस्तीक्ष्णैर्दाहं जतुगृहे च यत्।।	</td><td>	8-88-4a<br>8-88-4b	
</td></tr>
				
<tr><td>
	द्यूते च दोषभूयस्त्वमरण्ये वसतिश्च या।<br>इष्वस्त्राणि च सङ्ग्रामे अनिलानिलवेश्मसु।।	</td><td>	8-88-5a<br>8-88-5b	
</td></tr>
				
<tr><td>
	दुःखान्येवाभिजानीमो न सुखानि कदाचन।<br>धृतराष्ट्रस्य दौरात्म्यात्सपुत्रस्य वयं सदा।।	</td><td>	8-88-6a<br>8-88-6b	
</td></tr>
				
<tr><td>
	इत्युच्चैर्वचनं प्रोच्य जयं प्राप्य वृकोदरः।<br>पुनरेव महाराज तव सैन्यमभिद्रवत्।।	</td><td>	8-88-7a<br>8-88-7b	
</td></tr>
				
				
				
<tr><td>
	रक्तार्द्रपाणिस्तु ततो महात्मा<br>गदापाणिः काल इवान्तकाले।<br>विभीषयंस्तव पुत्रस्य सैन्य--<br>मितस्ततो धावति वाहिनीं ते।।	</td><td>	8-88-8a<br>8-88-8b<br>8-88-8c<br>8-88-8d	
</td></tr>
				
				
				
<tr><td>
	ततः क्षणाद्भारत शून्यमासी--<br>दायोधनं घोरतरं कुरूणाम्।<br>यत्राजिमध्ये प्रापिबद्भीमसेनो<br>दुःशासनस्य रुधिरं क्रोधदीप्तः।।	</td><td>	8-88-9a<br>8-88-9b<br>8-88-9c<br>8-88-9d	
</td></tr>
				
<tr><td>
	स हत्वा समरे राजन्राजपुत्रं महाबलम्।<br>पूर्णकामो मदोदग्रः सिंहो रुरुमिवोत्कटः।।	</td><td>	8-88-10a<br>8-88-10b	
</td></tr>
				
<tr><td>
	रुधिरार्द्रो महाराज व्यशोभत परन्तपः।<br>सपुष्पः किंशुक इव रक्तरक्ततरो बभौ।।	</td><td>	8-88-11a<br>8-88-11b	
</td></tr>
				
<tr><td>
	रुधिराक्तो घोरवेषः क्रुद्धो राजन्वचोऽब्रवीत्।<br>ब्रूहीदानीं पापमते नृशंस पतितो ह्यसि।।	</td><td>	8-88-12a<br>8-88-12b	
</td></tr>
				
				
				
<tr><td>
	दुःशासने यादृशं संश्रुतं न--<br>स्तदवाप्तं पाण्डवैः सर्वमेव।<br>अत्रैवमाप्स्याम्यपरं द्वितीयं<br>दुर्योधनं यज्ञपशुं विशस्य।।	</td><td>	8-88-13a<br>8-88-13b<br>8-88-13c<br>8-88-13d	
</td></tr>
				
				
				
<tr><td>
	शिरो मृदित्वाऽस्य पुनश्च शान्तिं<br>यास्याम्यहं कौरवाणां समक्षम्।<br>या साऽपतिः सा सपतिर्हि जाता<br>यास्ताः सपत्योऽपतयस्तु जाताः।।	</td><td>	8-88-14a<br>8-88-14b<br>8-88-14c<br>8-88-14d	
</td></tr>
				
				
				
<tr><td>
	पश्यन्तु चित्रं विविधं हि लोके<br>ये वै तिलाः षण्डतिला बभूवुः।<br>ते चेत्संसिद्धा निधनं गताः परे<br>किं चित्ररूपं बत जीवलोके।।	</td><td>	8-88-15a<br>8-88-15b<br>8-88-15c<br>8-88-15d	
</td></tr>
				
				
				
<tr><td>
	एतावदुक्त्वा वचनं प्रहृष्टः<br>प्राक्रोशदुच्चै रुधिरार्द्रवक्रः।<br>ननर्त चैवातिबलो महात्मा<br>वृत्रं निहत्येव सहस्रनेत्रः।।	</td><td>	8-88-16a<br>8-88-16b<br>8-88-16c<br>8-88-16d	
</td></tr>
				
				
				
<tr><td>
	दृष्ट्वा तु नृत्यन्तमुदग्रवीर्यं<br>कालं यथा त्वन्तकाले प्रजानाम्।<br>महद्भयं चाधिरथिं विवेश<br>जये निराशाश्च सुतास्त्वदीयाः।।	</td><td>	8-88-17a<br>8-88-17b<br>8-88-17c<br>8-88-17d	
</td></tr>
				
				
<tr><td>
	दुःशासने तु निहते पुत्रास्तव महारथाः।<br>महत्क्रोधविषं वीरा धारयन्तो महाबलाः।<br>ते तु राजन्महावीर्या भीमं प्राच्छादयञ्छरैः।।	</td><td>	8-88-18a<br>8-88-18b<br>8-88-18c	
</td></tr>
				
<tr><td>
	निषङ्गी कवची खङ्गी दण्डधारो धनुर्धरः।<br>अलम्बुर्जलसन्धश्च वातवेगसुवर्चसौ।।	</td><td>	8-88-19a<br>8-88-19b	
</td></tr>
				
<tr><td>
	एते समेत्य सहिता भ्रातृव्यसनकर्शिताः।<br>भीमसेनं महाबाहुं पीडयामासुरञ्जसा।।	</td><td>	8-88-20a<br>8-88-20b	
</td></tr>
				
<tr><td>
	स वध्यमानो विशिखैः समन्तात्तैर्महारथैः।<br>भीमः क्रोधाभिरक्ताक्षः क्रुद्धः काल इवाबभौ।।	</td><td>	8-88-21a<br>8-88-21b	
</td></tr>
				
<tr><td>
	ततः परिवृतो राजन्नवभिः शत्रुतापनैः।<br>दुःशासनादवरजैः पुत्रैस्तव वृकोदरः।।	</td><td>	8-88-22a<br>8-88-22b	
</td></tr>
				
<tr><td>
	तांस्तु भल्लैर्महावेगैर्नवभिर्नव भारत।<br>रुक्माङ्गदान्रुक्मपुङ्खैः पार्थो निन्ये यमक्षयम्।।	</td><td>	8-88-23a<br>8-88-23b	
</td></tr>
				
<tr><td>
	हतेषु तव पुत्रेषु बलं तद्विप्रदुद्रुवे।<br>पश्यतः सूतपुत्रस्य पाण्डवस्य भयार्दितम्।।	</td><td>	8-88-24a<br>8-88-24b	
</td></tr>
				
<tr><td>
	ततः कर्णं महाराज प्रविवेश महद्भयम्।<br>दृष्ट्वा भीमस्य विक्रान्तमन्तकस्य प्रजास्विव।।	</td><td>	8-88-25a<br>8-88-25b	
</td></tr>
<tr><td>
	तस्य त्वाकारभावज्ञः शल्यः समितिशोभनः।	</td><td>	8-88-26a	
</td></tr>
<tr><td>
	उवाच वचनं कर्णं प्राप्तकालं हितं तदा।।	</td><td>	8-88-27a	
</td></tr>
				
<tr><td>
	एते द्रवन्ति राजानो भीमसेनभयार्दिताः।<br>दुर्योधनश्च सम्मूढो भ्रातृव्यसनकर्शितः।।	</td><td>	8-88-28a<br>8-88-28b	
</td></tr>
				
<tr><td>
	दुःशासनस्य रुधिरे पीयमाने महात्मना।<br>व्यापन्नचेताः सहसा शोकोपहतचेतनः।।	</td><td>	8-88-29a<br>8-88-29b	
</td></tr>
				
<tr><td>
	उपासते त्वामेते हि परिवार्य महारथाः।<br>कृपप्रभृतयः कर्ण हतशेषाः सहोदराः।।	</td><td>	8-88-30a<br>8-88-30b	
</td></tr>
				
<tr><td>
	पाण्डवा लब्धलक्षाश्च धनञ्जयपुरोगमाः।<br>त्वामेवाभिमुखाः शूरा युद्धाय समुपस्थिताः।।	</td><td>	8-88-31a<br>8-88-31b	
</td></tr>
				
<tr><td>
	स त्वं पुरुषशार्दूल पौरुषे महति स्थितः।<br>क्षत्रधर्मं पुरस्कृत्य प्रत्युद्याहि धनञ्जयम्।।	</td><td>	8-88-32a<br>8-88-32b	
</td></tr>
				
<tr><td>
	भारो हि धार्तराष्ट्रेण त्वयि सर्वः समाहितः।<br>तमुद्वह महाबाहो यथाशक्ति यथाबलम्।।	</td><td>	8-88-33a<br>8-88-33b	
</td></tr>
				
				
<tr><td>
	जये स्याद्विपुला कीर्तिर्ध्रुवः स्वर्गः पराजये।<br>वृषसेनश्च राधेय सङ्क्रुद्धस्तनयस्तव।<br>त्वयि मोहं समापन्ने पाण्‍डवानभिधावति।।	</td><td>	8-88-34a<br>8-88-34b<br>8-88-34c	
</td></tr>
<tr><td>
	<b>सञ्जय उवाच।</b>	</td><td>	8-88-35x	
</td></tr>
				
<tr><td>
	एतच्छ्रुत्वा तु वचनं शल्यस्यामिततोजसः।<br>हृदि मानुष्यकं भावं कृत्वा युद्वाय सुस्थिरम्।।	</td><td>	8-88-35a<br>8-88-35b	
</td></tr>
				
				
				
<tr><td>
	ततः क्रुद्धो वृषसेनोऽभ्यधाव--<br>द्भीमं समायान्तममित्रसाहम्।<br>बाणैः किरन्तं प्रतियाति चोग्रं<br>व्यात्ताननं कालमिवापतन्तम्।।	</td><td>	8-88-36a<br>8-88-36b<br>8-88-36c<br>8-88-36d	
</td></tr>
				
				
				
<tr><td>
	तमभ्यधावन्नकुलः प्रवीर--<br>मारादमित्रं प्रतुदन्पृषत्कैः।<br>कर्णस्य पुत्रं समरे प्रहृष्टं<br>जिष्णुर्जिघांसुर्मघवेव जम्भम्।।	</td><td>	8-88-37a<br>8-88-37b<br>8-88-37c<br>8-88-37d	
</td></tr>
				
				
				
<tr><td>
	ततो ध्वजं स्फाटिकहेमचित्रं<br>चिच्छेद धैर्यान्नकुलः क्षुरेण।<br>कर्णात्मजस्येष्वसनं च चित्रं<br>भल्लेन जाम्बूनदचित्रनद्धम्।।	</td><td>	8-88-38a<br>8-88-38b<br>8-88-38c<br>8-88-38d	
</td></tr>
				
				
				
<tr><td>
	अथान्यदादाय धनुः स शीघ्रं<br>कर्णात्मजः पाण्डवमभ्यविध्यत्।<br>दिव्यैरस्त्रैरभ्यवर्षत्तदैनं<br>कर्णस्य पुत्रो नकुलं कृतास्त्रम्।।	</td><td>	8-88-39a<br>8-88-39b<br>8-88-39c<br>8-88-39d	
</td></tr>
				
				
				
<tr><td>
	ततः क्रुद्धो नकुलः कर्णपुत्रं<br>शरैर्महोल्काभिरिवाभ्यपीडयत्।<br>स कर्णपुत्रो नकुलस्य राज--<br>न्सर्वानस्त्रान्वारयदुत्तमास्त्रैः।।	</td><td>	8-88-40a<br>8-88-40b<br>8-88-40c<br>8-88-40d	
</td></tr>
				
<tr><td>
	आसीत्सुघोरं भरतप्रवीर<br>युद्धं तदा कर्णजपाण्डवाभ्याम्।।	</td><td>	8-88-41a<br>8-88-41b	
</td></tr>
				
				
				
<tr><td>
	वनायुजान्सुकुमारान्सुशुभ्रा--<br>नलङ्कृताञ्जातरूपेण चित्रान्।<br>जघान चाश्वान्नकुलस्य वीरो<br>रणाजिरे सूतपुत्रस्य पुत्रः।।	</td><td>	8-88-42a<br>8-88-42b<br>8-88-42c<br>8-88-42d	
</td></tr>
				
				
				
<tr><td>
	ततो हताश्वादवरुह्य याना--<br>च्चर्माऽऽददे रुचिरं बर्हिचित्रम्।<br>आकाशसङ्काशमसिं प्रगृह्य<br>प्रकाशमानः खगवच्चचार।।	</td><td>	8-88-43a<br>8-88-43b<br>8-88-43c<br>8-88-43d	
</td></tr>
				
				
				
<tr><td>
	ततोऽस्य पक्षाननयद्यमाय<br>द्विसाहस्रान्नकुलः क्षिप्रकारी।<br>ते प्रापतन्नसिना वै विशस्ता<br>यथाऽश्वमेधे पशवः शमित्रा।।	</td><td>	8-88-44a<br>8-88-44b<br>8-88-44c<br>8-88-44d	
</td></tr>
				
				
				
<tr><td>
	ततस्ततो विजिता युद्धशौण्डा<br>नानादेश्याः सुहृदः सत्यसन्धाः।<br>एकेन शीघ्रं नकुलेन नुन्नाः<br>सारेप्सुनेवोत्तमचन्दनस्य।।	</td><td>	8-88-45a<br>8-88-45b<br>8-88-45c<br>8-88-45d	
</td></tr>
				
				
				
<tr><td>
	भूमौ चरन्तं नकुलं रथौघाः<br>समन्ततः सायकैः प्रत्यगृह्णन्।<br>स तुद्यमानो नकुलो विहङ्गै--<br>श्चचार सङ्ख्ये द्विषतो विनिघ्नन्।।	</td><td>	8-88-46a<br>8-88-46b<br>8-88-46c<br>8-88-46d	
</td></tr>
				
				
				
<tr><td>
	तं कर्णपुत्रोऽपि चरन्तमाजौ<br>नराश्वमातङ्गरथप्रवीरान्।<br>निघ्नन्तमष्टादशभिः पृषत्कै--<br>र्विव्याध वीरः स चुकोप विद्धः।।	</td><td>	8-88-47a<br>8-88-47b<br>8-88-47c<br>8-88-47d	
</td></tr>
				
				
				
<tr><td>
	ततोऽभ्यधावत्समरे जिघांसुः<br>कर्णात्मजं पाण्डुसुतो नृवीरम्।<br>तस्येषुभिर्वधमत्सूतपुत्रो<br>महारणे वर्म सहस्रभारम्।।	</td><td>	8-88-48a<br>8-88-48b<br>8-88-48c<br>8-88-48d	
</td></tr>
				
				
				
<tr><td>
	तस्याथ कांस्यं सुशितं सुपीत--<br>मसिप्रवीरं गुरुभारासाहम्।<br>द्विषच्छरीरापहरं सुघोर--<br>माधून्वतः सर्पमिवात्तकोशम्।।	</td><td>	8-88-49a<br>8-88-49b<br>8-88-49c<br>8-88-49d	
</td></tr>
				
				
				
<tr><td>
	क्षिप्रं शरैः षङ्भिरमित्रसाह--<br>श्चकर्त खङ्गं निशितैः सुधारैः।<br>पुनश्च पार्थं निशितैः पृषत्कैः<br>स्तनान्तरे क्षिप्रमिवात्यविध्यत्।।	</td><td>	8-88-50a<br>8-88-50b<br>8-88-50c<br>8-88-50d	
</td></tr>
				
<tr><td>
	स भीमसेनस्य रथं च गत्वा<br>ववर्ष वै शरवर्षं सुघोरम्।।	</td><td>	8-88-51a<br>8-88-51b	
</td></tr>
				
				
				
<tr><td>
	नकुलमथ विदित्वा छिन्नबाणासनासिं<br>विरथमरिभिरार्तं कर्णपुत्रास्त्रमग्नम्।<br>पवनचलपताका ह्लादिनो वल्गिताश्वाः<br>परपुरुषनियुक्ताः स्वै रथैः शीघ्रमीयुः।।	</td><td>	8-88-52a<br>8-88-52b<br>8-88-52c<br>8-88-52d	
</td></tr>
				
				
				
<tr><td>
	द्रुपदसुतवरिष्ठाः पञ्च शैनेयषष्ठा<br>द्रुपददुहितृपुत्राः पञ्च चामित्रसाहाः।<br>द्विरदरथनराश्वान्सूदयन्तस्त्वदीयान्<br>भगवत इव रुद्राः सङ्ख्यया हेतिमन्तः।।	</td><td>	8-88-53a<br>8-88-53b<br>8-88-53c<br>8-88-53d	
</td></tr>
				
				
				
<tr><td>
	अथ तव रथमुख्यास्तान्प्रतीयुस्त्वरन्तः<br>कृपहृदिकसुतौ च द्रौणिदुर्योधनौ च।<br>शकुनिशुकवृकाश्च क्राथदेवावृधौ च<br>द्विरदजलदघौषैः स्यन्दनैः कार्मुकैश्च।।	</td><td>	8-88-54a<br>8-88-54b<br>8-88-54c<br>8-88-54d	
</td></tr>
				
				
				
<tr><td>
	अथ तव रथवर्यास्तान्दशैकप्रवीरा--<br>निषुभिरशनिकल्पैस्ताडयन्तो न्यरुन्धन्।<br>नवजलदसवर्णैर्हस्तिभिस्तान्स्म वव्रु--<br>र्गिरिशिखरनिकाशैर्भीमवेगैः कुणिन्दाः।।	</td><td>	8-88-55a<br>8-88-55b<br>8-88-55c<br>8-88-55d	
</td></tr>
<tr><td>
	।। इति श्रीमन्महाभारते <br>कर्णपर्वणि सप्तदशदिवसयुद्धे <br>अष्टाशीतितमोऽध्यायः।। 88 ।।	</td><td>		
</td></tr>
</tbody>