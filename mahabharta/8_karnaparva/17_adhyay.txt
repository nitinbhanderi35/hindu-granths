				
<tbody><tr><td>
	<b>सञ्जय उवाच।</b>	</td><td>	8-17-1x	
</td></tr>
				
<tr><td>
	धृष्टद्युम्नं कृपो राजन्वारयामास संयुगे।<br>यथा दृष्ट्वा वने सिंहं शरभो वारयेद्युधि।।	</td><td>	8-17-1a<br>8-17-1b	
</td></tr>
				
<tr><td>
	निरुद्वः पार्षतस्तेन गौतमेन बलीयसा।<br>पदात्पदं विचलितुं नाशकत्तत्र भारत।।	</td><td>	8-17-2a<br>8-17-2b	
</td></tr>
				
<tr><td>
	गौतमस्य रथं दृष्ट्वा धृष्टद्युम्नरथं प्रति।<br>वित्रेसुः सर्वभूतानि क्षयं प्राप्तं च मेनिरे।।	</td><td>	8-17-3a<br>8-17-3b	
</td></tr>
				
<tr><td>
	तदा जल्पन्ति पाण्डूनां रथिनः सादिनस्तथा।<br>द्रोणस्य निधनान्नूनं सङ्क्रुद्वो द्विपदां वरः।।	</td><td>	8-17-4a<br>8-17-4b	
</td></tr>
				
<tr><td>
	शारद्वतो महातेजा दिव्यास्त्रविदुदारधीः।<br>अपि स्वस्ति भवेदद्य धृष्टद्युम्नस्य गौतमात्।।	</td><td>	8-17-5a<br>8-17-5b	
</td></tr>
				
<tr><td>
	अपीयं वाहिनी कृत्स्ना मुच्येत महतो भयात्।<br>अप्ययं ब्राह्मणः सर्वान्न नो हन्यात्समागतान्।।	</td><td>	8-17-6a<br>8-17-6b	
</td></tr>
				
<tr><td>
	यादृशं दृश्यते रूपमन्तकप्रतिमं रणे।<br>गमिष्यत्यद्य पदवीं भारद्वाजस्य गौतमः।।	</td><td>	8-17-7a<br>8-17-7b	
</td></tr>
				
<tr><td>
	आचार्यः क्षिप्रहस्तश्च विजयी च सदा युधि।<br>अस्त्रवान्वीर्यसम्पन्नः क्रोधेन च समन्वितः।।	</td><td>	8-17-8a<br>8-17-8b	
</td></tr>
				
				
<tr><td>
	पार्षतश्च महायुद्वे विमुखोऽद्याभिलक्ष्यते।<br>इत्येवं विविधा वाचस्तावकानां परैः सह।<br>व्यश्रूयन्त महाराज तयोस्तत्र समागमे।।	</td><td>	8-17-9a<br>8-17-9b<br>8-17-9c	
</td></tr>
				
<tr><td>
	विनिःश्वस्य ततः क्रोधात्कृपः शारद्वतो नृप।<br>पार्षतं चार्दयामास निश्चेष्टं सर्वमर्मसु।।	</td><td>	8-17-10a<br>8-17-10b	
</td></tr>
				
<tr><td>
	स हन्यमानः समरे गौतमेन महात्मना।<br>कर्तव्यं न स्म जानाति मोहेन महता वृतः।।	</td><td>	8-17-11a<br>8-17-11b	
</td></tr>
				
<tr><td>
	तमब्रवीत्ततो यन्ता कञ्चित्क्षेमं तु पार्षत।<br>ईदृशं व्यसनं युद्धे न ते दृष्टं मया क्वचित्।।	</td><td>	8-17-12a<br>8-17-12b	
</td></tr>
				
<tr><td>
	दैवयोगात्तु ते बाणा नापतन्मर्मभेदिनः।<br>प्रेषिता द्विजमुख्येन मर्माण्युद्दिश्य सर्वतः।।	</td><td>	8-17-13a<br>8-17-13b	
</td></tr>
				
<tr><td>
	व्यावर्तये रथं तूर्णं नदीवेगमिवार्णवात्।<br>अवध्यं ब्राह्मणं मन्ये येन ते विक्रमो हतः।।	</td><td>	8-17-14a<br>8-17-14b	
</td></tr>
				
<tr><td>
	धृष्टद्युम्नस्ततो राजञ्शनकैरब्रवीद्वचः।<br>मुह्यते मे मनस्तात गात्रस्वेदश्च जायते।।	</td><td>	8-17-15a<br>8-17-15b	
</td></tr>
				
<tr><td>
	वेपथुश्च शरीरे मे रोमहर्षश्च सारथे।<br>वर्जयन्ब्राह्मणं युद्धे शनैर्याहि यतोऽर्जुनः।।	</td><td>	8-17-16a<br>8-17-16b	
</td></tr>
				
<tr><td>
	अर्जुनं भीमसेनं वा समरे प्राप्य सारथे।<br>क्षेममद्य भवेन्मह्यमिति मे नैष्ठिकी मतिः।।	</td><td>	8-17-17a<br>8-17-17b	
</td></tr>
				
<tr><td>
	ततः प्रायान्महाराज सारथिस्त्वरयन्हयान्।<br>यतो भीमो महेष्वासो युयुधे तव सैनिकैः।।	</td><td>	8-17-18a<br>8-17-18b	
</td></tr>
				
<tr><td>
	प्रद्रुतं च रथं दृष्ट्वा धृष्टद्युम्नस्य मारिष।<br>किरञ्शरशतान्येव गौतमोऽनुययौ तदा।।	</td><td>	8-17-19a<br>8-17-19b	
</td></tr>
				
<tr><td>
	शङ्खं च पूरयामास मुहुर्मुहुररिन्दमः।<br>पार्षतं त्रासयामास महेन्द्रो नमुचिं यथा।।	</td><td>	8-17-20a<br>8-17-20b	
</td></tr>
				
<tr><td>
	शिखण्डिनं तु समरे भीष्ममृत्युं दुरासदम्।<br>हार्दिक्यो वारयामास स्मयन्निव मुहुर्मुहुः।।	</td><td>	8-17-21a<br>8-17-21b	
</td></tr>
				
<tr><td>
	शिखण्डी तु समासाद्य हृदिकानां महारथम्।<br>पञ्चभिर्निशितैर्भल्लैर्जत्रुदेशे समाहनत्।।	</td><td>	8-17-22a<br>8-17-22b	
</td></tr>
				
<tr><td>
	कृतवर्मा तु सङ्क्रद्धो भित्त्वा षष्ट्या पतत्रिभिः।<br>धनुरेकेन चिच्छेद हसन्राजन्महारथः।।	</td><td>	8-17-23a<br>8-17-23b	
</td></tr>
				
<tr><td>
	अथान्यद्वनुरादाय द्रुपदस्यात्मजो बली।<br>तिष्ठतिष्ठेति सङ्क्रुद्धो हार्दिक्यं प्रत्यभाषत।।	</td><td>	8-17-24a<br>8-17-24b	
</td></tr>
				
<tr><td>
	ततोऽस्य नवतिं बाणान्रुक्मपुङ्खान्सुतेजनान्।<br>प्रेषयामास राजेन्द्र तेऽस्याभ्रश्यन्त वर्मणः।।	</td><td>	8-17-25a<br>8-17-25b	
</td></tr>
				
<tr><td>
	वितथांस्तान्समालक्ष्य पतितांश्च महीतले।<br>क्षुरप्रेण सुतीक्ष्णेन कार्मुकं चिच्छिदे भृशम्।।	</td><td>	8-17-26a<br>8-17-26b	
</td></tr>
				
<tr><td>
	अथैनं छिन्नधन्वानं भग्नशृङ्गमिवर्षभम्।<br>अशीत्या मार्गणैः क्रुद्धो बाह्वोरुरसि चार्पयत्।।	</td><td>	8-17-27a<br>8-17-27b	
</td></tr>
				
<tr><td>
	कृतवर्मा तु सङ्क्रुद्धो मार्गणैः क्षतविक्षतः।<br>ववाम रुधिरं गात्रैः कुम्भवक्रादिवोदकम्।।	</td><td>	8-17-28a<br>8-17-28b	
</td></tr>
				
<tr><td>
	रुधिरेण परिक्लिन्नः कृतवर्मा त्वराजत।<br>वर्षेण क्लेदितो राजन्यथा गैरिकपर्वतः।।	</td><td>	8-17-29a<br>8-17-29b	
</td></tr>
				
<tr><td>
	अथान्यद्वनुरादाय समार्गणगुणं प्रभुः।<br>शिखण्डिनं बाणगणैः स्कन्धदेशे व्यताडयत्।।	</td><td>	8-17-30a<br>8-17-30b	
</td></tr>
				
<tr><td>
	स्कन्धदेशस्थितैर्बाणैः शिखण्डी तु व्यराजत।<br>शाखाप्रशाखाविपुलः सुमहान्पादपो यथा।।	</td><td>	8-17-31a<br>8-17-31b	
</td></tr>
				
				
<tr><td>
	तावन्योन्यं भृशं विद्व्वा रुधिरेण समुक्षितौ।<br>`पोप्लुयमानौ हि यथा महान्तौ शोणितहदे।<br>तद्वद्विरेजतुर्वीरौ शोणितेन परिप्लुतौ।।	</td><td>	8-17-32a<br>8-17-32b<br>8-17-32c	
</td></tr>
				
				
<tr><td>
	यथा च किंशुकौ फुल्लौ पुष्पमासे समागते।<br>रुधिरोक्षितसर्वाङ्गौ रक्तचन्दनरूषितौ।<br>भुजगाविव सङ्क्रुद्धौ रेजतुस्तौ नरोत्तमौ।।	</td><td>	8-17-33a<br>8-17-33b<br>8-17-33c	
</td></tr>
				
<tr><td>
	तावुभौ शरवनुन्नाङ्गौ परस्परशरक्षतौ'।<br>अन्योन्यशृङ्गाभिहतौ रेजतुर्वृषभाविव।।	</td><td>	8-17-34a<br>8-17-34b	
</td></tr>
				
<tr><td>
	अन्योन्यस्य वधे यत्नं कुर्वाणौ तौ महारथौ।<br>रथाभ्यां चेरतुस्तत्र मण्डलानि सहस्रशः।।	</td><td>	8-17-35a<br>8-17-35b	
</td></tr>
				
<tr><td>
	कृतवर्मा महाराज पार्षतं निशितैः शरैः।<br>रणे विव्याध सप्तत्या स्वर्णपुङ्गैः शिलाशितैः।।	</td><td>	8-17-36a<br>8-17-36b	
</td></tr>
				
<tr><td>
	ततोऽस्य समरे बाणं भोजः प्रहरतां वरः।<br>जीवितान्तकरं घोरं व्यसृजत्त्वरयाऽन्वितः।।	</td><td>	8-17-37a<br>8-17-37b	
</td></tr>
				
<tr><td>
	स तेनाभिहतो राजन्मूर्च्छामाशु समाविशत्।<br>ध्वजयष्टिं च सहसा शिश्रिये कश्मलावृतः।।	</td><td>	8-17-38a<br>8-17-38b	
</td></tr>
				
<tr><td>
	अपोवाह रणात्तूर्णं सारथी रथिनां वरम्।<br>हार्दिक्यशरसन्तप्तं निःश्वसन्तं पुनःपुनः।।	</td><td>	8-17-39a<br>8-17-39b	
</td></tr>
				
<tr><td>
	पराजिते ततः शूरे द्रुपदस्यात्मजे प्रभो।<br>व्यद्रवत्पाण्डवी सेना व्यधमाना समन्ततः।।	</td><td>	8-17-40a<br>8-17-40b	
</td></tr>
<tr><td>
	।। इति श्रीमन्महाभारते कर्णपर्वणि <br>षोडशदिवसयुद्धे सप्तदशोऽध्यायः।। 17 ।।	</td><td>		
</td></tr>
</tbody>