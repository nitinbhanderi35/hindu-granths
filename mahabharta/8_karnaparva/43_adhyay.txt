				
<tbody><tr><td>
	<b>धृतराष्ट्र उवाच।</b>	</td><td>	8-43-1x	
</td></tr>
				
<tr><td>
	युक्तं प्रविश्य पार्थानां सैन्यं कुर्वञ्जनक्षयम्।<br>कर्णो राजानमभ्येत्य तन्ममाचक्ष्व स़ञ्जय।।	</td><td>	8-43-1a<br>8-43-1b	
</td></tr>
				
<tr><td>
	के च प्रवीराः पार्थानां युधि कर्णमवारयन्।<br>कांश्च प्रमथ्याधिरथिर्युधिष्ठिरमपीडयत्।।	</td><td>	8-43-2a<br>8-43-2b	
</td></tr>
<tr><td>
	<b>सञ्जय उवाच।</b>	</td><td>	8-43-3x	
</td></tr>
				
<tr><td>
	धृष्टद्युम्नमुखान्पार्थान्दृष्ट्वा कर्णो व्यवस्थितान्।<br>समभ्यधावत्त्वरितः पाञ्चालाञ्छत्रुकर्शनः।।	</td><td>	8-43-3a<br>8-43-3b	
</td></tr>
				
<tr><td>
	तं तूर्णमभिधावन्तं पाञ्चाला जितकाशिनः।<br>प्रत्युद्ययुर्महात्मानं हंसाः सर इवोष्णगे।।	</td><td>	8-43-4a<br>8-43-4b	
</td></tr>
				
<tr><td>
	ततः शङ्खसहस्राणां निःस्वनो हृदयङ्गमः।<br>प्रादुरासीदुभयतो भेरीशब्दश्च दारुणः।।	</td><td>	8-43-5a<br>8-43-5b	
</td></tr>
				
<tr><td>
	नानाबाणनिनादश्च द्विपाश्वरथनिःस्वनः।<br>सिंहनादश्च वीराणामभवद्दारुणस्तदा।।	</td><td>	8-43-6a<br>8-43-6b	
</td></tr>
				
<tr><td>
	साद्रिद्रुमार्णवा भूमिः सवाताम्बुदमम्बरम्।<br>सार्केन्दुग्रहनक्षत्रा द्यौश्च व्यक्तं विघूर्णिता।।	</td><td>	8-43-7a<br>8-43-7b	
</td></tr>
				
<tr><td>
	इति भूतानि तं शब्दं मेनिरे ते च विव्यथुः।<br>यानि चाप्यल्पसत्वानि प्रायस्तानि मृतानि वै।।	</td><td>	8-43-8a<br>8-43-8b	
</td></tr>
				
<tr><td>
	अथ कर्णो भृशं क्रुद्धः शीघ्रमस्त्रमुदीरयन्।<br>जघान पाण्डवीं सेनामासुरीं मघवानिव।।	</td><td>	8-43-9a<br>8-43-9b	
</td></tr>
				
<tr><td>
	स पाण्डवबलं कर्णः प्रविश्य विसृजञ्छरान्।<br>प्रभद्रकाणां प्रवरानहनत्सप्तसप्ततिम्।।	</td><td>	8-43-10a<br>8-43-10b	
</td></tr>
				
<tr><td>
	ततः सुपुङ्खैर्निशितैरथ श्रष्ठो रथेषुभिः।<br>अवधीत्पञ्चविंशत्या पाञ्चालान्पञ्चविंशतिम्।।	</td><td>	8-43-11a<br>8-43-11b	
</td></tr>
				
<tr><td>
	सुवर्णपुङ्खैर्नाराचैः परकायविदारणैः।<br>चेदिकानवधीद्वीरः शतशोऽथ सहस्रशः।।	</td><td>	8-43-12a<br>8-43-12b	
</td></tr>
				
<tr><td>
	तं तथा समरे कर्म कुर्वाणमतिमानुषम्।<br>परिवव्रुर्महाराज पाञ्चालानां रथव्रजाः।।	</td><td>	8-43-13a<br>8-43-13b	
</td></tr>
				
<tr><td>
	ततः सन्धाय विशिखान्पञ्च भारत दुःसहान्।<br>पाञ्चालानवधीत्पञ्च कर्णो वैकर्तनो वृषः।।	</td><td>	8-43-14a<br>8-43-14b	
</td></tr>
				
<tr><td>
	भानुदेवं चित्रसेनं सेनाबिन्दुं च भारत।<br>तपनं शूरसेनं च पाञ्चालानहनद्रणे।।	</td><td>	8-43-15a<br>8-43-15b	
</td></tr>
				
<tr><td>
	पाञ्चालेषु च शूरेषु वध्यमानेषु सायकैः।<br>हाहाकारो महानासीत्पाञ्चालानां महाहवे।।	</td><td>	8-43-16a<br>8-43-16b	
</td></tr>
				
<tr><td>
	तेषां सह्क्रीडमानानां हाहाकारं प्रकुर्वताम्।<br>पुनरेव च तान्कर्णो जघानाशु पतत्त्रिभिः।।	</td><td>	8-43-17a<br>8-43-17b	
</td></tr>
				
<tr><td>
	चक्ररक्षौ तु कर्णस्य पुत्रौ मारिष दुर्जयौ।<br>सुषेणः सत्यसेनश्च त्यक्त्वा प्राणानयुध्यताम्।।	</td><td>	8-43-18a<br>8-43-18b	
</td></tr>
				
<tr><td>
	पृष्ठगोप्ता तु कर्णस्य ज्येष्ठः पुत्रो महारथः।<br>वृषसेनोऽन्वयात्कर्णं पृष्ठतः परिपालयन्।।	</td><td>	8-43-19a<br>8-43-19b	
</td></tr>
				
<tr><td>
	धृष्टद्युम्नः सात्यकिश्च द्रौपदेया वृकोदरः।<br>जनमेजयः शिखण्डी च प्रवीराश्च प्रभद्रकाः।।	</td><td>	8-43-20a<br>8-43-20b	
</td></tr>
				
<tr><td>
	चेदिकेकयपाञ्चाला यमौ मात्स्याश्च दंशिताः।<br>समभ्यधावन्राधेयं जिघांसन्तः प्रहारिणम्।।	</td><td>	8-43-21a<br>8-43-21b	
</td></tr>
				
<tr><td>
	त एनं विविधैः शस्त्रैः शरधाराभिरेव च।<br>अभ्यवर्षन्विमर्दन्तं प्रावृषीवाम्बुदा गिरिम्।।	</td><td>	8-43-22a<br>8-43-22b	
</td></tr>
				
<tr><td>
	पितरं तु परीप्सन्तः कर्णपुत्राः प्रहारिणः।<br>त्वदीयाश्चापरे राजन्वीरा वीरानवारयन्।।	</td><td>	8-43-23a<br>8-43-23b	
</td></tr>
				
<tr><td>
	सुषेणो भीमसेनस्य च्छित्त्वा भल्लेन कार्मुकम्।<br>नाराचैः सप्तबिर्विद्ध्वा हृदि भीमं ननाद ह।।	</td><td>	8-43-24a<br>8-43-24b	
</td></tr>
				
<tr><td>
	अथान्यद्वनुरादाय सुदृढं भीमविक्रमः।<br>सज्यं वृकोदरः कृत्वा सुषेणस्याच्छिनद्वनुः।।	</td><td>	8-43-25a<br>8-43-25b	
</td></tr>
				
<tr><td>
	विव्याध चैनं दशभिः क्रुद्धो नृत्यन्निवेषुभिः।<br>कर्णं च तूर्णं विव्याध त्रिसप्तत्या शितैः शरैः।।	</td><td>	8-43-26a<br>8-43-26b	
</td></tr>
				
<tr><td>
	सत्यसेनं च दशभिः साश्वसूतायुधध्वजम्।<br>पश्यतां सुहृदां मध्ये कर्णपुत्रमपातयत्।।	</td><td>	8-43-27a<br>8-43-27b	
</td></tr>
				
<tr><td>
	क्षुरप्रणुन्नं तत्तस्य शिरश्चन्द्रनिभाननम्।<br>शुभदर्शनमेवासीन्नालभ्रष्टमिवाम्बुजम्।।	</td><td>	8-43-28a<br>8-43-28b	
</td></tr>
				
<tr><td>
	हत्वा कर्णसुतं भीमस्तावकान्पुनरार्दयत्।<br>कृपहार्दिक्ययोश्छित्त्वा चापौ तावप्यथार्दयत्।।	</td><td>	8-43-29a<br>8-43-29b	
</td></tr>
				
<tr><td>
	दुःशासनं त्रिभिर्विद्ध्वा शकुनिं षड्भिरायसैः।<br>उलूकं च पतत्रिं च चकार विरथावुभौ।।	</td><td>	8-43-30a<br>8-43-30b	
</td></tr>
				
<tr><td>
	हे सुषेण हतोऽसीति ब्रुवन्नादत्त सायकम्।<br>तमस्य कर्णश्चिच्छेद त्रिभिश्चैनमताडयत्।।	</td><td>	8-43-31a<br>8-43-31b	
</td></tr>
				
<tr><td>
	अथान्यं परिजग्राह सुपर्वाणं सुतेजनम्।<br>सुषेणायासृजद्भीमस्तमप्यस्याच्छिनद्वृषः।।	</td><td>	8-43-32a<br>8-43-32b	
</td></tr>
				
<tr><td>
	पुनः कर्णस्त्रिसप्तत्या भीमसेनमथेषुभिः।<br>पुत्रं परीप्सन्विव्याध क्रुद्धः शत्रुजिघांसया।।	</td><td>	8-43-33a<br>8-43-33b	
</td></tr>
				
<tr><td>
	सुषेणस्तु धनुर्गृह्य भारसाधनमुत्तमम्।<br>नकुलंपञ्चभिर्बाणैर्बाह्वोरुरसि चार्पयत्।।	</td><td>	8-43-34a<br>8-43-34b	
</td></tr>
				
<tr><td>
	नकुलस्तं तु विंशत्या विद्व्वा भारसहैर्दृढैः।<br>ननाद बलवन्नादं कर्णस्य भयमादधत्।।	</td><td>	8-43-35a<br>8-43-35b	
</td></tr>
				
<tr><td>
	तं सुषेणो महाराज विद्ध्वा दशभिराशुगैः।<br>चिच्छेद च धनुः शीघ्रं क्षुरप्रेण महारथः।।	</td><td>	8-43-36a<br>8-43-36b	
</td></tr>
				
<tr><td>
	अथान्यद्वनुरादाय नकुलः क्रोधमूर्च्छितः।<br>सुषेणं नवभिर्बाणैर्वारयामास संयुगे।।	</td><td>	8-43-37a<br>8-43-37b	
</td></tr>
				
				
<tr><td>
	स तु बाणैर्दिशो राजन्नाच्छाद्य परवीरहा।।<br>आजघ्ने सारथिं चास्य सुषेणं च ततस्त्रिभिः।<br>चिच्छेद चास्य सुदृढं धनुर्भल्लैस्त्रिभिस्त्रिधा।।	</td><td>	8-43-38a<br>8-43-38b<br>8-43-38c	
</td></tr>
				
<tr><td>
	अथान्यद्वनुरादाय सुषेणः क्रोधमूर्च्छितः।<br>आविध्यन्नकुलं षष्ट्या सहदेवं च सप्तभिः।।	</td><td>	8-43-39a<br>8-43-39b	
</td></tr>
				
<tr><td>
	तद्युद्धं सुमहद्धोरमासीद्देवासुरोपमम्।<br>निघ्नतां सायकैस्तूर्णमन्योन्यस्य वधं प्रति।।	</td><td>	8-43-40a<br>8-43-40b	
</td></tr>
				
<tr><td>
	सात्यकिर्वृषसेनं तु विद्ध्वा सप्तभिरायसैः।<br>`पुनर्विव्याध सप्तत्या सारथिं च त्रिभिः शितैः।।	</td><td>	8-43-41a<br>8-43-41b	
</td></tr>
				
<tr><td>
	वृषसेनस्तु शैनेयं शरेणानतपर्वणा।<br>आजघान महाराज शङ्खदेशे महारथम्।।	</td><td>	8-43-42a<br>8-43-42b	
</td></tr>
				
<tr><td>
	शैनेयो वृषसेनेन पत्रिणा परिपीडितः।<br>कोपं चक्रे महाराज क्रुद्धो वेगं च दारुणम्।।	</td><td>	8-43-43a<br>8-43-43b	
</td></tr>
				
<tr><td>
	जग्राहेषुवरान्वीरः शीघ्रं वै दश पञ्च च।<br>सात्यकिर्वृषसेनस्य सूतं हत्वा त्रिभिः शरैः'।।	</td><td>	8-43-44a<br>8-43-44b	
</td></tr>
				
<tr><td>
	धनुश्चिच्छेद भल्लेन जघानाश्वांश्च सप्तभिः।<br>ध्वजमेकेषुणोन्मथ्य त्रिभिश्तं हृद्यताडयत्।।	</td><td>	8-43-45a<br>8-43-45b	
</td></tr>
				
				
<tr><td>
	अथावसन्नः स्वरथे मुहूर्तात्पुनरुत्थितः।<br>स रणे युयुधानेन विसूताश्वरथध्वजः।<br>कृतो जिघांसुः शैनेयं खङ्गचर्मधृगभ्ययात्।।	</td><td>	8-43-46a<br>8-43-46b<br>8-43-46c	
</td></tr>
				
<tr><td>
	तस्य चापततः शीघ्रं वृषसेनस्य सात्यकिः।<br>वाराहकर्णैर्दशभिरविध्यदसिचर्मणी।।	</td><td>	8-43-47a<br>8-43-47b	
</td></tr>
				
<tr><td>
	दुःशासनस्तु तं दृष्ट्वा विरथं व्यायुधं कृतम्।<br>आरोप्य स्वरथं तूर्णमपोवाह रथान्तरम्।।	</td><td>	8-43-48a<br>8-43-48b	
</td></tr>
				
<tr><td>
	अथान्यं रथमास्थाय वृषसेनो महारथः।<br>द्रौपदेयांस्त्रिसप्तत्या युयुधानं च पञ्चभिः।।	</td><td>	8-43-49a<br>8-43-49b	
</td></tr>
				
<tr><td>
	भीमसेनं चतुःषष्ट्या सहदेवं च पञ्चभिः।<br>नकुलं त्रिंशता बाणैः शतानीकं च सप्तभिः।।	</td><td>	8-43-50a<br>8-43-50b	
</td></tr>
				
<tr><td>
	शिखण्डिनं च दशभिर्धर्मराजं शतेन च।<br>एतांश्चान्यांश्च राजेन्द्र प्रवीराञ्चयगृद्धिनः।।	</td><td>	8-43-51a<br>8-43-51b	
</td></tr>
				
<tr><td>
	अभ्यर्दयन्महेष्वासः कर्णपुत्रो विशाम्पते।<br>कर्णस्य युधि दुर्धर्षस्ततः पृष्ठमपालयत्।।	</td><td>	8-43-52a<br>8-43-52b	
</td></tr>
				
<tr><td>
	युयुधानं च राधेयो नवैर्नवभिरायसैः।<br>विसूताश्वरथं कृत्वा ललाटे त्रिभिरार्पयत्।।	</td><td>	8-43-53a<br>8-43-53b	
</td></tr>
				
<tr><td>
	स त्वन्यं रथमास्थाय विधिवत्कल्पितं पुनः।<br>युयुधे पाण्डुभिः सार्धं कर्णस्य व्यधमद्बलम्।।	</td><td>	8-43-54a<br>8-43-54b	
</td></tr>
				
<tr><td>
	धृष्टद्युम्नस्ततः कर्णमविध्यद्दशभिः शरैः।<br>द्रौपदेयास्त्रिसप्तत्या युयुधानस्तु सप्तभिः।।	</td><td>	8-43-55a<br>8-43-55b	
</td></tr>
				
<tr><td>
	भीमसेनश्चतुःषष्ट्या सहदेवश्च सप्तिभिः।<br>नकुलस्त्रिंशता बाणैः शतानीकस्तु सप्तभिः।।	</td><td>	8-43-56a<br>8-43-56b	
</td></tr>
				
				
<tr><td>
	शिखण्डी दशभिर्वीरो धर्मराजः शतेन तु।<br>एते चान्ये च राजेन्द्र प्रवीरा जयगृद्विनः।<br>अभ्यर्दयन्महेष्वासं सूतपुत्रं महामृधे।।	</td><td>	8-43-57a<br>8-43-57b<br>8-43-57c	
</td></tr>
				
<tr><td>
	तान्सूतपुत्रो विशिखैर्दशभिर्दशभिः शरैः।<br>रथेनानुचरन्वीरः प्रत्यविध्यदरिन्दमः।	</td><td>	8-43-58a<br>8-43-58b	
</td></tr>
				
<tr><td>
	`सात्यकिं भीमसेनं च धृष्टद्युम्नं शिखण्डिनम्।<br>द्रौपदेयांश्च संरब्धान्यतमानान्महारथान्।।	</td><td>	8-43-59a<br>8-43-59b	
</td></tr>
				
<tr><td>
	<br>विरथान्रथिनः श्रेष्ठान्निमेषार्धाच्चकार ह।।	</td><td>	8-43-60a<br>8-43-60b	
</td></tr>
<tr><td>
	अमोघत्वाच्च बाणानां भूतसङ्घा विसिप्मयुः'।।	</td><td>	8-43-61a	
</td></tr>
				
<tr><td>
	तत्रास्त्रवीर्यं कर्णस्य लाघवं च महात्मनः।<br>अपश्याम महाभाग तदद्भुतमिवाभवत्।।	</td><td>	8-43-62a<br>8-43-62b	
</td></tr>
				
<tr><td>
	न ह्याददानं ददृशुः सन्दधानं च सायकान्।<br>विमुञ्चन्तं च संरम्भाद पश्यन्नैव तं जनाः।।	</td><td>	8-43-63a<br>8-43-63b	
</td></tr>
				
<tr><td>
	प्रतीच्यां दिशि तं दृष्ट्वा प्राच्यां पश्याम लाघवात्।<br>न च पश्याम राजेन्द्र क्व नु कर्णो व्यतिष्ठत।।	</td><td>	8-43-64a<br>8-43-64b	
</td></tr>
				
<tr><td>
	इषूनेवास्य पश्यामो विनिकीर्णाऽन्समन्ततः।<br>छादयानान्दिशो राजञ्शलभानामिव व्रजान्।।	</td><td>	8-43-65a<br>8-43-65b	
</td></tr>
				
<tr><td>
	तस्य तैरिषुभिस्त्रीक्ष्णैः सम्पतद्भिः सहस्रशः।<br>मरीचिभिरिवोष्णांशोः शरैः सन्नतपर्वभिः।।	</td><td>	8-43-66a<br>8-43-66b	
</td></tr>
				
<tr><td>
	व्याप्ताः सर्वा दिशो राजन्योधाश्च ददृशुस्तदा।<br>शरैः संवृतमाकाशं तत्राभ्रैरिव चाभवत्।।	</td><td>	8-43-67a<br>8-43-67b	
</td></tr>
				
<tr><td>
	द्यौर्वियद्भूर्दिशश्चैव प्रच्छन्ना निशितैः शरैः।<br>अरुणाभ्रावृताकारं तस्मिन्देशे बभौ वियत्।।	</td><td>	8-43-68a<br>8-43-68b	
</td></tr>
				
<tr><td>
	ततः पुनरमेयात्मा कर्णो राजा महारथः।<br>न्यहनत्समरे योधान्योधवृत्तमनुष्ठितः।।	</td><td>	8-43-69a<br>8-43-69b	
</td></tr>
				
<tr><td>
	नृत्यन्निव हि राधेयश्चापहस्तो रणाजिरे।<br>यैर्विद्वः प्रत्यविद्व्यत्तानेकैकं त्रिगुणैः शरैः।।	</td><td>	8-43-70a<br>8-43-70b	
</td></tr>
				
<tr><td>
	शतैश्च दशभिश्चैतान्पुनर्विद्ध्वा ननाद च।<br>साश्वसूतध्वजच्छत्रास्ततस्ते विवरं ददुः।।	</td><td>	8-43-71a<br>8-43-71b	
</td></tr>
				
<tr><td>
	`ते हन्यमानाः कर्णेन पलायन्त दिशो दश।<br>नादयन्तो दिशः सर्वाः कर्मत्रस्ता विचेतसः'।।	</td><td>	8-43-72a<br>8-43-72b	
</td></tr>
				
<tr><td>
	तान्प्रमथ्य महेष्वासान्राधेयः शरवृष्टिभिः।<br>राजानीकमसम्बाधं प्राविशच्छत्रुकर्शनः।।	</td><td>	8-43-73a<br>8-43-73b	
</td></tr>
				
<tr><td>
	स रथांस्त्रिशतं हत्वा चेदीनामनिवर्तिनाम्।<br>राधेयो निशितैर्बाणैस्ततोऽभ्यागाद्युधिष्ठिरम्।।	</td><td>	8-43-74a<br>8-43-74b	
</td></tr>
				
<tr><td>
	`ततस्ते विरथाः शूरा रथानन्यान्समास्थिताः।<br>परिवव्रुर्महाराज धर्मपुत्रं युधिष्ठिरम्'।।	</td><td>	8-43-75a<br>8-43-75b	
</td></tr>
				
				
<tr><td>
	ततस्ते तु परे राजञ्छिखण्डी च ससात्यकिः।<br>राधेयात्परिरक्षन्तो राजानं पर्यवारयन्।<br>मुञ्चन्तो विविधान्बाणान्स्वर्णपुङ्खाञ्शिलाशितान्।।	</td><td>	8-43-76a<br>8-43-76b<br>8-43-76c	
</td></tr>
				
<tr><td>
	तथैव तावकाः सर्वे कर्णं दुर्वारणं रणे।<br>यत्ताः शूरा महेष्वासाः पर्यरक्षन्त सर्वशः।।	</td><td>	8-43-77a<br>8-43-77b	
</td></tr>
				
<tr><td>
	नानावादित्रघोषाश्च प्रादुरासन्विशाम्पते।<br>सिंहनादश्च सञ्जज्ञे शूराणामभिगर्जताम्।।	</td><td>	8-43-78a<br>8-43-78b	
</td></tr>
				
<tr><td>
	ततः पुनः समाजग्मुरभीताः कुरुपाण्डवाः।<br>युधिष्ठिरमुखाः पार्थाः सूतपुत्रमुखा वयम्।।	</td><td>	8-43-79a<br>8-43-79b	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे त्रिचत्वारिंशोऽध्यायः।। 43 ।।	</td><td>		
</td></tr>
</tbody>