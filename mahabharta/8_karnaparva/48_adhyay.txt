				
<tbody><tr><td>
	<b>सञ्जय उवाच।</b>	</td><td>	8-48-1x	
</td></tr>
				
<tr><td>
	वर्तमाने तथा युद्धे क्षत्रियाणां निमज्जने।<br>गाण्डीवस्य महाघोषः श्रूयते युधि मारिष।।	</td><td>	8-48-1a<br>8-48-1b	
</td></tr>
				
<tr><td>
	संशप्तकानामकरोत्कदनं यत्र पाण्डवः।<br>कोसलानां तथा राजन्नारायणबलस्य च।।	</td><td>	8-48-2a<br>8-48-2b	
</td></tr>
				
<tr><td>
	संशप्तकास्तु समरे शरवृष्टिः समन्ततः।<br>अपातयन्पार्थमूर्ध्नि जयगृद्धाः प्रमन्यवः।।	</td><td>	8-48-3a<br>8-48-3b	
</td></tr>
				
<tr><td>
	तां शस्त्रवृष्टिमायान्तीमुरसा धारयन्प्रभुः।<br>व्यगाहत परान्पार्थो विनिघ्नन्रथिनां वरान्।।	</td><td>	8-48-4a<br>8-48-4b	
</td></tr>
				
<tr><td>
	विक्षोभ्य तु रथानीकं कङ्कपत्रैः शिलाशितैः।<br>आससाद ततः पार्थः सुशर्माणं महारथम्।।	</td><td>	8-48-5a<br>8-48-5b	
</td></tr>
				
<tr><td>
	स तस्य शरवर्षाणि ववर्ष रथिनां वरः।<br>तथा संशप्तकाश्चैव पार्थस्य समरे स्थिताः।।	</td><td>	8-48-6a<br>8-48-6b	
</td></tr>
				
<tr><td>
	सुशर्मा तु ततः पार्थं विद्ध्वा दशभिराशुगैः।<br>जनार्दनं त्रिभिर्बाणैरहनद्दक्षिणे भुजे।।	</td><td>	8-48-7a<br>8-48-7b	
</td></tr>
				
<tr><td>
	ततोऽपरेण भल्लेन केतुं पार्थस्य मारिष।<br>विव्याध समरे राजन्सुशर्मा क्रोधमूर्च्छितः।।	</td><td>	8-48-8a<br>8-48-8b	
</td></tr>
				
<tr><td>
	स वानरवरो राजन्विश्वकर्मकृतो महान्।<br>ननाद सुमहानादं नृत्यन्निव विभीषयन्।।	</td><td>	8-48-9a<br>8-48-9b	
</td></tr>
				
<tr><td>
	कपेस्तु निनदं श्रुत्वा सन्त्रस्ता तव वाहिनी।<br>भयं विपुलमासाद्य निश्चेष्टा समपद्यत।।	</td><td>	8-48-10a<br>8-48-10b	
</td></tr>
				
<tr><td>
	ततः सा शुशुभे सेना निश्चेष्टाऽवस्थिता नृप।<br>नानापुष्पसमाकीर्णं यथा चित्रीकृतं वनम्।।	</td><td>	8-48-11a<br>8-48-11b	
</td></tr>
				
<tr><td>
	प्रतिलभ्य ततः संज्ञां योधास्ते कुरुसत्तम।<br>अर्जुनं सिषिचुर्बाणैः पर्वतं जलदा इव।।	</td><td>	8-48-12a<br>8-48-12b	
</td></tr>
				
				
<tr><td>
	सञ्छाद्य समरे पार्थं परिवव्रुः समन्ततः।<br>ते हयान्रथचक्रे तु रथेषां चापि मारिष।<br>ग्रहीतुं प्रचक्रमुश्चैव क्रोधाविष्टाः समन्ततः।।	</td><td>	8-48-13a<br>8-48-13b<br>8-48-13c	
</td></tr>
				
<tr><td>
	निगृह्य तु रथं तस्य योधास्ते तु सहस्रशः।<br>रथबन्धं प्रचक्रुर्हि पाण्डवस्यामितौजसः।।	</td><td>	8-48-14a<br>8-48-14b	
</td></tr>
				
<tr><td>
	रथमारुरुहुः केचित्कृष्णपार्थौ जिघृक्षवः।<br>संशप्तकानां योधास्ते सिंहनादांश्च नेदिरे।।	</td><td>	8-48-15a<br>8-48-15b	
</td></tr>
				
<tr><td>
	अपरे जगृहुश्चैव केशवस्य महाभुजौ।<br>पार्थं चैके महाराज रथस्थं जगृहुर्मुदा।।	</td><td>	8-48-16a<br>8-48-16b	
</td></tr>
				
<tr><td>
	अच्युतः स महाबाहुर्विधुन्वन्रणमूर्धनि।<br>पातयामास तान्सर्वान्दुष्टहस्तीव हस्तिपान्।।	</td><td>	8-48-17a<br>8-48-17b	
</td></tr>
				
<tr><td>
	स रथस्तैर्गृहीतस्तु पाण्डवस्य महात्मनः।<br>स्पन्दितुं नाशकद्राजंस्तदद्भुतमिवाभवत्।।	</td><td>	8-48-18a<br>8-48-18b	
</td></tr>
				
<tr><td>
	ततः पार्थो महाबाहुः संवृतः स्तैर्महारथैः।<br>निगृहीतं रथं दृष्ट्वा तांश्चाप्याद्रवतो बहून्।।	</td><td>	8-48-19a<br>8-48-19b	
</td></tr>
				
<tr><td>
	रथारूढांश्च सुबहून्पदाऽऽक्षिप्य न्यपातयत्।<br>अपातयदसम्भ्रान्तः शरैरासन्नयोधिभिः।।	</td><td>	8-48-20a<br>8-48-20b	
</td></tr>
				
<tr><td>
	तांस्तापयित्वा समरे पार्थः परपुरञ्जयः।<br>स्मयन्निव महाबाहुः केशवं वाक्यमब्रवीत्।।	</td><td>	8-48-21a<br>8-48-21b	
</td></tr>
				
<tr><td>
	पश्य कृष्ण महाबाहो संशप्तकगणान्बहून्।<br>कुर्वतोऽसुकरं कर्म मुमूर्षून्कालचोदितान्।।	</td><td>	8-48-22a<br>8-48-22b	
</td></tr>
				
<tr><td>
	रथबन्धमिमं प्राप्य पृथिव्यां नास्ति कश्चन।<br>यः सहेत पुमाँल्लोके मदन्यः क्षत्रियर्षभः।।	</td><td>	8-48-23a<br>8-48-23b	
</td></tr>
				
<tr><td>
	पश्यैततानद्य समरे मत्प्रयुक्तैः सुतेजनैः।<br>पात्यमानान्रणे कृष्ण शरैराशीविषोपमैः।।	</td><td>	8-48-24a<br>8-48-24b	
</td></tr>
				
<tr><td>
	इत्येवमुक्त्वा बीभत्सुः शङ्खप्रवरमुत्तमम्।<br>व्यनादयदमेयात्मा देवदत्तं महामृधे।।	</td><td>	8-48-25a<br>8-48-25b	
</td></tr>
				
<tr><td>
	देवदत्तस्वनं श्रुत्वा केशवोऽपि महायशाः।<br>पाञ्चजन्यस्वनं चक्रे पूरयन्निव रोदसी।।	</td><td>	8-48-26a<br>8-48-26b	
</td></tr>
				
<tr><td>
	तयोः शङ्खस्वनं श्रुत्वा संशप्तकवरूथिनी।<br>सञ्चचाल महाराज वित्रस्ता चाद्रवद्भृशम्।।	</td><td>	8-48-27a<br>8-48-27b	
</td></tr>
				
<tr><td>
	नागमस्त्रं ततः पार्थः प्रादुश्चक्रे हसन्निव।<br>पादबन्धं स तेषां वै चक्रे तेन महास्त्रवित्।।	</td><td>	8-48-28a<br>8-48-28b	
</td></tr>
				
<tr><td>
	यानुद्दिश्य रणे पार्थः पादबन्धं चकार ह।<br>ते बद्धाः पादबन्धेन योधाः संशप्तकास्तदा।।	</td><td>	8-48-29a<br>8-48-29b	
</td></tr>
				
				
<tr><td>
	निर्विचेष्टास्तदाऽभूवन्पाण्डवस्यास्त्रतेजसा।<br>निर्विचेष्टांस्ततो योधानवधीत्पाण्डुनन्दनः।<br>यथेन्द्रः समरे दैत्यांस्तारकस्य वधे पुरा।।	</td><td>	8-48-30a<br>8-48-30b<br>8-48-30c	
</td></tr>
				
<tr><td>
	ते वध्यमानाः समरे मुमुचुस्तं रथोत्तमम्।<br>आयुधानि च सर्वाणि विस्रष्टुमुपचक्रमुः।।	</td><td>	8-48-31a<br>8-48-31b	
</td></tr>
				
<tr><td>
	ततः सुशर्मा राजेन्द्र गृहीतां वीक्ष्य वाहिनीम्।<br>सौपर्णमस्त्रं त्वरितः प्रादुश्चक्रे महारथः।।	</td><td>	8-48-32a<br>8-48-32b	
</td></tr>
				
<tr><td>
	ततः सुपर्णाः सम्पेतुर्भक्षयन्तो भुजङ्गमान्।<br>ततो विदुद्रुवुर्नागास्तान्दृष्ट्वा खेचरान्नृप।।	</td><td>	8-48-33a<br>8-48-33b	
</td></tr>
				
<tr><td>
	तद्विमुक्तं बलं रेजे पादबन्धाद्विशाम्पते।<br>मेघबन्धाद्यथा मुक्तो भास्करस्तापयन्प्रजाः।।	</td><td>	8-48-34a<br>8-48-34b	
</td></tr>
				
<tr><td>
	विप्रमुक्ताः स्वका योधाः फल्गुनस्य रथं प्रति।<br>ससृजुः शरसङ्घांश्च शस्त्रसङ्घांश्च मारिष।।	</td><td>	8-48-35a<br>8-48-35b	
</td></tr>
				
<tr><td>
	तां महास्त्रमयीं वृष्टिं शरैः सञ्छिद्य भारत।<br>अवधीत्सततो योधान्वासविः परवीरहा।।	</td><td>	8-48-36a<br>8-48-36b	
</td></tr>
				
<tr><td>
	सुशर्मा तु ततो राजन्बाणेन नतपर्वणा।<br>अर्जुनं हृदये विद्ध्वा विव्याधान्यैस्त्रिसप्तभिः।।	</td><td>	8-48-37a<br>8-48-37b	
</td></tr>
				
<tr><td>
	स गाढविद्धो व्यथितो रथोपस्थ उपाविशतत्।<br>तत उच्चुक्रुशुः सर्वे हतः पार्थ इति ब्रुवन्।।	</td><td>	8-48-38a<br>8-48-38b	
</td></tr>
				
<tr><td>
	ततः शङ्खनिनादाश्च भेरीशब्दाश्च पुष्कलाः।<br>नानावादित्रनिनदाः सिंहनादाश्च जज्ञिरे।।	</td><td>	8-48-39a<br>8-48-39b	
</td></tr>
				
				
<tr><td>
	प्रतिलभ्य ततः संज्ञां श्वेताश्वः कृष्णसारथिः।<br>सोऽतिविद्धो महेष्वासः शरैराशीविपोपमैः।<br>सुशर्माणं महाराज क्रोधाविष्टो महारथः।।	</td><td>	8-48-40a<br>8-48-40b<br>8-48-40c	
</td></tr>
				
<tr><td>
	ततः शरशतैः पार्थः सञ्छाद्यैनं क्षणाद्रणे।<br>दिशस्तु वारयामास बाणैस्तत्र महास्त्रवित्।।	</td><td>	8-48-41a<br>8-48-41b	
</td></tr>
				
<tr><td>
	विमुखीकृत्य समरे सुशर्माणं धनञ्जयः।<br>ऐन्द्रमस्त्रममेयात्मा प्रादुश्चक्रे हसन्निव।।	</td><td>	8-48-42a<br>8-48-42b	
</td></tr>
				
<tr><td>
	ततो बाणसहस्राणि तदुत्सृष्टानि मारिष।<br>सर्वदिक्षु व्यदृश्यन्त सूदयन्ति रथद्विपान्।।	</td><td>	8-48-43a<br>8-48-43b	
</td></tr>
				
<tr><td>
	हयान्पत्तींश्च समरे शस्त्रैः शतसहस्रशः।<br>रराज समरे राजञ्शक्रो निघ्नन्निवासुरान्।।	</td><td>	8-48-44a<br>8-48-44b	
</td></tr>
				
<tr><td>
	वध्यमाने ततः सैन्ये भयं सुमहदाविशत्।<br>संशप्तकगणानां च गोपालानां च भारत।।	</td><td>	8-48-45a<br>8-48-45b	
</td></tr>
				
<tr><td>
	न हि तत्र पुमान्कश्चिद्योऽर्जुनं प्रतिबुध्यते।<br>पश्यतां तत्र वीराणामहन्यत बलं तव।।	</td><td>	8-48-46a<br>8-48-46b	
</td></tr>
<tr><td>
	हन्यमानं च तदभून्निश्चेष्टं च पराक्रमे।।	</td><td>	8-48-47a	
</td></tr>
				
<tr><td>
	अयुतं तत्र योधानां हत्वा पाण्डुसुतो रणे।<br>व्यभ्राजत महाराज विधूमोऽग्निरिव ज्वलन्।।	</td><td>	8-48-48a<br>8-48-48b	
</td></tr>
				
<tr><td>
	चतुर्दशसहस्राणि यानि दृष्टनि भारत।<br>रथानामयुतं चैव त्रिसहस्राश्च दन्तिनः।।	</td><td>	8-48-49a<br>8-48-49b	
</td></tr>
				
<tr><td>
	ततः संशप्तका भूयः परिवव्रुर्धनञ्जयम्।<br>मर्तव्यमिति निश्चित्य जयं वाप्यनिवर्तनम्।।	</td><td>	8-48-50a<br>8-48-50b	
</td></tr>
				
				
<tr><td>
	तत्र युद्धं महच्चासीत्तावकानां विशाम्पते।<br>शूरेण बलिना सार्धं पाण्डवेन किरीटिना।<br>जित्वा तान्न्यहनत्पार्थः शत्रूञ्शक्र इवासुरान्।।	</td><td>	8-48-51a<br>8-48-51b<br>8-48-51c	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे अष्टचत्वारिंशोऽध्यायः।। 48 ।।	</td><td>		
</td></tr>
</tbody>