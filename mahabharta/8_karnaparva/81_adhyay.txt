				
<tbody><tr><td>
	<b>सञ्जय उवाच।</b>	</td><td>	8-81-1x	
</td></tr>
				
<tr><td>
	श्रुत्वा तु रथनिर्घोषं सिंहनादं च संयुगे।<br>अर्जुनः प्राह गोविन्दं शीघ्रं वाहय वाजिनः।।	</td><td>	8-81-1a<br>8-81-1b	
</td></tr>
				
<tr><td>
	अर्जुनस्य वचः श्रुत्वा गोविन्दोऽर्जुनमब्रवीत्।<br>एष गच्छामि सुक्षिप्रं यत्र भीमो व्यवस्थितः।।	</td><td>	8-81-2a<br>8-81-2b	
</td></tr>
				
				
				
<tr><td>
	तं यान्तमश्वा हिमशङ्खवर्णाः<br>सुवर्णमुक्तामणिजालनद्धाः।<br>जम्भं जिघांसुं प्रगृहीतवज्रं<br>हया यथा तत्र यथा वहंस्तदा।।	</td><td>	8-81-3a<br>8-81-3b<br>8-81-3c<br>8-81-3d	
</td></tr>
				
				
				
<tr><td>
	रथाश्वमातङ्गपदातिसङ्घा<br>बाणस्वनैर्नेमिखुरस्वनैश्च।<br>सन्नादयन्तो वसुधां दिशश्च<br>क्रुद्धा नृसिंहा जयमभ्युदीयः।।	</td><td>	8-81-4a<br>8-81-4b<br>8-81-4c<br>8-81-4d	
</td></tr>
				
				
				
<tr><td>
	तेषां च पार्थस्य च मारिषासी--<br>द्देहासुपापक्षपणं सुयुद्धम्।<br>त्रैलोक्यहेतोरसुरैर्यथासी--<br>द्देवस्य विष्णोर्जयतां वरस्य।।	</td><td>	8-81-5a<br>8-81-5b<br>8-81-5c<br>8-81-5d	
</td></tr>
				
				
				
<tr><td>
	तैरस्तमुच्चावचमायुधं त--<br>देकः प्रचिच्छेद किरीटमाली।<br>क्षुरार्धचन्द्रैर्निशितैश्च भल्लैः<br>शिरांसि तेषां बहुधा च बाहून्।।	</td><td>	8-81-6a<br>8-81-6b<br>8-81-6c<br>8-81-6d	
</td></tr>
				
				
				
<tr><td>
	छत्राणि वालव्यजनानि केतू--<br>नश्वान्रथान्पत्तिगणान्द्विपांश्च।<br>ते पेतुरुर्व्यां बहुधा विकृत्ता<br>वातप्रणुन्नानि यथा वनानि।।	</td><td>	8-81-7a<br>8-81-7b<br>8-81-7c<br>8-81-7d	
</td></tr>
				
				
				
<tr><td>
	सुवर्णजालावनता महागजाः<br>सवैजयन्तीध्वजयोधकल्पिताः।<br>सुवर्णपुङ्घैरिषुभिः समाचिता--<br>शकाशिरे प्रज्वलिता यथाचलाः।।	</td><td>	8-81-8a<br>8-81-8b<br>8-81-8c<br>8-81-8d	
</td></tr>
				
				
				
<tr><td>
	विदार्य नागाश्वरथान्धञ्जयः<br>शरोत्तमैर्वासववज्रसन्निभैः।<br>द्रुतं ययौ कर्णजिघांसया तथा<br>यथा मरुत्वान्बलभेदने पुरा।।	</td><td>	8-81-9a<br>8-81-9b<br>8-81-9c<br>8-81-9d	
</td></tr>
				
<tr><td>
	ततः स पुरुषव्याघ्रस्तव सैन्यमरिन्दमः।<br>प्रविवेश महाबाहुर्मकरः सागरं यथा।।	</td><td>	8-81-10a<br>8-81-10b	
</td></tr>
				
<tr><td>
	तं हृष्टास्तावका राजन्रथपत्तिसमन्विताः।<br>गजाश्वसादिबहुलाः पाण्डवं समुपाद्रवन्।।	</td><td>	8-81-11a<br>8-81-11b	
</td></tr>
				
<tr><td>
	तेषामापततां पार्थमारावः सुमहानभूत्।<br>सागरस्येव क्षुब्धस्य यथा स्यात्सलिलस्वनः।।	</td><td>	8-81-12a<br>8-81-12b	
</td></tr>
				
<tr><td>
	ते तु तं पुरुषव्याघ्रं व्याघ्रा इव महारथाः।<br>अभ्यद्रवन्त सङ्ग्रामे त्यक्त्वा प्राणकृतं भयम्।।	</td><td>	8-81-13a<br>8-81-13b	
</td></tr>
				
<tr><td>
	तेषामापततां तत्र शरवर्षाणि मुञ्चताम्।<br>अर्जुनो व्यधमत्सैन्यं महावातो घनानिव।।	</td><td>	8-81-14a<br>8-81-14b	
</td></tr>
				
<tr><td>
	तेऽर्जुनं सहिता भूत्वा रथवंशैः ग्रहारिणः।<br>अभियाय महेष्वासा विव्यधुर्निशितैः शरैः।।	</td><td>	8-81-15a<br>8-81-15b	
</td></tr>
				
<tr><td>
	ततोऽर्जुनः सहस्राणि रथवारणवाजिनाम्।<br>प्रेषयामास विशिखैर्यमस्य सदनं प्रति।।	</td><td>	8-81-16a<br>8-81-16b	
</td></tr>
				
<tr><td>
	ते वध्यमानाः समरे पार्थचापच्युतैः शरैः।<br>तत्रतत्र स्म लीयन्ते भये जाते महारथाः।।	</td><td>	8-81-17a<br>8-81-17b	
</td></tr>
				
<tr><td>
	तेषां चतुःशतान्वीरान्यतमानान्महारथान्।<br>अर्जुनो निशितैर्बाणैरनयद्यमसादनम्।।	</td><td>	8-81-18a<br>8-81-18b	
</td></tr>
				
<tr><td>
	ते वध्यमानाः समरे नानालिङ्गैः शितैः शरैः।<br>अर्जुनं समभित्यज्य दुद्रुवुर्वै दिशो दश।।	</td><td>	8-81-19a<br>8-81-19b	
</td></tr>
				
<tr><td>
	तेषां शब्दो महानासीद्द्रवतां वाहिनीमुखे।<br>मेघौघस्येव भद्रं ते गिरिमासाद्य दीर्यतः।।	</td><td>	8-81-20a<br>8-81-20b	
</td></tr>
				
<tr><td>
	तां तु सेनां भृशं विद्ध्वा द्रावयित्वाऽर्जुनः शरैः।<br>प्रायादभिमुखः पार्थः सूतानीकं हि मारिष।।	</td><td>	8-81-21a<br>8-81-21b	
</td></tr>
				
<tr><td>
	तस्य शब्दो महानासीत्परानभिमुखस्य वै।<br>गरुडस्येव पततः पन्नगार्थे यथा पुरा।।	</td><td>	8-81-22a<br>8-81-22b	
</td></tr>
				
<tr><td>
	तं तु शब्दमभिश्रुत्य भीमसेनो महाबलः।<br>बभूव परमप्रीतः पार्थदर्शनलालसः।।	</td><td>	8-81-23a<br>8-81-23b	
</td></tr>
				
<tr><td>
	श्रुत्वैव पार्थमायान्तं भीमसेनः प्रतापवान्।<br>त्यक्त्वा प्राणान्महाराज सेनां तव ममर्द ह।।	</td><td>	8-81-24a<br>8-81-24b	
</td></tr>
				
<tr><td>
	स वायुवीर्यप्रतिमो वायुवेगसमो जवे।<br>वायुवद्व्यचरद्भीमो वायुपुत्रः प्रतापवान्।।	</td><td>	8-81-25a<br>8-81-25b	
</td></tr>
				
<tr><td>
	तेनाद्यमाना राजेन्द्र सेना तव विशाम्पते।<br>व्यभ्रश्यत महाराज भिन्ना नौरिव सागरे।।	</td><td>	8-81-26a<br>8-81-26b	
</td></tr>
				
<tr><td>
	तां तु सेनां तदा भीमो दर्शयन्पाणिलाघवम्।<br>शरैरवचकर्तोग्रैः प्रेपयिष्यन्यमक्षयम्।।	</td><td>	8-81-27a<br>8-81-27b	
</td></tr>
				
<tr><td>
	तत्र भारत भीमस्य बलं दृष्ट्वातिमानुषम्।<br>व्यत्रस्यन्त रणे योधाः कालस्येव युगक्षये।।	</td><td>	8-81-28a<br>8-81-28b	
</td></tr>
				
<tr><td>
	तथाऽर्दितान्भीमबलान्भीमसेनेन भारत।<br>दृष्ट्वा दुर्योधनो राजा इदं वचनमब्रवीत्।।	</td><td>	8-81-29a<br>8-81-29b	
</td></tr>
				
<tr><td>
	सैनिकांश्च महेष्वासान्योधांश्च भरतर्षभ।<br>समादिशन्रणे सर्वान्हत भीममिति स्म ह।।	</td><td>	8-81-30a<br>8-81-30b	
</td></tr>
<tr><td>
	तस्मिन्हते हतं मन्ये पाण्डुसैन्यमशेषतः।।	</td><td>	8-81-31a	
</td></tr>
				
<tr><td>
	प्रतिगृह्य च तामाज्ञां तव पुत्रस्य पार्थिवाः।<br>भीमं प्रच्छादयामासुः शरवर्षैः समन्ततः।।	</td><td>	8-81-32a<br>8-81-32b	
</td></tr>
				
<tr><td>
	गजाश्च बहुला राजन्नराश्च जयगृद्धिनः।<br>रथे स्थिताश्च राजेन्द्र परिवव्रुर्वृकोदरम्।।	</td><td>	8-81-33a<br>8-81-33b	
</td></tr>
				
<tr><td>
	स तैः परिवृतः शूरैः शूरो राजन्समन्ततः।<br>शुशुभे भरतश्रेष्ठो नक्षत्रैरिव चन्द्रमाः।।	</td><td>	8-81-34a<br>8-81-34b	
</td></tr>
				
				
<tr><td>
	परिवेषी यथा सोमः परिपूर्णो विराजते।<br>स रराज तथा सङ्ख्ये दर्शनीयो नरोत्तमः।<br>निर्विशेषो महाराज विजयेनैव संयुगे।।	</td><td>	8-81-35a<br>8-81-35b<br>8-81-35c	
</td></tr>
				
<tr><td>
	तस्य ते पार्थिवाः सर्वे शरवृष्टिं समासृजन्।<br>क्रोधरक्तेक्षणाः शूरा हन्तुकामा वृकोदरम्।।	</td><td>	8-81-36a<br>8-81-36b	
</td></tr>
				
<tr><td>
	तां विदार्य महासेनां शरैः सन्नतपर्वभिः।<br>निश्चक्राम रणाद्भीमो मत्स्यो जालादिवाम्भसि।।	</td><td>	8-81-37a<br>8-81-37b	
</td></tr>
				
<tr><td>
	हत्वा दशसहस्राणि गजानामनिवर्तिनाम्।<br>नृणां शतसहस्रे द्वे द्वे शते चैव भारत।।	</td><td>	8-81-38a<br>8-81-38b	
</td></tr>
				
<tr><td>
	पञ्च चाश्वसहस्राणि रथानां शतमेव च।<br>हत्वा प्रास्यन्दयद्भीमो नदीं शोणितवाहिनीम्।।	</td><td>	8-81-39a<br>8-81-39b	
</td></tr>
				
<tr><td>
	शोणितोदां रथावर्तां हस्तिग्राहसमाकुलाम्।<br>नरमीनाश्वनक्रान्तां केशशैवलशाद्वलाम्।।	</td><td>	8-81-40a<br>8-81-40b	
</td></tr>
				
<tr><td>
	सञ्छिन्नभुजनागेन्द्रां बहुरत्नापहारिणीम्।<br>ऊरुग्राहां मज्जपङ्कां शीर्षोपलसमावृताम्।।	</td><td>	8-81-41a<br>8-81-41b	
</td></tr>
				
<tr><td>
	धनुःकाशां शरावापां गदापरिघकेतनाम्।<br>हंसछत्रध्वजोपेतामुष्णीषवरफेनिलाम्।।	</td><td>	8-81-42a<br>8-81-42b	
</td></tr>
				
<tr><td>
	हारपद्माकरां चैव भूमिरेणूर्मिमालिनीम्।<br>आर्यवृत्तवतीं सङ्ख्ये सुतरां भीरुदुस्तराम्।।	</td><td>	8-81-43a<br>8-81-43b	
</td></tr>
				
<tr><td>
	योधग्राहवतीं सङ्ख्ये वहन्तीं पितृसादनम्।<br>क्षणेन पुरुषव्याघ्रः प्रावर्तयत निम्नगाम्।।	</td><td>	8-81-44a<br>8-81-44b	
</td></tr>
				
<tr><td>
	यथा वैतरणीमुग्रां दुस्तरामकृतात्मभिः।<br>तथा दुस्तरणीं घोरां भीरूणां भयवर्धनीम्।।	</td><td>	8-81-45a<br>8-81-45b	
</td></tr>
				
<tr><td>
	यतोयतः पाण्डवेयः प्रविष्टो रथसत्तमः।<br>ततस्ततः प्रापतन्वै योधाः शतसहस्रशः।।	</td><td>	8-81-46a<br>8-81-46b	
</td></tr>
				
<tr><td>
	एवं दृष्ट्वा कृतं कर्म भीमसेनेन संयुगे।<br>दुर्योधनो महाराज शकुनिं वाक्यमब्रवीत्।।	</td><td>	8-81-47a<br>8-81-47b	
</td></tr>
				
<tr><td>
	जहि मातुल सङ्ग्रामे भीमसेनं महाबलम्।<br>अस्मिञ्जिते जितं मन्ये पाण्डवेयं महाबलम्।।	</td><td>	8-81-48a<br>8-81-48b	
</td></tr>
				
<tr><td>
	ततः प्रायान्महाराज सौबलेयः प्रतापवान्।<br>रणाय महते युक्तो भ्रातृभिः परिवारितः।।	</td><td>	8-81-49a<br>8-81-49b	
</td></tr>
				
<tr><td>
	स समासाद्य सङ्ग्रामे भीमं भीमपराक्रमम्।<br>वारयामास तं वीरो वेलेव मकरालयम्।।	</td><td>	8-81-50a<br>8-81-50b	
</td></tr>
				
				
<tr><td>
	सन्न्यवर्तत तं भीमो वार्यमाणः शितैः शरैः।<br>शकुनिस्तस्य राजेन्द्र वामपार्श्वे स्तनान्तरे।<br>प्रेषयामास नाराचान्रुक्मपुङ्खाञ्शिलाशितान्।।	</td><td>	8-81-51a<br>8-81-51b<br>8-81-51c	
</td></tr>
				
<tr><td>
	वर्म भित्त्वा तु ते घोराः पाण्डवस्य महात्मनः।<br>न्यम़ञ्जन्त महाराज कङ्कबर्हिणवाससः।।	</td><td>	8-81-52a<br>8-81-52b	
</td></tr>
				
<tr><td>
	सोऽतिविद्धो रणे भीमः शरं रुक्मविभूषितम्।<br>प्रेषयामास स रुषा सौबलं प्रति भारत।।	</td><td>	8-81-53a<br>8-81-53b	
</td></tr>
				
<tr><td>
	तमायान्तं शरं घोरं शकुनिः शत्रुतापनः।<br>चिच्छेद सप्तधा राजन्कृतहस्तो महाबलः।।	</td><td>	8-81-54a<br>8-81-54b	
</td></tr>
				
<tr><td>
	तस्मिन्निपतिते भूमौ भीमः क्रुद्धो विशाम्पते।<br>धनुश्छिच्छेद भल्लेन सौबलस्य हसन्निव।।	</td><td>	8-81-55a<br>8-81-55b	
</td></tr>
				
				
<tr><td>
	तदपास्य धनुश्छिन्नं सौबलेयः प्रतापवान्।<br>अन्यदादाय वेगेन धनुर्भल्लांश्च षोडश।<br>तैस्तस्य तु महाराज भल्लैः सन्नतपर्वभिः।।	</td><td>	8-81-56a<br>8-81-56b<br>8-81-56c	
</td></tr>
				
				
<tr><td>
	द्वाभ्यां स सारथिं ह्यार्च्छद्भीमं सप्तभिरेव च।<br>ध्वजमेकेन चिच्छेद द्वाभ्यां छत्रं विशाम्पते।<br>चतुर्भिश्चतुरो वाहान्विव्याध सुबलात्मजः।।	</td><td>	8-81-57a<br>8-81-57b<br>8-81-57c	
</td></tr>
				
<tr><td>
	ततः क्रुद्धो महाराज भीमसेनः प्रतापवान्।<br>शक्तिं चिक्षेप समरे रुक्मदण्डामयस्मयीम्।।	</td><td>	8-81-58a<br>8-81-58b	
</td></tr>
				
<tr><td>
	सा भीमभुजनिर्मुक्ता नागजिह्वेन चञ्चला।<br>निपपात रणे तूर्णं सौबलस्य महात्मनः।।	</td><td>	8-81-59a<br>8-81-59b	
</td></tr>
				
<tr><td>
	ततस्तामेव संगृह्य शक्तिं कनकभूषणाम्।<br>भीमसेनाय चिक्षेप क्रुद्धरूपो विशाम्पते।।	</td><td>	8-81-60a<br>8-81-60b	
</td></tr>
				
<tr><td>
	सा निर्भिद्य भुजं सव्यं पाण्डवस्य महात्मनः।<br>निपपात तदा भूमौ यथा विद्युन्नभश्च्युता।।	</td><td>	8-81-61a<br>8-81-61b	
</td></tr>
				
<tr><td>
	अथोत्क्रुष्टं महाराज धार्तराष्ट्रैः समन्ततः।<br>न तु तं ममृषे भीमः सिंहनादं तरस्विनाम्।।	</td><td>	8-81-62a<br>8-81-62b	
</td></tr>
				
				
<tr><td>
	अन्यद्गृह्य धनुः सज्यं त्वरमाणो महाबलः।<br>मुहूर्तादिव राजेन्द्र च्छादयामास सायकैः।<br>सौबलस्य बलं सङ्ख्ये त्यक्त्वा नादं महाबलः।।	</td><td>	8-81-63a<br>8-81-63b<br>8-81-63c	
</td></tr>
				
<tr><td>
	तस्याश्वांश्चतुरो हत्वा सूतं चैव विशाम्पते।<br>ध्वजं चिच्छेद भल्लेन त्वरमाणः पराक्रमी।।	</td><td>	8-81-64a<br>8-81-64b	
</td></tr>
				
<tr><td>
	हताश्वं रथमुत्सृज्य त्वरमाणो नरोत्तमः।<br>तस्थौ विस्फारयंश्चापं क्रोधरक्तेक्षणः श्वसन्।।	</td><td>	8-81-65a<br>8-81-65b	
</td></tr>
<tr><td>
	शरैश्च बहुधा राजन्भीममार्च्छत्समन्ततः।।	</td><td>	8-81-66a	
</td></tr>
				
<tr><td>
	प्रतिहत्य तु वेगेन भीमसेनः प्रतापवान्।<br>धनुश्चिच्छेद सङ्क्रुद्धो विव्याध च शितैः शरैः।।	</td><td>	8-81-67a<br>8-81-67b	
</td></tr>
				
<tr><td>
	सोऽतिविद्धो बलवता शत्रुणा शत्रुकर्शनः।<br>निपपात तदा भूमौ किञ्चित्प्राणो नराधिपः।।	</td><td>	8-81-68a<br>8-81-68b	
</td></tr>
				
<tr><td>
	ततस्तं विह्वलं ज्ञात्वा पुत्रस्तव विशाम्पते।<br>अपोवाह रथेनाजौ भीमसेनस्य पश्यतः।।	</td><td>	8-81-69a<br>8-81-69b	
</td></tr>
				
<tr><td>
	शकुनिं विह्वलं दृष्ट्वा धार्तराष्ट्राः पराङ्मुखाः।<br>प्रदुद्रुवुर्दिशो भीता भीमसेनभयात्प्रभो।।	</td><td>	8-81-70a<br>8-81-70b	
</td></tr>
				
				
<tr><td>
	सौबले निर्जिते राजन्भीमसेनेन धन्विना।<br>भयेन महताऽऽविष्टः पुत्रो दुर्योधनस्तव।<br>अपायाज्जवनैरश्वैः सापेक्षो मातुलं प्रति।।	</td><td>	8-81-71a<br>8-81-71b<br>8-81-71c	
</td></tr>
				
<tr><td>
	पराङ्मुखं तु राजानं दृष्ट्वा सैन्यानि भारत।<br>विप्रजग्मुः समुत्सृज्य द्वैरथानि समन्ततः।।	</td><td>	8-81-72a<br>8-81-72b	
</td></tr>
				
<tr><td>
	तान्दृष्ट्वा विद्रुतान्सर्वान्धार्तराष्ट्रान्पराङ्मुखान्।<br>जवेनाभ्यापतद्भीमः किरञ्शरशतान्बहून्।।	</td><td>	8-81-73a<br>8-81-73b	
</td></tr>
				
<tr><td>
	ते वध्यमाना भीमेन धार्तराष्ट्राः पराङ्मुखाः।<br>कर्णमासाद्य समरे स्थिता राजन्समन्ततः।।	</td><td>	8-81-74a<br>8-81-74b	
</td></tr>
				
<tr><td>
	स हि तेषां महावीर्यो द्वीपोऽभूत्सुमहाबलः।<br>भिन्ननौका यथा राजन्द्वीपमासाद्य निर्वृताः।।	</td><td>	8-81-75a<br>8-81-75b	
</td></tr>
				
<tr><td>
	भवन्ति पुरुषव्याघ्र नाविकाः कालपर्यये।<br>तथा कर्णं समासाद्य तावकाः पुरुषर्षभ।।	</td><td>	8-81-76a<br>8-81-76b	
</td></tr>
				
<tr><td>
	समाश्वस्ताः स्थिता राजन्सम्प्रहृष्टाः परस्परम्।<br>समाजग्मुश्च युद्धाय मृत्युं कृत्वा निवर्तनम्।।	</td><td>	8-81-77a<br>8-81-77b	
</td></tr>
<tr><td>
	।। इति श्रीमन्महाभारते<br> कर्णपर्वणि सप्तदशदिवसयुद्धे <br>एकाशीतितमोऽध्यायः।। 81 ।।	</td><td>		
</td></tr>
</tbody>