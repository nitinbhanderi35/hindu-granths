				
<tbody><tr><td>
	<b>सञ्जय उवाच।</b>	</td><td>	8-34-1x	
</td></tr>
				
<tr><td>
	अधिक्षिप्तस्तु राधेयः शल्येनामिततेजसा।<br>शल्यमाह सुसङ्क्रुद्धो वाक्शल्यमवधारयन्।।	</td><td>	8-34-1a<br>8-34-1b	
</td></tr>
<tr><td>
	<b>कर्ण उवाच।</b>	</td><td>	8-34-2x	
</td></tr>
				
<tr><td>
	गुणान्गुणवतां शल्य गुणवान्वेत्ति नागुणः।<br>त्वं तु नित्यं गुणैर्हीनः किं ज्ञास्यसि गुणागुणान्।।	</td><td>	8-34-2a<br>8-34-2b	
</td></tr>
				
<tr><td>
	अर्जुनस्य महास्त्राणि क्रोधं वीर्यं धनुः शरान्।<br>अहं शल्याभिजानामि न त्वं जानासि तत्तथा।।	</td><td>	8-34-3a<br>8-34-3b	
</td></tr>
				
<tr><td>
	तथा कृष्णस्य माहात्म्यमृषभस्य महीक्षिताम्।<br>यथाहं शल्य जानामि न त्वं जानासि तत्तथा।।	</td><td>	8-34-4a<br>8-34-4b	
</td></tr>
				
<tr><td>
	एवमेवात्मनो वीर्यमहं वीर्यं च पाण्डवे।<br>जानंस्तावाह्वये युद्धे शल्य नाग्निं पतङ्गवत्।।	</td><td>	8-34-5a<br>8-34-5b	
</td></tr>
				
<tr><td>
	अस्ति चाऽयमिषुः शल्य सुपुङ्खो रक्तभोजनः।<br>एकस्तूणीशयः पत्री सुधौतः समलङ्कृतः।।	</td><td>	8-34-6a<br>8-34-6b	
</td></tr>
				
<tr><td>
	शेते चन्दनचूर्णेन पूजितो बहुलाः समाः।<br>आहेयो विषवानुग्रो नराश्वद्विपसङ्घहा।।	</td><td>	8-34-7a<br>8-34-7b	
</td></tr>
				
<tr><td>
	घोररूपो महारौद्रस्तनुत्रास्थिविदारणः।<br>निर्भिन्द्यां येन रुष्टोऽहमपि मेरुं महागिरिम्।।	</td><td>	8-34-8a<br>8-34-8b	
</td></tr>
				
<tr><td>
	तमहं जातु नास्येयमन्यस्मिन्फल्गुनादृते।<br>कृष्णाद्वा देवकीपुत्रात्सत्यं चापि शृणुष्व मे।।	</td><td>	8-34-9a<br>8-34-9b	
</td></tr>
				
<tr><td>
	तेनाहमिषुणा शल्य वासुदेवधनञ्जयौ।<br>योत्स्ये परमसंरब्धौ तत्कर्म सदृशं मम।।	</td><td>	8-34-10a<br>8-34-10b	
</td></tr>
				
				
<tr><td>
	सर्वेषां वृष्णिवीराणां कृष्णे लक्ष्मीः प्रतिष्ठिता।<br>सर्वेषां पाण्डुपुत्राणां जयः पार्थे प्रतिष्ठितः।<br>उभयं तु समासाद्य को निवर्तितुमर्हति।।	</td><td>	8-34-11a<br>8-34-11b<br>8-34-11c	
</td></tr>
				
<tr><td>
	तावेतौ पुरुषव्याघ्रौ समेतौ स्यन्दने स्थितौ।<br>मामेकमभिसंयुद्धौ सुजातं पश्य शल्य मे।।	</td><td>	8-34-12a<br>8-34-12b	
</td></tr>
				
<tr><td>
	पितृष्वसामातुलजौ भ्रातरावपराजितौ।<br>मणी सूत्र इव प्रोतौ द्रष्टासि निहतौ मया।।	</td><td>	8-34-13a<br>8-34-13b	
</td></tr>
				
<tr><td>
	अर्जुने गाण्डिवं कृष्णे चक्रं तार्क्ष्यकपिध्वजौ।<br>भीरूणां त्रासजननं शल्य हर्षकरं मम।।	</td><td>	8-34-14a<br>8-34-14b	
</td></tr>
				
<tr><td>
	त्वं तु दुष्प्रकृतिर्मूढो महायुद्वेष्वकोविदः।<br>भयावदीर्णः सन्त्रासादबद्धं बहुः भाषसे।।	</td><td>	8-34-15a<br>8-34-15b	
</td></tr>
				
<tr><td>
	संस्तौषि तौ तु केनापि हेतुना त्वं कुदेशज।<br>तौ हत्वा समरे हन्ता त्वामद्य सह बान्धवम्।।	</td><td>	8-34-16a<br>8-34-16b	
</td></tr>
				
<tr><td>
	पापदेशज दुर्बुद्धे क्षुद्र क्षत्रियपांसन।<br>सुहृद्रूपो रिपुः किं मां कृष्णाभ्यां भीषयिष्यसि।।	</td><td>	8-34-17a<br>8-34-17b	
</td></tr>
				
<tr><td>
	तौ वा मामद्य हन्तारौ हनिष्ये वाऽपि तावहम्।<br>नाहं बिभेमि कृष्णाभ्यां विजानन्नात्मनो बलम्।।	</td><td>	8-34-18a<br>8-34-18b	
</td></tr>
				
<tr><td>
	वासुदेवसहस्रं वा फल्गुनानां शतानि वा।<br>अहमेको हनिष्यामि जोषमास्स्व कुदेशज।।	</td><td>	8-34-19a<br>8-34-19b	
</td></tr>
<tr><td>
	स्त्रियो बालाश्च वृद्वाश्च प्रायः क्रीडागता जनाः।।	</td><td>	8-34-20a	
</td></tr>
				
<tr><td>
	या गाथाः सम्प्रगायन्ति कुर्वतोऽध्ययनं यथा।<br>ता गाथाः शृणु मे शल्य मद्रकेषु दुरात्मसु।।	</td><td>	8-34-21a<br>8-34-21b	
</td></tr>
				
<tr><td>
	ब्राह्मणैः कथिताः पूर्वं यथावद्राजसन्निधौ।<br>श्रुत्वा चैकमना मूढ मम वा ब्रूहि चोत्तरम्।।	</td><td>	8-34-22a<br>8-34-22b	
</td></tr>
				
<tr><td>
	मित्रध्रुङ्मद्रको नित्यं यो नो द्वेष्टि स मद्रकः।<br>मद्रके सङ्गतं नास्ति क्षुद्रवाक्ये नराधमे।।	</td><td>	8-34-23a<br>8-34-23b	
</td></tr>
				
<tr><td>
	दुरात्मा मद्रको नित्यं नित्यमानृतिकोऽनृजुः।<br>यच्चान्यदपि दौरात्म्यं मद्रकेष्विति नः श्रुतम्।।	</td><td>	8-34-24a<br>8-34-24b	
</td></tr>
				
<tr><td>
	पिता पुत्रश्च माता च श्वश्रूश्वशुरमातुलाः।<br>भगिनी दुहिता भ्राता नप्ताऽन्ये ते च बान्धवाः।।	</td><td>	8-34-25a<br>8-34-25b	
</td></tr>
				
<tr><td>
	वयस्याभ्यागताश्चान्ये दासीदासाश्च सङ्गताः।<br>पुम्भिर्विमिश्रा नार्यश्च ज्ञाताज्ञाताः स्वयेच्छया।।	</td><td>	8-34-26a<br>8-34-26b	
</td></tr>
				
<tr><td>
	येषां गृहेष्वशिष्टानां सक्तुमद्याशिनां सदा।<br>पीत्वा शीधु सगोमांसं क्रन्दन्ति च हसन्ति च।।	</td><td>	8-34-27a<br>8-34-27b	
</td></tr>
				
<tr><td>
	गायन्ति चाप्यबद्धानि प्रवर्तन्ते च कामतः।<br>कामप्रलापिनोऽन्योन्यं तेषु धर्मःकथं भवेत्।।	</td><td>	8-34-28a<br>8-34-28b	
</td></tr>
				
<tr><td>
	मद्रकेष्ववलिप्तेषु प्रख्याताशुभकर्मसु।<br>नापि वैरं न सौहार्दं मद्रकेण समाचरेत्।।	</td><td>	8-34-29a<br>8-34-29b	
</td></tr>
				
<tr><td>
	मद्रके सङ्गतं नास्ति मद्रको हि सदा मलः।<br>मद्रकेषु च संसृष्टं शौचं गान्धारकेषु च।।	</td><td>	8-34-30a<br>8-34-30b	
</td></tr>
				
<tr><td>
	राजयाजकयाज्ये हि यथा दत्तं हविर्नशेत्।<br>शूद्रसंस्कारको विप्रो यथा याति पराभवम्।।	</td><td>	8-34-31a<br>8-34-31b	
</td></tr>
				
<tr><td>
	यथा ब्रह्मद्विषो नित्यं गच्छन्तीह पराभवम्।<br>यथैव संगतं कृत्वा नरः पतति मद्रकैः।।	</td><td>	8-34-32a<br>8-34-32b	
</td></tr>
				
<tr><td>
	बालेष्वपि सदा न स्म धनं वृश्चिक ते विषम्।<br>आथर्वणेन मन्त्रेण सर्वशान्तिः कृता मया।।	</td><td>	8-34-33a<br>8-34-33b	
</td></tr>
				
<tr><td>
	इति वृश्चिकदष्टस्य विषवेगहतस्य च।<br>कुर्वन्ति भेषजं प्राज्ञाः सत्यं तच्चापि दृश्यते।।	</td><td>	8-34-34a<br>8-34-34b	
</td></tr>
				
<tr><td>
	एवं विद्वञ्जोषमास्स्व ब्रूहि चात्रोत्तरं वचः।<br>वासांस्युत्सृज्य नृत्यन्ति स्त्रियो मद्यविमोहिताः।।	</td><td>	8-34-35a<br>8-34-35b	
</td></tr>
				
<tr><td>
	मैथुनेऽसङ्गताश्चापि यथाकामवराश्च ताः।<br>तासां पुत्र कथं धर्मं मद्रको वक्तुमर्हति।।	</td><td>	8-34-36a<br>8-34-36b	
</td></tr>
				
				
<tr><td>
	यास्तिष्ठन्त्यः प्रमेहन्ति यथैवोष्ट्रदशेरकाः।<br>तासां विभ्रष्टधर्माणां निर्लज्जानां ततस्ततः।<br>त्वं पुत्रस्तादृशीनां हि धर्मं वक्तुमिहेच्छसि।।	</td><td>	8-34-37a<br>8-34-37b<br>8-34-37c	
</td></tr>
				
<tr><td>
	सौवीरकं याच्यमाना मद्रिका कर्षति स्फिचौ।<br>अदातुकामा वचनमिदं वदति दारुणम्।।	</td><td>	8-34-38a<br>8-34-38b	
</td></tr>
				
<tr><td>
	मा मां सौवीरकं कश्चिद्याचतां दयितं मम।<br>पुत्रं दद्यां पतिं दद्यां न तु दद्यां सुवीरकम्।।	</td><td>	8-34-39a<br>8-34-39b	
</td></tr>
				
<tr><td>
	गौर्यो बृहत्यो निर्हीका मद्रिकाः कम्पलावृताः।<br>घस्मरा नष्टशौचाश्च प्राय इत्यनुशुश्रुम।।	</td><td>	8-34-40a<br>8-34-40b	
</td></tr>
				
<tr><td>
	पमेहित्वा स्फिचौ भूमौ घर्षन्त्यो हीनशोधनाः।<br>शुद्धा नाद्भिर्न मृद्भिश्च नित्योच्छिष्टा भवन्ति हि।।	</td><td>	8-34-41a<br>8-34-41b	
</td></tr>
				
<tr><td>
	एवमादि मयाऽन्यैर्वा शक्यं वक्तुं भवेद्बहु।<br>आकेशान्तान्नखाग्राच्च वक्तव्येषु कुकर्मसु।।	</td><td>	8-34-42a<br>8-34-42b	
</td></tr>
				
<tr><td>
	मद्रकाः सिन्धुसौवीरा धर्मं विद्युः कथं त्विह।<br>पापदेशोद्भवा म्लेच्छा धर्माणामविचक्षणाः।।	</td><td>	8-34-43a<br>8-34-43b	
</td></tr>
				
<tr><td>
	एष मुख्यतमो धर्मः क्षत्रियस्येति नः श्रुतम्।<br>यदाजौ निहतः शेते सद्भिः समभिपूजितः।।	</td><td>	8-34-44a<br>8-34-44b	
</td></tr>
				
<tr><td>
	आयुधानां साम्पराये यन्मुञ्चेयमहं ततः।<br>ममैष प्रथमः कल्पो निधने स्वर्गमिच्छतः।।	</td><td>	8-34-45a<br>8-34-45b	
</td></tr>
				
<tr><td>
	सोयं प्रियसखा चास्मि धार्तराष्ट्रस्य धीमतः।<br>तदर्थे हि मम प्राणा यच्च मे विद्यते वसु।।	</td><td>	8-34-46a<br>8-34-46b	
</td></tr>
				
<tr><td>
	व्यक्तं त्वमप्युपहितः पाण्डवैः पापदेशज।<br>यथा चामित्रवत्सर्वं त्वमस्मासु प्रवर्तसे।।	</td><td>	8-34-47a<br>8-34-47b	
</td></tr>
				
<tr><td>
	कामं न खलु शक्योऽहं त्वद्विधानां शतैरपि।<br>सङ्ग्रामाद्विमुखः कर्तुं धर्मज्ञ इव नास्तिकैः।।	</td><td>	8-34-48a<br>8-34-48b	
</td></tr>
				
<tr><td>
	सारङ्ग इव घर्मार्तः कामं विलप शुष्य च।<br>नाहं भीषयितुं शक्यः क्षत्रधर्मे व्यवस्थितः।।	</td><td>	8-34-49a<br>8-34-49b	
</td></tr>
				
<tr><td>
	तनुत्यजां नृसिंहानामाहवेष्वनिवर्तिनाम्।<br>या गतिर्गुरुणा प्रोक्ता प्रेम्णा रामेण तां स्मरे।।	</td><td>	8-34-50a<br>8-34-50b	
</td></tr>
				
<tr><td>
	स्वेषां त्राणार्थमुद्यन्तं वधार्थं द्विषतामपि।<br>विद्धि मामास्थितं वृत्तं पौरूरवसमुत्तमम्।।	</td><td>	8-34-51a<br>8-34-51b	
</td></tr>
				
<tr><td>
	न तद्भूतं प्रपश्यामि त्रिषु लोकेषु मद्रप।<br>यो मामस्मादभिप्रायाद्वारयेदिति मे मतिः।।	</td><td>	8-34-52a<br>8-34-52b	
</td></tr>
				
<tr><td>
	एवं विद्वञ्जोषमास्स्व त्रासात्किं बहु भाषसे।<br>न त्वां हत्वा प्रदास्यामि क्रव्याद्भ्यो मद्रकाधम्।।	</td><td>	8-34-53a<br>8-34-53b	
</td></tr>
				
<tr><td>
	मित्रप्रतीक्षया शल्य धृतराष्ट्रस्य चोभयोः।<br>अपवादतितिक्षाभिस्त्रिभिरेतैर्हि जीवसि।।	</td><td>	8-34-54a<br>8-34-54b	
</td></tr>
				
<tr><td>
	पुनश्चेदीदृशं वाक्यं मद्रराज वदिष्यसि।<br>शिरस्ते पातयिष्यासि गदया वज्रकल्पया।।	</td><td>	8-34-55a<br>8-34-55b	
</td></tr>
				
<tr><td>
	श्रोतारस्त्विदमद्येह द्रष्टारो व्रा कुदेशज।<br>कर्णं वा जघ्नतुः कृष्णौ कर्णो वा निजघान तौ।।	</td><td>	8-34-56a<br>8-34-56b	
</td></tr>
				
<tr><td>
	एवमुक्त्वा तु राधेयः पुनरेव विशाम्पते।<br>अब्रवीन्मद्रराजानं याहियाहीत्यसम्भ्रमम्।।	</td><td>	8-34-57a<br>8-34-57b	
</td></tr>
<tr><td>
	।। इति श्रीमन्महाभारते कर्णपर्वणि <br>चतुस्त्रिंशोऽध्यायः।। 34 ।।	</td><td>		
</td></tr>
</tbody>