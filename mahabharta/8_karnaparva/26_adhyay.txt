<span style="font-size: 14pt; line-height: 200%">दुर्योधन उवाच।<br>
तेजसोऽर्धं सुरा दत्त्वा शङ्कराय महात्मने।<br>
पशुत्वमपि चोपेत्य विश्वकर्माणमव्ययम्।।	8-26-1<br>
<br>
ऊचुः सर्वे समाभाष्य रथः सङ्कल्प्यतामिति।<br>
विश्वकर्माऽपि सञ्चिन्त्य रथं दिव्यमकल्पयत्।।	8-26-2<br>
<br>
समेतां पृथिवीं देवी विशालां पुरमालिनीम्।<br>
सपर्वतवनद्वीपां चक्रे भूतधरां रथम्।।	8-26-3<br>
<br>
ईषां नक्षत्रवंशं च छत्रं मेरुमहागिरिम्।<br>
अनेकद्रुसञ्छन्नं रत्नाकरमनुत्तमम्।।	8-26-4<br>
<br>
हिमवन्तं च विन्ध्यं च नानाद्रुमलताकुलम्।<br>
अवस्करं प्रतिष्ठानं कल्पयामास वै तदा।।	8-26-5<br>
<br>
अस्तंगिरिमधिष्ठानं नानाद्विजगणायुतम्।<br>
चकार भगवांस्त्वष्टा उदयं रथकूबरम्।।	8-26-6<br>
<br>
मीननक्रझषावासं दानवालयमुत्तमम्।<br>
समुद्रमक्षं विदधे पत्तनाकरशोभितम्।।	8-26-7<br>
<br>
चक्रं चक्रे चन्द्रमसं तारकागणमण्डितम्।<br>
दिवाकरं चाप्यपरं चक्रं चक्रेंऽशुमालिनम्।।	8-26-8<br>
<br>
गङ्गां सरस्वतीं तूणीं चक्रे विश्वकृदव्ययः।<br>
अलङ्कारा रथस्यासन्नापगाः सरितस्तथा।।	8-26-9<br>
<br>
त्रीनग्नीन्मन्त्रवच्चक्रे रथस्याथ त्रिवेणुकम्।<br>
अनुकर्षान्रथे दीप्तान्वरूथांश्चापि तारकाः।।	8-26-10<br>
<br>
ओषधीर्वीरुधश्चैव घण्टाजालं च भानुमत्।<br>
अलञ्चकार च रथं मासपक्षर्तुभिर्विभुः।।	8-26-11<br>
<br>
अहोरात्रैः कलाभिश्च काष्ठाभिरयनैस्तथा।<br>
द्यां युगं युगपर्वाणि संवर्तकबलाहरकान्।।	8-26-12<br>
<br>
शम्यां धृतिं च मेधां च स्थितिं सन्नतिमेव च।<br>
ऋग्वेदं सामवेदं च धुर्यावश्वावकल्पयत्।।	8-26-13<br>
<br>
पृष्ठाश्वौ तु यजुर्वेदः कल्पितोऽथर्वणस्तथा।<br>
अश्वानां चाप्यलङ्कारं विदधे पदसञ्चयम्।।	8-26-14<br>
<br>
सिनीवालीमनुमतिं कुहूं राकां च सुप्रभाम्।<br>
योक्ताणि चक्रे चाश्वानां कूश्माण्डांश्चापि पन्नगान्।	8-26-15<br>
<br>
तालपृष्ठोऽथ नहुषः कार्कोटकधनञ्जयौ।<br>
इतरे चाभवन्नागा हयानां वाहबन्धनम्।।	8-26-16<br>
<br>
अभीशवः षडङ्गानि कल्पितानि महीपते।<br>
ओङ्कारः कल्पितस्तस्य प्रतोदो विश्वकर्मणा।।	8-26-17<br>
<br>
यज्ञाः सर्वे पृथक्लृप्ता रथाङ्गानि च भागशः।<br>
अधिष्ठानं मनश्चासीत्परिरथ्या सरस्वती।।	8-26-18<br>
<br>
नानावर्णानि शस्त्राणि पताकाः पवनेरिताः।<br>
विद्युदिन्द्रधनुर्युक्तं रथं दीप्त्या व्यदीपयत्।।	8-26-19<br>
<br>
वर्म योद्धुं च विहितं नमो ग्रहगणाकुलम्।<br>
अभेद्यं भानुमच्चित्रं कालचक्रपरिक्षतम्।।	8-26-20<br>
<br>
एवमस्मिन्महाराज कल्पिते रथसत्तमे।<br>
त्वष्ट्रा मनुजशार्दूल द्विषतां भयवर्धने।।	8-26-21<br>
<br>
स्वान्यायुधानि दिव्यानि न्यदधाच्छङ्करो रथे।<br>
ध्वजयष्टिं वियत्कृत्वा स्थापयामास गोवृषम्।।	8-26-22<br>
<br>
ब्रह्मदण्‍डः कालदम्डो रुद्रदण्डश्च ते ज्वराः।<br>
परिष्कारा र्थस्यासन्समन्ताद्दिशमुद्धताः।।	8-26-23<br>
<br>
विचित्रमृतुभिः षड्भिः कृत्वा संवत्सरं धनुः।<br>
छायामेवात्मनश्चक्रे धनुर्ज्यामक्षयां ध्रुवाम्।।	8-26-24<br>
<br>
कालो हि भगवान्रुद्रस्तच्च संवत्सरं धनुः।<br>
तस्माद्रौद्री कालरात्री ज्या कृता धनुषो जरा।।	8-26-25<br>
<br>
ततो रथे रथाश्वांस्तानृषयः समयोजयन्।<br>
एकैकशः सुसंहृष्टानादाय सुधृतव्रताः।।	8-26-26<br>
<br>
दक्षिणस्यां धुरि कृत ऋग्वेदो मन्त्रपारगैः।<br>
सव्यतः सामवेदश्च युक्तो राजन्महर्षिभिः।।	8-26-27<br>
<br>
पार्ष्ठिदक्षिणतो युक्तो यजुर्वेदः सुरद्विजैः।<br>
इतरस्यां तथा पार्ष्ठ्यां युक्तो राजन्नथर्वणः।।	8-26-28<br>
<br>
एवं ते वाजिनो युक्ता यज्ञविद्भिस्तथा रथे।<br>
अशोभन्त तथा युक्ता यथैवाध्वरमध्यगाः।।	8-26-29<br>
<br>
कल्पयित्वा रथं दिव्यं ततो बाणमकल्पयत्।<br>
चिन्तयित्वा हरिं विष्णुमव्ययं यज्ञवाहनम्।।	8-26-30<br>
<br>
शरं सङ्कल्पयाञ्चक्रे विश्वकर्मा महामनाः।<br>
तस्य वाजांश्च पुङ्खं च कल्पयामास वै तदा।।	8-26-31<br>
<br>
पुण्यगन्धवहं राजञ्श्वसनं राजसत्तम।<br>
अग्नीषोमौ शरमुखे कल्पयामास वै तदा।।	8-26-32<br>
<br>
अग्नीषोमात्मकं कृत्स्नमुच्यते वैष्णवं जगत्।<br>
विष्णुरात्मा भगवतो भवस्यामिततेजसः।।	8-26-33<br>
<br>
तस्माद्धनुर्ज्यासंस्पर्शं स विषेहे शरस्य वै।<br>
तस्मिञ्शरे तीक्ष्णमन्युममुञ्चद्दुःसहं प्रभुः।।	8-26-34<br>
<br>
भृग्वङ्गिरोमन्युभवः क्रोधाग्निरतिदुःसहः।<br>
स नीललोहितो धूम्रः कृत्तिवासा भयानकः।।	8-26-35<br>
<br>
आदित्यायुतसङ्काशस्तेजोज्वालावृतो भवः।<br>
दुश्चर्यच्यावको जेता हन्ता ब्रह्मद्विषां वरः।।	8-26-36<br>
<br>
तस्याङ्गानि समाश्रित्य स्थितं विश्वमिदं जगत्।<br>
जङ्गमाजङ्गमं राजञ्छुशुभेऽद्भुतदर्शनम्।।	8-26-37<br>
<br>
दृष्टा तु तं रथं दिव्यं कवची स शरासनी।<br>
आददे स शरं दिव्यं सोमविष्ण्वग्निवायुजम्।।	8-26-38<br>
<br>
तमादाय महादेवस्त्रासयन्दैत्यदानवान्।<br>
आरुरोह तदा यत्तः कम्पयन्निव रोदसी।।	8-26-39<br>
<br>
महर्षिभिः स्तूयमानो वन्द्यमानश्च वन्दिभिः।<br>
उपनृत्तश्चाप्सरसां गणैर्नृत्तविशारदैः।।	8-26-40<br>
<br>
स शोभमानो वरदः खङ्गी बाणी शरासनी।<br>
हसन्निवाब्रवीद्देवः सारथिः को भवेदिति।।	8-26-41<br>
<br>
।। इति श्रीमन्महाभारते<br>
कर्णपर्वणि षड्विंशोऽध्यायः।। 26 ।।	<br>
</span>
