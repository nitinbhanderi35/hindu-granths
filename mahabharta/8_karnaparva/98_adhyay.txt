				
<tbody><tr><td>
	<b>सञ्जय उवाच।</b>	</td><td>	8-98-1x	
</td></tr>
				
				
				
<tr><td>
	अथाब्रवीद्वासुदेवो महात्मा<br>राधेय दिष्ट्या स्मरसीह धर्मम्।<br>`धर्मे हि बद्धा सततं हि पार्था--<br>स्तेभ्यस्ततो वृद्धिसौ ददाति।।	</td><td>	8-98-1a<br>8-98-1b<br>8-98-1c<br>8-98-1d	
</td></tr>
				
				
				
<tr><td>
	धर्मादपेताः परिपन्थिनस्ते<br>तस्माद्गता वै कुरवो विनाशम्'।<br>प्रायेण नीचा व्यसनेषु मग्ना<br>निन्दन्ति दैवं न तु दुष्कृतं स्वम्।।	</td><td>	8-98-2a<br>8-98-2b<br>8-98-2c<br>8-98-2d	
</td></tr>
				
				
				
<tr><td>
	कृष्णां सभां कर्ण यदेकवस्त्रा--<br>मानीतवांस्त्वं च सुयोधनश्च।<br>दुःशासनः शकुनिः सौबलश्च।<br>धर्मस्तदा ते रुचितो न कस्मात्।।	</td><td>	8-98-3a<br>8-98-3b<br>8-98-3c<br>8-98-3d	
</td></tr>
				
<tr><td>
	यदा सभायां राजानमनक्षज्ञं युधिष्ठिरम्।<br>आनीय जितवन्तो वै क्व ते धर्मस्तदा गतः।।	</td><td>	8-98-4a<br>8-98-4b	
</td></tr>
				
<tr><td>
	वनवासे व्यतीते च कर्ण वर्षे त्रयोदशे।<br>न प्रयच्छसि यद्राज्यं क्व ते धर्मस्तदा गतः।।	</td><td>	8-98-5a<br>8-98-5b	
</td></tr>
				
<tr><td>
	यद्भीमसेनं सर्पैश्च विषयुक्तैश्च भोजनैः।<br>आचरत्त्वन्मते राजा क्व ते धर्मस्तदा गतः।।	</td><td>	8-98-6a<br>8-98-6b	
</td></tr>
				
<tr><td>
	यद्वारणावते पार्थान्सुप्ताञ्जतुगृहे तदा।<br>हन्तुकामास्तदा यूयं क्व ते धर्मस्तदा गतः।।	</td><td>	8-98-7a<br>8-98-7b	
</td></tr>
				
<tr><td>
	यदा रजस्वलां कृष्णां दुःशासनवशे स्थिताम्।<br>सभायां प्राहसः कर्ण क्व ते धर्मस्तदा गतः।।	</td><td>	8-98-8a<br>8-98-8b	
</td></tr>
				
<tr><td>
	यदनार्यैः पुरा कृष्णां क्लिश्यमानामनागसम्।<br>उपप्रेक्षसि राधेय क्व ते धर्मस्तदा गतः।।	</td><td>	8-98-9a<br>8-98-9b	
</td></tr>
				
				
<tr><td>
	विनष्टाः पाण्डवाः कृष्णे शाश्वतं नरकं गताः।<br>पतिमन्यं वृणीष्वेति वदंस्त्वं गजगामिनीम्।<br>उपप्रेक्षसि राधेय क्व ते धर्मस्तदा गतः।।	</td><td>	8-98-10a<br>8-98-10b<br>8-98-10c	
</td></tr>
				
<tr><td>
	राज्यलुब्धः पुनः कर्ण समाह्वयसि पाण्डवान्।<br>यदा शकुनिमाश्रित्य क्व ते धर्मस्तदा गतः।।	</td><td>	8-98-11a<br>8-98-11b	
</td></tr>
				
<tr><td>
	यदाऽभिमन्युं बहवो युद्धे जघ्नुर्महारथाः।<br>परिवार्य रणे बालं क्व ते धर्मस्तदा गतः।।	</td><td>	8-98-12a<br>8-98-12b	
</td></tr>
				
				
				
<tr><td>
	[यद्येष धर्मस्तत्र न विद्यते हि<br>किं सर्वथा तालुविशोषणेन।<br>अद्येह धर्म्याणि विधत्स्व सूत<br>तथापि जीवन्न विमोक्ष्यसे हि।।	</td><td>	8-98-13a<br>8-98-13b<br>8-98-13c<br>8-98-13d	
</td></tr>
				
				
				
<tr><td>
	नलो ह्यक्षैर्निर्जितः पुष्करेण<br>पुनर्यशो राज्यमवाप वीर्यात्।<br>प्राप्तास्तथा पाण्डवा बाहुवीर्या--<br>त्सर्वैः समेताः परिवृत्तलोभाः।।	</td><td>	8-98-14a<br>8-98-14b<br>8-98-14c<br>8-98-14d	
</td></tr>
				
				
				
<tr><td>
	निहत्य शत्रून्समरे प्रवृद्धा--<br>न्ससोमका राज्यमवाप्नुयुस्ते।<br>तथा गता धार्तराष्ट्रा विनाशं<br>धर्माभिगुप्तैः सततं नृसिंहैः]।।	</td><td>	8-98-15a<br>8-98-15b<br>8-98-15c<br>8-98-15d	
</td></tr>
<tr><td>
	<b>सञ्जय उवाच।</b>	</td><td>	8-98-16x	
</td></tr>
				
<tr><td>
	एवमुक्तस्तदा कर्णो वासुदेवेन भारत।<br>लज्जयावनतो भूत्वा नोत्तरं किञ्चिदुक्तवान्।।	</td><td>	8-98-16a<br>8-98-16b	
</td></tr>
				
<tr><td>
	क्रोधात्प्रस्फुरमाणौष्ठो धनुरुद्यम्य भारत।<br>योधयामास वै पार्थं महावेगपराक्रमः।।	</td><td>	8-98-17a<br>8-98-17b	
</td></tr>
				
<tr><td>
	ततोऽब्रवीद्वासुदेवः फल्गुनं पुरुषर्षभम्।<br>दिव्यास्त्रेणैव निर्भिद्य पातयस्व महाबल।।	</td><td>	8-98-18a<br>8-98-18b	
</td></tr>
				
<tr><td>
	एवमुक्तस्तु देवेन क्रोधमागात्तदाऽर्जुनः।<br>मन्युमभ्याविशद्धोरं स्मृत्वा तत्तु धनञ्जयः।।	</td><td>	8-98-19a<br>8-98-19b	
</td></tr>
				
<tr><td>
	तस्य क्रुद्धस्य सर्वेभ्यः स्रोतोभ्यस्तेजसोऽर्चिषः।<br>प्रादुरासंस्तदा राजंस्तदद्भुतमिवाभवत्।।	</td><td>	8-98-20a<br>8-98-20b	
</td></tr>
				
<tr><td>
	तत्समीक्ष्य ततः कर्णो ब्रह्मास्त्रेण धनञ्जयम्।<br>अभ्यवर्षत्पुनर्यत्नमकरोद्रथसर्जने।।	</td><td>	8-98-21a<br>8-98-21b	
</td></tr>
				
<tr><td>
	ब्रह्मास्त्रेणव तं पार्थो कवर्ष शरवृष्टिभिः।<br>तदस्त्रमस्त्रेणावार्य प्रजहार च पाण्डवः।।	</td><td>	8-98-22a<br>8-98-22b	
</td></tr>
				
<tr><td>
	ततोऽन्यदस्त्रं कौन्तेयो दयितं जातवेदसः।<br>मुमोच कर्णमुद्दिश्य तत्प्रजज्वाल तेजसा।।	</td><td>	8-98-23a<br>8-98-23b	
</td></tr>
				
<tr><td>
	वारुणेन ततः कर्णः शमयामास पावक्रम्।<br>जीमूतैश्च दिशः सर्वाश्चक्रे तिमिरदुर्दिनाः।।	</td><td>	8-98-24a<br>8-98-24b	
</td></tr>
				
<tr><td>
	पाण्डवेयस्त्वसम्भ्रान्तो वायव्यास्त्रेण वीर्यवान्।<br>अपोवाह तदाऽभ्राणि राधेयस्य प्रपश्यतः।।	</td><td>	8-98-25a<br>8-98-25b	
</td></tr>
				
<tr><td>
	[ततः शरं महाघोरं ज्वलन्तिमिव पावकम्।<br>आददे पाण्डुपुत्रस्य सूतपुत्रो जिघांसया।।	</td><td>	8-98-26a<br>8-98-26b	
</td></tr>
				
<tr><td>
	योज्यमाने ततस्तस्मिन्बाणे धनुषि पूजिते।<br>चचाल पृथिवी राजन्सशैलवनकानना।।	</td><td>	8-98-27a<br>8-98-27b	
</td></tr>
				
<tr><td>
	ववौ सशर्करो वायुर्दिशश्च रजसा वृताः।<br>हाहाकारश्च संवज्ञे सुराणां दिवि भारत।।	</td><td>	8-98-28a<br>8-98-28b	
</td></tr>
				
<tr><td>
	तमिगुं सन्धितं दृष्ट्वा सूतपुत्रेण मारिष।<br>विषादं परमं जग्मुः पाण्डवा दीनचेतसः।।	</td><td>	8-98-29a<br>8-98-29b	
</td></tr>
				
				
				
<tr><td>
	स सायकः कर्णभुजप्रमुक्तः<br>शक्राशनिग्रख्यरुचिः शिताग्रः।<br>मुलान्तरं प्राप्य धनञ्जयस्य<br>विवेश वल्मीकमिवोरमोत्तमः।।	</td><td>	8-98-30a<br>8-98-30b<br>8-98-30c<br>8-98-30d	
</td></tr>
				
				
				
<tr><td>
	स राढविद्धः समरे महात्मा<br>विधूर्णमानः श्लथहस्तगाण्डिवः।<br>चचाल वीभत्सुरमित्रमर्दनः<br>क्षितेः प्रकम्पे च यथाऽचलोत्तमः।।	</td><td>	8-98-31a<br>8-98-31b<br>8-98-31c<br>8-98-31d	
</td></tr>
				
				
				
<tr><td>
	तदन्तरं प्राप्य वृषो महारथो<br>रथाङ्गसुर्वीगतमुज्जिहीर्षुः।<br>रथादवप्लुत्य निगृह्य दोर्भ्यां<br>शशाक दैवान्न महाबलोऽपि।।	</td><td>	8-98-32a<br>8-98-32b<br>8-98-32c<br>8-98-32d	
</td></tr>
				
				
				
<tr><td>
	ततः किरीटि प्रतिलभ्य संज्ञां<br>जग्राह बाणं यमदण्डकल्पम्।<br>ततोऽर्जुनः प्राञ्जलिकं महात्मा<br>ततोऽब्रवीद्वासुदेवोऽपि पार्थम्।।	</td><td>	8-98-33a<br>8-98-33b<br>8-98-33c<br>8-98-33d	
</td></tr>
				
				
				
				
				
<tr><td>
	महारथे रथचक्रे विमग्ने।।	</td><td>	8-98-34f	
</td></tr>
				
				
				
<tr><td>
	तं हस्तिकक्षाप्रवरं सुकेतुं<br>सुवर्णमुक्तामणिवज्रजुष्टम्।<br>कलाप्रकृष्टोत्तमशिल्पियत्नैः<br>कृतं सुरूपं तपनीयचित्रम्।।	</td><td>	8-98-35a<br>8-98-35b<br>8-98-35c<br>8-98-35d	
</td></tr>
				
				
				
<tr><td>
	जयास्पदं तव सैन्यस्य नित्य---<br>ममित्रवित्रासनमीड्यरूपम्।<br>विख्यातमादित्यसुतस्य लोके<br>त्विषा समं पावकभानुचन्द्रैः।।	</td><td>	8-98-36a<br>8-98-36b<br>8-98-36c<br>8-98-36d	
</td></tr>
				
				
				
<tr><td>
	ततः क्षुरप्रेण सुसंशितेन<br>सुवर्णपुङ्खेन हुताग्निवर्चसा।<br>श्रिया ज्वलन्तं ध्वजमुन्ममाथ<br>महारथस्याधिरथेः किरीटी।।	</td><td>	8-98-37a<br>8-98-37b<br>8-98-37c<br>8-98-37d	
</td></tr>
				
				
				
<tr><td>
	यशश्च दर्पश्च तथा प्रियाणि<br>सर्वाणि कार्याणि च तेन केतुना।<br>साकं कुरूणां हृदयानि चापतन्<br>बभूव हाहेति च निःस्वनो महान्।।	</td><td>	8-98-38a<br>8-98-38b<br>8-98-38c<br>8-98-38d	
</td></tr>
				
				
				
<tr><td>
	द्वष्ट्वा ध्वजं पातितमाशुकारिणा<br>कुरुप्रवीरेण निकृत्तमाहवे।<br>नाशंसिरे सूतपुत्रस्य सर्वे<br>जयं तदा भारत ये त्वदीयाः।।	</td><td>	8-98-39a<br>8-98-39b<br>8-98-39c<br>8-98-39d	
</td></tr>
				
				
				
<tr><td>
	अथ त्वरन्कर्णवधाय पार्थो<br>महेद्रवज्रानलदण्डसन्निभम्।<br>आदत्त चाथाञ्जलिकं निषङ्गा--<br>त्सहस्ररश्मेरिव रश्मिमुत्तमम्।।	</td><td>	8-98-40a<br>8-98-40b<br>8-98-40c<br>8-98-40d	
</td></tr>
				
				
				
<tr><td>
	मर्मच्छिदं शोणितमांसदिग्धं<br>वैश्वानरार्कप्रतिमं महार्हम्।<br>नराश्वनागासुहरं त्र्यरत्निं<br>षड्वाजमञ्जोगतिमुग्रवेगम्।।	</td><td>	8-98-41a<br>8-98-41b<br>8-98-41c<br>8-98-41d	
</td></tr>
				
				
				
<tr><td>
	सहस्रनेत्राशनितुल्यवीर्यं<br>कालानलं व्यात्तमिवातिघोरम्।<br>पिनाकनारायणचक्रसन्निभं<br>भयङ्करं प्राणभृतां विनाशनम्।।	</td><td>	8-98-42a<br>8-98-42b<br>8-98-42c<br>8-98-42d	
</td></tr>
				
				
				
<tr><td>
	जग्राह पार्थः स शरं प्रहृष्टो<br>यो देवसङ्घैरपि दुर्निवार्यः।<br>सम्पूजितो यः सततं महात्मा<br>देवासुरान्यो विजयेन्महेषुः।।	</td><td>	8-98-43a<br>8-98-43b<br>8-98-43c<br>8-98-43d	
</td></tr>
				
				
				
<tr><td>
	तं वै प्रमृष्टं प्रसमीक्ष्य युद्धे<br>चचाल सर्वं सचराचरं जगत्।<br>कृत्स्नं जगत्स्वस्त्यृषयोऽभिचक्रु--<br>स्तमुद्यतं प्रेक्ष्य महाहवेषुम्।।	</td><td>	8-98-44a<br>8-98-44b<br>8-98-44c<br>8-98-44d	
</td></tr>
				
				
				
<tr><td>
	ततस्तु तं वै शरमप्रमेयं <br>गाण्डीवधन्वा धनुषि व्ययोजयत्।<br>युक्त्वा महास्त्रेण परेण चापं<br>विकृष्य गाण्डीवमुवाच सत्वरम्।।	</td><td>	8-98-45a<br>8-98-45b<br>8-98-45c<br>8-98-45d	
</td></tr>
				
				
				
<tr><td>
	अयं हास्त्रप्रहितो महाशरः<br>शरीरहृच्चासुहरश्च दुर्हृदः।<br>तपोऽस्ति तप्तं गुरवश्च तोषिता<br>मया यदीष्टं सुहुतं यदि श्रुतम्।।	</td><td>	8-98-46a<br>8-98-46b<br>8-98-46c<br>8-98-46d	
</td></tr>
				
				
				
<tr><td>
	अनेन सत्येन निहन्त्वयं शरः<br>सुसंहितः कर्णमरिं ममोर्जितम्।<br>इत्यूचिवांस्तं प्रमुमोच बाणं<br>धनञ्जयः कर्णवधाय घोरम्।।	</td><td>	8-98-47a<br>8-98-47b<br>8-98-47c<br>8-98-47d	
</td></tr>
				
				
				
<tr><td>
	कृत्या ह्यथर्वाङ्गिरसी प्रचोदिता<br>यथा तथा त्वं जहि शात्रवं मम।<br>ब्रुवन्किरीटी तमतिप्रहृष्टो--<br>ऽसृजद्देवानां जयहेतुं महेषुम्।।	</td><td>	8-98-48a<br>8-98-48b<br>8-98-48c<br>8-98-48d	
</td></tr>
				
				
				
<tr><td>
	जिघांसुरर्केन्दुसमप्रभावः<br>कर्णं वशी पाण्डवः क्षिप्रकारी।<br>ततो विमुक्तो बलिना महेषुः<br>प्रज्वालयामास नभो दिशश्च।।	</td><td>	8-98-49a<br>8-98-49b<br>8-98-49c<br>8-98-49d	
</td></tr>
				
				
				
<tr><td>
	सैन्यान्यनेकानि च विप्रमोह्य<br>गाण्डीवमुक्तेन ततो महात्मा।<br>तेनार्जुनस्तन्महनीयमस्य<br>शिरोऽहरत्सूतपुत्रस्य राजन्।।	</td><td>	8-98-50a<br>8-98-50b<br>8-98-50c<br>8-98-50d	
</td></tr>
				
				
				
				
				
<tr><td>
	कायश्च पश्चाद्धरणीं जगाम।।	</td><td>	8-98-51f	
</td></tr>
				
				
				
<tr><td>
	तदुद्यतादित्यसमानतेजसं<br>शरन्नभोमध्यगभास्करोपमम्।<br>वराङ्गमुर्व्यामपतच्चमुमूखे<br>दिवाकरोऽस्तादिव रक्तमण्डलः।।	</td><td>	8-98-52a<br>8-98-52b<br>8-98-52c<br>8-98-52d	
</td></tr>
				
				
				
<tr><td>
	ततोऽस्य देहं सततं सुखैधितं<br>सुरूपमत्यर्थसुखं सुगन्धि च।<br>परेण कृच्छ्रेण शिरः समत्यज--<br>द्गृहं महर्धीन्निवसन्निवेश्वरः।।	</td><td>	8-98-53a<br>8-98-53b<br>8-98-53c<br>8-98-53d	
</td></tr>
				
				
				
<tr><td>
	शरैर्विभिन्नं व्यसु तत्सुवर्चसः<br>पपात कर्णस्य शरीमुच्छ्रितम्।<br>स्रवद्व्रणं गैरिकतोयविस्रवं<br>गिरेर्यथा वज्रहतं महाशिरः।।	</td><td>	8-98-54a<br>8-98-54b<br>8-98-54c<br>8-98-54d	
</td></tr>
				
				
				
<tr><td>
	देहाच्च कर्णस्य निपातितस्य<br>तेजः सूर्यं खं वितत्याविवेश।<br>तदद्भुतं सर्वमनुष्ययोधाः<br>संदृष्टवन्तो निहते स्म कर्णे।।	</td><td>	8-98-55a<br>8-98-55b<br>8-98-55c<br>8-98-55d	
</td></tr>
				
				
				
<tr><td>
	ततः शङ्खान्पाण्डवा दध्मुरुच्चै--<br>र्दृष्ट्वा कर्णं पातितं फल्गुनेन।<br>तथैव कृष्णश्च धनञ्जयश्च<br>हष्टौ यमौ दध्मतुर्वारिजातौ।।	</td><td>	8-98-56a<br>8-98-56b<br>8-98-56c<br>8-98-56d	
</td></tr>
				
				
				
<tr><td>
	तं सोमकाः प्रेक्ष्य हतं शयानं<br>सैन्यैः सार्धं सिंहनादान्प्रचक्रुः।<br>तूर्याणि सञ्जघ्नुरतीव हृष्टा<br>वासांसि चैवादुधुवुर्भुजांश्च।।	</td><td>	8-98-57a<br>8-98-57b<br>8-98-57c<br>8-98-57d	
</td></tr>
				
				
				
<tr><td>
	संवर्धयन्तश्च नरेन्द्र योधाः<br>पार्थं समाजग्मुरतीव हृष्टाः।<br>बलान्विताश्चापरे ह्यप्यनृत्य--<br>न्नन्योन्यमाश्लिष्य नदन्त ऊचुः।।	</td><td>	8-98-58a<br>8-98-58b<br>8-98-58c<br>8-98-58d	
</td></tr>
				
				
				
<tr><td>
	दृष्ट्वा तु कर्णं भुवि वा विपन्नं<br>कृत्तं रथात्सायकैरर्जुनस्य।<br>महानिलेनाद्रिमिवापविद्वं<br>यज्ञावसानेऽग्निमिव प्रशान्तम्।।	</td><td>	8-98-59a<br>8-98-59b<br>8-98-59c<br>8-98-59d	
</td></tr>
				
				
				
<tr><td>
	तदाननं सूर्यसुतस्य राज--<br>न्विभ्राजते पद्मिवावनालम्।<br>रराज कर्णस्य शिरो निकृत्त--<br>मस्तंगतं भास्करस्येव बिम्बम्।।	</td><td>	8-98-60a<br>8-98-60b<br>8-98-60c<br>8-98-60d	
</td></tr>
				
<tr><td>
	शरैराचितसर्वाङ्गः शोणितौघपरिप्लुतः।<br>रराज देहः कर्णस्य स्वरश्मिभिरिवांशुमान्।।	</td><td>	8-98-61a<br>8-98-61b	
</td></tr>
				
<tr><td>
	प्रताप्य सेनामामित्रीं दीप्तैः शरगभस्तिभिः।<br>बलिनार्जुनकालेन नीतोऽस्तं कर्णभास्करः।।	</td><td>	8-98-62a<br>8-98-62b	
</td></tr>
				
<tr><td>
	अस्तं गच्छन्यथाऽदित्यः प्रभामादाय गच्छति।<br>तथा जीवितमाहाय कर्णस्येषुर्जगाम सः।।	</td><td>	8-98-63a<br>8-98-63b	
</td></tr>
				
<tr><td>
	अपराह्णेऽपराह्णस्य सूतपुत्रस्य मारिष।<br>छिन्नमञ्जलिकेनाजौ सोत्सेधमपतच्छिरः।।	</td><td>	8-98-64a<br>8-98-64b	
</td></tr>
				
<tr><td>
	उपर्युपरि सैन्यानां विनिघ्नन्नितराञ्जनान्।<br>शिरः कर्णस्य सोऽत्सेधमिषुः सोप्यहरद्द्रुतम्।।	</td><td>	8-98-65a<br>8-98-65b	
</td></tr>
				
				
				
<tr><td>
	कर्णं तु शूरं पतितं पृथिव्यां<br>शराचितं शोणितदिग्धगात्रम्।<br>दृष्ट्वा शयानं भुवि मद्रराज--<br>श्छिन्नध्वजेनाथ ययौ रथेन।।	</td><td>	8-98-66a<br>8-98-66b<br>8-98-66c<br>8-98-66d	
</td></tr>
				
				
				
<tr><td>
	हते कर्णे कुरवः प्राद्रवन्त<br>भयार्दिता गाढविद्धाश्च सङ्ख्ये।<br>अवेक्षमाणा मुहुरर्जुनस्य<br>ध्वजं महान्तं वपुषा ज्वलन्तम्।।	</td><td>	8-98-67a<br>8-98-67b<br>8-98-67c<br>8-98-67d	
</td></tr>
				
<tr><td>
	तच्छिरो भरतश्रेष्ठ शोभयामास मेदिनीम्।<br>यदृच्छयेव पतितं मण्डलं चाण्डदीधितेः।।	</td><td>	8-98-68a<br>8-98-68b	
</td></tr>
				
				
				
<tr><td>
	तं दृष्ट्वा समरविमर्द (बद्ध) लब्धनिद्रं<br>दष्टोष्ठं रुधिरपीरतकातराक्षम्।<br>राधेयं रथवरपृष्ठसन्निषण्णं<br>हीनांशुर्दिवसकरो मुहूर्तमासीत्।।	</td><td>	8-98-69a<br>8-98-69b<br>8-98-69c<br>8-98-69d	
</td></tr>
				
				
				
<tr><td>
	निःशब्दतूर्यं हतयोधमुख्यं<br>प्रशान्तदर्पं धृतराष्ट्रसैन्यम्।<br>न शोभते सूर्यसुतेन हीनं<br>वृन्दं ग्रहाणामिव चन्द्रहीनम्।।	</td><td>	8-98-70a<br>8-98-70b<br>8-98-70c<br>8-98-70d	
</td></tr>
				
				
				
<tr><td>
	सहस्रनेत्रप्रतिमानकर्मणः<br>सहस्रपत्रप्रतिमाननं शुभम्।<br>सहस्ररश्मिर्दिवसक्षये यथा<br>तथाऽपतत्कर्णशिरो वसुन्धराम्।।	</td><td>	8-98-71a<br>8-98-71b<br>8-98-71c<br>8-98-71d	
</td></tr>
				
				
				
<tr><td>
	व्यूढोरस्कं कमलवदनं तप्तहेमावभासं<br>कर्णं दृष्ट्वा भुवि निपतितं पार्थबाणाभितप्तम्।<br>पांसुग्रस्तं मलिनमसकृत्पुत्रमन्वीक्षमाणो<br>मन्दम्मन्दं व्रजति सविता मन्दिरं मन्दरश्मिः।।	</td><td>	8-98-72a<br>8-98-72b<br>8-98-72c<br>8-98-72d	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे अष्टनवतितमोऽध्यायः।। 98 ।।	</td><td>		
</td></tr>
</tbody>