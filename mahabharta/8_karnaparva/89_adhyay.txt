				
<tbody><tr><td>
	<b>सञ्जय उवाच।</b>	</td><td>	8-89-1x	
</td></tr>
				
				
				
<tr><td>
	सुकल्पिता हैमवता महोत्कटा<br>रणाभिकामैः कृतिभिः समास्थिताः।<br>सुवर्णजालैर्वितता बभुर्गजा--<br>स्तथा यथा खे जलदाः सविद्युतः।।	</td><td>	8-89-1a<br>8-89-1b<br>8-89-1c<br>8-89-1d	
</td></tr>
				
				
				
<tr><td>
	कुणिन्दपुत्रो दशभिर्महायसैः<br>कृपं ससूताश्वमपीडयद्भृशम्।<br>ततः शरद्वत्सुतसायकैर्हतः<br>सहैव नागेन पपात भूतले।।	</td><td>	8-89-2a<br>8-89-2b<br>8-89-2c<br>8-89-2d	
</td></tr>
				
				
				
<tr><td>
	कुणिन्दपुत्रावरजस्तु तोमरै--<br>र्दिवाकरांशुप्रतिमैरयस्मयैः।<br>जघान भोजस्य हयानथापतन्<br>क्षणाद्विशस्ताः कृतवर्मणे हयाः।।	</td><td>	8-89-3a<br>8-89-3b<br>8-89-3c<br>8-89-3d	
</td></tr>
				
				
				
<tr><td>
	अथापरे द्रौणिहता महाद्विपा--<br>स्त्रयः ससर्वायुधयोधकेतनाः।<br>निपेतुरुर्व्यां व्यसवो विचेतना--<br>स्तथा यथा वज्रहता महाचलाः।।	</td><td>	8-89-4a<br>8-89-4b<br>8-89-4c<br>8-89-4d	
</td></tr>
				
				
				
<tr><td>
	कुणिन्दराजावरजादनन्तरः<br>स्तनान्तरे पत्रिवरैरताडयत्।<br>तवात्मजं तस्य तवात्मजः शरैः<br>शितैः शरीरं व्यहनद्द्विपं च तम्।।	</td><td>	8-89-5a<br>8-89-5b<br>8-89-5c<br>8-89-5d	
</td></tr>
				
				
				
<tr><td>
	स नागराजः सह राजसूनुना<br>पपात रक्तं बहु सर्वतः क्षरन्।<br>महेन्द्रवज्रप्रहतोऽम्बुदागमे<br>यथा जलं गेरिकपर्वतस्तथा।।	</td><td>	8-89-6a<br>8-89-6b<br>8-89-6c<br>8-89-6d	
</td></tr>
				
				
				
<tr><td>
	कुणिन्दपुत्रप्रहितोऽपरो द्विपः<br>क्राथं ससूताश्वरथं व्यपोथयत्।<br>ततोऽपतत्क्राथसराभिघातितः<br>सहेश्वरो वज्रहतो यथा गिरिः।।	</td><td>	8-89-7a<br>8-89-7b<br>8-89-7c<br>8-89-7d	
</td></tr>
				
				
				
<tr><td>
	रथी द्विपस्थेन हतोऽपतच्छरैः<br>क्राथाधिपः पर्वतजेन दुर्जयः।<br>सवाजिसूतेष्वसनध्वजस्तथा<br>यथा महावातहतो महाद्रुमः।।	</td><td>	8-89-8a<br>8-89-8b<br>8-89-8c<br>8-89-8d	
</td></tr>
				
				
				
<tr><td>
	वृको द्विपस्थं गिरिराजवासिनं<br>भृशं शरैर्द्वादशभिः पराभिनत्।<br>ततो वृकं साश्वरथं महाद्विपो<br>द्रुतं चतुर्भिरणैर्व्यपोथयत्।।	</td><td>	8-89-9a<br>8-89-9b<br>8-89-9c<br>8-89-9d	
</td></tr>
				
				
				
<tr><td>
	स पोथितो नागरवेण वीर्यवा--<br>न्पराभिनद्द्वादशभिः शिलीमुखैः।<br>वृकेण बाणाभिहतोऽपतत्क्षितौ<br>सवारणो बभ्रुसुतेन सार्धम्।।	</td><td>	8-89-10a<br>8-89-10b<br>8-89-10c<br>8-89-10d	
</td></tr>
				
				
				
<tr><td>
	कुणिन्दराजस्य सुतोऽपरस्तदा<br>स चापि शूरः सहसा समर्पितः।<br>पपात बाणैः सुबलस्य सूनुना<br>विषाणपुच्छापरगात्रपातिना।।	</td><td>	8-89-11a<br>8-89-11b<br>8-89-11c<br>8-89-11d	
</td></tr>
				
				
				
<tr><td>
	गजेन वाहाञ्शकुनेः कुणिन्दजो<br>निनाय वैवस्वतमन्दिरं रणे।<br>रथं च संक्षुभ्य ननाद नर्दत--<br>स्ततोऽस्य गान्धारपतिः शिरोऽहरत्।।	</td><td>	8-89-12a<br>8-89-12b<br>8-89-12c<br>8-89-12d	
</td></tr>
				
				
				
<tr><td>
	ततः कुणिन्देषु गतेषु तेषु<br>प्रहृष्टरूपास्तव ते महारथाः।<br>भृशं प्रदरध्मुर्लवणाम्बुसम्भवा--<br>न्वरांश्च बाणासनपाणयोऽभ्ययुः।।	</td><td>	8-89-13a<br>8-89-13b<br>8-89-13c<br>8-89-13d	
</td></tr>
				
				
				
<tr><td>
	तथाऽभवद्युद्धमतीव दारुणं<br>पुनः कुरूणां सह पाण्डुसृञ्जयैः।<br>शरासिशक्त्यृष्टिगदापरश्वथै--<br>र्नराश्वनागासुहरं भृशाकुलम्।।	</td><td>	8-89-14a<br>8-89-14b<br>8-89-14c<br>8-89-14d	
</td></tr>
				
				
				
<tr><td>
	रथाश्वमातङ्गपदातयस्ततः<br>परस्परं विप्रहताः क्षितौ पतन्।<br>यथा सविद्युत्तटितो जलप्रदाः<br>समुत्थितैर्दिग्भ्य इवोग्रमारुतेः।।	</td><td>	8-89-15a<br>8-89-15b<br>8-89-15c<br>8-89-15d	
</td></tr>
				
				
				
<tr><td>
	ततः शतानीकहता महागजा<br>हया रथाः पत्तिगणाश्च तावकाः।<br>सुपर्णवातप्रहता यथोरगा--<br>स्तथा गता गां विवशा विचूर्णिताः।।	</td><td>	8-89-16a<br>8-89-16b<br>8-89-16c<br>8-89-16d	
</td></tr>
				
				
				
<tr><td>
	ततोऽभ्यविद्ध्यद्बहुभिः शितैः शरैः<br>स विन्दपुत्रो नकुलात्मजं स्मयन्।<br>ततोऽस्य कोपाद्विचकर्त नाकुलिः<br>शिरः क्षुरेणाम्बुजसन्निभाननम्।।	</td><td>	8-89-17a<br>8-89-17b<br>8-89-17c<br>8-89-17d	
</td></tr>
				
				
				
<tr><td>
	ततः शतानीकमविध्यदायसै--<br>स्त्रिभिः शरैः कर्णसुतोऽर्जुनं त्रिभिः।<br>त्रिभिश्च भीमं नकुलं च सप्तभि--<br>र्जनार्दनं द्वादशभिश्च सायकैः।।	</td><td>	8-89-18a<br>8-89-18b<br>8-89-18c<br>8-89-18d	
</td></tr>
				
				
				
<tr><td>
	तदस्य कर्मातिमनुष्यकर्मणः<br>समीक्ष्य हृष्टाः कुरवोऽभ्यपूजयन्।<br>पराक्रमज्ञास्तु धनञ्जयस्य ये<br>हुतोऽयमग्नाविति ते तु मेनिरे।।	</td><td>	8-89-19a<br>8-89-19b<br>8-89-19c<br>8-89-19d	
</td></tr>
<tr><td>
	।। इति श्रीमन्महाभारते<br> कर्णपर्वणि सप्तदशदिवसयुद्धे <br>एकोननवतितमोऽध्यायः।। 89 ।।	</td><td>		
</td></tr>
</tbody>