				
<tbody><tr><td>
	<b>सञ्जय उवाच।</b>	</td><td>	8-76-1x	
</td></tr>
				
				
<tr><td>
	प्रसाद्य धर्मराजानं प्रहृष्टेनान्तरात्मना।<br>सम्पूज्य देवताः सर्व ब्राह्मणान्स्वस्ति वाच्य च।<br>सुमङ्गलं स्वस्त्ययनमारुरोह रथोत्तमम्।।	</td><td>	8-76-1a<br>8-76-1b<br>8-76-1c	
</td></tr>
				
<tr><td>
	तस्य राजा महाप्राज्ञो धर्मराजो युधिष्ठिरः।<br>आशिषोऽयुङ्क्त परमाः युक्तं कर्णरथं प्रति।।	</td><td>	8-76-2a<br>8-76-2b	
</td></tr>
				
<tr><td>
	तमायान्तं महेष्वासं दृष्ट्वा भूतानि भारत।<br>निहतं मेनिरे कर्णं पाण्डवेन महात्मना।।	</td><td>	8-76-3a<br>8-76-3b	
</td></tr>
				
				
<tr><td>
	बभूवुर्विमलाः सर्वा दिशो राजन्समन्ततः।<br>चाषाश्च शतपत्राश्च क्रौञ्चाश्चैव जनेश्वर।<br>प्रदक्षिणमकुर्वन्त तदा वै पाण्डुनन्दनम्।।	</td><td>	8-76-4a<br>8-76-4b<br>8-76-4c	
</td></tr>
				
<tr><td>
	बहवः पक्षिणो राजन्पुन्नामानः शुभाः शिवाः।<br>त्वरयन्तोऽर्जुनं युद्धे हृष्टरूपा ववाशिरे।।	</td><td>	8-76-5a<br>8-76-5b	
</td></tr>
				
<tr><td>
	कङ्का गृध्रा बकाः श्येना वायसाश्च विशाम्पते।<br>अग्रतस्तस्य गच्छन्ति भक्ष्यहेतोर्भयानकाः।।	</td><td>	8-76-6a<br>8-76-6b	
</td></tr>
				
<tr><td>
	निमित्तानि च धन्यानि पाण्डवस्य शशंसिरे।<br>विनाशमरिसैन्यानां कर्णस्य च वधं तथा।।	</td><td>	8-76-7a<br>8-76-7b	
</td></tr>
				
<tr><td>
	प्रयातस्याथ पार्थस्य महान्स्वेदो व्यजायत।<br>चिन्ता च विपुला जज्ञे कथं चेदं भविष्यति।।	</td><td>	8-76-8a<br>8-76-8b	
</td></tr>
				
<tr><td>
	विषण्णं तु ततो ज्ञात्वा सव्यसाचिनमच्युतः।<br>सञ्चोदयति तेजस्वी मधुहा वानरध्वजम्।।	</td><td>	8-76-9a<br>8-76-9b	
</td></tr>
				
<tr><td>
	ततो गाण्डीवधन्वानमब्रवीन्मधुसूदनः।<br>दृष्ट्वा पार्थं तथायान्तं चिन्तापरिगतं तदा।।	</td><td>	8-76-10a<br>8-76-10b	
</td></tr>
				
<tr><td>
	गाण्डीवधन्वन्सङ्ग्रामे ये त्वया धनुषा जिताः।<br>न तेषां मानुषो जेता त्वदन्य इह विद्यते।।	</td><td>	8-76-11a<br>8-76-11b	
</td></tr>
				
<tr><td>
	एते हि बहवः शूराः शक्रतुल्यपराक्रमाः।<br>त्वां प्राप्य समरे शूरं प्रयाताः परमां गतिम्।।	</td><td>	8-76-12a<br>8-76-12b	
</td></tr>
				
<tr><td>
	को हि द्रोणं च भीष्मं च भगदत्तं च मारिष।<br>विन्दानुविन्दावावन्त्यौ काम्भोजं च सुदक्षिणम्।।	</td><td>	8-76-13a<br>8-76-13b	
</td></tr>
				
<tr><td>
	श्रुतायुं चाश्रुतायुं च शतायुं च महारथम्।<br>प्रत्युद्गम्य भवेत्क्षेमी यो न स्यात्त्वद्विधः प्रभुः।।	</td><td>	8-76-14a<br>8-76-14b	
</td></tr>
				
				
<tr><td>
	तव ह्यस्त्राणि दिव्यानि लाघवं बलमेव च।<br>असम्मोहश्च युद्धेषु विज्ञानस्य च सन्नतिः।<br>वेधः पातश्च लक्षेषु योगश्चैव तथार्जुन।।	</td><td>	8-76-15a<br>8-76-15b<br>8-76-15c	
</td></tr>
				
<tr><td>
	भवान्देवान्सगन्धर्वान्हन्यात्सर्वांश्च राक्षसान्।<br>पृथिव्यां तु रणे पार्थ न योद्धा त्वत्समः पुमान्।।	</td><td>	8-76-16a<br>8-76-16b	
</td></tr>
				
<tr><td>
	धनुर्गृह्मन्ति ये केचित्क्षत्रिया युद्धदुर्मदाः।<br>आत्मनस्तु समं तेषां न पश्यामि शृणोमि च।।	</td><td>	8-76-17a<br>8-76-17b	
</td></tr>
				
<tr><td>
	ब्रह्मणा हि प्रजाः सृष्टा गाण्डीवं च महद्धनुः।<br>येन त्वं युध्यसे पार्थ तस्मान्नास्ति त्वया समः।।	</td><td>	8-76-18a<br>8-76-18b	
</td></tr>
				
<tr><td>
	अवश्यं तु मया वाच्यं यत्पथ्यं तव पाण्डव।<br>मावमंस्था महाबाहो कर्णमाहवशोभिनम्।।	</td><td>	8-76-19a<br>8-76-19b	
</td></tr>
				
<tr><td>
	कर्णो हि बलवान्दृप्तः कृतास्त्रश्च महारथः।<br>कृती च चित्रयोधी च देशकालस्य कोविदः।।	</td><td>	8-76-20a<br>8-76-20b	
</td></tr>
				
				
<tr><td>
	बहुनात्र किमुक्तेन संक्षेपाच्छृणु पाण्डव।<br>त्वत्समं त्वद्विशिष्टं वा कर्णं मन्ये महारथम्।<br>परमं यत्नमास्थाय त्वया वध्यो महाहवे।।	</td><td>	8-76-21a<br>8-76-21b<br>8-76-21c	
</td></tr>
				
<tr><td>
	तेजसा वह्निसदृशो वायुवेगसमो जवे।<br>अन्तकप्रतिमः क्रोधे सिंहसंहननो बली।।	</td><td>	8-76-22a<br>8-76-22b	
</td></tr>
				
<tr><td>
	अष्टरत्निर्महाबाहुर्व्यूढोरस्कः सुदुर्जयः।<br>अभिमानी च शूरश्च प्रवीरः प्रियदर्शनः।।	</td><td>	8-76-23a<br>8-76-23b	
</td></tr>
				
<tr><td>
	सर्वयोधगुणैर्युक्तो मित्राणामभयङ्करः।<br>सततं पाण्डवद्वेषी धार्तराष्ट्रहिते रतः।।	</td><td>	8-76-24a<br>8-76-24b	
</td></tr>
				
				
				
<tr><td>
	सर्वैरवध्यो राधेयो देवैरपि सवासवैः।<br>ऋते त्वामिति मे बुद्धिस्तदद्य जहि सूतजम्।।<br>देवैरपि हि संयत्तैर्बिभ्रद्भिर्मांसशोणितम्।<br>अशक्यः स रथो जेतुं सर्वैरपि युयुत्सुभिः।।	</td><td>	8-76-25a<br>8-76-25b<br>8-76-26c<br>8-76-26d	
</td></tr>
				
				
				
<tr><td>
	दुरात्मानं पापवृत्तं नृशंसं<br>दुष्टप्रज्ञं पाण्डवेयेषु नित्यम्।<br>हीनस्वार्थं पाण्डवेयैर्विरोधे<br>हत्वा कर्णं निश्चितार्थो भवाद्य।।	</td><td>	8-76-27a<br>8-76-27b<br>8-76-27c<br>8-76-27d	
</td></tr>
				
				
				
<tr><td>
	तं सूतपुत्रं रथिनां वरिष्ठं<br>निष्कालिकं कालवशं नयाद्य।<br>तं सूतपुत्रं रथिनां वरिष्ठं<br>हत्वा प्रीतिं धर्मराजे कुरुष्व।।	</td><td>	8-76-28a<br>8-76-28b<br>8-76-28c<br>8-76-28d	
</td></tr>
				
				
				
<tr><td>
	जानामि ते पार्थं वीर्यं यथाव--<br>द्दुर्वारणीयं च सुरासुरैश्च।<br>सदावजानाति हि पाण्डुपुत्रा--<br>नसौ दर्पात्सूतपुत्रो दुरात्मा।।	</td><td>	8-76-29a<br>8-76-29b<br>8-76-29c<br>8-76-29d	
</td></tr>
				
<tr><td>
	आत्मानं मन्यते वीरं येन पापः सुयोधनः।<br>तमद्य मूलं पापानां जहि सौतिं धनञ्जय।।	</td><td>	8-76-30a<br>8-76-30b	
</td></tr>
				
<tr><td>
	खङ्गजिह्वं धनुरास्यं शरदंष्ट्रं तरस्विनम्।<br>दृप्तं पुरुषशार्दूलं जहि कर्णं धनञ्जय।।	</td><td>	8-76-31a<br>8-76-31b	
</td></tr>
				
<tr><td>
	अहं त्वामनुजानामि वीर्येण च बलेन च।<br>जहि कर्णं रणे शूरं मातङ्गमिव केसरी।।	</td><td>	8-76-32a<br>8-76-32b	
</td></tr>
				
<tr><td>
	यस्य वीर्येण वीर्यं ते धार्तराष्ट्रोऽवमन्यते।<br>तमद्य पार्थ सङ्ग्रामे कर्णं वैकर्तनं जहि।।	</td><td>	8-76-33a<br>8-76-33b	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे षट्‌सप्ततितमोऽध्यायः।। 76 ।।	</td><td>		
</td></tr>
</tbody>