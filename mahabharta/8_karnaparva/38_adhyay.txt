<span style="font-size: 14pt; line-height: 200%">कर्ण उवाच।	8-38-1x<br>
इति शल्य विजानीहि हन्त भूयो ब्रवीमि ते।<br>
उन्यमानं मया सम्यक्त्वमेकाग्रमनाः शृणु।।	8-38-1a<br>
ब्राह्मणः किल नो गेहमध्यगच्छत्पुराऽतिथिः।<br>
आचारं तत्र सम्प्रेक्ष्य प्रीतो वचनमब्रवीत्।।	8-38-2a<br>
मया हिमवतः शृङ्गमेकेनाध्युषितं चिरम्।<br>
दृष्टाश्च बहवो देशा नानाधर्मसमावृताः।।	8-38-3a<br>
न च केन च धर्मेण विरुध्यन्ते प्रजा इमाः।<br>
सर्वाश्चाप्याचरन्धर्मं यदुक्तं वेदपारगैः।।	8-38-4a<br>
अटता तु मया देशान्नानाधर्मसमाकुलान्।<br>
आगच्छता महाराज बाह्लीकेषु निशामितम्।।	8-38-5a<br>
तत्र वै ब्राह्मणो भूत्वा पुनर्भवति क्षत्रियः।<br>
वैश्यः शूद्रश्च बाह्लीकस्ततो भवति नापितः।।	8-38-6a<br>
नापितश्च ततो भूत्वा पुनर्भवति ब्राह्मणः।<br>
द्विजो भूत्वा च तत्रैव पुनर्दासोऽभिजायते।।	8-38-7a<br>
भवन्त्येककुले विप्राः शिष्टा ये कामचारिणः।<br>
गान्धारा मद्रकाश्चैव बाह्लीकाश्चाप्यतेजसः।।	8-38-8a<br>
एतन्मया श्रुतं तत्र धर्मसङ्करकारकम्।<br>
कृत्स्नामटित्वा पृथिवीं बाह्लीकेषु विपर्ययः।।	8-38-9a<br>
इति शल्य विजानीहि हन्त भूयो ब्रवीमि ते।<br>
यदप्यन्योऽब्रवीद्वाक्यं बाह्लीकानां विकुत्सितं।।	8-38-10a<br>
आनीयेहाक्षता काचिदारट्टात्किल दस्युभिः।<br>
अधर्मतश्चोपयाता सा तानभ्यशपत्ततः।।	8-38-11a<br>
बालां बन्धुमतीं यन्मामधर्मेणोपगच्छथ।<br>
तस्मात्कुमार्यः स्वैरिण्यो भविष्यन्ति कुलेषु वः।।	8-38-12a<br>
न चैवास्मात्प्रमोक्षध्वं घोराच्छापान्नराधमाः।<br>
तस्मात्तेषां भागहरः कथं धर्मान्वदिष्यसि।।	8-38-13a<br>
कुरवः सहपाञ्चालाः साल्वा मात्स्याः सनैमिशाः।<br>
कोसलाः काशपौण्ड्राश्च कालिङ्गा मागधास्तथा।।	8-38-14a<br>
चेदयश्च महाभागा धर्मं जानन्ति शाश्वतम्।<br>
नानादेशेष्वसन्तश्च प्रायो बाह्यालयानृते।।	8-38-15a<br>
आमत्स्येभ्यः कुरुपाञ्चालसाल्वा<br>
आनैमिशाच्चेदयो ये विशिष्टाः।<br>
धर्मं पुराणमुपजीवन्ति सन्तो<br>
मद्रानृते पाञ्चनदांश्च जिह्मान्।।	8-38-16a<br>
एवं विद्वान्धर्मकथासु राजं--<br>
स्तूष्णींभूतः शल्य भवेः सदा त्वम्।<br>
त्वं तस्य गोप्ता च जनस्य राजा<br>
षड्भागहर्ता शुभदुष्कृतस्य।।	8-38-17a<br>
अथवा दुष्कृतस्य त्वं हर्ता तेषामरक्षिता।<br>
रक्षिता पुण्यभाग्राजा प्रजानां त्वं ह्यपुण्यभाक्।।	8-38-18a<br>
पूज्यमाने पुरा धर्मे सर्वदेशेषु शाश्वते।<br>
धर्मं पाञ्चनदं दृष्ट्वा धिगित्याह पितामहः।।	8-38-19a<br>
व्रात्यानां दाशकीयानां कृतेऽप्यशुभकर्मणाम्।<br>
ब्रह्मणा निन्दितान्धर्मान्कश्चित्सिद्धात्मकोऽब्रवीत्।।	8-38-20a<br>
इति पाञ्चनदं धर्मवमेने पितामहः।<br>
स्वधर्मस्थेषु वर्णेषु सोऽप्येतान्नाभ्यपूजयत्।।	8-38-21a<br>
इति शल्य विजानीहि हन्त भूयो ब्रवीमि ते।<br>
कल्माषपादः सरसि निम?ज्जन्राक्षसोऽब्रवीत्।।	8-38-22a<br>
क्षत्रियस्य मलं भैक्ष्यं ब्राह्मणस्याश्रुतं मलम्।<br>
मलं पृथिव्या बाह्लीकाः स्त्रीणां कौतूहलं मलम्।।	8-38-23a<br>
निमज्जमानमुद्धृत्य कश्चिद्राजा निशाचरम्।<br>
अपृच्छत्तेन चाख्यातं तच्छृणुष्व नराधिप।।	8-38-24a<br>
मानुषाणां मलं म्लेच्छा म्लेच्छानां मुष्टिका मलम्।<br>
मुष्टिकानां मलं षण्ढाः षण्ढानां राजयाजकाः।।	8-38-25a<br>
राजयाजकयाज्यानां मद्रकाणां च यन्मलम्।<br>
तद्भवेद्वै तव मलं यद्यस्मान्न विमुञ्चसि।।	8-38-26a<br>
इति रक्षोपसृष्टेषु विषवीर्यहतेषु च।<br>
विद्वद्भिर्भेषजं दृष्टं संसिद्धवचनोत्तरम्।।	8-38-27a<br>
ब्राहयाः पञ्चालाः कौरवेयास्तु धर्म्याः<br>
सत्या मत्स्याः शूरसेनाश्च याज्याः।<br>
प्राच्या दासा वृषला दाक्षिणात्याः<br>
स्तेना बाह्लीकाः सङ्कार वै सुराष्ट्राः।।	8-38-28a<br>
कृतघ्नता परवित्तापहारो<br>
मद्यपानं गुरुदारावमर्दः।<br>
वाक्पारुष्यं गोवधो रात्रिचर्या<br>
बहिर्गेहं परवस्त्रोपभोगः।।	8-38-29a<br>
शिष्टान्धर्मानुपजीवन्ति वृद्धाः।।	8-38-30f<br>
प्राचीं दिशं श्रिता देवा जातवेदःपुरोगमाः।<br>
दक्षिणा पितृभिर्गुप्ता यमेन शुभकर्मणा।।	8-38-31a<br>
प्रतीचीं वरुणः पाति पालयन्नसुरान्बहून्।<br>
उदीचीं भगवान्सोम ब्रह्मा च ब्राह्मणैः सह।।	8-38-32a<br>
रक्षःपिशाचान्हिमवान्गुह्यकान्गन्धमादनः।<br>
ध्रुवं सर्वाणि भूतानि विष्णुः पाति सुरोत्तमः।।	8-38-33a<br>
इङ्गितज्ञाश्च मगधाः प्रेक्षितज्ञाश्च कोसलाः।<br>
अर्धोक्ताः कुरुपाञ्चालाः सर्वोक्ता दाक्षिणापथाः।।	8-38-34a<br>
पार्वतीयाश्च विषया यथैव गिरयस्तथा।<br>
सर्वज्ञा यवना राजञ्शूराश्चैव विशेषतः।<br>
म्लेच्छाः स्वसंज्ञानियता नानुक्तमितरे जनाः।।	8-38-35a<br>
प्रतिरब्धास्तु बाह्लीका न च केचन मद्रकाः।<br>
स त्वमेतादृशः शल्य नोत्तरं वक्तुमर्हसि।।	8-38-36a<br>
एवं ज्ञात्वा जोषमास्स्व प्रतीपं<br>
मा स्म क्रुद्धः पापभृतां वरिष्ठ।<br>
पूर्वं हत्वा त्वां सपुत्रं बलैश्च<br>
पश्चाद्धंस्ये वासुदेवार्जुनौ च।।	8-38-37a<br>
शल्य उवाच।	<br>
आतुराणां परित्यागः स्वदारसुतविक्रयः।<br>
अङ्गे प्रवर्तते कर्ण येषामधिपतिर्भवान्।।	8-38-38a<br>
रथातिरथसङ्ख्यायां यत्त्वां भीष्मस्तदाब्रवीत्।<br>
तान्विदित्वाऽत्मनो दोषान्निर्मन्युर्भव मा क्रुधः।।	8-38-39a<br>
सर्वत्र ब्राह्मणाः सन्ति सन्ति सर्वत्र क्षत्रियाः।<br>
वैश्याः शूद्रास्तथा कर्ण स्त्रियः साध्व्यश्च सुव्रताः।।	8-38-40a<br>
रमन्ते चोपहासेन पुरुषाः पुरुषैः सह।<br>
अन्योन्येन रताः क्षीबा देशेदेशे च मैथुनम्।।	8-38-41a<br>
परवाच्येषु निपुणः सर्वो भवति सर्वदा।<br>
आत्मवाच्यं न जानीते जानन्नपि च मुह्यति।।	8-38-42a<br>
सर्वत्र सन्ति राजनः स्वंस्वं धर्ममनुव्रताः।<br>
दुर्मनुष्यान्निगृह्णन्ति सन्ति सर्वत्र धार्मिकाः।।	8-38-43a<br>
न कर्ण देशसामान्यात्सर्वः पापं निषेवते।<br>
यादृशाः स्वस्वभावेन देशांस्तांस्तादृशान्विदुः।।	8-38-44a<br>
सञ्जय उवाच।	<br>
तततो दुर्योधनो राजा कर्णशल्याववारयत्।<br>
सखिभावेन राधेयं शल्यं सौजन्यकेन च।।	8-38-45a<br>
ततो निवारितः कर्णो धार्तराष्ट्रेण मारिष।<br>
प्हहस्य तत्र राजेन्द्रं यादि शल्येत्यचोदयत्।।	8-38-46a<br>
<br>
।। इति श्रीमन्महाभारते कर्णपर्वणि अष्टत्रिंशोऽध्यायः।। 38 ।।	<br>
<br>
</span>
