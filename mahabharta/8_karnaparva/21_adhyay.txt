				
<tbody><tr><td>
	<b>सञ्जय उवाच।</b>	</td><td>	8-21-1x	
</td></tr>
				
<tr><td>
	ततः कर्णं पुरस्कृत्य त्वदीया युद्वदुर्मदाः।<br>पुनरावृत्य सङ्ग्रामं चक्रुर्देवासुरोपमम्।।	</td><td>	8-21-1a<br>8-21-1b	
</td></tr>
				
				
				
<tr><td>
	द्विरदनररथाश्वशङ्खशब्दैः<br>परिहृषिता विविधैश्च शस्त्रपातैः।<br>द्विरदरथपदातिसादिसङ्घाः<br>परिकुपिताभिमुखाः प्रजघ्निरे ते।।	</td><td>	8-21-2a<br>8-21-2b<br>8-21-2b<br>8-21-2b	
</td></tr>
				
				
				
<tr><td>
	शितपरश्वथसासिपट्टसै--<br>रिषुभिरनेकविधैश्च सूदिताः।<br>द्विरदरथहया महाहवे<br>वरपुरुषैः पुरुषाश्च वाहनैः।।	</td><td>	8-21-3a<br>8-21-3b<br>8-21-3b<br>8-21-3b	
</td></tr>
				
				
				
<tr><td>
	कमलदिनकरेन्दुसन्निभैः<br>सितदशनैः सुमुखाक्षिनासिकैः।<br>रुचिरमकुटकुण्डलैर्मही<br>पुरुषशिरोभिरुपस्तृता बभौ।।	</td><td>	8-21-4a<br>8-21-4b<br>8-21-4b<br>8-21-4b	
</td></tr>
				
				
				
<tr><td>
	परिघमुसलशक्तितौमरै--<br>र्नखरभुशुण्डिगदाशतैर्हताः।<br>द्विरदनरहयाः सहस्रशो<br>रुधिरनदीप्रवहास्तदाऽभवन्।।	</td><td>	8-21-5a<br>8-21-5b<br>8-21-5b<br>8-21-5b	
</td></tr>
				
				
				
<tr><td>
	प्रहतरथनराश्वकुञ्जरं<br>प्रतिभयदर्शनमुल्बणव्रणम्।<br>तदहितहतमाबभौ बलं<br>पितृपतिराष्ट्रमिव प्रजाक्षये।।	</td><td>	8-21-6a<br>8-21-6b<br>8-21-6b<br>8-21-6b	
</td></tr>
				
				
				
<tr><td>
	अथ तव नरदेव सैनिका--<br>स्तव च सुताः सुरसूनुसन्निभाः।<br>अमितबलपुरः सरा रणे<br>कुरुवृषभाः शिनिपुत्रमभ्ययुः।।	</td><td>	8-21-7a<br>8-21-7b<br>8-21-7b<br>8-21-7b	
</td></tr>
				
				
				
<tr><td>
	तदतिरुधिरभीममाबभौ<br>पुरुषवराश्वरथद्विपाकुलम्।<br>लवणजलसमुद्वतस्वनं<br>बलमसुरामरसैन्यसप्रभम्।।	</td><td>	8-21-8a<br>8-21-8b<br>8-21-8b<br>8-21-8b	
</td></tr>
				
				
				
<tr><td>
	सुरपतिसमविक्रमस्तत--<br>स्त्रिदशवरावरजोपमं युधि।<br>दिनकरकिरणप्रभैः पृषत्कै<br>रवितनयोऽभ्यहनच्छिनिप्रवीरम्।।	</td><td>	8-21-9a<br>8-21-9b<br>8-21-9b<br>8-21-9b	
</td></tr>
				
				
				
<tr><td>
	तमपि सरथवाजिसारथिं<br>शिनिवृषभो विविधैः शरैस्त्वरन्।<br>भुजगविषसमप्रभै रणे<br>पुरुषवरं समवास्तृणोत्तदा।।	</td><td>	8-21-10a<br>8-21-10b<br>8-21-10b<br>8-21-10b	
</td></tr>
				
				
				
<tr><td>
	शिनिवृषभशरैर्निपीडितं<br>तव सुहृदो वसुषेणमभ्ययुः।<br>त्वरितमतिरथा रथर्षभं<br>द्विरदरथाश्वपदातिभिः सह।।	</td><td>	8-21-11a<br>8-21-11b<br>8-21-11b<br>8-21-11b	
</td></tr>
				
				
				
<tr><td>
	तदुदधिनिभमाद्रवद्बलं<br>त्वरिततरैः समभिद्रुतं परैः।<br>द्रुपदसुतमुखैस्तदाऽभवत्<br>पुरुषरथाश्वगजक्षयो महान्।।	</td><td>	8-21-12a<br>8-21-12b<br>8-21-12b<br>8-21-12b	
</td></tr>
				
				
				
<tr><td>
	अथ पुरुषवरौ कृताह्निकौ<br>भवमभिपूज्य यथाविधि प्रभुम्।<br>अरिवधकृतनिश्चयौ द्रुतं<br>तव बलमर्जुनकेशवौ सृतौ।।	</td><td>	8-21-13a<br>8-21-13b<br>8-21-13b<br>8-21-13b	
</td></tr>
				
				
				
<tr><td>
	जलदनिनदनिःस्वनं रथं<br>पवनविधूतपताककेतनम्।<br>सितहयमुपयान्तमन्तिकं<br>कृतमनसो ददृशुस्तदाऽरयः।।	</td><td>	8-21-14a<br>8-21-14b<br>8-21-14b<br>8-21-14b	
</td></tr>
				
<tr><td>
	अथ विष्फार्य गाण्डीवं रथे नृत्यन्निवार्जुनः।<br>शरसम्बाधमकरोत्खं दिशः प्रदिशस्तथा।।	</td><td>	8-21-15a<br>8-21-15b	
</td></tr>
				
<tr><td>
	रथान्विमानप्रतिमान्मज्जयन्सायुधध्वजान्।<br>ससारथींस्तदा बाणैरभ्राणीवानिलोऽवधीत्।।	</td><td>	8-21-16a<br>8-21-16b	
</td></tr>
				
<tr><td>
	गजान्गजप्रयन्तॄंश्च वैजयन्त्यायुधध्वजान्।<br>सादिनोऽश्वांश्च पत्तींश्च शरैर्निन्ये यमक्षयम्।।	</td><td>	8-21-17a<br>8-21-17b	
</td></tr>
				
<tr><td>
	तमन्तकमिव क्रुद्धमनिवार्यं महारथम्।<br>दुर्योधनोऽभ्ययादेको निघ्नन्बाणैरजिह्मगैः।।	</td><td>	8-21-18a<br>8-21-18b	
</td></tr>
				
<tr><td>
	तस्यार्जुनो धनुः सूतमश्वान्केतुं च सायकैः।<br>हत्वा सप्तभिरेकेन च्छत्रं चिच्छेद पत्रिणा।।	</td><td>	8-21-19a<br>8-21-19b	
</td></tr>
				
<tr><td>
	नवमं च समाधाय व्यसृजत्प्राणघातिनम्।<br>दुर्योधनायेषुवरं तं द्रौणिः सप्तधाऽच्छिनत्।।	</td><td>	8-21-20a<br>8-21-20b	
</td></tr>
				
<tr><td>
	ततो द्रौणेर्धनुश्छित्वा हत्वा चाश्वरथाञ्शरैः।<br>कृपस्यापि तदत्युग्रं धनुश्चिच्छेद पाण्डवः।।	</td><td>	8-21-21a<br>8-21-21b	
</td></tr>
				
<tr><td>
	हार्दिक्यस्य धनुश्छित्त्वा ध्वजं चाश्वांस्तदाऽवधीत्।<br>दुःशासनस्येष्वसनं छित्त्वा राधेयमभ्ययात्।।	</td><td>	8-21-22a<br>8-21-22b	
</td></tr>
				
<tr><td>
	अथ सात्यकिमुत्सृज्य त्वरन्कर्णोऽर्जुनं त्रिभिः।<br>विद्व्वा विव्याध विंशत्या कृष्णं पार्थं पुनःपुनः।।	</td><td>	8-21-23a<br>8-21-23b	
</td></tr>
				
<tr><td>
	न ग्लानिरासीत्कर्णस्य क्षिपतः सायकान्बहून्।<br>रणे विनिघ्नतः शत्रून्क्रुद्धस्येव शतक्रतोः।।	</td><td>	8-21-24a<br>8-21-24b	
</td></tr>
				
<tr><td>
	अथ सात्यकिरागत्य कर्णं विद्द्वा शितैः शरैः।<br>नवत्या नवभिश्चोग्रैः शतेन पुनरार्पयत्।।	</td><td>	8-21-25a<br>8-21-25b	
</td></tr>
				
<tr><td>
	ततः प्रवीराः पार्थानां सर्वे कर्णमपीडयन्।<br>युधामन्युः शिखण्डी च द्रौपदेयाः प्रभद्रकाः।।	</td><td>	8-21-26a<br>8-21-26b	
</td></tr>
				
<tr><td>
	उत्तमौजा युयुत्सुश्च यमौ पार्षत एव च।<br>चेदिकारूशमात्स्यानां केकयानां च यद्बलं।।	</td><td>	8-21-27a<br>8-21-27b	
</td></tr>
				
<tr><td>
	चेकितानश्च बलवान्धर्मराजश्च सुव्रतः।<br>एते रथाश्वद्विरदैः पत्तिभिश्चोग्रविक्रमैः।।	</td><td>	8-21-28a<br>8-21-28b	
</td></tr>
				
<tr><td>
	परिवार्य रणे कर्णं नानाशस्त्रैरवाकिरन्।<br>भाषन्तो वाग्भिरुग्राभिः सर्वे कर्णवधे धृताः।।	</td><td>	8-21-29a<br>8-21-29b	
</td></tr>
				
<tr><td>
	तां शस्त्रवृष्टिं बहुधा कर्णश्छित्त्वा शितैः शरैः।<br>अपोवाहास्त्रवीर्येण द्रुमं भङ्क्त्वेव मारुतः।।	</td><td>	8-21-30a<br>8-21-30b	
</td></tr>
				
<tr><td>
	रथिनः समहामात्रान्गजानश्वान्ससादिनः।<br>पत्तिव्रातांश्च सङ्क्रुद्वो निघ्नन्कर्णो व्यदृश्यत।।	</td><td>	8-21-31a<br>8-21-31b	
</td></tr>
				
<tr><td>
	तद्वध्यमानं पाण्डूनां बलं कर्णास्त्रतेजसा।<br>विशस्त्रपत्रदेहासु प्राय आसीत्पराङ्मुखम्।।	</td><td>	8-21-32a<br>8-21-32b	
</td></tr>
				
<tr><td>
	अथ कर्णास्त्रमस्त्रेण प्रतिहत्यार्जुनः स्मयन्।<br>दिशं खं चैव भूमिं च प्रावृणोच्छरवृष्टिभिः।।	</td><td>	8-21-33a<br>8-21-33b	
</td></tr>
				
<tr><td>
	मुसलानीव सम्पेतुः परिघा इव चेषवः।<br>शतघ्न्य इव चाप्यन्ये वज्राण्युग्राणि चापरे।।	</td><td>	8-21-34a<br>8-21-34b	
</td></tr>
				
<tr><td>
	तैर्वध्यमानं तत्सैन्यं सपत्त्यश्वरथद्विपम्।<br>निमीलिताक्षमत्यर्थं बभ्राम च ननाद च।।	</td><td>	8-21-35a<br>8-21-35b	
</td></tr>
				
<tr><td>
	निष्कैवल्यं तदा युद्वं प्रापुरश्वनरद्विपाः।<br>हन्यमानाः शरैरार्तास्तदा भीताः प्रदुद्रुवुः।।	</td><td>	8-21-36a<br>8-21-36b	
</td></tr>
				
<tr><td>
	त्वदीयानां तदा युद्वे संसक्तानां जयैषिणाम्।<br>गिरिमस्तं समासाद्य प्रत्यपद्यत भानुमान्।।	</td><td>	8-21-37a<br>8-21-37b	
</td></tr>
				
<tr><td>
	तमसा च महाराज रजसा च विशेषतः।<br>न किञ्चित्प्रत्यपश्याम शुभं वा यदि वाऽशुभम्।।	</td><td>	8-21-38a<br>8-21-38b	
</td></tr>
				
<tr><td>
	ते त्रस्यन्तो महेष्वासा रात्रियुद्वस्य भारत।<br>अपयानं ततश्चक्रुः सहिताः सर्वयोधिभिः।।	</td><td>	8-21-39a<br>8-21-39b	
</td></tr>
				
<tr><td>
	कौरवेष्वपयातेषु तदा राजन्दिनक्षये।<br>जयं सुमनसः प्राप्य पार्थाः स्वशिबिरं ययुः।।	</td><td>	8-21-40a<br>8-21-40b	
</td></tr>
				
<tr><td>
	वादित्रशब्दैर्विविधैः सिंहनादैः सगर्जितैः।<br>परानुवहन्तश्च स्तुवन्तश्चाच्युतार्जुनौ।।	</td><td>	8-21-41a<br>8-21-41b	
</td></tr>
				
<tr><td>
	कृतेऽवहारे तैर्वीरैः सैनिकाः सर्व एव ते।<br>आशीर्वाचः पाण्डवेषु प्रायुञ्जन्त नरेश्वराः।।	</td><td>	8-21-42a<br>8-21-42b	
</td></tr>
				
<tr><td>
	ततः कृतेऽवहारे च प्रहृष्टास्तत्र पाण्डवाः।<br>निशायां शिबिरं गत्वा न्यवसन्त नरेश्वराः।।	</td><td>	8-21-43a<br>8-21-43b	
</td></tr>
				
<tr><td>
	ततो रक्षः पिशाचाश्च श्वापदाश्चैव सङ्घशः।<br>जग्मुरायोधनं घोरं रुद्रस्याक्रीडसन्निभम्।।	</td><td>	8-21-44a<br>8-21-44b	
</td></tr>
<tr><td>
	।। इति श्रीमन्महाभारते कर्णपर्वणि <br>षोडशदिवसयुद्धे एकविंशोऽध्यायः।। 21 ।।	</td><td>		
</td></tr>
</tbody>