				
<tbody><tr><td>
	<b>सञ्जय उवाच।</b>	</td><td>	8-55-1x	
</td></tr>
				
<tr><td>
	प्रत्येत्याथ पुनर्जिष्णुर्जित्वा संशप्तकान्बभौ।<br>वक्रानुवक्रगमनादङ्गारक इव ग्रहः।।	</td><td>	8-55-1a<br>8-55-1b	
</td></tr>
				
<tr><td>
	पार्थबाणहता राजन्नराश्वरथकुञ्जराः।<br>विचेलुर्बभ्रमुर्नेशुः पेतुर्मम्लुश्च भारत।।	</td><td>	8-55-2a<br>8-55-2b	
</td></tr>
				
<tr><td>
	धुर्यान्धुर्येतरान्सूतान्ध्वजांश्चपासिसायकान्।<br>पाणीन्पाणिगताञ्शस्त्रान्बाहूनपि शिरांसि च।।	</td><td>	8-55-3a<br>8-55-3b	
</td></tr>
				
<tr><td>
	भल्लैः क्षुरैरर्धचन्द्रैर्वत्सदन्तैश्च पाण्डवः।<br>चिच्छेदामित्रवीराणां समरे प्रतियुध्यताम्।।	</td><td>	8-55-4a<br>8-55-4b	
</td></tr>
				
				
<tr><td>
	तं प्रवीरास्त्वदीयानां नर्दमानाऽभिदुद्रुवुः।<br>वासितार्थे युयुत्सन्तो वृषभा वृषभं यथा।<br>निपतन्त्यर्जुनं शूराः शतशोऽथ सहस्रशः।।	</td><td>	8-55-5a<br>8-55-5b<br>8-55-5c	
</td></tr>
				
<tr><td>
	तेषां तस्य च तद्युद्धमभवद्रोमहर्षणम्।<br>त्रैलोक्यविजये यादृग्दैत्यानां सह वज्रिणा।।	</td><td>	8-55-6a<br>8-55-6b	
</td></tr>
				
<tr><td>
	तमविध्यत्त्रिभिर्बाणैर्दन्दशूकैरिवाहिभिः।<br>उग्रायुधस्य तस्याशु शिरः कायादपाहरत्।।	</td><td>	8-55-7a<br>8-55-7b	
</td></tr>
				
<tr><td>
	तेऽर्जुनं सर्वतः क्रुद्धा नानाशस्त्रैरवीवृषन्।<br>मरुद्भिः प्रेरिता मेघा हिमवन्तमिवोष्णगे।।	</td><td>	8-55-8a<br>8-55-8b	
</td></tr>
				
<tr><td>
	अस्त्रैरस्त्राणिं संवार्य द्विषतां सर्वतोऽर्जुनः।<br>सम्यगस्तैः शरैः सर्वानहितानहनद्बहून्।।	</td><td>	8-55-9a<br>8-55-9b	
</td></tr>
				
<tr><td>
	छिन्नत्रिवेणुजङ्घेषान्हताश्वान्हतसारथीन्।<br>विस्रस्तहस्ततूणीरान्विचक्रथकेतनान्।।	</td><td>	8-55-10a<br>8-55-10b	
</td></tr>
				
<tr><td>
	सञ्छिन्नरश्मियोक्त्राक्षान्व्यनुकर्षयुगान्रथान्।<br>विध्वस्तसर्वसन्नाहान्बाणैश्चक्रेऽर्जुनस्त्वरन्।।	</td><td>	8-55-11a<br>8-55-11b	
</td></tr>
				
<tr><td>
	ते रथास्तत्र विध्वस्ताः परार्द्व्या भान्त्यनेकशः।<br>धनिनामिव वेश्मानि हतान्यग्न्यनिलाम्बुभिः।।	</td><td>	8-55-12a<br>8-55-12b	
</td></tr>
				
<tr><td>
	द्विपाः सम्भिन्नमर्माणो वज्राशनिसमैः शरैः।<br>पेतुर्गिर्यग्रवेश्मानि वज्रवाताग्निभिर्यथा।।	</td><td>	8-55-13a<br>8-55-13b	
</td></tr>
				
<tr><td>
	अनेकैश्च शिलाधौतैर्वज्रानलविषोपमैः।<br>शरैर्निजघ्निवान्पार्थो महेन्द्र इव दानवान्।।	</td><td>	8-55-14a<br>8-55-14b	
</td></tr>
				
<tr><td>
	सारोहास्तुरगाः पेतुर्बहवोऽर्जुनताडिताः।<br>निर्जिह्वान्त्राः क्षितौ क्षीणा रुधिरार्द्राः सुदुर्दृशः।।	</td><td>	8-55-15a<br>8-55-15b	
</td></tr>
				
<tr><td>
	नराश्वनागा नाराचैः संस्यूताः सव्यसाचिना।<br>बभ्रमुश्चस्खलुः पेतुर्नेदुर्मम्लुश्च मारिष।।	</td><td>	8-55-16a<br>8-55-16b	
</td></tr>
				
<tr><td>
	महार्हवर्माभरणा नानारूपाम्बरायुधाः।<br>सरथाश्वद्विपा वीरा हताः पार्थेन शेरते।।	</td><td>	8-55-17a<br>8-55-17b	
</td></tr>
				
<tr><td>
	निर्भयाः पुण्यकर्माणो विशिष्टाभिजनश्रुताः।<br>गताः शरीरैर्वसुधामूर्जितैः कर्मभिर्दिवम्।।	</td><td>	8-55-18a<br>8-55-18b	
</td></tr>
				
<tr><td>
	अथार्जुनरथं वीरास्त्वदीयाः समभिद्रवन्।<br>नानाजनपदाध्यक्षाः सगणा जातमन्यवः।।	</td><td>	8-55-19a<br>8-55-19b	
</td></tr>
				
<tr><td>
	उह्यमना रथाश्वेभैः पत्तयश्च जिघांसवः।<br>समभ्यधावन्नस्यन्तो विविधं क्षिप्रमायुधम्।।	</td><td>	8-55-20a<br>8-55-20b	
</td></tr>
				
<tr><td>
	तदायुधमहावर्षं क्षिप्तं योधमहाम्बुदैः।<br>व्यधमन्निशितैर्बाणैः क्षिप्रमर्जुनमारुतः।।	</td><td>	8-55-21a<br>8-55-21b	
</td></tr>
				
<tr><td>
	साश्वपत्तिद्विपरथं महाशस्त्रौघसम्प्लवम्।।<br>सहसा सन्तितीर्षन्तं पार्थं शस्त्रास्त्रसेतुना।।	</td><td>	8-55-22a<br>8-55-22b	
</td></tr>
				
<tr><td>
	अथाब्रवीद्वासुदेवः पार्थ किं क्रीडसेऽनघ।<br>संशप्तकान्प्रमथ्यैनांस्ततः कर्णवधे त्वर।।	</td><td>	8-55-23a<br>8-55-23b	
</td></tr>
				
<tr><td>
	तथेत्युक्त्वाऽर्जुनः कृष्णं शिष्टान्संशप्तकांस्तदा।<br>क्षपयिष्यंस्तदा बाणैर्दैत्यानिन्द्र इवावधीत्।।	</td><td>	8-55-24a<br>8-55-24b	
</td></tr>
				
<tr><td>
	आददत्सन्दधन्नेषृन्दृष्टः कैश्चिद्रणेऽर्जुनः।<br>विमुञ्चन्वा शराञ्शीघ्रं दृश्यन्ते वै नरा हताः।।	</td><td>	8-55-25a<br>8-55-25b	
</td></tr>
				
<tr><td>
	आश्चर्यमिति गोविन्दो ब्रुवन्नश्वानचोदयत्।<br>हंसांशुगौरास्ते सेनां हंसाः सर इवाविशन्।।	</td><td>	8-55-26a<br>8-55-26b	
</td></tr>
				
<tr><td>
	ततः सङ्ग्रामभूमिं तां वर्तमाने जनक्षये।<br>अवेक्षमाणो गोविन्दः सव्यसाचिनमब्रवीत्।।	</td><td>	8-55-27a<br>8-55-27b	
</td></tr>
				
<tr><td>
	एष पार्थ महारौद्रो वर्तते भरतक्षयः।<br>पृथिव्यां पार्थिवानां वै दुर्योधनकृते महान्।।	</td><td>	8-55-28a<br>8-55-28b	
</td></tr>
				
<tr><td>
	पश्य भारत चापानि रुक्मपृष्ठानि धन्विनाम्।<br>हतानामपविद्धानि कलापानिषुधींस्तथा।।	</td><td>	8-55-29a<br>8-55-29b	
</td></tr>
				
<tr><td>
	जातरूपमयैः पुङ्खैः शरांश्च नतपर्वणः।<br>तैलधौतांश्च नाराचान्निर्मुक्तानिव पन्नगान्।।	</td><td>	8-55-30a<br>8-55-30b	
</td></tr>
				
<tr><td>
	आकीर्णांस्तोमरान्वाहांश्छत्रान्हेमविभूषितान्।<br>चर्माणि चापविद्धानि रुक्मपृष्ठानि भारत।।	</td><td>	8-55-31a<br>8-55-31b	
</td></tr>
				
<tr><td>
	सुवर्णविकृतान्प्रासाञ्शक्तीः कनकभूषिताः।<br>जाम्बूनदमयैः पट्टैर्बद्धाश्च विपुला गदाः।।	</td><td>	8-55-32a<br>8-55-32b	
</td></tr>
				
<tr><td>
	जातरूपमयीश्चर्ष्टीः पट्टसान्हेमभूषितान्।<br>दण्डैः कनकचित्रैश्च विप्रविद्धान्परश्वथान्।।	</td><td>	8-55-33a<br>8-55-33b	
</td></tr>
				
<tr><td>
	परिघान्भिण्डिपालांश्च भुशुण्डीः कणपानपि।<br>अयस्कुन्तांश्च पतितान्मुसलानि गुरूणि च।।	</td><td>	8-55-34a<br>8-55-34b	
</td></tr>
				
<tr><td>
	नानाविधानि शस्त्राणि प्रगृह्य जयगृद्धिनः।<br>जीवन्त इव दृश्यन्ते गतसत्वास्तरस्विनः।।	</td><td>	8-55-35a<br>8-55-35b	
</td></tr>
				
<tr><td>
	गदाविमथितैर्गात्रैर्मुसलैर्भिन्नमस्तकान्।<br>गजवाजिरथैः क्षुण्णान्पश्य योधान्सहस्रशः।।	</td><td>	8-55-36a<br>8-55-36b	
</td></tr>
				
<tr><td>
	मनुष्यगजवाजीनां शरशक्त्यृष्टितोमरैः।<br>निस्त्रिंशैः पट्टसैः प्रासैर्नखरैर्लगुडैरपि।।	</td><td>	8-55-37a<br>8-55-37b	
</td></tr>
				
<tr><td>
	शरीरैर्बहुघा छिन्नैः शोणितौघपरिप्लुतैः।<br>गतासुभिरमित्रघ्न संवृता रणभूमयः।।	</td><td>	8-55-38a<br>8-55-38b	
</td></tr>
				
<tr><td>
	बाहुभिश्चन्दनादिग्धैः साङ्गदैः शुभभूषणैः।<br>सतलत्रैः सकेयूरैर्भाति भारत मेदिनी।।	</td><td>	8-55-39a<br>8-55-39b	
</td></tr>
				
<tr><td>
	साङ्गुलित्रैर्भुजाग्रैश्च विप्रविद्वैरलङ्कृतैः।<br>हस्तिहस्तोपमैश्छिन्नैरूरुभिश्च तरस्विनाम्।।	</td><td>	8-55-40a<br>8-55-40b	
</td></tr>
				
<tr><td>
	बद्धचूडामणिवरैः शिरोभिश्च सकुण्डलैः।<br>`निकृत्तैर्वृषभाक्षाणां शरीरैश्चापि सङ्घशः।।	</td><td>	8-55-41a<br>8-55-41b	
</td></tr>
				
				
<tr><td>
	गजवाजिमनुष्याणां शरशक्त्यृष्टितोमरैः।<br>कबन्धैः शोणितादिग्धैश्छिन्नगात्रशिरोधरैः।<br>भूर्भाति भरतश्रेष्ठ शान्ताग्निभिरिवाध्वरे'।।	</td><td>	8-55-42a<br>8-55-42b<br>8-55-42c	
</td></tr>
				
<tr><td>
	रथांश्च बहुधा भग्नान्हेमकिङ्किणिनः शुभान्।<br>अश्वांश्च बुहधा पश्य शोणितेन परिप्लुतान्।।	</td><td>	8-55-43a<br>8-55-43b	
</td></tr>
				
				
<tr><td>
	अनुकर्षानुपासङ्गान्पताका विविधान्ध्वजान्।<br>योधानां च महाशङ्खान्पाण्डुरांश्च प्रकीर्णकान्।<br>निरस्तजिह्वान्मातङ्गाञ्शयानान्पर्वतोपमान्।।	</td><td>	8-55-44a<br>8-55-44b<br>8-55-44c	
</td></tr>
				
<tr><td>
	वैजयन्तीर्विचित्राश्च हतांश्च गजयोधिनः।<br>वारणानां परिस्तोमान्संयुक्तानेककम्बलान्।।	</td><td>	8-55-45a<br>8-55-45b	
</td></tr>
				
<tr><td>
	विपाटितविचित्राश्च रूपचित्राः कुथास्तथा।<br>भिन्नाश्च बहुधा घण्टाः पतद्भिश्चूर्णिता गजैः।।	</td><td>	8-55-46a<br>8-55-46b	
</td></tr>
				
<tr><td>
	वैदूर्यमणिदण्डांश्च पतितांश्चाङ्कुशान्भुवि।<br>अश्वानां च युगापीडान्रत्नचित्रानुरश्छदान्।।	</td><td>	8-55-47a<br>8-55-47b	
</td></tr>
				
<tr><td>
	विद्धाः सादिध्वजाग्रेषु सुवर्णविकृताः कुथाः।<br>विचित्रान्मणिचित्रांश्च जातरूपपरिष्कृतान्।।	</td><td>	8-55-48a<br>8-55-48b	
</td></tr>
				
				
<tr><td>
	अश्वास्तरपरिस्तोमान्राङ्कवान्पतितान्भुवि।<br>चूडामणीन्नरेन्द्राणां विचित्राः काञ्चनस्रजः।<br>छत्राणि चापविद्धानि चामरव्यजनानि च।।	</td><td>	8-55-49a<br>8-55-49b<br>8-55-49c	
</td></tr>
				
				
<tr><td>
	चन्द्रनक्षत्रभासैश्च वदनैश्चारुकुण्डलैः।<br>क्लृप्तश्मश्रुभिरत्यर्थं वीराणां समलङ्कृतैः।<br>वदनैः पश्य सञ्छन्नां महीं शोणितकर्दमाम्।।	</td><td>	8-55-50a<br>8-55-50b<br>8-55-50c	
</td></tr>
				
				
<tr><td>
	सजीवांश्च नरान्पश्य कूजमानान्समन्ततः।<br>उपास्यमानांश्च बहून्न्यस्तशस्त्रैश्च भूपते।<br>ज्ञातिभिश्च जलक्लिन्नान्रोदमानैर्मुहुर्मुहुः।।	</td><td>	8-55-51a<br>8-55-51b<br>8-55-51c	
</td></tr>
				
<tr><td>
	उत्क्रान्तानपरान्योधाञ्छादयित्वा तरस्विनः।<br>पुनर्युद्धाय गच्छन्ति जये लुब्धाः प्रमन्यवः।।	</td><td>	8-55-52a<br>8-55-52b	
</td></tr>
				
<tr><td>
	अपरे तत्रतत्रैव परिधावन्ति मानवाः।<br>सन्निवृत्ताश्च ते शूरा दृष्टा चैतान्विचेतसः।।	</td><td>	8-55-53a<br>8-55-53b	
</td></tr>
				
<tr><td>
	जलं त्यक्त्वा प्रधावन्ति क्रोशमानाः परस्परम्।<br>जलं पीत्वा मृतान्पश्य पिबतोऽन्यांश्च भारत।।	</td><td>	8-55-54a<br>8-55-54b	
</td></tr>
				
<tr><td>
	परिष्वज्य प्रियानन्ये बान्धवान्बन्धुवत्सलाः।<br>विसंज्ञान्समरे योधांस्तत्रतत्र महारणे।।	</td><td>	8-55-55a<br>8-55-55b	
</td></tr>
				
<tr><td>
	पश्यापरान्नरश्रेष्ठ सन्दष्टोष्ठपुटान्पुनः।<br>भृकुटीकुटिलैर्वक्त्रैः प्रेक्षमाणान्महारणम्।।	</td><td>	8-55-56a<br>8-55-56b	
</td></tr>
				
<tr><td>
	एतत्तवैवानुरूपं कर्मार्जुन महाहवे।<br>दिवि वा देवराजस्य त्वया यत्कृतमाहवे।।	</td><td>	8-55-57a<br>8-55-57b	
</td></tr>
<tr><td>
	<b>सञ्जय उवाच।</b>	</td><td>	8-55-58x	
</td></tr>
				
<tr><td>
	एवं तां दर्शयन्कृष्णो युद्धभूमिं किरीटिने।<br>गच्छन्नेवाशृणोच्छब्दं दुर्योधनबले महत्।।	</td><td>	8-55-58a<br>8-55-58b	
</td></tr>
				
<tr><td>
	शङ्खदुन्दुभिनिर्घोषं भेरीपणवनिःस्वनम्।<br>रथाश्वनरनागानां पादशब्दांश्च दारुणान्।।	</td><td>	8-55-59a<br>8-55-59b	
</td></tr>
				
<tr><td>
	प्रविश्य तद्बलं कृष्णस्तुरगैर्वातवेगितैः।<br>पाण्ड्येनाभ्यर्दितं सैन्यं त्वदीयं वीक्ष्य विस्मितः।।	</td><td>	8-55-60a<br>8-55-60b	
</td></tr>
				
<tr><td>
	स हि नानाविधैर्बाणैरिष्वस्त्रप्रवरो युधि।<br>न्यहनद्द्विषतां पूगान्गतासूनन्तको यथा।।	</td><td>	8-55-61a<br>8-55-61b	
</td></tr>
				
<tr><td>
	गजवाजिमनुष्याणां शरीराणि शितैः शरैः।<br>भित्त्वा प्रहरतां श्रेष्ठो विदेहासूनपातयत्।।	</td><td>	8-55-62a<br>8-55-62b	
</td></tr>
				
<tr><td>
	शत्रुप्रवीरैरस्त्राणि नानाशस्त्राणि सायकैः।<br>छित्त्वा तानवधीच्छत्रून्पाण्ड्यः शक्र इवासुरान्।।	</td><td>	8-55-63a<br>8-55-63b	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे पञ्चपञ्चाशोऽध्यायः।। 55 ।।	</td><td>		
</td></tr>
</tbody>