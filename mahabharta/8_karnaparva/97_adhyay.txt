<span style="font-size: 14pt; line-height: 200%">सञ्जय उवाच ।  <br>
ततोऽपयाताः शरपातमात्रमवस्थिता वै कुरवो नरेन्द्र । <br>
विद्युत्प्रकाशं ददृशुः समन्ताद्धनञ्जयास्त्रं समुदीर्यमाणम् ॥8-97-1b<br>
<br>
ततोऽग्रसत्सूतपुत्रोऽर्जुनस्य वियद्गतं घोरतरं शरैस्तत् । <br>
क्रुद्धेन पार्थेन शरं विसृष्टं वधाय कर्णस्य महाविमर्दे ॥8-97-2b<br>
<br>
उदीर्यमाणं स्म कुरुन्दहन्तं सुवर्णपुङ्खैर्विशिखैर्ममर्द । <br>
कर्णस्त्वमोघेष्वसनं दृढज्यं विस्फारयित्वा विसृजञ्छरौघान ॥8-97-3b<br>
<br>
रामादुपात्तेन महामहिम्ना ह्याथर्वणेनारिविनाशनेन । <br>
तदर्जुनास्त्रं व्यघमद्दहन्तं पार्थ च वाणैर्निशितैरविध्यत् ॥8-97-4b<br>
<br>
ततो विमर्दः सुमहान्वभूव तत्रार्जुनस्याधिरथेश्च राजन् । <br>
अन्योन्यमासादयतोः पृषत्कैर्विषाणघातैर्द्विपयोरिवाजौ ॥8-97-5b<br>
<br>
ततोऽस्त्रसंघातसमावृतं तदा बभूव राजंस्तुमुलं रणाजिरम् । <br>
य्त्कर्णपार्थै शरवृष्टिसङ्घैर्निरन्तरं चक्रतुरम्बरं तदा ॥8-97-6b<br>
<br>
ततो जालं वाणमयं महान्तं सर्वेऽद्राक्षुः कुरवः सोमकाश्च । <br>
नान्यं च भूतं ददृशुस्तदा ते बाणान्धकारे तुमुलेऽथ किंचित् ॥8-97-7b<br>
<br>
तौ सन्दधानावनिशं च राजन् समस्यन्तौ चापि शराननेकान् । <br>
सन्दर्शयेतां युधि मार्गान्दिचित्रा न्धनुर्धरौ तौ विविधैः कृतास्त्रैः ॥8-97-8b<br>
<br>
तयोरेवं युध्यतोराजिमध्ये सूतात्मजोऽभूदधिकः कदाचित् । <br>
पार्थः कदाचित्त्वधिकः किरीटी वीर्यास्त्रमायाबलपौरुषेण ॥8-97-9b<br>
<br>
दृष्ट्वा तयोस्तं युधि संप्रहारं परस्परस्यान्तरमीक्षमाणयोः । <br>
घोरं तयोर्दुर्विषहं रणेऽन्यैर्योधाः सर्वे विस्मयमभ्यगच्छन् ॥8-97-10b<br>
<br>
ततो भूतान्यन्तरिक्षस्थितानि तौ कर्णपार्थै प्रशशंसुर्नरेन्द्र । <br>
भोः कर्ण साध्वर्जुन साधु चेति वियत्सु वाणी श्रूयते सर्वतोपि ॥8-97-11b<br>
<br>
तस्मिन्विमर्दे रथवाजिनागैस्तदाऽभिघातैर्दलिते हि भूतले । <br>
ततस्तु पातालतले शयानो नागोऽश्वसेनः कृतवैरोऽर्जुनेन ॥8-97-12b<br>
<br>
राजंस्तदा खाण्डवदाहमुक्तो विवेश कोपाद्वसुधातले यः । <br>
अथोत्पपातोर्ध्वगतिर्जवेन सन्दृश्य कर्णार्जुनयोर्विमर्दम् ॥8-97-13b<br>
<br>
अयं हि कालेस्य दुरात्मनो वै पार्थस्य वैरप्रतियातनाय । <br>
सञ्चिन्त्य तूर्ण प्रविवेश चैव कर्णस्य राजन्शररुपधारी ॥8-97-14b<br>
<br>
ततोस्रसङ्घातसमाकुलं तदा बभूव जन्यं विततांशुजालम् । <br>
तत्कर्णपार्थौ शरसङ्घ्वृष्टिभिर्निरन्तरं चक्रतुरंबरं तदा ॥8-97-15b<br>
<br>
तद्वाणजालैकमयं महान्तं सर्वेऽत्रसन्कुरवः सोमकाश्च । <br>
नान्यत्किञ्चिद्ददृशुः सम्पतद्वै बाणान्धकारे तुमुलेऽतिमात्रम् ॥8-97-16b<br>
<br>
ततस्तौ पुरुषव्याघ्रौ सर्वलोकधनुर्धरौ । <br>
त्यक्तप्राणौ रणे वीरौ युध्दश्रममुपागतौ ॥8-97-17b<br>
<br>
समुत्क्षेपैर्वीक्षमाणौ सिक्तौ चन्दनवारिणा । <br>
सवालव्यजनैर्दिव्यैर्दिविस्थैरप्सरोगणैः । <br>
शक्रसूर्यकराब्जाभ्यां प्रमार्जितमुखावुभौ ॥8-97-18c<br>
<br>
कर्णोऽथ पार्थ न विशेषयद्यदा भृशं च पार्थेन शराभितप्तः । <br>
ततस्तु वीरः शरविक्षताङ्गो दघ्रे मनो ह्येकशयस्य तस्य ॥8-97-19b<br>
<br>
ततो रिपुघ्नं समधत्त कर्णः सुसंचितं सर्पमुखं ज्वलन्तम् । <br>
रौद्रं शरं सन्नतमुग्रघौतं पार्थार्थमित्येव चिराभिगुप्तम् ॥8-97-20b<br>
<br>
सदार्चितं चन्दनचूर्णशायितं सुवर्णतूणीरशयं महार्चिषम् । <br>
आकर्णपूर्ण विचकर्ष कर्णो विमोक्तुकामः शरमुग्रवेगम् ॥8-97-21b<br>
<br>
प्रदीप्तमैरावतवंशसंभवं शिरो जिहीर्षुर्युधि सव्यसाचिनः । <br>
ततः प्रजज्वाल दिशो नमश्च उल्काश्च घोराः शतशः प्रपेतुः ॥8-97-22b<br>
<br>
तस्मिस्तु नागे धनुषि प्रयुक्ते हाहाकृता लोकपालाः सशक्राः ॥8-97-23a<br>
<br>
स सूतपुत्रस्तमपाङ्गदेशे अवाड्मुखं संधयति स्म रोषात् । <br>
न तं स्म जानाति महानुभावमपङ्गदेशेऽभिनिविष्टमाजौ ॥8-97-24b<br>
<br>
[न चापि तं बुबुधे सूतपुत्रो बाणे प्रविष्टं योगबलेन नागम् । <br>
दशशतनयनोऽहिं दृश्य बाणे प्रविष्टं निहत इति सुतो मे स्रस्तगात्रो बभूव । <br>
जलजकुसुमयोनिः श्रेष्ठभावो जितात्मा त्रिदशपतिमवोचन्मा व्यथिष्ठा जये श्रीः ॥8-97-25c<br>
<br>
ततोऽब्रवीन्मद्रराजो महात्मा दृष्ट्वा कर्ण प्रहितेषुं तमुग्रम् । <br>
ग्रीवायतः कर्ण न् संहितोऽयं समीक्ष्य संधत्स्व शरं परध्नम् ॥8-97-26b<br>
<br>
अथाब्रवीत्क्रोधसंरक्तनेत्रो मद्राधिपं सूतपुत्रो मनस्वी । <br>
न संधत्ते द्विः शरं शल्य कर्णो न मादृशा जिह्ययुध्दा भवन्ति ॥8-97-27b<br>
<br>
इतिदमुक्त्वा विससर्ज तं शरं प्रयत्नतो वर्षगणाभिपूजितम् । <br>
हतोसि रे फल्गुन इत्यधिक्षिपन्नुवाच चोच्चैर्गिरमूर्जितां वृषः ॥8-97-28b<br>
<br>
स सायकः कर्णभुजप्रसृष्टो हुताशनार्कप्रतिमः सुघोरः । <br>
गुणच्युतः कर्णधनुः प्रमुक्तो वियद्गतः प्राज्वलदन्तरिक्षे ॥8-97-29b<br>
<br>
तमापतन्तं ज्वलितं निरीक्ष्य वियद्गतं वृष्णिकुलप्रवीरः । <br>
रथस्य चक्रं सहसा निपीड्य पञ्चाङ्गुलं मञ्जयति स्म वीरः ॥8-97-30b<br>
<br>
ततोऽन्तरिक्षे सुमहान्निनादः संपूजनार्थ मधुसूदनस्य ।8-97-31a<br>
र्दिव्यानि पुष्पाण्यथ सिंहनादाः ।8-97-31b<br>
तस्मिंस्तथा वै धरणीं निमग्ने रथे प्रयत्नान्मधुसूदनस्य ॥8-97-31c<br>
<br>
ततः किरीटं वहुरत्नचित्रं जघान नागोऽर्जुनमूर्धतो बलात् । <br>
गिरेः सुजाताङ्कुरपुष्पितद्रुमं महेन्द्रवज्रं शिखरं यथोत्तमम् ॥8-97-32b<br>
<br>
ततः किरीटं तपनीयचित्रं पार्थोत्तमाङ्गदहरत्तरस्वी । <br>
तद्धेमजालावनतं सुघोरं संप्रज्वलत्तन्निपपात भूमौ ॥8-97-33b<br>
<br>
ततोऽर्जुनस्योत्तमगात्रभूषणं सुवर्णमुक्तामणिवज्रचित्रितम् । <br>
धरावियद्दयोसलिलेषु विश्रुतं बलं निसर्गोत्तममन्युभिः सदा ॥8-97-34b<br>
<br>
शरेण मूर्ध्नि प्रजहार सूतजो दिवाकरेन्दुज्वलनग्रहत्विषम् ।  <br>
सुवर्णमुक्तामणिवज्रभूषणं पुरन्दरार्थ तपसा प्रयत्नतः ॥8-97-35b<br>
<br>
स्वयं कृतं यद्विधिना स्वयंभुवा महार्हरुपं द्विषतां भयंकरम् । <br>
निजघ्नते देवरिपून्सुरेश्वरः स्वयं ददौ यध्दि मुदाऽर्जुनाय ॥8-97-36b<br>
<br>
हरिप्रचेतोहरिवित्तगोप्तृभिः पिनाकपाशाशनिदण्डधारिभिः । <br>
सुरोत्तमैरप्यविषह्यमर्दितुं प्रसह्य नागेन जहार तद्वृषा ॥8-97-37b<br>
<br>
तदुत्तमेषून्मथितं विषाहिना प्रदीप्तपर्चिष्मदतीव सुन्दरम् । <br>
पपात पार्थस्य किरीटमुत्तमं दिवाकरोस्तादिव पर्वताज्ज्वलन् ॥8-97-38b<br>
<br>
महीवियद्दयोसलिलानि वायुना प्रसह्य रुग्णानि विघूर्णितानि वा । <br>
इतीव शब्दं भुवनेषु तत्तथा जना व्यवस्यन्ति दिशश्च विह्वलाः ॥8-97-39b<br>
<br>
विना किरीटं शुशुभे स पार्थः श्यामो युवा शैल इव त्रिशृङ्गैः ॥8-97-40a<br>
<br>
ततः समुद्ग्र्थ्य सितेन वाससा स्वमूर्घजानव्यथितस्तदाऽर्जुनः । <br>
बभौ सुसंपूर्णमरीचिनेन्दुना शिरोगतेनोदयपर्वतो यथा ॥8-97-41b*<br>
<br>
स चापि राधेयभुजप्रमुक्तो हुताशनार्कप्रतिमद्युतिर्महान् । <br>
महोरगः कृतवैरोऽर्जुनेन किरीटमाहृत्य समुत्पपात ॥8-97-42b<br>
<br>
तमुत्पतन्तं द्विपदां वरिष्ठो दृष्ट्वा वचः पार्थमुवाच कृष्णः । <br>
महोरगं पाण्डव पश्यपश्य प्रयोजितं त्वन्निधनार्थमुग्रम् ॥8-97-43b<br>
<br>
स एवमुक्तो मधुसूदनेन गाण्डीवधन्वा हरिमुग्रवाचा । <br>
उवाच को न्वेष ममाद्य नागः क्षयाय नागाद्गरुडस्य वक्त्रम् ॥8-97-44b<br>
<br>
कृष्ण उवाच ।<br>
योऽसौ त्वया खाण्डवे चित्रभानुं संतर्पयाणेन धनुर्धरेण । <br>
वियद्गतो जननीगुप्तदेहो मत्वैकरूपं निहताऽस्य माता ॥8-97-45b<br>
<br>
स एष तद्वैरमनुस्मरन्वै त्वां प्रार्थयत्यात्मवधाय नूनम् । <br>
नभश्च्युतां प्रज्वलितामिवोल्कां पश्यैनमायान्तममित्रसाह ॥8-97-46b<br>
<br>
सञ्जय उवाच ।<br>
ततः स जिष्णुः परिवृत्य रोषाच्चिच्छेद षड्भिर्निशितैः सुधारैः । <br>
नागं वियत्तिर्यगिवोत्पतन्तं स च्छिन्नगात्रो निपपात भूमौ ॥8-97-47b<br>
<br>
[हते च तस्मिन्भुजगे किरीटिना स्वयं विभुः पार्थिव भूतलादथ । <br>
समुज्जहाराशु पुनः पतन्तं रथं भुजाभ्यां पुरुषोत्तमस्ततः ॥]8-97-48b<br>
<br>
तस्मिन्मुहूर्ते दशभिः पृषत्कैः शिलाशितैर्बर्हिणबर्हवाजितैः । <br>
विव्याघ कर्णः पुरुषप्रवीरो धनञ्जयं तिर्यगवेक्षमाणः ॥8-97-49b<br>
<br>
ततोऽर्जुनो द्वादशभिः सुमुक्तैर्वराहकर्णैर्निशितैः समर्प्य । <br>
नाराचमाशीविषतुल्यवेगमाकर्णपूर्णायतमुत्ससर्ज ॥8-97-50b<br>
<br>
स चित्रवर्मेषुवरो विदार्य प्राणान्निरस्यन्निव साधुमुक्तः । <br>
कर्णस्य पीत्वा रुधिरं विवेश वसुंधरां शॊणितदिग्धवाजः ॥8-97-51b<br>
<br>
ततो वृषो बाणनिपातकोपितो महोरगो दण्डविघट्टितो यथा । <br>
तदाऽऽशुकारी व्यसृजच्छरोत्तमान् महाविषः सर्प इवोत्तमं विषम् ॥8-97-52b<br>
<br>
जनार्दनं द्वादशभिः पराभिनन्नवैर्नवत्या च शरैस्तथाऽर्जुनम् । <br>
शरेण घोरेण पुनश्च पाण्डवं विदार्य कर्णो व्यनदज्जहास च ॥8-97-53b<br>
<br>
तमस्य हर्षं ममृषे न पाण्डवो बिभेद मर्माणि ततोऽस्य मर्मवित् । <br>
परःशतैः पत्रिभिरिन्द्रविक्रमस्तथा यथेन्द्रो बलमोजसा रणे ॥8-97-54b<br>
<br>
ततः शराणां नवतिं तदाऽर्जुनः ससर्ज कर्णेऽन्तकदण्डसंनिभाम् । <br>
तैः पत्रिभिर्विद्धतनुः स विव्यथे तथा यथा वज्रविदारितोऽचलः ।8-97-55b<br>
<br>
मणिप्रवेकोत्तमवज्रहाटकैरलंकृतं चास्य वराङ्गभूषणम् । <br>
प्रविद्धमुर्व्यां निपपात पत्रिभिर्धनञ्जयेनोत्तमकुण्डलेपि च ॥8-97-56b<br>
<br>
महाधनं शिल्पिवरैः प्रयत्नतः कृतं यदस्योत्तमवर्म भास्वरम् । <br>
सुदीर्घकालेन ततोऽस्य पाण्डवः क्षणेन बाणैर्बहुधा व्यशातयत् ॥8-97-57b<br>
<br>
तस्येषुभिः खण्डितकुण्डलोऽन्तः परिक्षतश्चाभ्यधिकं तदानीम् । <br>
सलोहिताङ्गश्रवणश्चकाशे सलोहिताङ्गश्रवणो यथा दिवि ॥8-97-58b<br>
<br>
स तं विवर्माणमथोत्तपेषुभिः शितैश्चतुर्भिः कुपितः पराभिनत् । <br>
स विव्यथेऽत्यर्थमरिप्रताडितो यथाऽऽतुरः पित्तकफानिलज्वरैः ॥8-97-59b<br>
<br>
महाधनुर्मण्डलनिः सृतैः शितैः क्रियाप्रयत्नप्रहितैर्बलेन च । <br>
ततक्ष कर्ण बहुभिः शरोत्तमैर्बिभेद मर्मस्वपि चार्जुनस्त्वरन् ॥8-97-60b<br>
<br>
दृढाहतः पत्रिभिरुग्रवेगैः पार्थेन कर्णो विविधैः शिताग्रैः । <br>
बभौ गिरिर्गैरिकधातुरक्तः क्षरन्प्रपातैरिव रक्तमम्भः ॥8-97-61b<br>
<br>
[ततोऽर्जुनः कर्णमवक्रगैर्नवैः सुवर्णपुङ्खैः सुदृढैरयस्मयैः । <br>
यमाग्निदण्डप्रतिमैः स्तनान्तरे पराभिनत्क्रौञ्चमिवाद्रिमग्निजः ॥8-97-62b<br>
<br>
ततः शरावापमपास्य सूतजो धनुश्च तच्छक्रशरासनोपमम् । <br>
ततो रथस्थः स मुमोह च स्खलन् प्रशीर्णमुष्टिः सुभृशाहतः प्रभो ॥8-97-63b<br>
<br>
न चार्जुनस्तं व्यसने तदेषिवान्निहन्तुमार्यः पुरुषव्रते स्थितः । <br>
ततस्तमिन्द्रावरजः सुसंभ्रमादुवाच किं पाण्डव हे प्रमाद्यसे ॥8-97-64b<br>
<br>
नैवाहितानां सततं विपश्चितः क्षणं प्रतीक्षन्त्यपि दुर्बलीयसाम् । <br>
विशेषतोऽरीन्व्यसनेषु पण्डितो निहत्य धर्मं च यशश्च विन्दते ॥8-97-65b<br>
<br>
तदेकवीरं तव चाहितं सदा त्वरस्व कर्ण सहसाऽभिमर्दितुम् । <br>
पुरा समर्थः समुपैति सूतजो भिन्धि त्वमेनं नमुचिं यथा हरिः ॥8-97-66b<br>
<br>
ततस्तदेवेत्यभिपूज्य सत्वरं जनार्दनं कर्णमविध्यदर्जुनः । <br>
शरोत्तमैः सर्वकुरुत्तमस्त्वरं स्तथा यथा शम्बरहा पुरा बलिम् ॥8-97-67b<br>
<br>
साश्चं तु कर्णं सरथं किरीटी समाचिनोद्भारत वत्सदन्तैः । <br>
प्रच्छादयामास दिशश्च बाणैः सर्वप्रयत्नात्तपनीयपुङ्खैः ॥8-97-68b<br>
<br>
स वत्सदन्तैः पृथुपीनवक्षाः समाचितः सोऽधिरथिर्विभाति । <br>
सुपुष्पिताशोकपलाशशाल्मलिर्यथाऽचलश्चन्दनकाननायुतः ॥8-97-69b<br>
<br>
शरैः शरीरे बहुभिः समर्पितैर्विभाति कर्णः समरे विशांपते । <br>
महीरुहैराचितसानुकन्दरो यथा गिरीन्द्रः स्फुटकर्णिकारवान् ॥8-97-70b<br>
<br>
स बाणस्ङ्घान्बहुधा व्यवासृजन् विभाति कर्णः शरजालरश्मिवान् । <br>
सलोहितो रक्तगभस्तिमण्डलो दिवाकरोऽस्ताभिमिखो यथा तथा ॥8-97-71b<br>
<br>
बाह्वन्तरादाधिरथेर्विमुक्तान् बाणान्महाहीनिव दीप्यमानान् । <br>
व्यध्वंसयन्नर्जुनवाहुमुक्ताः शराः समासाद्य दिशः शिताग्राः ॥8-97-72b<br>
<br>
[ततः स कर्णः समवाप्य धैर्य बाणान्विमुञ्चन्कुपिताहिकल्पान् । <br>
विव्याध पार्थ दशभिः पृषत्कैः कृष्णं च षड्भिः कुपिताहिकल्पैः ॥8-97-73b<br>
<br>
ततः किरीटी भृशमुग्रनिः स्वनं महाशरं सर्पविषानलोपमम् । <br>
अयस्मयं रौद्रमहास्रसंभृतं महाहवे क्षेप्तुमना महामतिः ॥8-97-74b<br>
<br>
कालो ह्यदृश्यो नृप विप्रशापान्निदर्शयन्कर्णवधं ब्रुवाणः । <br>
भूमिस्तु चक्रं ग्रसतीत्यवोच त्कर्णस्य तस्मिन्वघकाल आगते ॥8-97-75b<br>
<br>
न चास्य धोरं प्रतिभाति चास्त्रं यद्भार्गवोऽस्मै प्रददौ महात्मा । <br>
चक्रं च वामं ग्रसते भूमिरस्य प्राप्ते तस्मिन्वध्काले नृवीर ॥8-97-76b<br>
<br>
ततो रथो घूर्णितवान्नरेन्द्र शापात्तदा ब्राह्मणसत्तमस्य । <br>
प्राप्तं वधं शंसति चाप्यथास्रं प्रणश्यमानं द्विजमुख्यशापात् ॥8-97-77b<br>
<br>
ततश्च क्रमपतत्तस्य भूमौ स विह्वलः समरे सूतपुत्रः । <br>
सवेदिकश्चैत्य इवातिमात्रः सुपुष्पितो भूमितले निमग्नः ॥8-97-78b<br>
<br>
मग्ने रथे ब्राह्मणशापमूढो ह्यस्त्रं च तं मोघमिषुं च सर्पम् । <br>
अमृष्यमाणो व्यसनानि तानि ह्स्तौ विधुन्वन्विजगर्ह धर्मम् ॥8-97-79b<br>
<br>
धर्मप्रधानं किल पाति धर्म इत्यब्रुवन्धर्मविदः सदैव । <br>
वयं च धर्मे प्रयताम नित्यं चर्तुयथाशक्ति यथाश्रुतं च । <br>
स चापि निघ्नाति न पाति भक्तान् मन्ये न नित्यं परिपाति धर्मः ॥8-97-80c<br>
<br>
एवं ब्रुवन्प्रस्खलिताश्वसूतो विचाल्यमानोऽर्जुनबाणपातैः । <br>
मर्माभिघाताच्छिथिलः त्रियासु पुनः पुनर्धर्ममसौ जगर्ह ॥8-97-81b<br>
<br>
ततः शरैर्भीमतरैरविध्यत्रिभिराहवे । <br>
हस्ते कृष्णं तथा पार्थमभ्यविध्यच्च सप्तभिः ॥8-97-82b<br>
<br>
ततोऽर्जुनः सप्तदश तिग्मवेगानजिह्नगान् । <br>
इन्द्राशनिसमान्घोरानसृजत्पावकोपमान् ॥8-97-83b<br>
<br>
निर्भिद्य ते भीमवेगा ह्यपतन्प्रूथिवीतले । <br>
कम्पितात्मा ततः कर्णः शक्त्या चेष्टामदर्शयत् ॥8-97-84b<br>
<br>
बलेनाथ स संस्तभ्य ब्रह्मास्त्रं समुदैरयत् । <br>
ऎन्द्रं ततोऽर्जुनश्चापि तं दृष्ट्वाऽभ्युपमन्त्रयत् ॥8-97-85b<br>
<br>
गाण्डीवं ज्यां च बाणांश्च सोऽनुमत्र्य परंतपः । <br>
व्यसृजच्छरवर्षाणि वर्षाणीव पुरंदरः ॥8-97-86b<br>
<br>
ततस्तेजोमया वाणा रथात्पार्थस्य निः सृताः । <br>
प्रादुरासन्महावीर्याः कर्णस्य रथमन्तिकात् । <br>
स कर्णोऽग्रसदस्यास्त्रं कुर्वन्मोक्षं महारथः ॥8-97-87c<br>
<br>
ततोऽब्रवीद्वृष्णिवीरस्तस्मिन्नस्रे विनाशिते । <br>
विसृजास्रं परं पार्थ राधेयो ग्रसते शरान् ॥8-97-88b<br>
<br>
ततो ब्रह्मास्त्रमत्युग्रं संमत्र्य समयोदयत् । <br>
छादयित्वा ततो बाणैः कर्ण प्रत्यस्यदर्जुनः ॥8-97-89b<br>
<br>
[द्वितीयां च तृतीयां च चतुर्थी पञ्चमीं तथा । <br>
षष्ठीमथास्य चिच्छेद सप्तमीं च तथाऽष्टमीम् । <br>
नवमीं दशमीं चास्य तथा चैकादशीं वृषः ॥8-97-90c<br>
<br>
ज्याशतं शतसंधानः स क्रर्णो नावबुध्यते ॥8-97-91a<br>
<br>
ततो ज्यां विनिधायान्यामभिमत्र्य च पाण्डवः । <br>
शरैरवाकिरत्कर्ण दीप्यमानैरिवाहिभिः ॥8-97-92b<br>
<br>
तस्य ज्याच्छेदनं कर्णो ज्यावधानं च संयुगे । <br>
नान्वभुध्यत शीघ्रत्वात्तदद्भुतमिवाभवत् ॥8-97-93b<br>
<br>
अस्त्रैरस्त्राणि संवार्य प्रनिघ्नन्सव्यसाचिनः । <br>
चक्रे चाप्यधिकं पार्थात्स्ववीर्यमतिदर्शयन् ॥8-97-94b<br>
<br>
ततः कर्णोऽर्जुनं दृष्ट्वा स्वस्यास्त्रेण च पीडितम् । <br>
अभ्यसेत्यब्रवीत्पार्थमातिष्ठास्त्रं व्रजेति च ॥8-97-95b<br>
<br>
ततोऽग्निसदृशं घोरं शरं सर्पविषोपमम् । <br>
अश्मसारमयं दिव्यमभिमत्र्य परंतपः । <br>
रौद्रमस्रं समाधाय क्षेतुकामः किरीटिने ॥8-97-96c<br>
<br>
ततोऽग्रसन्मही चक्रं राधेयस्य तदा नृप ॥8-97-97a<br>
<br>
ततोऽवतीर्य राघेयो रथादाशु समुद्यतः । <br>
चक्रं भुजाभ्यामालम्ब्य सुमुत्क्षेप्तुमियेष सः ॥8-97-98b<br>
<br>
सप्तद्वीपा वसुमती सशैलवनकानना । <br>
गीर्णाचक्रा समुत्क्षिप्ता कर्णॆन चतुरङ्गुलम् ॥8-97-99b<br>
<br>
ग्रस्तचकस्तु राधेयः क्रोधादश्रूण्यवर्तयत् । <br>
अर्जुनं वीक्ष्य संरब्धमिदं वचनमब्रवीत् ॥8-97-100b<br>
<br>
भोभो पार्थ महेष्वास मुहूर्त परिपालय । <br>
यावच्चक्रमिदं ग्रस्तमुध्दरामि महीतलात् ॥8-97-101b<br>
<br>
सव्यं चक्रं महीग्रस्तं दृष्ट्वा दैवादिदं मम । <br>
पार्थ कापुरुषाचीर्णमभिसन्धिं विसर्जय ॥8-97-102b<br>
<br>
न त्वं कापुरुषाचीर्ण मार्गमास्थातुमर्हसि । <br>
ख्यातस्त्वमसि कौन्तेय विशिष्टो रणकर्मसु । <br>
विशिष्टतरमेव त्वं कर्तुमर्हसि पाण्डव ॥8-97-103c<br>
<br>
प्रकीर्णकेशे विमुखे ब्राह्मणेऽथ कृताञ्जलौ । <br>
शरणागते न्यस्तशस्त्रे याचमाने तथाऽर्जुन ॥8-97-104b<br>
<br>
अबाणे भ्रष्टकवचे भ्रष्टभग्नायुधे तथा । <br>
न विमुञ्चन्ति शस्त्राणि शूराः साधुव्रते स्थिताः ॥8-97-105b<br>
<br>
त्वं च शूरतमो लोके साधुवृत्तश्च पाण्डव । <br>
अभिज्ञो युध्दधर्माणां तस्मात्क्षममुहूर्तकम् ॥8-97-106b<br>
<br>
दिव्यास्त्रविदमेयात्मा कार्तवीर्यसमो युधि । <br>
यावच्चक्रमिदं ग्रस्तमुद्धरामि महाभुज ॥8-97-107b<br>
<br>
न मां रथस्थो भूमिष्ठं विकलं हन्तुमर्हसि । <br>
न वासुदेवात्त्वत्तो वा पाण्डवेयविभेम्यहम् ॥8-97-108b<br>
<br>
त्वं हि क्षत्रियदायादो महाकुलविवर्धनः । <br>
अतस्त्वां प्रब्रवीम्येष मुहूर्त क्षम पाण्डव ॥8-97-109b<br>
<br>
|| इति श्रीमन्महाभारते कर्णपर्वणि सप्तदशदिवसयुध्दे सप्तनवतितमोऽध्यायः ॥<br>
<br>
<br>
</span>
