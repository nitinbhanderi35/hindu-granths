				
<tbody><tr><td>
	<b>धृतराष्ट्र उवाच।</b>	</td><td>	8-82-1x	
</td></tr>
				
<tr><td>
	ततो भग्नेषु सैन्येषु भीमसेनेन संयुगे।<br>दुर्योधनोऽब्रवीत्किं नु सौबलो वाऽपि सञ्जय।।	</td><td>	8-82-1a<br>8-82-1b	
</td></tr>
				
<tr><td>
	कर्णो वा जयतां श्रेष्ठो योधा वा मामका युधि।<br>कृपो वा कृतवर्मा वा द्रौणिर्दुःशासनोऽपि वा।।	</td><td>	8-82-2a<br>8-82-2b	
</td></tr>
				
<tr><td>
	अत्यद्भुतमहं मन्ये पाण्डवेयस्य विक्रमम्।<br>यदेकः समरे सर्वान्योधयामास मामकान्।।	</td><td>	8-82-3a<br>8-82-3b	
</td></tr>
				
				
<tr><td>
	यथाप्रतिज्ञं योधानां राधेयः कृतवानपि।<br>कुरूणामथ सर्वेषां कर्णः शत्रुनिषूदनः।<br>शर्म वर्म प्रतिष्ठा च जीविताशा च सञ्जय।।	</td><td>	8-82-4a<br>8-82-4b<br>8-82-4c	
</td></tr>
				
<tr><td>
	तद्भग्रं स्वबलं दृष्ट्वा कौन्तेयेनामितौजसा।<br>धनुर्दराणां प्रवरः कर्णः किमकरोद्युधि।।	</td><td>	8-82-5a<br>8-82-5b	
</td></tr>
				
<tr><td>
	पुत्रा वा मम दुर्धर्षा राजानो वा महारथाः।<br>एतन्मे सर्वमाचक्ष्व कुशलो ह्यसि सञ्जय।।	</td><td>	8-82-6a<br>8-82-6b	
</td></tr>
<tr><td>
	<b>सञ्जय उवाच।</b>	</td><td>	8-82-7x	
</td></tr>
				
<tr><td>
	अपराह्णे महाराज सूतपुत्रः प्रतापवान्।<br>जघान सोमकान्सर्वान्भीमसेनस्य पश्यतः।।	</td><td>	8-82-7a<br>8-82-7b	
</td></tr>
<tr><td>
	भीमोऽप्यतिबलं सैन्यं धार्तराष्ट्रं व्यपोथयत्।।	</td><td>	8-82-8a	
</td></tr>
				
<tr><td>
	द्राव्यमाणं बलं दृष्ट्वा भीमसेनेन धीमता।<br>यन्तारमब्रवीत्कर्णः पाञ्चालानेव मां वह।।	</td><td>	8-82-9a<br>8-82-9b	
</td></tr>
				
<tr><td>
	मद्रराजस्ततः शल्यः श्वेतानश्वान्महाजवान्।<br>प्राहिणोच्चेदिपाञ्चालान्करूशांश्च महाबलः।।	</td><td>	8-82-10a<br>8-82-10b	
</td></tr>
				
<tr><td>
	प्रविश्य च महत्सैन्यं शल्यः परबलार्दनः।<br>न्ययच्छत्तुरगान्हृष्टो यत्रयत्र च ते रथाः।।	</td><td>	8-82-11a<br>8-82-11b	
</td></tr>
				
<tr><td>
	तं रथं मेघसङ्काशं वैयाघ्रपरिवारणम्।<br>संदृश्य पाण्डुपञ्चालास्त्रस्ता ह्यासन्विशाम्पते।।	</td><td>	8-82-12a<br>8-82-12b	
</td></tr>
				
<tr><td>
	ततो रथस्य निनदः प्रादुरासीन्महारणे।<br>पर्जन्यसमनिर्घोषः पर्वतस्येव दीर्यतः।।	</td><td>	8-82-13a<br>8-82-13b	
</td></tr>
				
<tr><td>
	ततः शरशतैस्तीक्षणैः कर्ण आकर्णनिःसृतैः।<br>जघान पाण्डवबलं शतशोऽथ सहस्रशः।।	</td><td>	8-82-14a<br>8-82-14b	
</td></tr>
				
<tr><td>
	तं तथा समरे कर्म कुर्वाणमपराजितम्।<br>परिवव्रुर्महेष्वासाः पाण्डवानां महारथाः।।	</td><td>	8-82-15a<br>8-82-15b	
</td></tr>
				
<tr><td>
	तं शिखण्डी च भीमश्च धृष्टद्युम्नश्च पार्षतः।<br>नकुलः सहदेवश्च द्रौपदेयाश्च सात्यकिः।।	</td><td>	8-82-16a<br>8-82-16b	
</td></tr>
				
<tr><td>
	परिवव्रुर्जिघांसन्तो राधेयं शरवृष्टिभिः।<br>सात्यकिस्तु तदा कर्णं विंशत्या निशितैः शरैः।।	</td><td>	8-82-17a<br>8-82-17b	
</td></tr>
				
<tr><td>
	अताडयद्रणे शूरो जत्रुदेशे नरोत्तमः।<br>शिखण्डी पञ्चविंशत्या धृष्टद्युम्नश्च सप्तभिः।।	</td><td>	8-82-18a<br>8-82-18b	
</td></tr>
				
<tr><td>
	द्रौपदेयाश्चतुःषष्ट्या सहदेवश्च सप्तभिः।<br>नकुलश्च शतेनाजौ कर्णं विव्याध सायकैः।।	</td><td>	8-82-19a<br>8-82-19b	
</td></tr>
				
<tr><td>
	भीमसेनस्तु राधेयं नवत्या नतपर्वणाम्।<br>विव्याध समरे क्रुद्धो जत्रुदेशे महाबलः।।	</td><td>	8-82-20a<br>8-82-20b	
</td></tr>
				
<tr><td>
	अथ प्रहस्याधिरथिर्व्याक्षिपद्धनुरुत्तमम्।<br>मुमोच निशितान्बाणान्पीडयन्सुमहाबलः।।	</td><td>	8-82-21a<br>8-82-21b	
</td></tr>
				
<tr><td>
	तान्प्रत्यविध्यद्राधेयः पञ्चभिः पञ्चभिः शरैः।<br>सात्यकेस्तु धनुश्छित्त्वा ध्वजं च भरतर्षभ।।	</td><td>	8-82-22a<br>8-82-22b	
</td></tr>
				
<tr><td>
	तं तथा नवभिर्बाणैराजघान स्तनान्तरे।<br>भीमसेनं ततः क्रुद्धो विव्याध त्रिंशता शरैः।।	</td><td>	8-82-23a<br>8-82-23b	
</td></tr>
				
<tr><td>
	सहदेवस्य भल्लेन ध्वजं चिच्छेद मारिष।<br>सारथिं च त्रिभिर्बाणैराजघान परन्तपः।।	</td><td>	8-82-24a<br>8-82-24b	
</td></tr>
				
<tr><td>
	विरथान्द्रौपदेयांश्च चकार भरतर्षभ।<br>अक्ष्णोर्निमेषमात्रेण तदद्भुतमिवाभवत्।।	</td><td>	8-82-25a<br>8-82-25b	
</td></tr>
				
<tr><td>
	विमुखीकृत्य तान्सर्वाञ्शरैः सन्नतपर्वभिः।<br>पाञ्चालानहनञ्छूरांश्चेदीनां च महारथान्।।	</td><td>	8-82-26a<br>8-82-26b	
</td></tr>
				
<tr><td>
	ते वध्यमानाः समरे चेदिमत्स्या विशाम्पते।<br>कर्णमेकमभिद्रुत्य शरसङ्खैः समार्पयन्।।	</td><td>	8-82-27a<br>8-82-27b	
</td></tr>
				
				
<tr><td>
	ताञ्जघान शितैर्बाणैः सूतपुत्रो महारथः।<br>ते वध्यमानाः समरे चेदिमात्स्या विशाम्पते।<br>प्राद्रवन्त रणे भीताः सिंहत्रस्ता मृगा इव।।	</td><td>	8-82-28a<br>8-82-28b<br>8-82-28c	
</td></tr>
				
<tr><td>
	एतदत्युद्भतं कर्म दृष्ट्वानस्मि भारत।<br>यदेकः समरे शूरान्सूतपुत्रः प्रतापवान्।।	</td><td>	8-82-29a<br>8-82-29b	
</td></tr>
				
<tr><td>
	यतमानान्परं शक्त्या योधयानांश्च धन्विनः।<br>पाण्डवेयान्महाराज शरैर्वारितवान्रणे।।	</td><td>	8-82-30a<br>8-82-30b	
</td></tr>
				
<tr><td>
	तत्र भारत कर्णस्य लाघवेन महात्मनः।<br>तुतुषुर्देवताः सर्वाः सिद्धाश्च सह चारणैः।।	</td><td>	8-82-31a<br>8-82-31b	
</td></tr>
				
<tr><td>
	अपूजयन्महेष्वासा धार्तराष्ट्रा नरोत्तमम्।<br>कर्णं रथवरश्रेष्ठं श्रेष्ठं सर्वधनुष्मताम्।।	</td><td>	8-82-32a<br>8-82-32b	
</td></tr>
				
<tr><td>
	ततः कर्णो महाराज ददाह रिपुवाहिनीम्।<br>कक्षमिद्धो यथा वह्निर्निदाधे ज्वलितो महान्।।	</td><td>	8-82-33a<br>8-82-33b	
</td></tr>
				
<tr><td>
	ते वध्यमानाः कर्णेन पाण्डवेयास्ततस्ततः।<br>प्राद्रवन्त रणे भीताः कर्णं दृष्ट्वा महारथम्।।	</td><td>	8-82-34a<br>8-82-34b	
</td></tr>
				
<tr><td>
	तत्राक्रन्दो महानासीत्पाञ्चालानां महारणे।<br>वध्यतां सायकैस्तीक्ष्णैः कर्णचापवरच्युतैः।।	</td><td>	8-82-35a<br>8-82-35b	
</td></tr>
				
<tr><td>
	तेन शब्देन वित्रस्ता पाण्डवानां महाचमूः।<br>कर्णमेकं रणे योधं मेनिरे तत्र शात्रवाः।।	</td><td>	8-82-36a<br>8-82-36b	
</td></tr>
				
<tr><td>
	तत्राद्भुतं पुनश्चक्रे राधेयः शत्रुकर्शनः।<br>यदेनं पाण्डवाः सर्वे न शेकुरभिवीक्षितुम्।।	</td><td>	8-82-37a<br>8-82-37b	
</td></tr>
				
<tr><td>
	जलौघः पर्वतश्रेष्ठं यथासाद्य प्रभिद्यते।<br>तथा तत्पाण्डवं सैन्यं कर्णमासाद्य दीर्यते।।	</td><td>	8-82-38a<br>8-82-38b	
</td></tr>
				
<tr><td>
	कर्णोऽपि समरे राजन्विधूमोऽग्निरिव ज्वलत्।<br>दहंस्तस्थौ महाबाहुः पाण्डवानां महाचमूम्।।	</td><td>	8-82-39a<br>8-82-39b	
</td></tr>
				
<tr><td>
	शिरांसि च महाराज कर्णां श्चैव सकुण्डलान्।<br>बाहूंश्च वीरो वीराणां चिच्छेद लघु चेषुभिः।।	</td><td>	8-82-40a<br>8-82-40b	
</td></tr>
				
<tr><td>
	हस्तिदन्तत्सरून्खङ्गान्ध्वजाञ्शक्तीर्हयान्गजान्।<br>रथांश्च विविधान्राजन्पताका व्यजनानि च।।	</td><td>	8-82-41a<br>8-82-41b	
</td></tr>
				
<tr><td>
	अक्षं च युगयोक्त्राणि चक्राणि विविधानि च।<br>चिच्छेद बहुधा कर्णो योधव्रतमनुष्ठितः।।	</td><td>	8-82-42a<br>8-82-42b	
</td></tr>
				
<tr><td>
	तत्र भारत कर्णेन निहतैर्गजवाजिभिः।<br>अगम्यरूपा पृथिवी मांसशोणितकर्दमा।।	</td><td>	8-82-43a<br>8-82-43b	
</td></tr>
				
<tr><td>
	विषमं च समं चैव हतैरश्वपदातिभिः।<br>रथैश्च कुञ्जरैश्चैव न प्राज्ञायत किञ्चन।।	</td><td>	8-82-44a<br>8-82-44b	
</td></tr>
				
<tr><td>
	नापि स्वे न परे योधाः प्राज्ञायन्त परस्परम्।<br>घोरे शरान्धकारे तु कर्णास्त्रे च विजृम्भिते।।	</td><td>	8-82-45a<br>8-82-45b	
</td></tr>
				
<tr><td>
	राधेयचापनिर्मुक्तैः शरैः काञ्चनभूषणैः।<br>सञ्छादिता महाराज पाण्डवानां महारथाः।।	</td><td>	8-82-46a<br>8-82-46b	
</td></tr>
				
<tr><td>
	ते पाण्डवेयाः समरे राधेयेन पुनः पुनः।<br>अभज्यन्त महाराज यतमाना महारथाः।।	</td><td>	8-82-47a<br>8-82-47b	
</td></tr>
				
<tr><td>
	मृगसङ्घान्यथा क्रुद्धः सिंहो द्रावयते वने।<br>पञ्चालानां रथश्रेष्ठान्द्रावयञ्शात्रवांस्तथा।।	</td><td>	8-82-48a<br>8-82-48b	
</td></tr>
				
<tr><td>
	कर्णस्तु समरे योधांस्त्रासयुन्सुमहायशाः।<br>कालयामास तत्सैन्यं यथा पशुगणान्वृकः।।	</td><td>	8-82-49a<br>8-82-49b	
</td></tr>
				
<tr><td>
	दृष्ट्वा तु पाण्डवीं मेनां धार्तराष्ट्राः पराङ्युखीम्।<br>तत्राजग्मुर्महेष्वासा रुदन्तो भैरवात्रवान् ।।	</td><td>	8-82-50a<br>8-82-50b	
</td></tr>
				
<tr><td>
	दुर्योधनो हि राजेन्द्र मुदा परमया युतः।<br>वादयामास संहृष्टो नानावाद्यानि सर्वशः।।	</td><td>	8-82-51a<br>8-82-51b	
</td></tr>
				
<tr><td>
	पाञ्चालाश्च महेष्वासा भग्नास्तत्र नरोत्तमाः।<br>न्यवर्तन्त तदा शूरा मृत्युं कृत्वा निवर्तनम्।।	</td><td>	8-82-52a<br>8-82-52b	
</td></tr>
				
<tr><td>
	तान्निवृत्तान्रणे शूरान्राधेयः शत्रुतापनः।<br>अनेकशो महाराज बभञ्ज पुरुषर्षभः।।	</td><td>	8-82-53a<br>8-82-53b	
</td></tr>
				
<tr><td>
	तत्र भारत कर्णेन पाञ्चाला विंशती रथाः।<br>निहताः सायकैः क्रोधाच्चेदयश्च परंशताः।।	</td><td>	8-82-54a<br>8-82-54b	
</td></tr>
				
<tr><td>
	कृत्वा शून्यान्रथोपस्थान्वाजिपृष्ठांश्च भारत।<br>निर्मनुष्यान्गजस्कन्धान्पादातांश्चैव विद्रुतान्।।	</td><td>	8-82-55a<br>8-82-55b	
</td></tr>
				
<tr><td>
	आदित्य इव मध्याह्ने दुर्निरीक्ष्यः परन्तपः।<br>कालान्तकवपुः शूरः सूतपुत्रोऽभ्यराजत।।	</td><td>	8-82-56a<br>8-82-56b	
</td></tr>
				
<tr><td>
	एवमेतन्महाराज नरवाजिरथद्विपान्।<br>हत्वा तस्थौ महेष्वासः कर्णोऽरिगणसूदनः।।	</td><td>	8-82-57a<br>8-82-57b	
</td></tr>
				
<tr><td>
	यथा भूतगणान्हत्वा कालस्तिष्ठेन्महाबलः।<br>तथा स सोमकान्हत्वा तस्थावेको महारथः।।	</td><td>	8-82-58a<br>8-82-58b	
</td></tr>
				
<tr><td>
	तत्राद्भुतमपश्याम पाञ्चालानां पराक्रमम्।<br>वध्यमानाऽपि यत्कर्णं नाजहू रणमूर्धनि।।	</td><td>	8-82-59a<br>8-82-59b	
</td></tr>
				
				
<tr><td>
	राजा दुःशासनश्चैव कृपः शारद्वतस्तथा।<br>अश्वत्थामा कृतवर्मा शकुनिश्च महाबलः।<br>व्यहनन्पाण्डवीं सेनां शतशोऽथ सहस्रशः।।	</td><td>	8-82-60a<br>8-82-60b<br>8-82-60c	
</td></tr>
				
<tr><td>
	कर्मपुत्रौ तु राजेन्द्र भ्रातरौ सत्यविक्रमौ।<br>निजघ्नाते बलं क्रुद्धौ पाण्डवानामितस्ततः।।	</td><td>	8-82-61a<br>8-82-61b	
</td></tr>
<tr><td>
	तत्र युद्धं महच्चासीत्क्रूरं विशसनं महत्।।	</td><td>	8-82-62a	
</td></tr>
				
<tr><td>
	तथैव पाण्डवाः शूरा धृष्टद्युम्नशिखण्डिनौ।<br>द्रौपदेयाश्च सङ्क्रुद्धा अभ्यघ्नंस्तावकं बलम्।।	</td><td>	8-82-63a<br>8-82-63b	
</td></tr>
				
<tr><td>
	एवमेष क्षयो वृत्तः पाण्डवानां ततस्ततः।<br>तावकानामपि रणे भीमं प्राप्य महाबलम्।।	</td><td>	8-82-64a<br>8-82-64b	
</td></tr>
<tr><td>
	।। इति श्रीमन्महाभारते <br>कर्णपर्वणि सप्तदशदिवसयुद्धे <br>द्व्यशीतितमोऽध्यायः।। 82 ।।	</td><td>		
</td></tr>
</tbody>