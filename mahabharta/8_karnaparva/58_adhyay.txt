				
<tbody><tr><td>
	<b>सञ्जय उवाच।</b>	</td><td>	8-58-1x	
</td></tr>
				
<tr><td>
	एवमुक्तः प्रत्युवाच धृष्टद्युम्नः प्रतापवान्।<br>आशिषं तां प्रवक्तव्यां मामको दास्यते तव।।	</td><td>	8-58-1a<br>8-58-1b	
</td></tr>
				
				
<tr><td>
	येनैव ते पितुर्दत्ता यतमानस्य संयुगे।<br>एष ते प्रतिवाक्यं वै असिर्दास्यति मामकः।<br>येन कृत्तं तव पितुर्यतमानस्य तच्छिरः।।	</td><td>	8-58-2a<br>8-58-2b<br>8-58-2c	
</td></tr>
				
<tr><td>
	यदि तावन्मया द्रोणो निहतो ब्राह्मणब्रुवः।<br>त्वामिदानीं कथं युद्धे न हनिष्यामि किल्बिषम्।।	</td><td>	8-58-3a<br>8-58-3b	
</td></tr>
				
<tr><td>
	एवमुक्त्वा महातेजाः सेनापतिररिन्दमः।<br>सुतीक्ष्णेनाथ भल्लेन द्रौणिं विव्याध पार्षतः।।	</td><td>	8-58-4a<br>8-58-4b	
</td></tr>
				
<tr><td>
	ततो द्रौणिः सुसङ्क्रुद्धः शरैः सन्नतपर्वभिः।<br>आच्छादयद्दिशो राजन्धृष्टद्युम्नस्य संयुगे।।	</td><td>	8-58-5a<br>8-58-5b	
</td></tr>
				
				
<tr><td>
	नैवान्तरिक्षं न दिशो नापि योधाः सहस्रशः।<br>दृश्यन्ते वै महाराज शरैश्छन्नाः समन्ततः।<br>एकः सन्वारयामास प्रेक्षणीयः समन्ततः।।	</td><td>	8-58-6a<br>8-58-6b<br>8-58-6c	
</td></tr>
				
<tr><td>
	तथैव पार्षतो राजन्द्रौणिमाहवशोभिनम्।<br>शरैः सञ्छादयामास सूतपुत्रस्य पश्यतः।।	</td><td>	8-58-7a<br>8-58-7b	
</td></tr>
				
<tr><td>
	राधेयोऽपि महाराज पाञ्चालान्सह पाण्डवैः।<br>द्रौपदेया युधामन्युमुत्तमौजसमेव च।।	</td><td>	8-58-8a<br>8-58-8b	
</td></tr>
				
<tr><td>
	सात्यकिश्च महाराज योधांश्चान्यान्सहस्रशः।<br>एकस्तान्वारयामास प्रेक्षणीयः समन्ततः।।	</td><td>	8-58-9a<br>8-58-9b	
</td></tr>
				
<tr><td>
	धृष्टद्युम्नस्तु समरे द्रौणेश्चिच्छेद कार्मुकम्।<br>क्षुरप्रेण सुतीक्ष्णेन पश्यतां सर्वयोधिनाम्।।	</td><td>	8-58-10a<br>8-58-10b	
</td></tr>
				
<tr><td>
	तदपास्य धनुश्छिन्नमन्यदादत्त कार्मुकम्।<br>वेगवत्समरे घोरं शरांश्चाशीविषोपमान्।।	</td><td>	8-58-11a<br>8-58-11b	
</td></tr>
				
<tr><td>
	स पार्षतस्य राजेन्द्र धनुः शक्तिं गदां ध्वजम्।<br>हयान्सूतं रथं चैव निमेषाद्व्यधमच्छरैः।।	</td><td>	8-58-12a<br>8-58-12b	
</td></tr>
				
<tr><td>
	स च्छिन्नधन्वा विरथो हताश्वो हतसारथिः।<br>खङ्गमादत्त विपुलं शतचन्द्रं च भानुमत्।।	</td><td>	8-58-13a<br>8-58-13b	
</td></tr>
				
<tr><td>
	द्रौणिस्तदपि राजेन्द्र भल्लैः क्षिप्रं महारथः।<br>चिच्छेद समरे वीरः क्षिप्रहस्तो दृढायुधः।।	</td><td>	8-58-14a<br>8-58-14b	
</td></tr>
				
<tr><td>
	रथादनवरूढस्य धन्विनो बाहुशालिनः।<br>पश्यतां सर्वसैन्यानां तदद्भुतमिवाभवत्।।	</td><td>	8-58-15a<br>8-58-15b	
</td></tr>
				
				
<tr><td>
	धृष्टद्युम्नं तु विरथं हताश्वरथसारथिम्।<br>शस्त्रैश्च बहुधा विद्धमस्त्रैश्च शकलीकृतम्।<br>नातरद्भरतश्रेष्ठ यदमानो महारथः।।	</td><td>	8-58-16a<br>8-58-16b<br>8-58-16c	
</td></tr>
				
				
<tr><td>
	तस्यान्तमिषुभी राजन्यदा द्रौणिर्न गच्छति।<br>अथ त्यक्त्वा रथं वीरः पार्षतं त्वरितोऽन्वगात्।<br>प्रगृह्य विपुलं खह्गं जातरूपपरिष्कृतम्।।	</td><td>	8-58-17a<br>8-58-17b<br>8-58-17c	
</td></tr>
				
<tr><td>
	तस्य सम्पततो राजन्वपुरासीन्महात्मनः।<br>गरुडस्येव ततो जिघृक्षोः पन्नगोत्तमम्।।	</td><td>	8-58-18a<br>8-58-18b	
</td></tr>
				
<tr><td>
	एतस्मिन्नेव काले तु केशवः परवीरहा।<br>अब्रवीद्भरतश्रेष्ठमर्जुनं जयतां वरम्।।	</td><td>	8-58-19a<br>8-58-19b	
</td></tr>
				
<tr><td>
	पश्य द्रौणिं पार्षतस्य यतमानं वधं प्रति।<br>यत्नं करोति विपुलं हन्याच्चैनं न संशयः।।	</td><td>	8-58-20a<br>8-58-20b	
</td></tr>
				
<tr><td>
	त्रायस्वैनं महाबाहो पार्षतं युद्धदुर्मदम्।<br>द्रौणेरास्यगतं वीर मृत्योरास्यगतं यथा।।	</td><td>	8-58-21a<br>8-58-21b	
</td></tr>
				
<tr><td>
	एवमुक्त्वा महाराज वासुदेवः प्रतापवान्।<br>प्रैषयत्तुरगान्यत्र द्रौणिर्वीरो व्यवस्थितः।।	</td><td>	8-58-22a<br>8-58-22b	
</td></tr>
				
<tr><td>
	ते हयाश्चन्द्रसङ्काशाः केशवेन प्रचोदिताः।<br>पिबन्त इव चाकाशं जग्मुद्रौणेर्महारथम्।।	</td><td>	8-58-23a<br>8-58-23b	
</td></tr>
				
<tr><td>
	दृष्ट्वा द्रौणिर्महाराज वासुदेवधनंजयौ।<br>धृष्टद्युम्नवधे राजंश्चक्रे यत्नं महाबलः।।	</td><td>	8-58-24a<br>8-58-24b	
</td></tr>
				
<tr><td>
	विकृष्यमाणं दृष्ट्वै धृष्टद्युम्नं जनेश्वर।<br>शरांश्चिक्षेप वै पार्थो द्रौणिं प्रति महारथः।।	</td><td>	8-58-25a<br>8-58-25b	
</td></tr>
				
<tr><td>
	ते शरा हेमविकृता गाण्डीवप्रेषिता भृशम्।<br>द्रौणिमासाद्य विविशुर्वल्मीकमिव पन्नगाः।।	</td><td>	8-58-26a<br>8-58-26b	
</td></tr>
				
<tr><td>
	विद्धस्तु तैः शरैर्घोरैद्रोणपुत्रः प्रतापवान्।<br>उत्सृज्य समरे राजन्पाञ्चालममितौजसम्।।	</td><td>	8-58-27a<br>8-58-27b	
</td></tr>
				
<tr><td>
	आरुरोह रथं वीरो धनञ्जयशरार्दितः।<br>प्रगृह्य च धनुः श्रेष्ठं पार्थं विव्याध सायकैः।।	</td><td>	8-58-28a<br>8-58-28b	
</td></tr>
				
<tr><td>
	एतस्मिन्नन्तरे शूरः सहदेवो जनाधिप।<br>अपोवाह रथेनाजौ पार्षतं शत्रुतापनम्।।	</td><td>	8-58-29a<br>8-58-29b	
</td></tr>
				
<tr><td>
	अर्जुनोऽपि महाराज द्रौणिं विव्याध पत्रिभिः।<br>तं द्रोणपुत्रः संरब्धो बाह्वोरुरसि चार्पयत्।।	</td><td>	8-58-30a<br>8-58-30b	
</td></tr>
				
<tr><td>
	क्रोधितस्तु रणे पार्थो नाराचं कालसन्निभम्।<br>द्रोणपुत्राय चिक्षेप यमदण्डमिवापरम्।।	</td><td>	8-58-31a<br>8-58-31b	
</td></tr>
				
				
<tr><td>
	स ब्राह्मणस्यांसदेशे निपपात महाद्युतेः।<br>स विह्वलो महाराज शरवेगेन संयुगे।<br>निषसाद रथोपस्थे वैक्लव्यं परमं ययौ।।	</td><td>	8-58-32a<br>8-58-32b<br>8-58-32c	
</td></tr>
				
<tr><td>
	तं तु मत्वा हतं वीरं सारथिः शत्रुकर्शनम्।<br>अपोवाह रणेनाजौ त्वरमाणो रणाजिरात्।।	</td><td>	8-58-33a<br>8-58-33b	
</td></tr>
				
<tr><td>
	अथोद्धृष्टं महाराज पाञ्चालैर्जितकाशिभिः।<br>मोक्षितं पार्षतं दृष्ट्वा द्रोणपुत्रं च पीडितम्।।	</td><td>	8-58-34a<br>8-58-34b	
</td></tr>
				
<tr><td>
	वादित्राणि च दिव्यानि प्रावाद्यन्त सहस्रशः।<br>सिंहनादश्च सञ्जज्ञे दृष्ट्वा युद्धं तदद्भुतम्।।	</td><td>	8-58-35a<br>8-58-35b	
</td></tr>
				
				
<tr><td>
	ततः कर्णो महाराज व्याक्षिपद्विजयं धनुः।<br>दृष्ट्वार्जुनं रणे क्रुद्धः प्रेक्षते च मुहुर्मुहुः।<br>द्वैरथं चापि पार्थेन गन्तुकामो महाद्युतिः।।	</td><td>	8-58-36a<br>8-58-36b<br>8-58-36c	
</td></tr>
				
<tr><td>
	एवं कृत्वाऽब्रवीत्पार्थो वासुदेवं धनञ्जयः।<br>याहि संशप्तकान्कृष्ण कार्यमेतत्परं मम।।	</td><td>	8-58-37a<br>8-58-37b	
</td></tr>
				
<tr><td>
	ततः प्रयातो गोविन्दः श्रुत्वा पाण्डवभाषितम्।<br>रथेनातिपताकेन मनोमारुतरंहसा।।	</td><td>	8-58-38a<br>8-58-38b	
</td></tr>
				
<tr><td>
	एवमेष क्षयो वृत्तः पृथिव्यां पृथिवीपते।<br>तावकानां परेषां च राजन्दुर्मन्त्रिते तव।।	</td><td>	8-58-39a<br>8-58-39b	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे अष्टपञ्चाशोऽध्यायः।। 58 ।।	</td><td>		
</td></tr>
</tbody>