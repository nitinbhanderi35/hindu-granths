				
<tbody><tr><td>
	<b>सञ्जय उवाच।</b>	</td><td>	8-95-1x	
</td></tr>
				
				
				
<tr><td>
	तौ शङ्खभेरीनिनदे समृद्धे<br>समीयतुः श्वेतहयौ नराग्र्यौ।<br>वैकर्तनः सूतपुत्रोऽर्जुनश्च<br>दुर्मन्त्रिते ते ससुतस्य राजन्।।	</td><td>	8-95-1a<br>8-95-1b<br>8-95-1c<br>8-95-1d	
</td></tr>
				
				
				
<tr><td>
	`आशीविषावग्निमिवोत्सृजन्तौ<br>तथा मुखाभ्यामभिनिः श्वसन्तौ।<br>यशस्विनौ जज्वलतुर्मृधे तदा<br>घृतावसिक्ताविव हव्यवाहौ'।।	</td><td>	8-95-2a<br>8-95-2b<br>8-95-2c<br>8-95-2d	
</td></tr>
				
				
				
<tr><td>
	यथा गजौ हैमवतौ प्रभिन्नौ<br>प्रवृद्धदन्ताविव वासितार्थे।<br>तथा समाजग्मतुरुग्रवीर्यौ<br>धनञ्जयश्चाधिरथिश्च वीरौ।।	</td><td>	8-95-3a<br>8-95-3b<br>8-95-3c<br>8-95-3d	
</td></tr>
				
				
				
<tr><td>
	बलाहकेनेव महाबलाहको<br>यदृच्छया वा गिरिणा यथा गिरिः।<br>तथा धनुर्ज्यातलनेमिनिःस्वनौ<br>समीयतुस्ताविषुवर्षवर्षिणौ।।	</td><td>	8-95-4a<br>8-95-4b<br>8-95-4c<br>8-95-4d	
</td></tr>
				
				
				
<tr><td>
	शरास्त्रशक्त्यृष्टिगदासिसर्पौ<br>रोषानिलोद्वूतमहोर्मिमालौ।<br>यथाऽचलौ द्वौ चलतस्तथा तौ<br>यथाऽर्णवौ चाशु चतुर्युगान्ते'।।	</td><td>	8-95-5a<br>8-95-5b<br>8-95-5c<br>8-95-5d	
</td></tr>
				
				
				
<tr><td>
	प्रवृद्धशृङ्गद्रुमवीरुदोषधी<br>प्रवृद्वनानाविधनिर्झरौघौ।<br>यथाऽचलौ वा चलितौ महाजलै--<br>स्तथा महास्त्रैरितरेतरं हतः।।	</td><td>	8-95-6a<br>8-95-6b<br>8-95-6c<br>8-95-6d	
</td></tr>
				
				
				
<tr><td>
	स सन्निपातो रथयोर्महानभू--<br>त्सुरेशवैरोचनयोर्यथा पुरा।<br>शरैर्विनुन्नाश्वनियन्तृदेहयोः<br>सुदुःसहास्त्रैः परिभिन्नदेहयोः।।	</td><td>	8-95-7a<br>8-95-7b<br>8-95-7c<br>8-95-7d	
</td></tr>
				
				
				
<tr><td>
	प्रभूतपद्मोत्पलमत्स्यकच्छपौ<br>महाहदौ पक्षिगणानुनादितौ।<br>सुसन्निकृष्टावनिलोद्धतौ यथा<br>तथा रथौ तौ ध्वजिनौ समीयतुः।।	</td><td>	8-95-8a<br>8-95-8b<br>8-95-8c<br>8-95-8d	
</td></tr>
				
				
				
<tr><td>
	उभौ महेन्द्रस्य समानविक्रमा--<br>वुभौ महेन्द्रप्रतिमौ महारथौ।<br>महेन्द्रवज्रप्रतिमैश्च सायकै--<br>र्महेन्द्रवृत्राविव सम्प्रजघ्नतुः।।	</td><td>	8-95-9a<br>8-95-9b<br>8-95-9c<br>8-95-9d	
</td></tr>
				
				
				
<tr><td>
	सनागपत्त्यश्वरथे उभे बले<br>विचित्रवर्माभरणाम्बरायुधे।<br>चकम्पतुश्चोन्नदतुश्च विस्मया--<br>द्धरा वियच्चार्जुनकर्णसङ्गमे।।	</td><td>	8-95-10a<br>8-95-10b<br>8-95-10c<br>8-95-10d	
</td></tr>
				
				
				
<tr><td>
	भुजाः सवस्त्राङ्गुलयः समुच्छ्रिताः<br>ससिंहनादैर्हृषितैर्दिदृक्षुभिः।<br>यदाऽर्जुनं मत्त इव द्विपो द्विपं<br>समभ्ययादाधिरथिर्जिघांसया।।	</td><td>	8-95-11a<br>8-95-11b<br>8-95-11c<br>8-95-11d	
</td></tr>
				
				
				
<tr><td>
	उदक्रोशन्सोमकास्तत्र पार्थं<br>त्वरस्व याह्यर्जुन भिन्धि कर्णम्।<br>छिन्ध्यस्य मूर्धानमलं चिरेण<br>श्रद्धां च राज्याद्वृतराष्ट्रसूनोः।।	</td><td>	8-95-12a<br>8-95-12b<br>8-95-12c<br>8-95-12d	
</td></tr>
				
				
				
<tr><td>
	तथाऽस्माकं बहवस्तत्र योधाः<br>कर्णं तथा याहि याहीत्यवोचन्।<br>जह्यर्जुनं कर्ण ततः सुदीनाः<br>पुनर्वनं यान्त्वचिराय पार्थाः।।	</td><td>	8-95-13a<br>8-95-13b<br>8-95-13c<br>8-95-13d	
</td></tr>
				
				
				
<tr><td>
	कर्णोऽथ पूर्वं दशभिः पृषत्कै--<br>र्गाण्डीवधन्वानमविध्यदाशु।<br>जघान तं चापि ततः किरीटी<br>शरैस्तदाष्टादशभिः सुमुक्तैः।।	</td><td>	8-95-14a<br>8-95-14b<br>8-95-14c<br>8-95-14d	
</td></tr>
				
				
				
<tr><td>
	पुनश्च कर्णस्त्वरितोऽपि पार्थं<br>रथेषुभिस्तं दशभिर्जघान।<br>तं चापि पार्थो दशभिः शिताग्रैः<br>कक्ष्यान्तरे तीक्ष्णमुखैरविध्यत्।।	</td><td>	8-95-15a<br>8-95-15b<br>8-95-15c<br>8-95-15d	
</td></tr>
				
				
				
<tr><td>
	कर्णस्ततो भारत साम्पराये<br>घोरेऽतिवेलं रणसंविमर्दी।<br>जघान पार्थं नवभिः शिताग्रैः<br>कक्ष्यान्ते नागमिव प्रभिन्नम्।।	</td><td>	8-95-16a<br>8-95-16b<br>8-95-16c<br>8-95-16d	
</td></tr>
				
				
				
<tr><td>
	ततोऽपराभ्यां युधि सूतपुत्रो<br>द्वाभ्यां क्षुराभ्यां हरिमाशुकारी।<br>समाजघान त्वरया महात्मा<br>यथा सुरेन्द्रं नमुचिः प्रसह्य।।	</td><td>	8-95-17a<br>8-95-17b<br>8-95-17c<br>8-95-17d	
</td></tr>
				
				
				
<tr><td>
	तं पाण्‍डवः पञ्चभिरायसाग्रै--<br>राकर्णपूर्णैर्निजघान कर्णम्।<br>ते शोणितं तस्य पपुस्तदानीं<br>कालस्य दूता इव पार्थबाणाः।।	</td><td>	8-95-18a<br>8-95-18b<br>8-95-18c<br>8-95-18d	
</td></tr>
				
				
				
<tr><td>
	कर्णोऽपि पार्थं सह वासुदेवं<br>समाचिनोद्भारत वत्सदन्तैः।<br>परस्परं तौ विशिखैः प्रमुक्तै--<br>स्ततक्षतुः सूतपुत्रोऽर्जुनश्च।।	</td><td>	8-95-19a<br>8-95-19b<br>8-95-19c<br>8-95-19d	
</td></tr>
				
<tr><td>
	परस्परं छिद्रदिदृक्षया च<br>सुभीममभ्याययतुः प्ररुष्टौ।।	</td><td>	8-95-20a<br>8-95-20b	
</td></tr>
				
				
				
<tr><td>
	ततोऽस्त्रमाग्नेयममित्रतापनं<br>मुमोच कर्णाय सुरेश्वरात्मजः।<br>धनञ्जयात्संयुगमूर्ध्नि निःसृतं<br>तदा प्रजज्वाल तदस्त्रमुत्तमम्।।	</td><td>	8-95-21a<br>8-95-21b<br>8-95-21c<br>8-95-21d	
</td></tr>
				
				
				
<tr><td>
	समीक्ष्य कर्णो ज्वलनास्त्रमुद्यतं<br>स वारुणं तत्प्रशमार्थमाहवे।<br>समुत्सृजत्सूतपुत्रः प्रतापवान्<br>स तेन वह्निं शमयाञ्चकार।।	</td><td>	8-95-22a<br>8-95-22b<br>8-95-22c<br>8-95-22d	
</td></tr>
				
				
				
<tr><td>
	वलाहकास्त्रेण दिशस्तरस्वी<br>चकार सर्वास्तिमिरेण संवृताः।<br>अपावहन्मेघगणांस्ततस्तान्<br>समीरणास्त्रेण समीरितेन।।	</td><td>	8-95-23a<br>8-95-23b<br>8-95-23c<br>8-95-23d	
</td></tr>
				
				
				
<tr><td>
	ततः सोऽस्त्रं दयितं देवराज्ञः<br>प्रादुश्चक्रे वज्रममित्रतापनः।<br>गाण्डीवज्या विमृशंश्चातिमन्यु--<br>र्धनञ्जयः शत्रुसङ्घप्रमाथी।।	</td><td>	8-95-24a<br>8-95-24b<br>8-95-24c<br>8-95-24d	
</td></tr>
				
				
				
<tr><td>
	नाराचनालीकवराहकर्णा<br>गाण्डीवतः प्रादुरासन्सुतीक्ष्णाः।<br>सहस्रशो वज्रसमानवेगा--<br>स्ते सर्वतः पर्यधावन्त घोराः।।	</td><td>	8-95-25a<br>8-95-25b<br>8-95-25c<br>8-95-25d	
</td></tr>
				
				
				
<tr><td>
	पार्थेषवः कर्णरथं विलग्ना<br>अधोमुखाः पक्षिगणा दिनान्ते।<br>निशानिकेतार्थमिवाशु वृक्षं<br>जग्राह तान्सूतपुत्रः पृषत्कैः।।	</td><td>	8-95-26a<br>8-95-26b<br>8-95-26c<br>8-95-26d	
</td></tr>
				
				
				
<tr><td>
	क्षिप्तांस्तथा पाण्डवबाणसङ्घा--<br>नमृष्यमाणस्य धनञ्जयस्य।<br>रणाजिरे त्वन्तकतुल्यकर्मा<br>वैकर्तनो रोषपरीतचेताः।।	</td><td>	8-95-27a<br>8-95-27b<br>8-95-27c<br>8-95-27d	
</td></tr>
				
				
				
<tr><td>
	ज्योतिष्प्रभां यद्वदुपागतः स--<br>न्दिवाकरो नाशयते क्षणेन।<br>पार्थस्य तान्बाणगणान्समग्रा--<br>न्व्यनाशयद्युध्यत एव कर्णः।।	</td><td>	8-95-28a<br>8-95-28b<br>8-95-28c<br>8-95-28d	
</td></tr>
				
				
				
<tr><td>
	रोषात्प्रदीप्तः सुमहाविमर्दे<br>भीमस्ततोऽक्रुध्यददीनसत्वः।<br>पाणिं स्वपाणौ स विनिष्पिष्य रोषा--<br>दमर्षितो वाक्यमुवाच पार्थम्।।	</td><td>	8-95-29a<br>8-95-29b<br>8-95-29c<br>8-95-29d	
</td></tr>
				
				
				
<tr><td>
	त्वां सूतपुत्रो नु कथं किरीटि--<br>न्रथेषुभिर्हन्ति शिताग्रधारैः।<br>धृत्या हि भूतानि ययाऽजयस्त्वं<br>ग्रासं ददत्खाण्डवे पावकाय।।	</td><td>	8-95-30a<br>8-95-30b<br>8-95-30c<br>8-95-30d	
</td></tr>
				
				
				
<tr><td>
	धृत्या तया सूतपुत्रं जहि त्व--<br>महं वैनं गदया पोथयिष्ये।<br>समेत्य पार्थं सुनृशंसवादी<br>जीवन्नायं यास्यति कालपक्वः।।	</td><td>	8-95-31a<br>8-95-31b<br>8-95-31c<br>8-95-31d	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे म?ञ्जनवतितमोऽध्यायः।। 95 ।। 	</td><td>		
</td></tr>
</tbody>