				
<tbody><tr><td>
	<b>धृतराष्ट्र उवाच।</b>	</td><td>	8-8-1x	
</td></tr>
				
<tr><td>
	सैनापत्यं तु सम्प्राप्य कर्णो वैकर्तनस्तदा।<br>तथोक्तश्च स्वयं राज्ञा स्निग्धं भ्रातृसमं वचः।।	</td><td>	8-8-1a<br>8-8-1b	
</td></tr>
				
<tr><td>
	हितश्च प्रियकामश्च मम पुत्रस्य नित्यशः।<br>अकरोत्किं महाप्राज्ञस्तन्ममाचक्ष्व स़ञ्जय।।	</td><td>	8-8-2a<br>8-8-2b	
</td></tr>
<tr><td>
	<b>सञ्जय उवाच।</b>	</td><td>	8-8-3x	
</td></tr>
				
<tr><td>
	कर्णस्य मतमाज्ञाय पुत्रास्ते भरतर्षभ।<br>योगमाज्ञापयामासुर्नन्दितूर्यपुरःसरम्।।	</td><td>	8-8-3a<br>8-8-3b	
</td></tr>
				
<tr><td>
	महत्यपररात्रे च तव सैन्यस्य मारिष।<br>योगो योग इति ह्याशु प्रादुरासीन्महास्वनः।।	</td><td>	8-8-4a<br>8-8-4b	
</td></tr>
				
<tr><td>
	कल्पतां नागमुख्यानां रथानां च वरुथिनाम्।<br>सन्नह्यतां नराणां च वाजिनां च विशाम्पते।।	</td><td>	8-8-5a<br>8-8-5b	
</td></tr>
				
<tr><td>
	क्रोशतां चैव योधानां त्वरितानां परस्परम्‌।<br>बभूव तुमुलः शब्दो दिवस्पृक्सुमहांस्ततः।।	</td><td>	8-8-6a<br>8-8-6b	
</td></tr>
				
<tr><td>
	ततः श्वेतपताकेन बलाकावर्णवाजिना।<br>हेमपृष्ठेन धनुषा नागकक्षेण केतुना।।	</td><td>	8-8-7a<br>8-8-7b	
</td></tr>
				
<tr><td>
	तूणीरशतपूर्णेन सगदेन वरूथिना।<br>शतघ्नीकिङ्किणीशक्तिशूलतोमरधारिणा।।	</td><td>	8-8-8a<br>8-8-8b	
</td></tr>
				
<tr><td>
	कार्मुकैरुपपन्नेन विमलादित्यवर्चसा।<br>रथेनाभिपताकेन सुतपुत्रो ह्यदृश्यत।।	</td><td>	8-8-9a<br>8-8-9b	
</td></tr>
				
<tr><td>
	ध्मापयन्वारिजं राजन्हेमजालविभूषिन्तम्।<br>विध्रुन्वानो महच्चापं कार्तस्वरविभूषितम्।।	</td><td>	8-8-10a<br>8-8-10b	
</td></tr>
				
<tr><td>
	दृष्ट्वा कर्णं महेष्वासं रथस्थं रथिनां वरम्।<br>भानुमन्तमिवोद्यन्तं तमो घ्नन्तं दुरासदम्।।	</td><td>	8-8-11a<br>8-8-11b	
</td></tr>
				
<tr><td>
	न भीष्मव्यसनं केचिन्नापि द्रोणस्य मारिष।<br>नान्येषां पुरुषव्याघ्र मेनिरे तत्र कौरवाः।।	</td><td>	8-8-12a<br>8-8-12b	
</td></tr>
				
<tr><td>
	ततस्तु त्वरयन्योधाञ्शङ्खशब्देन मारिष।<br>कर्णो निष्कर्षयामास कौरवाणां महद्बलम्।।	</td><td>	8-8-13a<br>8-8-13b	
</td></tr>
				
<tr><td>
	व्यूहं व्यूह्य महेष्वासो मकरं शत्रुतापनः।<br>प्रत्युद्ययौ तथा कर्णः पाण्डवान्विजिगीषया।।	</td><td>	8-8-14a<br>8-8-14b	
</td></tr>
				
<tr><td>
	मकरस्य तु तुण्डे वै कर्णो राजन्व्यवस्थितः।<br>नेत्राभ्यां शकुनिः शूर उलूकश्च महारथः।।	</td><td>	8-8-15a<br>8-8-15b	
</td></tr>
				
<tr><td>
	द्रोणपुत्रस्तु शिरसि ग्रीवायां सर्वसोदराः।<br>मध्येदुर्योधनो राजा बलेन महता वृतः।।	</td><td>	8-8-16a<br>8-8-16b	
</td></tr>
				
<tr><td>
	वामपादे तु राजेन्द्र कृतवर्मा व्यवस्थितः।<br>नारायणबलैर्युक्तो गोपालैर्युद्धदुर्मदैः।।	</td><td>	8-8-17a<br>8-8-17b	
</td></tr>
				
<tr><td>
	पादे तु दक्षिणे राजन्गौतमः सत्यविक्रमः।<br>त्रिगर्तैः सुमहेष्वासैर्दाक्षिणात्यैश्च संवृतः।।	</td><td>	8-8-18a<br>8-8-18b	
</td></tr>
				
<tr><td>
	अनुपादे तु यो वामस्तत्र शल्यो व्यवस्थितः।<br>महत्या सेनया सार्धं मद्रदेशसमुत्थया।।	</td><td>	8-8-19a<br>8-8-19b	
</td></tr>
				
<tr><td>
	दक्षिणे तु महाराज सुषेणः सत्यसङ्गरः।<br>वृतो रथमहस्रेण दन्तिनां च त्रिभिः शतैः।।	</td><td>	8-8-20a<br>8-8-20b	
</td></tr>
				
<tr><td>
	पुच्छे ह्यास्तां महावीर्यौ भ्रातरौ पार्थिवौ तदा।<br>चित्रश्च चित्रसेनश्च महत्या सेनया वृतौ।।	</td><td>	8-8-21a<br>8-8-21b	
</td></tr>
				
<tr><td>
	तथा प्रयाते राजेन्द्र कर्णे नरवरोत्तमे।<br>धनञ्जयमभिपेक्ष्य धर्मराजोऽब्रवीदिदम्।।	</td><td>	8-8-22a<br>8-8-22b	
</td></tr>
				
<tr><td>
	पश्य पार्थ यथा सेना धार्तराष्ट्रीह संयुगे।<br>कर्णेन विहिता वीर गुप्ता वीरैर्महारथैः।।	</td><td>	8-8-23a<br>8-8-23b	
</td></tr>
				
<tr><td>
	हतवीरतमा ह्येषा धार्तराष्ट्री महाचमूः।<br>फल्गुशेषा महाबाहो तृणैस्तुल्या मता मम।।	</td><td>	8-8-24a<br>8-8-24b	
</td></tr>
				
				
<tr><td>
	एको ह्यत्र महेष्वासः सूतपुत्रो विराजते।<br>सदेवासुरगन्धर्वैः सकिन्नरमहोरगैः।<br>चराचरैस्त्रिभिर्लोकैरजेयो यो महारथः।।	</td><td>	8-8-25a<br>8-8-25b<br>8-8-25c	
</td></tr>
				
<tr><td>
	तं हत्वाऽद्य महाबाहो विजयस्तव फल्गुन।<br>उद्धृतश्च भवेच्छल्यो मम द्वादशवार्षिकः।।	</td><td>	8-8-26a<br>8-8-26b	
</td></tr>
<tr><td>
	एवं ज्ञात्वा महाबाहो व्यूहं व्यूह यथेच्छसि।।	</td><td>	8-8-27a	
</td></tr>
<tr><td>
	<b>सञ्जय उवाच।</b>	</td><td>	8-8-28x	
</td></tr>
				
<tr><td>
	भ्रातुरेतद्वचः श्रुत्वा पाण्डवः श्वेतवाहनः।<br>अर्धचन्द्रेण व्यूहेन प्रत्यव्यूहत तां चमूम्।।	</td><td>	8-8-28a<br>8-8-28b	
</td></tr>
				
<tr><td>
	वामपार्श्वे तु तस्याथ भीमसेनो व्यवस्थितः।<br>दक्षिणे च महेष्वासो धृष्टद्युम्नो व्यवस्थितः।।	</td><td>	8-1-29a<br>8-8-29b	
</td></tr>
				
<tr><td>
	मध्ये व्यूहस्य राजा तु पाण्डवश्च धनञ्जयः।<br>नकुलः सहदेवश्च धर्मराजस्य पृष्ठतः।।	</td><td>	8-8-30a<br>8-8-30b	
</td></tr>
				
<tr><td>
	चक्ररक्षौ तु पाञ्चाल्यौ युधामन्यूत्तमौजसौ।<br>पार्थं न जहतुर्युद्वे पाल्यमानौ किरीटिना।।	</td><td>	8-8-31a<br>8-8-31b	
</td></tr>
				
<tr><td>
	शेषां नृपतयो वीराः स्थिता व्यूहस्य दंशिताः।<br>यथाभागं यथोत्साहं यथायत्नं च भारत।।	</td><td>	8-8-32a<br>8-8-32b	
</td></tr>
				
<tr><td>
	एवमेतन्महाव्यूहं व्यूह्य भारत पाण्डवाः।<br>तावकाश्च महेष्वासा युद्धायैव मनो दधुः।।	</td><td>	8-8-33a<br>8-8-33b	
</td></tr>
				
<tr><td>
	दृष्ट्वा व्यूढां तव चमूं सूतपुत्रेण संयुगे।<br>निहतान्पाण्डवान्मेने धार्तराष्ट्रः सबान्धवः।।	</td><td>	8-8-34a<br>8-8-34b	
</td></tr>
				
<tr><td>
	तथैव पाण्डवीं सेनां व्यूढां दृष्ट्वा युधिष्ठिरः।<br>धार्तराष्ट्रान्हतान्मेने सकर्णान्वै जनाधिपः।।	</td><td>	8-8-35a<br>8-8-35b	
</td></tr>
				
<tr><td>
	ततः शङ्खाश्च भेर्यश्च पणवानकगोमुखाः।<br>डिण्डिमाश्चाप्यहन्यन्त झर्झराश्च समन्ततः।।	</td><td>	8-8-36a<br>8-8-36b	
</td></tr>
				
<tr><td>
	सेनयोरुभयो राजन्प्रावाद्यन्त महास्वनाः।<br>सिंहनादश्च सञ्जज्ञे शूराणां जयगृद्धिनाम्।।	</td><td>	8-8-37a<br>8-8-37b	
</td></tr>
				
<tr><td>
	हयहेषितशब्दाश्च वारणानां च बृंहिताः।<br>रथनेमिस्वनाश्चोग्राः सम्बभूवुर्जनाधिप।।	</td><td>	8-8-38a<br>8-8-38b	
</td></tr>
				
<tr><td>
	न द्रोणव्यसनं कश्चिज्जानीते तत्र भारत।<br>दृष्ट्वा कर्णं महेष्वासं मुखे व्यूहस्य दंशितम्।।	</td><td>	8-8-39a<br>8-8-39b	
</td></tr>
				
<tr><td>
	उभे सैन्ये महाराज प्रहृष्टनरसङ्कुले।<br>योद्वुकामे स्थिते राजन्हन्तुमन्योन्यमोजसा।।	</td><td>	8-8-40a<br>8-8-40b	
</td></tr>
				
<tr><td>
	विजये जातसंरम्भे दृष्ट्वाऽन्योन्यं व्यवस्थिते।<br>अनीकमध्ये राजेन्द्र चेरतुः कर्णपाण्डवौ।।	</td><td>	8-8-41a<br>8-8-41b	
</td></tr>
				
<tr><td>
	नृत्यन्त्याविव ते सेने समेयातां परस्परम्।<br>तयोः पक्षप्रपक्षेभ्यो निर्ययुर्युद्वलिप्सवः।।	</td><td>	8-8-42a<br>8-8-42b	
</td></tr>
				
<tr><td>
	ततः प्रववृते युद्धं नरवारणवाजिनाम्।<br>रथानां च महाराज अन्योन्यमभिनिघ्नताम्।।	</td><td>	8-8-43a<br>8-8-43b	
</td></tr>
<tr><td>
	।। इति श्रीमन्महाभारते कर्णपर्वणि <br>षोडशदिवसयुद्धारम्भे अष्टमोऽध्यायः।। 8 ।।	</td><td>		
</td></tr>
</tbody>