				
<tbody><tr><td>
	<b>दुर्योधन उवाच।</b>	</td><td>	8-24-1x	
</td></tr>
				
<tr><td>
	भूय एव तु मद्रेश यत्त्वा वक्ष्यामि तच्छृणु।<br>यथा पुरावृत्तमिदं युद्धे देवासुरे प्रभो।।	</td><td>	8-24-1a<br>8-24-1b	
</td></tr>
				
				
<tr><td>
	यदुक्तवान्पितुर्मह्यं मार्कण्डेयो महातपाः।<br>ब्रुवतस्तदशेषेण मम राजर्षिसत्तम।<br>निबोध मनसा चात्र न ते कार्या विचारणा।।	</td><td>	8-24-2a<br>8-24-2b<br>8-24-2c	
</td></tr>
				
<tr><td>
	`समुत्पन्नो हि राजानः प्रमोह इति निश्चयम्।<br>कृत्वा चैव व्यवस्यन्ति सर्वे धर्मार्थनिश्चयान्।।	</td><td>	8-24-3a<br>8-24-3b	
</td></tr>
				
				
<tr><td>
	देवानामसुराणां च महानासीत्समुच्छ्रयः।<br>सैंहिकेयास्तदोद्वृत्ता विबुधानवसूदयन्।<br>ते निरस्तः कृता देवैर्दानवा बलगर्विताः'।।	</td><td>	8-24-4a<br>8-24-4b<br>8-24-4c	
</td></tr>
				
<tr><td>
	तत्रासीत्प्रथमो राजन्सङ्ग्रामस्तारकामयः।<br>निर्जिताश्च ततो दैत्या दैवतैरिति नः श्रुतिः।।	</td><td>	8-24-5a<br>8-24-5b	
</td></tr>
<tr><td>
	भग्नदर्पा निरुत्साहाः पातालं विविशुस्तदा।।	</td><td>	8-24-6a	
</td></tr>
				
<tr><td>
	निर्जितेषु च दैत्येषु तारकस्य सुतास्त्रयः।<br>ताराक्षः कमलाक्षश्च विद्युन्माली च पार्थिव।।	</td><td>	8-24-7a<br>8-24-7b	
</td></tr>
				
<tr><td>
	तप उग्रं समास्थाय नियमे परमे स्थिताः।<br>तपसा कर्णयामासुर्देहांस्ताञ्शत्रुकर्शनाः।।	</td><td>	8-24-8a<br>8-24-8b	
</td></tr>
				
<tr><td>
	दमेन तपसा चैव नियमेन समाधिना।<br>तेषां पितामहः प्रीतो वरदः प्रददौ वरम्।।	</td><td>	8-24-9a<br>8-24-9b	
</td></tr>
				
<tr><td>
	अवध्यत्वं च ते सर्वे सर्वभूतेषु सर्वदा।<br>सहिता वरयामासः सर्वलोकपितामहम्।।	</td><td>	8-24-10a<br>8-24-10b	
</td></tr>
				
				
<tr><td>
	तानब्रवीत्तदा देवः सर्वलोकगुरुः प्रभुः।<br>नास्ति सर्वामरत्वं वै निवर्तध्वमितोऽसुराः।<br>अन्यं वरं वृणीध्वं वै रोचते यादृशो हि वः।।	</td><td>	8-24-11a<br>8-24-11b<br>8-24-11c	
</td></tr>
				
<tr><td>
	ततस्ते सहिता राजन्सम्प्रधार्यासकृद्बहुः।<br>सर्वलोकेश्वरं वाक्यं प्रणम्यैनमथाऽब्रुवन्।।	</td><td>	8-24-12a<br>8-24-12b	
</td></tr>
				
<tr><td>
	वस्तुमिच्छाम नगरं कर्तुं कामगमं शुभम्।<br>सर्वकामसमृद्वार्थमवध्यं देवदानवैः।।	</td><td>	8-24-13a<br>8-24-13b	
</td></tr>
				
				
<tr><td>
	यक्षरक्षोरगगणैर्नानाजातिभिरेव च।<br>न कृत्याभिर्न शस्त्रैश्च न शापैर्ब्रह्मवादिनाम्।<br>वध्येत त्रिपुरं देव प्रयच्छेः प्रपितामह।।	</td><td>	8-24-14a<br>8-24-14b<br>8-24-14c	
</td></tr>
				
<tr><td>
	वयं पुराणि त्रीण्येव समास्थाय महीमिमाम्।<br>विचरिष्याम लोकेऽस्मिंस्त्वत्प्रसादपुरस्कृताः।।	</td><td>	8-24-15a<br>8-24-15b	
</td></tr>
				
<tr><td>
	ततो वर्षसहस्रेषु समेष्यामः परस्परम्।<br>एकीभावं गभिष्यन्ति पुराण्येतानि चानघ।।	</td><td>	8-24-16a<br>8-24-16b	
</td></tr>
				
<tr><td>
	समागतानि चैतानि यो हन्याद्भगवांस्तदा।<br>एकेषुणा देववरः स नो मृत्युर्भविष्यति।।	</td><td>	8-24-17a<br>8-24-17b	
</td></tr>
<tr><td>
	<b>दुर्योधन उवाच।</b>	</td><td>	8-24-18x	
</td></tr>
				
<tr><td>
	तेषां तद्वचनं श्रुत्वा दानवानां पितामहः।<br>एवमस्त्विति तान्देवः प्रत्युक्त्वा प्राविशद्दिवम्।।	</td><td>	8-24-18a<br>8-24-18b	
</td></tr>
				
				
<tr><td>
	ते तु लब्धवराः प्रीताः सम्प्रधार्य परस्परम्।<br>पुरत्रयविसृष्ट्यर्थं मयं वव्रुर्महारथाः।<br>विश्वकार्माणमजरं दैत्यदानवपूजितम्।।	</td><td>	8-24-19a<br>8-24-19b<br>8-24-19c	
</td></tr>
				
<tr><td>
	ततो मयः स्वतपसा चक्रे धीमान्पुराणि च।<br>त्रीणि काञ्चनमेकं वै रौप्यं कार्ष्णायसं तथा।।	</td><td>	8-24-20a<br>8-24-20b	
</td></tr>
				
<tr><td>
	काञ्चनं दिवि तत्रासीदन्तरिक्षे च राजतम्।<br>आयसं चाभवद्भौमं तदा तेषां परन्तप।।	</td><td>	8-24-21a<br>8-24-21b	
</td></tr>
				
<tr><td>
	एकैकं योजनशतं विस्तृतं तावदायतम्।<br>दृढं चाट्टालकयुतं बृहत्प्राकारतोरणम्।।	</td><td>	8-24-22a<br>8-24-22b	
</td></tr>
				
<tr><td>
	गृहप्रवरसम्बाधमसम्बाधमहापथम्।<br>प्रासादैर्विविधैश्चापि द्वारैश्चैवोपशोभितम्।।	</td><td>	8-24-23a<br>8-24-23b	
</td></tr>
				
<tr><td>
	त्रिपुरं तेषु चाप्यासन्राजानो वै पृथक्पृथक्।<br>दिव्यमाल्याम्बरधरा दैतेया राजसत्तम।।	</td><td>	8-24-24a<br>8-24-24b	
</td></tr>
				
<tr><td>
	काञ्चनं तारकाक्षस्य दिव्यमासीन्महात्मनः।<br>राजतं कमलाक्षस्य विद्युन्मालिन आयसम्।।	</td><td>	8-24-25a<br>8-24-25b	
</td></tr>
				
<tr><td>
	त्रयस्ते दैत्यराजानस्त्रीँल्लोकानाशु तेजसा।<br>आक्रम्य तस्थुरूचुश्च कश्च नाम प्रजापतिः।।	</td><td>	8-24-26a<br>8-24-26b	
</td></tr>
				
<tr><td>
	तेषां दानवमुख्यानां प्रयुतान्यर्बुदानि च।<br>कोट्याश्चाप्रतिवीराणां समाजग्मुस्ततस्ततः।।	</td><td>	8-24-27a<br>8-24-27b	
</td></tr>
				
<tr><td>
	मांसाशिनः सुदृप्ताश्च सुरैर्विनिकृताः पुरा।<br>महदैश्वर्यमिच्छन्तस्त्रिपुरं दुर्गमाश्रिताः।।	</td><td>	8-24-28a<br>8-24-28b	
</td></tr>
				
<tr><td>
	सर्वेषां च पुनश्चैषां सर्वयोगवहो मयः।<br>तमाश्रित्य हि ते सर्वेऽवर्तयन्नकुतोभयाः।।	</td><td>	8-24-29a<br>8-24-29b	
</td></tr>
				
<tr><td>
	यो हि यं मनसा कामं दध्यौ त्रिपुरसंश्रयः।<br>तस्मै तस्मै मयस्तं तं विदधे मायया तदा।।	</td><td>	8-24-30a<br>8-24-30b	
</td></tr>
				
<tr><td>
	तारकाक्षसुतश्चासीद्वरिर्नाम महाबलः।<br>तपस्तेपे परमकं येनातुष्यत्पितामहः।।	</td><td>	8-24-31a<br>8-24-31b	
</td></tr>
				
<tr><td>
	सन्तुष्टमवृणोद्देवं वापी भवतुः नः पुरे।<br>शस्त्रैर्विनिहता यत्र क्षिप्ताः स्युर्बलवत्तराः।।	</td><td>	8-24-32a<br>8-24-32b	
</td></tr>
				
<tr><td>
	स तु लब्ध्वा वरं वीरस्तारकाक्षसुतो हरिः।<br>ससृजे तत्र वापीं तां मृतसञ्जीविनीं प्रभो।।	</td><td>	8-24-33a<br>8-24-33b	
</td></tr>
				
				
<tr><td>
	येन रूपेण यो दैत्यो येन वेषेण चाप्यथ।<br>क्षिप्यते निहतो वाप्यां तादृशेनैव जायते।<br>सम्पूर्णबलवीर्यस्तु राजञ्छौर्यसमन्वितः।।	</td><td>	8-24-34a<br>8-24-34b<br>8-24-34c	
</td></tr>
				
<tr><td>
	एवं वीर्येण संयुक्तां कृतां तेन महात्मना।<br>तां प्राप्य त्रैपुरा वापीं लोकान्सर्वान्बबाधिरे।।	</td><td>	8-24-35a<br>8-24-35b	
</td></tr>
				
				
<tr><td>
	महता तपसा सिद्धाः सुराणां भयवर्धनाः।<br>एकस्मिन्निहते दैत्ये सृजन्ति स्म दशासुरान्।<br>न तेषां विद्यते युद्वे क्षयो राजन्कथञ्चन।।	</td><td>	8-24-36a<br>8-24-36b<br>8-24-36c	
</td></tr>
				
<tr><td>
	ततस्ते लोभमोहाभ्यामभिभूता विचेतसः।<br>निर्भीकाः सहिताः सर्वे स्थापिताः समलोलुपाः।।	</td><td>	8-24-37a<br>8-24-37b	
</td></tr>
				
<tr><td>
	विद्राव्य सगणान्देवांस्तत्रतत्र तदातदा।<br>विचेरुः स्वेन कामेन वरदानेन दर्पिताः।।	</td><td>	8-24-38a<br>8-24-38b	
</td></tr>
				
				
<tr><td>
	देवोद्यानानि सर्वाणि स्थानानि च दिवौकसाम्।<br>ऋषीणामाश्रमान्पुण्यान्रम्याञ्चनपदांस्तथा।<br>उत्सादयन्त मर्यादां दानवा दुष्टचारिणः।।	</td><td>	8-24-39a<br>8-24-39b<br>8-24-39c	
</td></tr>
				
<tr><td>
	निःस्थानाश्च कृता देवा ऋषयः पितृभिः सह।<br>दैत्यैस्त्रिभिस्त्रयो लोका ह्याक्रान्तास्तैः सुरेतरैः।।	</td><td>	8-24-40a<br>8-24-40b	
</td></tr>
				
<tr><td>
	पीड्यमानेषु लोकेषु ततः शक्रो मरुद्वृतः।<br>पुराण्यायोधयाञ्चक्रे वज्रहस्तः समन्ततः।।	</td><td>	8-24-41a<br>8-24-41b	
</td></tr>
				
<tr><td>
	नाशकत्तान्यभेद्यानि यदा भेत्तुं पुरन्दरः।<br>पुराणि वरदत्तानि धात्रा तेन नराधिप।।	</td><td>	8-24-42a<br>8-24-42b	
</td></tr>
				
				
<tr><td>
	तदा भीतः सुरपतिर्मुक्त्वा तानि पुराण्यथ।<br>तैरेव विबुधैः सार्धं पितामहमरिन्दम।<br>जगामाथ तदाख्यातुं विप्रकारं सुरेतरैः।।	</td><td>	8-24-43a<br>8-24-43b<br>8-24-43c	
</td></tr>
				
<tr><td>
	ते तत्त्वं सर्वमाख्याय शिरोभिः सम्प्रणम्य च।<br>तद्वधोपायमाचक्ष्व भगवन्निति चाब्रुवन्।।	</td><td>	8-24-44a<br>8-24-44b	
</td></tr>
				
<tr><td>
	श्रुत्वा तद्भगवान्देवो देवानिदमुवाच ह।<br>श्रूयतां त्रिदशाः सर्वे यथेदं वाक्यगौरवम्।।	</td><td>	8-24-45a<br>8-24-45b	
</td></tr>
				
<tr><td>
	दुरात्मानोऽसुरा नित्यं ते चापि विबुधा मम।<br>न शक्नुवन्ति ते (ये) सर्वे युष्मान्वै पीडयन्ति ते।।	</td><td>	8-24-46a<br>8-24-46b	
</td></tr>
				
<tr><td>
	अहं समस्तु सर्वेषां भूतानां नात्र संशयः।<br>अविनीता निहन्तव्या इत्येवं प्रब्रवीमि वः।।	</td><td>	8-24-47a<br>8-24-47b	
</td></tr>
				
<tr><td>
	एकेषुणा (हि) विभेद्यानि तानि दुर्गाणि नान्यथा।<br>शक्तस्तु तानि बाणेन भेत्तुं कामं त्रिलोचनः।।	</td><td>	8-24-48a<br>8-24-48b	
</td></tr>
				
<tr><td>
	ते यूयं स्थाणुमीशानं जिष्मुमक्लिष्टकारिणम्।<br>योद्वारं वृणुत क्षिप्रं स तान्हन्ता सुरेतरान्।।	</td><td>	8-24-49a<br>8-24-49b	
</td></tr>
				
				
<tr><td>
	ते देवास्तेन वाक्येन चोदिताः प्रणताः स्थिताः।<br>दिव्यं वर्षसहस्रं वै तपस्तप्त्वा सुरर्षभाः।<br>शुभात्मानो महात्मानो जग्मुर्वै वृषभध्वजम्।।	</td><td>	8-24-50a<br>8-24-50b<br>8-24-50c	
</td></tr>
				
<tr><td>
	ब्रह्माणमग्रतः कृत्वा शरण्यं शरणागताः।<br>तपः परममाजग्मुर्गृणन्तो ब्रह्म शाश्वतम्।।	</td><td>	8-24-51a<br>8-24-51b	
</td></tr>
				
<tr><td>
	अनङ्गमथनं सर्वे भवं सर्वात्मना गताः।<br>देवदेवं परं स्थाणुं वरदं त्र्यम्बकं शिवम्।।	</td><td>	8-24-52a<br>8-24-52b	
</td></tr>
				
				
<tr><td>
	शर्वमीड्यमजं रुद्रं शशाङ्काङ्कितमूर्धजम्।<br>तुष्टुवुर्वाग्भिरुग्राभिर्भयेष्वभयमच्युतम्।<br>सर्वात्मानं महात्मानं येनाप्तं विश्वमात्मना।।	</td><td>	8-24-53a<br>8-24-53b<br>8-24-53c	
</td></tr>
				
<tr><td>
	तपोविशेषैर्विविधैर्योगं यो वेद चात्मनः।<br>यः साङ्ख्यमात्मना वेत्ति यस्य चात्मा वेशे सदा।।	</td><td>	8-24-54a<br>8-24-54b	
</td></tr>
				
				
<tr><td>
	तं ते ददृशुरीशानं तेजोराशिमुमापतिम्।<br>`परेण यत्नेन भवं त्रिदशाः शर्वमीश्वरम्'।<br>अनन्यसदृशं लोके प्रतपन्तमकल्मषम्।।	</td><td>	8-24-55a<br>8-24-55b<br>8-24-55c	
</td></tr>
				
				
<tr><td>
	एकश्च भगवांस्तत्र नानारूपमकल्पयत्।<br>आत्मनः प्रतिरूपाणि रूपाण्यथ महात्मनि।<br>परस्परस्य चापश्यन्सर्वे परमविस्मिताः।।	</td><td>	8-24-56a<br>8-24-56b<br>8-24-56c	
</td></tr>
				
<tr><td>
	सर्वभूतमयं दृष्ट्वा तमजं जगतः परिम्।<br>देवा ब्रह्मर्षयश्चैव शिरोभिर्धरणीं गताः।।	</td><td>	8-24-57a<br>8-24-57b	
</td></tr>
				
<tr><td>
	तान्स्वस्तिवाच्य चाभ्यर्च्य समुत्थाप्य च शङ्करः।<br>ब्रूतब्रूतेति भगवान्स्मयमानोऽभ्यभाषत।।	</td><td>	8-24-58a<br>8-24-58b	
</td></tr>
				
<tr><td>
	त्र्यम्बकेणाभ्यनुज्ञातास्ततस्ते स्वस्थचेतसः।<br>नमो नमो नमस्तेऽस्तु प्रभो इत्यब्रुवन्भवम्।।	</td><td>	8-24-59a<br>8-24-59b	
</td></tr>
				
<tr><td>
	नमो देवाधिदेवाय प्रियाधाघ्नेऽतिमन्यवे।<br>प्रजापतिमखघ्नाय प्रजापतिभिरीड्यते।।	</td><td>	8-24-60a<br>8-24-60b	
</td></tr>
				
<tr><td>
	नमः स्तुताय स्तुत्याय स्तूयमानाय शम्भवे।<br>विलोहिताय रुद्राय नीलग्रीवाय शूलिने।।	</td><td>	8-24-61a<br>8-24-61b	
</td></tr>
				
<tr><td>
	अमोघाय मृगाक्षाय प्रवरायुधयोधिने।<br>अर्हाय चैव शुद्वाय क्षयाय क्रथनाय च।।	</td><td>	8-24-62a<br>8-24-62b	
</td></tr>
				
<tr><td>
	दुर्वारणाय शुक्राय ब्रह्मणे ब्रह्मचारिणे।<br>ईशानायाप्रमेयाय निहन्त्रे चर्मवाससे।।	</td><td>	8-24-63a<br>8-24-63b	
</td></tr>
				
<tr><td>
	तपोरताय पिङ्गाय व्रतिने कृत्तिवाससे।<br>कुमारपित्रे त्र्यक्षाय प्रवरायुधधारिणे।।	</td><td>	8-24-64a<br>8-24-64b	
</td></tr>
				
<tr><td>
	प्रपन्नार्तिविनाशाय ब्रह्मद्विट्‌सङ्घघातिने।<br>वनस्पतीनां पतये वनानां पतये नमः।।	</td><td>	8-24-65a<br>8-24-65b	
</td></tr>
				
				
<tr><td>
	गवां च पतये नित्यं यज्ञानां पतये नमः।<br>नमोस्तु ते ससैन्याय त्र्यम्बकायामितौजसे।<br>मनोवाक्कर्मभिर्देव त्वां प्रपन्नान्भजस्व नः।।	</td><td>	8-24-66a<br>8-24-66b<br>8-24-66c	
</td></tr>
				
<tr><td>
	ततः प्रसन्नो भगवान्स्वागतेनाभिनन्द्य च।<br>प्रोवाच व्येतु वस्त्रासो ब्रूत किं करवाणि वः।।	</td><td>	8-24-67a<br>8-24-67b	
</td></tr>
<tr><td>
	`देवाः शर्वस्य वचनं श्रुत्वा हर्षमुपागताः'।।	</td><td>	8-24-68a	
</td></tr>
<tr><td>
	।। इति श्रीमन्महाभारते <br>कर्णपर्वणि चतुर्विंशोऽध्यायः।। 24 ।।	</td><td>		
</td></tr>
</tbody>