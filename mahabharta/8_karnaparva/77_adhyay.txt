				
<tbody><tr><td>
	<b>सञ्जय उवाच।</b>	</td><td>	8-77-1x	
</td></tr>
				
<tr><td>
	ततः पुनरमेयात्मा केशवोऽर्जुनमब्रवीत्।<br>कृतसङ्कल्पमायान्तं वधे कर्णस्य भारत।।	</td><td>	8-77-1a<br>8-77-1b	
</td></tr>
				
<tr><td>
	अद्य सप्तदशाहानि वर्तमानस्य नित्यशः।<br>विनाशस्यातिघोरस्य नरवारणवाजिनाम्।।	</td><td>	8-77-2a<br>8-77-2b	
</td></tr>
				
<tr><td>
	भूत्वा हि विपुला सेना तावकानां परैः सह।<br>अन्योन्यं समरं प्राप्य किञ्चिच्छेषा विशाम्पते।।	</td><td>	8-77-3a<br>8-77-3b	
</td></tr>
				
<tr><td>
	भूत्वा वै कौरवाः पार्थ प्रभूतगजवाजिनः।<br>त्वां वै शत्रुं समासाद्य विनष्टा रणमूर्धनि।।	</td><td>	8-77-4a<br>8-77-4b	
</td></tr>
				
<tr><td>
	एते ते पृथिवीपालाः सृञ्जयाश्च समागताः।<br>त्वां समासाद्य दुर्धर्षं पाण्डवाश्च व्यवस्थिताः।।	</td><td>	8-77-5a<br>8-77-5b	
</td></tr>
				
				
<tr><td>
	पाञ्चालैः पाण्डवैर्मात्स्यैः कारूशैश्चेदिभिः सह।<br>`मगधैः पारिजातैश्च दाक्षिणात्यैः सकेरलैः'।<br>त्वया गुप्तैरमित्रघ्नैः कृतः शत्रुगणक्षयः।।	</td><td>	8-77-6a<br>8-77-6b<br>8-77-6c	
</td></tr>
				
<tr><td>
	को हि शक्तो रणे जेतुं कौरवांस्तात संयुगे।<br>अन्यत्र पाण्डवाद्युद्धे श्वेताश्वाद्वानरध्वजात्।।	</td><td>	8-77-7a<br>8-77-7b	
</td></tr>
				
<tr><td>
	शक्तस्त्वं हि रणे जेतुं ससुरासुरमानुषान्।<br>त्रींल्लोकान्समरे युक्तान्किं पुनः कौरवं बलम्।।	</td><td>	8-77-8a<br>8-77-8b	
</td></tr>
				
<tr><td>
	भगदत्तं च राजानं कोऽन्यः शक्तस्त्वया विना।<br>जेतुं पुरुषशार्दूल योऽपि स्याद्वासवोपमः।।	</td><td>	8-77-9a<br>8-77-9b	
</td></tr>
				
<tr><td>
	तथेमां विपुलां सेनां गुप्तां पार्थ त्वयाऽनघ।<br>न शेकुः पार्थिवाः सर्वे चक्षुर्भिरपि वीक्षितुम्।।	</td><td>	8-77-10a<br>8-77-10b	
</td></tr>
				
<tr><td>
	तथैव सततं पार्थ रक्षिताभ्यां त्वया रणे।<br>धृष्टद्युम्नशिखण्‍डिभ्यां द्रोणभीष्मौ निपातितौ।।	</td><td>	8-77-11a<br>8-77-11b	
</td></tr>
				
<tr><td>
	को हि शक्तो रणे पार्थ भारतानां महारथौ।<br>भीष्मद्रोणौ युधा जेतुं शक्रतुल्यपराक्रमौ।।	</td><td>	8-77-12a<br>8-77-12b	
</td></tr>
				
<tr><td>
	को हि शान्तनवं भीष्मं द्रोणं वैकर्तनं कृपम्।<br>द्रौणिं च सौमदत्तिं च कृतवर्माणमेव च।।	</td><td>	8-77-13a<br>8-77-13b	
</td></tr>
				
<tr><td>
	सैन्धवं मद्रराजं च राजानं च सुयोधनम्।<br>वीरान्कृतास्त्रान्समरे सर्वानेवानिवर्तिनः।।	</td><td>	8-77-14a<br>8-77-14b	
</td></tr>
				
<tr><td>
	अक्षौहिणीपतीनुग्रान्संहतान्युद्धदुर्मदान्।<br>त्वामृते पुरुषव्याघ्र जेतुं शक्तः पुमानिह।।	</td><td>	8-77-15a<br>8-77-15b	
</td></tr>
				
<tr><td>
	श्रेण्यश्च बहुलाः क्षीणाः प्रदीर्णाश्वरथद्विपाः।<br>नानाजनपदाश्चोग्राः क्षत्रियाणाममर्षिणाम्।।	</td><td>	8-77-16a<br>8-77-16b	
</td></tr>
				
<tr><td>
	गणाश्च दासमीयानां वसातीनां च भारत।<br>प्राच्यानां वाटधानानां भोजानां चाभिमानिनाम्।	</td><td>	8-77-17a<br>8-77-17b	
</td></tr>
				
<tr><td>
	उदीर्णाश्वगजा सेना सर्वक्षत्रस्य भारत।<br>त्वां समासाद्य निधनं गता भीमं च भारत।।	</td><td>	8-77-18a<br>8-77-18b	
</td></tr>
				
<tr><td>
	उग्राश्च भीमकर्माणस्तुषारा यवनाः खशाः।<br>दार्वाभिसारा दरदाः शका माठरतङ्कणाः।।	</td><td>	8-77-19a<br>8-77-19b	
</td></tr>
				
<tr><td>
	आन्ध्रकाश्च पुलिन्दाश्च किराताश्चोग्रविक्रमाः।<br>म्लेच्छाश्च पर्वतीयाश्च सागरानूपवासिनः।।	</td><td>	8-77-20a<br>8-77-20b	
</td></tr>
<tr><td>
	संरम्भिणो युद्धशौण्डा बलिनो दण्डपाणयः।।	</td><td>	8-77-21a	
</td></tr>
				
<tr><td>
	एते सुयोधनस्यार्थे संरब्धाः कुरुभिः सह।<br>न शक्या युधि निर्जेतुं त्वदन्येन परन्तप।।	</td><td>	8-77-21a<br>8-77-21b	
</td></tr>
				
<tr><td>
	एते सुयोधनस्यार्थे संरब्धाः कुरुभिः सह।<br>न शक्या युधि निर्जेतुं त्वदन्येन परन्तप।।	</td><td>	8-77-22a<br>8-77-22b	
</td></tr>
				
<tr><td>
	धार्तराष्ट्रमुदग्रं हि व्यूढं दृष्ट्वा महद्बलम्।<br>यदि त्वं न भवेस्त्राता प्रतीयात्को नु मानवः।।	</td><td>	8-77-23a<br>8-77-23b	
</td></tr>
				
<tr><td>
	तत्सागरमिवोद्वूतं रजसा संवृतं बलम्।<br>विदार्य पाण्डवैः क्रुद्धैस्त्वया गुप्तैर्हतं विभो।।	</td><td>	8-77-24a<br>8-77-24b	
</td></tr>
				
<tr><td>
	मागधानामधिपतिर्जयत्सेनो महाबलः।<br>अद्य सप्तैव चाहानि हतः सङ्ख्येऽभिमन्युना।।	</td><td>	8-77-25a<br>8-77-25b	
</td></tr>
				
<tr><td>
	ततो दशसहस्राणि गजानां भीमकर्मणाम्।<br>जघान गदया भीमस्तस्य राज्ञः परिच्छदम्।।	</td><td>	8-77-26a<br>8-77-26b	
</td></tr>
				
<tr><td>
	तथान्येऽभिहता नागा रथाश्च शतशो बलात्।<br>तदेवं समरे पार्थ वर्तमाने महाभये।।	</td><td>	8-77-27a<br>8-77-27b	
</td></tr>
				
<tr><td>
	भीमसेनं समासाद्य त्वां च पाण्डव कौरवाः।<br>सवाजिरथमातङ्गा मृत्युलोकमितो गताः।।	</td><td>	8-77-28a<br>8-77-28b	
</td></tr>
				
<tr><td>
	तथा सेनामुखे तत्र निहते पार्थ पाण्डवैः।<br>भीष्मः प्रासृजदुग्राणि शरतालानि मारिष।।	</td><td>	8-77-29a<br>8-77-29b	
</td></tr>
				
<tr><td>
	सचेदिकाशिपाञ्चालान्करूशान्मात्स्यकेकयान्।<br>शरैः प्रच्छाद्य निधनमनयत्परमास्त्रवित्।।	</td><td>	8-77-30a<br>8-77-30b	
</td></tr>
				
<tr><td>
	तस्य चापच्युतैर्बाणैः परदेहविदारणैः।<br>पूर्णमाकाशमभवद्रुक्मपुह्खैरजिह्मगैः।।	</td><td>	8-77-31a<br>8-77-31b	
</td></tr>
				
<tr><td>
	हन्याद्रथसहस्राणि एकैकेनैव मुष्टिना।<br>लक्षं नरद्विपान्हत्वा समेतान्समहाबलान्।।	</td><td>	8-77-32a<br>8-77-32b	
</td></tr>
				
<tr><td>
	गत्या दशम्या ते गत्वा जघ्नुर्वाजिरथद्विपान्।<br>हित्वा नवगतीर्दुष्टाः स बाणानाहवेऽत्यजत्।।	</td><td>	8-77-33a<br>8-77-33b	
</td></tr>
				
<tr><td>
	दिनानि दश भीष्मेण निघ्नता तावकं बलम्।<br>शून्याः कृता रथोपस्था हताश्च गजवाजिनः।।	</td><td>	8-77-34a<br>8-77-34b	
</td></tr>
				
<tr><td>
	`दशमेऽहनि सम्प्राप्ते कृत्वा घोरं पराक्रमम्'।<br>दर्शयित्वाऽऽत्मनो रूपं रुद्रोपेन्द्रसमं युधि।।	</td><td>	8-77-35a<br>8-77-35b	
</td></tr>
				
<tr><td>
	पाण्डवानामनीकानि प्रविगाह्य विशाम्पते।<br>विनिघ्नन्पृथिवीपालांश्चेदिपाञ्चालकेकयान्।।	</td><td>	8-77-36a<br>8-77-36b	
</td></tr>
				
<tr><td>
	अहनत्पाण्डवीं सेनां रथाश्वगजसङ्कुलाम्।<br>मज्जन्तमप्लुवे मन्दमुज्जिहीर्षुः सुयोधनम्।।	</td><td>	8-77-37a<br>8-77-37b	
</td></tr>
				
<tr><td>
	तथा चरन्तं समरे तपन्तमिव भास्करम्।<br>पदातिकोटिसाहस्राः प्रवरायुधपाणयः।।	</td><td>	8-77-38a<br>8-77-38b	
</td></tr>
				
<tr><td>
	न शेकुः सृञ्जया द्रष्टुं तथैवान्ये महीक्षितः।<br>विचरन्तं तथा तं तु सङ्ग्रमे जितकाशिनम्।।	</td><td>	8-77-39a<br>8-77-39b	
</td></tr>
				
				
<tr><td>
	सर्वोद्यमेन महता पाण्डवान्समभिद्रवत्।<br>स तु विद्राव्य समरे पाण्डवान्सृञ्जयानपि।<br>एक एव रणे भीष्म एकवीरत्वमागतः।।	</td><td>	8-77-40a<br>8-77-40b<br>8-77-40c	
</td></tr>
				
<tr><td>
	तं शिखण्डी समासाद्य त्वया गुप्तो महाव्रतम्।<br>जघान पुरुषव्याघ्रं शरैः सन्नतपर्वभिः।।	</td><td>	8-77-41a<br>8-77-41b	
</td></tr>
				
<tr><td>
	स एष पतितः शेते शरतल्पे पितामहः।<br>त्वां प्राप्य पुरुषव्याघ्रं वृत्रः प्राप्येव वासवम्।।	</td><td>	8-77-42a<br>8-77-42b	
</td></tr>
				
<tr><td>
	द्रोणः पञ्चदिनान्युग्रो विधम्य रिपुवाहिनीम्।<br>कृत्वा व्यूहमभेद्यं च पातयित्वा महारथान्।।	</td><td>	8-77-43a<br>8-77-43b	
</td></tr>
				
<tr><td>
	जयद्रथस्य समरे कृत्वा रक्षां महारथः।<br>अन्तकप्रतिमश्चोग्रो रात्रियुद्धेऽदहत्प्रजाः।।	</td><td>	8-77-44a<br>8-77-44b	
</td></tr>
				
<tr><td>
	दग्ध्वा योधाञ्छरैर्वीरो भारद्वाजः प्रतापवान्।<br>धृष्टद्युम्नं समासाद्य स गतः परमां गतिम्।।	</td><td>	8-77-45a<br>8-77-45b	
</td></tr>
				
<tr><td>
	यदि वाऽद्य भवान्युद्धे सूतपुत्रमुखान्रथान्।<br>नावारयिष्यः सङ्ग्रामे न स्म द्रोणो व्यनङ्क्ष्यत।।	</td><td>	8-77-46a<br>8-77-46b	
</td></tr>
				
<tr><td>
	भवता तु बलं सर्वं धार्तराष्ट्रस्य वारितम्।<br>ततो द्रोणो हतो युद्धे पार्षतेन धनञ्जय।।	</td><td>	8-77-47a<br>8-77-47b	
</td></tr>
				
<tr><td>
	कश्च शक्तो रणे कर्तुं त्वदन्यः पुरुषब्रुवः।<br>यादृशं ते कृतं पार्थ जयद्रथवधं प्रति।।	</td><td>	8-77-48a<br>8-77-48b	
</td></tr>
				
<tr><td>
	निवार्य सेनां महतीं हत्वा शूरांश्च पार्थिवान्।<br>निहतः सैन्धवो राजा त्वयाऽस्त्रबलतेजसा।।	</td><td>	8-77-49a<br>8-77-49b	
</td></tr>
				
<tr><td>
	आश्चर्यं सिन्धुराजस्य वधं जानन्ति पार्थिवाः।<br>अनाश्चार्यं हि तत्त्वत्तस्त्वं हि पार्थ महारथः।।	</td><td>	8-77-50a<br>8-77-50b	
</td></tr>
				
<tr><td>
	त्वां हि प्राप्य रणे क्षत्रमेकाहादिति भारत।<br>नश्यमानमहं युक्तं मन्येयमिति मे मतिः।।	</td><td>	8-77-51a<br>8-77-51b	
</td></tr>
				
<tr><td>
	सेयं पार्थ चमूर्घोरा धार्तराष्ट्रस्य संयुगे।<br>हतसर्वस्वभूयिष्ठा भीष्मद्रोणौ हतौ यथा।।	</td><td>	8-77-52a<br>8-77-52b	
</td></tr>
				
<tr><td>
	शीर्णप्रवरयोधाढ्या हतवाजिरथद्विपा।<br>हीना सूर्येन्दुनक्षत्रैर्द्यौरिवाभाति भारती।।	</td><td>	8-77-53a<br>8-77-53b	
</td></tr>
				
<tr><td>
	विध्वस्ता हि रणे पार्थ सेनेयं भीमविक्रम।<br>आसुरीव महासेना देवराजपराक्रमैः।।	</td><td>	8-77-54a<br>8-77-54b	
</td></tr>
				
<tr><td>
	तेषां हतावशिष्टास्तु सन्ति पञ्च महारथाः।<br>द्रौणिश्च कृतवर्मा च कर्णो मद्राधिपः कृपः।।	</td><td>	8-77-55a<br>8-77-55b	
</td></tr>
				
<tr><td>
	तांस्त्वमद्य नरव्याघ्र हत्वा पञ्च महारथान्।<br>हतामित्रः प्रयच्छोर्वी राज्ञे सद्वीपपत्तनाम्।।	</td><td>	8-77-56a<br>8-77-56b	
</td></tr>
				
<tr><td>
	साकाशजलपातालां सपर्वतमहावनाम्।<br>प्रयच्छामितवीर्याय पार्थायाद्य वसुन्धराम्।।	</td><td>	8-77-57a<br>8-77-57b	
</td></tr>
				
<tr><td>
	एतां पुरा विष्णुरिव हत्वा दैतेयदानवान्।<br>प्रयच्छ मेदिनीं राज्ञे शक्रायैव हरिर्यथा।।	</td><td>	8-77-58a<br>8-77-58b	
</td></tr>
				
<tr><td>
	अद्य मोदन्तु पाञ्चाला निहतेष्वरिषु त्वया।<br>विष्णुना निहतेष्वेव दानवेयेषु देवताः।।	</td><td>	8-77-59a<br>8-77-59b	
</td></tr>
				
<tr><td>
	यदि वा द्विपदां श्रेष्ठं द्रोणं मानयतो गुरुम्।<br>अश्वत्थाम्नि कृपा तेऽस्ति कृपे वाचार्यगौरवात्।।	</td><td>	8-77-60a<br>8-77-60b	
</td></tr>
				
<tr><td>
	अत्यन्तापचितान्बन्धून्मानयन्मातृबान्धवान्।<br>कृतवर्माणमासाद्य न नेष्यासि यमक्षयम्।।	</td><td>	8-77-61a<br>8-77-61b	
</td></tr>
				
<tr><td>
	भ्रातरं मातुरासाद्य शल्यं मद्रजनाधिपम्।<br>यदि त्वमरविन्दाक्ष दयावान्न जिघाससि।।	</td><td>	8-77-62a<br>8-77-62b	
</td></tr>
				
<tr><td>
	एतत्ते सुकृतं कर्म नात्र किञ्चन विद्यते।<br>वयमप्यनुजानीमो नात्र दोषोऽस्ति कश्चन।।	</td><td>	8-77-63a<br>8-77-63b	
</td></tr>
				
<tr><td>
	इमं पापमतिं क्षुद्रमत्यन्तं पाण्डवान्प्रति।<br>कर्णमद्य नरश्रेष्ठ जहि पार्थ शितैः शरैः।।	</td><td>	8-77-64a<br>8-77-64b	
</td></tr>
				
				
<tr><td>
	दहने यत्सपुत्राया निशि मातुस्तवानघ।<br>द्यूतार्थे यच्च युष्मासु प्रावर्तत सुयोधनः।<br>तस्य सर्वस्य दुष्टात्मा कर्णो वै मूलमित्युत।।	</td><td>	8-77-65a<br>8-77-65b<br>8-77-65c	
</td></tr>
				
<tr><td>
	प्रोत्साहयति दुष्टात्मा धार्तराष्ट्रं सुदुर्मतिम्।<br>समितौ गदते कर्णस्तमद्य जहि भारत।।	</td><td>	8-77-66a<br>8-77-66b	
</td></tr>
				
<tr><td>
	यश्च युष्मासु पापं वै धार्तराष्ट्रः प्रयुक्तवान्।<br>तस्य सर्वस्य दुर्बुद्धिः कर्णो मूलमिहार्जुन।।	</td><td>	8-77-67a<br>8-77-67b	
</td></tr>
				
<tr><td>
	कर्णं हि मन्यते त्राणं नित्यमेव सुयोधनः।<br>ततो मामपि संरब्धो निग्रहीतुं पराक्रमात्।।	</td><td>	8-77-68a<br>8-77-68b	
</td></tr>
				
<tr><td>
	स्थिता बुद्धिर्नरेन्द्राणां धार्तराष्ट्रस्य चोभयोः।<br>कर्णः पार्थान्रणे सर्वान्नाशयिष्यति सायकैः।।	</td><td>	8-77-69a<br>8-77-69b	
</td></tr>
				
<tr><td>
	कर्णमाश्रित्य कौन्तेय धार्तराष्ट्रस्य विग्रहः।<br>रुचितो भवता सार्धं जानतोऽपि बलं तव।।	</td><td>	8-77-70a<br>8-77-70b	
</td></tr>
				
				
<tr><td>
	कर्णो जल्पति वै नित्यमहं पार्थान्समागतान्।<br>वासुदेवं च दाशार्हं विजेष्यामि महारणे।<br>समितौ वल्गते कर्णस्तमद्य जहि फल्गुन।।	</td><td>	8-77-71a<br>8-77-71b<br>8-77-71c	
</td></tr>
				
<tr><td>
	यच्च युष्मासु पापं वै धार्तराष्ट्रः प्रतापवान्।<br>सभायां कृतवान्नित्यं कर्णमाश्रित्य वै पुरा।।	</td><td>	8-77-72a<br>8-77-72b	
</td></tr>
				
<tr><td>
	यच्च तं धार्तराष्ट्राणां षड्भिः शूरैर्महारथैः।<br>पश्यतां संवृतं शूरं सौभद्रमपराजितम्।।	</td><td>	8-77-73a<br>8-77-73b	
</td></tr>
				
<tr><td>
	द्रोणद्रौणिकृपान्वीरान्कम्पयानं महेषुभिः।<br>विधमन्तमनीकानि प्रमथन्तं महारथान्।।	</td><td>	8-77-74a<br>8-77-74b	
</td></tr>
				
<tr><td>
	मनुष्यवाजिमातङ्गान्प्रेषयन्तं यमक्षयम्।<br>शरैः सौभद्रमायान्तं दहन्तमरिवाहिनीम्।।	</td><td>	8-77-75a<br>8-77-75b	
</td></tr>
				
<tr><td>
	निर्मनुष्याश्च मातङ्गा विरथाश्च महारथाः।<br>प्रद्रवन्ति स्म समरे दिशो भीताऽभिमन्यवे।।	</td><td>	8-77-76a<br>8-77-76b	
</td></tr>
				
				
<tr><td>
	विगतासूंश्च तुरगान्पत्तीन्व्यायुधजीवितान्।<br>कुर्वन्तमृषभस्कन्धं कुरुवृष्णियशस्करम्।<br>तन्मे दहति गात्राणि सखे सत्येन ते शपे।।	</td><td>	8-77-77a<br>8-77-77b<br>8-77-77c	
</td></tr>
				
<tr><td>
	यत्तदासीत्सुदुष्टात्मा कर्णो विनिहतः प्रभुः।<br>न शक्तो ह्यभिमन्योस्तु कर्णः स्थातुं रणाग्रतः।।	</td><td>	8-77-78a<br>8-77-78b	
</td></tr>
				
<tr><td>
	सौभद्रशरनिर्भिन्नो विसंज्ञः शोणितोक्षितः।<br>निश्वसन्क्रोधसन्दीप्तो विमुखः सायकार्दितः।।	</td><td>	8-77-79a<br>8-77-79b	
</td></tr>
				
<tr><td>
	तस्थौ स विह्वलः सङ्ख्ये प्रहारजनितच्छविः।<br>अपयानकृतोत्साहो निरुत्साहश्च भारत।।	</td><td>	8-77-80a<br>8-77-80b	
</td></tr>
				
<tr><td>
	दुर्योधनं रणे दृष्ट्वा लज्जमानो मुहुर्मुहुः।<br>नापयासीत्तततः पार्थ सोऽभिमन्योर्महारणे।।	</td><td>	8-77-81a<br>8-77-81b	
</td></tr>
				
<tr><td>
	दृष्ट्वा द्रोणं वधोपायमभिमन्योश्च पृष्टवान्।<br>श्रुत्वा द्रोणवचः क्रूरं ततश्चिच्छेद कार्मुकम्।।	</td><td>	8-77-82a<br>8-77-82b	
</td></tr>
				
<tr><td>
	ततश्छिन्नायुधं तेन दृष्ट्वा पञ्च महारथाः।<br>स चैव निकृतिप्राज्ञः प्राहिणोच्छरवृष्टिभिः।।	</td><td>	8-77-83a<br>8-77-83b	
</td></tr>
				
				
<tr><td>
	प्रहसन्स तु दुष्टात्मा कर्णो राजा च कौरवः।<br>यच्च कर्णोऽब्रवीत्कृष्णां सभायां परुषं वचः।<br>प्रमुखे पाण्डवेयानां कुरूणां चैव पश्यताम्।।	</td><td>	8-77-84a<br>8-77-84b<br>8-77-84c	
</td></tr>
				
<tr><td>
	विनष्टाः पाण्डवाः कृष्णे शाश्वतं नरकं गताः।<br>पतिमन्यं पृथुश्रोणि वृणीष्व मृदुभाषिणि।।	</td><td>	8-77-85a<br>8-77-85b	
</td></tr>
				
<tr><td>
	एषा त्वं धृतराष्ट्रस्य दासीभूता निवेशनम्।<br>प्रविशारालपक्ष्माक्षि न सन्ति पतयस्तव।।	</td><td>	8-77-86a<br>8-77-86b	
</td></tr>
				
<tr><td>
	न पाण्डवाः प्रभवन्ति तव कृष्णे कथञ्चन।<br>दासभार्या च पाञ्चालि स्वयं दासी च शोभने।।	</td><td>	8-77-87a<br>8-77-87b	
</td></tr>
				
<tr><td>
	अद्य दुर्योधनो राजा पृथिव्यां नृपतिः स्मृतः।<br>सर्वे चास्य महिपाला योगक्षेममुपासते।।	</td><td>	8-77-88a<br>8-77-88b	
</td></tr>
				
<tr><td>
	पश्येदानीं यदा भद्रे निविष्टाः पाण्डवाः समम्।<br>अन्योन्यं समुदीक्षन्ते धार्तराष्ट्रस्य तेजसा।।	</td><td>	8-77-89a<br>8-77-89b	
</td></tr>
				
<tr><td>
	व्यक्तं षण्डतिला ह्येते नरके च निमज्जिताः।<br>प्रेष्यवच्चापि राजानमुपस्थास्यन्ति कौरवम्।।	</td><td>	8-77-90a<br>8-77-90b	
</td></tr>
				
<tr><td>
	उक्तवान्स च पातात्मा तथा परमदुर्मतिः।<br>पापः पापवचः कर्णः पश्यतस्ते धनञ्जय।।	</td><td>	8-77-91a<br>8-77-91b	
</td></tr>
				
<tr><td>
	अस्य पापस्य तद्वाक्यं सुवर्णविकृताः शराः।<br>शमयन्ति शिलाधौता नाशयन्तोऽस्य जीवितम्।।	</td><td>	8-77-92a<br>8-77-92b	
</td></tr>
				
<tr><td>
	अद्य कर्णं रणे ग्रस्तं पश्यन्तु कुरवस्त्वया।<br>स्वर्गावतरणे यत्नं स्वर्गद्वारगतं यथा।।	</td><td>	8-77-93a<br>8-77-93b	
</td></tr>
				
<tr><td>
	अद्य ते समरे वीर्यं पश्यन्तु कुरुयोधिनः।<br>सूतपुत्रे हते पार्थ जानन्तु त्वां महारथम्।।	</td><td>	8-77-94a<br>8-77-94b	
</td></tr>
				
<tr><td>
	अद्य काकवला गृध्रा वायसा जम्बुकास्तथा।<br>विप्रकर्षन्तु गात्राणि सूतपुत्रस्य मारिष।।	</td><td>	8-77-95a<br>8-77-95b	
</td></tr>
				
<tr><td>
	अद्याधिरथिराक्षिप्तो निहतश्च त्वया रणे।<br>कुरूणां शोकमाधत्तां पाण्वानां मुदं तदा।।	</td><td>	8-77-96a<br>8-77-96b	
</td></tr>
				
<tr><td>
	अद्य त्वां प्रतिमर्दन्तु पाञ्चालाः पाण्डवैः सह।<br>यथा वृत्रवधे वृत्ते देवाः सर्वे शतक्रतुम्।।	</td><td>	8-77-97a<br>8-77-97b	
</td></tr>
				
<tr><td>
	अद्य कर्णं रणे हत्वा प्राप्य चैवोत्तमं यशः।<br>विशोको विज्वरः पार्थ भव बन्धुपुरस्कृतः।।	</td><td>	8-77-98a<br>8-77-98b	
</td></tr>
				
<tr><td>
	नरसिंहवपुः कृत्वा यथा शस्तो महासुरः।<br>हिरण्यकशिपुर्दैत्यो विष्णुना प्रभविष्णुना।।	</td><td>	8-77-99a<br>8-77-99b	
</td></tr>
				
<tr><td>
	तथा त्वमपि राधेयं घोरां कृत्वा महातनुम्।<br>जहि युद्धे महाबाहो त्रायस्व च भयात्स्वकान्।।	</td><td>	8-77-101a<br>8-77-101b	
</td></tr>
				
<tr><td>
	कर्णं हाहाकृतं दीनं विषण्णं त्वच्छरार्दितम्।<br>प्रपतन्तं महीं कर्णं पश्यन्तु वसुधाधिपाः।।	</td><td>	8-77-102a<br>8-77-102b	
</td></tr>
				
<tr><td>
	तं च स्वशोणिते मग्नं शयानं पतितं भुवि।<br>अपविद्धायुकधं कर्णमद्य पश्यन्तु बान्धवाः।।	</td><td>	8-77-103a<br>8-77-103b	
</td></tr>
				
<tr><td>
	तच्चैवाद्य महत्कर्म गाण्डीवप्रेषितैः शरैः।<br>रथोपस्थे विशीर्येत ताराराज इवाम्बरात्।।	</td><td>	8-77-104a<br>8-77-104b	
</td></tr>
				
<tr><td>
	आशु चाद्य शरास्तस्य सम्पतन्तो महाजवैः।<br>त्वच्छरैः सन्निकृत्ताग्रा विशीर्यन्ते महीतले।।	</td><td>	8-77-105a<br>8-77-105b	
</td></tr>
				
<tr><td>
	त्वया चाद्य हते तस्य विक्रमे भरतर्षभ।<br>विमुखाः सर्वराजानो भवन्तु गतजीविताः।।	</td><td>	8-77-106a<br>8-77-106b	
</td></tr>
				
<tr><td>
	तथा चाधिरथौ याते प्रयान्तु कुरवो दिशः।<br>मन्वानास्तं रथश्रेष्ठं सर्वलोकेषु धन्विनाम्।।	</td><td>	8-77-107a<br>8-77-107b	
</td></tr>
				
<tr><td>
	स वै चाद्य भयात्त्यक्त्वा धार्तराष्ट्रो महाचमूम्।<br>दुर्योधनो भयोद्विग्नो द्रवतु स्वं निवेशनम्।।	</td><td>	8-77-108a<br>8-77-108b	
</td></tr>
				
<tr><td>
	तथा चाद्य हतं श्रुत्वा धृतराष्ट्रो जनेश्वरः।<br>क्षणेन निपतेद्भूमौ विसंज्ञो वै महीपतिः।।	</td><td>	8-77-109a<br>8-77-109b	
</td></tr>
				
<tr><td>
	अद्य जानन्तु ते पार्थ विक्रमं सर्वयोधिनः।<br>यदुवाच सभामध्ये परुषं भारत त्वयि।।	</td><td>	8-77-110a<br>8-77-110b	
</td></tr>
				
<tr><td>
	यानि चान्यानि दुष्टात्मा पापानि कृतवांस्त्वयि।<br>तान्यद्य भरतश्रेष्ठ नाशयन्तु शरास्तव।।	</td><td>	8-77-111a<br>8-77-111b	
</td></tr>
				
<tr><td>
	शान्तिं कुरु परिक्लेशा कृष्णायाः शत्रुपातन।<br>हत्वा शत्रुं रणे श्लाघ्यं गर्जन्तमतिपौरुषम्।।	</td><td>	8-77-112a<br>8-77-112b	
</td></tr>
				
<tr><td>
	अद्य चाधिरथिर्वेद्धस्तव बाणैः समन्ततः।<br>मन्यतां त्वां नरव्याघ्र प्रवरं सर्वधन्विनाम्।।	</td><td>	8-77-113a<br>8-77-113b	
</td></tr>
				
<tr><td>
	गाण्डीवप्रसृतान्वाणानद्य गात्रस्पृशः शरान्।<br>यातु कर्णो रणे पार्थ श्वाविच्छललतो यथा।।	</td><td>	8-77-114a<br>8-77-114b	
</td></tr>
				
				
<tr><td>
	तं कथं कर्णमासाद्य विद्रवेयुर्महारथाः।<br>यस्त्वेकः सर्वपाञ्चालानहन्यहनि नाशयन्।<br>कालवच्चरते वीर पाञ्चालानां रथव्रजे।।	</td><td>	8-77-115a<br>8-77-115b<br>8-77-115c	
</td></tr>
				
				
<tr><td>
	तमप्यासाद्य समरे मित्रार्थे मित्रवत्सल।<br>तथा ज्वलन्तमस्त्रैश्च शूरं सर्वधनुष्मताम्।<br>निर्दहन्तं समारूढं दुर्धर्षं द्रोणमञ्जसा।।	</td><td>	8-77-116a<br>8-77-116b<br>8-77-116c	
</td></tr>
				
<tr><td>
	ते नित्यमुदिता जेतुं युधि शत्रुमरिन्दमाः।<br>न चेदाधिरथेर्भीताः पाञ्चालाः स्युः पराङ्मुखाः।।	</td><td>	8-77-117a<br>8-77-117b	
</td></tr>
				
<tr><td>
	तेषामापततां शूरः पाञ्चालानां तरस्विनाम्।<br>आदत्तासूञ्शरैः कर्णः पतङ्गानामिवानलः।।	</td><td>	8-77-118a<br>8-77-118b	
</td></tr>
				
<tr><td>
	एते द्रवन्ति पाञ्चाला द्राव्यन्ते योधिभिर्ध्रुवम्।<br>कर्णेन भरतश्रेष्ठ पश्यपश्य तथाकृतान्।।	</td><td>	8-77-119a<br>8-77-119b	
</td></tr>
				
<tr><td>
	तान्समारोहतः शूरान्मित्रार्थे त्यक्तजीवितान्।<br>निस्तारय महाबाहो कर्णास्त्रात्पावकोपमात्।।	</td><td>	8-77-120a<br>8-77-120b	
</td></tr>
				
<tr><td>
	अस्त्रं हिरामात्कर्णेन भार्गवादृषिसत्तमात्।<br>यदवाप्तं तदा घोरं तस्य रूपमुदीर्यते।।	</td><td>	8-77-121a<br>8-77-121b	
</td></tr>
				
<tr><td>
	तापनं सर्वसैन्यस्य घोररूपं भयानकम्।<br>यमाश्रित्य महासेना ज्वलते स्वेन तेजसा।।	</td><td>	8-77-122a<br>8-77-122b	
</td></tr>
				
<tr><td>
	एते चरन्ति सङ्ग्रामे कर्णचापच्युताः शराः।<br>प्रभया इह शत्रूणां घातयन्तो जनान्प्रभो।।	</td><td>	8-77-123a<br>8-77-123b	
</td></tr>
				
<tr><td>
	एते भ्रमन्ति पाञ्चाला उत्क्रयन्ति च मारिष।<br>कर्णास्त्रं समरे प्राप्य दुर्निवार्यं महात्मभिः।।	</td><td>	8-77-124a<br>8-77-124b	
</td></tr>
				
<tr><td>
	एष भीमो दृढक्रोधो वृतः पार्थ समन्ततः।<br>सृञ्जयैर्योऽजयत्कर्णं पीड्यते निशितैः शरैः।।	</td><td>	8-77-125a<br>8-77-125b	
</td></tr>
				
<tr><td>
	पाञ्चालान्सृञ्जयांश्चैव पाण्डवांश्चैव भारत।<br>उपेक्षितो दहेत्कर्णो रोगो देहमिवान्तकः।।	</td><td>	8-77-126a<br>8-77-126b	
</td></tr>
				
<tr><td>
	नान्यं त्वत्तो हि पश्यामि योधं यौधिष्ठिरे बले।<br>यः समासाद्य राधेयं स्वस्तिमानाव्रजेद्गृहान्।।	</td><td>	8-77-127a<br>8-77-127b	
</td></tr>
				
<tr><td>
	तमद्य निशितैर्बाणैर्निहत्य भरतर्षभ।<br>यथा प्रतिज्ञां त्व पार्थ तीर्त्वा कीर्तिमवाप्स्यसि।।	</td><td>	8-77-128a<br>8-77-128b	
</td></tr>
				
<tr><td>
	त्वं हि शक्तो रणे कर्णं विजेतुं सह पार्थिवैः।<br>नान्यो युधि युधां श्रेष्ठ सत्यमेतद्ब्रवीमि ते।।	</td><td>	8-77-129a<br>8-77-129b	
</td></tr>
				
<tr><td>
	एतत्कृत्वा महत्कार्म हत्वा कर्णं महारथम्।<br>कृतार्थः सफलः पार्थ सुखी भव नरोत्तम।।	</td><td>	8-77-130a<br>8-77-130b	
</td></tr>
<tr><td>
	।। इति श्रीमन्महाभारते कर्णपर्वणि <br>सप्तदशदिवसयुद्धे सप्तसप्ततितमोऽध्यायः।। 77 ।।	</td><td>		
</td></tr>
</tbody>