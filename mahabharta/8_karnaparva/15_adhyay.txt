				
<tbody><tr><td>
	<b>सञ्जय उवाच।</b>	</td><td>	8-15-1x	
</td></tr>
				
<tr><td>
	नकुलं रभसं युद्धे द्रावयन्तं वरूथिनीम्।<br>कर्णो वैकर्तनो राजन्वारयामास वै रुषा।।	</td><td>	8-15-1a<br>8-15-1b	
</td></tr>
				
<tr><td>
	नकुलस्तु ततः कर्णं प्रहसन्निदमब्रवीत्।।<br>चिरस्य बत दृष्टोऽहं दैवतैः सौम्यचक्षुषा।	</td><td>	8-15-2a<br>8-15-2b	
</td></tr>
				
<tr><td>
	यस्य मे त्वं रणे पाप चक्षुर्विषयमागतः।।<br>त्वं हि मूलमनर्थानां वैरस्य कलहस्य च।	</td><td>	8-15-3a<br>8-15-3b	
</td></tr>
				
<tr><td>
	त्वद्दोषात्कुरवः क्षीणाः समासाद्य परस्परम्।<br>त्वामद्य समरे हत्वा कृतकृत्योऽस्मि विज्वरः।।	</td><td>	8-15-4a<br>8-15-4b	
</td></tr>
				
<tr><td>
	एवमुक्तः प्रत्युवाच नकुलं सूतनन्दनः।<br>सदृशं राजपुत्रस्य धन्विनश्च विशेषतः।।	</td><td>	8-15-5a<br>8-15-5b	
</td></tr>
				
<tr><td>
	प्रहरस्व च मे वीर पश्यामस्तव पौरुषम्।<br>कर्म कृत्वा रमे शूर ततः कत्थितुमर्हसि।।	</td><td>	8-15-6a<br>8-15-6b	
</td></tr>
				
<tr><td>
	अनुक्त्वा समरे तात शूरा युध्यन्ति शक्तितः।<br>प्रयुध्यस्व मया शक्त्या हनिष्ये दर्पमेव ते।।	</td><td>	8-15-7a<br>8-15-7b	
</td></tr>
				
<tr><td>
	इत्युक्त्वा प्राहरत्तूर्णं पाण्डुपुत्राय सूतजः।<br>विव्याध चैनं समरे त्रिसप्तत्या शिलीमुखैः।।	</td><td>	8-15-8a<br>8-15-8b	
</td></tr>
				
<tr><td>
	नकुलस्तु ततो विद्वः सूतपुत्रेण भारत।<br>अशीत्याऽऽशीविषप्रख्यैः सूतपुत्रमविध्यत।।	</td><td>	8-15-9a<br>8-15-9b	
</td></tr>
				
<tr><td>
	तस्य कर्णो धनुश्छित्त्वा स्वर्णपुङ्खैः शिलाशितैः।<br>त्रिंशता परमेष्वासः शरैः पाण्डवमर्दयत्।।	</td><td>	8-15-10a<br>8-15-10b	
</td></tr>
				
<tr><td>
	ते तस्य कवचं भित्त्वा पपुः शोणितमाहवे।<br>आशीविषा यथा नागा भित्त्वा गां सलिलं पपुः।।	</td><td>	8-15-11a<br>8-15-11b	
</td></tr>
				
<tr><td>
	अथान्यद्वनुरादाय हेमपृष्ठं दुरासदम्।<br>कर्णं विव्याध सप्तत्या सारथिञ्च त्रिभिः शरैः।।	</td><td>	8-15-12a<br>8-15-12b	
</td></tr>
				
<tr><td>
	ततः क्रुद्धो महाराज नकुलः परवीहा।<br>क्षुरप्रेण सुतीक्ष्णेन कर्णस्य धनुराच्छिनत्।।	</td><td>	8-15-13a<br>8-15-13b	
</td></tr>
				
<tr><td>
	अथैनं छिन्नधन्वानं सायकानां शतैस्त्रिभिः।<br>आजघ्ने प्रहसन्वीरः सर्वलोकमहारथम्।।	</td><td>	8-15-14a<br>8-15-14b	
</td></tr>
				
<tr><td>
	कर्णमभ्यर्दितं दृष्ट्वा पाण्डुपुत्रेण मारिष।<br>विस्मयं परमं जग्मुर्ऋषयः सह दैवतैः।।	</td><td>	8-15-15a<br>8-15-15b	
</td></tr>
				
<tr><td>
	अथान्यद्वनुरादाय कर्णो वैकर्तनस्तदा।<br>नकुलं पञ्छभिर्बाणैर्जत्रुदेशे समार्पयत्।।	</td><td>	8-15-16a<br>8-15-16b	
</td></tr>
				
<tr><td>
	उरस्थैरथ तैर्बाणैर्माद्रीपुत्रो व्यरोचत।<br>स्वरश्मिभिरिवादित्यो भुवने विसृजन्प्रभाम्।।	</td><td>	8-15-17a<br>8-15-17b	
</td></tr>
				
<tr><td>
	नकुलस्तु ततः कर्णं विद्व्वा सप्तभिराशुगैः।<br>अथास्य धनुषः कोटिं पुनश्चिच्छेद मारिष।।	</td><td>	8-15-18a<br>8-15-18b	
</td></tr>
				
<tr><td>
	सोऽन्यत्कार्मुकमादाय समरे वेगवत्तरम्।<br>नकुलस्य ततो बैणैः समन्ताच्छादयद्दिशः।।	</td><td>	8-15-19a<br>8-15-19b	
</td></tr>
				
<tr><td>
	सञ्छाद्यमानः सहसा कर्णचाप्युतैः सरैः।<br>चिच्छेद स शरांस्तूर्णं शरैरेव महारथः।।	</td><td>	8-15-20a<br>8-15-20b	
</td></tr>
				
<tr><td>
	ततो बाणमयं जालं विततं व्योम्न्यदृश्यत।<br>खद्योतानामिव व्रातैः सम्पतद्भिर्यथा नभः।।	</td><td>	8-15-21a<br>8-15-21b	
</td></tr>
				
<tr><td>
	तैर्विमुक्तैः शरशतैश्छादितं गगनं तदा।<br>शलभानां यथा व्रातैस्तद्वदासीद्विशाम्पते।।	</td><td>	8-15-22a<br>8-15-22b	
</td></tr>
				
<tr><td>
	ते शरा हेमविकृताः सम्पन्तौ मुहुर्मुहुः।<br>श्रेणीकृता व्यकाशान्त क्रौञ्चाः श्रेणीकृता इव।।	</td><td>	8-15-23a<br>8-15-23b	
</td></tr>
				
<tr><td>
	बाणजालवृते व्योम्नि च्छादिते च दिवाकरे।<br>न स्म सम्पतते भूतं किञ्चिदप्यन्तरिक्षगम्।।	</td><td>	8-15-24a<br>8-15-24b	
</td></tr>
				
<tr><td>
	निरुद्वे तत्र मार्गे च शरसङ्घैः समन्ततः।<br>व्यरोचेतां महात्मानौ कालसूर्याविवोदितौ।।	</td><td>	8-15-25a<br>8-15-25b	
</td></tr>
				
<tr><td>
	कर्णचापच्युतैर्बाणैर्वध्यमानास्तु सोमकाः।<br>अवालीयन्त राजेन्द्र वेदनार्ता भूशार्दिताः।।	</td><td>	8-15-26a<br>8-15-26b	
</td></tr>
				
<tr><td>
	नकुलस्य तथा बाणैर्हन्यमाना चमूस्तव।<br>व्यशीर्यत दिशो राजन्वातनुन्ना इवाम्बुदाः।।	</td><td>	8-15-27a<br>8-15-27b	
</td></tr>
				
<tr><td>
	ते सेने हन्यमाने तु ताभ्यां दिव्यैर्महाशरैः।<br>शरपातमपाक्रम्य तस्थतुः प्रेक्षिके तदा।।	</td><td>	8-15-28a<br>8-15-28b	
</td></tr>
				
<tr><td>
	प्रोत्सारितजने तस्मिन्कर्णपाण्डवयोः शरैः।<br>अविध्येतां महात्मानावन्योन्यं शरवृष्टिभिः।।	</td><td>	8-15-29a<br>8-15-29b	
</td></tr>
				
<tr><td>
	विदर्शयन्तौ दिव्यानि शस्त्राणि रणमूर्धनि।<br>छादयन्तौ च सहसा परस्परवधैषिणौ।।	</td><td>	8-15-30a<br>8-15-30b	
</td></tr>
				
<tr><td>
	नकुलेन शरा मुक्ता कङ्कबर्हिणवाससः।<br>सूतपुत्रमवच्छाद्य व्यतिष्ठन्त यथाऽम्बरे।।	</td><td>	8-15-31a<br>8-15-31b	
</td></tr>
				
<tr><td>
	तथैव सूतपुत्रेण प्रेषिताः परमाहवे।<br>पाण्डुपुत्रमवच्छाद्य व्यतिष्ठन्ताम्बरे शराः।।	</td><td>	8-15-32a<br>8-15-32b	
</td></tr>
				
<tr><td>
	शरवेश्मप्रविष्टौ तौ ददृशाते न कैश्चन।<br>सूर्याचन्द्रमसौ राजञ्छाद्यमानौ घनैरिव।।	</td><td>	8-15-33a<br>8-15-33b	
</td></tr>
				
<tr><td>
	ततः क्रुद्धो रणे कर्णः कृत्वा घोरतरं वपुः।<br>पाण्डवं छादयामास समन्ताच्छरवृष्टिभिः।।	</td><td>	8-15-34a<br>8-15-34b	
</td></tr>
				
<tr><td>
	सोऽतिच्छन्नो महाराज सूतपुत्रेण पाण्डवः।<br>न चकार व्यथां राजन्भास्करो जलदैर्यथा।।	</td><td>	8-15-35a<br>8-15-35b	
</td></tr>
				
<tr><td>
	ततः प्रहस्याधिरथिः शरजालानि मारिष।<br>प्रेषयामास समरे शतशोऽथ सहस्रशः।।	</td><td>	8-15-36a<br>8-15-36b	
</td></tr>
				
<tr><td>
	एकच्छायमभूत्सर्वं तस्य बाणैर्महात्मनः।।<br>अभ्रच्छायेव सञ्जज्ञे सम्पतद्भिः शरोत्तमैः।।	</td><td>	8-15-37a<br>8-15-37b	
</td></tr>
				
<tr><td>
	ततः कर्णो महाराज धनुश्छित्त्वा महात्मनः।<br>सारथिं पातयामास रथनीडाद्वसन्निव।।	</td><td>	8-15-38a<br>8-15-38b	
</td></tr>
				
<tr><td>
	ततोऽश्वांश्छतुरश्चास्य चतुर्भिर्निशितैः शरैः।<br>यमस्य भवनं तूर्णं प्रेषयामास भारत।।	</td><td>	8-15-39a<br>8-15-39b	
</td></tr>
				
<tr><td>
	अथास्य तं रथं दिव्यं तिलशो व्यधमच्छरैः।<br>पताकां चक्ररक्षांश्च गदां खङ्गं च मारिष।।	</td><td>	8-15-40a<br>8-15-40b	
</td></tr>
				
<tr><td>
	शतचन्द्रं च तच्चर्म सर्वापकरणानि च।<br>`सुवर्णविकृतं तच्च धनुः शरमाहवे'।।	</td><td>	8-15-41a<br>8-15-41b	
</td></tr>
				
<tr><td>
	हताश्वो विरथश्चैव विवर्मा च विशाम्पते।<br>अवतीर्य रथात्तूर्णं परिघं गृह्य धिष्ठितः।।	</td><td>	8-15-42a<br>8-15-42b	
</td></tr>
				
<tr><td>
	तमुद्यतं महारघोरं परिघं तस्य सूतजः।<br>व्यहनत्सायकै राजन्सुतीक्ष्णैर्भारसाधनैः।।	</td><td>	8-15-43a<br>8-15-43b	
</td></tr>
				
<tr><td>
	व्यायुधं चैनमालक्ष्य शरैः सन्नतपर्वभिः।<br>आर्पयद्बहुभिः कर्णो न चैनं समपीडयत्।।	</td><td>	8-15-44a<br>8-15-44b	
</td></tr>
				
<tr><td>
	स हन्यमानः समरे कृतास्त्रेण बलीयसा।<br>प्राद्रवत्सहसा राजन्नकुलो व्याकुलेन्द्रियः।।	</td><td>	8-15-45a<br>8-15-45b	
</td></tr>
				
<tr><td>
	तमभिद्रुत्य राधेयः प्रहसन्वै पुनःपुनः।<br>सज्यमस्य धनुः कण्ठे व्यवासृजत भारत।।	</td><td>	8-15-46a<br>8-15-46b	
</td></tr>
				
<tr><td>
	ततः स शुशुभे राजन्कण्ठासक्तमहाधनुः।<br>परिवेषमनुप्राप्तो यथा स्याद्व्योम्नि चन्द्रमाः।।	</td><td>	8-15-47a<br>8-15-47b	
</td></tr>
				
<tr><td>
	यथैव चासितो मेघः शक्रचापेन शोभितः।<br>`अशोभत महाराज पाण्डुपुत्रस्तथा रणे'।।	</td><td>	8-15-48a<br>8-15-48b	
</td></tr>
				
<tr><td>
	तमब्रवीत्ततः कर्णो व्यर्थं व्याहृतवानसि।<br>वदेदानीं पुनर्हृष्टो वध्यमानः पुनःपुनः।।	</td><td>	8-15-49a<br>8-15-49b	
</td></tr>
				
<tr><td>
	मा योत्सीः कुरुभिः सार्धं बलवद्भिश्च पाण्डव।<br>सदृशैस्तात युध्यस्व व्रीडां मा कुरु पाण्डव।।	</td><td>	8-15-50a<br>8-15-50b	
</td></tr>
				
<tr><td>
	गृहं वा गच्छ माद्रेय यत्र वा कृष्णफल्गुनौ।<br>एवमुक्त्वा महाराज विससर्ज स तं तदा।।	</td><td>	8-15-51a<br>8-15-51b	
</td></tr>
				
<tr><td>
	वधप्राप्तं तु तं शूरो नाहनद्वर्मवित्तदा।<br>स्मृत्वा कुन्त्या वचो राजंस्तत एनं व्यसर्जयत्।।	</td><td>	8-15-52a<br>8-15-52b	
</td></tr>
				
<tr><td>
	विसृष्टः पाण्डवो राजन्सूतपुत्रेण धन्विना।<br>व्रीडन्निव जगामाथ युधिष्ठिररथं प्रति।।	</td><td>	8-15-53a<br>8-15-53b	
</td></tr>
				
<tr><td>
	आरुरोह रथं चापि सूतपुत्रप्रतापितः।<br>निःश्वसन्दुःखसन्तप्तः कुम्भक्षिप्त इवोरगः।।	</td><td>	8-15-54a<br>8-15-54b	
</td></tr>
				
<tr><td>
	तं विजित्याथ कर्णोऽपि पाञ्चालांस्त्वरितो ययौ।<br>रथेनातिपताकेन चन्द्रवर्णहयेन च।।	</td><td>	8-15-55a<br>8-15-55b	
</td></tr>
				
<tr><td>
	तत्राक्रन्दो महानासीत्पाण्डवानां विशाम्पते।<br>दृष्ट्वा सेनापतिं यान्तं पाञ्चालानां रथव्रजान्।।	</td><td>	8-15-56a<br>8-15-56b	
</td></tr>
				
<tr><td>
	तत्राकरोन्महाराज कदनं सूतनन्दनः।<br>मध्यं प्राप्ते दिनकरे चक्रवद्विचरन्प्रभुः।।	</td><td>	8-15-57a<br>8-15-57b	
</td></tr>
				
				
<tr><td>
	भग्नचक्रै रथैः कैश्चिच्छिन्नध्यवजपताकिभिः।<br>हताश्वैर्हतसूतैश्च भग्नाक्षैश्चैव मारिष।<br>हियमाणानपश्याम पाञ्चालानां रथव्रजान्।।	</td><td>	8-15-58a<br>8-15-58b<br>8-15-58c	
</td></tr>
				
<tr><td>
	तत्रतत्र च सम्भ्रान्ता विचेरुरथ कुञ्जराः।<br>दावाग्न्यभिपरीताङ्गा यथैव स्युर्महावने।।	</td><td>	8-15-59a<br>8-15-59b	
</td></tr>
				
				
<tr><td>
	भिन्नकुम्भाः सरुधिराश्छिन्नहस्ताश्च वारणाः।<br>छिन्नगात्रावराश्चैव च्छिन्नवालधयोऽपरे।<br>छिन्नाभ्राणीव सम्पेतुर्हन्यमाना महात्मना।।	</td><td>	8-15-60a<br>8-15-60b<br>8-15-60c	
</td></tr>
				
<tr><td>
	अपरे त्रासिता नागा नाराचशरतोमरैः।<br>तमेवाभिमुखं जग्मुः शलभा इव पावकम्।।	</td><td>	8-15-61a<br>8-15-61b	
</td></tr>
				
<tr><td>
	अपरे निष्टनन्तश्च व्यदृश्यन्त महाद्विपाः।<br>क्षरन्तः शोणितं गात्रैर्नगा इव जलस्रवाः।।	</td><td>	8-15-62a<br>8-15-62b	
</td></tr>
				
<tr><td>
	उरश्छदैर्वियुक्तांश्च वालबन्धैश्च वाजिनः।<br>राजतैश्च तथा कांस्यैः सौवर्णैश्चैव भूषणैः।।	</td><td>	8-15-63a<br>8-15-63b	
</td></tr>
				
<tr><td>
	हीनांश्चाभरणैश्चैव खलीनैश्च विवर्जितान्।<br>चामरैश्च कुथाभिश्च तूणीरैः पतितैरपि।।	</td><td>	8-15-64a<br>8-15-64b	
</td></tr>
				
<tr><td>
	निहतैः सादिभिश्चैव शूरैराहवशोभितैः।<br>अपश्याम रणे तत्र भ्राम्यमाणान्हयोत्तमान्।।	</td><td>	8-15-65a<br>8-15-65b	
</td></tr>
				
<tr><td>
	प्रासैः खङ्गैश्च रहितानृष्टिभिश्चापि भारत।<br>हयसादीनपश्याम कञ्चुकोष्णीषधारिणः।।	</td><td>	8-15-66a<br>8-15-66b	
</td></tr>
				
<tr><td>
	निहतान्वध्यमानांश्च वेपमानांश्च भारत।<br>नागाङ्गावयवैर्हीनांस्तत्रतत्रैव भारत।।	</td><td>	8-15-67a<br>8-15-67b	
</td></tr>
				
<tr><td>
	रथान्हेमपरिष्कारान्संयुक्ताञ्जवनैर्हयैः।<br>भ्राम्यमाणानपश्याम हतेषु रथिषु द्रुतम्।।	</td><td>	8-15-68a<br>8-15-68b	
</td></tr>
				
<tr><td>
	भग्नाक्षकूबरान्कांश्चिद्भग्नचक्रांश्च भारत।<br>विपताकध्वजांश्चान्याञ्छिन्नेषादण्डबन्धुरान्।।	</td><td>	8-15-69a<br>8-15-69b	
</td></tr>
				
<tr><td>
	विहीनान्रथिनस्तत्र धावमानांस्ततस्ततः।<br>सूतपुत्रशरैस्तीक्ष्णैर्हन्यमानान्विशाम्पते।।	</td><td>	8-15-70a<br>8-15-70b	
</td></tr>
				
<tr><td>
	विशस्त्रांश्च तथैवान्यान्सशस्त्रांश्च हतान्बहून्।<br>तारकाजालसञ्छन्नान्वरघण्टाविशोभितान्।।	</td><td>	8-15-71a<br>8-15-71b	
</td></tr>
				
<tr><td>
	नानावर्णविचित्राभिः पताकाभिरलङ्कृतान्।<br>वारमआननुपश्याम धावमानान्समन्ततः।।	</td><td>	8-15-72a<br>8-15-72b	
</td></tr>
				
<tr><td>
	शिरांसि बाहूनूरूंश्च च्छिन्नानन्यांस्तथैव च।<br>कर्णचापच्युतैर्बाणैरपश्याम समन्ततः।।	</td><td>	8-15-73a<br>8-15-73b	
</td></tr>
				
<tr><td>
	महान्व्यतिकरो रौद्रो योधानामन्वपद्यत।<br>कर्णसायकनुन्नानां युध्यतां च शितैः शरैः।।	</td><td>	8-15-74a<br>8-15-74b	
</td></tr>
				
<tr><td>
	ते वध्यमानाः समरे सूतपुत्रेण सृञ्जयाः।<br>तमेवाभिमुखं यान्ति पतङ्गा इव पावकम्।।	</td><td>	8-15-75a<br>8-15-75b	
</td></tr>
				
<tr><td>
	तं दहन्तमनीकानि तत्रतत्र महारथम्।<br>क्षत्रिया वर्जयामासुर्युगान्ताग्निमिवोल्बणम्।।	</td><td>	8-15-76a<br>8-15-76b	
</td></tr>
				
				
<tr><td>
	हतशेषास्तु ये वीराः पाञ्चालानां महारथाः।<br>तान्प्रभग्रान्दुतान्वीरः पृष्ठो विकिऱञ्छरैः।<br>अभ्यधावत तेजस्वी विशीर्णवचनध्वजान्।।	</td><td>	8-15-77a<br>8-15-77b<br>8-15-77c	
</td></tr>
				
<tr><td>
	तापयामास तान्बाणैः सूतपुत्रो महाबलः।<br>मध्यन्दिनमनुप्राप्तो भूतानीव तमोनुदः।।	</td><td>	8-15-78a<br>8-15-78b	
</td></tr>
<tr><td>
	।। इति श्रीमन्महाभारते कर्णपर्वणि <br>षोडशदिवसयुद्धे पञ्चदशोऽध्यायः।। 15 ।।	</td><td>		
</td></tr>
</tbody>