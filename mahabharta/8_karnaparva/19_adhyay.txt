				
<tbody><tr><td>
	<b>सञ्जय उवाच।</b>	</td><td>	8-19-1x	
</td></tr>
				
<tr><td>
	युधिष्ठिरं महाराज विसृजन्तं शरान्बहून्।<br>स्वयं दुर्योधनो राजा प्रत्यगृह्णादभीतवत्।।	</td><td>	8-19-1a<br>8-19-1b	
</td></tr>
				
<tr><td>
	तमापतन्तं सहसा तव पुत्रं महारथम्।<br>धर्मराजो द्रुतं विद्‌ध्वा तिष्ठतिष्ठेति चाब्रवीत्।।	</td><td>	8-19-2a<br>8-19-2b	
</td></tr>
				
<tr><td>
	स तु तं प्रतिविव्याध नवभिर्निशितैः शरैः।<br>सारथिं चास्य भल्लेन भृशं क्रुद्धोऽभ्यताडयत्।।	</td><td>	8-19-3a<br>8-19-3b	
</td></tr>
				
<tr><td>
	ततो युधिष्ठिरो राजन्स्वर्णपुङ्खाञ्शिलीमुखान्।<br>दुर्योधनाय चिक्षेप त्रयोदश शिलाशितान्।।	</td><td>	8-19-4a<br>8-19-4b	
</td></tr>
				
<tr><td>
	चतुर्भिश्चतुरो वाहांस्तस्य हत्वा महारथः।<br>पञ्चमेन शिरः कायात्सारथेश्च समाक्षिपत्।।	</td><td>	8-19-5a<br>8-19-5b	
</td></tr>
				
				
<tr><td>
	षष्ठेन तु ध्वजं राज्ञः सप्तमेन तु कार्मुकम्।<br>अष्टमेन तथा खङ्गं पातयामास भूतले।<br>पञ्चभिर्नृपतिं चापि धर्मराजोऽर्दयद्भृशम्।।	</td><td>	8-19-6a<br>8-19-6b<br>8-19-6c	
</td></tr>
				
<tr><td>
	हताश्वात्तु रथात्तस्मादवप्लुत्य सुतस्तव।<br>उत्तमं व्यसनं प्राप्तो भूमावेवावतिष्ठत।।	</td><td>	8-19-7a<br>8-19-7b	
</td></tr>
				
<tr><td>
	तं तु कृच्छ्रगतं दृष्ट्वा कर्णद्रौणिकृपादयः।<br>अभ्यवर्तन्त सहसा परीप्सन्तो नराधिपम्।।	</td><td>	8-19-8a<br>8-19-8b	
</td></tr>
				
<tr><td>
	अथ पाण्डुसुताः सर्वे परिवार्य युधिष्ठिरम्।<br>अन्वयुः समरे राजंस्ततो युद्धमवर्तत।।	</td><td>	8-19-9a<br>8-19-9b	
</td></tr>
<tr><td>
	ततस्तूर्यसहस्राणि प्रावाद्यन्त महामृधे।।	</td><td>	8-19-10a	
</td></tr>
				
<tr><td>
	क्ष्वेलाः किलकिलाशब्दाः प्रादुरासन्महीपते।<br>यत्राभ्यगच्छन्समरे पाञ्चालाः कौरवैः सह।।	</td><td>	8-19-11a<br>8-19-11b	
</td></tr>
				
<tr><td>
	नरा नरैः समाजग्मुर्वारणा वरवारणैः।<br>रथाश्च रथिभिः सार्धं हयाश्च हयसादिभिः।।	</td><td>	8-19-12a<br>8-19-12b	
</td></tr>
				
<tr><td>
	द्वन्द्वान्यासन्महाराज प्रेक्षणीयानि संयुगे।<br>विविधान्यप्यचिन्त्यानि शस्त्रवन्त्युत्तमानि च।।	</td><td>	8-19-13a<br>8-19-13b	
</td></tr>
				
<tr><td>
	ते शूराः समरे सर्वे चित्रं लघु च सुष्ठु च।<br>अयुध्यन्त महावेगाः परस्परवधैषिणः।।	</td><td>	8-19-14a<br>8-19-14b	
</td></tr>
				
<tr><td>
	अन्योन्यं समरे जघ्नुर्योधव्रतमनुष्ठिताः।<br>न हि ते समरं चक्रुः पृष्ठतो वै कथञ्चन।।	</td><td>	8-19-15a<br>8-19-15b	
</td></tr>
				
<tr><td>
	मुहूर्तमेव तद्युद्वमासीन्मधुरदर्शनम्।<br>तत उन्मत्तवद्राजन्निर्मर्यादमवर्तत।।	</td><td>	8-19-16a<br>8-19-16b	
</td></tr>
				
<tr><td>
	रथी नागं समासाद्य दारयन्निशितैः शरैः।<br>प्रेषयामास कालाय शरैः सन्नतपर्वभिः।।	</td><td>	8-19-17a<br>8-19-17b	
</td></tr>
				
<tr><td>
	नागा हयान्समासाद्य विक्षिपन्तो बहून्रणे।<br>दारयामासुरत्युग्रं तत्रतत्र तदातदा।।	</td><td>	8-19-18a<br>8-19-18b	
</td></tr>
				
<tr><td>
	हयारोहाश्च बहवः परिवार्य हयोत्तमान्।<br>तलशब्दरवांश्चक्रुः सम्पतन्तस्ततस्ततः।।	</td><td>	8-19-19a<br>8-19-19b	
</td></tr>
				
<tr><td>
	धावमानांस्ततस्तांस्तु द्रवमाणान्महागजान्।<br>पार्श्वतः पृष्ठतश्चैव निजघ्नुर्हयसादिनः।।	</td><td>	8-19-20a<br>8-19-20b	
</td></tr>
				
<tr><td>
	विद्राव्य च बहूनश्वान्नागा राजन्मदोत्कटाः।<br>विषाणैश्चापरे जघ्नुर्ममृदुश्चापरे भृशम्।।	</td><td>	8-19-21a<br>8-19-21b	
</td></tr>
				
<tr><td>
	साश्वारोहांश्च तुरगान्विषामैर्विव्यधू रुषा।<br>अपरे चिक्षिपुर्वेगात्प्रगृह्यातिबलास्तदा।।	</td><td>	8-19-22a<br>8-19-22b	
</td></tr>
				
<tr><td>
	पादातैराहता नागा विवरेषु समन्ततः।<br>चक्रुरार्तस्वरं घोरं दुद्रुवुश्च दिशो दश।।	</td><td>	8-19-23a<br>8-19-23b	
</td></tr>
				
<tr><td>
	पदातीनां तु सहसा प्रद्रुतानां महाहवे।<br>उत्सृज्याभरणं तूर्णमववव्रू रणाजिरे।।	</td><td>	8-19-24a<br>8-19-24b	
</td></tr>
				
<tr><td>
	निमित्तं मन्यमानास्तु परिणाम्य महागजाः।<br>जगृहुर्बिभिदुश्चैव चित्राण्याभरणानि च।।	</td><td>	8-19-25a<br>8-19-25b	
</td></tr>
				
<tr><td>
	तांस्तु तत्र प्रसक्तान्वै परिन्वार्य पदातयः।<br>हस्त्यारोहान्निजघ्नुस्ते महावेगा बलोत्कटाः।।	</td><td>	8-19-26a<br>8-19-26b	
</td></tr>
				
<tr><td>
	अपरे हस्तिभिर्हस्तैः खं विक्षिप्ता महाहवे।<br>निपतन्तो विषाणाग्रैर्भृशं विद्वाः सुशिक्षितैः।।	</td><td>	8-19-27a<br>8-19-27b	
</td></tr>
				
<tr><td>
	अपरे सहसा गृह्य विषाणैरेव सूदिताः।<br>सेनान्तरं समासाद्य केचित्तत्र महागजैः।।	</td><td>	8-19-28a<br>8-19-28b	
</td></tr>
				
<tr><td>
	क्षुण्णगात्रा महाराज विक्षिप्य च पुनःपुनः।<br>अपरे व्यजनानीव विभ्राम्य निहता मृधे।।	</td><td>	8-19-29a<br>8-19-29b	
</td></tr>
				
<tr><td>
	पुरःसराश्च नागानामपरेषां विशाम्पते।<br>शरीराण्यतिविद्वानि तत्रतत्र रणाजिरे।।	</td><td>	8-19-30a<br>8-19-30b	
</td></tr>
				
<tr><td>
	प्रतिमानेषु कुम्भेषु दन्तवेष्टेषु चापरे।<br>निगृहीता भृशं नागाः प्रासतोमरशक्तिभिः।।	</td><td>	8-19-31a<br>8-19-31b	
</td></tr>
				
<tr><td>
	निगृह्य च गजाः केचित् पार्श्वस्थैर्भृशदारुणैः।<br>रथाश्वसादिभिस्तत्र सम्भिन्ना न्यपतन्भुवि।।	</td><td>	8-19-32a<br>8-19-32b	
</td></tr>
				
<tr><td>
	सहयाः सादिनस्तत्र तोमरेण महामृधे।<br>भूमावमृद्रन्वेगेन सचर्माणं पदातिनम्।।	</td><td>	8-19-33a<br>8-19-33b	
</td></tr>
				
				
<tr><td>
	चछा सावरणान्कांश्चित्तत्रतत्र विशाम्पते।<br>रथान्नागाः समासाद्य परिगृह्य च मारिष।<br>व्याक्षिपन्सहसा तत्र घोररूपे भयानके।।	</td><td>	8-19-34a<br>8-19-34b<br>8-19-34c	
</td></tr>
				
<tr><td>
	नाराचैर्निहताश्चापि गजाः पेतुर्महाबलाः।<br>पर्वतस्येव शिखरं वज्ररुग्णं महीतले।।	</td><td>	8-19-35a<br>8-19-35b	
</td></tr>
				
<tr><td>
	योधा योधान्समासाद्य मुष्टिभिर्व्यहनन्युधि।<br>केशेष्वन्योन्यमाक्षिप्य चिक्षिपुर्बिभिदुश्च ह।।	</td><td>	8-19-36a<br>8-19-36b	
</td></tr>
				
<tr><td>
	उद्यम्य च भुजानन्ये निक्षिप्य च महीतले।<br>पदा चोरः समाक्रम्य स्फुरतोऽपाहरच्छिरः।।	</td><td>	8-19-37a<br>8-19-37b	
</td></tr>
				
<tr><td>
	पततश्चापरो राजन्विजहारासिना शिरः।<br>`मृतमन्यो महाराज पदा ताडितवांस्तदा'।।	</td><td>	8-19-38a<br>8-19-38b	
</td></tr>
				
				
<tr><td>
	जीवतश्च तथैवान्यः शस्त्रं काये न्यमज्जयत्।<br>मुष्टियुद्धं महच्चासीद्योधानां तत्र भारत।<br>तथा केशग्रहश्चोग्रो बाहुयुद्धं च भैरवम्।।	</td><td>	8-19-39a<br>8-19-39b<br>8-19-39c	
</td></tr>
				
<tr><td>
	समासक्तस्य चान्येन अविज्ञातस्तथाऽपरः।<br>जहार समरे प्राणान्नानाशस्तैरनेकधा।।	</td><td>	8-19-40a<br>8-19-40b	
</td></tr>
				
<tr><td>
	संसक्तेषु च योधेषु वर्तमाने च सङ्कुले।<br>कबन्धान्युत्थितानि स्युः शतशोऽथ सहस्रशः।।	</td><td>	8-19-41a<br>8-19-41b	
</td></tr>
				
<tr><td>
	शोणितैः सिच्यमानानि शस्त्राणि कवचानि च।<br>महारागानुरक्तानि वस्त्राणीव चकाशिरे।।	</td><td>	8-19-42a<br>8-19-42b	
</td></tr>
				
<tr><td>
	एवमेतन्महद्युद्वं दारुणं शस्त्रसङ्कुलम्।<br>उन्मत्तगङ्गाप्रतिमं शब्देनापूरयज्जगत्।।	</td><td>	8-19-43a<br>8-19-43b	
</td></tr>
				
<tr><td>
	नैव स्वे न परे राजन्विज्ञायन्ते शरातुराः।<br>योद्वव्यमिति युध्यन्ते राजानो जयगृद्विनः।।	</td><td>	8-19-44a<br>8-19-44b	
</td></tr>
				
<tr><td>
	स्वान्स्वे जघ्नुर्महराज परांश्चैव समागतान्।<br>उभयोः सेनयोर्वीरैर्व्याकुलं समपद्यत।।	</td><td>	8-19-45a<br>8-19-45b	
</td></tr>
				
<tr><td>
	रथैर्भग्नैर्महाराज वारणैश्च निपातितैः।<br>हयैश्च पतितैस्तत्र नरैश्च विनिपातितैः।।	</td><td>	8-19-46a<br>8-19-46b	
</td></tr>
				
<tr><td>
	अगम्यरूपा पृथिवी क्षणेन समपद्यत।<br>क्षणेनासीन्महीपाल क्षतजौघप्रवर्तिनी।।	</td><td>	8-19-47a<br>8-19-47b	
</td></tr>
				
<tr><td>
	पाञ्चालानहतत्कर्णस्त्रिगर्तांश्च धनञ्जयः।<br>भीमसेनः कुरून्राजन्हस्त्यनीकं च सर्वशः।।	</td><td>	8-19-48a<br>8-19-48b	
</td></tr>
				
<tr><td>
	एवमेष क्षयो वृत्तः कुरुपाण्डवसेनयोः।<br>अपराह्णे गते सूर्ये काङ्क्षतां विपुलं यशः।।	</td><td>	8-19-49a<br>8-19-49b	
</td></tr>
<tr><td>
	।। इति श्रीमन्महाभारते कर्णपर्वणि<br> षोडशदिवसयुद्धे एकोनविंशोऽध्यायः।। 19 ।।	</td><td>		
</td></tr>
</tbody>