				
<tbody><tr><td>
	<b>`जनमेजय उवाच।</b>	</td><td>	8-2-1x	
</td></tr>
				
<tr><td>
	तच्छ्रुत्वा कर्णहननं पुत्रांश्चैव पलायितान्।<br>धृतराष्ट्रो नृपश्चैव द्विजश्रेष्ठ किमब्रवीत्।।	</td><td>	8-2-1a<br>8-2-1b	
</td></tr>
				
<tr><td>
	प्राप्तवान्व्यसनं घोरं पुत्रव्यसनजं महत्।<br>काले यदुक्तवांस्तस्मिंस्तन्ममाचक्ष्व तत्त्वतः'।।	</td><td>	8-2-2a<br>8-2-2b	
</td></tr>
<tr><td>
	<b>वैशम्पायन उवाच।</b>	</td><td>	8-2-3x	
</td></tr>
				
<tr><td>
	एतच्छ्रुत्वा महाराज धृतराष्ट्रोऽम्बिकासुतः।<br>अब्रवीत्सञ्जयं सूतं शोकसंविग्नमानसः।।	</td><td>	8-2-3a<br>8-2-3b	
</td></tr>
				
<tr><td>
	दुष्प्रणीतेन मे तात पुत्रस्यादीर्घजीविनः।<br>हतं वैकर्तनं श्रुत्वा शोको मर्माणि कृन्तति।।	</td><td>	8-2-4a<br>8-2-4b	
</td></tr>
				
<tr><td>
	तस्य मे संशयं छिन्धि दुःखपारं तितीर्षतः।<br>कुरूणां सृञ्जयानां च के जीवन्ति के मृताः।।	</td><td>	8-2-5a<br>8-2-5b	
</td></tr>
<tr><td>
	<b>सञ्जय उवाच।</b>	</td><td>	8-2-6x	
</td></tr>
				
<tr><td>
	हतः शान्तनवो राजन्दुराधर्षः प्रतापवान्।<br>हत्वा पाण्डवयोधानामर्बुदं दशभिर्दिनैः।।	</td><td>	8-2-6a<br>8-2-6b	
</td></tr>
				
<tr><td>
	तथा द्रोणो महेष्वासः पाञ्चालानां रथव्रजान्।<br>निहत्य युधि दुर्धर्षः पञ्चाद्रुक्मरथो हतः।।	</td><td>	8-2-7a<br>8-2-7b	
</td></tr>
				
<tr><td>
	हतशेषस्य भीष्मेण द्रोणेन च महात्मना।<br>अर्धं निहत्य सैन्यस्य कर्णो वैकर्तनो हतः।।	</td><td>	8-2-8a<br>8-2-8b	
</td></tr>
				
<tr><td>
	विविंशतिर्महाराज राजपुत्रो महाबलः।<br>आनर्तयोधाञ्शतशो निहत्य निहतो रणे।।	</td><td>	8-2-9a<br>8-2-9b	
</td></tr>
				
<tr><td>
	तथा पुत्रो विकर्णस्ते क्षत्रव्रतमनुस्मरन्।<br>क्षीणबाणो हतः शूरः स्थितो ह्यभिमुखः परैः।।	</td><td>	8-2-10a<br>8-2-10b	
</td></tr>
				
<tr><td>
	धोररूपान्परिक्लेशान्दुर्योधनकृतान्बहून्।<br>प्रतिज्ञां स्मरता तेन भीमसेनेन पातितः।।	</td><td>	8-2-11a<br>8-2-11b	
</td></tr>
				
<tr><td>
	विन्दानुविन्दावावन्त्यौ राजपुत्रौ महारथौ।<br>कृत्वा स्वसुकरं कर्म गतौ वैवस्वतक्षयम्।।	</td><td>	8-2-12a<br>8-2-12b	
</td></tr>
				
<tr><td>
	सिन्धुराष्ट्रमुखानीह दश राष्ट्राणि यानिह।<br>यस्य तिष्ठन्ति वचने यः स्थितस्तव शासने।।	</td><td>	8-2-13a<br>8-2-13b	
</td></tr>
				
<tr><td>
	अक्षौहिणीर्दशैकां च विनिर्जित्य शितैः शरैः।<br>सोऽर्जुनेन हतो राजन्महावीर्यो जयद्रथः।।	</td><td>	8-2-14a<br>8-2-14b	
</td></tr>
				
<tr><td>
	तथा दुर्योधनसुतस्तरस्वी युद्धदुर्मदः।<br>वर्तमानः पितुः शास्त्रे सौभद्रेण निपातितः।।	</td><td>	8-2-15a<br>8-2-15b	
</td></tr>
				
<tr><td>
	तथा दौःशासनिः सूरो बाहुशाली रणोत्कटः।<br>द्रौपदेयेन सङ्गम्य गमितो यमसादनम्।।	</td><td>	8-2-16a<br>8-2-16b	
</td></tr>
				
<tr><td>
	किरातानामधिपतिः सागरानूपवासिनाम्।<br>देवराजस्य धर्मात्मा प्रियो बहुमतः सखा।।	</td><td>	8-2-17a<br>8-2-17b	
</td></tr>
				
<tr><td>
	भगदत्तो महीपालः क्षत्रधर्मरतः सदा।<br>धनञ्जयेन विक्रम्य गमितो यमसादनम्।।	</td><td>	8-2-18a<br>8-2-18b	
</td></tr>
				
<tr><td>
	तथा कौरवदायादो न्यस्तशस्त्रो महायशाः।<br>हतो भूरिश्रवा राजञ्शूरः सात्यकिना युधि।।	</td><td>	8-2-19a<br>8-2-19b	
</td></tr>
				
<tr><td>
	श्रुतायुरपि चाम्बष्ठः क्षत्रियाणां धुरन्धरः।<br>चरन्नभीतवत्सङ्ख्ये निहतः सव्यसाचिना।।	</td><td>	8-2-20a<br>8-2-20b	
</td></tr>
				
<tr><td>
	तव पुत्रः सदामर्षी कृतास्त्रो युद्धदुर्मदः।<br>दुःशासनो महाराज भीमसेनेन पातितः।।	</td><td>	8-2-21a<br>8-2-21b	
</td></tr>
				
<tr><td>
	यस्य राजन्गजानीकं बहुसाहस्रमद्भुतम्।<br>सुदक्षिणः स सङ्ग्रामे निहतः सव्यसाचिना।।	</td><td>	8-2-22a<br>8-2-22b	
</td></tr>
				
<tr><td>
	कोसलानामधिपतिर्हत्वा बहुमतान्परान्।<br>सौभद्रेणेह विक्रम्य गमितो यमसादनम्।।	</td><td>	8-2-23a<br>8-2-23b	
</td></tr>
				
<tr><td>
	बहुशो योधयित्वा तु भीमसेनं महारथम्।<br>चित्रसेनस्तव सुतो भीमसेनेन पातितः।।	</td><td>	8-2-24a<br>8-2-24b	
</td></tr>
				
<tr><td>
	मद्रराजात्मजः शूरः परेषां भयवर्धनः।<br>असिचर्मधरः श्रीमान्सौभद्रेण निपातितः।।	</td><td>	8-2-25a<br>8-2-25b	
</td></tr>
				
<tr><td>
	समः कर्णस्य समरे यः स कर्णस्य पश्यतः।<br>वृषसेनो महातेजाः शीघ्रास्त्रो दृढविक्रमः।।	</td><td>	8-2-26a<br>8-2-26b	
</td></tr>
				
<tr><td>
	अभिमन्योर्वधं स्मृत्वा प्रतिज्ञामपि चात्मनः।<br>धनञ्जयेन विक्रम्य गमितो यमसादनम्।।	</td><td>	8-2-27a<br>8-2-27b	
</td></tr>
				
<tr><td>
	नित्यं प्रसक्तवैरो यः पाण्डवैः पृथिवीपतिः।<br>विश्राव्य वैरं पार्थेन श्रुतायुः स निपातितः।।	</td><td>	8-2-28a<br>8-2-28b	
</td></tr>
				
<tr><td>
	शल्यपुत्रस्तु विक्रान्तः सहदेवेन मारिष।<br>हतो रुक्मरथो राजञ्श्यालो मातुलजो युधि।।	</td><td>	8-2-29a<br>8-2-29b	
</td></tr>
				
<tr><td>
	राजा भागीरथो वृद्धो बृहत्क्षत्रश्च केकयः।<br>पराक्रमन्तौ विक्रान्तौ निहतौ वीर्यवत्तरौ।।	</td><td>	8-2-30a<br>8-2-30b	
</td></tr>
				
<tr><td>
	भगदत्तसुतो राजन्कृतप्रज्ञो मंहाबलः।<br>श्येनवच्चरता सङ्ख्ये नकुलेन निपातितः।।	</td><td>	8-2-31a<br>8-2-31b	
</td></tr>
				
<tr><td>
	पितामहस्तव तथा बाह्लीकः सह बाह्लिकैः।<br>निहतो भीमसेनेन महाबालपराक्रमः।।	</td><td>	8-2-32a<br>8-2-32b	
</td></tr>
				
<tr><td>
	जयत्सेनस्तथा राजञ्जारासन्धिर्महाबलः।<br>मागधो निहतः सङ्ख्ये सौभद्रेण महात्मना।।	</td><td>	8-2-33a<br>8-2-33b	
</td></tr>
				
<tr><td>
	पुत्रस्ते दुर्मुखो राजन्दुःसहश्च महारथः।<br>गदया भीमसेनेन निहतौ शूरमानिनौ।।	</td><td>	8-2-34a<br>8-2-34b	
</td></tr>
				
<tr><td>
	दुर्मर्षणो दुर्विषहो दुर्जयश्च महारथः।<br>कृत्वा त्वसुकरं कर्म गता वैवस्वतक्षयम्।।	</td><td>	8-2-35a<br>8-2-35b	
</td></tr>
				
<tr><td>
	उभौ कलिङ्गवृषकौ भ्रातरौ युद्धदुर्मदौ।<br>कृत्वा चासुकरं कर्म गतौ वैवस्वतक्षयम्।।	</td><td>	8-2-36a<br>8-2-36b	
</td></tr>
				
<tr><td>
	सचिवो वृषपर्वा ते शूरः परमवीर्यवान्।<br>भीमसेनेन विक्रम्य गमितो यमसादनम्।।	</td><td>	8-2-37a<br>8-2-37b	
</td></tr>
				
<tr><td>
	तथैव पौरवो राजा नागायुतबलो महान्।<br>समरे पाण्डुपुत्रेण निहतः सव्यसाचिना।।	</td><td>	8-2-38a<br>8-2-38b	
</td></tr>
				
<tr><td>
	वसातयो महाराज द्विसाहस्राः प्रहारिणः।<br>शूरसेनाश्च विक्रान्ताः सर्वे युधि निपातिताः।।	</td><td>	8-2-39a<br>8-2-39b	
</td></tr>
				
<tr><td>
	अभीषाहाः कवचिनः प्रहरन्तो रणोत्कटाः।<br>शिबयश्च रथोदाराः कालिङ्गसहिता हताः।।	</td><td>	8-2-40a<br>8-2-40b	
</td></tr>
				
<tr><td>
	गोकुले नित्यसंवृद्धा युद्धे परमकोपनाः।<br>गोपालाः कृतवीरास्ते निहताः सव्यसाचिना।।	</td><td>	8-2-41a<br>8-2-41b	
</td></tr>
				
<tr><td>
	श्रेणयो बहुसाहस्राः संशप्तकगणाश्च ये।<br>ते सर्वे पार्थमासाद्य गदा वैवस्वतक्षयम्।।	</td><td>	8-2-42a<br>8-2-42b	
</td></tr>
				
<tr><td>
	श्यालौ तव महाराज राजानौ वृषकाचलौ।<br>त्वदर्थमतिविक्रान्तौ निहतौ सव्यसाचिना।।	</td><td>	8-2-43a<br>8-2-43b	
</td></tr>
				
<tr><td>
	उग्रकर्मा महेष्वासो नामतः कर्मतस्तथा।<br>साल्वराजो महाबाहुर्भीमसेनेन पातितः।।	</td><td>	8-2-44a<br>8-2-44b	
</td></tr>
				
<tr><td>
	ओघवांश्च महाराज बृहन्तः सहितौ रणे।<br>पराक्रमन्तौ मित्रार्थे गतौ वैवस्वतक्षयम्।।	</td><td>	8-2-45a<br>8-2-45b	
</td></tr>
				
<tr><td>
	तथैव रथिनां श्रेष्ठः क्षेमधूर्तिर्विशाम्पते।<br>निहतो गदया राजन्भीमसेनेन संयुगे।।	</td><td>	8-2-46a<br>8-2-46b	
</td></tr>
				
<tr><td>
	तथा राजन्महेष्वासो जलसन्धौ महाबलः।<br>सुमहत्कदनं कृत्वा हतः सात्यकिना रणे।।	</td><td>	8-2-47a<br>8-2-47b	
</td></tr>
				
<tr><td>
	अलम्बुसो राक्षसेन्द्रः खरबन्धुरयानवान्।<br>घटोत्कचेन विक्रम्य गमितो यमसादनम्।।	</td><td>	8-2-48a<br>8-2-48b	
</td></tr>
				
<tr><td>
	राधेयः सूतपुत्रश्च भ्रातरश्च महारथाः।<br>केकयाः सर्वशश्चापि निहताः स्व्यसाचिना।।	</td><td>	8-2-49a<br>8-2-49b	
</td></tr>
				
<tr><td>
	मालवा मद्रकाश्चैव द्राविडाश्चोग्रकर्मिणः।<br>यौधेयाश्च ललित्थाश्च क्षुद्रकाश्चाप्युशीनराः।।	</td><td>	8-2-50a<br>8-2-50b	
</td></tr>
				
<tr><td>
	मावेल्लकास्तुण्डिकेराः सावित्रीपुत्रकाश्च ये।<br>प्राच्योदीच्याः प्रतीच्याश्च दाक्षिणात्याश्च मारिष।।	</td><td>	8-2-51a<br>8-2-51b	
</td></tr>
				
<tr><td>
	पत्तीनां निहताः सङ्घा हयानां प्रयुतानि च।<br>रथव्रजाश्च निहता हताश्च वरवारणाः।।	</td><td>	8-2-52a<br>8-2-52b	
</td></tr>
				
<tr><td>
	सध्वजाः सायुधाः शूराः सवर्माम्बरभूषणाः।<br>कालेन महताऽऽयस्ताः कुशलैर्ये च वर्धिताः।।	</td><td>	8-2-53a<br>8-2-53b	
</td></tr>
				
<tr><td>
	ते हताः समरे राजन्पार्थेनाक्लिष्टकर्मणा।<br>अन्ये तथाऽमितबलाः परस्परवधैषिणः।।	</td><td>	8-2-54a<br>8-2-54b	
</td></tr>
				
<tr><td>
	एते चान्ये च बहवो राजानः सगणा रणे।<br>हताः सहस्रशो राजन्यन्मां त्वं परिपृच्छसि।।	</td><td>	8-2-55a<br>8-2-55b	
</td></tr>
				
<tr><td>
	एवमेष क्षयो वृत्तः कर्णार्जुनसमागमे।<br>महेन्द्रेण यथा वृत्रो यथा रामेण रावणः।।	</td><td>	8-2-56a<br>8-2-56b	
</td></tr>
				
<tr><td>
	यथा कृष्णेन नरको मुरुश्च निहतो रणे।<br>कार्तवीर्यश्च रामेण भार्गवेण यथा हतः।।	</td><td>	8-2-57a<br>8-2-57b	
</td></tr>
				
<tr><td>
	सज्ञातिबान्धवः शूरः समरे युद्धदुर्मदः।<br>रणे कृत्वा महद्युद्धं घोरं त्रैलोक्यमोहनम्।।	</td><td>	8-2-58a<br>8-2-58b	
</td></tr>
				
<tr><td>
	यथा स्कन्देन महिषो यथा रुद्रेण चान्धकः।<br>तथाऽर्जुनेन स हतो द्वैरथे युद्धदुर्मदः।।	</td><td>	8-2-59a<br>8-2-59b	
</td></tr>
				
<tr><td>
	सामात्यबान्धवो राजन्कर्णः प्रहरतां वरः।<br>जयाशा धार्तराष्ट्राणां वैरस्य च मुखं नृपः।।	</td><td>	8-2-60a<br>8-2-60b	
</td></tr>
				
<tr><td>
	तीर्णं तत्पाण्डवै राजन्यत्पुरा नावबुध्यसे।<br>उच्यमानो महाराज बन्धुभिर्हितकाङ्क्षिभिः।।	</td><td>	8-2-61a<br>8-2-61b	
</td></tr>
				
<tr><td>
	`न कृतं च त्वया पूर्वं दैवेन विधिना बलात्'।<br>तदिदं समनुप्राप्तं व्यसनं सुमहात्ययम्।।	</td><td>	8-2-62a<br>8-2-62b	
</td></tr>
				
<tr><td>
	गाणां राज्यकामानां त्वया राजन्हितैषिणा।<br>अहितान्येव चीर्णानि तेषां ते फलमागतम्।।	</td><td>	8-2-63a<br>8-2-63b	
</td></tr>
<tr><td>
	।। इति श्रीमन्महाभारते कर्णपर्वणि द्वितीयोऽध्यायः।। 2 ।।	</td><td>		
</td></tr></tbody>