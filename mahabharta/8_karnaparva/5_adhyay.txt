				
<tbody><tr><td>
	<b>जनमेजय उवाच।</b>	</td><td>	8-5-1x	
</td></tr>
				
<tr><td>
	श्रुत्वा कर्णं हतं युद्वे पुत्रांश्चैव पलायिनः।<br>नरेन्द्रः किञ्चिदाश्वस्तो द्विजश्रेष्ठ किमब्रवीत्।।	</td><td>	8-5-1a<br>8-5-1b	
</td></tr>
				
<tr><td>
	प्राप्तवान्परमं दुःखं पुत्रव्यसनजं महत्।<br>तस्मिन्यदुक्तवान्काले तन्ममाचक्ष्व पृच्छतः।।	</td><td>	8-5-2a<br>8-5-2b	
</td></tr>
<tr><td>
	<b>वैशम्पायन उवाच।</b>	</td><td>	8-5-3x	
</td></tr>
				
<tr><td>
	श्रुत्वा कर्णस्य निधनमश्रद्वेयमिवाद्भुतम्।<br>भूतसम्मोहनं भीमं मेरोः संसर्पणं यथा।।	</td><td>	8-5-3a<br>8-5-3b	
</td></tr>
				
<tr><td>
	चित्तमोहमिवायुक्तं भार्गवस्य महामतेः।<br>पराजयमिवेन्द्रस्य द्विषद्ध्यो भीमकर्मणः।।	</td><td>	8-5-4a<br>8-5-4b	
</td></tr>
				
<tr><td>
	दिवः प्रपतनं भानोरुरव्यामिव महाद्युतेः।<br>संशोषणमिवाचिन्त्यं समुद्रस्याक्षयाम्भसः।।	</td><td>	8-5-5a<br>8-5-5b	
</td></tr>
				
<tr><td>
	महीवियद्दिगम्बूनां सर्वनाशमिवाद्भुतम्।<br>कर्मणोरिव वैफल्यमुभयोः पुण्यपापयोः।।	</td><td>	8-5-6a<br>8-5-6b	
</td></tr>
				
<tr><td>
	सञ्चिन्त्य निपुणं बुद्ध्या धृतराष्ट्रो जनेश्वरः।<br>नेदमस्तीति सञ्चिन्त्य कर्णस्य समरे वधम्।।	</td><td>	8-5-7a<br>8-5-7b	
</td></tr>
				
<tr><td>
	प्राणिनामेवमात्मत्वात्स्यादपीति विचार्य च।<br>शोकाग्निना दह्यमानो धम्यमान इवाशये।।	</td><td>	8-5-8a<br>8-5-8b	
</td></tr>
				
<tr><td>
	विस्रस्ताङ्गः श्वसन्दीनो हाहेत्युक्त्वा सुदुःखितः।<br>विललाप महाराज धृतराष्ट्रोऽम्बिकासुतः।।	</td><td>	8-5-9a<br>8-5-9b	
</td></tr>
<tr><td>
	<b>धृतराष्ट्र उवाच।</b>	</td><td>	8-5-10x	
</td></tr>
				
<tr><td>
	सञ्जयाधिरथिर्वीरः सिंहद्विरदविक्रमः।<br>वृषभप्रतिमस्कन्धो वृषभाक्षगतिस्वरः।।	</td><td>	8-5-10a<br>8-5-10b	
</td></tr>
				
<tr><td>
	वृषभो वृषभस्येव यो युद्धे न निवर्तते।<br>शत्रोरपि महेन्द्रस्य वज्रसंहननो युवा।।	</td><td>	8-5-11a<br>8-5-11b	
</td></tr>
				
<tr><td>
	यस्य ज्यातलशब्देन शरवृष्टिरवेण च।<br>रथाश्वनरमातङ्गा नावतिष्ठन्ति संयुगे।।	</td><td>	8-5-12a<br>8-5-12b	
</td></tr>
				
<tr><td>
	यमाश्रित्य महाबाहुं द्विषत्सङ्घघ्नमच्युतम्।<br>दुर्योधनोऽकरोद्वैरं पाण्डुपुत्रैर्महारथैः।।	</td><td>	8-5-13a<br>8-5-13b	
</td></tr>
				
<tr><td>
	स कथं रथिनां श्रेष्ठः कर्णः पार्थेन संयुगे।<br>निहतः पुरुषव्याघ्रः प्रसह्यासह्यविक्रमः।।	</td><td>	8-5-14a<br>8-5-14b	
</td></tr>
				
<tr><td>
	यो नामन्यत वै नित्यमच्युतं च धनञ्जयम्।<br>न वृष्मीन्सहितानन्यान्स्वबाहुबलदर्पितः।।	</td><td>	8-5-15a<br>8-5-15b	
</td></tr>
				
<tr><td>
	शार्ङ्गगाण्डीवधन्वानौ सहितावपराजितौ।<br>अहं दिव्याद्रथादेकः पातयिष्यामि संयुगे।।	</td><td>	8-5-16a<br>8-5-16b	
</td></tr>
				
<tr><td>
	इति यः सततं मन्दमवोचल्लोभमोहितम्।<br>दुर्योधनमवाचीनं राज्यकामुकमातुरम्।।	</td><td>	8-5-17a<br>8-5-17b	
</td></tr>
				
<tr><td>
	योऽजयत्सर्वकाम्भोजानावन्त्यान्केकयैः सह।<br>गान्धारान्मद्रकान्मात्स्यांस्त्रिगर्तांस्तङ्कणाञ्शकान्।	</td><td>	8-5-18a<br>8-5-18b	
</td></tr>
				
<tr><td>
	पाञ्चालांश्च विदेहांश्च कुलिन्दान्काशिकोसलान्<br>सूह्मानङ्गांश्च वङ्गांश्च निषादान्पुण्ड्रकीकटान्।।	</td><td>	8-5-19a<br>8-5-19b	
</td></tr>
				
<tr><td>
	वत्सान्कलिङ्गान्दरदानश्मकानृषिकानपि।<br>`शबरान्हारहूणांश्च प्रघूणान्सरलानपि।।	</td><td>	8-5-20a<br>8-5-20b	
</td></tr>
				
<tr><td>
	म्लेच्छराष्ट्राधिपांश्चैव दुर्गानाटविकांस्तथा'।<br>जित्वैतान्समरे वीरः प्रदीप्तैः कङ्कपत्रिभिः।।	</td><td>	8-5-21a<br>8-5-21b	
</td></tr>
				
				
<tr><td>
	करमाहारयामास जित्वा सर्वानरींस्तथा।<br>दुर्योधनस्य वृद्ध्यर्थं राधेयो रथिनां वरः।<br>दिव्यास्त्रविमन्हातेजाः कर्णो वैकर्तनो वृषः।।	</td><td>	8-5-22a<br>8-5-22b<br>8-5-22c	
</td></tr>
				
<tr><td>
	सेनागोपश्च स कथं शत्रुभिः परमास्त्रवित्।<br>घातितः पाण्डवैः शूरैः समरे वीर्यशालिभिः।।	</td><td>	8-5-23a<br>8-5-23b	
</td></tr>
				
<tr><td>
	वृषो महेन्द्रो देवेषु वृषः कर्णो नरेष्वपि।<br>तृतीयमन्यं लोकेषु वृषं नैवानुशुश्रुम।।	</td><td>	8-5-24a<br>8-5-24b	
</td></tr>
				
<tr><td>
	उच्चैः श्रवा वरोऽश्वानां राज्ञां वैश्रवणो वरः।<br>वरो महेन्द्रो देवानां कर्णः प्रहरतां वरः।।	</td><td>	8-5-25a<br>8-5-25b	
</td></tr>
				
<tr><td>
	योऽजितः पार्थिवैः शूरैः समर्थैर्वीर्यशालिभिः।<br>दुर्योधनस्य वृद्ध्यर्थं कृत्स्नामुर्वीमथाजयत्।।	</td><td>	8-5-26a<br>8-5-26b	
</td></tr>
				
<tr><td>
	यं लब्ध्वा मागधो राजा सांत्वमानोऽथ सौहृदैः।<br>अरौत्सीत्पार्थिवं क्षत्रमृते यादवकौरवान्।।	</td><td>	8-5-27a<br>8-5-27b	
</td></tr>
				
<tr><td>
	तं श्रुत्वा निहतं कर्णं द्वैरथे सव्यसाचिना।<br>शोकार्णवे निमग्नोऽहं भिन्ना नौरिव सागरे।।	</td><td>	8-5-28a<br>8-5-28b	
</td></tr>
				
<tr><td>
	तं वृषं निहतं श्रुत्वा द्वैरथे रथिनां वरम्।<br>शोकार्णवे निमग्नोऽहमप्लुवः सागरे यथा।।	</td><td>	8-5-29a<br>8-5-29b	
</td></tr>
				
<tr><td>
	ईदृशैर्यद्यहं दुःखैर्न विनश्यामि सञ्जय।<br>वज्राद्दृढतरं मन्ये हृदयं मम दुर्भिदम्।।	</td><td>	8-5-30a<br>8-5-30b	
</td></tr>
				
<tr><td>
	ज्ञातिसंबन्धिमित्राणामिमं श्रुत्वा पराभवम्।<br>को मदन्यः पुमाँल्लोके न जह्यात्सूत जीवितम्।।	</td><td>	8-5-31a<br>8-5-31b	
</td></tr>
				
				
<tr><td>
	विषमग्निं प्रपातं च पर्वताग्रादहं वृणे।<br>`महाप्रस्थानगमनं जलं प्रायोपवेशनम्'।<br>न हि शक्ष्यामि दुःखानि सोढुं कष्टानि सञ्जय।।	</td><td>	8-5-32a<br>8-5-32b<br>8-5-32c	
</td></tr>
<tr><td>
	।। इति श्रीमन्महाभारते कर्णपर्वणि पञ्चमोऽध्यायः।। 5 ।।	</td><td>		
</td></tr></tbody>