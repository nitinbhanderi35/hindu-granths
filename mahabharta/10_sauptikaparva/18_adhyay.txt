<span style="font-size: 14pt; line-height: 200%">वासुदेव उवाच॥ <br>
ततो देवयुगेऽतीते देवा वै समकल्पयन् ।<br>
यज्ञं वेदप्रमाणेन विधिवद्यष्टुमीप्सवः ॥१॥ <br>
कल्पयामासुरव्यग्रा देशान्यज्ञोचितांस्ततः ।<br>
भागार्हा देवताश्चैव यज्ञियं द्रव्यमेव च ॥२॥ <br>
ता वै रुद्रमजानन्त्यो याथातथ्येन देवताः ।<br>
नाकल्पयन्त देवस्य स्थाणोर्भागं नराधिप ॥३॥ <br>
सोऽकल्प्यमाने भागे तु कृत्तिवासा मखेऽमरैः ।<br>
तरसा भागमन्विच्छन्धनुरादौ ससर्ज ह ॥४॥ <br>
लोकयज्ञः क्रियायज्ञो गृहयज्ञः सनातनः ।<br>
पञ्चभूतमयो यज्ञो नृयज्ञश्चैव पञ्चमः ॥५॥ <br>
लोकयज्ञेन यज्ञैषी कपर्दी विदधे धनुः ।<br>
धनुः सृष्टमभूत्तस्य पञ्चकिष्कुप्रमाणतः ॥६॥ <br>
वषट्कारोऽभवज्ज्या तु धनुषस्तस्य भारत ।<br>
यज्ञाङ्गानि च चत्वारि तस्य संहननेऽभवन् ॥७॥ <br>
ततः क्रुद्धो महादेवस्तदुपादाय कार्मुकम् ।<br>
आजगामाथ तत्रैव यत्र देवाः समीजिरे ॥८॥ <br>
तमात्तकार्मुकं दृष्ट्वा ब्रह्मचारिणमव्ययम् ।<br>
विव्यथे पृथिवी देवी पर्वताश्च चकम्पिरे ॥९॥ <br>
न ववौ पवनश्चैव नाग्निर्जज्वाल चैधितः ।<br>
व्यभ्रमच्चापि संविग्नं दिवि नक्षत्रमण्डलम् ॥१०॥ <br>
न बभौ भास्करश्चापि सोमः श्रीमुक्तमण्डलः ।<br>
तिमिरेणाकुलं सर्वमाकाशं चाभवद्वृतम् ॥११॥ <br>
अभिभूतास्ततो देवा विषयान्न प्रजज्ञिरे ।<br>
न प्रत्यभाच्च यज्ञस्तान्वेदा बभ्रंशिरे तदा ॥१२॥ <br>
ततः स यज्ञं रौद्रेण विव्याध हृदि पत्रिणा ।<br>
अपक्रान्तस्ततो यज्ञो मृगो भूत्वा सपावकः ॥१३॥ <br>
स तु तेनैव रूपेण दिवं प्राप्य व्यरोचत ।<br>
अन्वीयमानो रुद्रेण युधिष्ठिर नभस्तले ॥१४॥ <br>
अपक्रान्ते ततो यज्ञे सञ्ज्ञा न प्रत्यभात्सुरान् ।<br>
नष्टसञ्ज्ञेषु देवेषु न प्रज्ञायत किञ्चन ॥१५॥ <br>
त्र्यम्बकः सवितुर्बाहू भगस्य नयने तथा ।<br>
पूष्णश्च दशनान्क्रुद्धो धनुष्कोट्या व्यशातयत् ॥१६॥ <br>
प्राद्रवन्त ततो देवा यज्ञाङ्गानि च सर्वशः ।<br>
केचित्तत्रैव घूर्णन्तो गतासव इवाभवन् ॥१७॥ <br>
स तु विद्राव्य तत्सर्वं शितिकण्ठोऽवहस्य च ।<br>
अवष्टभ्य धनुष्कोटिं रुरोध विबुधांस्ततः ॥१८॥ <br>
ततो वागमरैरुक्ता ज्यां तस्य धनुषोऽच्छिनत् ।<br>
अथ तत्सहसा राजंश्छिन्नज्यं विस्फुरद्धनुः ॥१९॥ <br>
ततो विधनुषं देवा देवश्रेष्ठमुपागमन् ।<br>
शरणं सह यज्ञेन प्रसादं चाकरोत्प्रभुः ॥२०॥ <br>
ततः प्रसन्नो भगवान्प्रास्यत्कोपं जलाशये ।<br>
स जलं पावको भूत्वा शोषयत्यनिशं प्रभो ॥२१॥ <br>
भगस्य नयने चैव बाहू च सवितुस्तथा ।<br>
प्रादात्पूष्णश्च दशनान्पुनर्यज्ञं च पाण्डव ॥२२॥ <br>
ततः सर्वमिदं स्वस्थं बभूव पुनरेव ह ।<br>
सर्वाणि च हवींष्यस्य देवा भागमकल्पयन् ॥२३॥ <br>
तस्मिन्क्रुद्धेऽभवत्सर्वमस्वस्थं भुवनं विभो ।<br>
प्रसन्ने च पुनः स्वस्थं स प्रसन्नोऽस्य वीर्यवान् ॥२४॥ <br>
ततस्ते निहताः सर्वे तव पुत्रा महारथाः ।<br>
अन्ये च बहवः शूराः पाञ्चालाश्च सहानुगाः ॥२५॥ <br>
न तन्मनसि कर्तव्यं न हि तद्द्रौणिना कृतम् ।<br>
महादेवप्रसादः स कुरु कार्यमनन्तरम् ॥२६॥ &nbsp;<br>
</span>
