				
<tbody><tr><td>
	<b>धृतराष्ट्र उवाच।</b>	</td><td>	10-8-1x	
</td></tr>
				
<tr><td>
	तथा प्रयाते शिबिरं द्रोणपुत्रे महारथे।<br>कच्चित्कृपश्च भोजश्च भयार्तौ न व्यवर्तताम्।।	</td><td>	10-8-1a<br>10-8-1b	
</td></tr>
				
<tr><td>
	कच्चिन्न वारितौ क्षुद्रौ रक्षिभिर्नोपलक्षितौ।<br>असह्यमिति मन्वानौ न निवृत्तौ महारथौ।।	</td><td>	10-8-2a<br>10-8-2b	
</td></tr>
				
<tr><td>
	कच्चिदुन्मथ्य शिबिरं हत्वा सोमकपाण्डवान्।<br>`कृता प्रतिज्ञा सफला कच्चित्सञ्जय सा निशि'।।	</td><td>	10-8-3a<br>10-8-3b	
</td></tr>
				
<tr><td>
	दुर्योधनस्य पदवीं कच्चित्परमिकां रणे।<br>`गत्वातिष्ठदसौ द्रौणिः कृत्वा कर्म सुदुष्करम्।।	</td><td>	10-8-4a<br>10-8-4b	
</td></tr>
				
<tr><td>
	धृष्टद्युम्नशिखण्डिभ्यां द्रौपद्याश्च सुतैः किल।<br>सञ्छन्ना मेदिनी सुप्तैर्निहतैः पाण्डुसैनिकैः।।	</td><td>	10-8-5a<br>10-8-5b	
</td></tr>
				
<tr><td>
	पाञ्चालैर्वा विनिहतैः शयानै रुधिरोक्षितैः।<br>कच्चिन्महीतलं छन्नं तन्ममाचक्ष्व सञ्जय'।।	</td><td>	10-8-6a<br>10-8-6b	
</td></tr>
				
<tr><td>
	[पाञ्चालैर्निहतौ वीरौ कच्चित्तु स्वपतां क्षितौ।<br>कच्चित्ताभ्यां कृतं कर्म तन्ममाचक्ष्व सञ्जय।।]	</td><td>	10-8-7a<br>10-8-7b	
</td></tr>
<tr><td>
	<b>सञ्जय उवाच।</b>	</td><td>	10-8-8x	
</td></tr>
				
<tr><td>
	तस्मिन्प्रयाते शिबिरं द्रोणपुत्रे महात्मनि।<br>कृपश्च कृतवर्मा च द्रौणिमेवाभ्यवर्तताम्।।	</td><td>	10-8-8a<br>10-8-8b	
</td></tr>
				
<tr><td>
	अश्वत्थामा तु तौ दृष्ट्वा यत्नवन्तौ महारथौ।<br>प्रहृष्टः शनकै राजन्निदं वचनमब्रवीत्।।	</td><td>	10-8-9a<br>10-8-9b	
</td></tr>
				
<tr><td>
	यत्तौ भवन्तौ पर्याप्तौ सर्वक्षत्रस्य नाशने।<br>किम्पुनर्योधशेषस्य प्रसुप्तस्य विशेषतः।।	</td><td>	10-8-10a<br>10-8-10b	
</td></tr>
				
				
<tr><td>
	अहं प्रवेक्ष्ये शिबिरं चरिष्यामि च कालवत्।<br>यथा न कश्चिदपि वां जीवन्मुच्येत मानवः।<br>तथा भवद्ध्यां कार्यं स्यादिति मे निश्चिता मतिः।।	</td><td>	10-8-11a<br>10-8-11b<br>10-8-11c	
</td></tr>
				
<tr><td>
	इत्युक्त्वा प्राविशद्द्रौणिः पार्थानां शिबिरं महत्।<br>अद्वारेणाभ्यवस्कन्द्य विहाय भयमात्मनः।।	</td><td>	10-8-12a<br>10-8-12b	
</td></tr>
				
				
<tr><td>
	स प्रविश्य महाबाहुरुद्देशज्ञश्च तस्य ह।<br>`द्रौणिः परमसङ्क्रुद्धस्तेजसा प्रज्वलन्निव।<br>ततः पर्यचरत्सर्वं सम्प्रसुप्तं जनं निशि'।।	</td><td>	10-8-13a<br>10-8-13b<br>10-8-13c	
</td></tr>
<tr><td>
	धृष्टद्युम्नस्य निलयं शनकैरभ्युपागमत्।।	</td><td>	10-8-14a	
</td></tr>
				
<tr><td>
	ते तु कृत्वा महत्कर्म श्रान्ताश्च बलवद्रणे।<br>प्रसुप्ता वै सुविश्वस्ताः स्वसैन्यपरिवारिताः।।	</td><td>	10-8-15a<br>10-8-15b	
</td></tr>
				
<tr><td>
	अथ प्रविश्य तद्वेश्म धृष्टद्युम्नस्य भारत।<br>पाञ्चाल्यं शयने द्रौणिरपश्यत्सुप्तमन्तिकात्।।	</td><td>	10-8-16a<br>10-8-16b	
</td></tr>
				
<tr><td>
	क्षौमावदाते महति स्पर्द्व्यास्तरणसंवृते।<br>माल्यप्रवरसंयुक्ते धूपैश्चूर्णैश्च वासिते।।	</td><td>	10-8-17a<br>10-8-17b	
</td></tr>
				
<tr><td>
	तं शयानं महात्मानं विस्रब्धमकुतोभयम्।<br>अपोथयत पादेन शयनस्थं महीपते।।	</td><td>	10-8-18a<br>10-8-18b	
</td></tr>
				
<tr><td>
	सम्बुध्य चरणस्पर्शादुत्थाय रणदुर्मदः।<br>अभ्यजानादमेयात्मा द्रोणपुत्रं महारथम्।।	</td><td>	10-8-19a<br>10-8-19b	
</td></tr>
				
<tr><td>
	तमुत्पतन्तं शयनादश्वत्थामा महाबलः।<br>केशेष्वालभ्य पाणिभ्यां निष्पिपेष महीतले।।	</td><td>	10-8-20a<br>10-8-20b	
</td></tr>
				
<tr><td>
	स बलात्तेन निष्पिष्टः साध्वसेन च भारत।<br>अभ्याक्रान्तश्च निद्रान्धो नाशकच्चेष्टितुं तदा।।	</td><td>	10-8-21a<br>10-8-21b	
</td></tr>
				
<tr><td>
	`निष्पिष्य तु ततो भूमौ पाञ्चाल्यं द्रौणिरञ्जसा।<br>धनुषो ज्यां विमुच्याशु क्रूरबुद्धिरमर्षणः।।	</td><td>	10-8-22a<br>10-8-22b	
</td></tr>
				
<tr><td>
	तस्य कण्ठेऽथ बद्ध्वा तां त्वरितः क्रोधमूर्च्छितः।'<br>द्रौणिः क्रूरं मनः कृत्वा पाञ्चाल्यमवधीत्तदा।।	</td><td>	10-8-23a<br>10-8-23b	
</td></tr>
				
<tr><td>
	तमाक्रम्य पदा राजन्कण्ठे चोरसि पादयोः।<br>तदन्तं विस्फुरन्तं च पशुमारममारयत्।।	</td><td>	10-8-24a<br>10-8-24b	
</td></tr>
				
<tr><td>
	`स वार्यमाणस्तरसा बलाद्बलवता बली'।<br>तुदन्नखैस्तु स द्रौणिं नातिव्यक्तमुदाहरत्।।	</td><td>	10-8-25a<br>10-8-25b	
</td></tr>
				
<tr><td>
	आचार्यपुत्र शस्त्रेण जहि मां मा चिरं कृथाः।<br>त्वत्कृते सुकृतां लोकान्गच्छेयं द्विपदांवर।।	</td><td>	10-8-26a<br>10-8-26b	
</td></tr>
				
<tr><td>
	एवमुक्त्वा तु वचनं विरराम परन्तपः।<br>सुतः पाञ्चालराजस्य आक्रान्तो बलिना भृशम्।।	</td><td>	10-8-27a<br>10-8-27b	
</td></tr>
				
				
<tr><td>
	तस्याव्यक्तां तु तां वचं संश्रुत्य द्रौणिरब्रवीत्।<br>आचार्यघातिनां लोका न सन्ति कुलपांसन।<br>तस्माच्छस्त्रेण निधनं न त्वमर्हसि दुर्मते।।	</td><td>	10-8-28a<br>10-8-28b<br>10-8-28c	
</td></tr>
				
<tr><td>
	`नृशंसेनातिवृत्तेन त्वया मे निहतः पिता।<br>तस्मात्त्वमपि वध्यश्च नृशंसेन नृशंसकृत्।।'	</td><td>	10-8-29a<br>10-8-29b	
</td></tr>
				
<tr><td>
	एवं ब्रुवाणस्तं वीरं सिंहो मत्तमिव द्विपम्।<br>मर्मस्वभ्यवधीत्क्रुद्धः पादघातैः सुदारुणैः।।	</td><td>	10-8-30a<br>10-8-30b	
</td></tr>
				
<tr><td>
	तस्य वीरस्य शब्देन मार्यमाणस्य वेश्मनि।<br>अबुध्यन्त महाराज स्त्रियो ये चास्य रक्षिणः।।	</td><td>	10-8-31a<br>10-8-31b	
</td></tr>
				
<tr><td>
	ते दृष्ट्वा धर्षयन्तं तमतिमानुषविक्रमम्।<br>भूतमित्यध्यवस्यन्तो न स्म प्रव्याहरन्भयात्।।	</td><td>	10-8-32a<br>10-8-32b	
</td></tr>
				
<tr><td>
	तं तु तेनाभ्युपायेन गमयित्वा यमक्षयम्।<br>अध्यतिष्ठत तेजस्वी रथं प्राप्य सुदर्शनम्।।	</td><td>	10-8-33a<br>10-8-33b	
</td></tr>
				
<tr><td>
	स तस्य भवनाद्राजन्निष्क्रम्यानादयन्दिशः।<br>रथेन शिबिरं प्रायाज्जिघांसुर्द्विषतो बली।।	</td><td>	10-8-34a<br>10-8-34b	
</td></tr>
				
<tr><td>
	अपक्रान्ते ततस्तस्मिन्द्रोणपुत्रे महारथे।<br>सहितैः रक्षिभिः सर्वैः प्राणेदुर्योषितस्तदा।।	</td><td>	10-8-35a<br>10-8-35b	
</td></tr>
				
<tr><td>
	राजानं निहतं दृष्ट्वा भृशं शोकपरायणाः।<br>व्याक्रोशन्क्षत्रियाः सर्वे धृष्टद्युम्नस्य भारत।।	</td><td>	10-8-36a<br>10-8-36b	
</td></tr>
				
<tr><td>
	तासां तु तेन शब्देन समीपे क्षत्रियर्षभाः।<br>सम्भ्रान्ताः समनह्यन्त किमेतदिति चाब्रुवन्।।	</td><td>	10-8-37a<br>10-8-37b	
</td></tr>
				
<tr><td>
	स्त्रियस्तु राजन्वित्रस्ता भारद्वाजं निरीक्ष्य ताः।<br>अब्रुन्दीनकण्ठेन क्षिप्रमाद्रवतेति वै।।	</td><td>	10-8-38a<br>10-8-38b	
</td></tr>
				
<tr><td>
	राक्षसो वा मनुष्यो वा नैनं जानीम कोन्वयम्।<br>हत्वा पाञ्चालराजानं रथमारुह्य तिष्ठति।।	</td><td>	10-8-39a<br>10-8-39b	
</td></tr>
				
<tr><td>
	ततस्ते योधमुख्यास्तं सहसा पर्यवारयन्।<br>स तानापततः सर्वान्रुद्रास्त्रेण व्यपोथयत्।।	</td><td>	10-8-40a<br>10-8-40b	
</td></tr>
				
<tr><td>
	धृष्टद्युम्नं च हत्वा स तांश्चैवास्य पदानुगान्।<br>अपश्यच्छयने सुप्तमुत्तमौजसमन्तिके।।	</td><td>	10-8-41a<br>10-8-41b	
</td></tr>
				
<tr><td>
	तमप्याक्रम्य पादेन कण्ठे चोरसि तेजसा।<br>तथैव मारयामास विनर्दन्तमरिन्दमम्।।	</td><td>	10-8-42a<br>10-8-42b	
</td></tr>
				
<tr><td>
	युधामन्युश्च विक्रान्तो मत्वा तं राक्षसं स्म सः।<br>गदामुद्यम्य वेगेन हृदि द्रौणिमताडयत्।।	</td><td>	10-8-43a<br>10-8-43b	
</td></tr>
				
<tr><td>
	`गदाप्रहाराभिहतो नाचलद्द्रौणिराहवे'।<br>तमभिद्रुत्य वेगेन क्षितौ चैनमपातयत्।।	</td><td>	10-8-44a<br>10-8-44b	
</td></tr>
				
<tr><td>
	विस्फुरन्तं च पशुवत्तथैवैनममारयत्।<br>तथा स वीरो हत्वा तं ततोऽन्यान्समुपाद्रवत्।।	</td><td>	10-8-45a<br>10-8-45b	
</td></tr>
				
				
<tr><td>
	संसुप्तानेव राजेन्द्र तत्र तत्र महारथान्।<br>पाञ्चालवीरानाक्रम्य क्रुद्धो न्यहनदन्तिके।<br>स्फुरतो वेपमानांश्च शमितेव पशून्मखे।।	</td><td>	10-8-46a<br>10-8-46b<br>10-8-46c	
</td></tr>
				
<tr><td>
	ततो निस्त्रिंशमादाय जघानान्यान्पृथक्पृथक्।<br>भागशो विचरन्मार्गानसियुद्वविशारदः।।	</td><td>	10-8-47a<br>10-8-47b	
</td></tr>
				
<tr><td>
	तथैव गुल्मे सम्प्रेक्ष्य शयानान्मध्यगौल्मिकान्।<br>श्रान्तान्व्यस्तायुधान्सर्वानसिनैव व्यपोथयत्।।	</td><td>	10-8-48a<br>10-8-48b	
</td></tr>
				
<tr><td>
	योधानश्वान्द्विपांश्चैव प्राच्छिनत्स वरासिना।<br>रुधिरोक्षितसर्वाङ्गः कालसृष्ट इवान्तकः।।	</td><td>	10-8-49a<br>10-8-49b	
</td></tr>
				
<tr><td>
	विस्फुरद्भिश्च तैर्द्रौणिर्निस्त्रिंशस्योद्यमेन च।<br>अवक्षेपेण चैवासेस्त्रिधा रक्तोक्षितोऽभवत्।।	</td><td>	10-8-50a<br>10-8-50b	
</td></tr>
				
<tr><td>
	तस्य लोहितरक्तस्य दीप्तखङ्गस्य युध्यतः।<br>अमानुष इवाकारो बभौ परमभीषणः।।	</td><td>	10-8-51a<br>10-8-51b	
</td></tr>
				
<tr><td>
	ये त्वजाग्रन्त कौरव्य तेऽपि शब्देन मोहिताः।<br>वीक्षमाणास्तु ते तत्र द्रौणिं दृष्ट्वा प्रविव्यथुः।।	</td><td>	10-8-52a<br>10-8-52b	
</td></tr>
				
<tr><td>
	तद्रूपं तस्य ते दृष्ट्वा क्षत्रियाः शत्रुकर्शनम्।<br>राक्षसं मन्यमानास्तं नयनानि न्यमीलयन्।।	</td><td>	10-8-53a<br>10-8-53b	
</td></tr>
				
<tr><td>
	स घोररूपो व्यचरत्कालवच्छिबिरे तदा।<br>अपश्यद्द्रौपदीपुत्रानवशिष्टांश्च सोमकान्।।	</td><td>	10-8-54a<br>10-8-54b	
</td></tr>
				
				
<tr><td>
	तेन शब्देन वित्रस्ता धनुर्हस्ता महारथाः।<br>धृष्टद्युम्नं हतं श्रुत्वा द्रौपदेया विशाम्पते।<br>अवाकिरञ्शरव्रातैर्भारद्वाजमभीतवत्।।	</td><td>	10-8-55a<br>10-8-55b<br>10-8-55c	
</td></tr>
				
<tr><td>
	ततस्तेन निनादेन सम्प्रबुद्धाः प्रभद्रकाः।<br>शिलीमुखैः शिखण्डी च द्रोणपुत्रं समार्दयन्।।	</td><td>	10-8-56a<br>10-8-56b	
</td></tr>
				
<tr><td>
	भारद्वाजः स तान्दृष्ट्वा शरवर्षाणि वर्षतः।<br>ननाद बलवन्नादं जिघांसुस्तान्महारथान्।।	</td><td>	10-8-57a<br>10-8-57b	
</td></tr>
				
<tr><td>
	ततः परमसङ्क्रुद्धः पितुर्वधमनुस्मरन्।<br>अवरुह्य रथोपस्थात्त्वरमाणोऽभिदुद्रुवे।।	</td><td>	10-8-58a<br>10-8-58b	
</td></tr>
				
				
<tr><td>
	सहस्रचन्द्रविमलं गृहीत्वा चर्म संयुगे।<br>खङ्गं च विमलं दिव्यं जातरूपपरिष्कृतम्।<br>द्रौपदेयानभिद्रुत्य खङ्गेन व्यधमद्बली।।	</td><td>	10-8-59a<br>10-8-59b<br>10-8-59c	
</td></tr>
				
<tr><td>
	ततः स नरशार्दूलः प्रतिविन्ध्यं महाहवे।<br>कुक्षिदेशेऽवधीद्राजन्स हतो न्यपतद्भुवि।।	</td><td>	10-8-60a<br>10-8-60b	
</td></tr>
				
<tr><td>
	प्रासेन विद्ध्वा द्रौणिं तु सुतसोमः प्रतापवान्।<br>पुनश्चासिं समुद्यम्य द्रोणपुत्रमुपाद्रवत्।।	</td><td>	10-8-61a<br>10-8-61b	
</td></tr>
				
<tr><td>
	सुतसोमस्य सासिं तं बाहुं छित्त्वा नरर्षभ।<br>पुनरप्याहनत्पार्श्वे स भिन्नहृदयोऽपतत्।।	</td><td>	10-8-62a<br>10-8-62b	
</td></tr>
				
<tr><td>
	नाकुलिस्तु शतानीको रथचक्रेण वीर्यवान्।<br>दोर्भ्यामुत्क्षिप्य वेगेन वक्षस्येनमताडयत्।।	</td><td>	10-8-63a<br>10-8-63b	
</td></tr>
				
<tr><td>
	अताडयच्छतानीकं मुक्तचक्रं द्विजस्तु सः।<br>स विह्वलो ययौ भूमिं ततोऽस्यापाहरच्छिरः।।	</td><td>	10-8-64a<br>10-8-64b	
</td></tr>
				
<tr><td>
	श्रुतकर्मा तु परिघं घोरं गृह्य दुरासदम्।<br>अताडयत्समुद्यम्य वेगेन द्रौणिमुत्स्मयन्।।	</td><td>	10-8-65a<br>10-8-65b	
</td></tr>
				
<tr><td>
	स तु तं श्रुतकर्माणमास्ये जघ्ने वरासिना।<br>स हतो न्यपतद्भूमौ विमूर्धा विकृताननः।।	</td><td>	10-8-66a<br>10-8-66b	
</td></tr>
				
<tr><td>
	तेन शब्देन वीरस्तु श्रुतकीर्तिरबुध्यत।<br>अश्वत्थामानमासाद्य शरवर्षैरवाकिरत्।।	</td><td>	10-8-67a<br>10-8-67b	
</td></tr>
				
<tr><td>
	`शरैराच्छादितस्तेन द्रोणपुत्रो महारथः।<br>अदृश्यत महाराज श्वाविच्छललतो यथा।।'	</td><td>	10-8-68a<br>10-8-68b	
</td></tr>
				
<tr><td>
	तस्यापि शरवर्षाणि चर्मणा प्रतिवार्य सः।<br>सकुण्डलं शिरः कायाद्वाजमानमपाहरत्।।	</td><td>	10-8-69a<br>10-8-69b	
</td></tr>
				
<tr><td>
	ततो भीष्मनिहन्तारं सह सर्वैः प्रभद्रकैः।<br>आहनत्सर्वतो वीरं नानाप्रहरणैर्बलात्।।	</td><td>	10-8-70a<br>10-8-70b	
</td></tr>
<tr><td>
	शिलीमुखेन चाप्येनं भ्रुवोर्मध्ये समार्पयत्।।	</td><td>	10-8-71a	
</td></tr>
				
<tr><td>
	स तु क्रोधसमाविष्टो द्रोणपुत्रो महाबलः।<br>शिखण्डिनं समासाद्य द्विधा चिच्छेद सोसिना।।	</td><td>	10-8-72a<br>10-8-72b	
</td></tr>
				
<tr><td>
	शिखण्‍डिनं ततो हत्वा क्रोधाविष्टः परन्तपः।<br>प्रभद्रकगणान्सर्वानभिदुद्राव वेगवान्।।	</td><td>	10-8-73a<br>10-8-73b	
</td></tr>
				
				
<tr><td>
	यच्च शिष्टं विराटस्य बलं तु भृशमाद्रवत्।<br>द्रुपदस्य च पुत्राणां पौत्राणां सुहृदामपि।<br>चकार कदनं घोरं दृष्ट्वा तत्र महाबलः।।	</td><td>	10-8-74a<br>10-8-74b<br>10-8-74c	
</td></tr>
				
<tr><td>
	अन्यानन्यांश्च पुरुषानभिसृत्याभिसृत्य च।<br>न्यकृन्तदसिना द्रौणिरसिमार्गविशारदः।।	</td><td>	10-8-75a<br>10-8-75b	
</td></tr>
				
<tr><td>
	कालीं रक्तास्यनयनां रक्तमाल्यानुलेपनाम्।<br>रक्ताम्बरधरां घोरां पाशहस्तां कुटुम्बिनीम्।।	</td><td>	10-8-76a<br>10-8-76b	
</td></tr>
				
<tr><td>
	ददृशुः कालरात्रिं ते स्मयमानामिव स्थिताम्।<br>नराश्वकुञ्जरान्पाशैर्बद्धा घोरैः प्रतस्थुषीम्।।	</td><td>	10-8-77a<br>10-8-77b	
</td></tr>
				
<tr><td>
	वहन्तीं विविधान्प्रेतान्पाशबद्वान्विमूर्धजान्।<br>तथैव च सदा राजन्न्यस्तशस्त्रान्महारथान्।।	</td><td>	10-8-78a<br>10-8-78b	
</td></tr>
				
<tr><td>
	स्वप्ने सुप्तान्नयन्तीं तां रात्रिष्वन्यासु मारिष।<br>ददृशुर्योधमुख्यास्ते घ्नन्तं द्रौणिं च नित्यदा।।	</td><td>	10-8-79a<br>10-8-79b	
</td></tr>
				
<tr><td>
	यतः प्रभृति सङ्ग्रामः कुरुपाण्डवसेनयोः।<br>ततः प्रभृति तां कन्यामपश्यन्द्रौणिमेव च।।	</td><td>	10-8-80a<br>10-8-80b	
</td></tr>
				
<tr><td>
	तांस्तु दैवहतान्पूर्वं पश्चाद्द्रौणिर्व्यपातयत्।<br>त्रासयन्सर्वभूतानि विनदन्भैरवान्रवान्।।	</td><td>	10-8-81a<br>10-8-81b	
</td></tr>
				
<tr><td>
	तदनुस्मृत्य ते वीरा दर्शनं पूर्वकालिकम्।<br>इदं तदित्यमन्यन्त दैवेनोपनिपीडिताः।।	</td><td>	10-8-82a<br>10-8-82b	
</td></tr>
				
<tr><td>
	ततस्तेन निनादेन प्रत्यबुध्यन्त धन्विनः।<br>शिबिरे पाण्डवेयानां शतशोऽथ सहस्रशः।।	</td><td>	10-8-83a<br>10-8-83b	
</td></tr>
				
<tr><td>
	सोऽच्छिनत्कस्यचित्पदौ जघनं चैव कस्यचित्।<br>कांश्चिद्बिभेदपार्श्वेषु कालसृष्ट इवान्तकः।।	</td><td>	10-8-84a<br>10-8-84b	
</td></tr>
				
<tr><td>
	अत्युग्रप्रतिपिष्टैश्च नदद्भिश्च भृशोत्कटैः।<br>गजाश्वमथितैश्चान्यैर्मही कीर्णाऽभवत्प्रभो।।	</td><td>	10-8-85a<br>10-8-85b	
</td></tr>
				
<tr><td>
	क्रोशतां किमिदं कोऽयं कः शब्दः किन्नु किं कृतम्।<br>पाञ्चालानां तथा द्रौणिरन्तकः समपद्यत।।	</td><td>	10-8-86a<br>10-8-86b	
</td></tr>
				
<tr><td>
	अपेतशस्त्रसन्नाहान्सन्नद्वान्पाण्डुसृञ्जयान्।<br>प्राहिणोन्मृत्युलोकाय द्रौणिः प्रहरतां वरः।।	</td><td>	10-8-87a<br>10-8-87b	
</td></tr>
				
<tr><td>
	ततस्तच्छस्त्रवित्रस्ता भयादभ्यपतन्नराः।<br>निद्रान्धा नष्टसंज्ञाश्च तत्रतत्र निपेतिरे।।	</td><td>	10-8-88a<br>10-8-88b	
</td></tr>
				
<tr><td>
	ऊरुस्तम्भगृहीताश्च कश्मलाभिहतौजसः।<br>विनदन्तो भृशं त्रस्ता निरैक्षन्त परस्परम्।।	</td><td>	10-8-89a<br>10-8-89b	
</td></tr>
				
<tr><td>
	ततो रथं पुनर्द्रौणिरास्थितो भीमदर्शनः।<br>धनुष्पाणिः शरैरन्यान्प्रैषयद्वै यमक्षयम्।।	</td><td>	10-8-90a<br>10-8-90b	
</td></tr>
				
<tr><td>
	पुनरुत्पततश्चापि दूरादपि नरोत्तमान्।<br>शूरान्सम्पततश्चान्यान्कालरात्र्यै न्यवेदयत्।।	</td><td>	10-8-91a<br>10-8-91b	
</td></tr>
				
<tr><td>
	तथैव स्यन्दनाग्रेण प्रमथन्स व्यरोचत।<br>शरवर्षैश्च विविधैरवर्षच्छात्रवांस्ततः।।	</td><td>	10-8-92a<br>10-8-92b	
</td></tr>
				
<tr><td>
	पुनश्च सुविचित्रेण शतचन्द्रेण चर्मणा।<br>तेन चाकाशवर्णेन तथाचरत सोऽसिना।।	</td><td>	10-8-93a<br>10-8-93b	
</td></tr>
				
<tr><td>
	तथा स शिबिरं तेषां द्रौणिराहवदुर्मदः।<br>व्यक्षोभयत राजेन्द्र महाह्‌दमिव द्विपः।।	</td><td>	10-8-94a<br>10-8-94b	
</td></tr>
				
<tr><td>
	उत्पेतुस्तेन शब्देन योधा राजन्विचेतसः।<br>निद्रार्ताश्च भयार्ताश्च व्यधावन्त ततस्ततः।।	</td><td>	10-8-95a<br>10-8-95b	
</td></tr>
				
<tr><td>
	विस्वरं चुक्रुशुश्चान्ये बह्वबद्वं तथाऽवदन्।<br>न च स्म प्रत्यपद्यन्त शस्त्राणि वसनानि च।।	</td><td>	10-8-96a<br>10-8-96b	
</td></tr>
				
				
<tr><td>
	विमुक्तकेशाश्चाप्यन्ये नाभ्यजानन्परस्परम्।<br>उत्पतन्तोऽपतञ्श्रान्ताः केचित्तत्राभ्रमंस्तदा।<br>पुरीषमसृजन्केचित्केचिन्मूत्रं प्रसुस्रुवुः।।	</td><td>	10-8-97a<br>10-8-97b<br>10-8-97c	
</td></tr>
				
<tr><td>
	बन्धनानि च राजेन्द्र सञ्छिद्य तुरगा द्विपाः।<br>समं पर्यपतंश्चान्ये कुर्वन्तो महदाकुलम्।।	</td><td>	10-8-98a<br>10-8-98b	
</td></tr>
				
<tr><td>
	तत्र केचिन्नरा भीता व्यलीयन्त महीतले।<br>तथैव तान्निपतितानपिंषन्गजवाजिनः।।	</td><td>	10-8-99a<br>10-8-99b	
</td></tr>
				
<tr><td>
	तस्मिंस्तथा वर्तमाने रक्षांसि पुरुषर्षभ।<br>हृष्टानि व्यनदन्नुच्चैर्मुदा युक्तानि सत्तम।।	</td><td>	10-8-100a<br>10-8-100b	
</td></tr>
				
<tr><td>
	स शब्दः प्रेरितो राजन्भूतसङ्घैर्मुदा युतैः।<br>अपूरयद्दिशः सर्वा दिवं चातिमहान्स्वनः।।	</td><td>	10-8-101a<br>10-8-101b	
</td></tr>
				
<tr><td>
	तेषामार्तरवं श्रुत्वा वित्रस्ता गजवाजिनः।<br>मुक्ताः पर्यपतन्राजन्मृद्गन्तः शिबिरे जनम्।।	</td><td>	10-8-102a<br>10-8-102b	
</td></tr>
				
<tr><td>
	तैस्तत्र परिधावद्भिश्चरणोदीरितं रजः।<br>अकरोच्छिबिरे तेषां रजन्यां द्विगुणं तमः।।	</td><td>	10-8-103a<br>10-8-103b	
</td></tr>
				
<tr><td>
	तस्मिंस्तमसि सञ्जाते प्रमूढाः सर्वतो जनाः।<br>नाजानन्पितरः पुत्रान्भ्रातॄन्भ्रातर एव च।।	</td><td>	10-8-104a<br>10-8-104b	
</td></tr>
				
<tr><td>
	गजो राजानतिक्रम्य निर्मनुष्या हया हयान्।<br>अताडयंस्तथाऽभञ्जंस्तथाऽमृद्गंश्च भारत।।	</td><td>	10-8-105a<br>10-8-105b	
</td></tr>
				
<tr><td>
	ते भग्नाः प्रपतन्ति स्म मृद्रन्तश्च परस्परम्।<br>न्यपातयंस्तथा चान्यान्पातयित्वा तदाऽपिषन्।।	</td><td>	10-8-106a<br>10-8-106b	
</td></tr>
				
<tr><td>
	विचेतसः सनिद्राश्च तमसा चावृता नराः।<br>जघ्रुः स्वानेव तत्राथ कालेनैव प्रचोदिताः।।	</td><td>	10-8-107a<br>10-8-107b	
</td></tr>
				
<tr><td>
	त्यक्त्वाद्वाराणि च द्वास्थास्तथागुल्मानिगौल्मिकाः।<br>प्राद्रवन्त यथाशक्ति कांदिशीका विचेतसः।।	</td><td>	10-8-108a<br>10-8-108b	
</td></tr>
				
<tr><td>
	विप्रनष्टाश्च तेऽन्योन्यं नाजानन्तस्तथा विभो।<br>क्रोशन्तस्तात पुत्रेति दैवोपहतचेतसः।।	</td><td>	10-8-109a<br>10-8-109b	
</td></tr>
				
<tr><td>
	पलायतां दिशस्तेषां स्वानप्युत्सृज्य बान्धवान्।<br>गोत्रनामभिरन्योन्यमाक्रन्दन्त ततो जनाः।।	</td><td>	10-8-110a<br>10-8-110b	
</td></tr>
				
<tr><td>
	हाहाकारं च कुर्वाणाः पृथिव्यां शेरते परे।<br>तान्बुद्धा रणमध्येऽसौ द्रोणपुत्रो व्यपोथयत्।।	</td><td>	10-8-111a<br>10-8-111b	
</td></tr>
				
<tr><td>
	तत्रापरे वध्यमाना मुहुर्महुरचेतसः।<br>शिबिरान्निष्पतन्ति स्म क्षत्रिया भयपीडिताः।।	</td><td>	10-8-112a<br>10-8-112b	
</td></tr>
				
<tr><td>
	तांस्तु निष्पतितांस्त्रस्ताञ्शिबिराज्जीवितैषिणः।<br>कृतवर्मा कृपश्चैव द्वारदेशे निजघ्नतुः।।	</td><td>	10-8-113a<br>10-8-113b	
</td></tr>
				
<tr><td>
	विसस्तयन्त्रकवचान्मुक्तकेशान्कृताञ्जलीन्।<br>वेपमानान्क्षितौ भीतान्त्रैव कांश्चिदमुच्यताम्।।	</td><td>	10-8-114a<br>10-8-114b	
</td></tr>
				
<tr><td>
	नामुच्यत तयोः कश्चिन्निष्क्रान्तः शिबिराद्बहिः।।<br>कृपश्चैव महाराज हार्दिक्यश्चैव दुर्मतिः।	</td><td>	10-8-115a<br>10-8-115b	
</td></tr>
				
<tr><td>
	भूयश्चैव चिकीर्षन्तौ द्रौणपुत्रस्य तौ प्रियम्।<br>त्रिषु देशेषु ददतुः शिबिरस्य हुताशनम्।।	</td><td>	10-8-116a<br>10-8-116b	
</td></tr>
				
<tr><td>
	ततः प्रकाशे शिबिरे खङ्गेन पितृनन्दनः।<br>अश्वत्थामा महाराज व्यचरत्कृतहस्तवत्।।	</td><td>	10-8-117a<br>10-8-117b	
</td></tr>
				
<tr><td>
	कांश्चिदापततो वीरानपरांश्चैव धावतः।<br>व्ययोजयत खङ्गेन प्राणैर्द्विजवरोत्तमः।।	</td><td>	10-8-118a<br>10-8-118b	
</td></tr>
				
<tr><td>
	कांश्चिद्योधान्स खङ्गेन मध्ये सञ्छिद्य वीर्यवान्।<br>अशातयद्द्रोणपुत्रः संरब्धस्तिलकाण्डवत्।।	</td><td>	10-8-119a<br>10-8-119b	
</td></tr>
				
<tr><td>
	निनदद्भिर्भृशायस्तैर्नराश्वद्विरदोत्तमैः।<br>पतितैरभवत्कीर्णा मेदिनी भरतर्षभ।।	</td><td>	10-8-120a<br>10-8-120b	
</td></tr>
				
<tr><td>
	मानुषाणां सहस्रेषु हतेषु पतितेषु च।<br>उदतिष्ठन्कबन्धानि बहून्युत्थाय चापतन्।।	</td><td>	10-8-121a<br>10-8-121b	
</td></tr>
				
<tr><td>
	सायुधान्साङ्गदान्बाहून्विचकर्त शिरांसि च।<br>हस्तिहस्तोपमानूरून्हस्तान्पादांश्च भारत।।	</td><td>	10-8-122a<br>10-8-122b	
</td></tr>
				
<tr><td>
	पृष्ठच्छिन्नान्पार्श्वच्छिन्नाञ्शिरश्छिन्नांस्तथापरान्।<br>स महात्माकरोद्द्रौणिः कांश्चिच्चापि पराङ्मुखान्।।	</td><td>	10-8-123a<br>10-8-123b	
</td></tr>
				
<tr><td>
	मध्यदेशे नरानन्यांश्चिच्छेदान्यांश्च कर्णतः।<br>अंसदेशे निहत्यान्यान्काये प्रावेशयच्छिरः।।	</td><td>	10-8-124a<br>10-8-124b	
</td></tr>
				
<tr><td>
	एवं हि बहुभिः शस्त्रैर्घ्नतोऽपि बलवत्तरान्।<br>तमसा रजनी घोरा बभौ दारुणदर्शना।।	</td><td>	10-8-125a<br>10-8-125b	
</td></tr>
				
<tr><td>
	किञ्चित्प्राणैश्च पुरुषैर्हतैश्चान्यैः सहस्रशः।<br>बहुना च गजाश्वेन भूतभूद्भीमदर्शना।।	</td><td>	10-8-126a<br>10-8-126b	
</td></tr>
				
				
<tr><td>
	यक्षरक्षःसमाकीर्णे रथाश्वद्विपदारुणे।<br>क्रुद्धेन द्रोणपुत्रेण सञ्छिन्नाः प्रापतन्भुवि।<br>भ्रातॄनन्ये पितॄनन्ये पुत्रानन्ये विचुक्रुशुः।।	</td><td>	10-8-127a<br>10-8-127b<br>10-8-127c	
</td></tr>
				
				
<tr><td>
	केचिदूचुर्न तत्क्रुद्धैर्धार्तराष्ट्रैः कृतं रणे।<br>यत्कृतं नः प्रसुप्तानां रक्षोभिः क्रूग्कर्मभिः।<br>असान्निध्याद्वि पार्थानामिदं वः कदनं कृतम्।।	</td><td>	10-8-128a<br>10-8-128b<br>10-8-128c	
</td></tr>
				
				
<tr><td>
	न चासुरैर्न गन्धर्वैर्न यक्षैर्न च राक्षसैः।<br>शक्यो विजेतुं कौन्तेयो नेता यस्य जनार्दनः।<br>ब्रह्मण्यः मत्यवाग्दान्तः सर्वभूतानुकम्पकः।।	</td><td>	10-8-129a<br>10-8-129b<br>10-8-129c	
</td></tr>
				
<tr><td>
	न च सुप्तं प्रमत्तं वा न्यस्तशस्त्रं कृताञ्जलिम्।<br>धावन्तं मुक्तकेशं वा हन्ति पार्थो धनञ्जयः।।	</td><td>	10-8-130a<br>10-8-130b	
</td></tr>
				
<tr><td>
	तदिदं नः कृतं घोरं रक्षोभिः क्रूरकर्मभिः।<br>इति लालप्यमानाः स्म शेरते बहवो जनाः।।	</td><td>	10-8-131a<br>10-8-131b	
</td></tr>
				
<tr><td>
	स्तनतां च मनुष्याणामपरेषां च कूजताम्।<br>ततो मुहूर्तात्प्राशाम्यत्स शब्दस्तुमुलो महान्।।	</td><td>	10-8-132a<br>10-8-132b	
</td></tr>
				
<tr><td>
	शोणितव्यतिषिक्तायां वसुधायां च भूमिप।<br>तद्रजस्तुमुलं घोरं क्षणेनान्तरधीयत।।	</td><td>	10-8-133a<br>10-8-133b	
</td></tr>
				
<tr><td>
	स चेष्टमानानुद्विग्नान्निरुत्साहान्सहस्रशः।<br>न्यपातयन्नरान्क्रुद्वः पशून्पशुपतिर्यथा।।	</td><td>	10-8-134a<br>10-8-134b	
</td></tr>
				
<tr><td>
	अन्योन्यं सम्परिष्वज्य शयानाञ्जीवतोऽपरान्।<br>संलीनान्युध्यमानांश्च सर्वान्द्रौणिरपोथयत्।।	</td><td>	10-8-135a<br>10-8-135b	
</td></tr>
				
<tr><td>
	ब्रह्ममाना हुताशेन वध्यमानाश्च तेन ते।<br>परस्परं तदा योधाननयद्यमसादनम्।।	</td><td>	10-8-136a<br>10-8-136b	
</td></tr>
				
<tr><td>
	तस्या रजन्यास्त्वर्धेन पाण्डवानां महद्बलम्।<br>गमयामास राजेन्द्र द्रौणिर्यमनिवेशनम्।।	</td><td>	10-8-137a<br>10-8-137b	
</td></tr>
				
<tr><td>
	निशाचराणां सत्वानां रात्रिः सा हर्षवर्धिनी।<br>आसीन्नरगजाश्वानां रौद्री क्षयकरी भृशम्।।	</td><td>	10-8-138a<br>10-8-138b	
</td></tr>
				
<tr><td>
	तत्रादृश्यन्त रक्षांसि पिशाचाश्च पृथग्विधाः।<br>खादन्तो नरमांसानि पिबन्तः शोणितानि च।।	</td><td>	10-8-139a<br>10-8-139b	
</td></tr>
				
<tr><td>
	करालाः पिङ्गला रौद्राः शैलदन्ता रजस्वलाः।<br>जटिला भीमवक्त्राश्च पञ्चपादा महोदराः।।	</td><td>	10-8-140a<br>10-8-140b	
</td></tr>
				
<tr><td>
	पञ्चादङ्गुलयो रूक्षा विरूपा भैरवस्वनाः।<br>गजाननाश्च हस्वाश्च नीलवर्णा बिभीषणाः।।	</td><td>	10-8-141a<br>10-8-141b	
</td></tr>
				
<tr><td>
	सपुत्रदाराः सुक्रूराः सुदुर्दर्शाः सुनिर्घृणाः।<br>विविधानि च रूपाणि तत्रादृश्यन्त रक्षसाम्।।	</td><td>	10-8-142a<br>10-8-142b	
</td></tr>
				
<tr><td>
	पीत्वा च शोणितं हृष्टाः प्रानृत्यन्गणशोऽपरे।<br>इदं परमिदं मेध्यमिदं स्वाद्विति चाब्रुवन्।।	</td><td>	10-8-143a<br>10-8-143b	
</td></tr>
				
<tr><td>
	मेदोमज्जास्थिरक्तानां मांसानां च भृशाशिताः।<br>परे मांसानि खादन्तः क्रव्यादा मांसजीविनः।।	</td><td>	10-8-144a<br>10-8-144b	
</td></tr>
				
<tr><td>
	वसाश्चैवापरे पीत्वा पर्यधावन्विकुक्षिकाः।<br>नानावक्त्रास्तथा रौद्राः क्रव्यादाः पिशिताशनाः।।	</td><td>	10-8-145a<br>10-8-145b	
</td></tr>
				
<tr><td>
	अयुतानि च तत्रासन्प्रयुतान्यर्बुदानि च।<br>रक्षसां घोररूपाणां महतां क्रुरकर्मणाम्।।	</td><td>	10-8-146a<br>10-8-146b	
</td></tr>
				
<tr><td>
	मुदितानां वितृप्तानां तस्मिन्महति वैशसे।<br>समेतानि बहून्यासन्भूतानि च जनाधिप।	</td><td>	10-8-147a<br>10-8-147b	
</td></tr>
				
<tr><td>
	एवंविधा हि सा रात्रिः सोमकानां जनक्षये।<br>प्रसुप्तानां प्रमत्तानामासीत्सुभृशदारुणा।।	</td><td>	10-8-148a<br>10-8-148b	
</td></tr>
				
<tr><td>
	असंशयं हि कालस्य पर्यायो दुरतिक्रमः।<br>तादृशा निहता यत्र कृत्वाऽस्माकं जनक्षयम्।।	</td><td>	10-8-149a<br>10-8-149b	
</td></tr>
<tr><td>
	<b>धृतराष्ट्र उवाच।</b>	</td><td>	10-8-150x	
</td></tr>
				
<tr><td>
	प्रागेव सुमहत्कर्म द्रौणिरेतन्महारथः।<br>नाकरोदीदृशं कस्मान्मत्पुत्रविजये धृतः।।	</td><td>	10-8-150a<br>10-8-150b	
</td></tr>
				
<tr><td>
	अथ कस्‌माद्वते क्षत्रे कर्मेदं कृतवानसौ।<br>द्रोणपुत्रो महात्मा स तन्मे शंसितुमर्हसि।।	</td><td>	10-8-151a<br>10-8-151b	
</td></tr>
<tr><td>
	<b>सञ्जय उवाच।</b>	</td><td>	10-8-152x	
</td></tr>
				
				
<tr><td>
	तेषां नूनं भयान्नासौ कृतवान्कुरुनन्दन।<br>असान्निध्याद्धि पार्थानां केशवस्य च धीमतः।<br>सात्यकेश्चापि कर्मेदं द्रोमपुत्रेण साधितम्।।	</td><td>	10-8-152a<br>10-8-152b<br>10-8-152c	
</td></tr>
				
<tr><td>
	को हि तेषां समक्षं तान्हन्‌यादपि मरुत्पतिः।<br>एतदीदृशकं वृत्तं राजन्सुप्तजने विभो।।	</td><td>	10-8-153a<br>10-8-153b	
</td></tr>
				
<tr><td>
	ततो जनक्षयं कृत्वा पाण्डवानां महात्ययम्।<br>प्रत्यूषकाले शिबिरात्प्रतिगन्तुमियेष सः।।	</td><td>	10-8-154a<br>10-8-154b	
</td></tr>
				
<tr><td>
	नृशोणितावसिक्तस्य द्रौणेरासीदसित्सरुः।<br>पाणिना सह संश्लिष्ट एकीभूत इव प्रभो।।	</td><td>	10-8-155a<br>10-8-155b	
</td></tr>
				
<tr><td>
	स निःशेषानरीन्कृत्वा विरराम निशाक्षये।<br>युगान्ते सर्वभूतानि भस्म कृत्वेव पावकः।।	</td><td>	10-8-156a<br>10-8-156b	
</td></tr>
				
<tr><td>
	यथाप्रतिज्ञं तत्कर्म कृत्वा द्रौणायनिः प्रभो।<br>दुर्गमां पदवीं गच्छन्पितुरासीद्गतज्वरः।।	</td><td>	10-8-157a<br>10-8-157b	
</td></tr>
				
<tr><td>
	यथैव संसुप्तजने शिबिरे प्राविशन्निशि।<br>तथैव हत्वा निःशब्दो निश्चक्राम नरर्षभः।।	</td><td>	10-8-158a<br>10-8-158b	
</td></tr>
				
<tr><td>
	निष्क्रम्य शिबिरात्तस्मात्ताभ्यां सङ्गम्य वीर्यवान्।<br>आचख्यौ कर्म तत्सर्वं हृष्टः संहर्षयन्विभो।।	</td><td>	10-8-159a<br>10-8-159b	
</td></tr>
				
<tr><td>
	तावथाचख्यतुस्तस्मै प्रियं प्रियकरौ तदा।<br>पाञ्चालान्सृञ्जयांश्चैव विनिकृत्तान्सहस्रशः।।	</td><td>	10-8-160a<br>10-8-160b	
</td></tr>
				
<tr><td>
	प्रीत्या चोच्चैरुद्रक्रोशंस्तथैवास्फोटयंस्तलान्।<br>दिष्ट्यादिष्ट्येति चान्योन्यं समेत्योचुर्महारथाः।।	</td><td>	10-8-161a<br>10-8-161b	
</td></tr>
				
<tr><td>
	पर्यष्वजत्ततो द्रौणिस्ताभ्यां सम्प्रतिनन्दितः।<br>इदं हर्षात्तु सुमहदाददे वाक्यमुत्तमम्।।	</td><td>	10-8-162a<br>10-8-162b	
</td></tr>
				
<tr><td>
	पाञ्चाला निहताः सर्वे द्रौपदेयाश्च सर्वशः।<br>सोमका मत्स्यशेषाश्च सर्वे विनिहता मया।।	</td><td>	10-8-163a<br>10-8-163b	
</td></tr>
				
<tr><td>
	इदानीं कृतकृत्याः स्म याम तत्रैव मा चिरम्।<br>यदि जीवति नो राजा तस्मै शंसामहे प्रियम्।।	</td><td>	10-8-164a<br>10-8-164b	
</td></tr>
<tr><td>
	।। इति श्रीमन्महाभारते <br>सौप्तिकपर्वणि अष्टमोऽध्यायः।। 8 ।।	</td><td>		
</td></tr>
</tbody>