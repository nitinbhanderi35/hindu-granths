				
<tbody><tr><td>
	<b>गान्धार्युवाच।</b>	</td><td>	11-25-1x	
</td></tr>
				
<tr><td>
	काम्भोजं पश्य दुर्धर्षं काम्भोजास्तरणोचितम्।<br>शयानमृषभस्कन्धं हतं पांसुषु माधव।।	</td><td>	11-25-1a<br>11-25-1b	
</td></tr>
				
<tr><td>
	अस्य क्षतजसन्दिग्धौ बाहू चन्दनरूषितौ।<br>अवेक्ष्य कृपणं भार्या विलपत्यतिदुःखिता।।	</td><td>	11-25-2a<br>11-25-2b	
</td></tr>
				
<tr><td>
	इमौ तौ परिघप्रख्यौ बाहू चन्दनरूषितौ।<br>ययोर्विवरमापन्नां न रतिर्मां पुराऽजहात्।।	</td><td>	11-25-3a<br>11-25-3b	
</td></tr>
				
<tr><td>
	कां गतिं तु गमिष्यामि त्वया हीना जनेश्वर।<br>दूरबन्धुरनाथा च वेपन्ती मधुरस्वरा।।	</td><td>	11-25-4a<br>11-25-4b	
</td></tr>
				
<tr><td>
	आतपे क्लाम्यमानानां विविधानामिव स्रुजाम्।<br>क्लान्तानामपि नारीणां जहाति श्रीर्न वै तनूः।।	</td><td>	11-25-5a<br>11-25-5b	
</td></tr>
				
<tr><td>
	शयानमभितः शूरं कालिङ्गं मधुसूदन।<br>पश्य दीप्ताङ्गदयुतं प्रतिमानं धनुष्मताम्।।	</td><td>	11-25-6a<br>11-25-6b	
</td></tr>
				
<tr><td>
	मागधानामधिपतिं जयत्सेनं जनार्दन।<br>परिवार्य प्ररुदिता मागध्यः पश्य योषितः।।	</td><td>	11-25-7a<br>11-25-7b	
</td></tr>
				
<tr><td>
	हरिणायतनेत्राणां सुस्वराणां जनार्दन।<br>मनः श्रुतिहरो नादो मनो मोहयतीव मे।।	</td><td>	11-25-8a<br>11-25-8b	
</td></tr>
				
<tr><td>
	प्रकीर्णवस्त्राभरणा रुदत्यः शोककर्शिताः।<br>स्वास्तीर्णशयनोपेता मागध्यः शेरते भुवि।।	</td><td>	11-25-9a<br>11-25-9b	
</td></tr>
				
<tr><td>
	कोसलानामधिपतिं राजपुत्रं बृहद्बलम्।<br>भर्तारं परिवार्यैताः पृथक्प्ररुदिताः स्त्रियः।।	</td><td>	11-25-10a<br>11-25-10b	
</td></tr>
				
<tr><td>
	अस्य गात्रगतान्बाणान्कार्ष्णिबाहुबलेरितान्।<br>उद्धरन्त्यसुखाविष्टा मूर्च्छमानाः पुनः पुनः।।	</td><td>	11-25-11a<br>11-25-11b	
</td></tr>
				
<tr><td>
	आसां सर्वानवद्यानामातपेन परिश्रमात्।<br>प्रम्लाननलिनाभानि भान्ति वक्त्राणि माधव।।	</td><td>	11-25-12a<br>11-25-12b	
</td></tr>
				
<tr><td>
	द्रोणेन निहताः शूरा शेरते रुचिराङ्गदाः।<br>धृष्टद्युम्नसुताः सर्वे शिशवो हेममालिनः।।	</td><td>	11-25-13a<br>11-25-13b	
</td></tr>
				
<tr><td>
	रथाग्न्यगारं चापार्चिं शरशक्तिगदेन्धनम्।<br>द्रोणमासाद्य निर्दग्धाः शलभा इव पावकम्।।	</td><td>	11-25-14a<br>11-25-14b	
</td></tr>
				
<tr><td>
	तथैव निहताः शूराः शेरते रुचिराङ्गदाः।<br>द्रोणेनाभिमुखाः सङ्ख्ये भ्रातरः पञ्च केकयाः।।	</td><td>	11-25-15a<br>11-25-15b	
</td></tr>
				
<tr><td>
	तप्तकाञ्चनवर्माणस्तालध्वजस्थव्रजाः।<br>भासयन्ति महीं भासा ज्वलिता इव पावकाः।।	</td><td>	11-25-16a<br>11-25-16b	
</td></tr>
				
<tr><td>
	द्रोणेन द्रुपदं सङ्ख्ये पश्य माधव पातितम्।<br>महाद्विपमिवारण्ये सिंहेन महता हतम्।।	</td><td>	11-25-17a<br>11-25-17b	
</td></tr>
				
<tr><td>
	पाञ्चालराज्ञो विमलं पुण्डरीकाक्ष पाण्डुरम्।<br>आतपत्रं समाभाति शरदीव निशाकरः।।	</td><td>	11-25-18a<br>11-25-18b	
</td></tr>
				
<tr><td>
	एतास्तु द्रुपदं वृद्धं स्नुषा भार्याश्च दुःखिताः।<br>दग्ध्वा गच्छन्ति पाञ्चालराजानमपसव्यतः।।	</td><td>	11-25-19a<br>11-25-19b	
</td></tr>
				
<tr><td>
	धृष्टकेतुं महात्मानं चेदिपुङ्गवमङ्गनाः।<br>द्रोणेन निहतं शूरं हरन्ति हृतचेतसः।।	</td><td>	11-25-20a<br>11-25-20b	
</td></tr>
				
<tr><td>
	द्रोणास्त्रमभिहत्यैष विमर्दे मधुसूदन।<br>महेष्वासो हतः शेते वज्राहत इव द्रुमः।।	</td><td>	11-25-21a<br>11-25-21b	
</td></tr>
				
<tr><td>
	एष चेदिपतिः शूरो धृष्टकेतुर्महारथः।<br>शेते विनिहतः सङ्ख्ये हत्वा शत्रून्सहस्रशः।।	</td><td>	11-25-22a<br>11-25-22b	
</td></tr>
				
<tr><td>
	वितुद्यमानं विहगैस्तं भार्याः पर्युपाश्रिताः।<br>चेदिराजं हृषीकेश हतं सबलबान्धवम्।।	</td><td>	11-25-23a<br>11-25-23b	
</td></tr>
				
<tr><td>
	दाशार्हपुत्रजं वीरं शयानं सत्यविक्रमम्।<br>आरोप्याङ्के रुदन्त्येताश्चेदिराज वराङ्गनाः।।	</td><td>	11-25-24a<br>11-25-24b	
</td></tr>
				
<tr><td>
	अस्य पुत्रं हृषीकेश सुवक्त्रं चारुकुण्डलम्।<br>द्रोणेन समरे पश्य निकृत्तं बहुधा शरैः।।	</td><td>	11-25-25a<br>11-25-25b	
</td></tr>
				
<tr><td>
	पितरं नूनमाजिस्थं युध्यमानं परैः सह।<br>नाजहात्पितरं वीरमद्यापि मधुसूदन।।	</td><td>	11-25-26a<br>11-25-26b	
</td></tr>
				
<tr><td>
	एवं ममापि पुत्रस्य पुत्रः पितरमन्वगात्।<br>दुर्योधनं महाबाहो लक्ष्मणः परवीरहा।।	</td><td>	11-25-27a<br>11-25-27b	
</td></tr>
				
<tr><td>
	विन्दानुविन्दावावन्त्यौ पतितौ पश्य माधव।<br>हिमान्ते पुष्पितौ शालौ मरुता गलिताविव।।	</td><td>	11-25-28a<br>11-25-28b	
</td></tr>
				
<tr><td>
	काञ्चनाङ्गदवर्माणौ बाणखङ्गधनुर्धरौ।<br>ऋषभप्रतिरूपाक्षौ शयानौ विमलस्रजौ।।	</td><td>	11-25-29a<br>11-25-29b	
</td></tr>
				
<tr><td>
	अवध्याः पाण्डवाः कृष्ण सर्व एव त्वया सह।<br>ये मुक्ता द्रोणभीष्माभ्यां कर्णाद्वैकर्तनात्कृपात्।।	</td><td>	11-25-30a<br>11-25-30b	
</td></tr>
				
<tr><td>
	दुर्योधनाद्द्रोणसुतात्सैन्धवाच्च जयद्रथात्।<br>सोमदत्ताद्विकर्णाच्च शूराच्च कृतवर्मणः।।	</td><td>	11-25-31a<br>11-25-31b	
</td></tr>
				
<tr><td>
	ये हन्युः शस्त्रवेगेन देवानपि नरर्षभाः।<br>त इमे निहताः सङ्ख्ये पश्य कालस्य पर्ययम्।।	</td><td>	11-25-32a<br>11-25-32b	
</td></tr>
				
				
<tr><td>
	नातिभारोऽस्ति दैवस्य ध्रुवं माधव कश्चन।<br>यदिमे निहताः शूराः क्षत्रियैः क्षत्रियर्षभाः।<br>`शूराश्च कृतविद्याश्च मम पुत्रा मनस्विनः'।।	</td><td>	11-25-33a<br>11-25-33b<br>11-25-33c	
</td></tr>
				
<tr><td>
	तदैव निहताः कृष्ण मम पुत्रास्तरस्विनः।<br>यदैवाकृतकामस्त्वमुपप्लाव्यं गतः पुनः।।	</td><td>	11-25-34a<br>11-25-34b	
</td></tr>
				
<tr><td>
	शन्तनोश्चैव पुत्रेण प्राज्ञेन विदुरेण च।<br>तदैवोक्तास्मि मा स्नेहं कुरुष्वात्मसुतेष्विति।।	</td><td>	11-25-35a<br>11-25-35b	
</td></tr>
				
<tr><td>
	तयोर्हि दर्शनं नैतन्मिथ्या भवितुमर्हति।<br>अचिरेणैव मे पुत्रा भस्मीभूता जनार्दन।।	</td><td>	11-25-36a<br>11-25-36b	
</td></tr>
<tr><td>
	<b>वैशम्पायन उवाच।</b>	</td><td>	11-25-37x	
</td></tr>
				
<tr><td>
	इत्युक्त्वा न्यपतद्भूमौ गान्धारी शोकमूर्च्छिता।<br>दुःखोपहतविज्ञाना धैर्यमुत्सृज्य भारत।।	</td><td>	11-25-37a<br>11-25-37b	
</td></tr>
				
<tr><td>
	ततः कोपपरीताङ्गी पुत्रशोकपरिप्लुता।<br>जगाद शौरिं दोषेण गान्धारी व्यथितेन्द्रिया।।	</td><td>	11-25-38a<br>11-25-38b	
</td></tr>
<tr><td>
	<b>गान्धार्युवाच।</b>	</td><td>	11-25-39x	
</td></tr>
				
<tr><td>
	पाण्डवाः धार्तराष्ट्राश्च क्रुद्धाः कृष्ण परस्परम्।<br>उपेक्षिता विनश्यन्तस्त्वया कस्माज्जनार्दन ।।	</td><td>	11-25-39a<br>11-25-39b	
</td></tr>
				
<tr><td>
	शक्तेन बहुभृत्येन विपुले तिष्ठता बले।<br>उभयत्र समर्थेन श्रुतवाक्येन चैव ह।।	</td><td>	11-25-40a<br>11-25-40b	
</td></tr>
				
<tr><td>
	इच्छतोपेक्षितो नाशः कुरूणां मधुसूदन।<br>यस्मात्त्वया महाबाहो फलं तस्मादवाप्नुहि।।	</td><td>	11-25-41a<br>11-25-41b	
</td></tr>
				
<tr><td>
	पतिशुश्रूषया यन्मे तपः किञ्चिदुपार्जितम्।<br>तेन त्वां दुरवापेन शपे चक्रगदाधरम्।।	</td><td>	11-25-42a<br>11-25-42b	
</td></tr>
				
<tr><td>
	यस्मात्परस्परं घ्नन्तो ज्ञातयः कुरुपाण्डवाः।<br>उपेक्षितास्ते गोविन्द तस्माज्ज्ञातीन्वधिष्यसि।।	</td><td>	11-25-43a<br>11-25-43b	
</td></tr>
				
<tr><td>
	त्वमप्युपस्थिते वर्षे षट्‌त्रिंशे मधुसूदन।<br>हतज्ञातिर्हतामात्यो हतपुत्रो वनेचरः।।	</td><td>	11-25-44a<br>11-25-44b	
</td></tr>
				
<tr><td>
	अनाथवदविज्ञातो लोकेष्वनभिलक्षितः।<br>कुत्सितेनाभ्युपायेन निधनं समवाप्स्यसि।।	</td><td>	11-25-45a<br>11-25-45b	
</td></tr>
				
<tr><td>
	तवाप्येवं हतसुता निहतज्ञातिबान्धवाः।<br>स्त्रियः परिपतिष्यन्ति यथैता भरतस्त्रियः।।	</td><td>	11-25-46a<br>11-25-46b	
</td></tr>
<tr><td>
	<b>वैशम्पयन उवाच।</b>	</td><td>	11-25-47x	
</td></tr>
				
<tr><td>
	तच्छ्रुत्वा वचनं घोरं वासुदेवो महामनाः।<br>उवाच देवीं गान्धारीमीषदभ्युत्स्मयन्निव।।	</td><td>	11-25-47a<br>11-25-47b	
</td></tr>
				
<tr><td>
	जानेऽहमेतदप्येवं चीर्णं चरसि क्षत्रिये।<br>दैवादेव विनश्यन्ति वृष्णयो नात्र संशयः।।	</td><td>	11-25-48a<br>11-25-48b	
</td></tr>
				
<tr><td>
	संहर्ता वृष्णिचक्रस्य नान्यो मद्विद्यते शुभे।<br>अवध्यास्ते नरैरन्यैरपि वा देवदानवैः।।	</td><td>	11-25-49a<br>11-25-49b	
</td></tr>
				
				
<tr><td>
	परस्परकृतं नाशं यतः प्राप्स्यन्ति यादवाः।<br>इत्युक्तवति दाशार्हे पाण्डवास्त्रस्तचेतसः।<br>बभूवुर्भृशसंविग्ना निराशाश्चापि जीविते।।	</td><td>	11-25-50a<br>11-25-50b<br>11-25-50c	
</td></tr>
<tr><td>
	।। इति श्रीमन्महाभारते स्त्रीपर्वणि <br>स्त्रीविलापपर्वणि पञ्चविंशोऽध्यायः।। 25 ।।	</td><td>		
</td></tr></tbody>