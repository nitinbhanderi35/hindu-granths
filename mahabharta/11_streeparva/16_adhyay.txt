				
<tbody><tr><td>
	<b>वैशम्पायन उवाच।</b>	</td><td>	11-16-1x	
</td></tr>
				
<tr><td>
	एवमुक्त्वा तु गान्धारी कुरूणामवकर्तनम्।<br>अपश्यत्तत्र तिष्ठन्ती सर्वं तत्र यथास्थितम्।।	</td><td>	11-16-1a<br>11-16-1b	
</td></tr>
				
<tr><td>
	पतिव्रता महाभागा समानव्रतचारिणी।<br>उग्रेण तपसा युक्ता सततं सत्यवादिनी।।	</td><td>	11-16-2a<br>11-16-2b	
</td></tr>
				
<tr><td>
	वरदानेन कृष्णस्य महर्षेः पुण्यकर्मणः।<br>दिव्यज्ञानबलोपेता विविधं पर्यदेवयत्।।	</td><td>	11-16-3a<br>11-16-3b	
</td></tr>
				
<tr><td>
	ददर्श सा बुद्धिमती दूरादपि यथाऽन्तिके।<br>रणाजिरं तद्वीराणामद्भुतं रोमहर्षणम्।।	</td><td>	11-16-4a<br>11-16-4b	
</td></tr>
				
<tr><td>
	अस्थिकेशवसाकीर्णं शोणितौघपरिप्लुतम्।<br>शरीरैर्बहुसाहस्रैर्विनिकीर्णं समन्ततः।।	</td><td>	11-16-5a<br>11-16-5b	
</td></tr>
				
<tr><td>
	गजाश्वरथयोधानामावृतं रुधिराविलैः।<br>शरीरैरशिरस्कैश्च विदेहैश्च शिरोगणैः।।	</td><td>	11-16-6a<br>11-16-6b	
</td></tr>
				
<tr><td>
	गजाश्वनरवीराणां निःसत्वैरभिसंवृतम्।<br>सृगालवलगोमायुकङ्ककाकनिषेवितम्।।	</td><td>	11-16-7a<br>11-16-7b	
</td></tr>
				
<tr><td>
	रक्षसां पुरुषादाना मोदनं कुरराकुलम्।<br>अशिवाभिः शिवाभिश्च नादितं गृध्रसेवितम्।।	</td><td>	11-16-8a<br>11-16-8b	
</td></tr>
				
<tr><td>
	ततो व्यासाभ्यनुज्ञातो धृतराष्ट्रो महीपतिः।<br>पाण्डुपुत्राश्च ते सर्वे युधिष्ठिरपुरोगमाः।।	</td><td>	11-16-9a<br>11-16-9b	
</td></tr>
				
<tr><td>
	वासुदेवं पुरस्कृत्य हतबन्धुं च पार्थिवम्।<br>कुरुस्त्रियः समादाय जग्मुरायोधनं प्रति।।	</td><td>	11-16-10a<br>11-16-10b	
</td></tr>
				
<tr><td>
	समासाद्य कुरुक्षेत्रं ताः स्त्रियो निहतेश्वराः।<br>अपश्यन्त हतांस्तत्र पुत्रान्भ्रातॄन्पितॄन्पतीन्।।	</td><td>	11-16-11a<br>11-16-11b	
</td></tr>
				
<tr><td>
	क्रव्यादैर्भक्ष्यमाणांश्च गोमायुवलवायसैः।<br>भूतैः पिशाचै रक्षोभिर्विविधैश्च निशाचरैः।।	</td><td>	11-16-12a<br>11-16-12b	
</td></tr>
				
<tr><td>
	रुद्राक्रीडनिभं दृष्ट्वा तदा विशसनं स्त्रियः।<br>कुरर्य इव शोकार्ता विक्रोशन्त्यो निपेतिरे।।	</td><td>	11-16-13a<br>11-16-13b	
</td></tr>
				
<tr><td>
	अदृष्टपूर्वं पशन्त्यो दुःखार्ता भरतस्त्रियः।<br>शरीरेषु स्खलन्त्यश्च न्यपतंश्च परासुवत्।।	</td><td>	11-16-14a<br>11-16-14b	
</td></tr>
				
<tr><td>
	श्रान्तानां चाप्यनाथानां क्रन्दन्तीनां भृशं तदा।<br>पाञ्चालकुरुयोषाणां कृपणं तदभून्महत्।।	</td><td>	11-16-15a<br>11-16-15b	
</td></tr>
				
<tr><td>
	दुःखोपहतचित्ताभिः समन्तादनुनादितम्।<br>दृष्ट्वाऽऽयोधनमत्युग्रं धर्मज्ञा सुबलात्मजा।।	</td><td>	11-16-16a<br>11-16-16b	
</td></tr>
				
<tr><td>
	ततः सा पुण्डरीकाक्षमामन्त्र्य पुरुषोत्तमम्।<br>कुरूणां वैशमं दृष्ट्वा इदं वचनमब्रवीत्।।	</td><td>	11-16-17a<br>11-16-17b	
</td></tr>
				
<tr><td>
	पश्यैताः पुण्डरीकाक्ष स्नुषा मे निहतेश्वराः।<br>प्रकीर्णकेशाः क्रोशन्तीः कुररीरिव माधव।।	</td><td>	11-16-18a<br>11-16-18b	
</td></tr>
				
<tr><td>
	अमूस्त्वभिसमागम्य स्मरन्त्यो भरतर्षभान्।<br>पृथगेवानुपद्यन्ते पुत्रान्भ्रातॄन्पितॄन्पतीन्।।	</td><td>	11-16-19a<br>11-16-19b	
</td></tr>
				
<tr><td>
	वीरसूभिर्महाबाहो हतपुत्राभिरावृतम्।<br>क्वचिच्च वीरपत्नीभिर्हतवीराभिरावृतम्।।	</td><td>	11-16-20a<br>11-16-20b	
</td></tr>
				
<tr><td>
	शोभितं पुरुषव्याघ्रैः कर्णभीष्माभिमन्युभिः।<br>द्रोणद्रुपदशल्यैश्च ज्वलद्भिरिव पावकैः।।	</td><td>	11-16-21a<br>11-16-21b	
</td></tr>
				
<tr><td>
	काञ्चनैः कवचैर्निष्कैर्मणिभिश्च महाधनैः।<br>अद्भुतैर्हस्तकेयूरैः स्रग्भिश्च समलंकृतम्।।	</td><td>	11-16-22a<br>11-16-22b	
</td></tr>
				
<tr><td>
	वीरबाहुविसृष्टाभिः शक्तिभिः परिघैरपि।<br>खङ्गैश्च विविधैस्तीक्ष्णैः सशरैश्च शरासनैः।।	</td><td>	11-16-23a<br>11-16-23b	
</td></tr>
				
<tr><td>
	क्रव्यादसङ्घैर्मुदितैस्तिष्ठद्भिः सहितैः क्वचित्।<br>क्वचिदाक्रीडमानैश्च शयानैश्चापरैः क्वचित्।।	</td><td>	11-16-24a<br>11-16-24b	
</td></tr>
				
				
<tr><td>
	एतदेवंविधं वीर सम्पश्यायोधनं विभो।<br>`त्वया तु श्रावितं कर्म पुष्कराक्ष महाद्युते'।<br>पश्यमाना हि दह्यामि शोकेनाहं जनार्दन।।	</td><td>	11-16-25a<br>11-16-25b<br>11-16-25c	
</td></tr>
				
<tr><td>
	पाञ्चालानां कुरूणां च विनाशं मधुसूदन।<br>पञ्चानामपि भूतानामहं वधमचिन्तयम्।।	</td><td>	11-16-26a<br>11-16-26b	
</td></tr>
				
<tr><td>
	तान्सुपर्णाश्च गृध्राश्च कर्षयन्त्यसृगुक्षितान्।<br>विगृह्य चरणैर्गृध्रा भक्षयन्ति सहस्रशः।।	</td><td>	11-16-27a<br>11-16-27b	
</td></tr>
				
<tr><td>
	जयद्रथस्य कर्णस्य तथैव द्रोमभीष्मयोः।<br>अभिमन्योर्विनाशं च कश्चिन्तयितुमर्हति।।	</td><td>	11-16-28a<br>11-16-28b	
</td></tr>
				
<tr><td>
	अवध्यकल्पान्निहतान्गतसत्वानचेतसः।<br>गृध्रकङ्कवलश्येनश्वसृगालसमावृतान्।।	</td><td>	11-16-29a<br>11-16-29b	
</td></tr>
				
<tr><td>
	अमर्षवशमापन्नान्दुर्योधनवशे स्थितान्।<br>पश्येमान्पुरुषव्याघ्रान्संशान्तान्पावकानिव ।।	</td><td>	11-16-30a<br>11-16-30b	
</td></tr>
				
<tr><td>
	शयनान्युचिताः सर्वे मृदूनि विमलानि च।<br>विपन्नास्तेऽद्य वसुधां विवृतामधिशेरते।।	</td><td>	11-16-31a<br>11-16-31b	
</td></tr>
				
<tr><td>
	बन्दिभिः सततं काले स्तुवद्भिरभिनन्दिताः।<br>शिवानामशिवा घोराः शृण्वन्ति विविधा गिरः।।	</td><td>	11-16-32a<br>11-16-32b	
</td></tr>
				
<tr><td>
	ये पुरा शेरते वीराः शयनेषु यशस्विनः।<br>चन्दनागुरुदिग्धाङ्गास्तेऽद्य पांसुषु शेरते।।	</td><td>	11-16-33a<br>11-16-33b	
</td></tr>
				
<tr><td>
	तेषामाभरणान्येते गृघ्रगोमायुवायसाः।<br>आक्षिपन्ति शिवा घोरा विनदन्त्यः पुनः पुनः।।	</td><td>	11-16-34a<br>11-16-34b	
</td></tr>
				
<tr><td>
	बाणान्वनिनिशितान्पीतान्निस्त्रिंशान्विमला गदाः।<br>युद्धाभिमानिनः सर्वे जीवन्त इव बिभ्रति।।	</td><td>	11-16-35a<br>11-16-35b	
</td></tr>
				
<tr><td>
	सुरूपवर्णा बहवः क्रव्यादैरवघट्टिताः।<br>ऋषभप्रतिरूपाक्षाः शेरते च सहस्रशः।।	</td><td>	11-16-36a<br>11-16-36b	
</td></tr>
				
<tr><td>
	अपरे पुनरालिङ्ग्य गदाः परिघबाहवः।<br>शेरतेऽभिमुखाः शूरा दयिता इव योषितः।।	</td><td>	11-16-37a<br>11-16-37b	
</td></tr>
				
<tr><td>
	बिभ्रतः कवचान्यन्ये विमलान्यायुधानि च।<br>न धर्षयन्ति क्रव्यादा जीवन्तीति जनार्दन।।	</td><td>	11-16-38a<br>11-16-38b	
</td></tr>
				
<tr><td>
	क्रव्यादैः कृष्यमाणानामपरेषां महात्मनाम्।<br>शातकौम्भ्यः स्रजश्चित्रा विप्रकीर्णाः समन्ततः।।	</td><td>	11-16-39a<br>11-16-39b	
</td></tr>
				
<tr><td>
	एते गोमायवो भीमा निहतानां यशस्विनाम्।<br>कण्ठान्तरगतान्हारानाक्षिपन्ति सहस्रशः।।	</td><td>	11-16-40a<br>11-16-40b	
</td></tr>
				
<tr><td>
	सर्वेष्वपररात्रेषु यानवन्दन्त बन्दिनः।<br>स्तुतिभिश्च परार्ध्याभिरुपचारैश्च शिक्षिताः।।	</td><td>	11-16-41a<br>11-16-41b	
</td></tr>
				
<tr><td>
	तानद्य परिदेवन्ति दुःखार्ता परमाङ्गनाः।<br>कृपणा वृष्णिशार्दूल दुःखशोकार्दिता भृशम्।।	</td><td>	11-16-42a<br>11-16-42b	
</td></tr>
				
<tr><td>
	रक्तोत्पलवनानीव विभान्ति रुचिराणि च।<br>मुखानि परमस्त्रीणां परिशुष्काणि केशव।।	</td><td>	11-16-43a<br>11-16-43b	
</td></tr>
				
<tr><td>
	रुदित्वा विरता ह्येता ध्यायन्त्यः सपरिक्लमाः।<br>कुरुस्त्रियोऽभिगच्छन्ति तेन तेनैव दुःखिताः।।	</td><td>	11-16-44a<br>11-16-44b	
</td></tr>
				
<tr><td>
	एतान्यादित्यवर्णानि तपमीयनिभानि च।<br>पश्य रोदनताम्राणि वक्त्राणि कुरुयोषिताम्।।	</td><td>	11-16-45a<br>11-16-45b	
</td></tr>
				
<tr><td>
	श्यामानां वरवर्णानां गौरीणामेकवाससाम्।<br>दुर्योधनवरस्त्रीणां पश्य वृन्दानि केशव।।	</td><td>	11-16-46a<br>11-16-46b	
</td></tr>
				
<tr><td>
	आसामपरिपूर्णार्थं निशम्य परिदेवितम्।<br>इतरेरसङ्क्रन्दान्न विजानन्ति योषितः।।	</td><td>	11-16-47a<br>11-16-47b	
</td></tr>
				
<tr><td>
	एता दीर्घमिवोच्छ्वस्य विक्रुश्य च विलप्य च।<br>विस्पन्दमाना दुःखेन वीरा जहति जीवितम्।।	</td><td>	11-16-48a<br>11-16-48b	
</td></tr>
				
<tr><td>
	बह्व्यो दृष्ट्व शरीराणि क्रोशन्ति विलपन्ति च।<br>पाणिभिश्चापरा घ्नन्ति शिरांसि मृदुपाणयः।।	</td><td>	11-16-49a<br>11-16-49b	
</td></tr>
				
<tr><td>
	शिरोभिः पतितैर्हस्तैः सर्वाङ्गैः खण्डशः कृतैः।<br>इतरेतसम्पृक्तैराकीर्णा भाति मेदिनी।।	</td><td>	11-16-50a<br>11-16-50b	
</td></tr>
				
<tr><td>
	विशिरस्कानथो कायान्दृष्ट्वा ह्येताननिन्दितान्।<br>मुह्यन्त्यनुचिता नार्यो विदेहानि शिरांसि च।।	</td><td>	11-16-51a<br>11-16-51b	
</td></tr>
				
<tr><td>
	शिरः कायेन सन्धाय प्रेक्षमाणा विचेतसः।<br>अपश्यन्त्योऽपरं तत्र नेदमस्येऽति दुःखिताः।।	</td><td>	11-16-52a<br>11-16-52b	
</td></tr>
				
<tr><td>
	बाहूरुचरणानन्यान्विशिखोन्मथितान्पृथक्।<br>सन्दधत्योऽसुखाविष्टा मूर्छन्त्येताः पुनःपुनः।।	</td><td>	11-16-53a<br>11-16-53b	
</td></tr>
				
<tr><td>
	उत्कृत्तशिरसश्चान्यान्विजग्धान्मृगपक्षिभिः।<br>दृष्ट्वा काश्चिन्न जानन्ति भर्तॄन्भरतयोषितः।।	</td><td>	11-16-54a<br>11-16-54b	
</td></tr>
				
<tr><td>
	पाणिभिश्चापरा घ्नन्ति शिरांसि मधुसूदन।<br>प्रेक्ष्य भ्रातॄन्पितॄन्पुत्रान्पतींश्च निहतान्परैः।।	</td><td>	11-16-55a<br>11-16-55b	
</td></tr>
				
				
<tr><td>
	बाहुभिश्च सखङ्गैश्च शिरोभिश्च सकुण्डलैः।<br>अगम्यकल्पा पृथिवी मांसशोणितकर्दमा।<br>बभूव भरतश्रेष्ठ प्राणिभिर्गतजीवितैः।।	</td><td>	11-16-56a<br>11-16-56b<br>11-16-56c	
</td></tr>
				
<tr><td>
	न दुःखेषूचिताः पूर्वं दुःखं गाहन्त्यनिन्दिताः।<br>भ्रातृभिः पतिभिः पुत्रैरुपाकीर्णां वसुन्धराम्।।	</td><td>	11-16-57a<br>11-16-57b	
</td></tr>
				
<tr><td>
	यूथानीव किशोरीणां सुकेशीनां जनार्दन।<br>स्नुषाणां धृतराष्ट्रस्य पश्य वृन्दान्यनेकशः।।	</td><td>	11-16-58a<br>11-16-58b	
</td></tr>
				
<tr><td>
	इतो दुःखतरं किन्नु केशव प्रतिभाति मे।<br>यदिमाः कुर्वते सर्वा रवमुच्चावचं स्त्रियः।।	</td><td>	11-16-59a<br>11-16-59b	
</td></tr>
				
<tr><td>
	नूनमाचरितं पापं मया पूर्वेषु जन्मसु।<br>या पश्यामि हतान्पुत्रान्पौत्रान्भ्रातृंश्च माधव।।	</td><td>	11-16-60a<br>11-16-60b	
</td></tr>
				
<tr><td>
	एवमार्ता विलपती समाभाष्य जनार्दनम्।<br>गान्धारी पुत्रशोकार्ता द्वदर्श निहतं सुतम्।।	</td><td>	11-16-61a<br>11-16-61b	
</td></tr>
<tr><td>
	।। इति श्रीमन्महाभारते स्त्रीपर्वणि <br>स्त्रीविलापपर्वणि षोडशोऽध्यायः।। 16 ।।	</td><td>		
</td></tr>
</tbody>