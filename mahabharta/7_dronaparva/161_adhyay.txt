				
<tbody><tr><td>
	<b>सञ्जय उवाच।</b>	</td><td>	5-161-1x	
</td></tr>
				
				
<tr><td>
	दुर्योधनेनैवमुक्तो द्रौणिराहवदुर्मदः।<br>चकारारिवधे यत्नमिन्द्रो दैत्यवधे यथा।<br>प्रत्युवाच महाबाहुस्तव पुत्रमिदं वचः।।	</td><td>	5-161-1a<br>5-161-1b<br>5-161-1c	
</td></tr>
				
<tr><td>
	सत्यमेतन्महाबाहो यथा वदसि कौरव।<br>प्रिया हि पाण्डवा नित्यं मम चापि पितुश्च मे।।	</td><td>	5-161-2a<br>5-161-2b	
</td></tr>
				
<tr><td>
	तथैवावां प्रियौ तेषां न तु युद्धे कुरूद्वह।<br>शक्तितस्तात युध्यामस्त्यक्त्वा प्राणानभीतवत्।।	</td><td>	5-161-3a<br>5-161-3b	
</td></tr>
				
<tr><td>
	अहं कर्णश्च शल्यश्च कृपो हार्दिक्य एव च।<br>निमेषात्पाण्डवीं सेनां क्षपयेम नृपोत्तम।।	</td><td>	5-161-4a<br>5-161-4b	
</td></tr>
				
<tr><td>
	ते चापि कौरवीं सेनां निमेषार्धात्कुरूद्वह।<br>क्षपयेयुर्महाबाहो न स्याम यदि संयुगे।।	</td><td>	5-161-5a<br>5-161-5b	
</td></tr>
				
<tr><td>
	युध्याम पाण्डवाच्छक्त्या ते चाप्यस्मान्यथाबलम्।<br>तेजस्तेजः समासाद्य प्रशमं यातु भारत।।	</td><td>	5-161-6a<br>5-161-6b	
</td></tr>
				
<tr><td>
	अशक्त्या तरसा जेतुं पाण्डवानामनीकिनी।<br>जीवत्सु पाण्डुपुत्रेषु तद्धि सत्यं ब्रवीमि ते।।	</td><td>	5-161-7a<br>5-161-7b	
</td></tr>
				
<tr><td>
	आत्मार्थं युध्यमानास्ते समर्थाः पाण्डुनन्दनाः।<br>किमर्थं तव सैन्यानि न हनिष्यन्ति भारत।।	</td><td>	5-161-8a<br>5-161-8b	
</td></tr>
				
<tr><td>
	त्वं तु लुब्धतमो राजन्निकृतिज्ञश्च कौरव।<br>सर्वाभिशङ्की मानी च ततोऽस्मानभिशङ्कसे।।	</td><td>	5-161-9a<br>5-161-9b	
</td></tr>
				
<tr><td>
	मन्ये त्वं कुत्सितो राजन्पापात्मा पापपूरुषः।<br>अन्यानपि स नः क्षुद्र शङ्कसे पापभावितः।।	</td><td>	5-161-10a<br>5-161-10b	
</td></tr>
				
				
<tr><td>
	अहं तु यत्नमास्थाय त्वदर्थे त्यक्तजीवितः।<br>एष गच्छामि सङ्ग्रामं त्वत्कृते कुरुनन्दन।<br>योत्स्येऽहं शत्रुभिः सार्धं जेष्यामि च वरान्वरान्।।	</td><td>	5-161-11a<br>5-161-11b<br>5-161-11c	
</td></tr>
				
<tr><td>
	पाञ्चालैः सह योत्स्यामि सोमकैः केकयैस्तथा।<br>पाण्डवेयैश्च सङ्ग्रामे त्वत्प्रियार्थमरिन्दम।।	</td><td>	5-161-12a<br>5-161-12b	
</td></tr>
				
<tr><td>
	अद्य मद्बाणनिर्दग्धाः पाञ्चालाः सोमकास्तथा।<br>सिंहेनेवार्दिता गावो विद्रविष्यन्ति सर्वशः।।	</td><td>	5-161-13a<br>5-161-13b	
</td></tr>
				
<tr><td>
	अद्य धर्मसुतो राजा दृष्ट्वा मम पराक्रमम्।<br>अश्वत्थाममयं लोकं मंस्यते सह सोमकैः।।	</td><td>	5-161-14a<br>5-161-14b	
</td></tr>
				
<tr><td>
	आगमिष्यति निर्वेदं धर्मपुत्रो युधिष्ठिरः।<br>दृष्ट्वा विनिहतान्सङ्ख्ये पाञ्चालान्सोमकैः सह।।	</td><td>	5-161-15a<br>5-161-15b	
</td></tr>
				
<tr><td>
	ये मां युद्धेऽभियोत्स्यन्ति तान्हनिष्यामि भारत।<br>न हि ते वीर मोक्ष्यन्ते मद्बाह्वन्तरमागताः।।	</td><td>	5-161-16a<br>5-161-16b	
</td></tr>
				
				
<tr><td>
	एवमुक्त्वा महाबाहुः पुत्रं दुर्योधनं तव।<br>अभ्यवर्तत युद्धाय त्रासयन्सर्वधन्विनः।<br>चिकीर्षुस्तव पुत्राणां प्रियं प्राणभृतां वरः।।	</td><td>	5-161-17a<br>5-161-17b<br>5-161-17c	
</td></tr>
<tr><td>
	ततोऽब्रवीत्सकैकेयान्पाञ्चालान्गौतमीसुतः।।	</td><td>	5-161-18a	
</td></tr>
				
<tr><td>
	प्रहरध्वमितः सर्वे मम गात्रे महारथाः।<br>स्थिरीभूताश्च युध्यध्वं दर्शयन्तोऽस्त्रलाघवम्।।	</td><td>	5-161-19a<br>5-161-19b	
</td></tr>
				
<tr><td>
	एवमुक्तास्तु ते सर्वे शस्त्रवृषीरपातयन्।<br>द्रौणिं प्रति महाराज जलं जलधरा इव।।	</td><td>	5-161-20a<br>5-161-20b	
</td></tr>
				
<tr><td>
	तान्निहत्य शरान्द्रौणिर्दश वीरानपोथयत्।<br>प्रमुखे पाण्डुपुत्राणां धृष्टद्युम्नस्य च प्रभो।।	</td><td>	5-161-21a<br>5-161-21b	
</td></tr>
				
<tr><td>
	ते हन्यमानाः समरे पाञ्चालाः सोमकास्तथा।<br>परित्यज्य रणे द्रौणिं व्यद्रवन्त दिशो दश।।	</td><td>	5-161-22a<br>5-161-22b	
</td></tr>
				
<tr><td>
	तान्दृष्ट्वा द्रवतः शूरान्पाञ्चालान्सहसोमकान्।<br>धृष्टद्युम्नो महाराज द्रौणिमभ्यद्रवद्रणे।।	</td><td>	5-161-23a<br>5-161-23b	
</td></tr>
				
<tr><td>
	ततः काञ्चनचित्राणां सजलाम्बुदनादिनाम्।<br>वृतः शतेन शूराणां रथानामनिवर्तिनाम्।।	</td><td>	5-161-24a<br>5-161-24b	
</td></tr>
				
<tr><td>
	पुत्रः पाञ्चालराजस्य धृष्टद्युम्नो महारथः।<br>द्रौणिमित्यब्रवीद्वाक्यं दृष्ट्वा योधान्निपातितान्।।	</td><td>	5-161-25a<br>5-161-25b	
</td></tr>
				
				
<tr><td>
	आचार्यपुत्र भद्रं ते किमन्यैर्निहतैस्तव।<br>समागच्छ मया सार्धं यदि शूरोऽसि संयुगे।<br>अहं त्वां निहनिष्यामि तिष्ठेदानीं ममाग्रतः।।	</td><td>	5-161-26a<br>5-161-26b<br>5-161-26c	
</td></tr>
				
<tr><td>
	ततस्तमाचार्यसुतं धृष्टद्युम्नः प्रतापवान्।<br>मर्मभिद्भिः शरैस्तीक्ष्णैर्जघान भरतर्षभ।।	</td><td>	5-161-27a<br>5-161-27b	
</td></tr>
				
				
<tr><td>
	ते तु पङ्क्तीकृता द्रौणिं शरा विविशुराशुगाः।<br>रुक्मपुङ्खाः प्रसन्नाग्राः सर्वकायावदारणाः।<br>मध्वर्थिन इवोद्दामा भ्रमराः पुष्पितं द्रुमम्।।	</td><td>	5-161-28a<br>5-161-28b<br>5-161-28c	
</td></tr>
				
<tr><td>
	सोऽतिविद्धो भृशं क्रुद्धः पदाक्रान्त इवोरगः।<br>मानी द्रौणिरसम्भ्रान्तो बाणपाणिरभाषत।।	</td><td>	5-161-29a<br>5-161-29b	
</td></tr>
				
<tr><td>
	धृष्टद्युम्न स्थिरो भूत्वा मुहूर्तं प्रतिपालय।<br>यावत्त्वां निशितैर्बाणैः प्रेषयामि यमक्षयम्।।	</td><td>	5-161-30a<br>5-161-30b	
</td></tr>
				
<tr><td>
	द्रौणिरेवमथाभाष्य पार्षतं परवीरहा।<br>छादयामास बाणौघैः समन्ताल्लुघुहस्तवत्।।	</td><td>	5-161-31a<br>5-161-31b	
</td></tr>
				
<tr><td>
	स बाध्यमानः समरे द्रौणिना युद्धदुर्मदः।<br>द्रौणिं पाञ्चालतनयो वाग्भिरातर्जयत्तदा।।	</td><td>	5-161-32a<br>5-161-32b	
</td></tr>
				
<tr><td>
	न जानीषे प्रतिज्ञां मे विप्रोत्पत्तिं तथैव च।<br>द्रोणं हत्वा किल मया हन्तव्यस्त्वं सुदुर्मते।।	</td><td>	5-161-33a<br>5-161-33b	
</td></tr>
<tr><td>
	ततस्त्वाऽहं न हन्म्यद्य द्रोणे जीवति संयुगे।।	</td><td>	5-161-34a	
</td></tr>
				
				
<tr><td>
	इमां तु रजनीं प्राप्तामप्रभातां सुदुर्मते।<br>निहत्य पितरं तेऽद्य ततस्त्वामपि संयुगे।<br>नेष्यामि प्रेतलोकाय ह्येतन्मे मनसि स्थितम्।।	</td><td>	5-161-35a<br>5-161-35b<br>5-161-35c	
</td></tr>
				
<tr><td>
	यस्ते पार्थेषु विद्वेषो या भक्तिः कौरवेषु च।<br>तां दर्शय स्थिरो भूत्वा न मे जीवन्विमोक्ष्यसे।।	</td><td>	5-161-36a<br>5-161-36b	
</td></tr>
				
<tr><td>
	यो हि ब्राह्मण्यमुत्सृज्य क्षत्रधर्मरतो द्विजः।<br>स वध्यः सर्वलोकस्य यथा त्वं पुरुषाधमः।।	</td><td>	5-161-37a<br>5-161-37b	
</td></tr>
				
<tr><td>
	इत्युक्तः परुषं वाक्यं पार्षतेन द्विजोत्तमः।<br>क्रोधमाहारयत्तीव्रं तिष्ठतिष्ठेति चाब्रवीत्।।	</td><td>	5-161-38a<br>5-161-38b	
</td></tr>
				
<tr><td>
	निर्दहन्निव चक्षुर्भ्यां पार्षतं सोऽभ्यवैक्षत।<br>छादयामास च शरैर्निःश्वसन्पन्नगो यथा।।	</td><td>	5-161-39a<br>5-161-39b	
</td></tr>
				
<tr><td>
	स च्छाद्यमानः समरे द्रौणिना राजसत्तम।<br>सर्वपाञ्चालसेनाभिः संवृतो रथसत्तमः।।	</td><td>	5-161-40a<br>5-161-40b	
</td></tr>
				
<tr><td>
	नाकम्पत महाबाहुः स्ववीर्यं समुपाश्रितः।<br>सायकांश्चैव विविधानश्वत्थाम्नि मुमोच ह।।	</td><td>	5-161-41a<br>5-161-41b	
</td></tr>
				
				
<tr><td>
	तौ पुनः सन्न्यवर्तेतां प्राणद्यूतपणे रणे।<br>निपीडयन्तौ बाणौघैः परस्परममर्षिणौ।<br>उत्सृजन्तौ महेष्वासौ शरवृष्टीः समन्ततः।।	</td><td>	5-161-42a<br>5-161-42b<br>5-161-42c	
</td></tr>
				
<tr><td>
	द्रौणिपार्षतयोर्युद्धं घोररूपं भयानकम्।<br>दृष्ट्वा सम्पूजयामासुः सिद्धचारणवादिकाः।।	</td><td>	5-161-43a<br>5-161-43b	
</td></tr>
				
<tr><td>
	शरौघैः पूरयन्तौ तावाकाशं च दिशस्तथा।<br>अलक्ष्यौ समयुध्येतां महत्कृत्वा शरैस्तमः।।	</td><td>	5-161-44a<br>5-161-44b	
</td></tr>
				
<tr><td>
	नृत्यमानाविव रणे मण्डलीकृतकार्मुकौ।<br>परस्परवधे यत्तौ सर्वभूतभयङ्करौ।।	</td><td>	5-161-45a<br>5-161-45b	
</td></tr>
				
<tr><td>
	अयुध्येतां महाबाहू चित्रं लघु च सुष्ठु च।<br>सम्पूज्यमानौ समरे योधमुख्यैः सहस्रशः।।	</td><td>	5-161-46a<br>5-161-46b	
</td></tr>
				
<tr><td>
	तौ प्रबुद्धौ रणे दृष्ट्वा वने वन्यौ गजाविव।<br>उभयोः सेनयोर्हर्षस्तुमुलः समपद्यत।।	</td><td>	5-161-47a<br>5-161-47b	
</td></tr>
				
<tr><td>
	सिंहनादरवाश्चासन्दध्मुः शङ्खांश्च सैनिकाः।<br>वादित्राण्यभ्यवाद्यन्त शतशोऽथ सहस्रशः।।	</td><td>	5-161-48a<br>5-161-48b	
</td></tr>
				
<tr><td>
	तस्मिंस्तु तुमुले युद्धे भीरुणां भयवर्धने।<br>मुहूर्तमपि तद्युद्धं समरूपं तदाऽभवत्।।	</td><td>	5-161-49a<br>5-161-49b	
</td></tr>
				
				
<tr><td>
	ततो द्रौणिर्महाराज पार्षतस्य महात्मनः।<br>ध्वजं धनुस्तथा छत्रमुभौ च पार्ष्णिसारथी।<br>सूतमश्वांश्च चतुरो निहत्याभ्यद्रवद्रणे।।	</td><td>	5-161-50a<br>5-161-50b<br>5-161-50c	
</td></tr>
				
<tr><td>
	पाञ्चालांश्चैव तान्सर्वान्बाणैः सन्नतपर्वभिः।<br>व्यद्रावयदमेयात्मा शतशोऽथ सहस्रशः।।	</td><td>	5-161-51a<br>5-161-51b	
</td></tr>
				
<tr><td>
	ततस्तु विव्यथे सेना पाण्डवी भरतर्षभ।<br>दृष्ट्वा द्रौणेर्महत्कर्म वासवस्येव संयुगे।।	</td><td>	5-161-52a<br>5-161-52b	
</td></tr>
				
<tr><td>
	शतेन च शतं हत्वा पाञ्चालानां महारथः।<br>त्रिभिश्च निशितैर्बाणैर्हत्वा त्रीन्वै महारथान्।।	</td><td>	5-161-53a<br>5-161-53b	
</td></tr>
				
<tr><td>
	द्रौणिर्द्रुपदपुत्रस्य फल्गुनस्य च पश्यतः।<br>नाशयामास पाञ्चालान्भूयिष्ठं ये व्यवस्थिताः।।	</td><td>	5-161-54a<br>5-161-54b	
</td></tr>
				
<tr><td>
	ते वध्यमानाः पाञ्चालाः समरे सह सृञ्जयैः।<br>अगच्छन्द्रौणिमुत्सृज्य विप्रकीर्णरथध्वजाः।।	</td><td>	5-161-55a<br>5-161-55b	
</td></tr>
				
<tr><td>
	स जित्वा समरे शत्रून्द्रोणपुत्रो महारथः।<br>ननाद सुमहानादं तपान्ते जलदो यथा।।	</td><td>	5-161-56a<br>5-161-56b	
</td></tr>
				
<tr><td>
	स निहत्य बहूञ्छूरानश्वत्थामा व्यरोचत।<br>युगान्ते सर्वभूतानि भस्म कृत्वेव पावकः।।	</td><td>	5-161-57a<br>5-161-57b	
</td></tr>
				
				
				
<tr><td>
	सम्पूज्यमानो युधि कौरवेयै--<br>र्निर्जित्य सङ्ख्येऽरिगणान्सहस्रशः।<br>व्यरोचत द्रोणसुतः प्रतापवा--<br>न्यथा सुरेन्द्रोऽरिगणान्निहत्य वै।।	</td><td>	5-161-58a<br>5-161-58b<br>5-161-58c<br>5-161-58d	
</td></tr>
<tr><td>
	।। इति श्रीमन्महाभारते द्रोणपर्वणि घटोत्कचवधपर्वणि <br>चतुर्दशरात्रियुद्धे एकषष्ट्यधिकशततमोऽध्यायः।। 161 ।।	</td><td>		
</td></tr>
</tbody>