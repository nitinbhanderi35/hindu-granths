				
<tbody><tr><td>
	<b>सञ्जय उवाच।</b>	</td><td>	5-79-1x	
</td></tr>
				
				
<tr><td>
	ततोऽर्जुनस्य भवनं प्रविश्याप्रतिमं विभुः।<br>स्पृष्ट्वाम्भः पुण्डरीकाक्षः स्थण्डिले शुभलक्षणे।<br>सन्तस्तार शुभां शय्यां दर्भैर्वैदूर्यसन्निभैः।।	</td><td>	5-79-1a<br>5-79-1b<br>5-79-1c	
</td></tr>
				
<tr><td>
	ततो माल्येन विधिवल्लाजैर्गन्धैः सुमङ्गलैः।<br>अलञ्चकार तां शय्यां परिवार्यायुधोत्तमैः।।	</td><td>	5-79-2a<br>5-79-2b	
</td></tr>
				
<tr><td>
	ततः स्पृष्टोदकं पार्थं विनीतपरिचारकम्।<br>नैत्यकं दर्शयाञ्चक्रे नैशं त्रैयम्बकं बलिम्।।	</td><td>	5-79-3a<br>5-79-3b	
</td></tr>
				
<tr><td>
	ततः प्रीतमनाः पार्थो गन्धमाल्यैश्च माधवम्।<br>अलङ्कृत्योपहारं तं नैशं तस्मै न्यवेदयत्।।	</td><td>	5-79-4a<br>5-79-4b	
</td></tr>
<tr><td>
	साधुसाध्विति गोविन्दः फल्गुनं प्रत्यभाषत।।	</td><td>	5-79-5a	
</td></tr>
				
<tr><td>
	सुप्यतां पार्थ भद्रं ते कल्याणाय व्रजाम्यहम्।<br>स्थापयित्वा ततो द्वास्थान्गोप्तॄंश्चात्तायुधान्नरान्।।	</td><td>	5-79-6a<br>5-79-6b	
</td></tr>
				
<tr><td>
	दारुकानुगतः श्रीमान्विवेश शिबिरं स्वकम्।<br>शिश्ये च शयने शुभ्रे बहुकृत्य विचिन्तयन्।।	</td><td>	5-79-7a<br>5-79-7b	
</td></tr>
				
<tr><td>
	पार्थाय सर्वं भगवाञ्शोकदुःखापहं विधिम्।<br>व्यदधात्पुण्डरीकाक्षस्तेजोद्युतिविवर्धनम्।।	</td><td>	5-79-8a<br>5-79-8b	
</td></tr>
				
<tr><td>
	योगमास्थाय युक्तात्मा सर्वेषामीश्वरेश्वरः।<br>श्रेयस्कामः पृथुयशा विष्णुर्जिष्णुप्रियङ्करः।।	</td><td>	5-79-9a<br>5-79-9b	
</td></tr>
				
<tr><td>
	न पाण्डवानां शिबिरे कश्चित्सुष्वाप तां निशाम्।<br>प्रजागरः सर्वजनं ह्याविवेश विशाम्पते।।	</td><td>	5-79-10a<br>5-79-10b	
</td></tr>
				
<tr><td>
	पुत्रशोकाभितप्तेन प्रतिज्ञातो महात्मना।<br>श्वः सिन्धुराजस्य वधः कार्यो गाण्डीवधन्वना।।	</td><td>	5-79-11a<br>5-79-11b	
</td></tr>
				
<tr><td>
	तत्कथं नु महाबाहुर्वासविः परवीरहा।<br>प्रतिज्ञां सफलां कुर्यादिति ते समचिन्तयन्।।	</td><td>	5-79-12a<br>5-79-12b	
</td></tr>
				
<tr><td>
	कष्टं हीदं व्यवसितं पाण्डवेन महात्मना।<br>पुत्रशोकाभिभूतेन प्रतिज्ञा महती कृता।।	</td><td>	5-79-13a<br>5-79-13b	
</td></tr>
				
<tr><td>
	भ्रातरश्चापि विक्रान्ता बहुलानि बलानि च।<br>धृतराष्ट्रस्य पुत्रेण सर्वतः सन्निवेशिताः।।	</td><td>	5-79-14a<br>5-79-14b	
</td></tr>
				
<tr><td>
	स हत्वा सैन्धवं सङ्ख्ये पुनरेतु जयी सुखी।<br>`हत्वा रिपुगणं सर्वं पारयित्वा महाव्रतम्।।	</td><td>	5-79-15a<br>5-79-15b	
</td></tr>
				
<tr><td>
	यद्यस्ति सुकृतं किञ्चिदस्माकं हन्तु सैन्धवम्।<br>जित्वा सर्वान्रिपून्पार्थस्त्रातु नोऽस्मान्महाभयात्।।	</td><td>	5-79-16a<br>5-79-16b	
</td></tr>
				
<tr><td>
	एवमाशंसमानास्ते केचित्तस्थुरुपश्रुतिम्।<br>श्रुत्वा चेष्टं सुमनसो व्यक्तमाशंसिरे जयम्।।	</td><td>	5-79-17a<br>5-79-17b	
</td></tr>
				
<tr><td>
	भविता नु कथं कृत्यमिदमित्यब्रुवञ्जनाः'।<br>श्वोऽहत्वा सिन्धुराजं वै धूमकेतुं प्रवेक्ष्यति।।	</td><td>	5-79-18a<br>5-79-18b	
</td></tr>
				
<tr><td>
	न शक्यमनृतां कर्तुं प्रतिज्ञां विजयेन हि।<br>`महद्धि साहसं पार्थः कृतवाच्छोकमोहितः'।।	</td><td>	5-79-19a<br>5-79-19b	
</td></tr>
				
<tr><td>
	धर्मपुत्रः कथं राजा भविष्यति मृतेऽर्जुने।<br>तस्मिन्हि विजयः कृत्स्नः पाण्डवेन समाहितः।।	</td><td>	5-79-20a<br>5-79-20b	
</td></tr>
				
<tr><td>
	यदि नोऽस्ति कृतं किञ्चिद्यदि दत्तं हुतं यदि।<br>फलेन तस्य सर्वस्य सव्यसाची जयत्वरीन्।।	</td><td>	5-79-21a<br>5-79-21b	
</td></tr>
<tr><td>
	<b>सञ्जय उवाच।</b>	</td><td>	5-79-22x	
</td></tr>
				
<tr><td>
	एवं कथयतां तेषां जयमाशंसतां प्रभो।<br>कृच्छ्रेण महता राजन्रजनी व्यत्यवर्तत।।	</td><td>	5-79-22a<br>5-79-22b	
</td></tr>
				
<tr><td>
	तस्या रजन्या मध्ये तु प्रतिबुद्धो जनार्दनः।<br>स्मृत्वा प्रतिज्ञां पार्थस्य दारुकं प्रत्यभाषत।।	</td><td>	5-79-23a<br>5-79-23b	
</td></tr>
				
<tr><td>
	अर्जुनेन प्रतिज्ञातमार्तेन हतबन्धुना।<br>जयद्रथं वधिष्यामि श्वोभूत इति दारुक।।	</td><td>	5-79-24a<br>5-79-24b	
</td></tr>
				
<tr><td>
	तत्तु दुर्योधनः श्रुत्वा मन्त्रिभिर्मन्त्रयिष्यति।<br>यथा जयद्रथं पार्थो न हन्यादिति संयुगे।।	</td><td>	5-79-25a<br>5-79-25b	
</td></tr>
				
<tr><td>
	अक्षौहिण्यो हि ताः सर्वा रक्षिष्यन्ति जयद्रथम्।<br>द्रोणश्च सहपुत्रेण सर्वास्त्रविधिपारगः।।	</td><td>	5-79-26a<br>5-79-26b	
</td></tr>
				
<tr><td>
	एको वीरः सहस्राक्षो दैत्यदानवदर्पहा।<br>सोऽपि तं नोत्सहेताजौ हन्तुं द्रोणेन रक्षितम्।।	</td><td>	5-79-27a<br>5-79-27b	
</td></tr>
				
<tr><td>
	सोऽहं श्वस्तत्करिष्यामि यथा कुन्तीसुतोऽर्जुनः।<br>अप्राप्तेऽस्तं दिनकरे हनिष्यति जयद्रथम्।।	</td><td>	5-79-28a<br>5-79-28b	
</td></tr>
				
<tr><td>
	न हि दारा न मित्राणि ज्ञातयो न च बान्धवाः।<br>कश्चिदन्यः प्रियतरः कुन्तीपुत्रान्ममार्जुनात्।।	</td><td>	5-79-29a<br>5-79-29b	
</td></tr>
				
<tr><td>
	अनर्जुनमिमं लोकं मुहूर्तमपि दारुक।<br>उदीक्षितुं न शक्तोऽहं भविता न च तत्तथा।।	</td><td>	5-79-30a<br>5-79-30b	
</td></tr>
				
<tr><td>
	अहं विजित्य तान्सर्वान्सहसा सहयद्विपान्।<br>अर्जुनार्थे हनिष्यामि सकर्णान्ससुयोधनान्।।	</td><td>	5-79-31a<br>5-79-31b	
</td></tr>
				
<tr><td>
	श्वो निरीक्षन्तु मे वीर्यं त्रयो लोका महाहवे।<br>धनञ्जयार्थे समरे पराक्रान्तस्य दारुक।।	</td><td>	5-79-32a<br>5-79-32b	
</td></tr>
				
<tr><td>
	श्वो नरेन्द्रसहस्राणि राजपुत्रशतानि च।<br>साश्वद्विपरथान्याजौ विद्रविष्यामि दारुक।।	</td><td>	5-79-33a<br>5-79-33b	
</td></tr>
				
<tr><td>
	श्वस्तां चक्रप्रमथितां द्रक्ष्यसे नृपवाहिनीम्।<br>मया क्रुद्धेन समरे पाण्डवार्थे निपातिताम्।।	</td><td>	5-79-34a<br>5-79-34b	
</td></tr>
				
<tr><td>
	श्वः सदेवाः सगन्धर्वाः पिशाचोरगराक्षसाः।<br>ज्ञास्यन्ति लोकाः सर्वे मां सुहृदं सव्यसाचिनः।।	</td><td>	5-79-35a<br>5-79-35b	
</td></tr>
				
<tr><td>
	यस्तं द्वेष्टि स मां द्वेष्टि यस्तं चानु स मामनु।<br>इति सङ्कल्प्यतां बुद्ध्या शरीरार्धं ममार्जुनः।।	</td><td>	5-79-36a<br>5-79-36b	
</td></tr>
				
<tr><td>
	यथा त्वं मे प्रभातायामस्यां निशि रथोत्तमम्।<br>कल्पयित्वा यथाशास्त्रमादाय व्रज संयतः।।	</td><td>	5-79-37a<br>5-79-37b	
</td></tr>
				
<tr><td>
	गदां कौमोदकीं दिव्यां शक्तिं चक्रं धनुः शरान्।<br>आरोप्य वै रथे सूत सर्वोपकरणानि च।।	</td><td>	5-79-38a<br>5-79-38b	
</td></tr>
				
<tr><td>
	स्थानं च कल्पयित्वाऽथ रथोपस्थे ध्वजस्य मे।<br>वैनतेयस्य वीरस्य समरे रथशोभिनः।।	</td><td>	5-79-39a<br>5-79-39b	
</td></tr>
				
<tr><td>
	छत्रं जाम्बूनदैर्जालैरर्कज्वलनसप्रभैः।।<br>विश्वकर्मकृतैर्दिव्यैरश्वानपि विभूषय।।	</td><td>	5-79-40a<br>5-79-40b	
</td></tr>
				
<tr><td>
	बलाहकं मेघपुष्पं शैब्यं सुग्रीवमेव च।<br>युक्त्वा वाजिवरांस्तत्र कवची तिष्ठ दारुक।।	</td><td>	5-79-41a<br>5-79-41b	
</td></tr>
				
<tr><td>
	पाञ्चजन्यस्य निर्घोषं पर्जन्यनिनदोपमम्।<br>श्रुत्वा च भैरवं नादमुपेयास्त्वं जवेन माम्।।	</td><td>	5-79-42a<br>5-79-42b	
</td></tr>
				
<tr><td>
	एकाह्नाऽहममर्षं च सर्वदुःखानि चैव ह।<br>भ्रातुः पैतृष्वसेयस्य व्यपनेष्यामि दारुक।।	</td><td>	5-79-43a<br>5-79-43b	
</td></tr>
				
<tr><td>
	सर्वोपायैर्यतिष्यामि यथा बीभत्सुराहवे।<br>पश्यतां धार्तराष्ट्राणां हनिष्यति जयद्रथम्।।	</td><td>	5-79-44a<br>5-79-44b	
</td></tr>
				
<tr><td>
	यस्ययस्य च बीभत्सुर्वधे यत्नं करिष्यति।<br>आशंसेऽहं रणे तन्तं तत्रतत्र हनिष्यति।।	</td><td>	5-79-45a<br>5-79-45b	
</td></tr>
<tr><td>
	<b>दारुक उवाच।</b>	</td><td>	5-79-46x	
</td></tr>
				
<tr><td>
	जय एव ध्रुवस्तस्य कुत एव पराजयः।<br>यस्य त्वं पुरुषव्याघ्र सारथ्यमुपजग्मिवान्।।	</td><td>	5-79-46a<br>5-79-46b	
</td></tr>
				
<tr><td>
	एवं चैतत्करिष्यामि यथा मामनुभाषसे।<br>सुप्रभातामिमां रात्रिं जयाय विजयस्य हि।।	</td><td>	5-79-47a<br>5-79-47b	
</td></tr>
<tr><td>
	।। इति श्रीमन्महाभारते द्रोणपर्वणि <br>प्रतिज्ञापर्वणि एकोनाशीतितमोऽध्यायः।। 79 ।।	</td><td>		
</td></tr></tbody>