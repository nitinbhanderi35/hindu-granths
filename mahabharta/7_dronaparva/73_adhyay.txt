				
<tbody><tr><td>
	<b>युधिष्ठिर उवाच।</b>	</td><td>	5-73-1x	
</td></tr>
				
<tr><td>
	त्वयि याते महाबाहो संशप्तकबलं प्रति।<br>प्रयत्नमकरोत्तीव्रमाचार्यो प्रहणे मम।।	</td><td>	5-73-1a<br>5-73-1b	
</td></tr>
				
<tr><td>
	व्यूढानीकं ततो द्रोणं यतमानं महामृधे।<br>प्रतिव्यूह्य सहानीकाः प्रत्यरुध्म वयं बलात्।।	</td><td>	5-73-2a<br>5-73-2b	
</td></tr>
				
<tr><td>
	स वार्यमाणो रथिभिर्मयि चापि सुरक्षिते।<br>अस्मानभिजगामाशु पीडयन्निशितैः शरैः।।	</td><td>	5-73-3a<br>5-73-3b	
</td></tr>
				
<tr><td>
	ते पीड्यमाना द्रोणेन द्रोणानीकं न शक्नुमः।<br>प्रतिवीक्षितुमप्याजौ भेत्तुं तत्कुत एव तु।।	</td><td>	5-73-4a<br>5-73-4b	
</td></tr>
				
<tr><td>
	ततस्तमप्रतिरथमहं सौभद्रमब्रवम्।<br>द्रोणानीकमिदं भिन्द्धि द्वारं सञ्जनयस्व नः।।	</td><td>	5-73-5a<br>5-73-5b	
</td></tr>
				
<tr><td>
	स तथा चोदितोऽस्माभिः सदश्व इव वीर्यवान्।<br>असह्यमपि तं भारं वोढुमेवोपचक्रमे।।	</td><td>	5-73-6a<br>5-73-6b	
</td></tr>
				
<tr><td>
	स तवास्त्रोपदेशेन वीर्येण च समन्वितः।<br>प्राविशत्तद्बलं बालः सुपर्ण इव सागरम्।।	</td><td>	5-73-7a<br>5-73-7b	
</td></tr>
				
<tr><td>
	तेऽनुयाता वयं वीरं सात्वतीपुत्रमाहवे।<br>प्रवेष्टुकामास्तेनैव येन स प्राविशच्चमूम्।।	</td><td>	5-73-8a<br>5-73-8b	
</td></tr>
				
<tr><td>
	ततः सैन्धवको राजा क्षुद्रस्तात जयद्रथः।<br>वरदानेन रुद्रस्य सर्वान्नः समवारयत्।।	</td><td>	5-73-9a<br>5-73-9b	
</td></tr>
				
<tr><td>
	ततो द्रोणः कृपः कर्णो द्रौणिः कौसल्य एव च।<br>कृतवर्मा च सौभद्रं षड्रथाः पर्यवारयन्।।	</td><td>	5-73-10a<br>5-73-10b	
</td></tr>
				
<tr><td>
	परिवार्य तु तैः सर्वैर्युधि बालो महारथैः।<br>यतमानः परं शक्त्या बहुभिर्विरथीकृतः।।	</td><td>	5-73-11a<br>5-73-11b	
</td></tr>
				
				
<tr><td>
	ततो दौःशासनिः क्षिप्रं तथा तैर्विरथीकृतम्।<br>`संशयं परमं प्राप्तं पदातिनमवस्थितम्।<br>गदाहस्तोऽभ्ययात्तूर्णं जिघांसुरपराजितम्।।	</td><td>	5-73-12a<br>5-73-12b<br>5-73-12c	
</td></tr>
				
<tr><td>
	गदिनं त्वथ तं दृष्ट्वा वासवस्यात्मजात्मजः।<br>स जग्राह गदां वीरो गदायुद्धविशारदः।।	</td><td>	5-73-13a<br>5-73-13b	
</td></tr>
				
<tr><td>
	गदामण्डलमार्गस्थौ सर्वक्षत्रस्य पश्यतः।<br>तौ सम्प्रजग्मतुर्वीरावन्योन्यस्यान्तरैषणौ।।	</td><td>	5-73-14a<br>5-73-14b	
</td></tr>
				
<tr><td>
	तावन्योन्यं गदाग्राभ्यां ताडितौ युद्धदुर्मदौ।<br>इन्द्रध्वजाविवोत्सृष्टौ गतसत्वौ महींगतौ।।	</td><td>	5-73-15a<br>5-73-15b	
</td></tr>
				
<tr><td>
	दौःशासनिरथोत्थाय कुरूणां कीर्तिवर्धनः।<br>उत्तिष्ठमानं सौभद्रं गदया मूर्ध्न्यताडयत्।।	</td><td>	5-73-16a<br>5-73-16b	
</td></tr>
				
<tr><td>
	गदावेगेन महता व्यायामेन च मोहितः।<br>विमना न्यपतद्भूमौ सौभद्रः परवीरहा।।	</td><td>	5-73-17a<br>5-73-17b	
</td></tr>
				
<tr><td>
	स तु हत्वा सहस्राणि द्विपाश्वरथपत्तिनाम्'।<br>राजपुत्रशतं चाग्र्यं वीरांश्चालक्षितान्बहून्।।	</td><td>	5-73-18a<br>5-73-18b	
</td></tr>
				
<tr><td>
	बृहद्बलं च राजानं स्वर्गेण समयोजयत्।<br>`गतः सुकृतिनां लोकान्ये च स्वर्गजितां शुभाः।।	</td><td>	5-73-19a<br>5-73-19b	
</td></tr>
				
<tr><td>
	अदीनस्त्रासयञ्छत्रून्नन्दयित्वा च बान्धवान्।<br>असकृन्नाम विश्राव्य पितॄणां मातुलस्य च'।।	</td><td>	5-73-20a<br>5-73-20b	
</td></tr>
				
<tr><td>
	वीरो दिष्टान्तमापन्नः शोचयन्वान्धवान्बहून्।<br>`ततः स्म शोकसन्तप्ता भवताऽद्य समेयुषः'।।	</td><td>	5-73-21a<br>5-73-21b	
</td></tr>
				
<tr><td>
	एतावदेव निर्वृत्तमस्माकं शोकवर्धनम्।<br>स चैवं पुरुषव्याघ्रः स्वर्गलोकमवाप्तवान्।।	</td><td>	5-73-22a<br>5-73-22b	
</td></tr>
<tr><td>
	<b>सञ्जय उवाच।</b>	</td><td>	5-73-23x	
</td></tr>
				
<tr><td>
	ततोऽर्जुनो वचः श्रुत्वा धर्मराजेन भाषितम्।<br>हा पुत्र इति निःश्वस्य व्यथितो न्यपतद्भुवि।।	</td><td>	5-73-23a<br>5-73-23b	
</td></tr>
				
<tr><td>
	विषण्णवदनाः सर्वे परिवार्य धनञ्जयम्।<br>नेत्रैरनिमिषैर्दीनाः प्रत्यवैक्षन्परस्परम्।।	</td><td>	5-73-24a<br>5-73-24b	
</td></tr>
				
<tr><td>
	प्रतिलभ्य ततः संज्ञां वासविः क्रोधमूर्च्छितः।<br>कम्पमानो ज्वरेणेव निःश्वसंश्च मुहुर्मुहुः।।	</td><td>	5-73-25a<br>5-73-25b	
</td></tr>
				
				
<tr><td>
	पाणिं पाणौ विनिष्पिष्य दन्तान्कटकटाय्य च।<br>`त्रिशिखां भ्रुकुटीं कृत्वा क्रोधसंरक्तलोचनः'।<br>उन्मत्त इव विप्रेक्षन्निदं वचनमब्रवीत्।।	</td><td>	5-73-26a<br>5-73-26b<br>5-73-26c	
</td></tr>
<tr><td>
	<b>अर्जुन उवाच।</b>	</td><td>	5-73-27x	
</td></tr>
				
<tr><td>
	सत्यं वः प्रतिजानामि श्वोऽस्मि हन्ताऽजयद्रथम्।<br>न चेद्वधभयाद्भीतो धार्तराष्ट्रान्प्रहास्यति।।	</td><td>	5-73-27a<br>5-73-27b	
</td></tr>
				
<tr><td>
	न चास्माञ्शरणं गच्छेत्कृष्णं वा पुरुषोत्तमम्।<br>भवन्तं वा महाराज श्वोऽस्मि हन्ता जयद्रथम्।।	</td><td>	5-73-28a<br>5-73-28b	
</td></tr>
				
<tr><td>
	धार्तराष्ट्रप्रियकरं मयि विस्मृतसौहृदम्।<br>पापं बालवधे हेतुं श्वोऽस्मि हन्ता जयद्रथम्।।	</td><td>	5-73-29a<br>5-73-29b	
</td></tr>
				
<tr><td>
	रक्षमाणाश्च तं सङ्ख्ये ये मां योत्स्यन्ति केचन।<br>अपि द्रोणकृपौ राजञ्छादयिष्यामि ताञ्छरैः।।	</td><td>	5-73-30a<br>5-73-30b	
</td></tr>
				
<tr><td>
	यद्येतदेवं सङ्ग्रामे न कुर्यां पुरुषर्षभाः।<br>मा स्म पुण्यकृतां लोकान्प्राप्नुयां शूरसम्मतान्।।	</td><td>	5-73-31a<br>5-73-31b	
</td></tr>
				
<tr><td>
	ये लोका मातृहन्तॄणां ये चापि पितृघातिनाम्।<br>गुरुदारगतानां ये पिशुनानां च ये सदा।।	</td><td>	5-73-32a<br>5-73-32b	
</td></tr>
				
<tr><td>
	साधूनसूयतां ये च ये चापि परिवादिनाम्।<br>ये च निक्षेपहन्तॄणां ये च विश्वासघातिनाम्।।	</td><td>	5-73-33a<br>5-73-33b	
</td></tr>
				
<tr><td>
	भुक्तपूर्वां स्त्रियं ये च निन्दतामघशंसिनाम्।<br>ब्रह्मघ्नानां च ये लोका ये च गोघातिनामपि।।	</td><td>	5-73-34a<br>5-73-34b	
</td></tr>
				
				
<tr><td>
	पायसं वा यवान्नं वा शाकं कृसरमेव वा।<br>संयावापूपमांसानि ये च लोका वृथाश्नताम्।<br>तानन्हायाधिगच्छेयं न चेद्धन्यां जयद्रथम्।।	</td><td>	5-73-35a<br>5-73-35b<br>5-73-35c	
</td></tr>
				
<tr><td>
	वेदाध्यायिनमत्यर्थं संशितं वा द्विजोत्तमम्।<br>अवमन्यमानो यान्याति वृद्धान्साधून्गुरूंस्तथा।।	</td><td>	5-73-36a<br>5-73-36b	
</td></tr>
				
				
<tr><td>
	स्पृशतो ब्राह्मणं गां च पादेनाग्निं च या भवेत्।<br>याऽप्सु श्लेष्म पुरीषं च मूत्रं वा मुञ्चतां गतिः।<br>तां गच्छेयं गतिं कष्टां न चेद्धन्यां जयद्रथम्।।	</td><td>	5-73-37a<br>5-73-37b<br>5-73-37c	
</td></tr>
				
<tr><td>
	नग्नस्य स्नायमानस्य या च वन्ध्याऽतिथेर्गतिः।<br>उत्कोचिनां मृषोक्तीनां वञ्चकानां च या गतिः।।	</td><td>	5-73-38a<br>5-73-38b	
</td></tr>
				
<tr><td>
	आत्मापहारिणां या च या च मिथ्याभिशंसिनाम्।<br>भृत्यैः सन्दृश्यमानानां पुत्रदाराश्रितैस्तथा।।	</td><td>	5-73-39a<br>5-73-39b	
</td></tr>
				
<tr><td>
	असंविभज्य क्षुद्राणां या गतिर्मिष्टमश्नताम्।<br>तां गच्छेयं गतिं घोरां न चेद्धन्यां जयद्रथम्।।	</td><td>	5-73-40a<br>5-73-40b	
</td></tr>
				
<tr><td>
	संश्रितं चापि यस्त्यक्त्वा साधुं तद्वचने रतम्।<br>न बिभर्ति नृसंसात्मा निन्दते चोपकारिणम्।।	</td><td>	5-73-41a<br>5-73-41b	
</td></tr>
				
<tr><td>
	अर्हते प्रातिवेश्याय श्राद्धं यो न ददाति च।<br>अनर्हेभ्यश्च यो दद्याद्वृषलीपतये तथा।।	</td><td>	5-73-42a<br>5-73-42b	
</td></tr>
				
<tr><td>
	मद्यपो भिन्नमर्यादः कृतघ्नो भर्तृनिन्दकः।<br>तेषां गतिमियां क्षिप्रं न चेद्धान्यां जयद्रथम्।।	</td><td>	5-73-43a<br>5-73-43b	
</td></tr>
				
<tr><td>
	भुञ्जानानां तु सव्येन उत्सङ्गे चापि खादताम्।<br>पालाशमासनं चैव तिन्दुकैर्दन्तधावनम्।।	</td><td>	5-73-44a<br>5-73-44b	
</td></tr>
				
<tr><td>
	ये चावर्जयतां लोकाः स्वपतां च तथोषसि।<br>शीतभीताश्च ये विप्रा रणभीताश्च क्षत्रियाः।।	</td><td>	5-73-45a<br>5-73-45b	
</td></tr>
				
<tr><td>
	एककूपोदकग्रामे वेदध्वनिविवर्जिते।<br>षण्मासं तत्र वसतां तथा शास्त्रं विनिन्दताम्।।	</td><td>	5-73-46a<br>5-73-46b	
</td></tr>
				
<tr><td>
	दिवामैथुनिनां चापि दिवसेषु च शेरते।<br>अगारदाहिनां चैव गरदानां च ये मताः।।	</td><td>	5-73-47a<br>5-73-47b	
</td></tr>
				
<tr><td>
	अग्न्यातिथ्यविहीनाश्च गोपानेषु च विघ्नदाः।<br>रजस्वलां सेवयन्तः कन्यां शुल्केन दायिनः।।	</td><td>	5-73-48a<br>5-73-48b	
</td></tr>
				
<tr><td>
	या च वै बहुयाजिनां ब्राह्मणानां श्ववृत्तिनाम्।<br>आस्यमैथुनिकानां च ये दिवामैथुने रताः।।	</td><td>	5-73-49a<br>5-73-49b	
</td></tr>
				
<tr><td>
	ब्राह्मणस्य प्रतिश्रुत्य यो वै लोभाद्ददाति न।<br>तेषां गतिं गमिष्यामि श्वो न हन्यां जयद्रथम्।।	</td><td>	5-73-50a<br>5-73-50b	
</td></tr>
				
<tr><td>
	धर्मादपेता ये चान्ये मया नात्रानुकीर्तिताः।<br>ये चानुकीर्तितास्तेषां गतिं क्षिप्रमवाप्नुयाम्।।	</td><td>	5-73-51a<br>5-73-51b	
</td></tr>
				
<tr><td>
	यदि व्युष्टामिमां रात्रिं श्वो न हन्यां जयद्रथम्।<br>इमां चाप्यपरां भूयः प्रतिज्ञां मे निबोधत।।	</td><td>	5-73-52a<br>5-73-52b	
</td></tr>
				
<tr><td>
	यद्यस्मिन्न हत्ते पापे सूर्योऽस्तमुपयास्यति।<br>इहैव सम्प्रवेष्टाऽहं ज्वलितं जातवेदसम्।।	</td><td>	5-73-53a<br>5-73-53b	
</td></tr>
				
				
				
<tr><td>
	असुरसुरमनुष्याः पक्षिणो वोरगा वा<br>पितृरजनिचरा वा ब्रह्मदेवर्षयो वा।<br>चरमचरमपीदं यत्परं चापि तस्मा--<br>त्तदपि मम रिपुं तं रक्षितुं नैव शक्ताः।।	</td><td>	5-73-54a<br>5-73-54b<br>5-73-54c<br>5-73-54d	
</td></tr>
				
				
				
<tr><td>
	यदि विशति रसातलं तदग्र्यं<br>वियदपि देवपुरं दितेः पुरं वा।<br>तदपि शरशतैरहं प्रभाते<br>भृशमभिमन्युरिपोः शिरोऽभिहर्ता।।	</td><td>	5-73-55a<br>5-73-55b<br>5-73-55c<br>5-73-55d	
</td></tr>
<tr><td>
	<b>सञ्जय उवाच।</b>	</td><td>	5-73-56x	
</td></tr>
				
<tr><td>
	एवमुक्त्वा विचिक्षेप गाण्डीवं सव्यदक्षिणम्।<br>तस्य सर्वमतिक्रम्य धनुःशब्दोऽस्पृशद्दिवम्।।	</td><td>	5-73-56a<br>5-73-56b	
</td></tr>
				
<tr><td>
	अर्जुनेन प्रतिज्ञाते पाञ्चजन्यं जनार्दनः।<br>प्रदध्मौ तत्र सङ्क्रुद्धो देवदत्तं च फल्गुनः।।	</td><td>	5-73-57a<br>5-73-57b	
</td></tr>
				
				
				
<tr><td>
	स पाञ्चजन्योऽच्युतवक्त्रवायुना<br>भृशं सुपूर्णोदरनिःसृतध्वनिः।<br>जगत्सपातालवियद्दिगीश्वरं<br>प्रकम्पयामास युगात्यये यथा।।	</td><td>	5-73-58a<br>5-73-58b<br>5-73-58c<br>5-73-58d	
</td></tr>
				
<tr><td>
	ततो वादित्रघोषाश्च प्रादुरासन्सहस्रशः।<br>सिंहनादश्च पाण्डूनां प्रतिज्ञाते महात्मना।।	</td><td>	5-73-59a<br>5-73-59b	
</td></tr>
				
<tr><td>
	`प्रानृत्यदिव गाण्डीवं शरास्तूणीगता मुदा।<br>निराक्रामन्निव तदा स्वयमेव मृधैषिणः।।	</td><td>	5-73-60a<br>5-73-60b	
</td></tr>
				
<tr><td>
	भीमसेनः सुसंहृष्टः प्रत्यभाषत भारत।<br>धनञ्जयमभिप्रेक्ष्य हर्षगद्गदया गिरा।।	</td><td>	5-73-61a<br>5-73-61b	
</td></tr>
				
<tr><td>
	प्रतिज्ञोद्भवशब्देन कृष्णशङ्खस्वनेन च।<br>निहतो धार्तराष्ट्रोऽयं सानुबन्धः सुयोधनः।।	</td><td>	5-73-62a<br>5-73-62b	
</td></tr>
				
				
				
<tr><td>
	अथ मृदिततमाग्र्यदाममाल्यं<br>तव सुतशोकमयं च रोषजातम्।<br>व्यपनुदति महाप्रभावसेन--<br>न्नरवर वाक्यमिदं महार्थमिष्टम्।।	</td><td>	5-73-63a<br>5-73-63b<br>5-73-63c<br>5-73-63d	
</td></tr>
<tr><td>
	<b>सञ्जय उवाच।</b>	</td><td>	5-73-64x	
</td></tr>
				
<tr><td>
	अथ शङ्ख्यैश्च भेरीभिः पणवैः सैनिकास्तथा।<br>ससूतमागधा जिष्णुं स्तुतिभिः समपूजयन्।।	</td><td>	5-73-64a<br>5-73-64b	
</td></tr>
				
<tr><td>
	तदा भीमं बलं सर्वे तेन नादेन मोहितम्।<br>तावकं तन्महाराज विषण्णं समपद्यत'।।	</td><td>	5-73-65a<br>5-73-65b	
</td></tr>
<tr><td>
	।। इति श्रीमन्महाभारते द्रोणपर्वणि प्रतिज्ञापर्वणि त्रिसप्ततितमोऽध्यायः।। 73 ।।	</td><td>		
</td></tr></tbody>