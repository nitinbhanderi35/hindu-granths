				
<tbody><tr><td>
	<b>सञ्जय उवच।</b>	</td><td>	5-200-1x	
</td></tr>
				
<tr><td>
	ततः स कदनं चक्रे रिपूणां द्रोणनन्दनः।<br>युगान्ते सर्वभूतानां कालसृष्ट इवान्तकः।।	</td><td>	5-200-1a<br>5-200-1b	
</td></tr>
				
<tr><td>
	ध्वजद्रुमं शस्त्रशृङ्गं हतनागमहाशिलम्।<br>अश्वकिम्पुरुषाकीर्णं शरासनलतावृतम्।।	</td><td>	5-200-2a<br>5-200-2b	
</td></tr>
				
<tr><td>
	क्रव्यादपक्षिसङ्घुष्टं भूतयक्षणाकुलम्।<br>निहत्य शात्रवान्भल्लैः सोऽचिनोद्देहपर्वतम्।।	</td><td>	5-200-3a<br>5-200-3b	
</td></tr>
				
<tr><td>
	ततो वेगेन महता विनद्य स नरर्षभः।<br>प्रतिज्ञां श्रावयामास पुनरेव तवात्मजम्।।	</td><td>	5-200-4a<br>5-200-4b	
</td></tr>
				
<tr><td>
	यदत्र च्छद्मनाऽऽचार्यं धर्मकञ्चुकमास्थितः।<br>मुञ्च शस्त्रमिति प्राह कुन्तीपुत्रो युधिष्ठिरः।।	</td><td>	5-200-5a<br>5-200-5b	
</td></tr>
				
<tr><td>
	तस्मात्सम्पश्यतस्तस्य द्रावयिष्यानि वाहिनीम्।<br>विद्राव्यसर्वान्हन्ताऽस्मि जाल्मं पाञ्चाल्यमेव तु।।	</td><td>	5-200-6a<br>5-200-6b	
</td></tr>
				
<tr><td>
	सर्वानेतान्हनिष्यामि यदि योत्स्यन्ति मां रणे।<br>सत्यं ते प्रतिजानामि परिवर्तय वाहिनीम्।।	</td><td>	5-200-7a<br>5-200-7b	
</td></tr>
				
<tr><td>
	तच्छ्रुत्वा तव पुत्रस्तु वाहिनीं पर्यवर्तयत्।<br>सिंहनादेन महता व्यपोह्य सुमहद्भयम्।।	</td><td>	5-200-8a<br>5-200-8b	
</td></tr>
				
<tr><td>
	ततः समागमो राजन्कुरुपाण्डवसेनयोः।<br>पुनरेवाभवत्तीव्रः पूर्णसागरयोरिव।।	</td><td>	5-200-9a<br>5-200-9b	
</td></tr>
				
<tr><td>
	संरब्धा हि स्थिरीभूता द्रोण पुत्रेण कौरवाः।<br>उदग्राः पाण्डुपाञ्चाला द्रोणस्य निधनेन च।।	</td><td>	5-200-10a<br>5-200-10b	
</td></tr>
				
<tr><td>
	तेषां परमहृष्टानां जयमात्मनि पश्यताम्।<br>संरब्धानां महावेगः प्रादुरासीद्विशाम्पते।।	</td><td>	5-200-11a<br>5-200-11b	
</td></tr>
				
<tr><td>
	यथा शिलोच्चये शैलः सागरैः सागरो यथा।<br>प्रतिहन्येत राजेन्द्र तथाऽसन्कुरुपाण्डवाः।।	</td><td>	5-200-12a<br>5-200-12b	
</td></tr>
				
				
<tr><td>
	`चुक्षुभे पृथिवी सर्वा दिशश्च प्रतिसस्वनुः।<br>सम्भ्रान्तान्यपि भूतानि जलजान्यपि मारिष।<br>ते च सर्वे तदा योधाः सम्प्रहृष्टा युयुत्सवः'।।	</td><td>	5-200-13a<br>5-200-13b<br>5-200-13b	
</td></tr>
				
<tr><td>
	ततः शङ्खसहस्राणि भेरीणामयुतानि च।<br>अवादयन्त संहृष्टाः कुरुपाण्डवसैनिकाः।।	</td><td>	5-200-14a<br>5-200-14b	
</td></tr>
				
<tr><td>
	यथा निर्मथ्यमानस्य सागरस्य तु निःस्वनः।<br>अभवत्तव सैन्यस्य सुमहानद्भुतोपमः।।	</td><td>	5-200-15a<br>5-200-15b	
</td></tr>
				
<tr><td>
	`वर्तमाने तथा शब्दे रौद्रे तस्मिन्भयानके।<br>सम्पतत्सु रथौघेषु तव तेषां च भारत'।।	</td><td>	5-200-16a<br>5-200-16b	
</td></tr>
				
<tr><td>
	प्रादुश्चक्रे ततो द्रौणिरस्त्रं नारायणं तदा।<br>अभिसन्धाय पाण्डूनां पाञ्चालानां च वाहिनीं।।	</td><td>	5-200-17a<br>5-200-17b	
</td></tr>
				
<tr><td>
	प्रादुरासंस्ततो बाणा दीप्ताग्राः खे सहस्रशः।<br>पाण्डवान्क्षपयिष्यन्तो दीप्तास्यः पन्नगा इव।।	</td><td>	5-200-18a<br>5-200-18b	
</td></tr>
				
<tr><td>
	ते दिशः खं च सैन्यं च समावृण्वन्महाहवे।<br>मुहूर्ताद्भास्करस्येव लोके राजन्गभस्तयः।।	</td><td>	5-200-19a<br>5-200-19b	
</td></tr>
				
<tr><td>
	तथाऽपरे द्योतमाना ज्योतींषीवामलाम्बरे।<br>प्रादुरासन्महाराज कार्ष्णायसमया गुडाः।।	</td><td>	5-200-20a<br>5-200-20b	
</td></tr>
				
<tr><td>
	चतुश्चक्रा द्विचक्राश्च शतघ्नो बहुला गदाः।<br>चक्राणि च क्षुरान्तानि मण्डलानीव भास्वतः।।	</td><td>	5-200-21a<br>5-200-21b	
</td></tr>
				
<tr><td>
	शस्त्राकृतिभिराकीर्णमतीव पुरुषर्षभ।<br>दृष्ट्वान्तरिक्षमाविग्नाः पाण्डुपाञ्चालसृञ्जयाः।।	</td><td>	5-200-22a<br>5-200-22b	
</td></tr>
				
<tr><td>
	यथायथा ह्ययुध्यन्त पाण्डवानां महारथाः।<br>तथातथा तदस्त्रं वै व्यवर्धत जनाधिप।।	</td><td>	5-200-23a<br>5-200-23b	
</td></tr>
				
<tr><td>
	वध्यमानास्तदाऽस्त्रेण तेन नारायणेन वै।<br>दह्यमानाऽनलेनेव सर्वतोऽभ्यर्दिता रणे।।	</td><td>	5-200-24a<br>5-200-24b	
</td></tr>
				
<tr><td>
	यथा हि शिशिरापाये दहेत्कक्षं हुताशनः।<br>तथा तदस्त्रं पाण्डूनां ददाह ध्वजिनीं प्रभो।।	</td><td>	5-200-25a<br>5-200-25b	
</td></tr>
				
<tr><td>
	आपूर्यमाणेनास्त्रेण सैन्ये क्षीयति च प्रभो।<br>जगाम परमं त्रासं धर्मपुत्रो युधिष्ठिरः।।	</td><td>	5-200-26a<br>5-200-26b	
</td></tr>
				
<tr><td>
	द्रवमाणं तु तत्सैन्यं दृष्ट्वा विगतचेतनम्।<br>मध्यस्थतां च पार्थस्य धर्मपुत्रोऽब्रवीदिदम्।।	</td><td>	5-200-27a<br>5-200-27b	
</td></tr>
				
<tr><td>
	धृष्टद्युम्न पलायस्व सह पाञ्चालसेनया।<br>सात्यके त्वं च गच्छस्व वृष्ण्यन्धकवृतो महान्।।	</td><td>	5-200-28a<br>5-200-28b	
</td></tr>
				
<tr><td>
	वासुदेवोऽपि धर्मात्मा करिष्यत्यात्मनः क्षमम्।<br>श्रेयो ह्युपदिशत्येष लोकस्य किमुतात्मनः।।	</td><td>	5-200-29a<br>5-200-29b	
</td></tr>
				
<tr><td>
	सङ्ग्रामस्तु न कर्तव्यः सर्वसैन्यान्ब्रवीमि वः।<br>अहं हि सह सोदर्यैः प्रवेक्ष्ये हव्यवाहनम्।।	</td><td>	5-200-30a<br>5-200-30b	
</td></tr>
				
<tr><td>
	भीष्मद्रोणार्णवं तीर्त्वा सङ्ग्रामे भीरुदुस्तरे।<br>विमज्जिष्यामि सलिले सगणो द्रौणिगोष्पदे।।	</td><td>	5-200-31a<br>5-200-31b	
</td></tr>
				
<tr><td>
	कामः सम्पद्यतामस्य बीभत्सोराशु मां प्रति।<br>कल्याणवृत्तिराचार्यो मया युधि निपातितः।।	</td><td>	5-200-32a<br>5-200-32b	
</td></tr>
				
<tr><td>
	येन बालः स सौभद्रो युद्धानामविशारदः।<br>समर्थैर्बहुभिः क्रूरैर्घातितो नाभिपालितः।।	</td><td>	5-200-33a<br>5-200-33b	
</td></tr>
				
<tr><td>
	येन विब्रुवती प्रश्नं तथा कृष्णा सभां गता।<br>उपेक्षिता सपुत्रेण दासीभावं नियच्छती।।	</td><td>	5-200-34a<br>5-200-34b	
</td></tr>
				
<tr><td>
	`रक्षणे च महान्यत्नः सैन्धवस्य कृतो युधि।<br>अर्जुनस्य विघातार्थं प्रतिज्ञा येन रक्षिता।।	</td><td>	5-200-35a<br>5-200-35b	
</td></tr>
				
<tr><td>
	व्यूहद्वारि वयं चैव धृता येन जिगीषवः।<br>वारितं च महत्सैन्यं प्रविशत्तद्यथाबलम्'।।	</td><td>	5-200-36a<br>5-200-36b	
</td></tr>
				
<tr><td>
	जिघांसुर्धार्तराष्ट्रश्च श्रान्तेष्वन्येषु फल्गुनम्।<br>कवचेन तथा गुप्तो रक्षार्थं सैन्धवस्य च।।	</td><td>	5-200-37a<br>5-200-37b	
</td></tr>
				
<tr><td>
	येन ब्रह्मास्त्रविदुषा पाञ्चालाः सत्यजिन्मुखाः।<br>कुर्वाणा मज्जये यत्नं समूला विनिपातिताः।।	</td><td>	5-200-38a<br>5-200-38b	
</td></tr>
				
<tr><td>
	`ग्रहणे च परो यत्नः कृतस्तेन यथा मम।<br>विदितं सर्वमेवैतद्भवतां सर्वयोधिनाम्'।।	</td><td>	5-200-39a<br>5-200-39b	
</td></tr>
				
<tr><td>
	येन प्रव्राज्यमानाश्च राज्याद्वयमधर्मतः।<br>निवार्यमाणेनास्माभिरनुगन्तुं तदेषिताः।।	</td><td>	5-200-40a<br>5-200-40b	
</td></tr>
				
<tr><td>
	`वनवासान्निवृत्तानां समये च तथा कृते।<br>स्नेहश्च दर्शितो नित्यं प्रत्यक्षं वो महारथाः'।।	</td><td>	5-200-41a<br>5-200-41b	
</td></tr>
				
<tr><td>
	योऽसावत्यन्तमस्मासु कुर्वाणः सौहृदं परम्।<br>हतस्तदर्थे मरणं गमिष्यामि सबान्धवः।।	</td><td>	5-200-42a<br>5-200-42b	
</td></tr>
<tr><td>
	<b>सञ्जय उवाच।</b>	</td><td>	5-200-43x	
</td></tr>
				
<tr><td>
	एवं ब्रुवति कौन्तेये दाशार्हस्त्वरितस्ततः।<br>निवार्य सैन्यं बाहुभ्यामिदं वचनमब्रवीत्।।	</td><td>	5-200-43a<br>5-200-43b	
</td></tr>
				
<tr><td>
	शीघ्रं न्यस्यत शस्त्राणि वाहेभ्यश्चावरोहत।<br>एष योगोऽत्र विहितः प्रतिघाते महात्मनः।।	</td><td>	5-200-44a<br>5-200-44b	
</td></tr>
				
<tr><td>
	द्विपाश्वस्यन्दनेभ्यश्च क्षितिं सर्वेऽवरोहत।<br>एवमेतन्न वो हन्यादस्त्रं भूमौ निरायुधान्।।	</td><td>	5-200-45a<br>5-200-45b	
</td></tr>
				
<tr><td>
	यथायथा हि युध्यन्ते योधा ह्यस्त्रमिदं प्रति।<br>तथातथा भवन्त्येते कौरवा बलवत्तराः।।	</td><td>	5-200-46a<br>5-200-46b	
</td></tr>
				
				
<tr><td>
	निक्षेप्स्यन्ति च शस्त्राणि वाहनेभ्योऽवरुह्य ये।<br>येऽञ्जलिं कुर्वते वीर नमस्ति च विवाहनाः।<br>तान्नैतदस्त्रं सङ्ग्रामे निहनिष्यति मानवान्।।	</td><td>	5-200-47a<br>5-200-47b<br>5-200-47c	
</td></tr>
				
<tr><td>
	ये त्वेतत्प्रतियोत्स्यन्ति मनसाऽपीह केचन।<br>निहनिष्यति तान्सर्वान्रसातलगतानपि।।	</td><td>	5-200-48a<br>5-200-48b	
</td></tr>
				
<tr><td>
	ते वचस्तस्य तच्छ्रुत्वा वासुदेवस्य भारत।<br>ईषुः सर्वे समुत्स्रष्टुं मनोभिः करणेन च।।	</td><td>	5-200-49a<br>5-200-49b	
</td></tr>
				
<tr><td>
	तत उत्स्रष्टुकामांस्तानस्त्राण्यालक्ष्य पाण्डवः।<br>भीमसेनोऽब्रवीद्राजन्निदं संहर्षयन्वचः।।	</td><td>	5-200-50a<br>5-200-50b	
</td></tr>
				
<tr><td>
	न कथञ्चन शस्त्राणि मोक्तव्यानीह केनचित्।<br>अहमावारयिष्यामि द्रोणपुत्रास्त्रमाशुगैः।।	</td><td>	5-200-51a<br>5-200-51b	
</td></tr>
				
<tr><td>
	गदयाऽप्यनया गुर्व्या हेमविग्रहया रणे।<br>कालवत्प्रहरिष्यामि द्रौणेरस्त्रं विशातयन्।।	</td><td>	5-200-52a<br>5-200-52b	
</td></tr>
				
<tr><td>
	न हि मे विक्रमे तुल्यः कश्चिदस्ति पुमानिह।<br>यथैव सवितुस्तुल्यं ज्योतिरन्यन्न विद्यते।।	</td><td>	5-200-53a<br>5-200-53b	
</td></tr>
				
<tr><td>
	पश्यतेमौ हि मे बाहू नागराजकरोपमौ।<br>समर्थौ पर्वतस्यापि शैशिरस्य निपातने।।	</td><td>	5-200-54a<br>5-200-54b	
</td></tr>
				
<tr><td>
	नागायुतसमप्राणो ह्यहमेको नरेष्विह।<br>शक्रो यथाऽप्रतिद्वन्द्वो दिवि देवेषु विश्रुतः।।	</td><td>	5-200-55a<br>5-200-55b	
</td></tr>
				
<tr><td>
	अद्य पश्यत मे वीर्यं बाह्वोः पीनांसयोर्युधि।<br>ज्वलमानस्य दीप्तस्य द्रौणेरस्त्रस्य वारणे।।	</td><td>	5-200-56a<br>5-200-56b	
</td></tr>
				
<tr><td>
	यदि नारायणास्त्रस्य प्रतियोद्वा न विद्यते।<br>अद्यैतत्प्रतियोत्स्यामि पश्यत्सु कुरुपाण्डुपु।।	</td><td>	5-200-57a<br>5-200-57b	
</td></tr>
				
<tr><td>
	अर्जुनार्जुन बीभत्सो न न्यस्यं गाण्डिवं त्वया।<br>शशाङ्कस्येव ते पङ्को नैर्मल्यं पातयिष्यति।।	</td><td>	5-200-58a<br>5-200-58b	
</td></tr>
<tr><td>
	<b>अर्जुन उवाच।</b>	</td><td>	5-200-59x	
</td></tr>
				
<tr><td>
	भीम नारायणास्त्रे मे गोषु च ब्राह्मणेषु च।<br>एतेषु गाण्डिवं न्यस्यमेतद्धि व्रतमुत्तमम्।।	</td><td>	5-200-59a<br>5-200-59b	
</td></tr>
				
<tr><td>
	एवमुक्तस्ततो भीमो द्रोणपुत्रमरिन्दमम्।<br>अभ्ययान्मेघघोषेण रथेनादित्यवर्चसा।।	</td><td>	5-200-60a<br>5-200-60b	
</td></tr>
				
<tr><td>
	`कम्पयन्मेदिनीं सर्वां त्रासयंश्च चमूं तव।<br>शङ्खशब्दं महत्कृत्वा भुजशब्दं च पाण्डवः।।	</td><td>	5-200-61a<br>5-200-61b	
</td></tr>
				
<tr><td>
	तस्य शङ्खस्वनं श्रुत्वा बाहुशब्दं च तावकाः।<br>समन्तात्कोष्ठकीकृत्य शरव्रातैरवाकिरन्'।।	</td><td>	5-200-62a<br>5-200-62b	
</td></tr>
				
<tr><td>
	स एनमिषुजालेन लघुत्वाच्छीघ्रविक्रमः।<br>निमेषमात्रेणासाद्य कुन्तीपुत्रोऽभ्यवाकिरत्।।	</td><td>	5-200-63a<br>5-200-63b	
</td></tr>
				
<tr><td>
	ततो द्रौणिः प्रहस्यैनं द्रवन्तमभिभाष्य च।<br>अवाकिरत्प्रदीप्ताग्रैः शरैस्तैरभिमन्त्रितैः।।	</td><td>	5-200-64a<br>5-200-64b	
</td></tr>
				
<tr><td>
	पन्नगैरिव दीप्तास्यैर्वमद्भिर्ज्वलनं रणे।<br>अवकीर्णोऽभवत्पार्थः स्फुलिङ्गैरिव काञ्चनैः।।	</td><td>	5-200-65a<br>5-200-65b	
</td></tr>
				
<tr><td>
	तस्य रूपमभूद्राजन्भीमसेनस्य संयुगे।<br>खद्योतैरावृतस्येव पर्वतस्य दिनक्षये।।	</td><td>	5-200-66a<br>5-200-66b	
</td></tr>
				
<tr><td>
	तदस्त्रं द्रोणपुत्रस्य तस्मिन्प्रतिसमस्यति।<br>अवर्धत महाराज यथाऽग्निरनिलोद्धतः।।	</td><td>	5-200-67a<br>5-200-67b	
</td></tr>
				
<tr><td>
	विवर्धमानमालक्ष्य तदस्त्रं भीमविक्रमम्।<br>पाण्डुसैन्यमृते भीमं सुमहद्भयमाविशत्।।	</td><td>	5-200-68a<br>5-200-68b	
</td></tr>
				
<tr><td>
	ततः शस्त्राणि ते सर्वे समुत्सृज्य महीतले।<br>अवारोहन्रथेभ्यश्च हस्त्यश्वेभ्यश्च सर्वशः।।	</td><td>	5-200-69a<br>5-200-69b	
</td></tr>
				
<tr><td>
	तेषु निक्षिप्तशस्त्रेषु वाहनेभ्यश्च्युतेषु च।<br>तदस्त्रवीर्यं विपुलं भीममूर्धन्यथापतत्।।	</td><td>	5-200-70a<br>5-200-70b	
</td></tr>
				
<tr><td>
	हाहाकृतानि भूतानि पाण्डवाश्च विशेषतः।<br>भीमसेनमपश्यन्त तेजसा संवृतं तथा।।	</td><td>	5-200-71a<br>5-200-71b	
</td></tr>
<tr><td>
	।। इति श्रीमन्महाभारते द्रोणपर्वणि नारायणास्त्रमोक्षपर्वणि <br>पञ्चदशदिवसयुद्धे द्विशततमोऽध्यायः।। 200 ।।	</td><td>		
</td></tr></tbody>