				
<tbody><tr><td>
	<b>नारद उवाच।</b>	</td><td>	5-56-1x	
</td></tr>
				
<tr><td>
	सुहोत्रं नाम राजानं मृतं सृञ्जय शुश्रुम।<br>एकवीरमशक्यं तममरैरभिवीक्षितुम्।।	</td><td>	5-56-1a<br>5-56-1b	
</td></tr>
				
<tr><td>
	यः प्राप्य राज्यं धर्मेण ऋत्विङ्मन्त्रिपुरोहितान्।<br>सम्मान्य चात्मनः श्रेयः पृष्ट्वा तेषां मते स्थितः।।	</td><td>	5-56-2a<br>5-56-2b	
</td></tr>
				
<tr><td>
	प्रजानां पालनं धर्मो दानमिज्या द्विषज्जयः।<br>एतत्सुहोत्रो विज्ञाय धर्म्यमैच्छद्धनागमम्।।	</td><td>	5-56-3a<br>5-56-3b	
</td></tr>
				
<tr><td>
	धर्मेणाराधयन्देवान्बाणैः शत्रूञ्जयंस्तथा।<br>सर्वाण्यपि च भूतानि स्वगुणैरन्वरञ्जयत्।।	</td><td>	5-56-4a<br>5-56-4b	
</td></tr>
				
<tr><td>
	यो भुक्त्वेमां वसुमतीं म्लेच्छाटविकवर्जिताम्।<br>यस्मै ववर्ष पर्जन्यो हिरण्यं परिवत्सरान्।।	</td><td>	5-56-5a<br>5-56-5b	
</td></tr>
				
<tr><td>
	हैरण्यास्तत्र वाहिन्यः स्वैरिण्यो व्यवहन्पुरा।<br>ग्राहान्कर्कटकांश्चैव मत्स्यांश्च विविधान्बहून्।।	</td><td>	5-56-6a<br>5-56-6b	
</td></tr>
				
<tr><td>
	कामान्वर्षति पर्जन्यो रूप्याणि विविधानि च।<br>सौवर्णान्यप्रमेयाणि वाप्यश्च क्रोशसम्मिताः।।	</td><td>	5-56-7a<br>5-56-7b	
</td></tr>
				
<tr><td>
	सहस्रं वामनान्कुब्जान्नक्रान्मकरकच्छपान्।<br>सौवर्णान्विहितान्दृष्ट्वा ततोऽस्मयत वै तदा।।	</td><td>	5-56-8a<br>5-56-8b	
</td></tr>
				
<tr><td>
	तत्सुवर्णमपर्यन्तं राजर्षिः कुरुजाङ्गले।<br>ईजानो वितते यज्ञे ब्राह्मणेभ्यो ह्यमन्यत।।	</td><td>	5-56-9a<br>5-56-9b	
</td></tr>
				
<tr><td>
	सोऽश्वमेधसहस्रेण राजसूयशतेन च।<br>पुण्यैः क्षत्रिययज्ञैश्च प्रभूतवरदक्षिणैः।।	</td><td>	5-56-10a<br>5-56-10b	
</td></tr>
				
<tr><td>
	काम्यनैमित्तिकाजस्रैरिष्ट्वेष्टां गतिमाप्तवान्।<br>स चेन्ममार सृञ्जय चतुर्भद्रतरस्त्वया।।	</td><td>	5-56-11a<br>5-56-11b	
</td></tr>
				
<tr><td>
	पुत्रात्पुण्यतरस्तुभ्यं मा पुत्रमनुतप्यथाः।<br>अयज्वानमदक्षिण्यमभि श्वैत्येत्युदाहरत्।।	</td><td>	5-56-12a<br>5-56-12b	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि<br> षोडशराजकीये षट्‌पञ्चाशत्तमोऽध्यायः।। 56 ।।	</td><td>		
</td></tr></tbody>