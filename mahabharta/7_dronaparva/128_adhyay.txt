				
<tbody><tr><td>
	<b>सञ्जय उवाच।</b>	</td><td>	5-128-1x	
</td></tr>
				
<tr><td>
	समुत्तीर्णं रथानीकं पाण्डवं विहसन्रणे।<br>विवारयिषुराचार्यः शरवर्षैरवाकिरत्।।	</td><td>	5-128-1a<br>5-128-1b	
</td></tr>
				
<tr><td>
	पिबन्निव शरौघांस्तान्द्रोणचापपरिच्युतान्।<br>सोऽभ्यद्रवत सोदर्यान्मोहयन्बलमायया।।	</td><td>	5-128-2a<br>5-128-2b	
</td></tr>
				
<tr><td>
	तं मृधे वेगमास्थाय परं परमधन्विनः।<br>चोदितास्तव पुत्रैश्च सर्वतः पर्यवारयन्।।	</td><td>	5-128-3a<br>5-128-3b	
</td></tr>
				
				
<tr><td>
	स तैस्तु संवृतो भीमः क्रोधेन प्रदहन्निव।<br>उद्यच्छन्स गदां तेभ्यः सुघोरां सिंहवन्नदन्।<br>अवासृजच्च वेगेन शत्रुपक्षविनाशिनीम्।।	</td><td>	5-128-4a<br>5-128-4b<br>5-128-4c	
</td></tr>
				
<tr><td>
	इन्द्राशनिरिवेन्द्रेण प्रविद्धा संहतात्मना।<br>प्रामथ्नात्सा महाराज सैनिकांस्तव संयुगे।।	</td><td>	5-128-5a<br>5-128-5b	
</td></tr>
				
<tr><td>
	घोषेण महता राजन्पूरयन्तीव मेदिनीम्।<br>ज्वलन्ती तेजसा भीमा त्रासयामास ते सुतान्।।	</td><td>	5-128-6a<br>5-128-6b	
</td></tr>
				
<tr><td>
	तां पतन्तीं महावेगां दृष्ट्वा तेजोभिसंवृताम्।<br>प्राद्रवंस्तावकाः सर्वे नदन्तो बैरवान्रवान्।।	</td><td>	5-128-7a<br>5-128-7b	
</td></tr>
				
<tr><td>
	सिंहनादमसह्यं हि श्रुत्वा भीमस्य संयुगे।<br>प्रापतन्मुनुजास्त्रस्ता रथेभ्यो रथिनस्तदा।।	</td><td>	5-128-8a<br>5-128-8b	
</td></tr>
				
<tr><td>
	ते हन्यमाना भीमेन गदाहस्तेन तावकाः।<br>प्राद्रवन्त रणे भीता व्याघ्रघ्राता मृगा इव।।	</td><td>	5-128-9a<br>5-128-9b	
</td></tr>
				
<tr><td>
	स तान्विद्राव्य कौन्तेयः सङ्ख्येऽमित्रान्दुरासदान्।<br>सुपर्ण इव वेगेन पक्षिराडत्यगाच्चमूम्।।	</td><td>	5-128-10a<br>5-128-10b	
</td></tr>
				
<tr><td>
	तथा तु विप्रकुर्वाणं रथयूथपयूथपम्।<br>भारद्वाजो महाराज भीमसेनं समभ्ययात्।।	</td><td>	5-128-11a<br>5-128-11b	
</td></tr>
				
<tr><td>
	भीमं तु समरे द्रोणो वारयित्वा शरोर्मिभिः।<br>अकरोत्सहसा नादं षाण्डूनां भयमादधत्।।	</td><td>	5-128-12a<br>5-128-12b	
</td></tr>
				
<tr><td>
	तद्युद्धमासीत्सुमहद्धोरं देवासुरोपमम्।<br>द्रोणस्य च महाराज भीमस्य च महात्मनः।।	</td><td>	5-128-13a<br>5-128-13b	
</td></tr>
				
<tr><td>
	यदा तु विशिखैस्तीक्ष्णैर्द्रोणचापविनिःसृतैः।<br>वध्यन्ते समरे वीराः शतशोऽथ सहस्रशः।।	</td><td>	5-128-14a<br>5-128-14b	
</td></tr>
				
<tr><td>
	ततो रथादवप्लुत्य वेगमास्थाय पाण्डवः।<br>निमील्य नयने राजन्पदातिर्द्रोणमभ्ययात्।।	</td><td>	5-128-15a<br>5-128-15b	
</td></tr>
				
<tr><td>
	अंसे शिरो भीमसेनः करौ कृत्वोरसि स्थिरौ।<br>वेगमास्थाय बलवान्मनोनिलगरुत्मताम्।।	</td><td>	5-128-16a<br>5-128-16b	
</td></tr>
				
<tr><td>
	यथा हि गोवृषो वर्षं प्रतिगृह्णाति लीलया।<br>तथा भीमो नरव्याघ्रः शरवर्षं समग्रहीत्।।	</td><td>	5-128-17a<br>5-128-17b	
</td></tr>
				
<tr><td>
	स वध्यमानः समरे रथं द्रोणस्य मारिष।<br>ईषायां पाणिना गृह्य प्रचिक्षेप महाबलः।।	</td><td>	5-128-18a<br>5-128-18b	
</td></tr>
				
				
<tr><td>
	द्रोणस्तु सत्वरो राजन्क्षिप्तो भीमेन संयुगे।<br>`ददृशे तावकैर्योधैर्विस्मयोत्फुल्ललोचनैः।<br>परिहृत्य रथं द्रोणश्चूर्णितं तं महीतले'।।	</td><td>	5-128-19a<br>5-128-19b<br>5-128-19c	
</td></tr>
				
<tr><td>
	रथमन्यं समारुह्य व्यूहद्वारं ययौ पुनः।<br>तमायान्तं तथा दृष्ट्वा भग्नोत्साहं गुरुं तदा।।	</td><td>	5-128-20a<br>5-128-20b	
</td></tr>
				
<tr><td>
	गत्वा वेगात्पुनर्भीमो धुरं गृह्य रथस्य तु।<br>तमप्यतिरथं भीमश्चिक्षेप भृशरोषितः।।	</td><td>	5-128-21a<br>5-128-21b	
</td></tr>
<tr><td>
	एवमष्टौ रथाः क्षिप्ता भीमसेनेन लीलया।।	</td><td>	5-128-22a	
</td></tr>
				
<tr><td>
	व्यदृश्यत निमेषेण पुनः स्वरथमास्थितः।<br>दृश्यते तावकैर्योधैर्विस्मयोत्फुल्ललोचनैः।।	</td><td>	5-128-23a<br>5-128-23b	
</td></tr>
				
<tr><td>
	तस्मिन्क्षणे तस्य यन्ता तूर्णमश्वानचोदयत्।<br>भीमसेनस्य कौरव्य तदद्भुतमिवाभवत्।।	</td><td>	5-128-24a<br>5-128-24b	
</td></tr>
				
<tr><td>
	ततः स्वरथमास्थाय भीमसेनो महाबलः।<br>अभ्यद्रवत वेगेन तव पुत्रस्य वाहिनीम्।।	</td><td>	5-128-25a<br>5-128-25b	
</td></tr>
				
<tr><td>
	स मृद्गन्क्षत्रियानाजौ वातो वृक्षानिवोद्धतः।<br>अगच्छद्दारयन्सेनां सिन्धुवेगो नगानिव।।	</td><td>	5-128-26a<br>5-128-26b	
</td></tr>
				
<tr><td>
	भोजानीकं समासाद्य हार्दिक्येनाभिरक्षितम्।<br>प्रमथ्य तरसा वीरस्तदप्यतिबलोऽभ्ययात्।।	</td><td>	5-128-27a<br>5-128-27b	
</td></tr>
				
<tr><td>
	सन्त्रासयन्ननीकानि तलशब्देन पाण्डवः।<br>अजयत्सर्वसैन्यानि शार्दूल इव गोवृषान्।।	</td><td>	5-128-28a<br>5-128-28b	
</td></tr>
				
<tr><td>
	भोजानीकमतिक्रम्य दरदानां च वाहिनीम्।<br>तथा म्लेच्छगणानन्यान्बहून्युद्धविशारदान्।।	</td><td>	5-128-29a<br>5-128-29b	
</td></tr>
				
<tr><td>
	सात्यकिं चैव सम्प्रेक्ष्य युध्यमानं महारथम्।<br>रथेन यत्तः कौन्तेयो वेगेन प्रययौ तदा।।	</td><td>	5-128-30a<br>5-128-30b	
</td></tr>
				
<tr><td>
	भीमसेनो महाराज द्रष्टुकामो धनञ्जयम्।<br>अतीत्य समरे योधांस्तावकान्पाण्डुनन्दनः।।	</td><td>	5-128-31a<br>5-128-31b	
</td></tr>
				
<tr><td>
	सोऽपश्यदर्जुनं तत्र युध्यमानं महारथम्।<br>सैन्धवस्य वधार्थं हि पराक्रान्तं पराक्रमी।।	</td><td>	5-128-32a<br>5-128-32b	
</td></tr>
				
<tr><td>
	तं दृष्ट्वा पुरुषव्याघ्रश्चुक्रोश महतो रवान्।<br>प्रावृट्‌काले महाराज नर्दन्निव बलाहकः।।	</td><td>	5-128-33a<br>5-128-33b	
</td></tr>
				
<tr><td>
	तं तस्य निनदं घोरं पार्थः शुश्राव नर्दतः।<br>वासुदेवश्च कौरव्य भीमसेनस्य संयुगे।।	</td><td>	5-128-34a<br>5-128-34b	
</td></tr>
				
<tr><td>
	तौ श्रुत्वा युगपद्वीरौ निनदं तस्य शुष्मिणः।<br>पुनः पुनः प्राणदतां दिदृक्षन्तौ वृकोदरम्।।	</td><td>	5-128-35a<br>5-128-35b	
</td></tr>
				
<tr><td>
	ततः पार्थो महानादं मुञ्चन्वै माधवश्च ह।<br>अभ्ययातां महाराज नर्दन्तौ गोवृषाविव।।	</td><td>	5-128-36a<br>5-128-36b	
</td></tr>
				
<tr><td>
	भीमसेनरवं श्रुत्वा फल्गुनस्य च धन्विनः।<br>अप्रीयत महाराज धर्मपुत्रो युधिष्ठिरः।।	</td><td>	5-128-37a<br>5-128-37b	
</td></tr>
				
<tr><td>
	विशोकश्चाभवद्राजा श्रुत्वा तं निनदं तयोः।<br>धनञ्जयस्य समरे जयमाशास्तवान्विभिः।।	</td><td>	5-128-38a<br>5-128-38b	
</td></tr>
				
<tr><td>
	तथा तु नर्दमाने वै भीमसेने मदोत्कटे।<br>स्मितं कृत्वा महाबाहुर्धर्मपुत्रो युधिष्ठिरः।।	</td><td>	5-128-39a<br>5-128-39b	
</td></tr>
				
<tr><td>
	हृद्गतं मनसा प्राह ध्यात्वा धर्मभृतां वरः।<br>दत्ता भीम त्वया संवित्कृतं गुरुवचस्तथा।।	</td><td>	5-128-40a<br>5-128-40b	
</td></tr>
				
<tr><td>
	न हि तेषां जयो युद्धे येषां द्वेष्टाऽसि पाण्डव।<br>दिष्ट्या जीवति सङ्ग्रमे सव्यसाची धनञ्जयः।।	</td><td>	5-128-41a<br>5-128-41b	
</td></tr>
				
<tr><td>
	दिष्ट्या च कुशली वीरः सात्यकिः सत्यविक्रमः।<br>दिष्ट्या शृणोमि गर्जन्तौ वासुदेवधनञ्जयौ।।	</td><td>	5-128-42a<br>5-128-42b	
</td></tr>
				
<tr><td>
	येन शक्रं रणे जित्वा तर्पितो हव्यवाहनः।<br>स हन्ता द्विषतां सङ्ख्ये दिष्ट्या जीवति फल्गुनः।।	</td><td>	5-128-43a<br>5-128-43b	
</td></tr>
				
<tr><td>
	यस्य बाहुबलं सर्वे वयमाश्रित्य जीविताः।<br>स हन्ता रि पुसैन्यानां दिष्ट्या जीवति फल्गुनः।।	</td><td>	5-128-44a<br>5-128-44b	
</td></tr>
				
<tr><td>
	निवातकवचा येन देवैरपि सुदुर्जयाः।<br>निर्जिता धनुषैकेन दिष्ट्या पार्थः स जीवति।।	</td><td>	5-128-45a<br>5-128-45b	
</td></tr>
				
<tr><td>
	कौरवान्सहितान्सर्वान्गोग्रहार्थे समागतान्।<br>योऽजयन्मत्स्यनगरे दिष्ट्या पार्थः स जीवति।।	</td><td>	5-128-46a<br>5-128-46b	
</td></tr>
				
<tr><td>
	कालकेयसहस्राणि चतुर्दश महारणे।<br>योऽवधीद्भुजवीर्येण दिष्ट्या पार्थः स जीवति।।	</td><td>	5-128-47a<br>5-128-47b	
</td></tr>
				
<tr><td>
	गन्धर्वराजं बलिनं दुर्योधनकृते च वै।<br>जितवान्योऽस्त्रवीर्येण दिष्ट्या पार्थः स जीवति।।	</td><td>	5-128-48a<br>5-128-48b	
</td></tr>
				
<tr><td>
	किरीटमाली बलवाञ्छेताश्वः कृष्णसारथिः।<br>मम प्रियश्च सततं दिष्ट्या पार्थः स जीवति।।	</td><td>	5-128-49a<br>5-128-49b	
</td></tr>
				
				
<tr><td>
	पुत्रशोकाभिसन्तप्तश्चिकीर्षन्कर्म दुष्करम्।<br>जयद्रथवधान्वेषी प्रतिज्ञां कृतवान्हि यः।<br>कच्चित्स सैन्धवं सङ्ख्ये हनिष्यति धनञ्जयः।।	</td><td>	5-128-50a<br>5-128-50b<br>5-128-50c	
</td></tr>
				
<tr><td>
	कच्चित्तीर्णप्रतिज्ञं हि वासुदेवेन रक्षितम्।<br>अनस्तमित आदित्ये समेष्याम्यहमर्जुनम्।।	</td><td>	5-128-51a<br>5-128-51b	
</td></tr>
				
<tr><td>
	कच्चित्सैन्धवको राजा दुर्योधनहिते रतः।<br>नन्दयिष्यत्यमित्रान्हि फल्गुनेन निपातितः।।	</td><td>	5-128-52a<br>5-128-52b	
</td></tr>
				
<tr><td>
	कच्चिद्दुर्योधनो राजा फल्गुनेन निपातितम्।<br>दृष्ट्वा सैन्धवकं सङ्ख्ये शममस्मासु धास्यति।।	</td><td>	5-128-53a<br>5-128-53b	
</td></tr>
				
<tr><td>
	दृष्ट्वा विनिहतान्भ्रातॄन्भीमसेनेन संयुगे।<br>कच्चिद्दुर्योधनो मन्दः शममस्मासु यास्यति।।	</td><td>	5-128-54a<br>5-128-54b	
</td></tr>
				
<tr><td>
	दृष्ट्वा चान्यान्महायोधान्पातितान्धरणीतले।<br>कच्चिद्दुर्योधनो मन्दः पश्चात्तापं गमिष्यति।।	</td><td>	5-128-55a<br>5-128-55b	
</td></tr>
				
<tr><td>
	शेषस्य रक्षणार्थं च सन्धास्यति सुयोधनः।।<br>एवं बहुविधं तस्य राज्ञश्चिन्तयतस्तदा।	</td><td>	5-128-56a<br>5-128-56b	
</td></tr>
<tr><td>
	कृपयाऽभिपरीतस्य घोरं युद्धमवर्तत।।	</td><td>	5-128-57a	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे अष्टाविंशत्यधिकशततमोऽध्यायः।। 128 ।।	</td><td>		
</td></tr>
</tbody>