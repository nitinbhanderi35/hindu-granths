				
<tbody><tr><td>
	<b>सञ्जय उवाच।</b>	</td><td>	5-192-1x	
</td></tr>
				
<tr><td>
	तं दृष्ट्वा परमोद्विग्नं शोकोपहतचेतसम्।<br>पाञ्चालराजस्य सुतो धृष्टद्युम्नः समाद्रवत्।।	</td><td>	5-192-1a<br>5-192-1b	
</td></tr>
				
<tr><td>
	य इष्ट्वा मनुजेन्द्रेण द्रुपदेन महामखे।<br>लब्धो द्रोणविनाशाय समिद्धाद्धव्यवाहनात्।।	</td><td>	5-192-2a<br>5-192-2b	
</td></tr>
				
<tr><td>
	स धनुर्जैत्रमादाय घोरं जलदनिःस्वनम्।<br>दृढज्यमजरं दिव्यं शरं चाशीविषोपमम्।।	</td><td>	5-192-3a<br>5-192-3b	
</td></tr>
				
<tr><td>
	सन्दधे कार्मुके तस्मिंस्ततस्तमनलोपमम्।<br>द्रोणं जिघांस्तुः पाञ्चाल्यो महाज्वालमिवानलम्।।	</td><td>	5-192-4a<br>5-192-4b	
</td></tr>
				
<tr><td>
	तस्य रूपं शरस्यासीद्धनुर्ज्यामण्डलान्तरे।<br>द्योततो भास्करस्येव घनान्ते परिवेषिणः।।	</td><td>	5-192-5a<br>5-192-5b	
</td></tr>
				
<tr><td>
	पार्षतेन परामृष्टं ज्वलन्तमिव तद्धनुः।<br>अन्तकालमनुप्राप्तं मेनिरे वीक्ष्य सैनिकाः।।	</td><td>	5-192-6a<br>5-192-6b	
</td></tr>
				
<tr><td>
	तमिषुं संहतं तेन भारद्वाजः प्रतापवान्।<br>दृष्ट्वाऽमन्यत देहस्य कालपर्यायमागतम्।।	</td><td>	5-192-7a<br>5-192-7b	
</td></tr>
				
<tr><td>
	ततः प्रयत्नमातिष्ठदाचार्यस्तस्य वारमे।<br>न चास्यास्त्राणि राजेन्द्र पादुरासन्महात्मनः।।	</td><td>	5-192-8a<br>5-192-8b	
</td></tr>
				
<tr><td>
	तस्य त्वहानि चत्वारि क्षपा चैकाऽस्यतो गता।<br>तस्य चाह्नस्त्रिभागेन क्षयं जग्मुः पतत्रिणः।।	</td><td>	5-192-9a<br>5-192-9b	
</td></tr>
				
<tr><td>
	स शरक्षयमासाद्य पुत्रशोकेन चार्दितः।<br>विविधानां च दिव्यामानमस्त्राणामप्रसादतः।।	</td><td>	5-192-10a<br>5-192-10b	
</td></tr>
				
<tr><td>
	उत्स्रष्टुकामः शस्त्राणि ऋषिवाक्यप्रचोदितः।<br>तेजसा पूर्यमाणश्च युयुधे न यथा पुरा।।	</td><td>	5-192-11a<br>5-192-11b	
</td></tr>
				
<tr><td>
	भूयश्चान्यत्समादाय दिव्यमाङ्गिरसं धनुः।<br>शरांश्च ब्रह्मदण्डाभान्धृष्टद्युम्नमयोधयत्।।	</td><td>	5-192-12a<br>5-192-12b	
</td></tr>
				
<tr><td>
	ततस्तं शरवर्षेण महता समवाकिरत्।<br>व्यशातयच्च सङ्क्रुद्धो धृष्टद्युम्नममर्षणम्।।	</td><td>	5-192-13a<br>5-192-13b	
</td></tr>
				
<tr><td>
	शरांश्च शतधा तस्य द्रोणश्चिच्छेद सायकैः।<br>ध्वजं धनुश्च निशितैः सारथिं चाप्यपातयत्।।	</td><td>	5-192-14a<br>5-192-14b	
</td></tr>
				
<tr><td>
	धृष्टद्युम्नः प्रहस्यान्यत्पुनरादाय कार्मुकम्।<br>शितेन चैनं बाणेन प्रत्यविध्यत्स्तनान्तरे।।	</td><td>	5-192-15a<br>5-192-15b	
</td></tr>
				
<tr><td>
	सोऽतिविद्धो महेष्वासोऽसम्भ्रान्त इव संयुगे।<br>भल्लेन शितधारेण चिच्छेदास्य पुनर्धनुः।।	</td><td>	5-192-16a<br>5-192-16b	
</td></tr>
				
<tr><td>
	यच्चास्य बाणविकृतं धनूंषि च विशाम्पते।<br>सर्वं चिच्छेद दुर्धर्षो गदां खङ्गं च वर्जयन्।।	</td><td>	5-192-17a<br>5-192-17b	
</td></tr>
				
<tr><td>
	धृष्टद्युम्नं च विव्याध नवभिर्निशितैः शरैः।<br>जीवितान्तकरैः क्रुद्धः शिलाधौतैः परन्तपः।।	</td><td>	5-192-18a<br>5-192-18b	
</td></tr>
				
<tr><td>
	धृष्टद्युम्नोऽथ तस्याश्वान्खरथाश्वैर्महारथः।<br>व्यामिश्रयदमेयात्मा ब्राह्ममस्त्रमुदीरयन्।।	</td><td>	5-192-19a<br>5-192-19b	
</td></tr>
				
<tr><td>
	ते मिश्रा बह्वशोभन्त जवना वातरंहसः।<br>पारावतसवर्णाश्च शोणाश्च भरतर्षभ।।	</td><td>	5-192-20a<br>5-192-20b	
</td></tr>
				
<tr><td>
	यथा सविद्युतो मेघा नदन्तो जलदागमे।<br>तथा रेजुर्महाराज मिश्रिता रणमूर्धनि।।	</td><td>	5-192-21a<br>5-192-21b	
</td></tr>
				
<tr><td>
	ईषाबन्धं चक्रबन्धं रथबन्धं तथैव च।<br>प्राणाशयदमेयात्मा धृष्टद्युम्नस्य स द्विजः।।	</td><td>	5-192-22a<br>5-192-22b	
</td></tr>
				
<tr><td>
	स च्छिन्नधन्वा पाञ्चाल्यो निकृत्तध्वजसारथिः।<br>उत्तमामापदं प्राप्य गदां वीरः परामृशत्।।	</td><td>	5-192-23a<br>5-192-23b	
</td></tr>
				
<tr><td>
	तामस्य विशिखैस्तीक्ष्णैः क्षिप्यमाणां महारथः।<br>निजघानः शरैर्द्रोणः क्रुद्धः सत्यपराक्रमः।।	</td><td>	5-192-24a<br>5-192-24b	
</td></tr>
				
<tr><td>
	तां तु दृष्ट्वा नरव्याघ्रो द्रोणेन निहतां शरैः।<br>विमलं खङ्गमादत्त शतचन्द्रं च भानुमत्।।	</td><td>	5-192-25a<br>5-192-25b	
</td></tr>
				
<tr><td>
	असंशयं तथाभूतः पाञ्चाल्यः साध्वमन्यत।<br>वधमाचार्यमुख्यस्य प्राप्तकालं महात्मनः।।	</td><td>	5-192-26a<br>5-192-26b	
</td></tr>
				
<tr><td>
	ततः स रथनीडस्थं स्वरथस्य रथेपया।<br>अगच्छदसिमुद्यम्य शतचन्द्रं च भानुमत्।।	</td><td>	5-192-27a<br>5-192-27b	
</td></tr>
				
<tr><td>
	चिकीर्षुर्दुष्करं कर्म धृष्टद्युम्नो महारथः।<br>इयेष वक्षो भेत्तुं स भारद्वाजस्य संयुगे।।	</td><td>	5-192-28a<br>5-192-28b	
</td></tr>
				
<tr><td>
	सोऽतिष्ठद्युगमध्ये वै युगसन्नहनेषु च।<br>जघनार्धेषु चाश्वानां तत्सैन्याः समपूजयन्।।	</td><td>	5-192-29a<br>5-192-29b	
</td></tr>
				
<tr><td>
	तिष्ठतो युगपालीपु शोणानप्यधितिष्ठतः।<br>नापश्यदन्तरं द्रोणस्तदद्भुतमिवाभवत्।।	</td><td>	5-192-30a<br>5-192-30b	
</td></tr>
				
<tr><td>
	क्षिप्रं श्येनस्य चरतो यथैवामिषगृद्धिनः।<br>तद्वदासीदभीसारो द्रोमपार्षतयो रणे।।	</td><td>	5-192-31a<br>5-192-31b	
</td></tr>
				
<tr><td>
	तस्य पारावतानश्वान्रथशक्त्या पराभिनत्।<br>सर्वानेकैकशो द्रोणो रक्तानश्वान्विवर्जयन्।।	</td><td>	5-192-32a<br>5-192-32b	
</td></tr>
				
<tr><td>
	ते हता न्यपतन्भूमौ धृष्टद्युम्नस्य वाजिनः।<br>शोणास्तु पर्यमुच्यन्त रथबन्धाद्विशाम्पते।।	</td><td>	5-192-33a<br>5-192-33b	
</td></tr>
				
<tr><td>
	तान्हयान्निहतान्दृष्ट्वा द्विजाग्र्येण स पार्षतः।<br>नामृष्यत युधां श्रेष्ठो याज्ञसेनिर्महारथः।।	</td><td>	5-192-34a<br>5-192-34b	
</td></tr>
				
<tr><td>
	विरथः स गृहीत्वा तु खङ्गं खङ्गभृतां वरः।<br>द्रोणमभ्यपतद्राजन्वैनतेय इवोरगम्।।	</td><td>	5-192-35a<br>5-192-35b	
</td></tr>
				
<tr><td>
	तस्य रूपं बभौ राजन्भारद्वाजं जिघांसतः।<br>यथा रूपं पुरा विष्णोर्हिरण्यकशिपोर्वधे।।	</td><td>	5-192-36a<br>5-192-36b	
</td></tr>
				
<tr><td>
	स तदा विविधान्मर्गान्प्रवरांश्चैकविंशतिम्।<br>दर्शयामास कौरव्य पार्षतो विचरन्रणे।।	</td><td>	5-192-37a<br>5-192-37b	
</td></tr>
				
<tr><td>
	भ्रान्तुमुद्धान्तमाविद्धमाप्लुतं प्रसृतं सृतम्।<br>परिवृत्तं निवृत्तं च खङ्गं चर्म च धारयन्।।	</td><td>	5-192-38a<br>5-192-38b	
</td></tr>
				
<tr><td>
	सम्पातं समुदीर्णं च दर्शयामास पार्षतः।<br>भारतं कौशिकं चैव सात्वतं चैव शिक्षया।	</td><td>	5-192-39a<br>5-192-39b	
</td></tr>
				
				
<tr><td>
	दर्शयन्व्यचरद्युद्धे द्रोणस्यान्तचिकीर्षया।।<br>चरतस्तस्य तान्मर्गान्विचित्रान्खङ्गचर्मिणः।<br>व्यस्मयन्त रणे योधा देवताश्च समागताः।।	</td><td>	5-192-40a<br>5-192-40b<br>5-192-40c	
</td></tr>
				
<tr><td>
	ततः शरसहस्रेण शतचन्द्रमपातयत्।<br>चर्म खङ्गं च सम्बाधे धृष्टद्युम्नस्य स द्विजः।।	</td><td>	5-192-41a<br>5-192-41b	
</td></tr>
				
<tr><td>
	ये तु वैतस्तिका नाम शरा आसन्नयोधिनः।<br>निकृष्टयुद्धे द्रोणस्य नान्येषां सन्ति ते शराः।।	</td><td>	5-192-42a<br>5-192-42b	
</td></tr>
				
<tr><td>
	ऋते शारद्वतात्पर्थाद्द्रौणेर्वैकर्तनात्तथा।<br>प्रद्युम्नयुयुधानाभ्यामभिमन्योश्च भारत।।	</td><td>	5-192-43a<br>5-192-43b	
</td></tr>
				
<tr><td>
	अथास्येषु समाधत्त दृढं परमसम्मतम्।<br>अन्तेवासिनमाचार्यो जिघांसुः पुत्रसम्मितम्।।	</td><td>	5-192-44a<br>5-192-44b	
</td></tr>
				
				
<tr><td>
	तं शरैर्दशभिस्तीक्ष्णैश्चिच्छेद शिनिपुङ्गवः।<br>पश्यतस्तव पुत्रस्य कर्णस्य च महात्मनः।<br>ग्रस्तमाचार्यमुख्येन धृष्टद्युम्नममोचयत्।।	</td><td>	5-192-45a<br>5-192-45b<br>5-192-45c	
</td></tr>
				
				
<tr><td>
	चरन्तं रथमार्गेषु सात्यकिं सत्यविक्रमम्।<br>द्रोणकर्मान्तरगतं कृपस्यापि च भारत।<br>अपश्येतां महात्मानौ विष्वक्सेनधनञ्जयौ।।	</td><td>	5-192-46a<br>5-192-46b<br>5-192-46c	
</td></tr>
				
<tr><td>
	अपूजयेतां वार्ष्णेयं ब्रुवाणौ साधुसाध्विति।<br>दिव्यान्यस्त्राणि सर्वेषां युधि निघ्न्तमच्युतम्।।	</td><td>	5-192-47a<br>5-192-47b	
</td></tr>
				
<tr><td>
	धनञ्जयस्ततः कृष्णमब्रवीत्पश्य केशव।<br>आचार्यरथमुख्यानां मध्ये क्रीडन्मधूद्वहः।।	</td><td>	5-192-48a<br>5-192-48b	
</td></tr>
				
<tr><td>
	आनन्दयति मां भूयः सात्यकिः परवीरहा।<br>माद्रीपुत्रौ च भीमं च राजानं च युधिष्ठिरम्।।	</td><td>	5-192-49a<br>5-192-49b	
</td></tr>
				
<tr><td>
	यच्छिक्षयाऽनुद्धतः सन्रणे चरति सात्यकिः।<br>महारथानुपक्रीडन्वृष्णीनां कीर्तिवर्धनः।।	</td><td>	5-192-50a<br>5-192-50b	
</td></tr>
				
				
<tr><td>
	तमेते प्रतिनन्दन्ति सिद्धाः सैन्याश्च विस्मिताः।<br>अजय्यं समरे दृष्ट्वा साधुसाध्विति सात्यकिम्।<br>योधाश्चोभयतः सर्वे कर्मभिः समपूजयन्।।	</td><td>	5-192-51a<br>5-192-51b<br>5-192-51c	
</td></tr>
<tr><td>
	।। इति श्रीमन्महाभारते द्रोणपर्वणि द्रोणवधपर्वणि<br> पञ्चदशदिवसयुद्धे द्विनवत्यधिकशततमोऽध्यायः।। 192 ।।	</td><td>		
</td></tr>
</tbody>