				
<tbody><tr><td>
	<b>सञ्जय उवाच।</b>	</td><td>	5-100-1x	
</td></tr>
				
<tr><td>
	सलिले जनिते तस्मिन्कौन्तेयेन महात्मना।<br>निस्तारिते द्विषत्सैन्ये कृते च शरवेश्मनि।।	</td><td>	5-100-1a<br>5-100-1b	
</td></tr>
				
<tr><td>
	वासुदेवो रथात्तूर्णमवतीर्य महाद्युतिः।<br>मोचयामास तुरगान्विनुन्नान्कङ्कपत्रिभिः।।	</td><td>	5-100-2a<br>5-100-2b	
</td></tr>
				
<tr><td>
	अदृष्टपूर्वं तद्दृष्ट्वा साधुवादो महानभूत्।<br>सिद्धचारणसङ्घानां सैनिकानां च सर्वशः।।	</td><td>	5-100-3a<br>5-100-3b	
</td></tr>
				
<tr><td>
	पदातिनं तु कौन्तेयं युध्यमानं महारथाः।<br>नाशक्नुवन्वारयितुं तदद्भुतमिवाभवत्।।	</td><td>	5-100-4a<br>5-100-4b	
</td></tr>
				
<tr><td>
	आपतत्सु रथौघेषु प्रभूतगजवाजिषु।<br>नासम्भ्रमत्तदा पार्थस्तदस्य पुरुषानति।।	</td><td>	5-100-5a<br>5-100-5b	
</td></tr>
				
<tr><td>
	व्यसृजन्त शरौघांस्ते पाण्डवं प्रति पार्थिवाः।<br>न चाव्यथत धर्मात्मा वासविः परवीरहा।।	</td><td>	5-100-6a<br>5-100-6b	
</td></tr>
				
<tr><td>
	शतानि शरजालानि गदाः प्रासांश्च वीर्यवान्।<br>आगतानग्रसत्पार्थः सरितः सागरो यथा।।	</td><td>	5-100-7a<br>5-100-7b	
</td></tr>
				
<tr><td>
	अस्त्रवेगेन महता पार्थो बाहुबलेन च।<br>सर्वेषां पार्थिवेन्द्राणामग्रसत्ताञ्शरोत्तमान्।।	</td><td>	5-100-8a<br>5-100-8b	
</td></tr>
				
<tr><td>
	तत्तु पार्थस्य विक्रान्तं वासुदेवस्य चोभयोः।<br>अपूजयन्महाराज कौरवा महदद्भुतम्।।	</td><td>	5-100-9a<br>5-100-9b	
</td></tr>
<tr><td>
	<b>कौरवा ऊचुः।</b>	</td><td>	5-100-10x	
</td></tr>
				
<tr><td>
	किमद्भुततमं लोके भविताऽप्यथवा ह्यभूत्।<br>यदश्वान्पार्थ गोविन्दौ पाययामासतू रणे।।	</td><td>	5-100-10a<br>5-100-10b	
</td></tr>
				
				
<tr><td>
	भयं विपुलमस्मासु तावधत्तां नरोत्तमौ।<br>तेजो विदधतुश्चोग्रं यत्सैन्यं तावकं विभो।<br>`दधारैको रणे पार्थो वेलेवोद्वृत्तमर्णवम्।।	</td><td>	5-100-11a<br>5-100-11b<br>5-100-11c	
</td></tr>
				
<tr><td>
	पार्थस्य शरसञ्छन्ने तस्मिन्सद्मनि भारत।<br>आकाशमिव सम्प्राप्य विचेरुस्तत्र पक्षिणः।।	</td><td>	5-100-12a<br>5-100-12b	
</td></tr>
				
<tr><td>
	न चैनं युधि तिष्ठन्तं सैन्येषु तव मारिष।<br>अभ्यद्रवत्सुसङ्क्रुद्धः पुमान्कश्चित्तु तावकः।।	</td><td>	5-100-13a<br>5-100-13b	
</td></tr>
				
<tr><td>
	सर्वे विमनसोऽभूवंस्तव योधा विशाम्पते।<br>सम्प्रेक्ष्य तत्र गोविन्दं पाण्डवं च धनञ्जयम्'।।	</td><td>	5-100-14a<br>5-100-14b	
</td></tr>
				
<tr><td>
	अथ स्मयन्हृषीकेशः स्त्रीमध्य इव भारत।<br>अर्जुनेन कृते सङ्ख्ये शरगर्भगृहे तदा।।	</td><td>	5-100-15a<br>5-100-15b	
</td></tr>
				
<tr><td>
	उपावर्तयदव्यग्रस्तानश्वान्पुष्करेक्षणः।<br>मिषतां सर्वसैन्यानां त्वदीयानां विशाम्पते।।	</td><td>	5-100-16a<br>5-100-16b	
</td></tr>
				
<tr><td>
	`उपावृत्त्योत्थितानश्वान्पाणिभ्यां पुष्करेक्षणः।<br>सम्मार्जयन्रणे राजन्पश्यतां सर्वयोधिनाम्'।।	</td><td>	5-100-17a<br>5-100-17b	
</td></tr>
				
<tr><td>
	तेषां श्रमं च ग्लानिं च वमथुं वेपथुं व्रणान्।<br>सर्वं व्यपानुदत्कृष्णः कुशलो ह्यश्वकर्मणि।।	</td><td>	5-100-18a<br>5-100-18b	
</td></tr>
				
<tr><td>
	शल्यानुद्धृत्य पाणिभ्यां परिमृज्य च तान्हयान्।<br>उपावर्त्य यथान्यायं पाययामास वारि सः।।	</td><td>	5-100-19a<br>5-100-19b	
</td></tr>
				
<tr><td>
	स ताँल्लब्धोदकान्स्नाताञ्जग्धान्नान्विगतक्लमान्।<br>योजयामास संहृष्टः पुनरेव रथोत्तमे।।	</td><td>	5-100-20a<br>5-100-20b	
</td></tr>
				
<tr><td>
	स तं रथवरं शौरिः सर्वशस्त्रभृतां वरः।<br>समास्थाय महातेजाः सार्जुनः प्रययौ द्रुतम्।।	</td><td>	5-100-21a<br>5-100-21b	
</td></tr>
				
<tr><td>
	`योजयित्वा हयांस्तस्य विधिदृष्टेन कर्मणा।<br>रणे चचार गोविन्दस्तृणीकृत्य महारथान्'।।	</td><td>	5-100-22a<br>5-100-22b	
</td></tr>
				
<tr><td>
	रथं रथवरस्याजौ युक्तं लब्धोदकैर्हयैः।<br>दृष्ट्वा कुरुबलश्रेष्ठाः पुनर्विमनसोऽभवन्।।	</td><td>	5-100-23a<br>5-100-23b	
</td></tr>
				
<tr><td>
	विनिःस्वसन्तस्ते राजन्भग्नदंष्ट्रा इवोरगाः।<br>घिगहोऽतिगतः पार्थः कृष्णश्चेत्यब्रुवन्पृथक्।।	</td><td>	5-100-24a<br>5-100-24b	
</td></tr>
				
<tr><td>
	तत्सैन्यं सर्वतो दृष्ट्वा रोमहर्षणमद्भुतम्।<br>त्वरध्वमिति चाक्रन्दन्नैतदस्तीति चावुवन्।।	</td><td>	5-100-25a<br>5-100-25b	
</td></tr>
				
<tr><td>
	सर्वक्षत्रस्य मिषतो रथेनैकेन दंशितौ।<br>बालः क्रीडनकेनेव कदर्थीकृत्य नो बलम्।।	</td><td>	5-100-26a<br>5-100-26b	
</td></tr>
				
<tr><td>
	क्रोशतां यतमानानामसंसक्तौ परन्तपौ।<br>दर्शयित्वाऽत्मनो वीर्यं प्रयातौ सर्वराजसु।।	</td><td>	5-100-27a<br>5-100-27b	
</td></tr>
				
<tr><td>
	`यथा देवासुरे युद्धे तृणीकृत्य च दानवान्।<br>इन्द्राविष्णू पुरा राजञ्जम्भस्य वधकाङ्क्षिणौ'।।	</td><td>	5-100-28a<br>5-100-28b	
</td></tr>
				
<tr><td>
	तौ प्रयातौ पुनर्दृष्ट्वा तदाऽन्ये सैनिकाब्रुवन्।<br>त्वरध्वं कुरवः सर्वे वधे कृष्णकिरीटिनोः।।	</td><td>	5-100-29a<br>5-100-29b	
</td></tr>
				
<tr><td>
	रथं युङ्क्त्वा हि दाशार्हो मिषतां सर्वधन्विनाम्।<br>जयद्रथाय यात्येष कदर्थीकृत्य नो रणे।।	</td><td>	5-100-30a<br>5-100-30b	
</td></tr>
				
<tr><td>
	तत्र केचिन्मिथो राजन्समभाषन्त भूमिपाः।<br>अदृष्टपूर्वं सङ्ग्रामे तदृष्ट्वा महदद्भुतम्।।	</td><td>	5-100-31a<br>5-100-31b	
</td></tr>
				
<tr><td>
	सर्वसैन्यानि राजा च धृतराष्ट्रोऽत्ययं गतः।<br>दुर्योधनापराघेन क्षत्रं कृत्स्ना च मेदिनी।।	</td><td>	5-100-32a<br>5-100-32b	
</td></tr>
				
<tr><td>
	विलयं समनुप्राप्ता तच्च राजा न बुध्यते।<br>इत्येवं क्षत्रियास्तत्र ब्रुवन्त्यन्ये च भारत।।	</td><td>	5-100-33a<br>5-100-33b	
</td></tr>
				
<tr><td>
	सिन्धुराजस्य यत्कृत्यं गतस्य यमसादनम्।<br>तत्करोतु वृथादृष्टिर्धार्तराष्ट्रोऽनुपायवित्।।	</td><td>	5-100-34a<br>5-100-34b	
</td></tr>
				
<tr><td>
	ततः शीघ्रतरं प्रायात्पाण्डवः सैन्धवं प्रति।<br>विवर्तमाने तिग्मांशौ हृष्टैः पीतोदकैर्हयैः।।	</td><td>	5-100-35a<br>5-100-35b	
</td></tr>
				
<tr><td>
	तं प्रयान्तं महाबाहुं सर्वशस्त्रभृतां वरम्।<br>नाशक्नुवन्वारयितुं योधाः क्रुद्धमिवान्तकम्।।	</td><td>	5-100-36a<br>5-100-36b	
</td></tr>
				
<tr><td>
	विद्राव्य तु ततः सैन्यं पाण्डवः शत्रुतापनः।<br>यथा मृगगणान्सिंहः सैन्धवार्थे व्यलोडयत्।।	</td><td>	5-100-37a<br>5-100-37b	
</td></tr>
				
<tr><td>
	गाहमानस्त्वनीकानि तूर्णमश्वानचोदयत्।<br>बलाकाभं तु दाशार्हः पाञ्चजन्यं व्यनादयत्।।	</td><td>	5-100-38a<br>5-100-38b	
</td></tr>
				
<tr><td>
	कौन्तेयेनाग्रतः सृष्टा न्यपतन्पृष्ठतः शराः।<br>तूर्णात्तूर्णतरं ह्यश्वाः प्रावहन्वातरंहसः।।	</td><td>	5-100-39a<br>5-100-39b	
</td></tr>
				
<tr><td>
	ततो नृपतयः क्रुद्धाः परिवव्रुर्धनञ्जयम्।<br>क्षत्रिया बहवश्चान्ये जयद्रथवधैषिणम्।।	</td><td>	5-100-40a<br>5-100-40b	
</td></tr>
				
<tr><td>
	सैन्येषु विप्रयातेषु धिष्ठितं पुरुषर्षभम्।<br>दुर्योधनोऽत्वयात्पार्थं त्वरमाणो महाहवे।।	</td><td>	5-100-41a<br>5-100-41b	
</td></tr>
				
<tr><td>
	वातोद्धूतपताकं तं रथं जलदनिःस्वनम्।<br>घोरं कपिध्वजं दृष्ट्वा विषण्णा रथिनोऽभवन्।।	</td><td>	5-100-42a<br>5-100-42b	
</td></tr>
				
<tr><td>
	दिवाकरेऽथ रजसा सर्वतः संवृते भृशम्।<br>शरार्ताश्चरणे योधाः शेकुः कृष्णौ न वीक्षितुम्।।	</td><td>	5-100-43a<br>5-100-43b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे शततमोऽध्यायः।। 100 ।।	</td><td>		
</td></tr></tbody>