				
<tbody><tr><td>
	<b>सञ्जय उवाच।</b>	</td><td>	5-21-1x	
</td></tr>
				
<tr><td>
	ततो युधिष्ठिरो द्रोणं दृष्ट्वान्तिकमुपागतम्।<br>महता शरवर्षेण प्रत्यगृह्णादभीतवत्।।	</td><td>	5-21-1a<br>5-21-1b	
</td></tr>
				
<tr><td>
	ततो हलहलाशब्द आसीद्यौधिष्ठिरे बले।<br>जिघृक्षति महासिंहे गजानामिव यूथपम्।।	</td><td>	5-21-2a<br>5-21-2b	
</td></tr>
				
<tr><td>
	दृष्ट्वा द्रोणं ततः शूरः सत्यजित्सत्यविक्रमः।<br>युधिष्ठिरमभिप्रेप्सुराचार्यं समुपाद्रवत्।।	</td><td>	5-21-3a<br>5-21-3b	
</td></tr>
				
<tr><td>
	तत आचार्यपाञ्चाल्यौ युयुधाते महाबलौ।<br>विक्षोभयन्तौ तत्सैन्यमिन्द्रवैरोचनाविव।।	</td><td>	5-21-4a<br>5-21-4b	
</td></tr>
				
<tr><td>
	ततो द्रोणं महेष्वासः सत्यजित्सत्यविक्रमः।<br>अविध्यन्निशिताग्रेण परमास्त्रं विदर्शयन्।।	</td><td>	5-21-5a<br>5-21-5b	
</td></tr>
				
<tr><td>
	तथास्य सारथेः पञ्च शरान्सर्पविषोपमान्।<br>अमुञ्चदन्तकप्रख्यान्संमुमोहास्य सारथिः।।	</td><td>	5-21-6a<br>5-21-6b	
</td></tr>
				
<tr><td>
	अथास्य सहसाऽविध्यद्धयान्दशभिराशुगैः।<br>दशभिर्दशभिः क्रुद्ध उभौ च पार्ष्णिसारथी।।	</td><td>	5-21-7a<br>5-21-7b	
</td></tr>
				
<tr><td>
	मण्डलं तु समावृत्य विचरन्पृतनामुखे।<br>ध्वजं चिच्छेद च क्रुद्धो द्रोणस्यामित्रकर्षणः।।	</td><td>	5-21-8a<br>5-21-8b	
</td></tr>
				
<tr><td>
	द्रोणस्तु तत्समालोक्य चरितं तस्य संयुगे।<br>मनसा चिन्तयामास प्राप्तकालमरिन्दमः।।	</td><td>	5-21-9a<br>5-21-9b	
</td></tr>
				
<tr><td>
	ततः सत्यजितं तीक्ष्णैर्दशभिर्मर्मभेदभिः।<br>अविध्यच्छीघ्रमाचार्यश्छित्त्वाऽस्य सशरं धनुः।।	</td><td>	5-21-10a<br>5-21-10b	
</td></tr>
				
<tr><td>
	स शीघ्रतरमादाय धनुरन्यत्प्रतापवान्।<br>द्रोणमब्यहनद्राजंस्त्रिंशता कङ्कपत्रिभिः।।	</td><td>	5-21-11a<br>5-21-11b	
</td></tr>
				
<tr><td>
	दृष्ट्वा सत्यजिता द्रोणं ग्रस्यमानमिवाहवे।<br>वृकः शरशतैस्तीक्ष्णैः पाञ्चाल्यो द्रोणमार्दयत्।।	</td><td>	5-21-12a<br>5-21-12b	
</td></tr>
				
<tr><td>
	सञ्छाद्यमानं समरे द्रोणं दृष्ट्वा महारथम्।<br>चुक्रुशुः पाण्डवा राजन्वस्त्राणि दुधुवुश्च ह।।	</td><td>	5-21-13a<br>5-21-13b	
</td></tr>
				
<tr><td>
	वृकस्तु परमक्रुद्धो द्रोणं षष्ट्या स्तनान्तरे।<br>विव्याध बलवान्राजंस्तदद्भुतमिवाभवत्।।	</td><td>	5-21-14a<br>5-21-14b	
</td></tr>
				
<tr><td>
	द्रोणस्तु शरवर्षेण च्छाद्यमानो महारथः।<br>वेगं चक्रे महावेगः क्रोधादुद्वृत्य चक्षुषी।।	</td><td>	5-21-15a<br>5-21-15b	
</td></tr>
				
<tr><td>
	ततः सत्यजितश्चापं छित्त्वा द्रोणो वृकस्य च।<br>षड्भिः ससूतं सहयं शरैर्द्रोणोऽवधीद्वृकम्।।	</td><td>	5-21-16a<br>5-21-16b	
</td></tr>
				
<tr><td>
	अथान्यद्धनुरादाय सत्यजिद्वेगवत्तरम्।<br>साश्वं ससूतं विशिखैर्द्रोणं विव्याध सध्वजम्।।	</td><td>	5-21-17a<br>5-21-17b	
</td></tr>
				
<tr><td>
	स तन्न ममृषे द्रोणः पाञ्चाल्येनार्दितो मृधे।<br>ततस्तस्य विनाशाय सत्वरं व्यसृजच्छरान्।।	</td><td>	5-21-18a<br>5-21-18b	
</td></tr>
				
<tr><td>
	हयान्ध्वजं धनुर्मुष्टिमुभौ च पार्ष्णिसारथी।<br>अवाकिरत्ततो द्रोणः शरवर्षैः सहस्रशः।।	</td><td>	5-21-19a<br>5-21-19b	
</td></tr>
				
<tr><td>
	तथा सञ्छिद्यमानेषु कार्मुकेषु पुनःपुनः।<br>पाञ्चाल्यः परमास्त्रज्ञः शोणाश्वं समयोधयत्।।	</td><td>	5-21-20a<br>5-21-20b	
</td></tr>
				
<tr><td>
	स सत्यजितमालोक्य तथोदीर्णं महाहवे।<br>अर्धचन्द्रेण चिच्छेद शिरस्तस्य महात्मनः।।	</td><td>	5-21-21a<br>5-21-21b	
</td></tr>
				
<tr><td>
	तस्मिन्हते महामात्रे पाञ्चालानां महारथे।<br>अपायाज्जवनैरश्वैर्द्रोणात्त्रस्तो युधिष्ठिरः।।	</td><td>	5-21-22a<br>5-21-22b	
</td></tr>
				
<tr><td>
	पाञ्चालाः केकया मात्स्याश्चेदिकारूशकोसलाः।<br>युधिष्ठिरमभीप्सन्तो दृष्ट्वा द्रोणमुपाद्रवन्।।	</td><td>	5-21-23a<br>5-21-23b	
</td></tr>
				
<tr><td>
	ततो युधिष्ठिरं प्रेप्सुराचार्यः शत्रुपूगहा।<br>व्यधमत्तान्यनीकानि तूलराशिमिवानलः।।	</td><td>	5-21-24a<br>5-21-24b	
</td></tr>
				
<tr><td>
	निर्दहन्तमनीकानि तानि तानि पुनःपुनः।<br>द्रोणं मत्स्यादवरजः शतानीकोऽभ्यवर्तत।।	</td><td>	5-21-25a<br>5-21-25b	
</td></tr>
				
<tr><td>
	सूर्यरश्मिप्रतीकाशैः कर्मारपरिमार्जितैः।<br>षड्भिः ससूतं सहयं द्रोणं विद्ध्वाऽनदद्भृशम्।।	</td><td>	5-21-26a<br>5-21-26b	
</td></tr>
				
<tr><td>
	क्रूराय कर्मणे युक्तश्चिकीर्षुः कर्म दुष्करम्।<br>अवाकिरच्छरशतैर्भारद्वाजं महारथम्।।	</td><td>	5-21-27a<br>5-21-27b	
</td></tr>
				
<tr><td>
	तस्य नानदतो द्रोणः शिरः कायात्सकुण्डलम्।<br>क्षुरेणापाहरत्तुर्णं ततो मत्स्याः प्रदुद्रुवुः।।	</td><td>	5-21-28a<br>5-21-28b	
</td></tr>
				
<tr><td>
	मत्स्याञ्जित्वाऽजयच्चेदीन्करूशान्केकयानपि।<br>पाञ्चालान्सृञ्जयान्पाण्डून्भारद्वाजः पुनःपुनः।।	</td><td>	5-21-29a<br>5-21-29b	
</td></tr>
				
<tr><td>
	तं दहन्तमनीकानि क्रुद्धमग्निं यथा वनम्।<br>दृष्ट्वा रुक्मरथं वीरं समकम्पन्त सृञ्जयाः।।	</td><td>	5-21-30a<br>5-21-30b	
</td></tr>
				
<tr><td>
	उभाभ्यां सन्दधानस्य धनुरस्याशुकारिणः।<br>ज्याघोषो निघ्नतोऽमित्रान्दिक्षुसर्वासु शुश्रुवे।।	</td><td>	5-21-31a<br>5-21-31b	
</td></tr>
				
<tr><td>
	नागानश्वान्पदातींश्च रथिनो गजसादिनः।<br>रौद्रा हस्तवता मुक्ताः प्रमथ्नन्ति स्म सायकाः।।	</td><td>	5-21-32a<br>5-21-32b	
</td></tr>
				
<tr><td>
	नानद्यमानः पर्जन्यो मिश्रवातो हिमात्यये।<br>अश्मवर्षमिवावर्षन्परेषां भयमादधत्।।	</td><td>	5-21-33a<br>5-21-33b	
</td></tr>
				
<tr><td>
	सर्वा दिशः समचरत्सैन्यं विक्षोभयन्निव।<br>बली शूरो महेष्वासो मित्राणामभयङ्करः।।	</td><td>	5-21-34a<br>5-21-34b	
</td></tr>
				
<tr><td>
	तस्य विद्युदिवाभ्रेषु चापं हेमपरिष्कृतम्।<br>दिक्षु सर्वासु पश्यामो द्रोणस्यामिततेजसः।।	</td><td>	5-21-35a<br>5-21-35b	
</td></tr>
				
<tr><td>
	शोभमानां ध्वजे चास्य वेदीमद्राक्ष्य भारत।<br>हिमवच्छिखराकारं चरतः संयुगे भृशम्।।	</td><td>	5-21-36a<br>5-21-36b	
</td></tr>
				
<tr><td>
	द्रोणस्तु पाण्डवानीके चकार कदनं महत्।<br>यथा दैत्यगणे विष्णुः सुरासुरनमस्कृतः।।	</td><td>	5-21-37a<br>5-21-37b	
</td></tr>
				
<tr><td>
	स शूरः सत्यवाक्प्राज्ञो बलवान्सत्यविक्रमः।<br>महानुभावः कल्पान्ते रौद्रां भीरुविभीषणाम्।।	</td><td>	5-21-38a<br>5-21-38b	
</td></tr>
				
<tr><td>
	कवचोर्मिध्वजावर्तां मर्त्यकूलापहारिणीम्।।<br>गजवाजिमहाग्राहामसिमीनां दुरासदाम्।।	</td><td>	5-21-39a<br>5-21-39b	
</td></tr>
				
<tr><td>
	वीरास्यिशर्करां रौद्रां भेरीमुरजकच्छपाम्।<br>चर्मवर्मप्लवां घोरां केशशैवलशाद्वलाम्।।	</td><td>	5-21-40a<br>5-21-40b	
</td></tr>
				
<tr><td>
	शरौघिणीं धनुःस्रोतां बाहुपन्नगसङ्कुलाम्।<br>रणभूमिवहां तीव्रां कुरुसृञ्जयवाहिनीम्।।	</td><td>	5-21-41a<br>5-21-41b	
</td></tr>
				
<tr><td>
	मनुष्यशीर्षपाषाणां शक्तिमीनां गदोडुपाम्।<br>उष्णीषफेनवसनां विकीर्णान्त्रसरीसृपाम्।।	</td><td>	5-21-42a<br>5-21-42b	
</td></tr>
				
<tr><td>
	वीरापहारिणीमुग्रां मांसशोमितकर्दमाम्।<br>हस्तिग्राहां केतुवृक्षां क्षत्रियाणां निमज्जनीम्।।	</td><td>	5-21-43a<br>5-21-43b	
</td></tr>
				
<tr><td>
	क्रूरां शरीरसङ्घाटां सादिनक्रां दुरत्ययाम्।<br>द्रोणः प्रावर्तयत्तत्र नदीमन्तकगामिनीम्।।	</td><td>	5-21-44a<br>5-21-44b	
</td></tr>
				
<tr><td>
	क्रव्यादगणसञ्जुष्टां श्वशृगालगणायुताम्।<br>निषेवितां महारौद्रैः पिशिताशैः समन्ततः।।	</td><td>	5-21-45a<br>5-21-45b	
</td></tr>
				
<tr><td>
	तं दहन्तमनीकानि रथोदारं कृतान्तवत्।<br>सर्वतोऽभ्यद्रवन्द्रोणं कुन्तीपुत्रपुरोगमाः।।	</td><td>	5-21-46a<br>5-21-46b	
</td></tr>
				
<tr><td>
	ते द्रोणं सहिताः शूराः सर्वतः प्रत्यवारयन्।<br>गभस्तिभिरिवादित्यं तपन्तं भुवनं यथा।।	</td><td>	5-21-47a<br>5-21-47b	
</td></tr>
				
<tr><td>
	तं तु शूरं महेष्वासं तावकाऽभ्युद्यतायुधाः।<br>राजानो राजपुत्राश्च समन्तात्पर्यवारयन्।।	</td><td>	5-21-48a<br>5-21-48b	
</td></tr>
				
<tr><td>
	शिखण्डी तु ततो द्रोणं पञ्चभिर्नतपर्वभिः।<br>क्षत्रवर्मा च विंशत्या वसुदानश्च पञ्चभिः।।	</td><td>	5-21-49a<br>5-21-49b	
</td></tr>
				
<tr><td>
	उत्तमौजास्त्रिभिर्बाणैः क्षत्रदेवश्च सप्तभिः।<br>सात्यकिश्च शतेनाजौ युधामन्युस्तथाऽष्टभिः।।	</td><td>	5-21-50a<br>5-21-50b	
</td></tr>
				
<tr><td>
	युधिष्ठिरो द्वादशभिर्द्रोणं विव्याध सायकैः।<br>धृष्टद्युम्नश्च दशभिश्चेकितानस्त्रिभिः शरैः।।	</td><td>	5-21-51a<br>5-21-51b	
</td></tr>
				
<tr><td>
	ततो द्रोणः सत्यसन्धः प्रभिन्न इव कुञ्जरः।<br>अभ्यतीत्य स्थानीकं दृढसेनमपातयत्।।	</td><td>	5-21-52a<br>5-21-52b	
</td></tr>
				
<tr><td>
	ततो राजानमासाद्य प्रहरन्तमभीतवत्।<br>अविध्यन्नवभिः क्षेमं स हतःप्रापतद्रथात्।।	</td><td>	5-21-53a<br>5-21-53b	
</td></tr>
				
<tr><td>
	स मध्यं प्राप्य सैन्यानां सर्वाः प्रविचरन्दिशः।<br>त्राता ह्यभवदन्येषां न त्रातव्यः कथंचन।।	</td><td>	5-21-54a<br>5-21-54b	
</td></tr>
				
<tr><td>
	शिखण्डिनं द्वादशभिर्विंशत्या चोत्तमौजसम्।<br>वसुदानं च भल्लेन प्रैषयद्यमसादनम्।।	</td><td>	5-21-55a<br>5-21-55b	
</td></tr>
				
<tr><td>
	अशीत्या क्षत्रवर्माणं षड्विंशत्या सुदक्षिणम्।<br>क्षत्रदेवं तु भल्लेन रथनीडाडपातयत्।।	</td><td>	5-21-56a<br>5-21-56b	
</td></tr>
				
<tr><td>
	युधामन्युं चतुःषष्ट्या त्रिंशता चैव सात्यकिम्।<br>विद्ध्वा रुक्मरथस्तूर्णं युधिष्ठिरमुपाद्रवत्।।	</td><td>	5-21-57a<br>5-21-57b	
</td></tr>
				
<tr><td>
	ततो युधिष्ठिरः क्षिप्रं गुरुतो राजसत्तमः।<br>अपायाञ्जवनैरश्वैः पाञ्चाल्यो द्रोणमभ्ययात्।।	</td><td>	5-21-58a<br>5-21-58b	
</td></tr>
				
				
<tr><td>
	तं द्रोणः सधनुष्कं तु साश्वयन्तारमाक्षिणोत्।<br>स हतः प्रापतद्भूमौ रथाज्ज्योतिरिवाम्बरात्।<br>`हत्वा तं विबभौ द्रोणः कुरुभिः परिवारितः।।	</td><td>	5-21-59a<br>5-21-59b<br>5-21-59c	
</td></tr>
				
<tr><td>
	वार्धक्षेमिस्तु वार्ष्णेयो द्रोणं विद्ध्वा शरोत्तमैः।<br>नवभिश्च महीपालः पुनर्विव्याध पञ्चभिः।।	</td><td>	5-21-60a<br>5-21-60b	
</td></tr>
				
<tr><td>
	स सात्यकिश्चतुष्षष्ट्या राजन्विव्याध सायकैः।<br>सुचित्रो दशभिर्बाणैर्द्रोणं विद्व्वाऽनदद्बली।।	</td><td>	5-21-61a<br>5-21-61b	
</td></tr>
				
<tr><td>
	तं द्रोणः समरे राजञ्शरवर्षैरवाकिरत्।<br>अपातयत्तयो द्रोणः सुचित्रं सहसारथिम्।।	</td><td>	5-21-62a<br>5-21-62b	
</td></tr>
				
<tr><td>
	साश्वं च समरे राजन्हतो वै प्रापतत्क्षितौ।<br>पात्यमानो महाराज बभौ ज्योतिरिवाम्बरात्।।	</td><td>	5-21-63a<br>5-21-63b	
</td></tr>
				
<tr><td>
	तस्मिन्हते राजपुत्रे पाञ्चालानां यशस्करे।<br>हत द्रोणं हत द्रोणमित्यासीन्निःस्वनो महान्।।	</td><td>	5-21-64a<br>5-21-64b	
</td></tr>
				
<tr><td>
	तांस्तथा भृशसंरब्धान्पाञ्चालान्मत्स्यकेकयान्।<br>सृञ्जयान्पाण्डवांश्चैव द्रोणो व्यक्षोभयद्बली।।	</td><td>	5-21-65a<br>5-21-65b	
</td></tr>
				
<tr><td>
	सात्यकिं चेकितानं च धृष्टद्युम्नशिखण्‍डिनौ।<br>वार्धक्षेमिं चैत्रसेनिं सेनाबिन्दुं सुवर्चसम्।।	</td><td>	5-21-66a<br>5-21-66b	
</td></tr>
				
<tr><td>
	एतांश्चान्यांश्च सुबहून्नानाजनपदेश्वरान्।<br>सर्वान्द्रोणोऽजयद्युद्धे कुरुभिः परिवारितः।।	</td><td>	5-21-67a<br>5-21-67b	
</td></tr>
				
<tr><td>
	तावकाश्च महाराज जयं लब्ध्वा महाहवे।<br>पाण्डवेयान्रणे जघ्नुर्द्रवमाणान्समन्ततः।।	</td><td>	5-21-68a<br>5-21-68b	
</td></tr>
				
<tr><td>
	ते दानवा इवेन्द्रेण वध्यमाना महात्मना।<br>पाञ्चालाः केकया मात्स्याः समकम्पन्त भारत।।	</td><td>	5-21-69a<br>5-21-69b	
</td></tr>
<tr><td>
	।। इति श्रीमन्महाभारते द्रोणपर्वणि संशप्तकवधपर्वणि <br>द्वादशदिवसयुद्धे एकविंशोऽध्यायः।। 21 ।।	</td><td>		
</td></tr></tbody>