				
<tbody><tr><td>
	<b>सञ्जय उवाच।</b>	</td><td>	5-104-1x	
</td></tr>
				
<tr><td>
	तावकास्त्वभिसम्प्रेक्ष्य वृष्ण्यन्धकरूद्वहौ।<br>सत्वरास्तौ जिघांसन्तस्तथैव विजयः परान्।।	</td><td>	5-104-1a<br>5-104-1b	
</td></tr>
				
<tr><td>
	सुवर्णचित्रैर्वैयाघ्रैः स्वनवद्भिर्महारथैः।<br>दीपयन्तो दिशः सर्वा ज्वलद्भिरिव पावकैः।।	</td><td>	5-104-2a<br>5-104-2b	
</td></tr>
				
<tr><td>
	रुक्मपुङ्खैश्च दुष्प्रेक्ष्यैः कार्मुकैः पृथिवीपते।<br>कूजद्भिरतुलान्नादन्रोषितैरुरगैरिव।।	</td><td>	5-104-3a<br>5-104-3b	
</td></tr>
				
<tr><td>
	भूरिश्रवाः शलः कर्णो वृषसेनो जयद्रथः।<br>कृपश्च मद्रराजश्च द्रोणिश्च रथिनां वरः।।	</td><td>	5-104-4a<br>5-104-4b	
</td></tr>
				
<tr><td>
	ते पिबन्त इवाकाशमश्वैरष्टौ महारथाः।<br>व्यराजयन्दश दिशो वैयार्घ्रैर्हेमचन्द्रकैः।।	</td><td>	5-104-5a<br>5-104-5b	
</td></tr>
				
<tr><td>
	ते दंशिताः सुसंरब्धा रथैर्मेघौघनिःस्वनैः।<br>समावृण्वन्दश दिशः पार्थस्य निशितैः शरैः।।	</td><td>	5-104-6a<br>5-104-6b	
</td></tr>
				
<tr><td>
	कौलूतका हयाश्चित्रा वहन्तस्तान्महारथान्।<br>व्यशोभन्त तदा शीघ्रा दीपयन्तो दिशो दश।।	</td><td>	5-104-7a<br>5-104-7b	
</td></tr>
				
<tr><td>
	आजानेयैर्महावेगैर्नानादेशसमुत्थितैः।<br>पार्वतीयैर्नदीजैश्च सैन्धवैश्च हयोत्तमैः।।	</td><td>	5-104-8a<br>5-104-8b	
</td></tr>
				
<tr><td>
	कुरुयोधवरा राजंस्तव पुत्रं परीप्सवः।<br>धनञ्जयरथं शीघ्रं सर्वतः समुपाद्रवन्।।	</td><td>	5-104-9a<br>5-104-9b	
</td></tr>
				
<tr><td>
	ते प्रगृह्य महाशङ्खान्दध्मुः पुरुषसत्तमाः।<br>पूरयन्तो दिवं राजन्पृथिवीं च ससागराम्।।	</td><td>	5-104-10a<br>5-104-10b	
</td></tr>
				
<tr><td>
	तथैव दध्मतुः शङ्खौ वासुदेवधनञ्जयौ।<br>प्रवरौ सर्वदेवानां सर्वशङ्खवरौ भुवि।।	</td><td>	5-104-11a<br>5-104-11b	
</td></tr>
				
<tr><td>
	देवदत्तं च कौन्तेयः पाञ्चजन्यं च केशवः।<br>शब्दस्तु देवदत्तस्य धनञ्जयसमीरितः।।	</td><td>	5-104-12a<br>5-104-12b	
</td></tr>
				
<tr><td>
	पृथिवीं चान्तरिक्षं च दिशश्चैव समावृणोत्।<br>तथैव पाञ्चजन्योऽपि वासुदेवसमीरितः।।	</td><td>	5-104-13a<br>5-104-13b	
</td></tr>
				
<tr><td>
	सर्वशब्दानतिक्रम्य पूरयामास रोदसी।<br>तस्मिंस्तथा वर्तमाने दारुणे नादसङ्कुले।।	</td><td>	5-104-14a<br>5-104-14b	
</td></tr>
				
<tr><td>
	भीरूणां त्रासजनने शूराणां हर्षवर्धने।<br>प्रवादितासु भेरीषु झर्झरेष्वानकेषु च।।	</td><td>	5-104-15a<br>5-104-15b	
</td></tr>
				
<tr><td>
	मृदङ्गेष्वपि राजेन्द्र वाद्यमानेष्वेनकशः।<br>महारथसमाख्याता दुर्योधनहितैषिणः।।	</td><td>	5-104-16a<br>5-104-16b	
</td></tr>
				
<tr><td>
	अमृष्यमाणास्तं शब्दं क्रुद्धाः परमधन्विनः।<br>कर्णादयो महेष्वासास्त्वत्सैन्यपरिरक्षिणः।।	</td><td>	5-104-17a<br>5-104-17b	
</td></tr>
				
<tr><td>
	अमर्षिता महाशङ्खान्दध्मुर्वीरा महारथाः।<br>कृते प्रतिकरिष्यन्तः केशवस्यार्जुनस्य च।।	</td><td>	5-104-18a<br>5-104-18b	
</td></tr>
				
<tr><td>
	बभूव तव तत्सैन्यं शङ्खशब्दे समीरिते।<br>उद्विग्नरथनागाश्वमस्वस्थमिव चाभिभों।।	</td><td>	5-104-19a<br>5-104-19b	
</td></tr>
				
<tr><td>
	तत्प्रहृष्टजनाबाधं भेरीशङ्खनिनादितम्।<br>बभूव भृशमुद्विग्नं निर्घातैरिव संवृतम्।।	</td><td>	5-104-20a<br>5-104-20b	
</td></tr>
				
<tr><td>
	स शब्दः सुमहान्राजन्दिशः सर्वा व्यनादयत्।<br>त्रासयामास तत्सैन्यं युगान्त इव सम्भृतः।।	</td><td>	5-104-21a<br>5-104-21b	
</td></tr>
				
<tr><td>
	ततो दुर्योधनोऽष्टौ च राजानस्ते महारथाः।<br>जयद्रथस्य रक्षार्थं पाण्डवं पर्यवारयन्।।	</td><td>	5-104-22a<br>5-104-22b	
</td></tr>
				
<tr><td>
	ततो द्रौणिस्त्रिसप्तत्या वासुदेवमताडयत्।<br>अर्जुनं च त्रिभिर्भल्लैर्ध्वजमश्वांश्च पञ्चभिः।।	</td><td>	5-104-23a<br>5-104-23b	
</td></tr>
				
<tr><td>
	तमर्जुनः पृषत्कानां शतैः षङ्भिरताडयत्।<br>अत्यर्थमिव सङ्क्रुद्धः प्रतिविद्धे जनार्दने।।	</td><td>	5-104-24a<br>5-104-24b	
</td></tr>
				
<tr><td>
	कर्णं च दशभिर्विद्ध्वा वृषसेनं त्रिभिस्तथा।<br>शल्यस्य सशरं चापं मुष्टौ चिच्छेद वीर्यवान्।।	</td><td>	5-104-25a<br>5-104-25b	
</td></tr>
				
<tr><td>
	गृहीत्वा धनुरन्यत्तु शल्यो विव्याध पाण्डवम्।<br>भूरिश्रवास्त्रिभिर्बाणैर्हेमपुङ्खैः शिलाशितैः।।	</td><td>	5-104-26a<br>5-104-26b	
</td></tr>
				
				
<tr><td>
	कर्णो द्वात्रिंशता चैव वृषसेनश्च सप्तभिः।<br>जयद्रथस्त्रिसप्तत्या कृपश्च दशभिः शरैः।<br>मद्राजश्च दशभिर्विव्यधुः फल्गुनं रणे।।	</td><td>	5-104-27a<br>5-104-27b<br>5-104-27c	
</td></tr>
				
<tr><td>
	ततः शराणां षष्ट्या तु द्रौणिः पार्थमवाकिरत्।<br>वासुदेवं च विंशत्या पुनः पार्थं च पञ्चभिः।।	</td><td>	5-104-28a<br>5-104-28b	
</td></tr>
				
<tr><td>
	प्रहसंस्तु नरव्याघ्रः श्वेताश्वः कृष्णसारथिः।<br>प्रत्यविध्यत्स तान्सर्वान्दर्शयन्पाणिलाघवम्।।	</td><td>	5-104-29a<br>5-104-29b	
</td></tr>
				
<tr><td>
	कर्णं द्वादशभिर्विद्व्वा वृषसेनं त्रिभिः शरैः।<br>शल्यस्य सशरं चापं मुष्टिदेशे व्यकृन्तत।।	</td><td>	5-104-30a<br>5-104-30b	
</td></tr>
				
<tr><td>
	सौमदत्तिं त्रिभिर्विद्व्वा शल्यं च दशभिः शरैः।<br>शितैरग्निशिखाकारैर्द्रौणिं विव्याध चाष्टभिः।।	</td><td>	5-104-31a<br>5-104-31b	
</td></tr>
				
<tr><td>
	गौतमं पञ्चविंशत्या सैन्धवं च शतेन ह।<br>पुनर्द्रौणिं च सप्तत्या शराणां सोऽभ्यताडयत्।।	</td><td>	5-104-32a<br>5-104-32b	
</td></tr>
				
<tr><td>
	भूरिश्रवास्तु सङ्क्रुद्धः प्रतोदं चिच्छिदे हरेः।<br>अर्जुनं च त्रिसप्तत्या बाणानामाजघान ह।।	</td><td>	5-104-33a<br>5-104-33b	
</td></tr>
				
<tr><td>
	ततः शरशतैस्तीक्ष्णैस्तानरीन्श्वेतवाहनः।<br>प्रत्यषेधद्द्रुतं क्रुद्धो महावातो घनानिव।।	</td><td>	5-104-34a<br>5-104-34b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि<br> चतुर्दशदिवसयुद्धे चतुरधिकशततमोऽध्यायः।। 104 ।।	</td><td>		
</td></tr></tbody>