				
<tbody><tr><td>
	<b>सञ्जय उवाच।</b>	</td><td>	5-36-1x	
</td></tr>
				
<tr><td>
	सौभद्रस्तद्वचः श्रुत्वा धर्मराजस्य धीमतः।<br>अचोदयत यन्तारं द्रोणानीकाय भारत।।	</td><td>	5-36-1a<br>5-36-1b	
</td></tr>
				
<tr><td>
	तेन सञ्चोद्यमानस्तु याहियाहीति सारथिः।<br>प्रत्युवाच ततो राजन्नभिमन्युमिदं वचः।।	</td><td>	5-36-2a<br>5-36-2b	
</td></tr>
				
<tr><td>
	अतिभारोऽयमायुष्मन्नाहितस्त्वयि पाण्डवैः।<br>सम्प्रधार्य क्षणं बुद्ध्या ततस्त्वं योद्धुमर्हसि।।	</td><td>	5-36-3a<br>5-36-3b	
</td></tr>
				
<tr><td>
	आचार्यो हि कृती द्रोणः परमास्त्रे कृतश्रमः।<br>त्वं तु बालः स बलवान्सङ्ग्रामाणामकोविदः।।	</td><td>	5-36-4a<br>5-36-4b	
</td></tr>
				
<tr><td>
	ततोऽभिमन्युः प्रहसन्सारथिं वाक्यमब्रवीत्।<br>सारथे कोन्वयं द्रोणः समग्रं क्षत्रमेव वा।।	</td><td>	5-36-5a<br>5-36-5b	
</td></tr>
				
<tr><td>
	`व्यवसायो हि मे योद्धुं रणोत्सवसमुद्यतः'।<br>ऐरावतगतं शक्रं सहामरगणैरहम्।।	</td><td>	5-36-6a<br>5-36-6b	
</td></tr>
				
<tr><td>
	अथवा रुद्रमीशानं सर्वभूतगणार्चितम्।<br>योधयेयं रणमुखे न मे क्षत्रेऽद्य विस्मयः।।	</td><td>	5-36-7a<br>5-36-7b	
</td></tr>
				
<tr><td>
	`यच्चैतत्पश्यसे सूत सयोधाश्वरथद्विपम्'।<br>तन्ममाद्य द्विषत्सैन्यं कलामर्हति षोडशीम्।।	</td><td>	5-36-8a<br>5-36-8b	
</td></tr>
				
<tr><td>
	अपि विश्वजितं विष्णुं मातुलं प्राप्य सूतज।<br>पितरं चार्जुनं युद्धे न भीर्मामुपयास्यति।।	</td><td>	5-36-9a<br>5-36-9b	
</td></tr>
<tr><td>
	<b>सञ्जय उवाच।</b>	</td><td>	5-36-10x	
</td></tr>
				
<tr><td>
	एवमप्युच्यमानः स सारथिस्तं पुनः पुनः।<br>वीर ते तेन मा युद्धमिति सौभद्रमब्रवीत्'।।	</td><td>	5-36-10a<br>5-36-10b	
</td></tr>
				
<tr><td>
	अभिमन्युश्च तां वाचं कदर्थीकृत्य सारथेः।<br>याहीत्येवाब्रवीदेनं द्रोणानीकाय माचिरम्।।	</td><td>	5-36-11a<br>5-36-11b	
</td></tr>
				
<tr><td>
	ततः सन्नोदयामास हयानाशु त्रिहायनान्।<br>नातिहृष्टमनाः सूतो हेमभाण्डपरिच्छदान्।।	</td><td>	5-36-12a<br>5-36-12b	
</td></tr>
				
<tr><td>
	ते प्रेषिताः सुमित्रेण द्रोणानीकाय वाजिनः।<br>द्रोणमभ्यद्रवन्राजन्महावेगा महाबलाः।।	</td><td>	5-36-13a<br>5-36-13b	
</td></tr>
				
<tr><td>
	तमुदीक्ष्य तथायान्तं सर्वे द्रोणपुरोगमाः।<br>अभ्यवर्तन्त कौरव्याः पाण्डवाश्च तमन्वयुः।।	</td><td>	5-36-14a<br>5-36-14b	
</td></tr>
				
				
				
<tr><td>
	सकर्णिकारप्रवरोच्छ्रितध्वजः<br>सुवर्णवर्माऽऽर्जुनिरर्जुनाद्वरः।<br>युयुत्सया द्रोणमुखान्महारथान्<br>समासदत्सिंहशिशुर्यथा द्विपान्।।	</td><td>	5-36-15a<br>5-36-15b<br>5-36-15c<br>5-36-15d	
</td></tr>
				
<tr><td>
	ते विंशतिपदे यत्ताः सम्प्रहारं प्रचक्रिरे।<br>आसीद्गाङ्ग इवावर्तो मुहूर्तमुदधाविव।।	</td><td>	5-36-16a<br>5-36-16b	
</td></tr>
				
<tr><td>
	शूराणां युध्यमानानां निघ्नतामितरेतरम्।<br>सङ्ग्रामस्तुमुलो राजन्प्रावर्तत सुदारुणः।।	</td><td>	5-36-17a<br>5-36-17b	
</td></tr>
				
<tr><td>
	प्रवर्तमाने सङ्ग्रामे तस्मिन्नतिभयङ्करे।<br>द्रोणस्य मिषतो व्यूहं भित्त्वा व्यचरदार्जुनिः।।	</td><td>	5-36-18a<br>5-36-18b	
</td></tr>
				
<tr><td>
	`तदभेद्यमनाधृष्यं द्रोणानीकं सुदुर्जयम्।<br>भित्त्वार्जुनिरसम्भ्रान्तो विवेशाचिन्त्यविक्रमः'।।	</td><td>	5-36-19a<br>5-36-19b	
</td></tr>
				
<tr><td>
	तं प्रविष्टं विनिघ्नन्तं शत्रुसङ्घान्महाबलम्।<br>हस्त्यश्वरथपत्त्यौघाः परिवव्रुरुदायुधाः।।	</td><td>	5-36-20a<br>5-36-20b	
</td></tr>
				
<tr><td>
	नानावादित्रनिनदैः क्ष्वेडितोत्क्रुष्टगर्जितैः।<br>हुङ्कारैः सिंहनादैश्च तिष्ठ तिष्ठेति निःस्वनैः।।	</td><td>	5-36-21a<br>5-36-21b	
</td></tr>
				
<tr><td>
	घोरैर्हलहलाशब्दैर्मागास्तिष्ठैहि मामिति।<br>असावहममित्रेति प्रवदन्तो मुहुर्मुहुः।।	</td><td>	5-36-22a<br>5-36-22b	
</td></tr>
				
<tr><td>
	बृंहितैः शिञ्जितैर्हासैः करनेमिस्वनैरपि।<br>सन्नादयन्तो वसुधामभिदुद्रुवुरार्जुनिम्।।	</td><td>	5-36-23a<br>5-36-23b	
</td></tr>
				
<tr><td>
	तेषामापततां वीरः शीघ्रयोधी महाबलः।<br>क्षिप्रास्त्रो न्यवधीद्राजन्मर्मज्ञो मर्मभेदिभिः।।	</td><td>	5-36-24a<br>5-36-24b	
</td></tr>
				
<tr><td>
	ते हन्यमाना विवशा नानालिङ्गैः शितैः शरैः।<br>अभिपेतुः सुबहुशः शलभा इव पावकम्।।	</td><td>	5-36-25a<br>5-36-25b	
</td></tr>
				
<tr><td>
	ततस्तेषां शरीरैश्च शरीरावयवैश्च सः।<br>सन्तंस्तार क्षितिं क्षिप्रं कुशैर्वेदिमिवाध्वरे।।	</td><td>	5-36-26a<br>5-36-26b	
</td></tr>
				
<tr><td>
	बद्धगोधाङ्गुलित्राणान्सशरासनसायकान्।<br>सासिचर्माङ्कुशाभीषून्सतोमरपरश्वथान्।।	</td><td>	5-36-27a<br>5-36-27b	
</td></tr>
				
<tr><td>
	सगदायोगुडप्रासान्सर्ष्टितोमरपट्टसान्।<br>सभिण्डिपालपरिघान्यशक्तिवरकम्पनान्।।	</td><td>	5-36-28a<br>5-36-28b	
</td></tr>
				
<tr><td>
	सप्रतोदमहाशङ्खान्सकुन्तान्सकचग्रहान्।<br>समुद्गरक्षेपणीयान्सपाशपरिघोपलान्।।	</td><td>	5-36-29a<br>5-36-29b	
</td></tr>
				
<tr><td>
	सकेयूराङ्गदान्बाहून्हृद्यगन्धानुलेपनान्।<br>स़ञ्चिच्छेदार्जुनिर्वृत्तांस्त्वदीयानां सहस्रशः।।	</td><td>	5-36-30a<br>5-36-30b	
</td></tr>
				
<tr><td>
	तैः स्फुरद्भिर्महाराज शुशुभे भूः सुलोहितैः।<br>पञ्चास्यैः पन्नगैश्छिन्नैर्गरुडेनेव मारिष।।	</td><td>	5-36-31a<br>5-36-31b	
</td></tr>
				
<tr><td>
	सुनासाननकेशान्तैरव्रणैश्चारुकुण्डलैः।<br>सन्दष्टौष्ठपुटैः क्रोधात्क्षरद्भिः शोणितं बहु।।	</td><td>	5-36-32a<br>5-36-32b	
</td></tr>
				
<tr><td>
	सचारुमुकुटोष्णीषैर्मणिरत्नविभूषितैः।<br>विनालनलिनाकारैर्दिवाकरशशिप्रभैः।।	</td><td>	5-36-33a<br>5-36-33b	
</td></tr>
				
<tr><td>
	हितप्रियंवदैः काले बहुभिः पुण्यगन्धिभिः।<br>द्विषच्छिरोभिः पृथिवीं स वै तस्तार फाल्गुनिः।।	</td><td>	5-36-34a<br>5-36-34b	
</td></tr>
				
<tr><td>
	गन्धर्वनगराकारान्विधिवत्कल्पितान्रथान्।<br>वीषामुखान्वित्रिवेणून्न्यस्तदण्डकबन्धुरान्।।	</td><td>	5-36-35a<br>5-36-35b	
</td></tr>
				
<tr><td>
	विजङ्घाकूबरांस्तत्र विनेमींश्र व्यरानपि।<br>विचक्रोपस्करोपस्थान्भग्नोपकरणानपि।।	</td><td>	5-36-36a<br>5-36-36b	
</td></tr>
				
<tr><td>
	`समास्थितान्योधवरैर्दान्ताश्वान्साधुसारथीन्।<br>विपताकाध्वजच्छत्रान्वितूणीरायुधानपि।।	</td><td>	5-36-37a<br>5-36-37b	
</td></tr>
				
<tr><td>
	प्रपातितोपस्तरणान्हतयोधान्सहस्रशः।<br>शरैर्विशकलीकुर्वन्दिक्षु सर्वास्वदृश्यत।।	</td><td>	5-36-38a<br>5-36-38b	
</td></tr>
				
<tr><td>
	पुनर्द्विपान्द्विपारोहान्वैजयन्त्यङ्कुशध्वजान्।<br>तूणान्वर्माण्यथो कक्ष्या ग्रैवेयांश्च सकम्बलान्।।	</td><td>	5-36-39a<br>5-36-39b	
</td></tr>
				
<tr><td>
	घण्टाः शुण्डाविषाणाग्राञ्छत्रमालाः पदानुगान्।<br>शरैर्निशितधाराग्रैः शात्रवाणामशातयत्।।	</td><td>	5-36-40a<br>5-36-40b	
</td></tr>
				
<tr><td>
	वनायुजान्पार्वतीयान्काम्भोजानथ बाह्लिकान्।<br>स्थिरवालधिकर्णाक्षाञ्जवनान्साधुवाहिनः।।	</td><td>	5-36-41a<br>5-36-41b	
</td></tr>
				
<tr><td>
	आरूढाञ्शिक्षितैर्योधैः शक्त्यृष्टिप्रासयोधिभिः।<br>विध्वस्तचामरमुखान्विप्रविद्धप्रकीर्णकान्।।	</td><td>	5-36-42a<br>5-36-42b	
</td></tr>
				
<tr><td>
	निरस्तजिह्वानयनान्निष्कीर्णान्त्रयकृद्धनान्।<br>हतारोहांश्छिन्नघण्टान्क्रव्यादगणमोदकान्।।	</td><td>	5-36-43a<br>5-36-43b	
</td></tr>
				
				
<tr><td>
	निकृत्तचर्मकवचाञ्शकृन्मूत्रासृगाप्लुतान्।<br>निपातयन्नश्ववरांस्तावकान्स व्यरोचत।<br>एको विष्णुरिवाचिन्त्यं कृत्वा कर्म सुदुष्करम्।।	</td><td>	5-36-44a<br>5-36-44b<br>5-36-44b	
</td></tr>
				
<tr><td>
	तथा निर्माथितं तेन चतुरङ्गबलं महत्।<br>यथाऽसुरबलं घोरं त्र्यम्बकेन महौजसा।।	</td><td>	5-36-45a<br>5-36-45b	
</td></tr>
				
<tr><td>
	कृत्वा कर्म रणेऽसह्यं परैरार्जुनिराहवे।<br>अभिनच्च पदात्योघांस्त्वदीयानेव सर्वशः।।	</td><td>	5-36-46a<br>5-36-46b	
</td></tr>
				
<tr><td>
	एवमेकेन तां सेनां सौभद्रेण सितैः शरैः।<br>भृशं विप्रहतां दृष्ट्वा स्कन्देनेवासुरीं चमूम्।।	</td><td>	5-36-47a<br>5-36-47b	
</td></tr>
				
<tr><td>
	त्वदीयास्तव पुत्राश्च वीक्षमाणा दिशो दश।<br>संशुष्कास्याश्चलन्नेत्राः प्रस्विन्ना रोमहर्षिणः।।	</td><td>	5-36-48a<br>5-36-48b	
</td></tr>
				
<tr><td>
	पलायनकृतोत्साहा निरुत्साहा द्विषज्जये।<br>गोत्रनामभिरन्योन्यं क्रन्दन्तो जीवितैषिणः।।	</td><td>	5-36-49a<br>5-36-49b	
</td></tr>
				
<tr><td>
	हतान्पुत्रान्पितॄन्भ्रातॄन्बन्धून्सम्बन्धिनस्तथा।<br>प्रातिष्ठन्त समुत्सृज्य त्वरयन्तो हयद्विपान्।।	</td><td>	5-36-50a<br>5-36-50b	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि <br>त्रयोदशदिवसयुद्धे षट्त्रिंशोऽध्यायः।। 36 ।।	</td><td>		
</td></tr></tbody>