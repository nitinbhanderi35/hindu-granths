				
<tbody><tr><td>
	<b>सञ्जय उवाच।</b>	</td><td>	5-6-1x	
</td></tr>
				
<tr><td>
	कर्णस्य वचनं श्रुत्वा राजा दुर्योधनस्तदा।<br>सेनामध्यगतं द्रोणमिदं वचनमब्रवीत्।।	</td><td>	5-6-1a<br>5-6-1b	
</td></tr>
<tr><td>
	<b>दुर्योधन उवाच।</b>	</td><td>	5-6-2x	
</td></tr>
				
<tr><td>
	वर्णश्रैष्ठ्यात्कुलोत्पत्त्या श्रुतेन वयसा धिया।<br>वीर्याद्दाक्ष्यादधृष्यत्वादर्थज्ञानान्नयाज्जयात्।।	</td><td>	5-6-2a<br>5-6-2b	
</td></tr>
				
<tr><td>
	तपसा च कृतज्ञत्वाद्वृद्धः सर्वगुणैरपि।<br>युक्तो भवत्सश्रो गोप्ता राज्ञामन्यो न विद्यते।।	</td><td>	5-6-3a<br>5-6-3b	
</td></tr>
				
<tr><td>
	स भवान्पातु नः सर्वान्देवानिव शतक्रतुः।<br>भवन्नेत्राः पराञ्जेतुमिच्छामो द्विजसत्तम।।	</td><td>	5-6-4a<br>5-6-4b	
</td></tr>
				
<tr><td>
	रुद्राणामिव कापालिर्वसूनामिव पावकः।<br>कुबेर इव यक्षाणां मरुतामिव वासवः।।	</td><td>	5-6-5a<br>5-6-5b	
</td></tr>
				
<tr><td>
	वसिष्ठ इव विप्राणां तेजसामिव भास्करः।<br>पितॄणामिव धर्मेन्द्रो यादसामिव चाम्बुराट्।।	</td><td>	5-6-6a<br>5-6-6b	
</td></tr>
				
<tr><td>
	नक्षत्राणामिव शशी दितिजानामिवोशनाः।<br>`सर्वेषामिव लोकानां विश्वस्य च यथा क्षयः'।।	</td><td>	5-6-7a<br>5-6-7b	
</td></tr>
				
<tr><td>
	विश्वोत्पत्तिस्थितिलये श्रेष्ठो नारायणः प्रभुः।<br>एवं सेनाप्रणेतॄणां मम सेनापतिर्भव।।	</td><td>	5-6-8a<br>5-6-8b	
</td></tr>
				
<tr><td>
	अक्षौहिण्यो दशैका च वशगाः सन्तु तेऽनघ।<br>ताभिः शत्रून्प्रतिव्यूह्य जहीन्द्रो दानवानिव।।	</td><td>	5-6-9a<br>5-6-9b	
</td></tr>
				
<tr><td>
	प्रयातु नो भवानग्रे देवानामिव पावकिः।<br>अनुयास्यामहे त्वाऽऽजौ सौरभेया इवर्षभम्।।	</td><td>	5-6-10a<br>5-6-10b	
</td></tr>
				
<tr><td>
	उग्रधन्वा महेष्वासो दिव्यं विष्फारयन्धनुः।<br>दृष्ट्वा भवन्तं सङ्ग्रामे नार्जुनः प्रहरिष्यति।।	</td><td>	5-6-11a<br>5-6-11b	
</td></tr>
				
<tr><td>
	ध्रुवं युधिष्ठिरं सङ्ख्ये सानुबन्धं सबान्धवम्।<br>जेष्यामि पुरुषव्याघ्र भवान्सेनापतिर्यदि।।	</td><td>	5-6-12a<br>5-6-12b	
</td></tr>
<tr><td>
	<b>सञ्जय उवाच।</b>	</td><td>	5-6-13x	
</td></tr>
				
<tr><td>
	एवमुक्ते ततो द्रोणं जयेत्यूचुर्नराधिपाः।<br>सिंहनादेन महता हर्षयन्तस्तवात्मजम्।।	</td><td>	5-6-13a<br>5-6-13b	
</td></tr>
				
				
<tr><td>
	सैनिकाश्च मुदा युक्ता वर्धयन्ति द्विजोत्तमम्।<br>दुर्योधनं पुरस्कृत्य प्रार्थयन्तो महद्यशः।<br>दुर्योधनं ततो राजन्द्रोणो वचनमब्रवीत्।।	</td><td>	5-6-14a<br>5-6-14b<br>5-6-14c	
</td></tr>
<tr><td>
	।। इति श्रीमन्महाभारते द्रोणपर्वणि <br>द्रोणाभिषेकपर्वणि षष्ठोऽध्यायः।। 6 ।।	</td><td>		
</td></tr></tbody>