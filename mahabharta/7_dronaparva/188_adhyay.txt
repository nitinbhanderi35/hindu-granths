				
<tbody><tr><td>
	<b>सञ्जय उवाच।</b>	</td><td>	5-188-1x	
</td></tr>
				
<tr><td>
	ते तथैव महाराज दंशिता रणमूर्धनि।<br>सन्ध्यागतं सहस्रांशुमादित्यमुपतस्थिरे।।	</td><td>	5-188-1a<br>5-188-1b	
</td></tr>
				
<tr><td>
	उदिते तु सहस्रांशौ तप्तकाञ्चनसप्रभे।<br>प्रकाशितेषु लोकेषु पुनर्युद्धमवर्तत।।	</td><td>	5-188-2a<br>5-188-2b	
</td></tr>
				
<tr><td>
	द्वन्द्वानि तत्र यान्यासन्संसक्तानि पुरोदयात्।<br>तान्येवाभ्युदिते सूर्ये समसज्जन्त भारत।।	</td><td>	5-188-3a<br>5-188-3b	
</td></tr>
				
<tr><td>
	रथैर्हया हयैर्नागाः पादातैश्चापि कुञ्जराः।<br>हयैर्हयाः समाजग्मुः पादाताश्च पदातिभिः।।	</td><td>	5-188-4a<br>5-188-4b	
</td></tr>
				
<tr><td>
	रथा रथैरिभैर्नागास्तथैव भरतर्षभ।<br>संसक्ताश्च वियुक्ताश्च योधाः सन्न्यपतन्रणे।।	</td><td>	5-188-5a<br>5-188-5b	
</td></tr>
				
<tr><td>
	ते रात्रौ कृतकर्माणः श्रान्ताः सूर्यस्य तेजसा।<br>क्षुत्पिपासापरीताङ्गा विसंज्ञा बहवोऽभवन्।।	</td><td>	5-188-6a<br>5-188-6b	
</td></tr>
				
<tr><td>
	शङ्खबेरीमृदङ्गानां कुञ्जराणां च गर्जताम्।<br>विष्फारितविकृष्टानां कार्मुकाणां च कूजताम्।।	</td><td>	5-188-7a<br>5-188-7b	
</td></tr>
				
<tr><td>
	शब्दः समभवद्राजन्दिविस्पृग्भरतर्षभ।<br>द्रवतां च पदातीनां शस्त्राणां पततामपि।।	</td><td>	5-188-8a<br>5-188-8b	
</td></tr>
				
<tr><td>
	हयानां हेषतां चापि रथानां च निवर्तताम्।<br>क्रोशतां गर्जतां चैव तदासीत्तुमुलं महत्।।	</td><td>	5-188-9a<br>5-188-9b	
</td></tr>
				
<tr><td>
	विवृद्धस्तुमुलः शब्दो द्यामगच्छन्महांस्तदा।<br>नानायुधनिकृत्तानां चेष्टतामातुरः स्वनः।।	</td><td>	5-188-10a<br>5-188-10b	
</td></tr>
				
<tr><td>
	भूमावश्रूयत महांस्तदाऽऽसीत्कृपणं महत्।<br>पततां पात्यमानानां पत्त्यश्वरथदन्तिनाम्।।	</td><td>	5-188-11a<br>5-188-11b	
</td></tr>
				
<tr><td>
	तेषु सर्वेष्वनीकेषु व्यतिषक्तेष्वनेकशः।<br>स्वे स्वाञ्जघ्नुः परे स्वांश्च स्वान्परेषां परे परान्।	</td><td>	5-188-12a<br>5-188-12b	
</td></tr>
				
<tr><td>
	वीरबाहुविसृष्टाश्च योधेषु च गजेषु च।<br>राशयः प्रत्यदृश्यन्त वाससां नेजनेष्विव।।	</td><td>	5-188-13a<br>5-188-13b	
</td></tr>
				
<tr><td>
	उद्यतप्रतिपिष्टानां खङ्गानां वीरबाहुभिः।<br>स एव शब्दस्तद्रूपो वाससां निज्यतामिव।।	</td><td>	5-188-14a<br>5-188-14b	
</td></tr>
				
<tr><td>
	अर्धासिभिस्तथा खङ्गैस्तोमरैः सपरश्वथैः।<br>निकृष्टयुद्धं संसक्तं महदासीत्सुदारुणम्।।	</td><td>	5-188-15a<br>5-188-15b	
</td></tr>
				
<tr><td>
	गजाश्वकायप्रभवां नरदेहप्रवाहिनीम्।<br>शस्त्रमत्स्यसुसम्पूर्णां मांसशोणितकर्दमाम्।।	</td><td>	5-188-16a<br>5-188-16b	
</td></tr>
				
<tr><td>
	आर्तनादस्वनवतीं पताकाशस्त्रफेनिलाम्।<br>नदीं प्रावर्तयन्वीराः परलोकौघगामिनीम्।।	</td><td>	5-188-17a<br>5-188-17b	
</td></tr>
				
<tr><td>
	शरशक्त्यर्दिता क्लान्ता रात्रिमूढात्पचेतसः।<br>विष्टभ्य सर्वगात्राणि व्यतिष्ठन्गजवाजिनः।।	</td><td>	5-188-18a<br>5-188-18b	
</td></tr>
				
<tr><td>
	संशुष्कवदना वीराः शिरोभिश्चारुकुण्डलैः।<br>युद्धोपकरणैश्चान्यैस्तत्रतत्र चकाशिरे।।	</td><td>	5-188-19a<br>5-188-19b	
</td></tr>
				
<tr><td>
	क्रव्यादसङ्घैराकीर्णं मृतैरर्धमृतैरपि।<br>नासीद्रथपथस्तत्र सर्वमायोधनं प्रति।।	</td><td>	5-188-20a<br>5-188-20b	
</td></tr>
				
				
<tr><td>
	मञ्जत्सु चक्रेषु रथान्सत्वमास्थाय वाजिनः।<br>कथञ्चिदवहन्श्रान्ता वेपमानाः शरार्दिताः।<br>कुलसत्वबलोपेता वाजिनो वारणोपमाः।।	</td><td>	5-188-21a<br>5-188-21b<br>5-188-21c	
</td></tr>
				
<tr><td>
	विह्वलं तूर्णमुद्धान्तं सभयं भारतातुरम्।<br>बलमासीत्तदा सर्वमृते द्रोणार्जुनावुभौ।।	</td><td>	5-188-22a<br>5-188-22b	
</td></tr>
				
<tr><td>
	तावेवास्तां निलयनं तावार्तायनमेव च।<br>तावेवान्ये समासाद्य जग्मुर्वैवस्वतक्षयम्।।	</td><td>	5-188-23a<br>5-188-23b	
</td></tr>
				
<tr><td>
	आविग्नमभवत्सर्वं कौरवाणां महद्बलम्।<br>पाञ्चालानां च संसक्तं न प्राज्ञायत किञ्चन।।	</td><td>	5-188-24a<br>5-188-24b	
</td></tr>
				
<tr><td>
	अन्तकाक्रीडसदृशं भीरूणां भयवर्धनम्।<br>पृथिव्यां राजवंश्यानामुत्थिते महति क्षये।।	</td><td>	5-188-25a<br>5-188-25b	
</td></tr>
				
<tr><td>
	न तत्र कर्णं द्रोणं वा नार्जुनं न युधिष्ठिरम्।<br>न भीमसेनं न यमौ न पाञ्चाल्यं न सात्यकिम्।।	</td><td>	5-188-26a<br>5-188-26b	
</td></tr>
				
<tr><td>
	न च दुःशासनं द्रौणिं न दुर्योधनसौबलौ।<br>न कृपं मद्रराजं च कृतवर्माणमेव च।।	</td><td>	5-188-27a<br>5-188-27b	
</td></tr>
				
<tr><td>
	न चान्यान्नैव चात्मानं न क्षितिं न दिशस्तथा।<br>पश्याम राजन्संसक्तान्सैन्येन रजसा धृतान्।।	</td><td>	5-188-28a<br>5-188-28b	
</td></tr>
				
<tr><td>
	सम्भ्रान्ते तुमुले घोरे रजोमेघे समुत्थिते।<br>त्रियामामिव संप्राप्ताममन्यन्त निशाचराः।।	</td><td>	5-188-29a<br>5-188-29b	
</td></tr>
				
<tr><td>
	न ज्ञायन्ते कौरवेया न पाञ्चाला न पाण्डवाः।<br>न दिशो द्यौर्न चोर्वी च न समं विषमं तथा।।	</td><td>	5-188-30a<br>5-188-30b	
</td></tr>
				
<tr><td>
	हस्तसंस्पर्शमापन्नान्परानप्यथवा स्वकान्।<br>न्यपातयंस्तदा युद्धे नराः स्म विजयैषिणः।।	</td><td>	5-188-31a<br>5-188-31b	
</td></tr>
				
<tr><td>
	उद्धूतत्वात्तु रजसः प्रसेकाच्छोणितस्य च।<br>प्राशाम्यत रजो भौमं शीघ्रत्वादनिलस्य च।।	</td><td>	5-188-32a<br>5-188-32b	
</td></tr>
				
<tr><td>
	तत्र नागा हया योधा रथिनोऽथ पदातयः।<br>पारिजातवनानीव व्यरोचन्रुधिरोक्षिताः।।	</td><td>	5-188-33a<br>5-188-33b	
</td></tr>
				
<tr><td>
	ततो दुर्योधनः कर्णो द्रोणो दुःशासनस्तथा।<br>पाण्डवैः समसज्जन्त चतुर्भिश्चतुरो रथाः।।	</td><td>	5-188-34a<br>5-188-34b	
</td></tr>
				
<tr><td>
	दुर्योधनः सह भ्रात्रा यमाभ्यां समसज्जत।<br>वृकोदरेण राधेयो भारद्वाजेन चार्जुनः।।	</td><td>	5-188-35a<br>5-188-35b	
</td></tr>
				
<tr><td>
	तद्धोरं महदाश्चर्यं युद्धं दैवासुरोपमम्।<br>रथर्षभाणामुग्राणां सन्निपातममानुषम्।।	</td><td>	5-188-36a<br>5-188-36b	
</td></tr>
				
<tr><td>
	रथमार्गैर्विचित्रैस्तैर्विचित्ररथसङ्कुलम्।<br>अपश्यन्रथिनो युद्धं विचित्रं चित्रयोधिनाम्।।	</td><td>	5-188-37a<br>5-188-37b	
</td></tr>
				
<tr><td>
	यतमानाः पराक्रान्ताः परस्परजिगीषवः।<br>जीमूता इव घर्मान्ते शरवर्षैरवाकिरन्।।	</td><td>	5-188-38a<br>5-188-38b	
</td></tr>
				
<tr><td>
	ते रथान्सूर्यसङ्काशानास्थिताः पुरुषर्षभाः।<br>अशोभन्त यथा मेघाः शारदाश्चलविद्युतः।।	</td><td>	5-188-39a<br>5-188-39b	
</td></tr>
				
				
<tr><td>
	योधास्ते तु महाराज क्रोधामर्षसमन्विताः।<br>स्पर्धिनश्च महेष्वासाः कृतयत्ना धनुर्धराः।<br>अभ्यगच्छंस्तथाऽन्योन्यं मत्ता गजवृषा इव।।	</td><td>	5-188-40a<br>5-188-40b<br>5-188-40c	
</td></tr>
				
<tr><td>
	न नूनं देहभेदोऽस्ति काले राजन्ननागते।<br>यत्र सर्वे न युगपद्व्यशीर्यन्त महारथाः।।	</td><td>	5-188-41a<br>5-188-41b	
</td></tr>
				
<tr><td>
	बाहुभिश्चपरणैश्चिन्नैः शिरोभिश्च सकुण्डलैः।<br>कार्मुकैर्विशिखैः प्रासैः खङ्गैः परशुपट्टसैः।।	</td><td>	5-188-42a<br>5-188-42b	
</td></tr>
				
<tr><td>
	नालीकैः क्षुद्रनाराचैर्नखरैः शक्तितोमरैः।<br>अन्यैश्च विविधाकारैर्धौतैः प्रहरणोत्तमैः।।	</td><td>	5-188-43a<br>5-188-43b	
</td></tr>
				
<tr><td>
	विचित्रैर्विविधाकारैः शरीरावरणैरपि।<br>विचित्रैश्च रथैर्भग्नैर्हतैश्च गजवाजिभिः।।	</td><td>	5-188-44a<br>5-188-44b	
</td></tr>
				
<tr><td>
	शून्यैश्चैव नगाकारैर्हतयोधध्वजै रथैः।<br>अमनुष्यैर्हयैस्त्रस्तैः कृष्यमाणैस्ततस्ततः।।	</td><td>	5-188-45a<br>5-188-45b	
</td></tr>
				
<tr><td>
	वातायमानैरसकृद्धतवीरैरलंकृतैः।<br>व्यजनैः कङ्कटैश्चैव ध्वजैश्च विनिपातितैः।।	</td><td>	5-188-46a<br>5-188-46b	
</td></tr>
				
<tr><td>
	छत्रैराभरणैर्वस्त्रैर्माल्यैश्च ससुगन्धिभिः।<br>हारैः किरीटैर्मुकुटैरुष्णीषैः किङ्किणीगणैः।।	</td><td>	5-188-47a<br>5-188-47b	
</td></tr>
				
<tr><td>
	उरस्थैर्मणिभिर्निष्कैश्चूडामणिभिरेव च।<br>आसीदायोधनं तत्र नभस्तारागणैरिव।।	</td><td>	5-188-48a<br>5-188-48b	
</td></tr>
				
<tr><td>
	ततो दुर्योधनस्यासीन्नकुलेन समागमः।<br>अमर्षितेन क्रुद्धस्य क्रुद्धेनामर्षितस्य च।।	</td><td>	5-188-49a<br>5-188-49b	
</td></tr>
				
<tr><td>
	अपसव्यं चकाराथ माद्रीपुत्रस्तवात्मजम्।<br>किरञ्छरशतैर्हृष्टस्तत्र नादो महानभूत्।।	</td><td>	5-188-50a<br>5-188-50b	
</td></tr>
				
				
<tr><td>
	अपसव्यं कृतं सङ्ख्ये भ्रातृव्येनात्यमर्षिणा।<br>नामृष्यत तमप्याजौ प्रतिचक्रे परन्तपः।<br>पुत्रस्तव महाराज राजा दुर्योधनो द्रुतम्।।	</td><td>	5-188-51a<br>5-188-51b<br>5-188-51c	
</td></tr>
				
<tr><td>
	ततः प्रतिचिकीर्षन्तमपसव्यं तु ते सुतम्।<br>न्यवारयत तेजस्वी नकुलश्चित्रमार्गवित्।।	</td><td>	5-188-52a<br>5-188-52b	
</td></tr>
				
<tr><td>
	स सर्वतो निवार्यैनं शरजालेन पीडयन्।<br>विमुखं नकुलश्चक्रे तत्सैन्याः समपूजयन्।।	</td><td>	5-188-53a<br>5-188-53b	
</td></tr>
				
<tr><td>
	तिष्ठतिष्ठेति नकुलो बभाषे तनयं तव।<br>संस्मृत्य सर्वदुःखानि तव दुर्मन्त्रितं च तत्।।	</td><td>	5-188-54a<br>5-188-54b	
</td></tr>
<tr><td>
	।। इति श्रीमन्महाभारते द्रोणपर्वणि द्रोणवधपर्वणि<br> चतुर्दशरात्रियुद्धे अष्टाशीत्यधिकशततमोऽध्यायः।। 188 ।।	</td><td>		
</td></tr>
</tbody>