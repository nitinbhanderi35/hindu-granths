				
<tbody><tr><td>
	<b>वैशम्पायन उवाच।</b>	</td><td>	5-10-1x	
</td></tr>
				
<tr><td>
	एवं पृष्ट्वा सूतपुत्रं हृच्छोकेनार्दितो भृशम्।<br>जये निराशः पुत्राणां धृतराष्ट्रोऽपतत्क्षितौ।।	</td><td>	5-10-1a<br>5-10-1b	
</td></tr>
				
<tr><td>
	तं विसंज्ञं निपतिन्त सिषिचुः परिचारिकाः।<br>जलेनात्यर्थशीतेन जीवन्त्यः पुण्यगन्धिना।।	</td><td>	5-10-2a<br>5-10-2b	
</td></tr>
				
<tr><td>
	पतितं चैनमालोक्य समस्ता भरतस्त्रियः।<br>परिवव्रुर्महाराजमस्पृशंश्चैव पाणिभिः।।	</td><td>	5-10-3a<br>5-10-3b	
</td></tr>
				
<tr><td>
	उत्थाप्य चैनं शनकै राजानं पृथिवीतलात्।<br>आसनं प्रापयामासुर्बाष्पकण्ठ्यो वराननाः।।	</td><td>	5-10-4a<br>5-10-4b	
</td></tr>
				
<tr><td>
	आसनं प्राप्य राजा तु मूर्च्छयाऽभिपरिप्लुतः।<br>निश्चेष्टोऽतिष्ठत तदा वीज्यमानः समन्ततः।।	</td><td>	5-10-5a<br>5-10-5b	
</td></tr>
				
<tr><td>
	स लब्ध्वा शनकैः संज्ञां वेपमानो महीपतिः।<br>पुनर्गावल्गणिं सूतं पर्यपृच्छद्यथातथम्।।	</td><td>	5-10-6a<br>5-10-6b	
</td></tr>
<tr><td>
	<b>धृतराष्ट्र उवाच।</b>	</td><td>	5-10-7x	
</td></tr>
				
<tr><td>
	यः स उद्यन्निवादित्यो ज्योतिषा प्रणुदंस्तमः।<br>अजातशत्रुमायान्तं कस्तं द्रोणादवारयत्।।	</td><td>	5-10-7a<br>5-10-7b	
</td></tr>
				
<tr><td>
	प्रभिन्नमिव मातङ्गं यथा क्रुद्धं तरस्विनम्।<br>प्रसन्नवदनं दृष्ट्वा प्रतिद्विरदगामिनम्।।	</td><td>	5-10-8a<br>5-10-8b	
</td></tr>
				
<tr><td>
	वासितासङ्गमे यद्वदजय्यं प्रतियूथपैः।<br>निजघान रणे वीरान्वीरः पुरुषसत्तमः।।	</td><td>	5-10-9a<br>5-10-9b	
</td></tr>
				
<tr><td>
	यो ह्येको हि महावीर्यो निर्दहेद्धोरचक्षुषा।<br>कृत्स्नं दुर्योधनबलं धृतिमान्सत्यसङ्गरः।।	</td><td>	5-10-10a<br>5-10-10b	
</td></tr>
				
<tr><td>
	चक्षुर्हणं जये सक्तमिष्वासधरमच्युतम्।<br>दान्तं बहुमतं लोके के शूराः पर्यवारयन्।।	</td><td>	5-10-11a<br>5-10-11b	
</td></tr>
				
<tr><td>
	के दुष्प्रधर्षं राजानमिष्वासधरमच्युतम्।<br>समासेदुर्नरव्याघ्रं कौन्तेयं तत्र मामकाः।।	</td><td>	5-10-12a<br>5-10-12b	
</td></tr>
				
<tr><td>
	तरसैवाभिपद्याथ यो वै द्रोणमुपाद्रवत्।<br>यः करोति महत्कर्म शत्रूणां वै महाबलः।।	</td><td>	5-10-13a<br>5-10-13b	
</td></tr>
				
<tr><td>
	महाकायो महोत्साहो नागायुतसमो बले।<br>तं भीमसेनमायान्तं के शूराः पर्यवारयन्।।	</td><td>	5-10-14a<br>5-10-14b	
</td></tr>
				
<tr><td>
	यदायाज्जलदप्रख्यो रथः परमवीर्यवान्।<br>पर्जन्य इव बीभत्सुस्तुमुलामशनीं सृजन्।।	</td><td>	5-10-15a<br>5-10-15b	
</td></tr>
				
<tr><td>
	विसृजञ्छरजालानि वर्षाणि मघवानिव।<br>अवस्फूर्जन्दिशः सर्वास्तलनेमिस्वनेन च।।	</td><td>	5-10-16a<br>5-10-16b	
</td></tr>
				
<tr><td>
	चापविद्युत्प्रभो घोरो रथगुल्मवलाहकः।<br>सनेमिघोषस्तनितः शरशब्दातिबन्धुरः।।	</td><td>	5-10-17a<br>5-10-17b	
</td></tr>
				
<tr><td>
	रोषनिर्जितजीमूतो मनोभिप्रायशीघ्रगः।<br>मर्मातिगो बाणधरस्तुमुलः शोणितोदकैः।।	</td><td>	5-10-18a<br>5-10-18b	
</td></tr>
				
<tr><td>
	सम्प्लावयन्दिशः सर्वा मानवैरास्तरन्महीम्।<br>भीमनिःस्वनितो रौद्रो दुर्योधनपुरोगमान्।।	</td><td>	5-10-19a<br>5-10-19b	
</td></tr>
				
<tr><td>
	युद्धेऽभ्यषिञ्चद्विजयो गार्ध्रपत्रैः शिलाशितैः।<br>गाण्डीवं धारयन्धीमान्कीदृशं वो मनस्तदा।।	</td><td>	5-10-20a<br>5-10-20b	
</td></tr>
				
<tr><td>
	इषुसम्बाधमाकाशं कुर्वन्कपिवरध्वजः।<br>यदायात्कथमासीत्तु तदा पार्थं समीक्षताम्।।	</td><td>	5-10-21a<br>5-10-21b	
</td></tr>
				
<tr><td>
	कच्चिद्गाण्डीवशब्देन न प्रणश्यति वै बलम्।<br>यद्वः सभैरवं कुर्वन्नर्जुनो भृशमन्वयात्।।	</td><td>	5-10-22a<br>5-10-22b	
</td></tr>
				
<tr><td>
	कच्चिन्नापानुदत्प्रामानिषुभिर्वो धनञ्जयः।<br>वातो वेगादिवाविध्यन्मेघाञ्शरगणैर्नृपान्।।	</td><td>	5-10-23a<br>5-10-23b	
</td></tr>
				
<tr><td>
	को हि गाण्डीवधन्वानं रणे सोढुं नरोऽर्हति।<br>यमुषश्चुत्य सेनाग्रे जनः सर्वो विदीर्यते।।	</td><td>	5-10-24a<br>5-10-24b	
</td></tr>
				
<tr><td>
	यत्सेनाः समकम्पन्त यद्वीरानस्पृशद्भयम्।<br>के तत्र नाजहुर्द्रोणं के क्षुद्राः प्राद्रवन्भयात्।।	</td><td>	5-10-25a<br>5-10-25b	
</td></tr>
				
<tr><td>
	के वा तत्र तनूस्त्यक्त्वा प्रतीपं मृत्युमाव्रजन्।<br>अमानुषाणां जेतारं युद्धेष्वपि धनञ्जयम्।।	</td><td>	5-10-26a<br>5-10-26b	
</td></tr>
				
<tr><td>
	न च वेगं सिताश्वस्य विसहिष्यन्ति मामकाः।<br>गाण्डीवस्य च निर्घोषं प्रावृड्‌जलदनिःस्वनम्।।	</td><td>	5-10-27a<br>5-10-27b	
</td></tr>
				
<tr><td>
	विष्वक्सेनो यस्य यन्ता यस्य योद्धा धनञ्चयः।<br>अशक्यः स रथो जेतुं मन्ये देवासुरैरपि।।	</td><td>	5-10-28a<br>5-10-28b	
</td></tr>
				
<tr><td>
	सुकुमारो युवा शूरो दर्शनीयश्च पाण्डवः।<br>मेधावी निपुणो धीमान्युधि सत्यपराक्रमः।।	</td><td>	5-10-29a<br>5-10-29b	
</td></tr>
				
<tr><td>
	आरावं विपुलं कुर्वन्व्यथयन्सर्वसैनिकान्।<br>यदायान्नकुलो द्रोणं के शूराः पर्यवारयन्।।	</td><td>	5-10-30a<br>5-10-30b	
</td></tr>
				
<tr><td>
	आशीविष इव क्रुद्धः सहदेवो यदाऽभ्ययात्।<br>कदनं करिष्यञ्शत्रूणां तेजसा दुर्जयो युधि।।	</td><td>	5-10-31a<br>5-10-31b	
</td></tr>
				
<tr><td>
	आर्यव्रतममोघेषुं हीमन्तमपराजितम्।<br>सहदेवं तमायान्तं के शूराः पर्यवारयन्।।	</td><td>	5-10-32a<br>5-10-32b	
</td></tr>
				
<tr><td>
	यस्तु सौवीरराजस्य प्रमथ्य महतीं चमूम्।<br>आदत्त महिषीं भोजां काम्यां सर्वाङ्गशोभनाम्।।	</td><td>	5-10-33a<br>5-10-33b	
</td></tr>
				
<tr><td>
	सत्यं धृतिश्च शौर्यं च ब्रह्मचर्यं च केवलम्।<br>सर्वाणि युयुधानेऽस्मिन्नित्यानि पुरुषर्षभे।।	</td><td>	5-10-34a<br>5-10-34b	
</td></tr>
				
<tr><td>
	बलिनं सत्यकर्माणमदीनमपराजितम्।<br>वासुदेवसमं युद्धे वासुदेवादनन्तरम्।।	</td><td>	5-10-35a<br>5-10-35b	
</td></tr>
				
<tr><td>
	धनञ्जयोपदेशेन श्रेष्ठमिष्वस्त्रकर्मणि।<br>पार्थेन सममस्त्रेषु कस्तं द्रोणादवारयत्।।	</td><td>	5-10-36a<br>5-10-36b	
</td></tr>
				
<tr><td>
	वृष्णीनां प्रवरं वीरं शूरं सर्वधनुष्मताम्।<br>रामेण सममस्त्रेषु यशसा विक्रमेण च।।	</td><td>	5-10-37a<br>5-10-37b	
</td></tr>
				
<tr><td>
	सत्यं धृतिर्मतिः शौर्यं ब्राह्मं चास्त्रमनुत्तमम्।<br>सात्वते तानि सर्वाणि त्रैलोक्यमिव केशवे।।	</td><td>	5-10-38a<br>5-10-38b	
</td></tr>
				
<tr><td>
	तमेवङ्गुणसम्पन्नं दुर्वारमपि दैवतैः।<br>समासाद्य महेष्वासं के शूराः पर्यवारयन्।।	</td><td>	5-10-39a<br>5-10-39b	
</td></tr>
				
<tr><td>
	पाञ्चालेषूत्तमं वीरमुत्तमाभिजनप्रियम्।<br>नित्यमुत्तमकर्माणमुत्तमौजसमाहवे।।	</td><td>	5-10-40a<br>5-10-40b	
</td></tr>
				
<tr><td>
	युक्तं धनञ्जयहिते ममानर्थार्थमुत्थितम्।<br>यमवैश्रवणादित्यमहेन्द्रवरुणोपमम्।।	</td><td>	5-10-41a<br>5-10-41b	
</td></tr>
				
<tr><td>
	महारथं समाख्यातं द्रोणायोद्यतमाहवे।<br>त्यजन्तं तुमुले प्राणान्के शूराः समवारयन्।।	</td><td>	5-10-42a<br>5-10-42b	
</td></tr>
				
<tr><td>
	एकोपसृत्य चेदिभ्यः पाण्डवान्यः समाश्रितः।<br>धृष्टकेतुं समायान्तं द्रोणं कस्तं न्यवारयत्।।	</td><td>	5-10-43a<br>5-10-43b	
</td></tr>
				
<tr><td>
	योऽवधीत्केतुमान्वीरो राजपुत्रं दुरासदम्।<br>अपरान्तगिरिद्वारे द्रोणात्कस्तं न्यवारयत्।।	</td><td>	5-10-44a<br>5-10-44b	
</td></tr>
				
<tr><td>
	स्त्रीम्पुसयोर्नरव्याघ्रो यः स वेद गुणागुणान्।<br>शिखण्डिनं याज्ञसेनिमम्लानमनसं युधि।।	</td><td>	5-10-45a<br>5-10-45b	
</td></tr>
				
<tr><td>
	देवव्रतस्य समरे हेतुं मृत्योर्महात्मनः।<br>द्रोणायाभिमुखं यान्तं के शूराः पर्यवारयन्।।	</td><td>	5-10-46a<br>5-10-46b	
</td></tr>
				
<tr><td>
	यस्मिन्नभ्यधिका वीरे गुणाः सर्वे धनञ्जयात्।<br>यस्मिन्नस्त्राणि सत्यं च ब्रह्मचर्यं च सर्वदा।।	</td><td>	5-10-47a<br>5-10-47b	
</td></tr>
				
<tr><td>
	वासुदेवसमं वीर्ये धनञ्जयसमं बले।<br>तेजसाऽऽदित्यसदृशं बृहस्पतिसमं मतौ।।	</td><td>	5-10-48a<br>5-10-48b	
</td></tr>
				
<tr><td>
	अभिमन्युं महात्मानं व्यात्ताननमिवान्तकम्।<br>द्रोणायाभिमुखं यान्तं के शूराः समवारयन्।।	</td><td>	5-10-49a<br>5-10-49b	
</td></tr>
				
<tr><td>
	तरुणस्तरुणप्रज्ञः सौभद्रः परवीरहा।<br>यदाभ्यधावद्वै द्रोणं तदाऽऽसीद्वो मनः कथं।।	</td><td>	5-10-50a<br>5-10-50b	
</td></tr>
				
<tr><td>
	द्रौपदेया नरव्याघ्राः समुद्रमिव सिन्धवः।<br>यद्रोणमाद्रवन्सङ्ख्ये के शूरास्तान्न्यवारयन्।।	</td><td>	5-10-51a<br>5-10-51b	
</td></tr>
				
<tr><td>
	एते द्वादश वर्षाणि क्रीडामुत्सृज्य बालकाः।<br>अस्त्रार्थमवसन्भीष्मे बिभ्रतो व्रतमुत्तमम्।।	</td><td>	5-10-52a<br>5-10-52b	
</td></tr>
				
<tr><td>
	क्षत्रञ्जयः क्षत्रदेवः क्षत्रवर्मा च मानदः।<br>धृष्टद्युम्नात्मजा वीराः के तान्द्रोणादवारयन्।।	</td><td>	5-10-53a<br>5-10-53b	
</td></tr>
				
<tr><td>
	शताद्विशिष्टं यं युद्धे सममन्यन्त वृष्णयः।<br>चेकितानं महेष्वासं कस्तं द्रोणादवारयत्।।	</td><td>	5-10-54a<br>5-10-54b	
</td></tr>
				
<tr><td>
	वार्धक्षेमिः कलिङ्गानां यः कन्यामाहरद्युधि।<br>अनाधृष्टिरदीनात्मा कस्तं द्रोणादवारयत्।।	</td><td>	5-10-55a<br>5-10-55b	
</td></tr>
				
<tr><td>
	भ्रातरः पञ्च कैकेया धार्मिकाः सत्यविक्रमाः।<br>इन्द्रगोपकसङ्काशा रक्तवर्मायुधध्वजाः।।	</td><td>	5-10-56a<br>5-10-56b	
</td></tr>
				
<tr><td>
	मातृष्वसुः सुता वीराः पाण्डवानां जयार्थिनः।<br>तान्द्रोणं हन्तुमायातान्के वीराः पर्यवारयन्।।	</td><td>	5-10-57a<br>5-10-57b	
</td></tr>
				
<tr><td>
	यं योधयन्तो राजानो नाजयन्वारणावते।<br>षण्मासानपि संरब्धा जिघांसन्तो युधां पतिं।।	</td><td>	5-10-58a<br>5-10-88b	
</td></tr>
				
<tr><td>
	धनुष्मतां वरं शूरं सत्यसन्धं महाबलम्।<br>द्रोणात्कस्तं नरव्याघ्रं युयुत्सुं पर्यवारयत्।।	</td><td>	5-10-59a<br>5-10-59b	
</td></tr>
				
<tr><td>
	यः पुत्रं काशिराजस्य वाराणस्यां महारथम्।<br>समरे स्त्रीषु गृध्यन्तं भल्लेनापाहरद्रथात्।।	</td><td>	5-10-60a<br>5-10-60b	
</td></tr>
				
<tr><td>
	धृष्टद्युम्नं महेष्वासं पार्थानां मन्त्रधारिणम्।<br>युक्तं दुर्योधनानर्थे सृष्टं द्रोणवधाय च।।	</td><td>	5-10-61a<br>5-10-61b	
</td></tr>
				
<tr><td>
	निर्दहन्तं रणे योधान्दारयन्तं च सर्वतः।<br>द्रोणाभिमुखमायान्तं के शूराः पर्यवारयन्।।	</td><td>	5-10-62a<br>5-10-62b	
</td></tr>
				
<tr><td>
	उत्सङ्ग इव सम्वृद्धं द्रुपदस्यास्त्रवित्तमम्।<br>शैखण्डिनं शस्त्रगुप्तं के द्रोणादवारयन्।।	</td><td>	5-10-63a<br>5-10-63b	
</td></tr>
				
<tr><td>
	य इमां पृथिवीं कृत्स्नां चर्मवत्समवेष्टयत्।<br>महता रथघोषेण मुख्यारिघ्नो महारथः।।	</td><td>	5-10-64a<br>5-10-64b	
</td></tr>
				
<tr><td>
	दशाश्वमेधानाजहे स्वन्नपानाप्तदक्षिणान्।<br>निरर्गलान्सर्वमेधान्पुत्रवत्पालयन्प्रजाः।।	</td><td>	5-10-65a<br>5-10-65b	
</td></tr>
				
				
<tr><td>
	विसृष्टा दक्षिणा यस्य गङ्गाजलमवारयत्।<br>गङ्गास्रोतसि यावत्यः सिकता अप्यशेषतः।<br>तावतीर्गा ददौ वीर उशीनरसुतोऽध्वरे।।	</td><td>	5-10-66a<br>5-10-66b<br>5-10-66c	
</td></tr>
				
<tr><td>
	न पूर्वे नापरे चक्रुरिदं केचन मानवाः।<br>इतीदं चुक्रुशुर्देवाः कृते कर्मणि दुष्करे।।	</td><td>	5-10-67a<br>5-10-67b	
</td></tr>
				
<tr><td>
	पश्यामस्त्रिषु लोकेषु न तं संस्थास्नुचारिषु।<br>जातं चापि जनिष्यन्तं द्वितीयं चापि साम्प्रतम्।।	</td><td>	5-10-68a<br>5-10-68b	
</td></tr>
				
<tr><td>
	अन्यमौशीनराच्छेब्याद्धुरो वोढारमित्युत।<br>गतिं यस्य न यास्यन्ति मानुषा लोकवासिनः।।	</td><td>	5-10-69a<br>5-10-69b	
</td></tr>
				
<tr><td>
	तस्य नप्तारमायान्तं शैब्यं कः समवारयत्।<br>द्रोणायाभिमुखं यत्तं व्यात्ताननमिवान्तकम्।।	</td><td>	5-10-70a<br>5-10-70b	
</td></tr>
				
<tr><td>
	विराटस्य रथानीकं मत्स्यस्यामित्रघातिनः।<br>प्रेप्सन्तं समरे द्रोणं के वीराः पर्यवारयन्।।	</td><td>	5-10-71a<br>5-10-71b	
</td></tr>
				
<tr><td>
	सद्यो वृकोदराज्जातो महाबलपराक्रमः।<br>मायावी राक्षसो वीरो यस्मान्मम महद्भयम्।।	</td><td>	5-10-72a<br>5-10-72b	
</td></tr>
				
<tr><td>
	पार्थानां जयकामं तं तं पुत्राणां मम कण्टकम्।<br>घटोत्कचं महात्मानं कस्तं द्रोणादवारयत्।।	</td><td>	5-10-73a<br>5-10-73b	
</td></tr>
				
<tr><td>
	एते चान्ये च बहवो येषामजितं युधि।<br>त्यक्तारः संयुगे प्राणान्किं तेषामजितं युधि।।	</td><td>	5-10-74a<br>5-10-74b	
</td></tr>
				
<tr><td>
	येषां च पुरुषव्याघ्रः शार्ङ्गधन्वा व्यपाश्रयः।।<br>लोकानां गुरुरत्यर्थं लोकनाथः सनातनः।	</td><td>	5-10-75a<br>5-10-75b	
</td></tr>
				
<tr><td>
	नारायणोरणे नाथो दिव्यो दिव्यात्मकः प्रभुः।।<br>यस्य दिव्यानि कर्माणि प्रवदन्ति मनीषिणः।	</td><td>	5-10-76a<br>5-10-76b	
</td></tr>
<tr><td>
	तान्यहं कीर्तयिष्यामि भक्त्या स्थैर्यार्थमात्मनः।।	</td><td>	5-10-77a	
</td></tr>
<tr><td>
	।। इति श्रीमन्महाभारते द्रोणपर्वणि<br> द्रोणाभिषेकपर्वणि दशमोऽध्यायः।। 10 ।।	</td><td>		
</td></tr></tbody>