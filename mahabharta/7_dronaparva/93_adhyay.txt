				
<tbody><tr><td>
	<b>सञ्जय उवाच।</b>	</td><td>	5-93-1x	
</td></tr>
				
<tr><td>
	हते सुदक्षिणे राजन्वीरे चैव श्रुतायुधे।<br>जवेनाभ्यद्रवन्पार्थं कुपिताः सैनिकास्तव।।	</td><td>	5-93-1a<br>5-93-1b	
</td></tr>
				
<tr><td>
	अभीषाहाः शूरसेनाः शिबयोऽथ वसातयः।<br>अभ्यवर्षंस्ततो राजञ्शरवर्षैर्धनञ्जयम्।।	</td><td>	5-93-2a<br>5-93-2b	
</td></tr>
				
<tr><td>
	तेषां षष्टिशतानन्यान्प्रामथ्नात्पाण्डवः शरैः।<br>ते स्म भीताः पलायन्ते व्याघ्रात्क्षुद्रमृगा इव।।	</td><td>	5-93-3a<br>5-93-3b	
</td></tr>
				
<tr><td>
	ते निवृत्ताः पुनः पार्थं सर्वतः पर्यवारयन्।<br>रणे सपत्नान्निघ्नन्तं जिगीषन्तं परान्युधि।।	</td><td>	5-93-4a<br>5-93-4b	
</td></tr>
				
<tr><td>
	तेषामापततां तूर्णं गाण्डीवप्रेषितैः शरैः।<br>शिरांसि पातयामास बाहूंश्चापि धनञ्जयः।।	</td><td>	5-93-5a<br>5-93-5b	
</td></tr>
				
<tr><td>
	शिरोभिः पातितैस्तत्र भूमिरासीन्निरन्तरा।<br>अभ्रच्छायेव चैवासीद्ध्वाङ्क्षगृध्रबलैर्युधि।।	</td><td>	5-93-6a<br>5-93-6b	
</td></tr>
				
<tr><td>
	तेषु तूत्साद्यमानेषु क्रोधामर्षसमन्वितौ।<br>स्रुतायुश्चाश्रुतायुश्च धनञ्जयमयुध्यताम्।।	</td><td>	5-93-7a<br>5-93-7b	
</td></tr>
				
<tr><td>
	बलिनौ स्पर्धिनौ वीरौ कुलजौ बाहुशालिनौ।<br>तावेनं शरवर्षाणि सव्यदक्षिणमस्यताम्।।	</td><td>	5-93-8a<br>5-93-8b	
</td></tr>
				
<tr><td>
	त्वरायुक्तौ महराज प्रार्थयानौ महद्यशः।<br>अर्जुनस्य वधप्रेप्सू पुत्रार्थे तव धन्विनौ।।	</td><td>	5-93-9a<br>5-93-9b	
</td></tr>
				
<tr><td>
	तावर्जुनं सहस्रेण पत्रिणां नतपर्वणाम्।<br>पूरयामासतुः क्रुद्धौ तटाकं जलदौ यथा।।	</td><td>	5-93-10a<br>5-93-10b	
</td></tr>
				
<tr><td>
	श्रुतायुश्च ततः क्रुद्धस्तोमरेण धनञ्जयम्।<br>आजघान रथश्रेष्ठः पीतेन निशितेन च।।	</td><td>	5-93-11a<br>5-93-11b	
</td></tr>
				
<tr><td>
	सोऽतिविद्धो बलवता शत्रुणा शत्रुकर्शनः।<br>जगाम परमं मोहं मोहयन्केशवं रणे।।	</td><td>	5-93-12a<br>5-93-12b	
</td></tr>
				
<tr><td>
	एतस्मिन्नेव काले तु सोऽश्रुतायुर्महारथः।<br>शूलेन भृशतीक्ष्णेन ताडयामास पाण्डवम्।।	</td><td>	5-93-13a<br>5-93-13b	
</td></tr>
				
<tr><td>
	क्षते क्षारं स हि ददौ पाण्डवस्य महात्मनः।<br>पार्थोऽपि भृशसंविद्धो ध्वजयष्टिं समाश्रितः।।	</td><td>	5-93-14a<br>5-93-14b	
</td></tr>
				
<tr><td>
	ततः सर्वस्य सैन्यस्य तावकस्य विशाम्पते।<br>सिंहनादो महानासीद्धतं मत्वा धनञ्जयम्।।	</td><td>	5-93-15a<br>5-93-15b	
</td></tr>
				
<tr><td>
	कृष्णश्च भृशसन्तप्तो दृष्ट्वा पार्थं विचेतनम्।<br>आश्वासयत्सुहृद्याभिर्वाग्भिस्तत्र धनञ्जयम्।।	</td><td>	5-93-16a<br>5-93-16b	
</td></tr>
				
<tr><td>
	ततस्तौ रथिनां श्रेष्ठौ लब्धलक्षौ धनञ्जयम्।<br>वासुदेवं च वार्ष्णेयं शरवर्षैः समन्ततः।।	</td><td>	5-93-17a<br>5-93-17b	
</td></tr>
				
<tr><td>
	सचक्रकूबररथं साश्वध्वजपताकिनम्।<br>अदृश्यं चक्रतुर्युद्धे तदद्भुतमिवाभवत्।।	</td><td>	5-93-18a<br>5-93-18b	
</td></tr>
				
<tr><td>
	प्रत्याश्वस्तस्तु बीभत्सुः शनकैरिव भारत।<br>प्रेतराजपुरं प्राप्य पुनः प्रत्यागतो यथा।।	</td><td>	5-93-19a<br>5-93-19b	
</td></tr>
				
<tr><td>
	सञ्छन्नं शरजालेन रथं दृष्ट्वा सकेशवम्।<br>शत्रू चाभिमुखौ दृष्ट्वा दीप्यमानाविवानलौ।।	</td><td>	5-93-20a<br>5-93-20b	
</td></tr>
				
<tr><td>
	प्रादुश्चक्रे ततः पार्थः शाक्रमस्त्रं महारथः।<br>तस्मादासन्सहस्राणि शराणां नतपर्वणाम्।।	</td><td>	5-93-21a<br>5-93-21b	
</td></tr>
				
<tr><td>
	ते जघ्नुस्तौ महेष्वासौ ताभ्यां मुक्तांश्च सायकान्।<br>विचेरुराकाशगताः पार्थचापविनिःसृताः।।	</td><td>	5-93-22a<br>5-93-22b	
</td></tr>
				
<tr><td>
	प्रतिहत्य सरांस्तूर्णं शरवेगेन पाण्डवः।<br>प्रतस्थे तत्रतत्रैव योधयन्वै महारथान्।।	</td><td>	5-93-23a<br>5-93-23b	
</td></tr>
				
<tr><td>
	तौ च फल्गुनबाणौघैर्विबाहुशिरसौ कृतौ।<br>वसुधामन्वपद्येतां वातनुन्नाविव द्रुमौ।।	</td><td>	5-93-24a<br>5-93-24b	
</td></tr>
				
<tr><td>
	श्रुतायुषश्च निधनं वधश्चेवाश्रुतायुषः।<br>लोकविस्मापनमभूत्समुद्रस्येव शोषणम्।।	</td><td>	5-93-25a<br>5-93-25b	
</td></tr>
				
<tr><td>
	तयोः पदानुगान्हत्वा पुनः पञ्चशतं रथान्।<br>प्रत्यगाद्भारतीं सेनां निघ्नन्पार्थो वरान्वरान्।।	</td><td>	5-93-26a<br>5-93-26b	
</td></tr>
				
<tr><td>
	श्रुतायुषं च निहतं प्रेक्ष्य चैवाश्रुतायुषम्।<br>नियतायुश्च सङ्क्रुद्धो दीर्घायुश्चैव भारत।।	</td><td>	5-93-27a<br>5-93-27b	
</td></tr>
				
<tr><td>
	पुत्रौ तयोर्नरश्रेष्ठौ कौन्तेयं प्रति जग्मतुः।<br>किरन्तौ विविधान्बाणान्पितृव्यसनकर्शितौ।।	</td><td>	5-93-28a<br>5-93-28b	
</td></tr>
				
<tr><td>
	तावर्जुनो मुहूर्तेन शरैः सन्नतपर्वभिः।<br>प्रैषयत्परमक्रुद्धो यमस्य सदनं प्रति।।	</td><td>	5-93-29a<br>5-93-29b	
</td></tr>
				
<tr><td>
	लोडयन्तमनीकानि द्विपं पद्मसरो यथा।<br>नाशक्नुवन्वारयितुं पार्थं क्षत्रियपुङ्गवाः।।	</td><td>	5-93-30a<br>5-93-30b	
</td></tr>
				
<tr><td>
	अङ्गास्तु गजसङ्घैश्च पाण्डवं पर्यवारयन्।<br>क्रुद्धाः सहस्रशो राजञ्शिक्षिता हस्तिसादिनः।।	</td><td>	5-93-31a<br>5-93-31b	
</td></tr>
				
<tr><td>
	दुर्योधनसमादिष्टाः कुञ्जरैः पर्वतोपमैः।<br>प्राच्याश्च दाक्षिणात्याश्च कलिङ्गप्रमुखा नृपाः।।	</td><td>	5-93-32a<br>5-93-32b	
</td></tr>
				
<tr><td>
	तेषामापततां शीघ्रं गाण्डीवप्रेषितैः शरैः।<br>निचकर्त शिरांस्युग्रो बाहूनपि सुभूषणान्।।	</td><td>	5-93-33a<br>5-93-33b	
</td></tr>
				
<tr><td>
	तैः शिरोभिर्मही कीर्णा बाहुभिश्च सहाङ्गदैः।<br>बभौ कनकपाषाणा भुजगैरिव संवृता।।	</td><td>	5-93-34a<br>5-93-34b	
</td></tr>
				
<tr><td>
	बाहवो विशिखैश्छिन्नाः शिरांस्युन्मथितानि च।<br>पतमानान्यदृश्यन्त द्रुमेभ्य इव पक्षिणः।।	</td><td>	5-93-35a<br>5-93-35b	
</td></tr>
				
<tr><td>
	शरैः सहस्रशो विद्धा द्विपाः प्रसृतशोणिताः।<br>अदृश्यन्ताद्रयः काले गैरिकाम्बुस्रवा इव।।	</td><td>	5-93-36a<br>5-93-36b	
</td></tr>
				
<tr><td>
	निहताः शेरते स्मान्ये बीभत्सोर्निशितैः शरैः।<br>गजपृष्ठगता म्लेच्छा नानाविकृतदर्शनाः।।	</td><td>	5-93-37a<br>5-93-37b	
</td></tr>
				
<tr><td>
	नानावेषधरा राजन्नानाशस्त्रौघसंवृताः।<br>रुधिरेणानुलिप्ताङ्गा भान्ति चित्रैः शरैर्हताः।।	</td><td>	5-93-38a<br>5-93-38b	
</td></tr>
				
<tr><td>
	शोणितं निर्वमन्ति स्म द्विपाः पार्थशराहताः।<br>सहस्रशश्छिन्नगात्राः सारोहाः सपदानुगाः।।	</td><td>	5-93-39a<br>5-93-39b	
</td></tr>
				
<tr><td>
	चुक्रुशुश्च निपेतुश्च बभ्रमुश्चापरे दिशः।<br>भृशं त्रस्ताश्च बहवः स्वानेव ममृदुर्गजाः।।	</td><td>	5-93-40a<br>5-93-40b	
</td></tr>
				
<tr><td>
	सोत्तरायुधिनश्चैव द्विपास्तीक्ष्णविषोपमाः।<br>विदन्त्यसुरमायां ये सुघोरा घोरचक्षुषः।।	</td><td>	5-93-41a<br>5-93-41b	
</td></tr>
				
<tr><td>
	यवनाः पारदाश्चैव शकाश्च सह बाह्लिकैः।<br>काकवर्णा दुराचाराः स्त्रीलोलाः कलहप्रियाः।।	</td><td>	5-93-42a<br>5-93-42b	
</td></tr>
				
<tr><td>
	द्राविडास्तत्र युध्यन्ते मत्तमातङ्गविक्रमाः।<br>गोयोनिप्रभवा म्लेच्छाः कालकल्पाः प्रहारिणः।।	</td><td>	5-93-43a<br>5-93-43b	
</td></tr>
				
<tr><td>
	दार्वातिसारा दरदाः पुण्ड्राश्चैव सहस्रशः।<br>ते न शक्याः स्म सङ्ख्यातुं व्राताः शतसहस्रशः।।	</td><td>	5-93-44a<br>5-93-44b	
</td></tr>
				
<tr><td>
	अभ्यवर्षन्त ते सर्वे पाण्डवं निशितैः शरैः।<br>अवाकिरंश्च ते म्लेच्छा नानायुद्धविशारदाः।।	</td><td>	5-93-45a<br>5-93-45b	
</td></tr>
				
<tr><td>
	तेषामपि ससर्जाशु शरवृष्टिं धनञ्जयः।<br>सृष्टिस्तथाविधा ह्यासीच्छलभानामिवायतिः।।	</td><td>	5-93-46a<br>5-93-46b	
</td></tr>
				
				
<tr><td>
	अभ्रच्छायामिव शरैः सैन्ये कृत्वा धनञ्जयः।<br>मुण्डार्धमुण्डाञ्जटिलानशुचीञ्जटिलाननान्।<br>म्लेच्छानशातयत्सर्वान्समेतानस्त्रतेजसा।।	</td><td>	5-93-47a<br>5-93-47b<br>5-93-47c	
</td></tr>
				
<tr><td>
	शरैश्च शतशो विद्धास्ते सङ्घा गिरिचारिणः।<br>प्राद्रवन्त रणे भीता गिरिगह्वरवासिनः।।	</td><td>	5-93-48a<br>5-93-48b	
</td></tr>
				
<tr><td>
	गजाश्वसादिम्लेच्छानां पतितानां शितैः शरैः।<br>बकाः कङ्का वृका भूमावपिबन्रुधिरं मुदा।।	</td><td>	5-93-49a<br>5-93-49b	
</td></tr>
				
				
<tr><td>
	पत्त्यश्वरथनागैश्च प्रच्छन्नकृतसङ्क्रमाम्।<br>शरवर्षप्लवां घोरां केशशैवलशाद्वलाम्।<br>प्रावर्तयन्नदीमुग्रां शोणितौघतरङ्गिणीम्।।	</td><td>	5-93-50a<br>5-93-50b<br>5-93-50c	
</td></tr>
				
<tr><td>
	छिन्नाङ्गुलीक्षुद्रमत्स्यां युगान्ते कालसन्निभाम्।<br>प्राकरोद्गजसम्बाधां नदीमुत्तरशोणिताम्।।	</td><td>	5-93-51a<br>5-93-51b	
</td></tr>
				
				
<tr><td>
	देहेभ्यो राजपुत्राणां नागाश्वरथसादिनाम्।<br>यथा स्थलं च निम्नं च न स्याद्वर्षति वासवे।<br>तथाऽऽसीत्पृथिवी सर्वा शोणितेन परिप्लुता।।	</td><td>	5-93-52a<br>5-93-52b<br>5-93-52c	
</td></tr>
				
<tr><td>
	षट्‌सहस्रान्हयान्वीरान्पुनर्दशशतान्वरान्।<br>प्राहिणोन्मृत्युलोकाय क्षत्रियान्क्षत्रियर्षभः।।	</td><td>	5-93-53a<br>5-93-53b	
</td></tr>
				
<tr><td>
	शरैः सहस्रशो विद्धा विधिवत्कल्पिता द्विपाः।<br>शेरते भूमिमासाद्य शैला वज्रहता इव।।	</td><td>	5-93-54a<br>5-93-54b	
</td></tr>
				
<tr><td>
	स वाजिरथमातङ्गान्निघ्नन्व्यचरदर्जुनः।<br>प्रभिन्न इव मातङ्गो मृद्गन्नलवनं यथा।।	</td><td>	5-93-55a<br>5-93-55b	
</td></tr>
				
<tr><td>
	भुरिद्रुमलतागुल्मं शुष्केन्धनतृणोलपम्।<br>निर्दहेदनलोऽरण्यं यथा वायुसमीरितः।।	</td><td>	5-93-56a<br>5-93-56b	
</td></tr>
				
<tr><td>
	सेनारण्यं तव तथा कृष्णानिलसमीरितः।<br>शरार्चिरदहत्क्रुद्धः पाण्डवोऽग्निर्धनञ्जयः।।	</td><td>	5-93-57a<br>5-93-57b	
</td></tr>
				
				
<tr><td>
	शून्यान्कुर्वन्रथोपस्थान्मानवैः संस्तरन्महीम्।<br>प्रानृत्यदिव सम्बाधे चापहस्तो धनञ्जयः।<br>वज्रकल्पैः शरैर्भूमिं कुर्वन्नुत्तरशोणिताम्।।	</td><td>	5-93-58a<br>5-93-58b<br>5-93-58c	
</td></tr>
				
<tr><td>
	`ततः प्रावर्तत नदी शोणितौघतरङ्गिणी।<br>नराश्वद्विपकायेभ्यः पर्वतेभ्य इवापगा।।	</td><td>	5-93-59a<br>5-93-59b	
</td></tr>
				
<tr><td>
	अस्थिशर्करसम्बाधा ध्वजवृक्षा रथहदा।<br>सञ्छिन्नशीर्षपाणाणा हस्तिहस्तमहाग्रहा।।	</td><td>	5-93-60a<br>5-93-60b	
</td></tr>
				
<tr><td>
	मांसमज्जास्थिपङ्काढ्यां हताश्वमकराकुला।<br>उष्णीषफेनसञ्छन्ना शरघोरझषाकुला।।	</td><td>	5-93-61a<br>5-93-61b	
</td></tr>
				
<tr><td>
	रुद्रस्याक्रीडसदृशीं भूमिं कुर्वन्विभीषणाम्'।<br>प्राविशद्भारतीं सेनां सङ्क्रुद्धो वै धनञ्जयः।।	</td><td>	5-93-62a<br>5-93-62b	
</td></tr>
<tr><td>
	तं श्रुतायुस्तथाम्बष्ठो व्रजमानं न्यवारयत्।।	</td><td>	5-93-63a	
</td></tr>
				
				
<tr><td>
	तस्यार्जुनः शरैस्तीक्ष्णैः कङ्कपत्रपरिच्छदैः।<br>न्यपातयद्धयाञ्शीघ्रं यतमानस्य मारिष।<br>धनुश्चास्यापरैश्छित्त्वा शरैः पार्थो विचक्रमे।।	</td><td>	5-93-64a<br>5-93-64b<br>5-93-64c	
</td></tr>
				
<tr><td>
	अम्बष्ठस्तु गदां गृह्य क्रोधपर्याकुलेक्षणः।<br>आससाद रणे पार्थं केशवं च महारथम्।।	</td><td>	5-93-65a<br>5-93-65b	
</td></tr>
				
<tr><td>
	ततः सम्प्रहरन्वीरो गदामुद्यम्य भारत।<br>रथमावार्य गदया केशवं समताडयत्।।	</td><td>	5-93-66a<br>5-93-66b	
</td></tr>
				
<tr><td>
	गदया ताडितं दृष्ट्वा केशवं परवीरहा।<br>अर्जुनोऽथ भृशं क्रुद्धः सोऽम्बष्ठं प्रति भारत।।	</td><td>	5-93-67a<br>5-93-67b	
</td></tr>
				
<tr><td>
	ततः शरैर्हेमपुङ्खैः सगदं रथिनां वरम्।<br>छादयामास समरे मेघः सूर्यमिवोदितम्।।	</td><td>	5-93-68a<br>5-93-68b	
</td></tr>
				
<tr><td>
	अथापरैः शरैश्चापि गदां तस्य महात्मनः।<br>अचूर्णयत्तदा पार्थस्तिदद्भुतमिवाभवत्।।	</td><td>	5-93-69a<br>5-93-69b	
</td></tr>
				
<tr><td>
	अथ तां पतितां दृष्ट्वा गृह्यान्यां च महागदाम्।<br>अर्जुनं वासुदेवं च पुनः पुनरताडयत्।।	</td><td>	5-93-70a<br>5-93-70b	
</td></tr>
				
<tr><td>
	तस्यार्जुनः क्षुरप्राभ्यां सगदावुद्यतौ भुजौ।<br>चिच्छेदेन्द्रध्वजाकारौ शिरश्चान्येन पत्रिणा।।	</td><td>	5-93-71a<br>5-93-71b	
</td></tr>
				
<tr><td>
	स पपात हतो राजन्वसुधामनुनादयन्।<br>इन्द्रध्वज इवोत्सृष्टो यन्त्रनिर्मुक्तबन्धनः।।	</td><td>	5-93-72a<br>5-93-72b	
</td></tr>
<tr><td>
	अम्बष्ठे तु तदा भग्ने तव सैन्यमभज्यत।।	</td><td>	5-93-73a	
</td></tr>
				
<tr><td>
	रथानीकावगाढश्च वारणाश्वशतैर्वृतः।<br>अदृश्यत पदा पार्थो घनैः सूर्य इवावृतः।।	</td><td>	5-93-74a<br>5-93-74b	
</td></tr>
<tr><td>
	इति श्रीमन्महाभारते द्रोणपर्वणि जयद्रथवधपर्वणि <br>चतुर्धशदिवसयुद्धे त्रिनवतितमोऽध्यायः।। 93 ।।	</td><td>		
</td></tr></tbody>