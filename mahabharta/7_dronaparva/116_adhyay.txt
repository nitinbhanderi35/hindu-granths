				
<tbody><tr><td>
	<b>सञ्जय उवाच।</b>	</td><td>	5-116-1x	
</td></tr>
				
<tr><td>
	`सात्वतस्य रणे कर्म दृष्ट्वा योद्धुं महारथाः।<br>अमृष्यमाणाः संयत्ताः शैनेयं समुपाद्रवन्'।।	</td><td>	5-116-1a<br>5-116-1b	
</td></tr>
				
<tr><td>
	ते किरन्तः शरव्रातान्सर्वे यत्ताः प्रहारिणः।<br>त्वरमाणा महाराज युयुधानमयोधयन्।।	</td><td>	5-116-2a<br>5-116-2b	
</td></tr>
				
<tr><td>
	तं द्रोणः सप्तसप्त्या जघान निशितैः शरैः।<br>दुर्मर्षणो द्वादशभिर्दुःसहो दशभिः शरैः।।	</td><td>	5-116-3a<br>5-116-3b	
</td></tr>
				
<tr><td>
	विकर्णश्चापि निशितैस्त्रिंशद्भिः कङ्कपत्रिभिः।<br>विव्याध मार्गणैस्तूर्णं वामपार्श्वे स्तनान्तरे।।	</td><td>	5-116-4a<br>5-116-4b	
</td></tr>
				
<tr><td>
	दुर्मुखो दशभिर्बाणैस्तथा दुःशासनोऽष्टभिः।<br>चित्रसेनश्च शैनेयं द्वाभ्यां विव्याध मारिष।।	</td><td>	5-116-5a<br>5-116-5b	
</td></tr>
				
<tr><td>
	दुर्योधनश्च महता शरवर्षेण माधवम्।<br>अपीडयद्रमे राजञ्शूराश्चान्ये महारथाः।।	</td><td>	5-116-6a<br>5-116-6b	
</td></tr>
				
<tr><td>
	सर्वतः प्रतिविद्धस्तु तव पुत्रैर्महारथैः।<br>`स तुद्यमानश्च तदा सर्वतः कुरुपुङ्गवैः'।।	</td><td>	5-116-7a<br>5-116-7b	
</td></tr>
				
<tr><td>
	तान्प्रत्यविध्यद्वार्ष्णेयः पृथक्पृथगजिह्मगैः।<br>`सात्यकिः पुण्डरीकाक्षो ह्यस्त्रेषु परिनिष्ठितः'।।	</td><td>	5-116-8a<br>5-116-8b	
</td></tr>
				
<tr><td>
	भारद्वाजं त्रिभिर्बाणैर्दुःसहं नवभिः शरैः।<br>विकर्णं पञ्चविंशत्या चित्रसेनं च सप्तभिः।।	</td><td>	5-116-9a<br>5-116-9b	
</td></tr>
				
<tr><td>
	दुर्मर्षणं द्वादशभिरष्टाभिश्च विविंशतिम्।<br>सत्यव्रतं च नवभिर्विजयं दशभिः शरैः।।	</td><td>	5-116-10a<br>5-116-10b	
</td></tr>
				
				
<tr><td>
	`दुर्योधनं त्रिभिर्विद्ध्वा सुपुङ्खैस्तिग्मतेजनैः'।<br>ततो रुक्माङ्गदं चापं विधुन्वानो महारथः।<br>अभ्ययात्सात्यकिस्तूर्णं पुत्रं तव महारथम्।।	</td><td>	5-116-11a<br>5-116-11b<br>5-116-11c	
</td></tr>
				
<tr><td>
	राजानं सर्वलोकस्य सर्वलोकमहारथम्।<br>शरैरभ्यहनद्गाढं ततो युद्धमभूत्तयोः।।	</td><td>	5-116-12a<br>5-116-12b	
</td></tr>
				
<tr><td>
	विमुञ्चतौ शरांस्तीक्ष्णान्सन्दधानौ च सायकान्।<br>अदृश्यं समरेऽन्योन्यं चक्रतुस्तौ महारथौ।।	</td><td>	5-116-13a<br>5-116-13b	
</td></tr>
				
<tr><td>
	सात्यकिः कुरुराजेन निर्विद्धो बह्वशोभत।<br>अस्रवद्रुधिरं भूरि स्वरसं चन्दनो यथा।।	</td><td>	5-116-14a<br>5-116-14b	
</td></tr>
				
<tr><td>
	सात्वतेन च बाणौधैर्निर्विद्धस्तनयस्तव।<br>शातकुम्भमयापीडो बभौ यूप इवोच्छ्रितः।।	</td><td>	5-116-15a<br>5-116-15b	
</td></tr>
				
<tr><td>
	माधवस्तु रमे राजन्कुरुराजस्य धन्विनः।<br>धनुश्चिच्छेद समरे क्षुरप्रेण हसन्निव।।	</td><td>	5-116-16a<br>5-116-16b	
</td></tr>
				
				
<tr><td>
	अथैनं छिन्नधन्वानं शरैर्बहुभिराचिनोत्।<br>निर्भिन्नश्च शरैस्तेन द्विषता क्षिप्रकारिणा।<br>नामृष्यत रणे राजा शत्रोर्विजयलक्षणम्।।	</td><td>	5-116-17a<br>5-116-17b<br>5-116-17c	
</td></tr>
				
<tr><td>
	अथान्यद्धनुरादाय हेमपृष्ठं दुरासदम्।<br>विव्याध सात्यकिं तूर्णं सायकानां शतेन ह।।	</td><td>	5-116-18a<br>5-116-18b	
</td></tr>
				
<tr><td>
	सोऽतिविद्धो बलवता तव पुत्रेण धन्विना।<br>अमर्षवशमापन्नस्तव पुत्रमपीडयत्।।	</td><td>	5-116-19a<br>5-116-19b	
</td></tr>
				
<tr><td>
	पीडितं नृपतिं दृष्ट्वा तव पुत्रं महारथाः।<br>सात्यकिं शरवर्षेण छादयामासुरोजसा।।	</td><td>	5-116-20a<br>5-116-20b	
</td></tr>
				
				
<tr><td>
	स च्छाद्यमानो बहुभिस्तव पुत्रैर्महारथैः।<br>एकैकं पञ्चभिर्विद्ध्वा पुनर्विव्याध सप्तभिः।<br>दुर्योधनं व त्वरितो विव्याधाष्टभिराशुगैः।।	</td><td>	5-116-21a<br>5-116-21b<br>5-116-21c	
</td></tr>
				
<tr><td>
	प्रहसंश्चास्य चिच्छेद कार्मुकं रिपुभीषणम्।<br>नागं मणिमयं चैव शरैर्ध्वजमपातयत्।।	</td><td>	5-116-22a<br>5-116-22b	
</td></tr>
				
<tr><td>
	हत्वा तु चतुरो वाहांश्चतुर्भिर्निशितैः शरैः।<br>सारथिं पातयामास क्षुरप्रेण महायशाः।।	</td><td>	5-116-23a<br>5-116-23b	
</td></tr>
				
<tr><td>
	एतस्मिन्नन्तरे चैव कुरुराजं महारथम्।<br>अवारिकच्छरैर्हृष्टो बहुभिर्मर्मभेदिभिः।।	</td><td>	5-116-24a<br>5-116-24b	
</td></tr>
				
				
<tr><td>
	स विध्यमानः समरे शैनेयस्य शरोत्तमैः।<br>प्राद्रवत्सहसा राजन्पुत्रो दुर्योधनस्तव।<br>आप्लुतश्च ततो यानं चित्रसेनस्य धन्विनः।।	</td><td>	5-116-25a<br>5-116-25b<br>5-116-25c	
</td></tr>
				
<tr><td>
	हाहाभूतं जगच्चासीद्दृष्ट्वा राजानमाहवे।<br>ग्रस्यमानं सात्यकिना खे मोममिव राहुणा।।	</td><td>	5-116-26a<br>5-116-26b	
</td></tr>
				
<tr><td>
	तं तु शब्दमथ श्रुत्वा कृतवार्मा महारथः।<br>अभ्ययात्सहसा तत्र यत्रास्ते माधवः प्रभुः।।	</td><td>	5-116-27a<br>5-116-27b	
</td></tr>
				
<tr><td>
	विधुन्वानो धनुः श्रेष्ठं चोदयंश्चैव वाजिनः।<br>भर्त्सयन्सारथिं चाग्रे याहियाहीति सत्वरम्।।	</td><td>	5-116-28a<br>5-116-28b	
</td></tr>
				
<tr><td>
	तमापतन्तं सम्प्रेक्ष्य व्यादितास्यमिवान्तकम्।<br>युयुधानो महाराज यन्तारमिदमब्रवीत्।।	</td><td>	5-116-29a<br>5-116-29b	
</td></tr>
				
<tr><td>
	कृतवर्मा रथेनैष द्रुतमापतते शरी।<br>प्रत्युद्याहि रथेनैनं प्रवरं सर्वधन्विनाम्।।	</td><td>	5-116-30a<br>5-116-30b	
</td></tr>
				
<tr><td>
	`प्रयाहि सत्वरं सूत रथेन रथसत्तमम्।<br>निहनिष्यामि तं सङ्ख्ये वृष्णिवीरमरिन्दमम्'।।	</td><td>	5-116-31a<br>5-116-31b	
</td></tr>
				
<tr><td>
	ततः प्रजविताश्वेन रथेन रथिनांवरः।<br>आससाद रणे भोजं प्रतिमानं धनुष्मताम्।।	</td><td>	5-116-32a<br>5-116-32b	
</td></tr>
				
<tr><td>
	ततो गभस्तिमत्प्रख्यौ ज्वलिताविव पावकौ।<br>समेयातां नरव्याघ्रौ व्याघ्राविव तरस्विनौ।।	</td><td>	5-116-33a<br>5-116-33b	
</td></tr>
				
<tr><td>
	कृतवर्मा तु शैनेयं षड्विंशत्या समार्पयत्।<br>निशितैः सायकैस्तीक्ष्णैर्यन्तारं चास्य पञ्चभिः।।	</td><td>	5-116-34a<br>5-116-34b	
</td></tr>
				
<tr><td>
	चतुरश्चतुरो वाहांश्चतुर्भिः परमेषुभिः।<br>अविध्यत्साधुदान्तान्वै सैन्धवान्सात्वतस्य हि।।	</td><td>	5-116-35a<br>5-116-35b	
</td></tr>
				
<tr><td>
	रुक्मध्वजो रुक्मपृष्ठं महद्विष्फार्य कार्मुकम्।<br>रुक्माङ्गदी रुक्मवर्मा रुक्मपुङ्खैरवारयत्।।	</td><td>	5-116-36a<br>5-116-36b	
</td></tr>
				
<tr><td>
	ततोऽशीतिं शिनेः पौत्रः सायकान्कृतवर्मणे।<br>प्राहिणोत्त्वरया युक्तो द्रष्टुकामो धनञ्जयम्।।	</td><td>	5-116-37a<br>5-116-37b	
</td></tr>
				
<tr><td>
	सोऽतिविद्धो बलवता शत्रुणा शत्रुतापनः।<br>समकम्पतः दुर्धर्षः क्षितिकम्पे यथाऽचलः।।	</td><td>	5-116-38a<br>5-116-38b	
</td></tr>
				
<tr><td>
	त्रिषष्ट्या चतुरोऽस्याश्वान्सप्तभिः सारथिं तथा।<br>विव्याध निशितैस्तूर्णं सात्यकिः सत्यविक्रमः।।	</td><td>	5-116-39a<br>5-116-39b	
</td></tr>
				
				
<tr><td>
	`हताश्वसूते तु रथे स्थिताय शिनिपुङ्गवः'।<br>सुवर्णपुङ्खं विशिखं समादाय च सात्यकिः।<br>व्यसृजत्तं महाज्वालं सङ्क्रुद्धमिव पन्नगम्।।	</td><td>	5-116-40a<br>5-116-40b<br>5-116-40c	
</td></tr>
				
				
<tr><td>
	सोऽविध्यत्कृतवर्माणं यमदण्डोपमः शरः।<br>जाम्बूनदविचित्रं च वर्म निर्भिद्य भानुमत्।<br>अभ्यगाद्धरणीमुग्रो रुधिरेण समुक्षितः।।	</td><td>	5-116-41a<br>5-116-41b<br>5-116-41c	
</td></tr>
				
<tr><td>
	सञ्जातरुधिरश्चाजौ सात्वतेषुभिरर्दितः।<br>सशरं धनुरुत्सृज्य न्यपतत्स्यन्दनोत्तमात्।।	</td><td>	5-116-42a<br>5-116-42b	
</td></tr>
				
<tr><td>
	स सिंहदंष्ट्रो जानुभ्यां पतितोऽमितविक्रमः।<br>शरार्दितः सात्यकिना रथोपस्थे नरर्षभः।।	</td><td>	5-116-43a<br>5-116-43b	
</td></tr>
				
<tr><td>
	सहस्रबाहुसदृशमक्षोभ्यमिव सागरम्।<br>निवार्य कृतवर्माणं सात्यकिः प्रययौ ततः।।	</td><td>	5-116-44a<br>5-116-44b	
</td></tr>
				
<tr><td>
	`न हि तस्य शरोऽपार्थः कथञ्चिदपि पार्थिव।<br>दिदृक्षुः स हि वेगेन प्रायाद्यत्र धनञ्जयः।।	</td><td>	5-116-45a<br>5-116-45b	
</td></tr>
				
<tr><td>
	स शक्त्या क्षत्रियैस्तत्र निरुद्धो बलवत्तरः।<br>युयुधे सात्वतो राजन्दिदृक्षुः पाण्डुनन्दनम्'।।	</td><td>	5-116-46a<br>5-116-46b	
</td></tr>
				
<tr><td>
	खङ्गशक्तिधनुःकीर्णां गजाश्वरथसङ्कुलाम्।<br>प्रवर्तितोग्ररुधिरां शतशः क्षत्रियर्षभैः।।	</td><td>	5-116-47a<br>5-116-47b	
</td></tr>
				
<tr><td>
	प्रेक्षतां सर्वसैन्यानां मध्येन शिनिपुङ्गवः।<br>अभ्यगाद्वाहिनीं हित्वा वृत्रहेवासुरीं चमूम्।।	</td><td>	5-116-48a<br>5-116-48b	
</td></tr>
				
<tr><td>
	समाश्वस्य च हार्दिक्यो गृह्य चान्यन्महद्धनुः।<br>तस्थौ स तत्र बलवान्वारयन्युधि पाण्डवान्।।	</td><td>	5-116-49a<br>5-116-49b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे पोडशाधिकशततमोऽध्यायः।। 116 ।।	</td><td>		
</td></tr>
</tbody>