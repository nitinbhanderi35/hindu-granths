				
<tbody><tr><td>
	<b>धृतराष्ट्र उवाच।</b>	</td><td>	5-98-1x	
</td></tr>
				
<tr><td>
	बाणे तस्मिन्निकृत्ते तु धृष्टद्युम्ने च मोक्षिते।<br>तेन वृष्णिप्रवीरेण युयुधानेन सञ्जय।।	</td><td>	5-98-1a<br>5-98-1b	
</td></tr>
				
<tr><td>
	अमर्षितो महेष्वासः सर्वशस्त्रभृतां वरः।<br>नरव्याघ्रं शिनेः पौत्रं द्रोणः किमकरोद्युधि।।	</td><td>	5-98-2a<br>5-98-2b	
</td></tr>
<tr><td>
	<b>सञ्जय उवाच।</b>	</td><td>	5-98-3x	
</td></tr>
				
<tr><td>
	सम्प्रस्रुतक्रोधविषो व्यादितास्यशरासनः।<br>तीक्ष्णधारेषुदशनः सितनाराचदंष्ट्रवान्।।	</td><td>	5-98-3a<br>5-98-3b	
</td></tr>
				
<tr><td>
	संरम्भामर्षताम्राक्षो महोरग इव श्वसन्।<br>नरवीरः प्रमुदितः शोणैरश्वैर्महाजवैः।।	</td><td>	5-98-4a<br>5-98-4b	
</td></tr>
				
<tr><td>
	उत्पतद्भिरिवाकाशे क्रामद्भिरिव पर्वतम्।<br>रुक्मपुङ्खाञ्शरानस्यन्युयुधानमुपाद्रवत्।।	</td><td>	5-98-5a<br>5-98-5b	
</td></tr>
				
<tr><td>
	शरपातमहावर्षं रथघोषबलाहकम्।<br>कार्मुकैरावृतं राजन्नाराचबहुविद्युतम्।।	</td><td>	5-98-6a<br>5-98-6b	
</td></tr>
				
<tr><td>
	शक्तिखङ्गाशनिधरं क्रोधवेगसमुत्थितम्।<br>द्रोणमेघमनावार्यं हयमारुतचोदितम्।।	</td><td>	5-98-7a<br>5-98-7b	
</td></tr>
				
<tr><td>
	दृष्ट्वैवाभिपतन्तं तं शूरः परपुरञ्जयः।<br>उवाच सूतं शैनेयः प्रहसन्युद्धदुर्मदः।।	</td><td>	5-98-8a<br>5-98-8b	
</td></tr>
				
<tr><td>
	एनं वै ब्राह्मणं शूरं स्वकर्मण्यनवस्थितम्।<br>आश्रयं धार्तराष्ट्रस्य धर्मराजभयावहम्।।	</td><td>	5-98-9a<br>5-98-9b	
</td></tr>
				
<tr><td>
	शीघ्रं प्रजवितैरश्वैः प्रत्युद्याहि प्रहृष्टवत्।<br>आचार्यं राजपुत्राणां सततं शूरमानिनम्।।	</td><td>	5-98-10a<br>5-98-10b	
</td></tr>
<tr><td>
	<b>सञ्जय उवाच।</b>	</td><td>	5-98-11x	
</td></tr>
				
				
<tr><td>
	`एवमुक्तस्ततः सूतः सात्यकस्यावहद्रथम्'।<br>ततो रजतसङ्काशा माधवस्य हयोत्तमाः।<br>द्रोणस्याभिमुखाः शीघ्रमगच्छन्वातरंहसः।।	</td><td>	5-98-11a<br>5-98-11b<br>5-98-11c	
</td></tr>
				
<tr><td>
	ततस्तौ द्रोणशैनेयौ युयुधाते परन्तपौ।<br>शरैरनेकसाहस्रैस्ताडयन्तौ परस्परम्।।	</td><td>	5-98-12a<br>5-98-12b	
</td></tr>
				
				
<tr><td>
	इषुजालावृतं व्योम चक्रतुः पुरुषर्षभौ।<br>पूरयामासतुर्वीरावुभौ दश दिशः शरैः।<br>मेघाविवातपापाये धाराभिरितरेतरम्।।	</td><td>	5-98-13a<br>5-98-13b<br>5-98-13c	
</td></tr>
				
<tr><td>
	न स्म सूर्यस्तदा भाति न ववौ च समीरणः।<br>हषुजालावृतं घोरमन्धकारं समन्ततः।।	</td><td>	5-98-14a<br>5-98-14b	
</td></tr>
				
<tr><td>
	अनाधृष्यमिवान्येषां शूराणामभवत्तदा।<br>अन्धकारीकृते लोके द्रोणशैनेययोः शरैः।।	</td><td>	5-98-15a<br>5-98-15b	
</td></tr>
				
<tr><td>
	तयोः शीघ्रास्त्रविदुषोर्द्रोणसात्वतयोस्तदा।<br>नान्तरं शरवृष्टीनां ददृशे नरसिंहयोः।।	</td><td>	5-98-16a<br>5-98-16b	
</td></tr>
				
<tr><td>
	इषूणां सन्निपातेन शब्दो धाराभिघातजः।<br>शुश्रुवे शक्रमुक्तानामशनीनामिव स्वनः।।	</td><td>	5-98-17a<br>5-98-17b	
</td></tr>
				
<tr><td>
	नाराचैर्व्यतिविद्धानां शराणां रूपमाबभौ।<br>आशीविषविदष्टानां सर्पाणामिव भारत।।	</td><td>	5-98-18a<br>5-98-18b	
</td></tr>
				
<tr><td>
	तयोर्ज्यातलनिर्घोषः शुश्रुवे युद्धशौण्डयोः।<br>अजस्रं शैलशृङ्गाणां वज्रेणाहन्यतामिव।।	</td><td>	5-98-19a<br>5-98-19b	
</td></tr>
				
<tr><td>
	उभयोस्तौ रथौ राजंस्ते चाश्वास्तौ च सारथी।<br>रुक्मपुङ्खैः शरैछन्नाश्चित्ररूपा बभुस्तदा।।	</td><td>	5-98-20a<br>5-98-20b	
</td></tr>
				
<tr><td>
	निर्मलानामजिह्मानां नाराचानां विशाम्पते।<br>निर्मुक्ताशीविपाभानां सम्पातोऽभूत्सुदारुणः।।	</td><td>	5-98-21a<br>5-98-21b	
</td></tr>
				
<tr><td>
	उभयोः पतिते छत्रे तथैव पतितौ ध्वजौ।<br>`निकृन्ततोः शरैस्तीक्ष्णैर्द्रोणसात्यकयो रणे'।।	</td><td>	5-98-22a<br>5-98-22b	
</td></tr>
				
				
<tr><td>
	उभौ रुधिरसिक्ताङ्गावुभौ च विजयैषिणौ।<br>स्रवद्भिः शोणितं गात्रैः प्रस्रुताविव वारणौ।<br>अन्योन्यमभ्यविध्येतां जीवितान्तकरैः शरैः।।	</td><td>	5-98-23a<br>5-98-23b<br>5-98-23c	
</td></tr>
				
<tr><td>
	गर्जितोत्कृष्टसन्नादाः शङ्खदुन्दुभिनिःस्वनाः।<br>उपारमन्महाराज व्याजहार न कश्चन।।	</td><td>	5-98-24a<br>5-98-24b	
</td></tr>
				
<tr><td>
	तुष्णींभूतान्यनौकानि योधा युद्धादुपारमन्।<br>ददर्श द्वैरथं ताभ्यां जातकौतूहलो जनः।।	</td><td>	5-98-25a<br>5-98-25b	
</td></tr>
				
<tr><td>
	रथिनो हस्तियन्तारो हयारोहाः पदातयः।<br>अवैक्षन्ताचलैर्नेत्रैः परिवार्य नरर्षभौ।।	</td><td>	5-98-26a<br>5-98-26b	
</td></tr>
				
<tr><td>
	हस्त्यनीकान्यतिष्ठन्त तथानीकानि वाजिनाम्।<br>तथैव रथवाहिन्यः प्रतिव्यूह्य व्यवस्थिताः।।	</td><td>	5-98-27a<br>5-98-27b	
</td></tr>
				
<tr><td>
	मुक्ताविद्रुमचित्रैश्च मणिकाञ्चनभूषितैः।<br>ध्वजैराभरणैश्चित्रैः कवचैश्च हिरण्मयैः।।	</td><td>	5-98-28a<br>5-98-28b	
</td></tr>
				
<tr><td>
	वैजयन्तीपताकाभिः परिस्तोमाङ्गकम्बलैः।<br>विमलैर्निशितैः शस्त्रैर्हयानां च प्रकीर्णकैः।।	</td><td>	5-98-29a<br>5-98-29b	
</td></tr>
				
<tr><td>
	जातरूपमयीभिश्च राजतीभिश्च मूर्धसु।<br>गजानां कुम्भमालाभिर्दन्तवेष्टैश्च भारत।।	</td><td>	5-98-30a<br>5-98-30b	
</td></tr>
				
<tr><td>
	सबलाकाः सखद्योताः सैरावतशतहदाः।<br>अदृश्यन्तोष्णपर्याये मेघानामिव वागुराः।।	</td><td>	5-98-31a<br>5-98-31b	
</td></tr>
				
<tr><td>
	अपश्यन्नस्मदीयाश्च ते च यौधिष्ठिराः स्थिताः।<br>तद्युद्धं युयुधानस्य द्रोणस्य च महात्मनः।।	</td><td>	5-98-32a<br>5-98-32b	
</td></tr>
				
<tr><td>
	विमानाग्रगता देवा ब्रह्मसोमपुरोगमाः।<br>सिद्धचारणसङ्खाश्च विद्याधरमहोरगाः।।	</td><td>	5-98-33a<br>5-98-33b	
</td></tr>
				
				
<tr><td>
	`गन्धर्वा दानवा यक्षा राक्षसाप्सरसः खगाः'।<br>गतप्रत्यागताक्षेपैश्चितैरस्त्रविघातिभिः।<br>विविधैर्विस्मयं जग्मुस्तयोः पुरुषसिंहयोः।।	</td><td>	5-98-34a<br>5-98-34b<br>5-98-34c	
</td></tr>
				
<tr><td>
	हस्तलाघवमस्त्रेषु दर्शयन्तौ महाबलौ।<br>अन्योन्यमभिविध्येतां शरैस्तौ द्रोणसात्यकी।।	</td><td>	5-98-35a<br>5-98-35b	
</td></tr>
				
<tr><td>
	ततो द्रोणस्य दाशार्हः शरांश्चिच्छेद संयुगे।<br>पत्रिभिः सुदृढैराशु धनुश्चैव महाद्युतेः।।	</td><td>	5-98-36a<br>5-98-36b	
</td></tr>
				
<tr><td>
	निमेषान्तरमात्रेण भारद्वाजोऽपरं धनुः।<br>सज्यं चकार तदपि चिच्छेदास्य स सात्यकिः।।	</td><td>	5-98-37a<br>5-98-37b	
</td></tr>
				
<tr><td>
	ततस्त्वरन्पुनर्द्रोणो धनुर्हस्तो व्यतिष्ठत।<br>सज्यं सज्यं धनुश्चास्य चिच्छेद निशिथैः शरैः।।	</td><td>	5-98-38a<br>5-98-38b	
</td></tr>
				
<tr><td>
	एवमेकशतं छिन्नं धनुषां दृढधन्विना।<br>न चान्तरं तयोर्दृष्टं सन्धाने च्छेदनेऽपि च।।	</td><td>	5-98-39a<br>5-98-39b	
</td></tr>
				
<tr><td>
	ततोऽस्य संयुगे द्रोणो दृष्ट्वा कर्मातिमानुषम्।<br>युयुधानस्य राजेन्द्र मनसैतदचिन्तयत्।।	</td><td>	5-98-40a<br>5-98-40b	
</td></tr>
				
<tr><td>
	एतदस्त्रबलं रामे कार्तवीर्ये धनञ्जये।<br>भीष्मे च पुरुषव्याघ्रे यदिदं सात्वतां वरे।।	</td><td>	5-98-41a<br>5-98-41b	
</td></tr>
				
<tr><td>
	तं चास्य मनसा द्रोणः पूजयामास विक्रमम्।<br>लाघवं वासवस्येव सम्प्रेक्ष्य द्विजसत्तमः।।	</td><td>	5-98-42a<br>5-98-42b	
</td></tr>
				
<tr><td>
	तुतोषास्त्रविदां श्रेष्ठस्तथा देवाः सवासवाः।<br>न तामालक्षयामासुर्लघुतां शीघ्रचारिणः।।	</td><td>	5-98-43a<br>5-98-43b	
</td></tr>
				
<tr><td>
	देवाश्च युयुधानस्य गन्धर्वाश्च विशाम्पते।<br>सिद्धचारणसङ्घाश्च विदुर्द्रोणस्य कर्म तत्।।	</td><td>	5-98-44a<br>5-98-44b	
</td></tr>
				
<tr><td>
	ततोऽन्यद्धनुरादाय द्रोणः क्षत्रियमर्दनः।<br>अस्त्रैरस्त्रविदां श्रेष्ठो योधयामास भारत।।	</td><td>	5-98-45a<br>5-98-45b	
</td></tr>
				
<tr><td>
	तस्यास्त्राण्यस्त्रमायाभिः प्रतिहत्य स सात्यकिः।<br>जघान निशितैर्बाणैस्तदद्भुतमिवाभवत्।।	</td><td>	5-98-46a<br>5-98-46b	
</td></tr>
				
<tr><td>
	तस्यातिमानुषं कर्म दृष्ट्वाऽन्यैरसमं रणे।<br>युक्तं योगेन योगज्ञास्तावकाः समपूजयन्।।	</td><td>	5-98-47a<br>5-98-47b	
</td></tr>
				
<tr><td>
	यदस्त्रमस्यति द्रोणस्तदेवास्यति सात्यकिः।<br>तमाचार्योऽथ सम्भ्रान्तोऽयोधयच्छत्रुतापनः।।	</td><td>	5-98-48a<br>5-98-48b	
</td></tr>
				
<tr><td>
	ततः क्रुद्धो महाराज धनुर्वेदस्य पारगः।<br>वधाय युयुधानस्य दिव्यमस्त्रमुदैरयत्।।	</td><td>	5-98-49a<br>5-98-49b	
</td></tr>
				
<tr><td>
	तदाग्नेयं महाघोरं रिपुघ्नमुपलक्ष्य सः।<br>दिव्यमस्त्रं महेष्वासो वारुणं समुदैरयत्।।	</td><td>	5-98-50a<br>5-98-50b	
</td></tr>
				
<tr><td>
	हाहाकारो महानासीद्दृष्ट्वा दिव्यास्त्रधारिणौ।<br>न विचेरुस्तदाऽऽकाशे भूतान्याकाशगान्यपि।।	</td><td>	5-98-51a<br>5-98-51b	
</td></tr>
				
<tr><td>
	अस्त्रे ते वारुणाग्नेये यदा बाणैः समाहिते।<br>न यावदभ्यपद्येतां व्यावर्तदथ भास्करः।।	</td><td>	5-98-52a<br>5-98-52b	
</td></tr>
				
<tr><td>
	ततो युधिष्ठिरो राजा भीमसेनश्च पाण्डवः।<br>नकुलः सहदेवश्च पर्यरक्षन्त सात्यकिम्।।	</td><td>	5-98-53a<br>5-98-53b	
</td></tr>
				
<tr><td>
	धृष्टद्युम्नमुखैः सार्धं विराटश्च सकेकयः।<br>मत्स्याः साल्वेयसेनाश्च द्रोणमाजग्मुरञ्जसा।।	</td><td>	5-98-54a<br>5-98-54b	
</td></tr>
				
<tr><td>
	दुःशासनं पुरस्कृत्य राजपुत्राः सहस्रशः।<br>द्रोणमभ्युपपद्यन्त सपत्नैः परिवारितम्।।	</td><td>	5-98-55a<br>5-98-55b	
</td></tr>
				
<tr><td>
	रजसा संवृते लोके शरजालसमावृते।।<br>सर्वमाविग्नमभवन्न प्राज्ञायत किञ्चन।	</td><td>	5-98-56a<br>5-98-56b	
</td></tr>
				
<tr><td>
	सैन्येन रजसा ध्वस्ते निर्मर्यादमवर्तत।।<br>`तेनान्तरेण पार्थस्तु रणे जित्वा महारिपून्।	</td><td>	5-98-57a<br>5-98-57b	
</td></tr>
				
<tr><td>
	अतिक्रान्तस्तदा युद्धं कृत्वा पर्यवतस्थिवान्'।।<br>	</td><td>	5-98-58a<br>5-98-58b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि<br> चतुर्दशदिवसयुद्धे अष्टनवतितमोऽध्यायः।। 98 ।।	</td><td>		
</td></tr></tbody>