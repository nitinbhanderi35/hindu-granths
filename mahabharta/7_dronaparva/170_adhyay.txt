				
<tbody><tr><td>
	<b>सञ्चय उवाच।</b>	</td><td>	5-170-1x	
</td></tr>
				
<tr><td>
	नकुलं रभसं युद्धे निघ्नन्तं वाहिनीं तव।<br>अभ्ययात्सौबलः क्रुद्धस्तिष्ठतिष्ठेति चाब्रवीत्।।	</td><td>	5-170-1a<br>5-170-1b	
</td></tr>
				
<tr><td>
	कृतवैरौ तु तौ वीरावन्योन्यवधकाङ्क्षिणौ।<br>शरैः पूर्णायतोत्सृष्टैरन्योन्यमभिजघ्नतुः।।	</td><td>	5-170-2a<br>5-170-2b	
</td></tr>
				
<tr><td>
	यथैव नकुलो राजञ्शरवर्षाण्यमुञ्चत।<br>तथैव सौबलश्चापि शिक्षां सन्दर्शयन्युधि।।	</td><td>	5-170-3a<br>5-170-3b	
</td></tr>
				
<tr><td>
	तावुभौ समरे शूरौ शरकण्टकिनौ तदा।<br>व्यराजेतां महाराज श्वाविधौ शललैरिव।।	</td><td>	5-170-4a<br>5-170-4b	
</td></tr>
				
<tr><td>
	रुक्मपुङ्खैरजिह्माग्रैः शरैश्छिन्नतनुच्छदौ।<br>रुधिरौघपरिक्लिन्नौ व्यभ्राजेतां महामृधे।।	</td><td>	5-170-5a<br>5-170-5b	
</td></tr>
				
<tr><td>
	तपनीयनिभौ चित्रो कल्पवृक्षाविव द्रुमौ।<br>किंशुकाविव चोत्फुल्लौ प्रकाशेते रणाजिरे।।	</td><td>	5-170-6a<br>5-170-6b	
</td></tr>
				
<tr><td>
	तावुभौ समरे शूरौ शरकण्टकिनौ तदा।<br>व्यराजेतां महारान्कण्टकैरिव शाल्मली।।	</td><td>	5-170-7a<br>5-170-7b	
</td></tr>
				
<tr><td>
	सुजिह्मं प्रेक्षमाणौ च राजन्विवृतलोचनौ।<br>क्रोधसंरक्तनयनौ निर्दहन्तौ परस्परम्।।	</td><td>	5-170-8a<br>5-170-8b	
</td></tr>
				
<tr><td>
	श्यालस्तु तव सङ्क्रुद्धो माद्रीपुत्रं हसन्निव।<br>कर्णिनैकेन विव्याध हृदये निशितेन ह।।	</td><td>	5-170-9a<br>5-170-9b	
</td></tr>
				
<tr><td>
	नकुलस्तु भृशं विद्वः श्यालेन तव धन्विना।<br>निषसाद रथोपस्थे कश्मलं चाविशन्महत्।।	</td><td>	5-170-10a<br>5-170-10b	
</td></tr>
				
<tr><td>
	अत्यन्तवैरिणां दृप्तं दृष्ट्वा शत्रुं तथाऽऽगतम्।<br>ननाद शकुनी राजंस्तपान्ते जलदो यथा।।	</td><td>	5-170-11a<br>5-170-11b	
</td></tr>
				
<tr><td>
	प्रतिलभ्य ततः संज्ञां नकुलः पाण्डुनन्दनः।<br>अभ्ययात्सौबलं भूयो व्यात्तानन इवान्तकः।।	</td><td>	5-170-12a<br>5-170-12b	
</td></tr>
				
<tr><td>
	सङ्क्रुद्धः शकुनिं षष्ट्या विव्याध भरतर्षभ।<br>पुनश्चैनं शतेनैव नाराचानां स्तनान्तरे।।	</td><td>	5-170-13a<br>5-170-13b	
</td></tr>
				
<tr><td>
	अथास्य सशरं चापं मृष्टिदेशेऽच्छिनत्तदा।<br>ध्वजं च त्वरितं छित्त्वा रथाद्भूमावपातयत्।।	</td><td>	5-170-14a<br>5-170-14b	
</td></tr>
				
				
<tr><td>
	विशिखेन च तीक्ष्णेन पीतेन निशितेन च।<br>ऊरू निर्भिद्य चैकेन नकुलः पाण्डुनन्दनः।<br>श्येनं सपक्षं व्याधेन पातयामास तं तदा।।	</td><td>	5-170-15a<br>5-170-15b<br>5-170-15c	
</td></tr>
				
<tr><td>
	सोऽतिविद्धो महाराज रथोपस्थ उपाविशत्।<br>ध्वजयष्टिं परिक्लिश्य कामुकः कामिनीं यथा।।	</td><td>	5-170-16a<br>5-170-16b	
</td></tr>
				
<tr><td>
	तं विसंज्ञं निपतितं दृष्ट्वा श्यालं तवानघ।<br>अपोवाह रथेनाशु सारथिर्ध्वजिनीमुखात्।।	</td><td>	5-170-17a<br>5-170-17b	
</td></tr>
<tr><td>
	ततः सञ्चुक्रुशुः पार्था ये च तेषां पदानुगाः।।	</td><td>	5-170-18a	
</td></tr>
				
<tr><td>
	निर्जित्य च रणे शत्रुं नकुलः शत्रुतापनः।<br>अब्रवीत्सारथिं क्रुद्धो द्रोणानीकायं मां वह।।	</td><td>	5-170-19a<br>5-170-19b	
</td></tr>
				
<tr><td>
	तस्य तद्वचनं श्रुत्वा माद्रीपुत्रस्य सारथिः।<br>प्रायात्तेन तदा राजन्यत्र द्रोणो व्यवस्थितः।।	</td><td>	5-170-20a<br>5-170-20b	
</td></tr>
				
<tr><td>
	शिखण्डिनं तु समरे द्रोणप्रेप्सुं विशाम्पते।<br>कृपः शारद्वतो यत्तः प्रत्यगच्छत्स वेगितः।।	</td><td>	5-170-21a<br>5-170-21b	
</td></tr>
				
<tr><td>
	गौतमं द्रुतमायान्तं द्रोणानीकमरिन्दमम्।<br>विव्याध नवभिर्भल्लैः शिखण्डी प्रहसन्निव।।	</td><td>	5-170-22a<br>5-170-22b	
</td></tr>
				
<tr><td>
	तमाचार्यो महाराज विद्धा पञ्चभिराशुगैः।।<br>पुनर्विव्याध विंशत्या पुत्राणां प्रियकृत्तव।।	</td><td>	5-170-23a<br>5-170-23b	
</td></tr>
				
<tr><td>
	महद्युद्धं तयोरासीद्धोररूपं भयानकम्।।<br>यथा देवासुरे युद्धे शम्बरामरराजयोः।।	</td><td>	5-170-24a<br>5-170-24b	
</td></tr>
				
				
<tr><td>
	शरजालावृतं व्योम चक्रतुस्तौ महारथौ।<br>मेघाविव तपापाये वीरौ समरदुर्मदौ।<br>प्रकृत्या घोररूपं तदासीद्धोरतरं पुनः।।	</td><td>	5-170-25a<br>5-170-25b<br>5-170-25c	
</td></tr>
				
<tr><td>
	रात्रिश्च भरतश्रेष्ठ योधानां युद्धशालिनाम्।<br>कालरात्रिनिभा ह्यासीद्धोररूपा भयानका।।	</td><td>	5-170-26a<br>5-170-26b	
</td></tr>
				
<tr><td>
	शिखण्डी तु महाराज गौतमस्य महद्धनुः।<br>अर्धचन्द्रेण चिच्छेद सज्यं सविशिखं तदा।।	</td><td>	5-170-27a<br>5-170-27b	
</td></tr>
				
<tr><td>
	तस्य क्रुद्धः कृपो राजञ्शक्तिं चिक्षेप दारुणाम्।<br>स्वर्णदण्डामकुण्ठाग्रां कर्मारपरिमार्जिताम्।।	</td><td>	5-170-28a<br>5-170-28b	
</td></tr>
				
<tr><td>
	तामापतन्तीं चिच्छेद शिखण्डी बहुभिः शरैः।<br>सापतन्मेदिनीं कृत्ता भासयन्ती महाप्रभा।।	</td><td>	5-170-29a<br>5-170-29b	
</td></tr>
				
<tr><td>
	अथान्यद्धनुरादाय गौतमो रथिनां वारः।<br>प्राच्छादयच्छितैर्बाणैर्महाराज शिखण्डिनम्।।	</td><td>	5-170-30a<br>5-170-30b	
</td></tr>
				
<tr><td>
	स च्छाद्यमानः समरे गौतमेन यशस्विना।<br>न्यषीदत रथोपस्थे शिखण्डी रथिनां वरः।।	</td><td>	5-170-31a<br>5-170-31b	
</td></tr>
				
<tr><td>
	सीदन्तं चैनमालोक्य कृपः शारद्वतो युधि।<br>आजघ्ने बहुभिर्बाणैर्जिघांसन्निव भारत।।	</td><td>	5-170-32a<br>5-170-32b	
</td></tr>
				
<tr><td>
	विमुखं तु रणे दृष्ट्वा याज्ञसेनिं महारथम्।<br>पाञ्चालाः सोमकाश्चैव परिवव्रुः समन्ततः।।	</td><td>	5-170-33a<br>5-170-33b	
</td></tr>
				
<tr><td>
	तथैव तव पुत्राश्च परिवव्रुर्द्विजोत्तमम्।<br>महत्या सेनया सार्धं ततो युद्धमवर्तत।।	</td><td>	5-170-34a<br>5-170-34b	
</td></tr>
				
<tr><td>
	रथानां च रणे राजन्नन्योन्यमभिधावताम्।<br>बभूव तुमुलः शब्दो मेघानां गर्जतामिव।।	</td><td>	5-170-35a<br>5-170-35b	
</td></tr>
				
<tr><td>
	द्रवतां सादिनां चैव गजानां च विशाम्पते।<br>अन्योन्यमभितो राजन्क्रूरमायोधनं बभौ।।	</td><td>	5-170-36a<br>5-170-36b	
</td></tr>
				
<tr><td>
	पत्तीनां द्रवतां चैव पादशब्देन मेदिनी।<br>अकम्पत महाराज भयत्रस्तेव चाङ्गना।।	</td><td>	5-170-37a<br>5-170-37b	
</td></tr>
				
<tr><td>
	रथिनो रथमारुह्य प्रद्रुता वेगवत्तरम्।<br>अगृह्णन्बहवो राजञ्शलभान्वायसा इव।।	</td><td>	5-170-38a<br>5-170-38b	
</td></tr>
				
<tr><td>
	तथा गजान्प्रभिन्नांश्च सम्प्रभिन्ना महागजाः।<br>तस्मिन्नेव पदे यत्ता निगृह्णन्ति स्म भारत।।	</td><td>	5-170-39a<br>5-170-39b	
</td></tr>
				
<tr><td>
	सादी सादिनमासाद्य पत्तयश्च पदातिनम्।<br>समासाद्य रणेऽन्योन्यं संरब्धा नातिचक्रमुः।।	</td><td>	5-170-40a<br>5-170-40b	
</td></tr>
				
<tr><td>
	धावतां द्रवतां चैव पुनरावर्ततामपि।<br>बभूव तत्र सैन्यानां शब्दः सुविपुलो निशि।।	</td><td>	5-170-41a<br>5-170-41b	
</td></tr>
				
<tr><td>
	दीप्यमानाः प्रदीपाश्च रथवारणवाजिषु।<br>अदृश्यन्त महाराज महोल्का इव खाच्च्युताः।।	</td><td>	5-170-42a<br>5-170-42b	
</td></tr>
				
<tr><td>
	सा निशा भरतश्रेष्ठ प्रदीपैरवभासिता।<br>दिवसप्रतिमा राजन्बभूव रणमूर्धनि।।	</td><td>	5-170-43a<br>5-170-43b	
</td></tr>
				
<tr><td>
	आदित्येन यथा व्याप्तं तमो लोके प्रणश्यति।<br>तथा नष्टं तमो घोरं दीपैर्दीप्तैरितस्ततः।।	</td><td>	5-170-44a<br>5-170-44b	
</td></tr>
				
<tr><td>
	दिवं च पृथिवीं चैव दिशश्च प्रदिशस्तथा।<br>रजसा तमसा व्याप्ता द्योतिताः प्रभया पुनः।।	</td><td>	5-170-45a<br>5-170-45b	
</td></tr>
				
<tr><td>
	अस्त्राणां कवचनानां च मणीनां च महात्मनाम्।<br>अन्तर्दधुः प्रभाः सर्वा दीपैस्तैरवभासिताः।।	</td><td>	5-170-46a<br>5-170-46b	
</td></tr>
				
<tr><td>
	तस्मिन्कोलाहले युद्धे वर्तमाने निशामुखे।<br>न किञ्चिद्विदुरात्मानमयमस्मीति भारत।।	</td><td>	5-170-47a<br>5-170-47b	
</td></tr>
				
				
<tr><td>
	अवधीत्समरे पुत्रं पिता भरतसत्तम।<br>पुत्रश्च पितरं मोहात्सखायं च सखा तथा।<br>स्वस्रीयं मातुलश्चापि स्वस्रीयश्चापि मातुलम्।।	</td><td>	5-170-48a<br>5-170-48b<br>5-170-48c	
</td></tr>
				
<tr><td>
	स्वे स्वान्परे परांश्चापि निजघ्नुरितरेतरम्।<br>निर्मर्यादमभूद्युद्धं रात्रौ भीरुभयानकम्।।	</td><td>	5-170-49a<br>5-170-49b	
</td></tr>
<tr><td>
	।। इति श्रीमन्महाभारते द्रोणपर्वणि घटोत्कचवधपर्वणि<br> चतुर्दशरात्रियुद्धे सप्तत्यधिकशततमोऽध्यायः।। 170 ।।	</td><td>		
</td></tr>
</tbody>