				
<tbody><tr><td>
	<b>सञ्जय उवाच।</b>	</td><td>	5-87-1x	
</td></tr>
				
<tr><td>
	तस्यां निशायां व्युष्टायां द्रोणः शस्त्रभृतां वरः।<br>स्वान्यनीकानि सर्वाणि प्राक्रामद्व्यूहितुं ततः।।	</td><td>	5-87-1a<br>5-87-1b	
</td></tr>
				
<tr><td>
	शूराणां गर्जतां राजन्सङ्क्रुद्धानाममर्षिणाम्।<br>श्रूयन्ते स्म गिरश्चित्राः परस्परवधैषिणाम्।।	</td><td>	5-87-2a<br>5-87-2b	
</td></tr>
				
<tr><td>
	विष्फार्य च धनूंष्यन्ये ज्याः परे परिमृज्य च।<br>विनिःश्वसन्तः प्राक्रोशन्क्वेदानीं स धनञ्जयः।।	</td><td>	5-87-3a<br>5-87-3b	
</td></tr>
				
<tr><td>
	विकोशान्सुत्सरूनन्ये कृतधारान्समाहितान्।<br>पीतानाकाशसङ्काशानसीन्केचिच्च चिक्षिपुः।।	</td><td>	5-87-4a<br>5-87-4b	
</td></tr>
				
<tr><td>
	चरन्तस्त्वसिमार्गांश्च धनुर्मार्गांश्च शिक्षिताः।<br>सङ्ग्राममनसः शूरा दृश्यन्ते स्म सहस्रशः।।	</td><td>	5-87-5a<br>5-87-5b	
</td></tr>
				
<tr><td>
	सघण्टाश्चन्दनादिग्धाः स्वर्णवज्रविभूषिताः।<br>समुत्क्षिप्य गदाश्चान्ये पर्यपृच्छन्त पाण्डवम्।	</td><td>	5-87-6a<br>5-87-6b	
</td></tr>
				
<tr><td>
	अन्ये बलमदोन्मत्ताः परिघैर्बाहुशालिनः।<br>चक्रुः सम्बाधमाकाशमुच्छ्रितेन्द्रध्वजोपमैः।।	</td><td>	5-87-7a<br>5-87-7b	
</td></tr>
				
<tr><td>
	नानाप्रहरणैश्चान्ये विचित्रस्रगलङ्कृताः।<br>सङ्ग्राममनसः शूरास्तत्रतत्र व्यवस्थिताः।।	</td><td>	5-87-8a<br>5-87-8b	
</td></tr>
				
<tr><td>
	क्वार्जुनः क्व स गोविन्दः क्व च मानी वृकोदरः।<br>क्व च ते सुहृदस्तेषामाह्वयन्ते रणे तदा।।	</td><td>	5-87-9a<br>5-87-9b	
</td></tr>
				
<tr><td>
	ततः शङ्खमुपाध्माय त्वरयन्वाजिनः स्वयम्।<br>इतस्ततस्तान्रचयन्द्रोणश्चरति वेगितः।।	</td><td>	5-87-10a<br>5-87-10b	
</td></tr>
				
<tr><td>
	तेष्वनीकेषु सर्वेषु स्थितेष्वाहवनन्दिषु।<br>भारद्वाजो महाराज जयद्रथमथाब्रवीत्।।	</td><td>	5-87-11a<br>5-87-11b	
</td></tr>
				
<tr><td>
	त्वं चैव सौमदत्तिश्च कर्णश्चैव महारथः।<br>अश्वत्थामा च शल्यश्च वृषसेनः कृपस्तथा।।	</td><td>	5-87-12a<br>5-87-12b	
</td></tr>
				
<tr><td>
	शतं चाश्वसहस्राणां रथानामयुतानि षट्।<br>द्विरदानां प्रभिन्नानां सहस्राणि चतुर्दश।।	</td><td>	5-87-13a<br>5-87-13b	
</td></tr>
				
<tr><td>
	पदातीनां सहस्राणि दंशितान्येकविंशतिः।<br>गव्यूतिषु त्रिमात्रासु मामनासाद्य तिष्ठत।।	</td><td>	5-87-14a<br>5-87-14b	
</td></tr>
				
<tr><td>
	तत्रस्थं त्वां न संसोढुं शक्ता देवाः सवासवाः।<br>किं पुनः पाण्डवाः सर्वे समाश्वसिहि सैन्धव।।	</td><td>	5-87-15a<br>5-87-15b	
</td></tr>
<tr><td>
	<b>सञ्जय उवाच।</b>	</td><td>	5-87-16x	
</td></tr>
				
				
<tr><td>
	एवमुक्तः समाश्वस्तः सिन्धुराजो जयद्रथः।<br>सम्प्रायात्सहगान्धारैर्वृतस्तैश्च महारथैः।<br>वर्मिभिः सादिभिर्यत्तैः प्रासपाणिहयस्थितैः।।	</td><td>	5-87-16a<br>5-87-16b<br>5-87-16c	
</td></tr>
				
<tr><td>
	चामरापीडिनः सर्वे जाम्बूनदविभूषिताः।<br>जयद्रथस्य राजेन्द्र हयाः साधुप्रवाहिनः।।	</td><td>	5-87-17a<br>5-87-17b	
</td></tr>
<tr><td>
	ते चैकसप्तसाहस्रास्त्रिसाहस्राश्च सैन्धवाः।।	</td><td>	5-87-18a	
</td></tr>
				
<tr><td>
	मत्तानां सुविरूढानां हस्त्यारोहैर्विशारदैः।<br>हस्तिनां भीमरूपाणां वर्मिणां रौद्रकर्मिणाम्।।	</td><td>	5-87-19a<br>5-87-19b	
</td></tr>
				
<tr><td>
	अध्यर्धेन सहस्रेण पुत्रो दुर्मर्षणस्तव।<br>अग्रतः सर्वसैन्यानां योत्स्यमानो व्यवस्थितः।।	</td><td>	5-87-20a<br>5-87-20b	
</td></tr>
				
<tr><td>
	ततो दुःशासनश्चैव विकर्णश्च तवात्मजौ।<br>सिन्धुराजार्थसिद्ध्यर्थमग्रानीके व्यवस्थितौ।।	</td><td>	5-87-21a<br>5-87-21b	
</td></tr>
				
<tr><td>
	दीर्घो द्वादशगव्यूतिः पश्चार्धे पञ्चविस्तृतः।<br>व्यूहस्तु चक्रशकटो भारद्वाजेन निर्मितः।।	</td><td>	5-87-22a<br>5-87-22b	
</td></tr>
				
<tr><td>
	नानानृपतिभिर्वीरैस्तत्रतत्र व्यवस्थितैः।<br>रथाश्वगजपत्त्योघैर्द्रोणेन विहितः स्वयम्।।	</td><td>	5-87-23a<br>5-87-23b	
</td></tr>
				
<tr><td>
	पश्चार्धे तस्य पद्मस्तु गर्भव्यूहः पुनः कृतः।<br>सूचीपद्मस्य गर्भस्थो गूढो व्यूहः कृतः पुनः।।	</td><td>	5-87-24a<br>5-87-24b	
</td></tr>
				
<tr><td>
	एवमेतं महाव्यूहं व्यूह्य द्रोणो व्यवस्थितः।<br>सूचीमुखे महेष्वासः कृतवर्मा व्यवस्थितः।।	</td><td>	5-87-25a<br>5-87-25b	
</td></tr>
				
<tr><td>
	अनन्तरं च काम्भोजो जलसन्धश्च मारिष।<br>दुर्योधनश्च कर्णश्च तदनन्तरमेव च।।	</td><td>	5-87-26a<br>5-87-26b	
</td></tr>
				
<tr><td>
	ततः शतसहस्राणि योदानानमनिवर्तिनाम्।<br>व्यवस्थितानि सर्वाणि शकटे मुखरक्षिणाम्।।	</td><td>	5-87-27a<br>5-87-27b	
</td></tr>
				
<tr><td>
	तेषां च पृष्ठतो राजा बलेन महता वृतः।<br>जयद्रथस्ततो राजा सूचीपार्श्वे व्यवस्थितः।।	</td><td>	5-87-28a<br>5-87-28b	
</td></tr>
				
<tr><td>
	शकटस्य तु राजेन्द्र भारद्वाजो मुखे स्थितः।<br>नात्र तस्याभवद्भोदो जुगोपैनं ततः स्वयम्।।	</td><td>	5-87-29a<br>5-87-29b	
</td></tr>
				
				
<tr><td>
	श्वेतवर्माम्बरोष्णीषो व्यूढोरस्को महाभुजः।<br>धनुर्विस्फारयन्द्रोणस्तस्थौ क्रुद्ध इवान्तकः।<br>`तस्य सैन्यस्य सर्वस्य नेता गोप्ता च वीर्यवान्'।।	</td><td>	5-87-30a<br>5-87-30b<br>5-87-30c	
</td></tr>
				
<tr><td>
	ताकिनं शोणहयं वेदीकृष्णाजिनध्वजम्।<br>द्रोणस्य रथमालोक्य प्रहृष्टाः कुरवोऽभवन्।।	</td><td>	5-87-31a<br>5-87-31b	
</td></tr>
				
<tr><td>
	सिद्धचारणसङ्घानां विस्मयः सुमहानभूत्।<br>द्रोणेन विहितं दृष्ट्वा व्यूहं क्षुब्धार्णवोपमम्।।	</td><td>	5-87-32a<br>5-87-32b	
</td></tr>
				
<tr><td>
	सशैलसागरवनां नानाजनपदाकुलाम्।<br>ग्रसेद्व्यूहः क्षितिं सर्वामिति भूतानि मेनिरे।।	</td><td>	5-87-33a<br>5-87-33b	
</td></tr>
				
				
				
<tr><td>
	बहुरथमनुजाश्वपत्तिनागं<br>प्रतिभयनिःस्वनमद्भुतानुरूपम्।<br>अहितहृदयभेदनं महद्वै<br>शकटमवेक्ष्य कृतं ननन्द राजा।।	</td><td>	5-87-34a<br>5-87-34b<br>5-87-34c<br>5-87-34d	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि<br> चतुर्दशदिसयुद्धे सप्ताशीतितमोऽध्यायः।। 87 ।।	</td><td>		
</td></tr></tbody>