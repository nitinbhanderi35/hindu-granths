<span style="font-size: 15pt; line-height: 175%"><br>
सञ्जय उवाच॥<br>
<br>
तस्यां निशायां व्युष्टायां द्रोणः शस्त्रभृतां वरः |<br>
स्वान्यनीकानि सर्वाणि प्राक्रामद्व्यूहितुं ततः ॥१॥<br>
<br>
शूराणां गर्जतां राजन्सङ्क्रुद्धानाममर्षिणाम् |<br>
श्रूयन्ते स्म गिरश्चित्राः परस्परवधैषिणाम् ॥२॥<br>
<br>
विस्फार्य च धनूंष्याजौ ज्याः करैः परिमृज्य च |<br>
विनिःश्वसन्तः प्राक्रोशन्क्वेदानीं स धनञ्जयः ॥३॥<br>
<br>
विकोशान्सुत्सरूनन्ये कृतधारान्समाहितान् |<br>
पीतानाकाशसङ्काशानसीन्केचिच्च चिक्षिपुः ॥४॥<br>
<br>
चरन्तस्त्वसिमार्गांश्च धनुर्मार्गांश्च शिक्षया |<br>
सङ्ग्राममनसः शूरा दृश्यन्ते स्म सहस्रशः ॥५॥<br>
<br>
सघण्टाश्चन्दनादिग्धाः स्वर्णवज्रविभूषिताः |<br>
समुत्क्षिप्य गदाश्चान्ये पर्यपृच्छन्त पाण्डवम् ॥६॥<br>
<br>
अन्ये बलमदोन्मत्ताः परिघैर्बाहुशालिनः |<br>
चक्रुः सम्बाधमाकाशमुच्छ्रितेन्द्रध्वजोपमैः ॥७॥<br>
<br>
नानाप्रहरणैश्चान्ये विचित्रस्रगलङ्कृताः |<br>
सङ्ग्राममनसः शूरास्तत्र तत्र व्यवस्थिताः ॥८॥<br>
<br>
क्वार्जुनः क्व च गोविन्दः क्व च मानी वृकोदरः |<br>
क्व च ते सुहृदस्तेषामाह्वयन्तो रणे तदा ॥९॥<br>
<br>
ततः शङ्खमुपाध्माय त्वरयन्वाजिनः स्वयम् |<br>
इतस्ततस्तान्रचयन्द्रोणश्चरति वेगितः ॥१०॥<br>
<br>
तेष्वनीकेषु सर्वेषु स्थितेष्वाहवनन्दिषु |<br>
भारद्वाजो महाराज जयद्रथमथाब्रवीत् ॥११॥<br>
<br>
त्वं चैव सौमदत्तिश्च कर्णश्चैव महारथः |<br>
अश्वत्थामा च शल्यश्च वृषसेनः कृपस्तथा ॥१२॥<br>
<br>
शतं चाश्वसहस्राणां रथानामयुतानि षट् |<br>
द्विरदानां प्रभिन्नानां सहस्राणि चतुर्दश ॥१३॥<br>
<br>
पदातीनां सहस्राणि दंशितान्येकविंशतिः |<br>
गव्यूतिषु त्रिमात्रेषु मामनासाद्य तिष्ठत ॥१४॥<br>
<br>
तत्रस्थं त्वां न संसोढुं शक्ता देवाः सवासवाः |<br>
किं पुनः पाण्डवाः सर्वे समाश्वसिहि सैन्धव ॥१५॥<br>
<br>
एवमुक्तः समाश्वस्तः सिन्धुराजो जयद्रथः |<br>
सम्प्रायात्सह गान्धारैर्वृतस्तैश्च महारथैः ॥१६॥<br>
<br>
वर्मिभिः सादिभिर्यत्तैः प्रासपाणिभिरास्थितैः ॥१६॥<br>
<br>
चामरापीडिनः सर्वे जाम्बूनदविभूषिताः |<br>
जयद्रथस्य राजेन्द्र हयाः साधुप्रवाहिनः ॥१७॥<br>
<br>
ते चैव सप्तसाहस्रा द्विसाहस्राश्च सैन्धवाः ॥१७॥<br>
<br>
मत्तानामधिरूढानां हस्त्यारोहैर्विशारदैः |<br>
नागानां भीमरूपाणां वर्मिणां रौद्रकर्मिणाम् ॥१८॥<br>
<br>
अध्यर्धेन सहस्रेण पुत्रो दुर्मर्षणस्तव |<br>
अग्रतः सर्वसैन्यानां योत्स्यमानो व्यवस्थितः ॥१९॥<br>
<br>
ततो दुःशासनश्चैव विकर्णश्च तवात्मजौ |<br>
सिन्धुराजार्थसिद्ध्यर्थमग्रानीके व्यवस्थितौ ॥२०॥<br>
<br>
दीर्घो द्वादशगव्यूतिः पश्चार्धे पञ्च विस्तृतः |<br>
व्यूहः स चक्रशकटो भारद्वाजेन निर्मितः ॥२१॥<br>
<br>
नानानृपतिभिर्वीरैस्तत्र तत्र व्यवस्थितैः |<br>
रथाश्वगजपत्त्योघैर्द्रोणेन विहितः स्वयम् ॥२२॥<br>
<br>
पश्चार्धे तस्य पद्मस्तु गर्भव्यूहः सुदुर्भिदः |<br>
सूची पद्मस्य मध्यस्थो गूढो व्यूहः पुनः कृतः ॥२३॥<br>
<br>
एवमेतं महाव्यूहं व्यूह्य द्रोणो व्यवस्थितः |<br>
सूचीमुखे महेष्वासः कृतवर्मा व्यवस्थितः ॥२४॥<br>
<br>
अनन्तरं च काम्बोजो जलसन्धश्च मारिष |<br>
दुर्योधनः सहामात्यस्तदनन्तरमेव च ॥२५॥<br>
<br>
ततः शतसहस्राणि योधानामनिवर्तिनाम् |<br>
व्यवस्थितानि सर्वाणि शकटे सूचिरक्षिणः ॥२६॥<br>
<br>
तेषां च पृष्ठतो राज बलेन महता वृतः |<br>
जयद्रथस्ततो राजन्सूचिपाशे व्यवस्थितः ॥२७॥<br>
<br>
शकटस्य तु राजेन्द्र भारद्वाजो मुखे स्थितः |<br>
अनु तस्याभवद्भोजो जुगोपैनं ततः स्वयम् ॥२८॥<br>
<br>
श्वेतवर्माम्बरोष्णीषो व्यूढोरस्को महाभुजः |<br>
धनुर्विस्फारयन्द्रोणस्तस्थौ क्रुद्ध इवान्तकः ॥२९॥<br>
<br>
पताकिनं शोणहयं वेदीकृष्णाजिनध्वजम् |<br>
द्रोणस्य रथमालोक्य प्रहृष्टाः कुरवोऽभवन् ॥३०॥<br>
<br>
सिद्धचारणसङ्घानां विस्मयः सुमहानभूत् |<br>
द्रोणेन विहितं दृष्ट्वा व्यूहं क्षुब्धार्णवोपमम् ॥३१॥<br>
<br>
सशैलसागरवनां नानाजनपदाकुलाम् |<br>
ग्रसेद्व्यूहः क्षितिं सर्वामिति भूतानि मेनिरे ॥३२॥<br>
<br>
बहुरथमनुजाश्वपत्तिनागं; प्रतिभयनिस्वनमद्भुताभरूपम् |<br>
अहितहृदयभेदनं महद्वै; शकटमवेक्ष्य कृतं ननन्द राजा ॥३३॥<br>
</span>
