				
<tbody><tr><td>
	<b>धृतराष्ट्र उवाच।</b>	</td><td>	5-155-1x	
</td></tr>
				
<tr><td>
	यत्तदा प्राविशत्पाण्डूनाचार्यः कुपितो बली।<br>उक्ता दुर्योधनं मन्दं मम शास्त्रातिगं सुतम्।।	</td><td>	5-155-1a<br>5-155-1b	
</td></tr>
				
<tr><td>
	प्रविश्य विचरन्तं च रथे शूरमवस्थितम्।<br>कथं द्रोणं महेष्वासं पाण्डवाः पर्यवारयन्।।	</td><td>	5-155-2a<br>5-155-2b	
</td></tr>
				
<tr><td>
	केऽरक्षन्दक्षिणं चक्रमाचार्यस्य महाहवे।<br>के चोत्तरमरक्षन्त निघ्नतः शास्त्रवान्बहून्।।	</td><td>	5-155-3a<br>5-155-3b	
</td></tr>
				
<tr><td>
	के चास्य पृष्ठतोऽन्वासन्वीरा वीरस्य योधिनः।<br>के पुरस्तादवर्तन्त रथिनस्तस्य शत्रवः।।	</td><td>	5-155-4a<br>5-155-4b	
</td></tr>
				
<tr><td>
	मन्ये तानस्पृशच्छीतमतिवेलमनार्तवम्।<br>मन्ये ते समवेपन्त गावो वै शिशिरे यथा।।	</td><td>	5-155-5a<br>5-155-5b	
</td></tr>
				
<tr><td>
	यत्प्राविशन्महेष्वासः पाञ्चालानपराजितः।<br>नृत्यन्स रथमार्गेषु सर्वशस्त्रभृतां वरः।।	</td><td>	5-155-6a<br>5-155-6b	
</td></tr>
				
<tr><td>
	निर्दहन्सर्वसैन्यानि पाञ्चालानां रथर्षभः।<br>धूमकेतुरिव क्रुद्धः कथं मृत्युमुपेयिवान्।।	</td><td>	5-155-7a<br>5-155-7b	
</td></tr>
<tr><td>
	<b>सञ्जय उवाच।</b>	</td><td>	5-155-8x	
</td></tr>
				
<tr><td>
	सायाह्ने सैन्धवं हत्वा राज्ञा पार्थः समेत्य च।<br>सात्यकिश्च महेष्वासो द्रोणमेवाभ्यधावताम्।।	</td><td>	5-155-8a<br>5-155-8b	
</td></tr>
				
<tr><td>
	तथा युधिष्ठिरस्तूर्णं भीमसेनश्च पाण्डवः।<br>पृथक्चमूभ्यां संयत्तौ द्रोणमेवाभ्यधावताम्।।	</td><td>	5-155-9a<br>5-155-9b	
</td></tr>
				
				
<tr><td>
	तथैव नकुलो धीमान्सहदेवश्च दुर्जयः।<br>धृष्टद्युम्नः शतानीको विराटश्च सकेकयः।<br>मात्स्याः साल्वाः ससेनाश्च द्रोणमेव ययुर्युधि।।	</td><td>	5-155-10a<br>5-155-10b<br>5-155-10b	
</td></tr>
				
<tr><td>
	द्रुपदश्च तथा राजा पाञ्चालैरभिरक्षितः।<br>धृष्टद्युम्नपिता राजन्द्रोणमेवाभ्यवर्तत।।	</td><td>	5-155-11a<br>5-155-11b	
</td></tr>
				
<tr><td>
	द्रौपदेया महेष्वासा राक्षसश्च घटोत्कचः।<br>ससैन्यास्ते न्यवर्तन्त द्रोणमेव महाद्युतिम्।।	</td><td>	5-155-12a<br>5-155-12b	
</td></tr>
				
<tr><td>
	प्रभद्रकाश्च पाञ्चालाः षट्‌सहस्राः प्रहारिणः।<br>द्रोणमेवाभ्यवर्तन्त पुरस्कृत्य शिखण्डिनम्।।	</td><td>	5-155-13a<br>5-155-13b	
</td></tr>
				
<tr><td>
	तथेतरे नरव्याघ्राः पाण्डवानां महारथाः।<br>सहिताः सन्न्यवर्तन्त द्रोणमेव द्विजर्षभम्।।	</td><td>	5-155-14a<br>5-155-14b	
</td></tr>
				
<tr><td>
	तेषु शूरेषु युद्धाय गतेषु भरतर्षभ।<br>बभूव रजनी घोरा भीरूणां भयवर्धिनी।।	</td><td>	5-155-15a<br>5-155-15b	
</td></tr>
				
<tr><td>
	योधानामशिवा रौद्रा राजन्नन्तकगामिनी।<br>कुञ्जराश्वमनुष्याणां प्राणान्तकरणी तदा।।	</td><td>	5-155-16a<br>5-155-16b	
</td></tr>
				
<tr><td>
	तस्यां रजन्यां घोरायां नदन्त्यः सर्वतः शिवाः।<br>न्यवेदयन्भयं घोरं सज्वालकबलैर्मुखैः।।	</td><td>	5-155-17a<br>5-155-17b	
</td></tr>
				
<tr><td>
	उलूकाश्चाप्यदृश्यन्त शंसन्तो विपुलं भयम्।<br>विशेषतः कौरवाणां ध्वजिन्यामतिदारुणाः।।	</td><td>	5-155-18a<br>5-155-18b	
</td></tr>
				
<tr><td>
	ततः सैन्येषु राजेन्द्र शब्दः समभवन्महान्।<br>भेरीशब्देन महता मृदङ्गानां स्वनेन च।।	</td><td>	5-155-19a<br>5-155-19b	
</td></tr>
				
<tr><td>
	गजानां बृंहितैश्चापि तुरङ्गाणां च हेषितैः।<br>खुरशब्दनिपातैश्च तुमुलः सर्वतोऽभवत्।।	</td><td>	5-155-20a<br>5-155-20b	
</td></tr>
				
<tr><td>
	ततः समभवद्युद्धं सन्ध्यायामतिदारुणम्।<br>द्रोणस्य च महाराज सृञ्जयानां च सर्वशः।।	</td><td>	5-155-21a<br>5-155-21b	
</td></tr>
				
<tr><td>
	तमसा चावृते लोके न प्राज्ञायत किञ्चन।<br>सैन्येन रजसा चैव समन्तादुत्थितेन ह।।	</td><td>	5-155-22a<br>5-155-22b	
</td></tr>
				
<tr><td>
	नरस्याश्वस्य नागस्य समसज्जत शोणितम्।<br>नापश्याम रजो भौमं कश्मलेनाभिसंवृताः।।	</td><td>	5-155-23a<br>5-155-23b	
</td></tr>
				
<tr><td>
	रात्रौ वंशवनस्येव दह्यमानस्य पर्वते।<br>घोरश्चटचटाशब्दः शस्त्राणां पततामभूत्।।	</td><td>	5-155-24a<br>5-155-24b	
</td></tr>
				
<tr><td>
	मृदङ्गानकनिर्ह्रादैर्झर्झरैः पटहैस्तथा।<br>फेत्कारैर्हेषितैः शब्दैः सर्वमैवाकुलं बभौ।।	</td><td>	5-155-25a<br>5-155-25b	
</td></tr>
				
<tr><td>
	नैव स्वे न परे राजन्प्राज्ञायन्त तमोवृते।<br>उन्मत्तमिव तत्सर्वं बभूव रजनीमुखे।।	</td><td>	5-155-26a<br>5-155-26b	
</td></tr>
				
<tr><td>
	भौमं रजोऽथ राजेन्द्र शोणितेन प्रणाशितम्।<br>शातकौम्भैश्च कवचैर्भूषणैश्च तमोऽनशत्।।	</td><td>	5-155-27a<br>5-155-27b	
</td></tr>
				
<tr><td>
	ततः सा भारती सेना मणिहेमविभूषिता।<br>द्यौरिवासीत्सनक्षत्रा रजन्यां भरतर्षभ।।	</td><td>	5-155-28a<br>5-155-28b	
</td></tr>
				
<tr><td>
	गोमायुबलसङ्घुष्टा शक्तिध्वजसमाकुला।<br>वारणाभिरुता घोरा क्ष्वेडितोत्क्रुष्टनादिता।।	</td><td>	5-155-29a<br>5-155-29b	
</td></tr>
				
<tr><td>
	तत्राभवन्महाशब्दस्तुमुलो रोमहर्षणः।<br>समावृण्वन्दिशः सर्वा महेन्द्राशनिनिःस्वनः।।	</td><td>	5-155-30a<br>5-155-30b	
</td></tr>
				
<tr><td>
	सा निशीथे महाराज सेनाऽदृश्यत भारती।<br>अङ्गदैः कुण्डलैर्निष्कैः शस्त्रैश्चैवावभासिता।।	</td><td>	5-155-31a<br>5-155-31b	
</td></tr>
				
<tr><td>
	तत्र नागा रथाश्चैव जाम्बूनदविभूषिताः।<br>निशायां प्रत्यदृश्यन्त मेघा इव सविद्युतः।।	</td><td>	5-155-32a<br>5-155-32b	
</td></tr>
				
<tr><td>
	ऋष्टिशक्तिगदाबाणमुसलप्रासपट्टसाः।<br>सम्पतन्तो व्यदृश्यन्त भ्राजमाना इवाग्नयः।।	</td><td>	5-155-33a<br>5-155-33b	
</td></tr>
				
<tr><td>
	दुर्योधनपुरोवातां रथनागवलाहकाम्।<br>वादित्रघोषस्तनितां चापविद्युद्व्वजैर्वृताम्।।	</td><td>	5-155-34a<br>5-155-34b	
</td></tr>
				
<tr><td>
	द्रोणपाण्डवपर्जन्यां खङ्गशक्तिगदाशनिम्।<br>शरधारास्त्रपवनां शस्त्रपातोष्मसङ्कुलाम्।।	</td><td>	5-155-35a<br>5-155-35b	
</td></tr>
				
<tr><td>
	घोरां विस्मापनीमुग्रां जीवितच्छिदमप्लुवाम्।<br>तां प्राविशन्नतिभयां नदीं युद्धचिकीर्षवः।।	</td><td>	5-155-36a<br>5-155-36b	
</td></tr>
				
<tr><td>
	तस्मिन्रात्रिमुखे घोरे महाशब्दनिनादिते।<br>भीरूणां त्रासजनने शूराणां हर्षवर्धने।।	</td><td>	5-155-37a<br>5-155-37b	
</td></tr>
				
<tr><td>
	रात्रियुद्धे महाघोरे वर्तमाने सुदारुणे।<br>द्रोणमभ्यद्रुवन्क्रुद्धाः सहिताः पाण्डुसृञ्जयाः।।	</td><td>	5-155-38a<br>5-155-38b	
</td></tr>
				
<tr><td>
	ये ये प्रमुखतो राजन्नावर्तन्त महारथाः।<br>तान्सर्वान्विमुखांश्चक्रे कांश्चिन्निन्ये यमक्षयम्।।	</td><td>	5-155-39a<br>5-155-39b	
</td></tr>
				
				
<tr><td>
	तानि नागसहस्राणि रथानामयुतानि च।<br>पदातिहयसङ्घानां प्रयुतान्यर्बुदानि च।<br>द्रोणेनैकेन नाराचैर्निर्भिन्नानि निशामुखे।।	</td><td>	5-155-40a<br>5-155-40b<br>5-155-40c	
</td></tr>
<tr><td>
	।। इति श्रीमन्महाभारते द्रोणपर्वणि घटोत्कचवधपर्वणि <br>चतुर्दशरात्रियुद्धे पञ्चपञ्चाशदधिकशततमोऽध्यायः।। 155 ।।	</td><td>		
</td></tr>
</tbody>