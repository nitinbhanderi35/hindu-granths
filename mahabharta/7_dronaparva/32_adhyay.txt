				
<tbody><tr><td>
	<b>सञ्जय उवाच।</b>	</td><td>	5-32-1x	
</td></tr>
				
<tr><td>
	प्रतिघातं तु सैन्यस्य नामृष्यत वृकोदरः।<br>सोऽभ्याहनद्गुरुं षष्ट्या कर्णं च दशभिः शरैः।।	</td><td>	5-32-1a<br>5-32-1b	
</td></tr>
				
<tr><td>
	तस्य द्रोणः शितैर्बाणैस्तीक्ष्णधारैरजिह्मगैः।<br>जीवितान्तमभिप्रेप्सुर्मर्मण्याशु जघान ह।।	</td><td>	5-32-2a<br>5-32-2b	
</td></tr>
				
<tr><td>
	आनन्तर्यमभिप्रेप्सुः षड्विंशत्या शमार्पयत्।<br>कर्णो द्वादशभिर्बाणैरश्वत्थामा च सप्तभिः।।	</td><td>	5-32-3a<br>5-32-3b	
</td></tr>
				
<tr><td>
	षङ्भिर्दुर्योधनो राजा तत एनमथाकिरत्।<br>भीमसेनोऽपि तान्सर्वान्प्रत्यविध्यन्महाबलः।।	</td><td>	5-32-4a<br>5-32-4b	
</td></tr>
				
<tr><td>
	द्रोणं पञ्चाशतेषूणां कर्णं च दशभिः शरैः।<br>दर्योधनं द्वादशभिर्दौणिमष्टाभिराशुगैः।।	</td><td>	5-32-5a<br>5-32-5b	
</td></tr>
				
<tr><td>
	आरावं तुमुलं कुर्वन्नभ्यवर्तत तान्रणे।<br>तस्मिन्सन्त्यति प्रामान्मृत्युसाधारणीकृते।।	</td><td>	5-32-6a<br>5-32-6b	
</td></tr>
				
<tr><td>
	अजातशत्रुस्तान्योधान्भीमं त्रातेत्यचोदयत्।<br>ते ययुर्भीमसेनस्य समीपममितौजसः।।	</td><td>	5-32-7a<br>5-32-7b	
</td></tr>
				
<tr><td>
	युयुधानप्रभृतयो माद्रीपुत्रौ च पाण्डवौ।<br>ते समेत्य सुसंरब्धाः सहिताः पुरुषर्षभाः।।	</td><td>	5-32-8a<br>5-32-8b	
</td></tr>
				
<tr><td>
	महेष्वासवरैर्गुप्ता द्रोणानीकं बिभित्सवः।<br>समापेतुर्महावीर्या भीमप्रभृतयो रथाः।।	</td><td>	5-32-9a<br>5-32-9b	
</td></tr>
				
<tr><td>
	तान्प्रत्यगृह्णादव्यग्रो द्रोणोऽपि रथिनां वरः।<br>महारथानतिबलान्वीरान्समरयोधिनः।।	</td><td>	5-32-10a<br>5-32-10b	
</td></tr>
				
<tr><td>
	बाह्यं मृत्युभयं कृत्वा तावकान्पाण्डवा ययुः।<br>सादिनः सादिनोऽब्यघ्नंस्तथैव रथिनो रथान्।।	</td><td>	5-32-11a<br>5-32-11b	
</td></tr>
				
<tr><td>
	असिशक्त्यृष्टिसङ्घातैर्युद्धमासीत्परश्वथैः।<br>प्रकृष्टमसियुद्धं च बभूव कटुकोदयम्।।	</td><td>	5-32-12a<br>5-32-12b	
</td></tr>
				
<tr><td>
	कुञ्जराणां च सम्पाते युद्धमासीत्सुदारुणम्।<br>अपतत्कुञ्जरादन्यो हयादन्यस्त्ववाक्शिराः।।	</td><td>	5-32-13a<br>5-32-13b	
</td></tr>
				
<tr><td>
	नरो बाणविनिर्भिन्नो रथादन्यश्च मारिष।<br>तत्रान्यस्य च सम्पर्दे पतितस्य विवर्मणः।।	</td><td>	5-32-14a<br>5-32-14b	
</td></tr>
				
<tr><td>
	शिरः प्रध्वंसयामास वक्षस्याक्रम्य कुञ्जरः।<br>अपरांश्चापरेऽमृद्रन्वारणाः पतितान्नरान्।।	</td><td>	5-32-15a<br>5-32-15b	
</td></tr>
				
<tr><td>
	विषाणैश्चावनिं गत्वा व्यभिन्दन्रथिनो बहून्।<br>नरान्त्रैः केचिदपरे विषाणालग्नसंश्रयैः।।	</td><td>	5-32-16a<br>5-32-16b	
</td></tr>
				
<tr><td>
	बभ्रमुः समरे नागा मृद्रन्तः शतशो नरान्।<br>कार्ष्णायसतनुत्राणान्नराश्वरथकुञ्जरान्।।	</td><td>	5-32-17a<br>5-32-17b	
</td></tr>
				
<tr><td>
	पतितान्पोथयाञ्चक्रुर्द्विपाः स्थूलनलानिव।<br>गृध्रपत्राधिवासांसि शयनानि नारधिपाः।।	</td><td>	5-32-18a<br>5-32-18b	
</td></tr>
				
<tr><td>
	हीमन्तः कालसम्पर्कात्सुदुःस्वान्यनुशेरते।<br>हन्ति स्मात्र पिता पुत्रं रथेनाभ्येत्य संयुगे।।	</td><td>	5-32-19a<br>5-32-19b	
</td></tr>
				
<tr><td>
	पुत्रश्च पितरं मोहान्निर्मर्यादमवर्तत।<br>रथो भग्नो ध्वजश्छिन्नश्छत्रमुर्व्यों निपातितम्।।	</td><td>	5-32-20a<br>5-32-20b	
</td></tr>
				
<tr><td>
	युगार्धं च्छिन्नमादाय प्रदुद्राव तथा हयः।<br>सासिर्बाहुर्निपतितः शिरश्छिन्नं सकुण्डलम्।।	</td><td>	5-32-21a<br>5-32-21b	
</td></tr>
				
<tr><td>
	गजेनाक्षिप्य बलिना रथः सञ्चूर्णितः क्षितौ।<br>रथिना ताडितो नागो नाराचेनापतत्क्षितौ।।	</td><td>	5-32-22a<br>5-32-22b	
</td></tr>
				
<tr><td>
	सारोहश्चापतद्वाजी गेजेनाभ्याहतो भृशम्।<br>निर्मर्यादं महद्युद्धमवर्तत सुदारुणम्।।	</td><td>	5-32-23a<br>5-32-23b	
</td></tr>
				
				
<tr><td>
	हा तात हा पुत्र सखे क्वासि तिष्ठ क्व धावसि।<br>प्रहराहर जह्मेनं स्मितश्वेडितगर्जितैः।<br>इत्येवमुच्चैरत्यर्थं श्रूयन्ते विविधा गिरः।।	</td><td>	5-32-24a<br>5-32-24b<br>5-32-24c	
</td></tr>
				
<tr><td>
	नरस्याश्वस्य नाग्स्य समसञ्जत शोणितम्।<br>उपाशाम्यद्रजो भौमं भीरून्कश्मलमाविशत्।।	</td><td>	5-32-25a<br>5-32-25b	
</td></tr>
				
<tr><td>
	चक्रेण चक्रमासाद्य वीरो वीरस्य संयुगे।<br>अतीतेषुपथे काले जहार गदया सिरः।।	</td><td>	5-32-26a<br>5-32-26b	
</td></tr>
				
<tr><td>
	असीत्केशपरामर्शो मुष्टियुद्धं च दारुणम्।<br>नखैर्दन्तैश्च सूराणामद्वीपे द्वीपमिच्छताम्।।	</td><td>	5-32-27a<br>5-32-27b	
</td></tr>
				
<tr><td>
	तत्राच्छिद्यत शूरस्य सखङ्गो बाहुरुद्यतः।<br>सधुनश्चापरस्यापि सशरः साङ्कुशस्तथा।।	</td><td>	5-32-28a<br>5-32-28b	
</td></tr>
				
<tr><td>
	आक्रोशदन्यमन्योऽत्र तथाऽन्यो विमुखोऽद्रवत्।<br>अन्यः प्राप्तस्य चान्यस्य शिरः कायादपाहरत्।।	</td><td>	5-32-29a<br>5-32-29b	
</td></tr>
				
<tr><td>
	सशब्दमद्रवच्चान्यः शब्दादन्योऽत्रसद्भृशम्।<br>स्वानन्योऽथ परानन्यो जघान निशितैः शरैः।।	</td><td>	5-32-30a<br>5-32-30b	
</td></tr>
				
<tr><td>
	गिरिशृङ्गोपमश्चात्र नाराचेन निपातितः।<br>मातङ्गो न्यपतद्भूमौ नदीरोध इवोष्णगे।।	</td><td>	5-32-31a<br>5-32-31b	
</td></tr>
				
<tr><td>
	तथैव रथिनं नागः क्षरन्गिरिरिवारुजन्।<br>अभ्यतिष्ठत्पदा भूमौ सहाश्वं सहसारथिम्।।	</td><td>	5-32-32a<br>5-32-32b	
</td></tr>
				
<tr><td>
	शूरान्प्रहरतो दृष्ट्वा कृताश्स्त्रान्रुधिरोक्षितान्।<br>बहूनप्याविशन्मोहो भीरून्हृदयदुर्बलान्।।	</td><td>	5-32-33a<br>5-32-33b	
</td></tr>
				
<tr><td>
	सर्वमाविग्नमभवन्न प्राज्ञायत किञ्चन।<br>सैन्येन रजसा ध्वस्तं निर्मर्यादमवर्तत।।	</td><td>	5-32-34a<br>5-32-34b	
</td></tr>
				
<tr><td>
	ततः सेनापतिः शीघ्रमयं क्राल इति ब्रुवन्।<br>नित्याभित्वरितानेव त्वरयामास पाण्डवान्।।	</td><td>	5-32-35a<br>5-32-35b	
</td></tr>
				
<tr><td>
	कुर्वन्तः शासनं तस्य पाण्डवा बाहुशालिनः।<br>सरो हंसा इवापेतुर्घ्नन्तो द्रोणरथं प्रति।।	</td><td>	5-32-36a<br>5-32-36b	
</td></tr>
				
<tr><td>
	गृह्णीताद्रवतान्योन्यं विभीता विनिकृन्तत।<br>इत्यासीत्तुमुलः शब्दो दुर्धर्षस्य रथं प्रति।।	</td><td>	5-32-37a<br>5-32-37b	
</td></tr>
				
<tr><td>
	ततो द्रोणः कृपः कर्णो द्रौणी राजा जयद्रथः।<br>विन्दानुविन्दावावन्त्यौ शल्यश्चैतान्न्यवारयन्।।	</td><td>	5-32-38a<br>5-32-38b	
</td></tr>
				
<tr><td>
	ते त्वार्यधर्मसंरब्धा दुर्निवारा दुरासदाः।<br>शरार्ता न जहुर्द्रोणं पाञ्चालाः पाण्डवै सह।।	</td><td>	5-32-39a<br>5-32-39b	
</td></tr>
				
<tr><td>
	ततो द्रोणोऽतिसंक्रुद्धो विसृजञ्शतशः शरान्।<br>चेदिपाञ्चालपाण्डूनामकरोत्कदनं महत्।।	</td><td>	5-32-40a<br>5-32-40b	
</td></tr>
				
<tr><td>
	तस्य ज्यातलनिर्घोषः शुश्रुवे दिक्षं मारिष।<br>वज्रसंह्रादसङ्काशस्त्रासयन्मानवान्बहून्।।	</td><td>	5-32-41a<br>5-32-41b	
</td></tr>
				
<tr><td>
	एतस्मिन्नन्तरे जिष्णुर्जित्वा संशप्तकान्बहून्।<br>अभ्ययात्तत्र यत्रासौ द्रोणः पाण्डून्प्रमर्दति।।	</td><td>	5-32-42a<br>5-32-42b	
</td></tr>
				
<tr><td>
	ताञ्शरौघान्महावर्ताञ्शोणितोदान्महाहदान्।<br>तीर्णः संशप्तकान्हत्वा प्रत्यदृश्यत फल्गुनः।।	</td><td>	5-32-43a<br>5-32-43b	
</td></tr>
				
<tr><td>
	तस्य कीर्तिमतो लक्ष्म सूर्यप्रतिमतेजसः।<br>दीप्यमानमपश्याम तेजसा वानरध्वजम्।।	</td><td>	5-32-44a<br>5-32-44b	
</td></tr>
				
<tr><td>
	संशप्तकसमुद्रं तमुच्छोष्यास्त्रगभस्तिभिः।<br>स पाण्डवयुगान्तार्कः कुरूनप्यभ्यतीतपत्।।	</td><td>	5-32-45a<br>5-32-45b	
</td></tr>
				
<tr><td>
	प्रददाह कुरून्सर्वानर्जुनः शस्त्रतेजसा।<br>युगान्ते सर्वभूतानि धूमकेतुरिवोत्थितः।।	</td><td>	5-32-46a<br>5-32-46b	
</td></tr>
				
<tr><td>
	तेन बाणसहस्रौधैर्गजाश्वरथयोधिनः।<br>ताड्यमानाः क्षितिं जग्मुर्मुक्तकेशाःशरार्दिताः।।	</td><td>	5-32-47a<br>5-32-47b	
</td></tr>
				
<tr><td>
	केचिदार्तस्वनं चक्रुर्विनेशुरपरे पुनः।<br>पार्थबाणहताः केचिन्निपेतुर्विगतासवः।।	</td><td>	5-32-48a<br>5-32-48b	
</td></tr>
				
<tr><td>
	तेषामुत्पतितान्कांश्चित्पतितांश्च पराङ्मुखान्।<br>न जघानार्जुनो योधान्योधव्रतमनुस्मरन्।।	</td><td>	5-32-49a<br>5-32-49b	
</td></tr>
				
<tr><td>
	ते विकीर्णरथाश्चित्राः प्रायशश्च पराङ्मुखः।<br>कुरवः कर्णकर्णेति हाहेति च विचुक्रुशुः।।	</td><td>	5-32-50a<br>5-32-50b	
</td></tr>
				
<tr><td>
	तमाधिरथिराक्रन्दं विज्ञाय शरणैषिणाम्।<br>मा भैष्टेति प्रतिश्रुत्य ययावभिमुखोऽर्जुनम्।।	</td><td>	5-32-51a<br>5-32-51b	
</td></tr>
				
<tr><td>
	स भारतरथश्रेष्ठः सर्वभारतहर्षणः।<br>प्रादुश्चक्रे तदाग्नेयमस्त्रमस्त्रविदां वारः।।	</td><td>	5-32-52a<br>5-32-52b	
</td></tr>
				
				
<tr><td>
	तस्य दीप्तशरौघस्य दीप्तचापधरस्य च।<br>`वारुणेन तदस्त्रेण विधूयाथ धनञ्जयः'।<br>शरौघाञ्शरजालेन विदुधाव धनञ्जयः।।	</td><td>	5-32-53a<br>5-32-53b<br>5-32-53c	
</td></tr>
				
<tr><td>
	तथैवाधिरथिस्तस्य बाणाज्ज्वलिततेजसः।<br>अस्त्रमस्त्रेण संवार्य प्राणदद्विसृजञ्शरान्।।	</td><td>	5-32-54a<br>5-32-54b	
</td></tr>
				
<tr><td>
	धृष्टद्युम्नश्च भीमश्च सात्यकिश्च महारथः।<br>विव्यधुः कर्णमासाद्य त्रिभिस्त्रिभिरजिह्मगैः।।	</td><td>	5-32-55a<br>5-32-55b	
</td></tr>
				
<tr><td>
	अर्जुनास्त्रं तु राधेयः संवार्य शरवृष्टिभिः।<br>तेषां त्रयाणां चापानि चिच्छेद विशिखैस्त्रिभिः।।	</td><td>	5-32-56a<br>5-32-56b	
</td></tr>
				
<tr><td>
	ते निकृत्तायुघाः शूरा निर्विषा भुजगा इव।<br>रथशक्तीः समुत्क्षिप्य भृशं सिंहा इवानदन्।।	</td><td>	5-32-57a<br>5-32-57b	
</td></tr>
				
<tr><td>
	ता भुजाग्रैर्महावेगा निसृष्टा भुजगोपमाः।<br>दीप्यमाना महाशक्त्यो जग्मुराधिरथिं प्रति।।	</td><td>	5-32-58a<br>5-32-58b	
</td></tr>
				
<tr><td>
	ता निकृत्य शरव्रातैस्त्रिभिस्त्रिभिरजिह्मगैः।<br>ननाद बलवान्कर्णः पार्थाय विसृजञ्शरान्।।	</td><td>	5-32-59a<br>5-32-59b	
</td></tr>
				
<tr><td>
	अर्जुनश्चापि राधेयं विद्ध्वा सप्तभिराशुगैः।<br>कर्णादवरजं बाणैर्जघान निशितैः शरैः।।	</td><td>	5-32-60a<br>5-32-60b	
</td></tr>
				
<tr><td>
	ततः शत्रुंजयं हत्वा पार्थः षङ्भिरजिह्मगैः।<br>जहार सद्यो भल्लेन विपाटस्य शिरो रथात्।।	</td><td>	5-32-61a<br>5-32-61b	
</td></tr>
				
<tr><td>
	पश्यतां धार्तराष्ट्राणामेकेनैव किरीटिना।<br>प्रमुखे सूतपुत्रस्य सोदर्या निहतास्त्रयः।।	</td><td>	5-32-62a<br>5-32-62b	
</td></tr>
				
<tr><td>
	ततो भीमः समुत्पत्य स्वरथाद्वैनतेयवत्।<br>वरासिना कर्णपक्षाञ्जधान दश पञ्च च।।	</td><td>	5-32-63a<br>5-32-63b	
</td></tr>
				
<tr><td>
	पुनस्तु रथमास्थाय धनुरादाय चापरम्।<br>विव्याध दशभिः कर्णं सूतमश्वांश्च पञ्चभिः।।	</td><td>	5-32-64a<br>5-32-64b	
</td></tr>
				
<tr><td>
	धृष्टद्युम्नोऽप्यसिवरं चर्म चादाय भास्वरम्।<br>जघान चन्द्रवर्माणं बृहत्क्षत्रं च नैषधम्।।	</td><td>	5-32-65a<br>5-32-65b	
</td></tr>
				
<tr><td>
	ततः स्वरथमास्थाय पाञ्चाल्योऽन्यच्च कार्मुकम्।<br>आदाय कर्णं विव्याध त्रिसप्तत्या नदन्रणे।।	</td><td>	5-32-66a<br>5-32-66b	
</td></tr>
				
<tr><td>
	शैनेयोऽप्यन्यदादाय धनुरिन्दुसमद्युतिः।<br>सूतपुत्रं चतुःषष्ट्या विद्ध्वा सिंह इवानदत्।।	</td><td>	5-32-67a<br>5-32-67b	
</td></tr>
				
<tr><td>
	भल्लाभ्यां साधु मुक्ताभ्यां छित्त्वा कर्णस्य कार्मुकम्।<br>पुनः कर्णं त्रिभिर्बाणैर्बाह्वोरुरसि चार्पयत्।।	</td><td>	5-32-68a<br>5-32-68b	
</td></tr>
				
<tr><td>
	ततो दुर्योधनो द्रोणो राजा चैव जयद्रथः।<br>निम़ज्जमानं राधेयमुज्जह्रुः सात्यकार्णवात्।।	</td><td>	5-32-69a<br>5-32-69b	
</td></tr>
				
<tr><td>
	पत्त्यश्वरथमातङ्गास्त्वदीयाः शतशोऽपरे।<br>कर्णमेवाभ्यधावन्त त्रास्यमानाः प्रहारिणः।।	</td><td>	5-32-70a<br>5-32-70b	
</td></tr>
				
<tr><td>
	धृष्टद्युम्नश्च भीमश्च सौभद्रोऽर्जुन एव च।<br>नकुलः सहदेवश्च सात्यकिं जुगुपू रणे।।	</td><td>	5-32-71a<br>5-32-71b	
</td></tr>
				
				
				
<tr><td>
	एवमेष महारौद्रः क्षयार्थं सर्वधन्विनाम्।<br>तावकानां परेषां च त्यक्त्वा प्राणानभूद्रणः।।<br>पदातिरथनागाश्वा गजाश्वरथपत्तिभिः।<br>रथिनो नागपत्त्यश्वैरथ पत्तीरथ द्विपैः।।	</td><td>	5-32-72a<br>5-32-72b<br>5-32-73c<br>5-32-73d	
</td></tr>
				
				
				
<tr><td>
	अश्वैरश्वा गजैर्नागा रथिनो रथिभिः सह।<br>संयुक्ताः समदृश्यन्त पत्तयश्चापि पत्तिभिः।।<br>एवं सुकलिलं युद्धमासीत्क्रव्यादहर्षणम्।<br>महद्भिस्तैरभीतानां यमराष्ट्रविवर्धनम्।।	</td><td>	5-32-74a<br>5-32-74b<br>5-32-75c<br>5-32-75d	
</td></tr>
				
				
				
<tr><td>
	ततो हता नररथवाजिकुञ्जरै<br>रनेकशो द्विपरथपत्तिवाजिनः।<br>गजैर्गजा रथिभिरुदायुधा रथा।<br>हयैर्हयाः पत्तिगणैश्च पत्तयः।।	</td><td>	5-32-76a<br>5-32-76b<br>5-32-76c<br>5-32-76d	
</td></tr>
				
				
				
<tr><td>
	रथैर्द्विपा द्विरदवरैर्महाहया<br>हयैर्नरा वररथिभिश्च वाजिनः।<br>निरस्तजिह्वादशनेक्षणाः क्षितौ<br>क्षयं गताः प्रमथितवर्मभूषणाः।।	</td><td>	5-32-77a<br>5-32-77b<br>5-32-77c<br>5-32-77d	
</td></tr>
				
				
				
<tr><td>
	तथा परैर्बहुकरणैर्वरायुधै-<br>र्हता गताः प्रतिभयदर्शनाः क्षितिम्।<br>विपोथिता हयगजपादताडिता<br>भृशाकुला रथमुखनेमिभिः क्षताः।।	</td><td>	5-32-78a<br>5-32-78b<br>5-32-78c<br>5-32-78d	
</td></tr>
				
				
				
<tr><td>
	प्रमोदने श्वापदपक्षिरक्षसां<br>जनक्षये वर्तति तत्र दारुणे।<br>महाबलास्ते कुपिताः परस्परं<br>निषूदयन्तः प्रविचेरुरोजसा।।	</td><td>	5-32-79a<br>5-32-79b<br>5-32-79c<br>5-32-79d	
</td></tr>
				
				
				
<tr><td>
	ततो बले भृशलुलिते परस्परं<br>निरीक्षमाणे रुधिरौघसम्प्लुते।<br>दिवाकरेऽस्तंगिरिमास्थिते शनै<br>रुभे प्रयाते शिबिराय भारत।।	</td><td>	5-32-80a<br>5-32-80b<br>5-32-81c<br>5-32-81d	
</td></tr>
<tr><td>
	।। इति श्रीमन्महाभारते द्रोणपर्वणि संशप्तकवधपर्वणि <br>द्वादशदिवसयुद्धावहारे द्वात्रिंशोऽध्यायः।। 32 ।।	</td><td>		
</td></tr></tbody>