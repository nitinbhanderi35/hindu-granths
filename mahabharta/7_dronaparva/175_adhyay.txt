				
<tbody><tr><td>
	<b>सञ्जय उवाच।</b>	</td><td>	5-175-1x	
</td></tr>
				
				
<tr><td>
	दृष्ट्वा घटोत्कचं राजन्सूतपुत्ररथं प्रति।<br>आयान्तं तु तथायुक्तं जिघांसुं कर्णमाहवे।<br>अब्रवीत्तत्र पुत्रस्ते दुःशासनमिदं वचः।।	</td><td>	5-175-1a<br>5-175-1b<br>5-175-1c	
</td></tr>
				
<tr><td>
	एतद्रक्षो रणे तूर्णं दृष्ट्वा कर्णस्य विक्रमम्।<br>अभियाति द्रुतं कर्णं तद्वारय महारथम्।।	</td><td>	5-175-2a<br>5-175-2b	
</td></tr>
				
<tr><td>
	वृतः सैन्येन महता याहि यत्र महाबलः।<br>कर्णो वैकर्तनो युद्धे राक्षसेन युयुत्सति।।	</td><td>	5-175-3a<br>5-175-3b	
</td></tr>
				
<tr><td>
	रक्ष कर्णं रणे यत्तो वृतः सैन्येन मानद।<br>मा कर्णं राक्षसो घोरः प्रमादान्नाशयिष्यति।।	</td><td>	5-175-4a<br>5-175-4b	
</td></tr>
				
<tr><td>
	एतस्मिन्नन्तरे राजञ्जटासुरसुतो बली।<br>दुर्योधनमुपागम्य प्राह प्रहरतां वरः।।	</td><td>	5-175-5a<br>5-175-5b	
</td></tr>
				
<tr><td>
	दुर्योधन तवामित्रान्प्रख्यातान्युद्धदुर्मदान्।<br>पाण्डवान्हन्तुमिच्छामि त्वयाऽऽज्ञप्तः सहानुगान्।।	</td><td>	5-175-6a<br>5-175-6b	
</td></tr>
				
<tr><td>
	जटासुरो मम पिता रक्षसां ग्रामणीः पुरा।<br>प्रयुज्य कर्म रक्षोघ्नं क्षुद्रैः पार्थैर्निपातितः।।	</td><td>	5-175-7a<br>5-175-7b	
</td></tr>
				
<tr><td>
	तस्यापचितिमिच्छामि शत्रुशोणितपूजया।<br>शत्रुमांसैश्च राजेन्द्र मामनुज्ञातुमर्हसि।।	</td><td>	5-175-8a<br>5-175-8b	
</td></tr>
				
<tr><td>
	तमब्रवीत्ततो राजा प्रीयमाणः पुनःपुनः।<br>द्रोणकर्मादिभिः सार्धं पर्याप्तोऽहं द्विषद्वधे।।	</td><td>	5-175-9a<br>5-175-9b	
</td></tr>
				
<tr><td>
	त्वं तु गच्छ मयाऽऽज्ञप्तो जहि युद्धे घटोत्कचम्।<br>राक्षसं क्रूरकर्माणं रक्षोमानुषसम्भवम्।।	</td><td>	5-175-10a<br>5-175-10b	
</td></tr>
				
<tr><td>
	पाण्डवानां हितं नित्यं हस्त्यश्वरथघातिनम्।<br>वैहायसगतं युद्धे प्रेषयेर्यमसादनम्।।	</td><td>	5-175-11a<br>5-175-11b	
</td></tr>
				
<tr><td>
	तथेत्युक्त्वा महाकायः समाहूय घटोत्कचम्।<br>जाटासुरिर्भैमसेनिं नानाशस्त्रैरवाकिरत्।।	</td><td>	5-175-12a<br>5-175-12b	
</td></tr>
				
<tr><td>
	अलम्बलं च कर्णं च कुरुसैन्यं च दुस्तरम्।<br>हैडिम्बिः प्रममाथैको महाबातोम्बुदानिव।।	</td><td>	5-175-13a<br>5-175-13b	
</td></tr>
				
<tr><td>
	ततो मायाबलं दृष्ट्वा रक्षस्तूर्णमलम्बलः।<br>घटोत्कचं शरव्रातैर्नानालिङ्गैः समार्पयत्।।	</td><td>	5-175-14a<br>5-175-14b	
</td></tr>
				
<tr><td>
	विद्धा च बहुभिर्बाणैर्भैमसेनिं महाबलः।<br>व्यद्रावयच्छरव्रातैः पाण्डवानामनीकिनीम्।।	</td><td>	5-175-15a<br>5-175-15b	
</td></tr>
				
<tr><td>
	तेन विद्राव्यमाणानि पाण्डुसैन्यानि भारत।<br>निशीथे विप्रकीर्यन्ते वातनुन्ना घना इव।।	</td><td>	5-175-16a<br>5-175-16b	
</td></tr>
				
<tr><td>
	घटोत्कचशरैर्नुन्ना तथैव तव वाहिनी।<br>निशीथे प्राद्रवद्राजन्नुत्सृज्योल्काः सहस्रशः।।	</td><td>	5-175-17a<br>5-175-17b	
</td></tr>
				
<tr><td>
	अलम्बलस्ततः क्रुद्धो भैमसेनिं महामृधे।<br>आजघ्ने दशभिर्बाणैस्तोत्रैरिव महाद्विपम्।।	</td><td>	5-175-18a<br>5-175-18b	
</td></tr>
				
<tr><td>
	तिxशस्तस्य संवाहं सूतं सर्वायुधानि च।<br>घटोत्कचः प्रचिच्छेद प्रणदंश्चातिदारुणम्।।	</td><td>	5-175-19a<br>5-175-19b	
</td></tr>
				
<tr><td>
	ततः कर्णं शरव्रातैः कुरूनन्यान्सहस्रशः।<br>अलम्बलं चाभ्यवर्षन्मेघो मेरुमिवाचलम्।।	</td><td>	5-175-20a<br>5-175-20b	
</td></tr>
				
<tr><td>
	ततः सञ्चुक्षुभे सैन्यं कुरूणां राक्षसार्दितम्।<br>उपर्युपरि चान्योन्यं चतुरङ्गं ममर्द ह।।	</td><td>	5-175-21a<br>5-175-21b	
</td></tr>
				
<tr><td>
	जाटासुरिर्महाराज विरथो हतसारथिः।<br>घटोत्कचं रणे क्रुद्धो मुष्टिनाऽभ्यहनद्दृढम्।।	</td><td>	5-175-22a<br>5-175-22b	
</td></tr>
				
<tr><td>
	मुष्टिनाऽभ्याहतस्तेन प्रचचाल घटोत्कचः।<br>क्षितिकम्पे यथा शैलः सवृक्षस्तृणगुल्मवान्।।	</td><td>	5-175-23a<br>5-175-23b	
</td></tr>
				
<tr><td>
	ततः स परिघाभेन द्विट्‌सङ्घघ्नेन बाहुना।<br>जाटासुरिं भैमसेनिरवधीन्मुष्टिना भृशम्।।	</td><td>	5-175-24a<br>5-175-24b	
</td></tr>
				
<tr><td>
	तं प्रमथ्य ततः क्रुद्धस्तूर्णं हैडिम्बिराक्षिपत्।<br>दोर्भ्यामिन्द्रध्वजाभाभ्यां निष्पिपेष च भूतले।।	</td><td>	5-175-25a<br>5-175-25b	
</td></tr>
				
<tr><td>
	जाटासुरिर्मोक्षयित्वा आत्मानं च घटोत्कचात्।<br>पुनरुत्थाय वेगेन घटोत्कचमुपाद्रावत्।।	</td><td>	5-175-26a<br>5-175-26b	
</td></tr>
				
<tr><td>
	अलम्बलोऽपि विक्षिप्य समुत्क्षिप्य च राक्षसम्।<br>घटोत्कचं रणे रोषान्निष्पिपेष च भूतले।।	</td><td>	5-175-27a<br>5-175-27b	
</td></tr>
				
<tr><td>
	तयो समभवद्युद्धं गर्जतोरतिकाययोः।<br>घटोत्कचालम्बलयोस्तुमुलं रोमहर्षणम्।।	</td><td>	5-175-28a<br>5-175-28b	
</td></tr>
				
<tr><td>
	विशेषयन्तावन्योन्यं मायाभिरतिमायिनौ।<br>युयुधाते महावीर्याविन्द्रवैरोचनाविव।।	</td><td>	5-175-29a<br>5-175-29b	
</td></tr>
				
<tr><td>
	पावकाम्बुनिधी भूत्वा पुनर्गरुडतक्षकौ।<br>पुनर्मेघमहाबत्तौ पुनर्वज्रमहाचलौ।।	</td><td>	5-175-30a<br>5-175-30b	
</td></tr>
				
				
<tr><td>
	पुनः कुञ्जरशार्दूलौ पुनः स्वर्भानुभास्करौ।<br>एवं मायाशतसृजावन्योन्यवधकाङ्क्षिणौ।<br>भृशं चित्रमयुध्येतामलम्बलघटोत्कचौ।।	</td><td>	5-175-31a<br>5-175-31b<br>5-175-31c	
</td></tr>
				
<tr><td>
	परिघैश्च गदाभिश्च प्रासमुद्ररपट्टसैः।<br>मुसलैः पर्वताग्रैश्च तावन्योन्यं विजघ्नतुः।।	</td><td>	5-175-32a<br>5-175-32b	
</td></tr>
				
<tr><td>
	हयाभ्यां च गजाभ्यां च रथाभ्यां च पदातिभिः।<br>युयुधाते महामायौ राक्षसप्रवरौ युधि।।	</td><td>	5-175-33a<br>5-175-33b	
</td></tr>
				
<tr><td>
	ततो घटोत्कचो राजन्नलम्बलवधेप्सया।<br>उत्पतात भृशं क्रुद्धः श्येनवन्निपपात च।।	</td><td>	5-175-34a<br>5-175-34b	
</td></tr>
				
<tr><td>
	गृहीत्वा च महाकायं राक्षसेन्द्रमलम्बलम्।<br>उद्यम्य न्यवधीद्भूमौ मयं विष्णुरिवाहवे।।	</td><td>	5-175-35a<br>5-175-35b	
</td></tr>
				
<tr><td>
	ततो घटोत्कचः खङ्गमुद्वृत्याद्भुतदर्शनम्।<br>रौद्रस्य कायाद्वि शिरो भीमं विकृतदर्शनम्।।	</td><td>	5-175-36a<br>5-175-36b	
</td></tr>
				
<tr><td>
	स्फुरतस्तस्य समरे नदतश्चातिभैरवम्।<br>निचकर्त महाराज शत्रोमितविक्रमः।।	</td><td>	5-175-37a<br>5-175-37b	
</td></tr>
				
<tr><td>
	शिरस्तच्चापि सङ्गृह्य केशेषु रुधिरोक्षितम्।<br>ययौ घटोत्कचस्तूर्णं दुर्योधनरथं प्रति।।	</td><td>	5-175-38a<br>5-175-38b	
</td></tr>
				
<tr><td>
	`द्रोणकर्णकृपान्योधानतीत्य सुमहाबलः'।<br>अभ्येत्य च महाबाहुः स्मयमानः स राक्षसः।।	</td><td>	5-175-39a<br>5-175-39b	
</td></tr>
				
<tr><td>
	शिरो रथेऽस्य निक्षिप्य विकृताननमूर्धजम्।<br>प्राणदद्भैरवं नादं प्रावृषीव वलाहकः।।	</td><td>	5-175-40a<br>5-175-40b	
</td></tr>
<tr><td>
	अब्रवीच्च ततो राजन्दुर्योधनमिदं वचः।।	</td><td>	5-175-41a	
</td></tr>
				
<tr><td>
	एष ते निहतो बन्धुस्त्वया दृष्टोऽस्य विक्रमः।<br>पुनर्द्रष्टासि कर्णस्य निष्ठामेतां तथाऽऽत्मनः।।	</td><td>	5-175-42a<br>5-175-42b	
</td></tr>
				
				
<tr><td>
	स्वधर्ममर्थं कामं च त्रितयं योऽभिवाञ्छति।<br>रिक्तपाणिर्न पश्येत राजानं ब्राह्मणं स्त्रियम्।<br>तिष्ठस्व तावत्सुप्रीतो यावत्कर्णं वधाम्यहम्।।	</td><td>	5-175-43a<br>5-175-43b<br>5-175-43c	
</td></tr>
<tr><td>
	<b>सञ्जय उवाच।</b>	</td><td>	5-175-44x	
</td></tr>
				
<tr><td>
	एवमुक्त्वा ततः प्रायात्कर्णं प्रति नरेश्वरः।<br>किरञ्छरगणांस्तीक्ष्णान्रुषितो रणमूर्धनि।।	</td><td>	5-175-44a<br>5-175-44b	
</td></tr>
				
<tr><td>
	ततः समभवद्युद्धं घोररूपं भयानकम्।<br>विस्मापनं महाराज नरराक्षसयोर्मृधे।।	</td><td>	5-175-45a<br>5-175-45b	
</td></tr>
<tr><td>
	।। इति श्रीमन्महाभारते द्रोणपर्वणि घटोत्कचवधपर्वणि<br> चतुर्दशरात्रियुद्धे पञ्चसप्तत्यधिकशततमोऽध्यायः।। 175 ।।	</td><td>		
</td></tr>
</tbody>