				
<tbody><tr><td>
	<b>सञ्जय उवाच।</b>	</td><td>	5-103-1x	
</td></tr>
				
<tr><td>
	एवमुक्त्वाऽर्जुनं राजा त्रिभिर्मर्मातिगैः शरैः।<br>अभ्यविध्यन्महावेगैश्चतुर्भिश्चतुरो हयान्।।	</td><td>	5-103-1a<br>5-103-1b	
</td></tr>
				
<tr><td>
	वासुदेवं च दशभिः प्रत्यविध्यत्स्तनान्तरे।<br>प्रतोदं चास्य भल्लेन च्छित्त्वा भूमावपातयत्।।	</td><td>	5-103-2a<br>5-103-2b	
</td></tr>
				
<tr><td>
	तं चतुर्दशभिः पार्थश्चित्रपुङ्खैः शिलाशितैः।<br>अविध्यत्तूर्णमव्यग्रस्ते चाभ्रश्यन्त वर्मणि।।	</td><td>	5-103-3a<br>5-103-3b	
</td></tr>
				
<tr><td>
	तेषां नैष्फल्यमालोक्य पुनर्नव च पञ्च च।<br>प्राहिणोन्निशितान्बाणांस्ते चाभ्रश्यन्त वर्मणः।।	</td><td>	5-103-4a<br>5-103-4b	
</td></tr>
				
<tr><td>
	अष्टाविंशांस्तु तान्बाणानस्तान्विप्रेक्ष्य निष्फलान्।<br>अब्रवीत्परवीरघ्नः कृष्णोऽर्जुनमिदं वचः।।	</td><td>	5-103-5a<br>5-103-5b	
</td></tr>
				
<tr><td>
	अदृष्टपूर्वं पश्यामि शिलानामिव सर्पणम्।<br>त्वया सम्प्रेषिताः पार्थ नार्थं कुर्वन्ति पत्रिणः।।	</td><td>	5-103-6a<br>5-103-6b	
</td></tr>
				
<tr><td>
	कच्चिद्गाण्डीवजः प्राणस्तथैव भरतर्षभ।<br>मुष्टिश्च ते यथा पूर्वं भुजयोश्च बलं तव।।	</td><td>	5-103-7a<br>5-103-7b	
</td></tr>
				
<tr><td>
	न वा कच्चिदयं कालः प्राप्तः स्यादद्य पश्चिमः।<br>तव चैवास्य शत्रोश्च तन्ममाचक्ष्व पृच्छतः।।	</td><td>	5-103-8a<br>5-103-8b	
</td></tr>
				
<tr><td>
	विस्मयो मे महान्पार्थ तव दृष्ट्वा शरानिमान्।<br>व्यर्थान्निपतितान्सङ्खे दुर्योधनरथं प्रति।।	</td><td>	5-103-9a<br>5-103-9b	
</td></tr>
				
<tr><td>
	वज्राशनिसमा घोराः परकायावभेदिनः।<br>शराः कुर्वन्ति ते नार्थं पार्थ काऽद्य विडम्बना।।	</td><td>	5-103-10a<br>5-103-10b	
</td></tr>
<tr><td>
	<b>अर्जुन उवाच।</b>	</td><td>	5-103-11x	
</td></tr>
				
<tr><td>
	द्रोणेन नियतं कृष्ण धार्तराष्ट्रे निदर्शितम्।<br>अन्ते विहितमस्त्राणामेतत्कवचधारणम्।।	</td><td>	5-103-11a<br>5-103-11b	
</td></tr>
				
<tr><td>
	अस्मिन्नन्तर्हितं कृष्ण त्रैलोक्यमपि वर्मणि।<br>एको द्रोणो हि वैदैतदहं तस्माच्च सत्तमात्।।	</td><td>	5-103-12a<br>5-103-12b	
</td></tr>
				
<tr><td>
	न शक्यमेतत्कवचं बाणैर्भेत्तुं कथञ्चन।<br>अपि वज्रेण गोविन्द स्वयं मघवता युधि।।	</td><td>	5-103-13a<br>5-103-13b	
</td></tr>
				
<tr><td>
	जानंस्त्वमपि वै कृष्ण मां विमोहयसे कथम्।<br>यद्वृत्तं त्रिषु लोकेषु यच्च केशव वर्तते।।	</td><td>	5-103-14a<br>5-103-14b	
</td></tr>
				
<tr><td>
	यथा भविष्यद्यच्चैव तत्सर्वं विदितं तव।<br>न त्विदं वेद वै कश्चिद्यथा त्वं मधुसूदन।।	</td><td>	5-103-15a<br>5-103-15b	
</td></tr>
				
<tr><td>
	एष दुर्योधनः कृष्ण द्रोणेन विहितामिमाम्।<br>तिष्ठत्यभीतवत्सङ्ख्ये बिभ्रत्कवचधारणाम्।।	</td><td>	5-103-16a<br>5-103-16b	
</td></tr>
				
<tr><td>
	यत्त्वत्र विहितं कार्यं नैष तद्वेत्ति माधव।<br>स्त्रीवदेष बिभर्त्येतां युक्तां कवचधारणाम्।।	</td><td>	5-103-17a<br>5-103-17b	
</td></tr>
				
<tr><td>
	पश्य बाह्वोश्च मे वीर्यं धनुषश्च जनार्दन।<br>पराजयिष्ये कौरव्यं कवचेनापि रक्षितम्।।	</td><td>	5-103-18a<br>5-103-18b	
</td></tr>
				
<tr><td>
	इदमङ्गिरसे प्रादाद्देवेशो वर्म भास्वरम्।<br>तस्माद्वृहस्पतिः प्राप ततः प्राप पुरन्दरः।।	</td><td>	5-103-19a<br>5-103-19b	
</td></tr>
				
				
<tr><td>
	पुनर्ददौ सुरपतिर्मह्यं वर्म ससङ्ग्रहम्।<br>दैवं यद्यस्य वर्मैतद्ब्रह्मणा वा स्वयं कृतम्।<br>नैनं गोप्स्यति दुर्बुद्धिमद्य बाणहतं मया।।	</td><td>	5-103-20a<br>5-103-20b<br>5-103-20c	
</td></tr>
<tr><td>
	<b>सञ्जय उवाच।</b>	</td><td>	5-103-21x	
</td></tr>
				
<tr><td>
	एवमुक्त्वाऽर्जुनो बाणानभिमन्त्र्य व्यकर्षयत्।<br>मानवास्त्रेण मानार्हस्तीक्ष्णावरणभेदिना।।	</td><td>	5-103-21a<br>5-103-21b	
</td></tr>
				
<tr><td>
	विकृष्यमाणांस्तेनैव धनुर्मध्यगताञ्छरान्।<br>तानस्यास्त्रेण चिच्छेद द्रौणिः सर्वास्त्रघातिना।।	</td><td>	5-103-22a<br>5-103-22b	
</td></tr>
				
<tr><td>
	तान्निकृत्तानिषून्दृष्ट्वा दूरतो ब्रह्मवादिना।<br>न्यवेदयत्केशवाय विस्मितः श्वेतवाहनः।।	</td><td>	5-103-23a<br>5-103-23b	
</td></tr>
				
<tr><td>
	नैतदस्त्रं मया शक्यं द्विः प्रयोक्तुं जनार्दन।<br>अस्त्रं मामेव हन्याद्धि हन्याच्चापि बलं मम।।	</td><td>	5-103-24a<br>5-103-24b	
</td></tr>
				
<tr><td>
	ततो दुर्योधनः कृष्णौ नवभिर्नवभिः शरैः।<br>अविध्यत रणे राजञ्शरैराशीविषोपमैः।।	</td><td>	5-103-25a<br>5-103-25b	
</td></tr>
				
				
<tr><td>
	भूय एवाभ्यवर्षच्च समरे कृष्णपाण्डवौ।<br>शरवर्षेण महता ततोऽहृष्यन्त तावकाः।<br>चक्रुर्वादित्रनिनदान्सिंहनादरवांस्तथा।।	</td><td>	5-103-26a<br>5-103-26b<br>5-103-26c	
</td></tr>
				
<tr><td>
	ततः क्रुद्धो रणे पार्थः सृक्विणी परिसंलिहन्।<br>नापश्यच्च ततोऽस्याङ्गं यन्न स्याद्वर्मरक्षितम्।।	</td><td>	5-103-27a<br>5-103-27b	
</td></tr>
				
<tr><td>
	ततोऽस्य निशितैर्बाणैः सुमुक्तैरन्तकोपमैः।<br>हयांश्चकार निर्देहानुभौ च पार्ष्णिसारथी।।	</td><td>	5-103-28a<br>5-103-28b	
</td></tr>
				
<tr><td>
	धनुरस्याच्छिनत्तूर्णं हस्तावापं च वीर्यवान्।<br>रथं च शकलीकर्तुं सव्यसाची प्रचक्रमे।।	</td><td>	5-103-29a<br>5-103-29b	
</td></tr>
				
<tr><td>
	दुर्योधनं च बाणाभ्यां तीक्ष्णाभ्यां विरथीकृतम्।<br>आविद्ध्यद्धस्ततलयोरुभयोरर्जुनस्तदा।।	</td><td>	5-103-30a<br>5-103-30b	
</td></tr>
				
<tr><td>
	[प्रयत्नज्ञो हि कौन्तयो नखमांसान्तरेषुभिः।<br>स वेदनाभिराविग्नः पलायनपरायणः।।]	</td><td>	5-103-31a<br>5-103-31b	
</td></tr>
				
<tr><td>
	तं कृच्छ्रामापदं प्राप्तं दृष्ट्वा परमधन्विनः।<br>समापेतुः परीप्सन्तो धनञ्जयशरार्दितम्।।	</td><td>	5-103-32a<br>5-103-32b	
</td></tr>
				
<tr><td>
	तं रथैर्बहुसाहस्रैः कल्पितैः कुञ्जरैर्हयैः।<br>पदात्योघैश्च संरब्धैः परिवव्रुर्धनञ्जयम्।।	</td><td>	5-103-33a<br>5-103-33b	
</td></tr>
				
<tr><td>
	अथ नार्जुनगोविन्दौ न रथो वा व्यदृश्यत।<br>अस्त्रवर्षेण महता शरौघैश्चापि संवृतौ।।	</td><td>	5-103-34a<br>5-103-34b	
</td></tr>
				
<tr><td>
	ततोऽर्जुनोऽस्त्रवीर्येण निजघ्ने तां वरूथिनीम्।<br>तत्र व्यङ्गी कृताः पेतुः शतशोऽथ रथद्विपाः।।	</td><td>	5-103-35a<br>5-103-35b	
</td></tr>
				
<tr><td>
	ते हता हन्यमानाश्च न्यगृह्णंस्तं रथोत्तमम्।<br>स रथः स्तम्भितस्तस्थौ क्रोशमात्रे समन्ततः।।	</td><td>	5-103-36a<br>5-103-36b	
</td></tr>
				
<tr><td>
	ततोऽर्जुनं वृष्णिवीरस्त्वरितो वाक्यमब्रवीत्।<br>धनुर्विष्फारयात्यर्थमहं ध्मास्यामि चाम्बुजम्।।	</td><td>	5-103-37a<br>5-103-37b	
</td></tr>
				
<tr><td>
	ततो विष्फार्य बलवद्गाण्डीवं जघ्निवान्रिपून्।<br>महता शरवर्षेण तलशब्देन चार्जुनः।।	</td><td>	5-103-38a<br>5-103-38b	
</td></tr>
				
<tr><td>
	पाञ्चजन्यं च बलवान्दध्मौ तारेण केशवः।<br>रजसा ध्वस्तपक्ष्मान्तः प्रस्विन्नवदनो भृशम्।।	</td><td>	5-103-39a<br>5-103-39b	
</td></tr>
				
				
				
<tr><td>
	`तेनाच्युतोष्ठपुटपूरितमारुतेन<br>शङ्खान्तरोदरविवृद्धविनिःसृतेन।<br>नादेन सासुरवियत्सुरलोकपाल--<br>मुद्विग्नमीश्वर जगत्स्फुटतीव सर्वम्'।।	</td><td>	5-103-40a<br>5-103-40b<br>5-103-40c<br>5-103-40d	
</td></tr>
				
<tr><td>
	तस्य शङ्खस्य नादेन धनुषो निःस्वनेन च।<br>निःसत्वाश्च ससत्वाश्च क्षितौ पेतुस्तदा जनाः।।	</td><td>	5-103-41a<br>5-103-41b	
</td></tr>
				
<tr><td>
	तैर्विमुक्तो रथो रेजे वाय्वीरित इवाम्बुदः।<br>जयद्रथस्य गोप्तारस्ततः क्षुब्धाः सहानुगाः।।	</td><td>	5-103-42a<br>5-103-42b	
</td></tr>
				
<tr><td>
	ते दृष्ट्वा सहसा पार्थं गोप्तारः सैन्धवस्य तु।<br>चक्रुर्नादान्महेष्वासाः कम्पयन्तो वसुन्धराम्।।	</td><td>	5-103-43a<br>5-103-43b	
</td></tr>
				
<tr><td>
	बाणशब्दरवांश्चोग्रान्विमिश्राञ्शङ्खनिःस्वनैः।<br>प्रादुश्चक्रुर्महात्मानः सिंहनादरवानपि।।	</td><td>	5-103-44a<br>5-103-44b	
</td></tr>
				
<tr><td>
	तं श्रुत्वा निनदं घोरं तावकानां समुत्थितम्।<br>प्रदध्मतुः शङ्खवरौ वासुदेवधनञ्जयौ।।	</td><td>	5-103-45a<br>5-103-45b	
</td></tr>
				
<tr><td>
	तेन शब्देन महता पूरितेयं वसुन्धरा।<br>सशैला सार्णवद्वीपा सपाताला विशाम्पते।।	</td><td>	5-103-46a<br>5-103-46b	
</td></tr>
				
<tr><td>
	स शब्दो भरतश्रेष्ठ व्याप्य सर्वा दिशो दश।<br>प्रतिसस्वान तत्रैव कुरुपाण्डवयोर्बले।।	</td><td>	5-103-47a<br>5-103-47b	
</td></tr>
				
<tr><td>
	तावका रथिनस्तत्र दृष्ट्वा कृष्णधनञ्जयौ।<br>सम्भ्रमं परमं प्राप्तास्त्वरमाणा महारथाः।।	</td><td>	5-103-48a<br>5-103-48b	
</td></tr>
				
<tr><td>
	अथ कृष्णौ महाभागौ तावका वीक्ष्य दंशितौ।<br>अभ्यद्रवन्त सङ्क्रुद्धास्तदद्भुतमिवाभवत्।।	</td><td>	5-103-49a<br>5-103-49b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि<br> चतुर्दशदिवसयुद्धे त्र्यधिकशततमोऽध्यायः।। 103 ।।	</td><td>		
</td></tr></tbody>