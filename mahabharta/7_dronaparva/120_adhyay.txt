				
<tbody><tr><td>
	<b>सञ्जय उवाच।</b>	</td><td>	5-120-1x	
</td></tr>
				
<tr><td>
	जित्वा यवनकाम्भोजान्युयुधानस्ततोऽर्जुनम्।<br>जगाम तव सैन्यस्य मध्येन रथिनां वरः।।	</td><td>	5-120-1a<br>5-120-1b	
</td></tr>
				
<tr><td>
	शरदंष्ट्रो नरव्याघ्रो विचित्रकवचच्छविः।<br>मृगं व्याघ्र इवाजिघ्रंस्तव सैन्यमभीषयत्।।	</td><td>	5-120-2a<br>5-120-2b	
</td></tr>
				
<tr><td>
	स रथेन चरन्मार्गान्धनुरुद्धामयद्भृशम्।<br>रुक्मपृष्ठं महावेगं रुक्मचन्द्रकसङ्कुलम्।।	</td><td>	5-120-3a<br>5-120-3b	
</td></tr>
				
<tr><td>
	रुक्माङ्गदशिरस्त्राणो रुक्मवर्मसमावृतः।<br>रुक्मध्वजधनुः शूरो मेरुशृङ्गमिवाबभौ।।	</td><td>	5-120-4a<br>5-120-4b	
</td></tr>
				
<tr><td>
	सधनुर्मण्डलः सङ्ख्ये तेजोभासुररश्मिवान्।<br>शरदीवोदितः सूर्यो नृसूर्यो विरराज ह।।	</td><td>	5-120-5a<br>5-120-5b	
</td></tr>
				
<tr><td>
	वृषभस्कन्धविक्रान्तो वृषभाक्षो नरर्षभः।<br>तावकानां बभौ मध्ये गवां मध्ये यथा वृषः।।	</td><td>	5-120-6a<br>5-120-6b	
</td></tr>
				
<tr><td>
	मत्तद्विरदसङ्काशं मत्तद्विरदगामिनम्।<br>प्रभिन्नमिव मातङ्गं यूथमध्ये व्यवस्थितम्।।	</td><td>	5-120-7a<br>5-120-7b	
</td></tr>
				
<tr><td>
	व्याधा इव जिघांसन्तस्त्वदीयाः समुपाद्रवन्।<br>`सात्यकिं समरे राजन्परिवव्रुस्तवात्मजाः'।।	</td><td>	5-120-8a<br>5-120-8b	
</td></tr>
				
<tr><td>
	द्रोणानीकमतिक्रान्तं भोजानीकं च दुस्तरम्।<br>जलसन्धार्णवं तीर्त्वा काम्भोजानां च वाहिनीम्।।	</td><td>	5-120-9a<br>5-120-9b	
</td></tr>
				
<tr><td>
	हार्दिक्यमकरान्मुक्तं तीर्णं वै सैन्यसागरम्।<br>परिवव्रुः सुसङ्क्रुद्वास्त्वदीयाः सात्यकिं रथाः।।	</td><td>	5-120-10a<br>5-120-10b	
</td></tr>
				
<tr><td>
	दुर्योधनश्चित्रसेनो दुःशासनविविंशती।<br>शकुनिर्दुःसहश्चैव युवा दुर्धर्षणः क्रथः।।	</td><td>	5-120-11a<br>5-120-11b	
</td></tr>
				
<tr><td>
	अन्ये च बहवः शूराः शस्त्रवन्तो दुरासदाः।<br>पृष्ठतः सात्यकिं यान्तमन्वधावन्नमर्षिणः।।	</td><td>	5-120-12a<br>5-120-12b	
</td></tr>
				
<tr><td>
	अथ शब्दो महानासीत्तव सैन्यस्य मारिष।<br>मारुतोद्धूतवेगस्य सागरस्येव पर्वणि।।	</td><td>	5-120-13a<br>5-120-13b	
</td></tr>
				
<tr><td>
	तानभिद्रवतः सर्वान्समीक्ष्य शिनिपुङ्गवः।<br>शनैर्याहीति यन्तारमब्रवीत्प्रहसन्निव।।	</td><td>	5-120-14a<br>5-120-14b	
</td></tr>
				
				
<tr><td>
	इदमेति समुद्धूतं धार्तराष्ट्रबलं महत्।<br>मामेवाभिमुखं तूर्णं गजाश्वरथपत्तिमत्।<br>नादयद्वै दिशः सर्वा रथघोषेण सारथे।।	</td><td>	5-120-15a<br>5-120-15b<br>5-120-15c	
</td></tr>
				
				
<tr><td>
	पृथिवीं चान्तरिक्षं च कम्पयन्सागरानपि।<br>एतद्बलार्णवं सूत वारयिष्ये महारणे।<br>पौर्णमास्यामिवोद्धूतं वेलेव मकरालयम्।।	</td><td>	5-120-16a<br>5-120-16b<br>5-120-16c	
</td></tr>
				
<tr><td>
	पश्य मे सूत विक्रान्तमिन्द्रस्येव महामृधे।<br>एष सैन्यानि शत्रूणां विधमामि शितैः शरैः।।	</td><td>	5-120-17a<br>5-120-17b	
</td></tr>
				
<tr><td>
	निहतानाहवे पश्य पदात्यश्वरथद्विपान्।<br>मच्छरैरग्निसङ्काशैर्विद्धदेहान्सहस्रशः।।	</td><td>	5-120-18a<br>5-120-18b	
</td></tr>
				
				
<tr><td>
	इत्येवं ब्रुवतस्तस्य सात्यकेरमितौजसः।<br>समीपे सैनिकास्ते तु शीघ्रमीयुर्युयुत्सवः।<br>जह्याद्रवस्व तिष्ठेति पश्यपश्येति वादिनः।।	</td><td>	5-120-19a<br>5-120-19b<br>5-120-19c	
</td></tr>
				
				
<tr><td>
	तानेवं ब्रुवतो वीरान्सात्यकिर्निशितैः शरैः।<br>जघानं त्रिशतानश्वान्कुञ्जरांश्च चतुःशतान्।<br>`लध्वस्त्रश्चित्रयोधी च प्रहरञ्शिनिपुङ्गवः'।।	</td><td>	5-120-20a<br>5-120-20b<br>5-120-20c	
</td></tr>
				
<tr><td>
	स सम्प्रहारस्तुमुलस्तस्य तेषां च धन्विनाम्।<br>देवासुररणप्रख्यः प्रावर्तत जनक्षयः।।	</td><td>	5-120-21a<br>5-120-21b	
</td></tr>
				
<tr><td>
	मेघजालनिभं सैन्यं तव पुत्रस्य मारिष।<br>प्रत्यगृह्णाच्छिनेः पौत्रः शरैराशीविषोपमैः।।	</td><td>	5-120-22a<br>5-120-22b	
</td></tr>
				
<tr><td>
	प्रच्छाद्यमानः समरे शरजालैः स वीर्यवान्।<br>असम्भ्रमन्महाराज तावकानवधीद्बहून्।।	</td><td>	5-120-23a<br>5-120-23b	
</td></tr>
				
<tr><td>
	आश्चर्यं तत्र राजेन्द्र सुमहद्दृष्टवानहम्।<br>न मोघः सायकः कश्चित्सात्यकेरभवत्प्रभो।।	</td><td>	5-120-24a<br>5-120-24b	
</td></tr>
				
<tr><td>
	रथनागाश्वकलिलः पदात्यूर्मिसमाकुलः।<br>शैनेयवेलामासाद्य स्थितः सैन्यमहार्णवः।।	</td><td>	5-120-25a<br>5-120-25b	
</td></tr>
				
				
<tr><td>
	सम्भ्रान्तनरनागाश्वमावर्तत मुहुर्मुहुः।<br>तत्सैन्यमिषुभिस्तेन वध्यमानं समन्ततः।<br>बभ्राम तत्रतत्रैव गावः शीतार्दिता इव।।	</td><td>	5-120-26a<br>5-120-26b<br>5-120-26c	
</td></tr>
				
<tr><td>
	पदातिनं रथं नागं सादिनं तुरगं तथा।<br>अविद्वं तत्र नाद्राक्षं युयुधानस्य सायकैः।।	</td><td>	5-120-27a<br>5-120-27b	
</td></tr>
				
<tr><td>
	न तादृक्कदनं राजन्कृतवांस्तत्र फल्गुनः।<br>यादृक्क्षयमनीकानामकरोत्सात्यकिर्नृप।।	</td><td>	5-120-28a<br>5-120-28b	
</td></tr>
				
<tr><td>
	अत्यर्जुनं शिनेः पौत्रो युध्यते पुरुषर्षभः।<br>वीतभीर्लाघवोपेतः कृतित्वं सम्प्रदर्शयन्।।	</td><td>	5-120-29a<br>5-120-29b	
</td></tr>
				
<tr><td>
	ततो दुर्योधनो राजा सात्वतस्य त्रिभिः शरैः।<br>विव्याध सूतं निशितैश्चतुर्भिश्चतुरो हयान्।।	</td><td>	5-120-30a<br>5-120-30b	
</td></tr>
				
<tr><td>
	सात्यकिं च त्रिभिर्विद्व्वा पुनरष्टाभिरेव च।<br>दुःशासनः षोडशभिर्विव्याध शिनिपुङ्गवम्।।	</td><td>	5-120-31a<br>5-120-31b	
</td></tr>
				
<tr><td>
	शकुनिः पञ्चविंशत्या चित्रसेनश्च पञ्चभिः।<br>दुःसहः पञ्चदशभिर्विव्याधोरसि सात्यकिम्।।	</td><td>	5-120-32a<br>5-120-32b	
</td></tr>
				
<tr><td>
	उत्स्मयन्वृष्णिशार्दूलस्तथा बाणैः समाहतः।<br>तानविध्यन्महाराज सर्वानेव त्रिभिस्त्रिभिः।।	</td><td>	5-120-33a<br>5-120-33b	
</td></tr>
				
<tr><td>
	गाढविद्धानरीन्कृत्वा मार्गणैः सोऽतितेजनैः।<br>शैनेयः श्येनवत्सङ्ख्ये व्यचरल्लघुविक्रमः।।	</td><td>	5-120-34a<br>5-120-34b	
</td></tr>
				
<tr><td>
	सौबलस्य धनुश्छित्त्वा हस्तावापं निकृत्य च।<br>दुर्योधनं त्रिभिर्बाणैरभ्यविध्यत्स्तनान्तरे।।	</td><td>	5-120-35a<br>5-120-35b	
</td></tr>
				
<tr><td>
	चित्रसेनं शतेनैव दशभिर्दुःसहं तथा।<br>दुःशासनं तु विंशत्या विव्याध शिनिपुङ्गवः।।	</td><td>	5-120-36a<br>5-120-36b	
</td></tr>
				
<tr><td>
	अथान्यद्धनुरादाय श्यालस्तव विशाम्पते।<br>अष्टाभिः सात्यकिं विद्व्वा पुनर्विव्याध पञ्चभिः।।	</td><td>	5-120-37a<br>5-120-37b	
</td></tr>
				
<tr><td>
	दुःशासनश्च दशभिर्दुःसहश्च त्रिभिः शरैः।<br>दुर्मुखश्च द्वादशभी राजन्विव्याध सात्यकिम्।।	</td><td>	5-120-38a<br>5-120-38b	
</td></tr>
				
<tr><td>
	दुर्योधनस्त्रिसप्तत्या किद्व्वा भारत माधवम्।<br>ततोस्य निशितैर्बाणैस्त्रिभिर्विव्याध सारथिम्।।	</td><td>	5-120-39a<br>5-120-39b	
</td></tr>
				
<tr><td>
	तान्सर्वान्सहिताञ्शूरान्यतमानान्महारथान्।<br>पञ्चभिः पञ्चभिर्बाणैः पुनर्विव्याध सात्यकिः।।	</td><td>	5-120-40a<br>5-120-40b	
</td></tr>
				
<tr><td>
	ततः स रथिनां श्रेष्ठस्तव पुत्रस्य सारथिम्।<br>आजघानाशु भल्लेन स हतो न्यपतद्भुवि।।	</td><td>	5-120-41a<br>5-120-41b	
</td></tr>
				
<tr><td>
	पतिते सारथौ तस्मिंस्तव पुत्ररथः प्रभो।<br>वातायमानैस्तैरश्वैरपानीयत सङ्गरात्।।	</td><td>	5-120-42a<br>5-120-42b	
</td></tr>
				
<tr><td>
	ततस्तव सुतो राजन्सैनिकाश्च विशाम्पते।<br>राज्ञो रथमभिप्रेक्ष्य विद्रुताः शतशोऽभवन्।।	</td><td>	5-120-43a<br>5-120-43b	
</td></tr>
				
<tr><td>
	विद्रुतं तत्र तत्सैन्यं दृष्ट्वा भारत सात्यकिः।<br>अवाकिरच्छरैस्तीक्ष्णै रुक्मपुङ्खैः शिलाशितैः।।	</td><td>	5-120-44a<br>5-120-44b	
</td></tr>
				
<tr><td>
	विद्राव्य सर्वसैन्यानि तावकानि सहस्रशः।<br>प्रययौ सात्यकी राजञ्श्वेताश्वस्य रथं प्रति।।	</td><td>	5-120-45a<br>5-120-45b	
</td></tr>
				
<tr><td>
	`तं प्रयान्तं महाबाहुं तावकाः प्रेक्ष्य मारिष।<br>दृष्टं चादृष्टवत्कृत्वा क्रियामन्यामयोजयन्'।।	</td><td>	5-120-46a<br>5-120-46b	
</td></tr>
				
<tr><td>
	तं शरानाददानं च रक्षमाणं च सारथिम्।<br>आत्मानं पालयानं च तावकाः समपूजयन्।।	</td><td>	5-120-47a<br>5-120-47b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे विंशत्यधिकशततमोऽध्यायः।। 120 ।।	</td><td>		
</td></tr>
</tbody>