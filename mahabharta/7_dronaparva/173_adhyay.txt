				
<tbody><tr><td>
	<b>सञ्जय उवाच।</b>	</td><td>	5-173-1x	
</td></tr>
				
<tr><td>
	विद्रुतं स्वबलं दृष्ट्वा वध्यमानं महात्मभिः।<br>क्रोधेन महताऽविष्टः पुत्रस्तव विशाम्पते।।	</td><td>	5-173-1a<br>5-173-1b	
</td></tr>
				
<tr><td>
	अभ्येत्य सहसा कर्णं द्रोणं च जयतां वरम्।<br>अमर्षवशमापन्नो वाक्यज्ञो वाक्यमब्रवीत्।।	</td><td>	5-173-2a<br>5-173-2b	
</td></tr>
				
<tr><td>
	भवद्ध्भामिह सङ्ग्रामः क्रुद्धाभ्यां सम्प्रवर्तितः।<br>आहवे निहतं दृष्ट्वा सैन्धवं सव्यसाचिना।।	</td><td>	5-173-3a<br>5-173-3b	
</td></tr>
				
<tr><td>
	निहन्यमानां पाण्‍डूनां बलेन मम वाहिनीम्।<br>भूत्वा तद्विजये शक्तावशक्ताविव पश्यतः।।	</td><td>	5-173-4a<br>5-173-4b	
</td></tr>
				
<tr><td>
	यद्यहं भवतोस्त्याज्यो न वाच्योऽस्मि तदैव हि।<br>आवां पाण्डुसुतान्सङ्ख्ये जेष्याव इति मानदौ।।	</td><td>	5-173-5a<br>5-173-5b	
</td></tr>
				
<tr><td>
	तदैवाहं वचः श्रुत्वा भवद्ध्यामनुसम्पतम्।<br>नाकरिष्यमिदं पार्थैर्वैरं योधविनाशनम्।।	</td><td>	5-173-6a<br>5-173-6b	
</td></tr>
				
<tr><td>
	यदि नाहं परित्याज्यो भवद्भ्यां पुरुषर्षभौ।।<br>युध्यतामनुरूपेण विक्रमेण सुविक्रमौ।।	</td><td>	5-173-7a<br>5-173-7b	
</td></tr>
				
<tr><td>
	वाक्प्रतोदेन तौ वीरौ प्रणुन्नौ तनयेन ते।<br>प्रावर्तयेतां सङ्ग्रामं घट्टिताविव पन्नगौ।।	</td><td>	5-173-8a<br>5-173-8b	
</td></tr>
				
<tr><td>
	ततस्तौ रथिनां श्रेष्ठौ सर्वलोकधनुर्धरौ।<br>शैनेयप्रमुखान्पार्थानभिदुद्रुवत् रणे।।	</td><td>	5-173-9a<br>5-173-9b	
</td></tr>
				
<tr><td>
	तथैव सहिताः पार्थाः सर्वसैन्येन संवृताः।<br>अभ्यवर्तन्त तौ वीरौ नर्दमानौ मुहुर्मुहुः।।	</td><td>	5-173-10a<br>5-173-10b	
</td></tr>
				
<tr><td>
	अथ द्रोणो महेष्वासो दशभिः शिनिपुङ्गवम्।<br>अविध्यत्त्वरितं क्रुद्धः सर्वशस्त्रभृतां वरः।।	</td><td>	5-173-11a<br>5-173-11b	
</td></tr>
				
				
<tr><td>
	कर्णश्च दशभिर्बाणैः पुत्रश्च तव सप्तभिः।<br>दशभिर्वृषसेनश्च सौबलश्चापि सप्तभिः।<br>एते कौरव सङ्क्रन्दे शैनेयं पर्यवाकिरन्।।	</td><td>	5-173-12a<br>5-173-12b<br>5-173-12c	
</td></tr>
				
<tr><td>
	दृष्ट्वा च समरे द्रोणं निघ्नन्तं पाण्डवीं चमूम्।<br>विव्यधुः सोमकास्तूर्णं समन्ताच्छरवृष्टिभिः।।	</td><td>	5-173-13a<br>5-173-13b	
</td></tr>
				
<tr><td>
	तत्र द्रोणोऽहरत्प्राणान्क्षत्रियाणां विशाम्पते।<br>रश्मिभिर्भास्करो राजंस्तमांसीव समन्ततः।।	</td><td>	5-173-14a<br>5-173-14b	
</td></tr>
				
<tr><td>
	द्रोणेन वध्यमानानां पाञ्चालानां विशाम्पते।<br>शुश्रुवे तुमुलः शब्दः क्रोशतामितरेतरम्।।	</td><td>	5-173-15a<br>5-173-15b	
</td></tr>
				
				
<tr><td>
	पुत्रानन्ये पितॄनन्ये भ्रातॄनन्ये च मातुलान्।<br>भागिनेयान्वयस्यांश्च तथा सम्बन्धिबान्धवान्।<br>उत्सृज्योत्सृज्य गच्छन्ति त्वरिता जीवितेप्सवः।।	</td><td>	5-173-16a<br>5-173-16b<br>5-173-16c	
</td></tr>
				
<tr><td>
	अपरे मोहिता मोहात्तमेवाभिमुखा ययुः।<br>पाण्डवानां रणे योधाः परलोकं गताः परे।।	</td><td>	5-173-17a<br>5-173-17b	
</td></tr>
				
<tr><td>
	सा तथा पाण्‍वी सेना पीड्यमाना महात्मना।<br>निशि सम्प्राद्रवद्राजन्नुत्सृज्योल्काः सहस्रशः।।	</td><td>	5-173-18a<br>5-173-18b	
</td></tr>
				
<tr><td>
	पश्यतो भीमसेनस्य विजयस्याच्युतस्य च।<br>ययमोर्धर्मपुत्रस्य पार्षतस्य च पश्यतः।।	</td><td>	5-173-19a<br>5-173-19b	
</td></tr>
				
<tr><td>
	तमसा संवृते लोके न प्राज्ञायत किञ्चन।<br>कौरवाणां प्रकाशेन दृश्यन्ते विद्रुताः परे।।	</td><td>	5-173-20a<br>5-173-20b	
</td></tr>
				
<tr><td>
	द्रवमाणं तु तत्सैन्यं द्रोणकर्णौ महारथौ।<br>जघ्नतुः पृष्ठतो राजन्किरन्तौ सायकान्बहून्।।	</td><td>	5-173-21a<br>5-173-21b	
</td></tr>
				
<tr><td>
	पाञ्चालेषु प्रभग्नेषु क्षीयमाणेषु सर्वतः।<br>जनार्दनो दीनमानाः प्रत्यभाषत फल्गुनम्।।	</td><td>	5-173-22a<br>5-173-22b	
</td></tr>
				
<tr><td>
	द्रोणकर्णौ महेष्वासावेतौ पार्षतसात्यकी।<br>पाञ्चालांश्चैव सहितौ जघ्नतुः सायकैर्भृशम्।।	</td><td>	5-173-23a<br>5-173-23b	
</td></tr>
				
<tr><td>
	एतयोः शरवर्षेण प्रभग्ना नो महारथाः।<br>वार्यमाणापि कौन्तेय पृतना नावतिष्ठते।।	</td><td>	5-173-24a<br>5-173-24b	
</td></tr>
				
<tr><td>
	तां तु विद्रवतीं दृष्ट्वा ऊचतुः केशवार्जुनौ।<br>मा विद्रवत वित्रस्ता भयं त्यजत पाण्डवाः।।	</td><td>	5-173-25a<br>5-173-25b	
</td></tr>
				
<tr><td>
	तावावां सर्वसैन्यैश्च व्यूहैः सम्यगुदायुधैः।<br>द्रोणं च सूतपुत्रं च प्रयतावः प्रबाधितुम्।।	</td><td>	5-173-26a<br>5-173-26b	
</td></tr>
				
<tr><td>
	एतौ हि बलिनौ शूरौ कृतास्त्रौ जितकाशिनौ।<br>उपेक्षितौ बलं तूर्णं नाशयेतां निशामिमाम्।।	</td><td>	5-173-27a<br>5-173-27b	
</td></tr>
				
<tr><td>
	सञ्जय उवाच।<br>तयोः संवदतोरेवं भीमकर्मा महाबलः।	</td><td>	5-173-28a<br>5-173-28b	
</td></tr>
				
<tr><td>
	आयाद्वृकोदरः शीघ्रं पुनरावर्त्य वाहिनीम्।।<br>वृकोदरमथायान्तं दृष्ट्वा तत्र जनार्दनः।	</td><td>	5-173-29a<br>5-173-29b	
</td></tr>
				
<tr><td>
	पुनरेवाब्रवीद्राजन्हर्षयन्निव पाण्डवम्।।<br>एष भीमो रणश्लाघी वृतः सोमकपाण्डवैः।	</td><td>	5-173-30a<br>5-173-30b	
</td></tr>
				
<tr><td>
	अभ्यवर्तत वेगेन द्रोणकर्णौ महारथौ।।<br>एतेन सहितो युद्ध्य पाञ्चालैश्च महारथैः।	</td><td>	5-173-31a<br>5-173-31b	
</td></tr>
				
<tr><td>
	आश्वासनार्थं सैन्यानां सर्वेषां पाण्‍डुनन्दन।।<br>ततस्तौ पुरुषव्याघ्रावुभौ माधवपाण्डवौ।	</td><td>	5-173-32a<br>5-173-32b	
</td></tr>
<tr><td>
	द्रोणकर्णौ समासाद्य धिष्ठितौ रणमूर्धनि।।	</td><td>	5-173-33a	
</td></tr>
<tr><td>
	<b>सञ्जय उवाच।</b>	</td><td>	5-173-33x	
</td></tr>
				
<tr><td>
	ततस्तत्पुनरावृत्तं युधिष्ठिरबलं महत्।<br>ततो द्रोणश्च कर्णश्च परान्ममृदतुर्युधि।।	</td><td>	5-173-33b<br>5-173-33b	
</td></tr>
				
<tr><td>
	स सम्प्रहारस्तुमुलो निशि प्रत्यभवन्महान्।<br>यथा सागरयो राजंश्चन्द्रोदयविरुद्धयोः।।	</td><td>	5-173-34a<br>5-173-34b	
</td></tr>
				
<tr><td>
	तत उत्सृज्य पाणिभ्यां प्रदीपांस्तव वाहिनी।<br>युयुधे पाण्डवैः सार्धमुन्मत्तवदसङ्कुला।।	</td><td>	5-173-35a<br>5-173-35b	
</td></tr>
				
<tr><td>
	रजसा तमसा चैव संवृते भृशदारुणे।<br>केवलं नामगोत्रेण प्रायुध्यन्त जयैषिणः।।	</td><td>	5-173-36a<br>5-173-36b	
</td></tr>
				
<tr><td>
	अश्रूयन्त हि नामानि श्राव्यमाणानि पार्थिवैः।<br>प्रहरद्भिर्महाराज स्वयंवर इवाहवे।।	</td><td>	5-173-37a<br>5-173-37b	
</td></tr>
				
<tr><td>
	निःशब्दमासीत्सहसा पुनः शब्दो महानभूत्।<br>क्रुद्धानां युध्यमानानां जीयतां जयतामपि।।	</td><td>	5-173-38a<br>5-173-38b	
</td></tr>
				
<tr><td>
	यत्रयत्र स्म दृश्यन्ते प्रदीपाः कुरुसत्तम।<br>तत्रतत्र स्म शूरास्ते निपतन्ति पतङ्गवत्।।	</td><td>	5-173-39a<br>5-173-39b	
</td></tr>
				
<tr><td>
	तथा संयुध्यमानानां विगाढाऽऽसीन्महानिशा।<br>पाण्डवानां च राजेन्द्र कौरवाणां च सर्वशः।।	</td><td>	5-173-40a<br>5-173-40b	
</td></tr>
<tr><td>
	।। इति श्रीमन्महाभारते द्रोणपर्वणि घटोत्कचवधपर्वणि<br> चतुर्दशरात्रियुद्धे त्रिसप्तत्यधिकशततमोऽध्यायः।। 173 ।।	</td><td>		
</td></tr>
</tbody>