				
<tbody><tr><td>
	<b>नारद उवाच।</b>	</td><td>	5-59-1x	
</td></tr>
				
				
<tr><td>
	रामं दाशरथिं चैव मृतं सृञ्जय शुश्रुम।<br>यं प्रजा अन्वमोदन्त पिता पुत्रमिवौरसम्।<br>असङ्ख्येया गुणा यस्मिन्नासन्नमिततेजसि।।	</td><td>	5-59-1a<br>5-59-1b<br>5-59-1c	
</td></tr>
				
<tr><td>
	यश्चतुर्दशवर्षाणि निदेशात्पितुरच्युतः।<br>वने वनितया सार्धमवसल्लक्ष्मणाग्रजः।।	</td><td>	5-59-2a<br>5-59-2b	
</td></tr>
				
<tr><td>
	जघान च जनस्थाने राक्षसान्मनुजर्षभः।<br>तपस्विनां रक्षणार्थं सहस्राणि चतुर्दश।।	</td><td>	5-59-3a<br>5-59-3b	
</td></tr>
				
<tr><td>
	तत्रैव वसतस्तस्य रावणो नाम राक्षसः।<br>जहार भार्यां वैदेहीं सम्मोह्यैनं सहानुजम्।।	</td><td>	5-59-4a<br>5-59-4b	
</td></tr>
				
<tr><td>
	`रामो हृतां राक्षसेन भार्यां श्रुत्वा जटायुषः।<br>आतुरः शोकसन्तप्तो रामोऽगच्छद्धरीश्वरम्।।	</td><td>	5-59-5a<br>5-59-5b	
</td></tr>
				
<tr><td>
	तेन रामः सुसङ्गम्य वानरैश्च महाबलैः।<br>आजगामोदधेः पारं सेतुं कृत्वा महार्णवे।।	</td><td>	5-59-6a<br>5-59-6b	
</td></tr>
				
<tr><td>
	तत्र हत्वा तु पौलस्त्यान्ससुहृद्गणबान्धवान्।<br>मायाविनं महाघोरं रावणं लोककण्टकम्'।।	</td><td>	5-59-7a<br>5-59-7b	
</td></tr>
				
<tr><td>
	सुरासुरैरवध्यं तं देवब्राह्मणकण्टकम्।<br>जघान स महाबाहुः पौलस्त्यं सगणं रणे।।	</td><td>	5-59-8a<br>5-59-8b	
</td></tr>
				
<tr><td>
	`हत्वा तत्र रिपुं सङ्ख्ये भार्यया सह सङ्गतः।<br>स च लङ्केश्वरं चक्रे धर्मात्मानं विभीषणम्।।	</td><td>	5-59-9a<br>5-59-9b	
</td></tr>
				
<tr><td>
	भार्यया सह संयुक्तस्ततो वानरसेनया।<br>अयोध्यामागतो वीरः पुष्पकेण विराजता।।	</td><td>	5-59-10a<br>5-59-10b	
</td></tr>
				
<tr><td>
	तत्र राजन्प्रविष्टः सन्नयोध्यायां महायशाः।<br>मातॄर्वयस्यान्सचिवानृत्विजः सपुरोहितान्।।	</td><td>	5-59-11a<br>5-59-11b	
</td></tr>
				
<tr><td>
	शुश्रूषमाणः सततं मन्त्रिभिश्चाभिषेचितः।<br>विसृज्य हरिराजानं हनुमन्तं सहाङ्गदम्।।	</td><td>	5-59-12a<br>5-59-12b	
</td></tr>
				
<tr><td>
	भ्रातरं भरतं वीरं शत्रुघ्नं चैव लक्ष्मणम्।<br>पूजयन्परया प्रीत्या वैदेह्या चाभिपूजितः।।	</td><td>	5-59-13a<br>5-59-13b	
</td></tr>
				
<tr><td>
	दशवर्षसहस्राणि दशवर्षशतानि च।<br>चतुःसगारपर्यन्तां पृथिवीमन्वशासत।।	</td><td>	5-59-14a<br>5-59-14b	
</td></tr>
				
<tr><td>
	अश्वमेधशतैरीजं क्रतुभिर्भूरिदक्षिणैः।<br>यश्च विप्रप्रसादेन सर्वकामानवाप्य च'।।	</td><td>	5-59-15a<br>5-59-15b	
</td></tr>
				
<tr><td>
	सम्प्राप्य विधिवद्राज्यं सर्वभूतानुकम्पनः।<br>`सर्वद्वीपानवष्टभ्य प्रजा धर्मेण पालयन्'।।	</td><td>	5-59-16a<br>5-59-16b	
</td></tr>
				
				
<tr><td>
	स निर्गलं मुख्यतममश्वमेधशतं प्रभुः।<br>आजहार सुरेशस्य हविषा मुदमाहरन्।<br>अन्यैश्च विविधैर्यज्ञैरीजे बहुगुणैर्नृपः।।	</td><td>	5-59-17a<br>5-59-17b<br>5-59-17c	
</td></tr>
				
<tr><td>
	क्षुत्पिपासेऽजयद्रामः सर्वरोगांश्च देहिनाम्।<br>सततं गुणसम्पन्नो दीप्यमानः स्वतेजसा।।	</td><td>	5-59-18a<br>5-59-18b	
</td></tr>
				
				
<tr><td>
	अतिसर्वाणि भूतानि रामो दाशरथिर्बभौ।<br>ऋषीणां देवतानां च मानुषाणां च सर्वशः।<br>पृथिव्यां सह वासोऽभूद्रामे राज्यं प्रशासति।।	</td><td>	5-59-19a<br>5-59-19b<br>5-59-19c	
</td></tr>
				
<tr><td>
	नाहीयत तदा प्रामः प्राणिनां न तदा व्यथा।<br>प्राणापानौ समावास्तां रामे राज्यं प्रशासति।।	</td><td>	5-59-20a<br>5-59-20b	
</td></tr>
				
<tr><td>
	पर्यदीप्यन्त तेजांसि तदाऽनर्थाश्च नाभवन्।<br>दीर्घायुषः प्रजाः सर्वा युवा न म्रियते तदा।।	</td><td>	5-59-21a<br>5-59-21b	
</td></tr>
				
<tr><td>
	वेदैश्चतुर्भिः सुप्रीताः प्राप्नुवन्ति दिवौकसः।<br>हव्यं कव्यं च विविधं निष्पूर्तं हुतमेव च।।	</td><td>	5-59-22a<br>5-59-22b	
</td></tr>
				
<tr><td>
	अदंशमशका देशा नष्टव्यालसरीसृपाः।<br>नाप्यु प्राणभृतां मृत्युर्नाकाले ज्वलनोऽदहत्।।	</td><td>	5-59-23a<br>5-59-23b	
</td></tr>
				
<tr><td>
	अधर्मरुचयो लुब्धा मूर्खा वा नाभवंस्तदा।<br>शिष्टेष्टप्राज्ञकर्माणः सर्वे वर्णास्तदाऽभवन्।।	</td><td>	5-59-24a<br>5-59-24b	
</td></tr>
				
<tr><td>
	स्वधां पूजां च रक्षोभिर्जनस्थाने प्रणाशिताम्।<br>प्रादान्निहत्य रक्षांसि पितृदेवेभ्य ईश्वरः।।	</td><td>	5-59-25a<br>5-59-25b	
</td></tr>
				
<tr><td>
	सहस्रपुत्राः पुरुषा दशवर्षशतायुषः।<br>न च ज्येष्ठाः कनिष्ठेभ्यस्तदा श्राद्धानि कुर्वते।।	</td><td>	5-59-26a<br>5-59-26b	
</td></tr>
				
<tr><td>
	श्यामो युवा लोहिताक्षो मत्तमातङ्गविक्रमः।<br>आजानुबाहुः सुभुजः सिंहस्कन्धो महाबलः।।	</td><td>	5-59-27a<br>5-59-27b	
</td></tr>
				
<tr><td>
	दशवर्षसहस्राणि दशवर्षशतानि च।<br>सर्वभूतमनःकान्तो रामो राज्यमकारयत्।।	</td><td>	5-59-28a<br>5-59-28b	
</td></tr>
				
<tr><td>
	रामो रामो राम इति प्रजानामभवत्कथा।<br>रामभूतं जगदभूद्रामे राज्यं प्रशासति।।	</td><td>	5-59-29a<br>5-59-29b	
</td></tr>
				
<tr><td>
	चतुर्विधाः प्रजा रामः स्वर्गं नीत्वा दिवं गतः।<br>आत्मेच्छया प्रतिष्ठाप्य राजवंशमिहाष्टधा।।	</td><td>	5-59-30a<br>5-59-30b	
</td></tr>
				
				
<tr><td>
	स चेन्ममार सृञ्जय चतुर्भद्रतरस्त्वया।<br>पुत्रात्पुण्यतरस्तुभ्यं मा पुत्रमनुतप्यथाः।<br>अयज्वानमदक्षिण्यमभि श्वैत्येत्युदाहरत्।।	</td><td>	5-59-31a<br>5-59-31b<br>5-59-31c	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि<br> षोडशराजकीये एकोनषष्टितमोऽध्यायः।। 59 ।।	</td><td>		
</td></tr></tbody>