				
<tbody><tr><td>
	<b>नारद उवाच।</b>	</td><td>	5-68-1x	
</td></tr>
				
<tr><td>
	दौष्यन्ति भरतं चापि मृतं सृञ्जय शुश्रुम।<br>कर्माण्यसुकराण्यन्यैः कृतवान्यः शिशुर्वने।।	</td><td>	5-68-1a<br>5-68-1b	
</td></tr>
				
<tr><td>
	हिमावदातान्यः सिंहान्नखदंष्ट्रायुधान्बली।<br>निर्वीर्यांस्तरसा कृत्वा विचकर्ष बबन्ध च।।	</td><td>	5-68-2a<br>5-68-2b	
</td></tr>
				
<tr><td>
	क्रूरांश्चोग्रतरान्व्याघ्रान्दमित्वा चाकरोद्वशे।<br>मनःशिला इव शिलाः संयुक्ता जतुराशिभिः।।	</td><td>	5-68-3a<br>5-68-3b	
</td></tr>
				
<tr><td>
	त्रायलादींश्चातिबलवान्सुप्रतीकान्गजानपि।<br>दंष्ट्रासु गृह्य विमुखाञ्शुष्कास्यानकरोद्वशे।।	</td><td>	5-68-4a<br>5-68-4b	
</td></tr>
				
<tr><td>
	महिषानप्यतिबलो बलिनो विचकर्ष ह।<br>सिंहानां च सुदृप्तानां शतान्याकर्षयद्बलात्।।	</td><td>	5-68-5a<br>5-68-5b	
</td></tr>
				
<tr><td>
	बलिनः सृमरान्खङ्गान्नानासत्त्वानि चाप्युत।<br>कृच्छ्रप्राणान्वने बद्ध्वा दमयित्वाप्यवासृजत्।।	</td><td>	5-68-6a<br>5-68-6b	
</td></tr>
				
<tr><td>
	तं सर्वदमनेत्याहुर्द्विजास्तेनास्य कर्मणा।<br>तं प्रत्यषेधज्जननी मा सत्वानि व्यनीनशः।।	</td><td>	5-68-7a<br>5-68-7b	
</td></tr>
				
<tr><td>
	सोऽश्वमेधशतेनेजे यमुनामनु वीर्यवान्।<br>त्रिशतैश्च सरस्वत्यां गङ्गामनु चतुःशतैः।।	</td><td>	5-68-8a<br>5-68-8b	
</td></tr>
				
<tr><td>
	सौऽश्वमेधसहस्रेण राजसूयशतेन च।<br>पुनरीजे महायज्ञैः समाप्तवरदक्षिणैः।।	</td><td>	5-68-9a<br>5-68-9b	
</td></tr>
				
<tr><td>
	अग्निष्टोमातिरात्राणामुक्थ्यविश्वजितां च सः।<br>वाजपेयसहस्रामां सहस्रैश्च सुसंवृतैः।।	</td><td>	5-68-10a<br>5-68-10b	
</td></tr>
				
				
<tr><td>
	इष्ट्वा शाकुन्तलो राजा तर्पयित्वा द्विजान्धनैः।<br>सहस्रं यत्र पद्मानां कण्वाय भरतो ददौ।<br>जाम्बूनदस्य शुद्धस्य कनकस्य महायशाः।।	</td><td>	5-68-11a<br>5-68-11b<br>5-68-11c	
</td></tr>
				
<tr><td>
	यस्य यूपाः सतव्यामाः परिणाहेन काञ्चनाः।<br>समागम्य द्विजैः सार्धे सेन्द्रैर्देवैः समुच्छ्रिताः।।	</td><td>	5-68-12a<br>5-68-12b	
</td></tr>
				
<tr><td>
	अलङ्कृतान्राजमानान्सर्वरत्नैर्मनोहरैः।<br>हैरण्यान्द्विरदानश्वान्रथानुष्ट्रानजाविकान्।।	</td><td>	5-68-13a<br>5-68-13b	
</td></tr>
				
<tr><td>
	दासी दासं धनं धान्यं गाः सवत्साः पयस्विनीः।<br>ग्रामान्गृहांश्च क्षेत्राणि विविधांश्च परिच्छदान्।।	</td><td>	5-68-14a<br>5-68-14b	
</td></tr>
				
<tr><td>
	कोटीशतायुतांश्चैव ब्राह्मणेभ्यो ह्यमन्यत।<br>चक्रवर्ती ह्यदीनात्मा जितारिर्ह्यजितः परैः।।	</td><td>	5-68-15a<br>5-68-15b	
</td></tr>
				
				
<tr><td>
	स चेन्ममार सृञ्जय चतुर्भद्रतरस्त्वया।<br>पुत्रात्पुण्यतरस्तुभ्यं मा पुत्रमनुतप्यथाः।<br>अयज्वानमदक्षिण्यमभि श्वैत्येत्युदाहरत्।।	</td><td>	5-68-16a<br>5-68-16b<br>5-68-16c	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि <br>षोडशराजकीये अष्टषष्टितमोऽध्यायः।। 68 ।।	</td><td>		
</td></tr></tbody>