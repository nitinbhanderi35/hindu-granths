<span style="font-size: 14pt; line-height: 200%">सञ्जय उवाच।	<br>
ततः पार्थः प्रसन्नात्मा प्राञ्जलिर्वृषभध्वजम्।<br>
ददर्शोत्फुल्लनयनः समस्तं तेजसां निधिम्।।	5-81-1<br>
<br>
तं चोपहारं सुकृतं नैशं नैत्यकमात्मना।<br>
ददर्श त्र्यम्बकाभ्याशे वासुदेवनिवेदितम्।।	5-81-2<br>
<br>
ततोऽभिपूज्य मनसा कृष्णं शर्वं च पाण्डवः।<br>
इच्छाम्यहं दिव्यमस्त्रमित्यभाषत शङ्करम्।।	5-81-3<br>
<br>
ततः पार्थस्य विज्ञाय वरार्थे वचनं तदा।<br>
वासुदेवार्जुनौ देवः स्मयमानोऽभ्यभाषत।।	5-81-4<br>
<br>
स्वागतं वां नरश्रेष्ठौ विज्ञातं मनसेप्सितम्।<br>
येन कामेन सम्प्राप्तौ भवद्ध्यां तं ददाम्यहम्।।	5-81-5<br>
<br>
सरोऽमृतमयं दिव्यमभ्याशे शत्रुसूदनौ।<br>
तत्र मे तद्धनुर्दिव्यं शरश्च निहितः पुरा।।	5-81-6<br>
<br>
येन देवारयः सर्वे मया युधि निपातिताः।<br>
तत आनीयतां कृष्णौ सशरं धनुरुत्तमम्।।	5-81-7<br>
<br>
तथेत्युक्त्वा तु तौ वीरौ सर्वपारिषदैः सह।<br>
प्रस्थितौ तत्सरो दिव्यं दिव्यैश्वर्यशतैर्युतम्।।	5-81-8<br>
<br>
निर्दिष्टं यद्वृषाङ्केण पुण्यं सर्वार्थसाधकम्।<br>
तौ जग्मतुरसम्भ्रान्तौ नरनारायणावृषी।।	5-81-9<br>
<br>
ततस्तौ तत्सरो गत्वा सूर्यमण्डलसन्निभम्।<br>
नागमन्तर्जले घोरं ददृशातेऽर्जुनाच्युतौ।।	5-81-10<br>
<br>
द्वितीयं चापरं नागं सहस्रशिरसं वरम्।<br>
वमन्तं विपुला ज्वाला ददृशातेऽग्निवर्चसम्।।	5-81-11<br>
<br>
ततः कृष्णश्च पार्थश्च संस्पृश्याम्भः कृताञ्जली।<br>
तौ नागावुपतस्थाते नमस्यन्तौ वृषध्वजम्।।	5-81-12<br>
<br>
गृणन्तौ वेदविद्वांसौ तद्ब्रह्म शतरुद्रियम्।<br>
अप्रमेयप्रमाणं तौ गत्वा सर्वात्मना भवम्।।	5-81-13<br>
<br>
ततस्तौ रुद्रमाहात्म्याद्धित्वा रूपं महोरगौ।<br>
धनुर्बाणश्च शत्रुघ्नं तद्द्वन्द्वं समपद्यत।।	5-81-14<br>
<br>
तौ तज्जगृहतुः प्रीतौ धनुर्बाणं च सुप्रभम्।<br>
आजहूतुर्महात्मानौ ददतुश्च महात्मने।।	5-81-15<br>
<br>
ततः पाश्वाद्वॄषाङ्कस्य ब्रह्मचारी न्यवर्तत।<br>
पिङ्गाक्षस्तपसः क्षेत्रं बलवान्नीललोहितः।	5-81-16<br>
<br>
स तद्गृह्य धनुःश्रेष्ठं तस्थौ स्थानं समाहितः।<br>
विचकर्षाथ विधिवत्सशरं धनुरुत्तमम्।।	5-81-17<br>
<br>
तस्य मौर्वी च मुष्टिं च स्थानं चालक्ष्य पाण्डवः।<br>
श्रुत्वा मन्त्रं भवप्रोक्तं जग्राहाचिन्त्यविक्रमः।।	5-81-18<br>
<br>
स सरस्येव तं बाणं मुमोचातिबलः प्रभुः।<br>
चिक्षेप च पुनर्वीरस्तस्मिन्सरसि तद्धनुः।।	5-81-19<br>
<br>
ततः प्रीतं भवं ज्ञात्वा स्मृतिमानर्जुनस्तदा।<br>
वरमारण्यके दत्तं दर्शनं शङ्करस्य च।<br>
मनसा चिन्तयामास तन्मे सम्पद्यतां भव।।	5-81-20<br>
<br>
तस्य तन्मतमाज्ञाय प्रीतः प्रादाद्वरं भवः।<br>
तच्च पाशुपतं घोरं प्रतिज्ञायाश्च पारणम्।।	5-81-21<br>
<br>
ततः पाशुपतं दिव्यमवाप्य पुनरीश्वरात्।<br>
संहृष्टरोमा दुर्धर्षः कृतं कार्यममन्यत।।	5-81-22<br>
<br>
`ततोऽर्जुनहृषीकैशौ पुनः पुनररिंदमौ'।<br>
ववन्दतुश्च संहृष्टौ शिरोभ्यां तं महेश्वरम्।।	5-81-23<br>
<br>
अनुज्ञातौ क्षणे तस्मिन्भवेनार्जुनकेशवौ।<br>
प्राप्तौ स्वशिबिरं वीरौ मुदा परमया युतौ।।	5-81-24<br>
<br>
तथा भवेनानुमतौ महासुरनिघातिना।<br>
इद्रावीष्णू यथा प्रीतौ जम्भस्य वधकाङ्क्षिणौ।।	5-81-25<br>
<br>
।। इति श्रीमन्महाभारते द्रोणपर्वणि<br>
प्रतिज्ञापर्वणि एकाशीतितमोऽध्यायः।। 81 ।।<br>
</span>
