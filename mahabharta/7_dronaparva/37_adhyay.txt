				
<tbody><tr><td>
	<b>सञ्जय उवाच।</b>	</td><td>	5-37-1x	
</td></tr>
				
<tr><td>
	तां प्रभाग्नां चमूं दृष्ट्वा सौभद्रेणामितौजसा।<br>दुर्योधनो भृशं क्रुद्धः स्वयं सौभद्रमभ्ययात्।।	</td><td>	5-37-1a<br>5-37-1b	
</td></tr>
				
<tr><td>
	ततो राजानमावृत्तं सौभद्रं प्रति संयुगे।<br>दृष्ट्वा द्रोणोऽब्रवीद्योधान्परीप्सध्वं नराधिपम्।।	</td><td>	5-37-2a<br>5-37-2b	
</td></tr>
				
<tr><td>
	पुराऽभिमन्युर्लक्षं नः पश्यतां हन्ति वीर्यवान्।<br>तमाद्रवत माभैष्ट क्षिप्रं रक्षत कौरवम्।	</td><td>	5-37-3a<br>5-37-3b	
</td></tr>
<tr><td>
	<b>सञ्जय उवाच।</b>	</td><td>	5-37-4x	
</td></tr>
				
				
<tr><td>
	`एवमुक्तास्ततस्तेन भारद्वाजेन धीमता'।<br>कृतज्ञानबलोत्सेधाः सुहृदो जितकाशिनः।<br>त्रास्यमाना भयाद्वीरं परिवव्रुस्तवात्मजम्।।	</td><td>	5-37-4a<br>5-37-4b<br>5-37-4c	
</td></tr>
				
<tr><td>
	द्रोणो द्रौणिः कृपः कर्णः कृतवर्मा च सौबलः।<br>बृहद्बलो मद्रराजो भूरिर्भूरिश्रवाः शलः।।	</td><td>	5-37-5a<br>5-37-5b	
</td></tr>
				
<tr><td>
	पौरवो वृषसेनश्च विसृजन्तः शिताञ्शरान्।<br>सौभद्रं शरवर्षेण महता समवाकिरन्।।	</td><td>	5-37-6a<br>5-37-6b	
</td></tr>
				
<tr><td>
	सम्मोहयित्वा तमथ दुर्योधनममोचयन्।<br>आस्याद्ग्रासमिवाक्षिप्तं ममृषे नार्जुनात्मजः।।	</td><td>	5-37-7a<br>5-37-7b	
</td></tr>
				
<tr><td>
	ताञ्शरौघेण महता साश्वसूतान्महारथान्।<br>विमुखीकृत्य सौभद्रः सिंहनादमथानदत्।।	</td><td>	5-37-8a<br>5-37-8b	
</td></tr>
				
<tr><td>
	तस्य नादं ततः श्रुत्वा सिंहस्येवामिषैषिणः।<br>नामृष्यन्त सुसंरब्धाः पुनर्द्रोणमुखा रथाः।।	</td><td>	5-37-9a<br>5-37-9b	
</td></tr>
				
<tr><td>
	त एनं कोष्ठकीकृत्य रथवंशेन मारिष।<br>व्यसृजन्निषुजालानि नानालिङ्गानि सङ्घशः।।	</td><td>	5-37-10a<br>5-37-10b	
</td></tr>
				
<tr><td>
	तान्यन्तरिक्षे चिच्छेद पौत्रस्ते निशितैः शरैः।<br>तांश्चैव प्रतिविव्याध तदद्भुतमिवाभवत्।।	</td><td>	5-37-11a<br>5-37-11b	
</td></tr>
				
				
<tr><td>
	`ततो रथपदात्योघाः कुञ्जराः सादिनश्च ह'।<br>कोपितास्तेन शूरेण शरैराशीविषोपमैः।<br>परिवब्रुर्जिघांसन्तः सौभद्रमपराजितम्।।	</td><td>	5-37-12a<br>5-37-12b<br>5-37-12c	
</td></tr>
				
<tr><td>
	समुद्रमिव पर्यस्तं त्वदीयं तं बलार्णवम्।<br>दधारैकोऽर्जुनिर्बाणैर्वेलेवोद्वृत्तमर्णवम्।।	</td><td>	5-37-13a<br>5-37-13b	
</td></tr>
				
<tr><td>
	शूराणां युध्यमानानां निघ्नतामितरेतरम्।<br>अभिमन्योः परेषां च नासीत्कश्चित्पराङ्मुखः।।	</td><td>	5-37-14a<br>5-37-14b	
</td></tr>
				
<tr><td>
	तस्मिंस्तु घोरे सङ्ग्रामे वर्तमाने भयङ्करे।<br>दुःसहो नवभिर्बाणैरभिमन्युमविध्यत।।	</td><td>	5-37-15a<br>5-37-15b	
</td></tr>
				
<tr><td>
	दुःशानो द्वादशभिः कृपः शारद्वतस्त्रिभिः।<br>द्रोणस्तु सप्तदशभिः शरैराशीविषोपमैः।।	</td><td>	5-37-16a<br>5-37-16b	
</td></tr>
				
<tr><td>
	विविंशतिस्तु सप्तत्या कृतवर्मा च सप्तभिः।<br>बृहद्बलस्तथाऽष्टाभिरश्वत्थामा च सप्तभिः।।	</td><td>	5-37-17a<br>5-37-17b	
</td></tr>
				
<tr><td>
	भूरिश्रवास्त्रिभिर्बाणैर्मद्रेशः षङ्भिराशुगैः।<br>द्वाभ्यां शराभ्यां शकुनिस्त्रिभिर्दुर्योधनो नृपः।।	</td><td>	5-37-18a<br>5-37-18b	
</td></tr>
<tr><td>
	स तु तान्प्रतिविव्याध त्रिभिस्त्रिभिरजिह्मगैः।	</td><td>	5-37-19a	
</td></tr>
<tr><td>
	नृत्यन्निव महाराज चापहस्तः प्रतापवान्।।	</td><td>	5-37-19a	
</td></tr>
				
<tr><td>
	ततोऽभिमन्युः सङ्क्रुद्धस्त्रास्यमानस्तवात्मजैः।<br>विदर्शयन्वै सुमहच्छिक्षौरसकृतं बलम्।।	</td><td>	5-37-20a<br>5-37-20b	
</td></tr>
				
<tr><td>
	गरुडानिलरंहोभिर्यन्तुर्वाक्यकरैर्हयैः।<br>अभ्यद्रवत तं कार्ष्णिमश्मकेन्द्रः कृतत्वरः।।	</td><td>	5-37-21a<br>5-37-21b	
</td></tr>
				
<tr><td>
	अश्वाश्चाश्मकमादाय त्वरमाणाऽभ्यहारयन्।<br>विव्याध दशभिर्बाणैस्तिष्ठतिष्ठेति चाब्रवीत्।।	</td><td>	5-37-22a<br>5-37-22b	
</td></tr>
				
<tr><td>
	तस्याभिमन्युर्दशभिर्हयान्सूतं ध्वजं शरैः।<br>बाहू धनुः शिरश्चोर्व्यां स्मयमानोऽभ्यपातयत्।।	</td><td>	5-37-23a<br>5-37-23b	
</td></tr>
				
<tr><td>
	ततस्तस्मिन्हते वीरे सौभद्रेणाश्मकेश्वरे।<br>सञ्चचाल बलं सर्वं पलायनपरायणम्।।	</td><td>	5-37-24a<br>5-37-24b	
</td></tr>
				
				
<tr><td>
	ततः कर्णः कृपो द्रोणो द्रौणिर्गान्धारराट् शलः।<br>शल्यो भूरिश्रवाः क्राथः सोमदत्तो विविंशतिः।<br>वृषसेनः सुषेणश्च कुण्डभेदी प्रतर्दनः।।	</td><td>	5-37-25a<br>5-37-25b<br>5-37-25c	
</td></tr>
				
<tr><td>
	बृन्दारको ललित्थश्च प्रबाहुर्दीर्घलोचनः।<br>दुर्योधनश्च सङ्क्रुद्धः शरवर्षैरवाकिरन्।।	</td><td>	5-37-26a<br>5-37-26b	
</td></tr>
				
<tr><td>
	सोऽतिविद्धो महेष्वासैरभिमन्युरजिह्मगैः।<br>शरमादत्त कर्णाय वर्मकायावभेदिनम्।।	</td><td>	5-37-27a<br>5-37-27b	
</td></tr>
				
<tr><td>
	तस्य भित्त्वा तनुत्राणं देहं निर्भिद्य चाशुगः।<br>प्राविशद्धरणीं वेगाद्वल्मी कमिव पन्नगः।।	</td><td>	5-37-28a<br>5-37-28b	
</td></tr>
				
<tr><td>
	स तेनातिप्रहारेण व्यथितो विह्वलन्निव।<br>सञ्चचाल रणे कर्णः क्षितिकम्पे यथाऽचलः।।	</td><td>	5-37-29a<br>5-37-29b	
</td></tr>
				
<tr><td>
	तथान्यैर्निशितैर्बाणैः सुषेणं दीर्घलोचनम्।<br>कुण्डभेदिं च सङ्क्रुद्धस्त्रिभिस्त्रीनवधीद्बली।।	</td><td>	5-37-30a<br>5-37-30b	
</td></tr>
				
<tr><td>
	कर्णस्तं पञ्चविंशत्या नाराचानां समार्पयत्।<br>अश्वत्थामा च विंशत्या कृतवर्मा च सप्तभिः।।	</td><td>	5-37-31a<br>5-37-31b	
</td></tr>
				
<tr><td>
	स शराचितसर्वाङ्गः क्रुद्धः शक्रात्मजात्मजः।<br>विचरन्ददृशे सैन्ये पाशहस्त इवान्तकः।।	</td><td>	5-37-32a<br>5-37-32b	
</td></tr>
				
<tr><td>
	शल्यं च शरवर्षेण समीपस्थामवाकिरत्।<br>उदक्रोशन्महाबाहुस्तव सैन्यानि भीषयन्।।	</td><td>	5-37-33a<br>5-37-33b	
</td></tr>
				
<tr><td>
	ततः स विद्धोऽस्त्रविदा मर्मभिद्भिरजिह्मगैः।<br>शल्यो राजन्रथोपस्थे निषसाद मुमोह च।।	</td><td>	5-37-34a<br>5-37-34b	
</td></tr>
				
<tr><td>
	तं हि दृष्ट्वा तथा विद्धं सौभद्रेण यशास्विना।<br>सम्प्राद्रवच्चमूः सर्वा भारद्वाजस्य पश्यतः।।	</td><td>	5-37-35a<br>5-37-35b	
</td></tr>
				
<tr><td>
	सम्प्रेक्ष्य तं महाबाहुं रुक्मपुङ्खैः समावृतम्।<br>त्वदीयाः प्रपलायन्ते मृगाः सिंहार्दिता इव।।	</td><td>	5-37-36a<br>5-37-36b	
</td></tr>
				
<tr><td>
	`सौभद्रशरनिर्भग्नाः समरेऽमरविक्रमाः।<br>एवं शल्यो विमृदितस्तव पौत्रेण भारत'।।	</td><td>	5-37-37a<br>5-37-37b	
</td></tr>
				
				
				
<tr><td>
	स तु रणयशसाऽभिपूज्यमानः<br>पितृसुरचारणसिद्धयक्षसङ्गैः<br>अवनितलगतैश्च भूतसङ्घै--<br>रतिविबभौ हुतभुग्यथाऽऽज्यसिक्तः।।	</td><td>	5-37-38a<br>5-37-38b<br>5-37-38c<br>5-37-38d	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि <br>त्रयोदशदिवसयुद्धे सप्तत्रिंशोऽध्यायः।। 37 ।।	</td><td>		
</td></tr></tbody>