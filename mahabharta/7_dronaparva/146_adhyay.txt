				
<tbody><tr><td>
	<b>धृतराष्ट्र उवाच।</b>	</td><td>	5-146-1x	
</td></tr>
				
<tr><td>
	तथा गतेषु शूरेषु तेषां मम च सञ्जय।<br>किंस्विद्भीमार्जुनौ चैव सात्यकिश्चाकरोत्तदा।।	</td><td>	5-146-1a<br>5-146-1b	
</td></tr>
<tr><td>
	<b>सञ्जय उवाच।</b>	</td><td>	5-146-2x	
</td></tr>
				
<tr><td>
	विरथो भीमसेनो वै कर्णवाक्शल्यपीडितः।<br>अमर्षवशमापन्नः फल्गुनं वाक्यमब्रवीत्।।	</td><td>	5-146-2a<br>5-146-2b	
</td></tr>
				
<tr><td>
	पुनःपुनस्तूबरक मूढ औदरिकेति च।<br>अकृतास्त्रक मा योत्सीर्बाल सङ्ग्रामकातर।।	</td><td>	5-146-3a<br>5-146-3b	
</td></tr>
				
<tr><td>
	इति मामब्रवीत्कर्णः पश्यतस्ते धनञ्जय।<br>एवं वक्ता च मे वध्यस्तेन चोक्तस्तथा ह्यहम्।।	</td><td>	5-146-4a<br>5-146-4b	
</td></tr>
				
<tr><td>
	एतद्व्रतं महाबाहो त्वया सह कृतं मया।<br>तथैतन्मम कौन्तेय यथा तव न संशयः।।	</td><td>	5-146-5a<br>5-146-5b	
</td></tr>
				
<tr><td>
	तद्वधाय नरश्रेष्ठ स्मरैतद्वचनं मम।<br>यथा भवति तत्सत्यं तथा कुरु धनञ्जय।।	</td><td>	5-146-6a<br>5-146-6b	
</td></tr>
				
<tr><td>
	तच्छ्रुत्वा वचनं तस्य भीमस्यामितविक्रमः।<br>ततोऽर्जुनोऽब्रवीत्कर्णं किञ्चिदभ्येत्य संयुगे।।	</td><td>	5-146-7a<br>5-146-7b	
</td></tr>
				
<tr><td>
	कर्णकर्ण वृथादृष्टे सूतपुत्रात्मसंस्तुत।<br>अधर्मबुद्धे शृणु मे यत्त्वां वक्ष्यामि साम्प्रतम्।।	</td><td>	5-146-8a<br>5-146-8b	
</td></tr>
				
<tr><td>
	द्वावेवं कर्ण शूराणां रणे दृष्टौ जयाजयौ।<br>तौ चाप्यनित्यौ राधेय वासवस्यापि युध्यतः।।	</td><td>	5-146-9a<br>5-146-9b	
</td></tr>
				
				
<tr><td>
	`रणमुत्सृज्य निर्लज्ज गच्छसे च पुनः पुनः।<br>माहात्म्यं पश्य भीमस्य कर्म जन्म कुले तथा।<br>नोक्तवान्परुषं यत्त्वां पलायनपरायणम्।।	</td><td>	5-146-10a<br>5-146-10b<br>5-146-10c	
</td></tr>
				
<tr><td>
	भूयस्त्वमपि सङ्गम्यं सकृदेव यदृच्छया।<br>विरथं कृतवान्वीरं पाण्डवं सूतदायद।।	</td><td>	5-146-11a<br>5-146-11b	
</td></tr>
				
<tr><td>
	कुलस्य सदृशं चापि राधेय कृतवानसि।<br>नैकान्तसिद्धिः सङ्ग्रामे वासवस्यापि विद्यते'।।	</td><td>	5-146-12a<br>5-146-12b	
</td></tr>
				
<tr><td>
	मुमूर्षुर्युयुधानेन विरथो विकलेन्द्रियः।<br>मद्वध्यस्त्वमिति ज्ञात्वा जित्वा जीवन्विसर्जितः।।	</td><td>	5-146-13a<br>5-146-13b	
</td></tr>
				
				
<tr><td>
	यदृच्छया रणे भीमं युध्यमानं महाबलम्।<br>कथञ्चिद्विरथं कृत्वा यत्त्वं रूक्षमभाषथाः।<br>अधर्मस्त्वेष सुमहाननार्यचरितं च तत्।।	</td><td>	5-146-14a<br>5-146-14b<br>5-146-14c	
</td></tr>
				
<tr><td>
	नारिं जित्वाऽतिकत्थन्ते न च जल्पन्ति दुर्वचः।<br>न च कञ्चन निन्दन्ति सन्तः शूरा नरर्षभाः।।	</td><td>	5-146-15a<br>5-146-15b	
</td></tr>
				
<tr><td>
	त्वं तु प्राकृतविज्ञानस्तत्तद्वदसि सूतज।<br>बह्वबद्धमकर्ण्यं च चापलादपरीक्षितम्।।	</td><td>	5-146-16a<br>5-146-16b	
</td></tr>
				
				
<tr><td>
	युध्यमानं पराक्रान्तं शूरमार्यव्रते रतम्।<br>यदवोचोऽप्रियं भीमं नैतत्सत्यं वचस्तव।<br>पश्यतां सर्वसैन्यानां केशवस्य ममैव च।।	</td><td>	5-146-17a<br>5-146-17b<br>5-146-17c	
</td></tr>
				
<tr><td>
	विरथो भीमसेनेन कृतोऽसि बहुशो रणे।<br>न च त्वां परुषं किञ्चिदुक्तवान्पाण्डुनन्दनः।।	</td><td>	5-146-18a<br>5-146-18b	
</td></tr>
				
				
<tr><td>
	यस्मात्तु बहु रूक्षं च श्रावितस्ते वृकोदरः।<br>परोक्षं यच्च सौभद्रो युष्माभिर्बहुभिर्हतः।<br>तस्मादस्यावलेपस्य सद्यः फलमवाप्नुहि।।	</td><td>	5-146-19a<br>5-146-19b<br>5-146-19c	
</td></tr>
				
<tr><td>
	त्वया तस्य धनुश्छिन्नमात्मनाशाय दुर्मते।<br>तस्माद्वध्योऽसि मे मूढ सभृत्यसुतबान्धवः।।	</td><td>	5-146-20a<br>5-146-20b	
</td></tr>
				
<tr><td>
	कुरु त्वं सर्वकृत्यानि महत्ते भयमागतम्।<br>हन्ताऽस्मि वृषसेनं ते प्रेक्षमाणस्य संयुगे।।	</td><td>	5-146-21a<br>5-146-21b	
</td></tr>
				
<tr><td>
	ये चान्येऽप्युपयास्यन्ति बुद्धिमोहेन मां नृपाः।<br>तांश्च सर्वान्हनिष्यामि सत्येनायुधमालभे।।	</td><td>	5-146-22a<br>5-146-22b	
</td></tr>
				
<tr><td>
	त्वां च मूढाकृतप्रज्ञमतिमानिनमाहवे।<br>दृष्ट्वा दुर्योधनो मन्दो भृशं तप्स्यति पातितम्।।	</td><td>	5-146-23a<br>5-146-23b	
</td></tr>
<tr><td>
	<b>सञ्जय उवाच।</b>	</td><td>	5-146-24x	
</td></tr>
				
<tr><td>
	अर्जुनेन प्रतिज्ञाते वधे कर्णसुतस्य तु।<br>महान्सुतुमुलः शब्दो बभूव रथिनां तदा।।	</td><td>	5-146-24a<br>5-146-24b	
</td></tr>
				
<tr><td>
	तस्मिन्नाकुलसङ्ग्रामे वर्तमाने महाभये।<br>मन्दरश्मिः सहस्रांशुरस्तङ्गिरिमुपाद्रवत्।।	</td><td>	5-146-25a<br>5-146-25b	
</td></tr>
				
<tr><td>
	ततो दुर्योधनो राजा राधेयं त्वरितोऽब्रवीत्।<br>अर्जुनं प्रेक्ष्य संयातं जयद्रथवधं प्रति।।	</td><td>	5-146-26a<br>5-146-26b	
</td></tr>
				
<tr><td>
	`अमानुषाणि कर्माणि कुर्वन्तौ भरतर्षभ।<br>सात्यकिं भीमसेनं च यत्तौ तौ दर्शयन्निव।।	</td><td>	5-146-27a<br>5-146-27b	
</td></tr>
				
				
				
<tr><td>
	अयं स वैकर्तन युद्धकालो<br>विदर्शयस्वात्मबलं महात्मन्।<br>यथा न वध्येत रणेऽर्जुनेन<br>जयद्रथः कर्ण तथा कुरुष्व।।	</td><td>	5-146-28a<br>5-146-28b<br>5-146-28c<br>5-146-28d	
</td></tr>
				
				
				
<tr><td>
	अल्पावशेषो दिवसो हि साम्प्रतं<br>निवारयेहाद्य रिपुं शरौघैः।<br>दिनक्षयं प्राप्य नरप्रवीर<br>ध्रुवो हि नः कर्ण जयो भविष्यति।।	</td><td>	5-146-29a<br>5-146-29b<br>5-146-29c<br>5-146-29d	
</td></tr>
				
<tr><td>
	सैन्धवे रक्ष्यमाणे तु सूर्यस्यास्तमनं प्रति।<br>मिथ्याप्रतिज्ञः कौन्तेयः प्रवेक्ष्यति हुताशनम्।।	</td><td>	5-146-30a<br>5-146-30b	
</td></tr>
				
<tr><td>
	अनर्जुनायां च भुवि मुहूर्तमपि मानद।<br>जीवितुं नोत्सहेरन्वै भ्रातरोऽस्य सहानुगाः।।	</td><td>	5-146-31a<br>5-146-31b	
</td></tr>
				
<tr><td>
	पाण्डवेषु विनष्टेषु सशैलवनकाननाम्।<br>वसुन्धरामिमां कर्ण भोक्ष्यामो महतकण्टकाम्।।	</td><td>	5-146-32a<br>5-146-32b	
</td></tr>
				
<tr><td>
	दैवेनोपहतः पार्थो विपरीतश्च मानद।<br>कार्याकार्यमजानानः प्रतिज्ञां कृतवान्रणे।।	</td><td>	5-146-33a<br>5-146-33b	
</td></tr>
				
<tr><td>
	नूनमात्मविनाशाय पाण्डवेन किरीटिना।<br>मिथ्याप्रतिज्ञैव कृता जयद्रथवधं प्रति।।	</td><td>	5-146-34a<br>5-146-34b	
</td></tr>
				
<tr><td>
	कथं जीवति दुर्धर्षे त्वपि राधेय फल्गुनः।<br>अनस्तङ्गत आदित्ये हन्यात्सैन्धवकं नृपम्।।	</td><td>	5-146-35a<br>5-146-35b	
</td></tr>
				
<tr><td>
	रक्षितं मद्रराजेन कृपेण च महात्मना।<br>जयद्रथं रणमुखे कथं हन्याद्धनञ्जयः।।	</td><td>	5-146-36a<br>5-146-36b	
</td></tr>
				
<tr><td>
	द्रौणिना रक्ष्यमाणं च मया दुःशासनेन च।<br>कथं प्राप्स्यति बीभत्सुः सैन्धवं कालचोदितः।।	</td><td>	5-146-37a<br>5-146-37b	
</td></tr>
				
<tr><td>
	युध्यन्ते बहवः शूरा लम्बते च दिवाकरः।<br>शङ्के जयद्रथं पार्थो नैव प्राप्स्यति मानद।।	</td><td>	5-146-38a<br>5-146-38b	
</td></tr>
				
				
<tr><td>
	स त्वं कर्ण मया सार्धं शूरैश्चान्यैर्महारथैः।<br>द्रौणिना त्वं हि सहितो मद्रेशेन कृपेण च।<br>युध्यस्व यत्नमास्थाय परं पार्थेन संयुगे।।	</td><td>	5-146-39a<br>5-146-39b<br>5-146-39c	
</td></tr>
				
<tr><td>
	एवमुक्तस्तु राधेयस्तव पुत्रेण मारिष।<br>दुर्योधनमिदं वाक्यं प्रत्युवाच कुरूत्तमम्।।	</td><td>	5-146-40a<br>5-146-40b	
</td></tr>
				
<tr><td>
	दृढलक्ष्येण वीरेण भीमसेनेन धन्विना।<br>भृशं भिन्नतनुः सङ्ख्ये शरजालैरनेकशः।।	</td><td>	5-146-41a<br>5-146-41b	
</td></tr>
				
				
<tr><td>
	स्थातव्यमिति तिष्ठामि रणे सम्प्रति मानद।<br>नाङ्गमिङ्गति किञ्चिन्मे सन्तप्तस्य महेषुभिः।<br>योत्स्यामि तु यथाशक्त्या त्वदर्थं जीवितं मम।।	</td><td>	5-146-42a<br>5-146-42b<br>5-146-42c	
</td></tr>
				
<tr><td>
	`तत्तथा प्रयतिष्येऽहं परं शक्त्याxxxxसुयोधन'।<br>यथा पाण्डवमुख्योऽसौ न हनिष्याति सैन्धवम्।।	</td><td>	5-146-43a<br>5-146-43b	
</td></tr>
				
<tr><td>
	न हि मे युध्यमानस्य सायकानस्यतः शितान्।<br>सैन्धवं प्राप्स्यते वीरः सव्यसाची धनञ्जयः।।	</td><td>	5-146-44a<br>5-146-44b	
</td></tr>
				
<tr><td>
	यत्तु भक्तिमता कार्यं सततं हितकाङ्क्षिणा।<br>तत्करिष्यामि कौरव्य जयो दैवे प्रतिष्ठितः।।	</td><td>	5-146-45a<br>5-146-45b	
</td></tr>
				
<tr><td>
	सैन्धवार्थे परं यत्नं करिष्याम्यद्य संयुगे।<br>त्वत्प्रियार्थं महाराज जयो दैवे प्रतिष्ठितः।।	</td><td>	5-146-46a<br>5-146-46b	
</td></tr>
				
<tr><td>
	अद्य योत्स्येऽर्जुमहं पौरुषं स्वं व्यपाश्रितः।<br>त्वदर्थे पुरुषव्याघ्र जयो दैवे प्रतिष्ठितः।।	</td><td>	5-146-47a<br>5-146-47b	
</td></tr>
				
<tr><td>
	अद्य युद्धं कुरुश्रेष्ठ मम पार्थस्य चोभयोः।<br>पश्यन्तु सर्वसैन्यानि दारुणं रोमहर्षणम्।।	</td><td>	5-146-48a<br>5-146-48b	
</td></tr>
<tr><td>
	<b>सञ्जय उवाच।</b>	</td><td>	5-146-49x	
</td></tr>
				
<tr><td>
	कर्णकौरवयोरेवं रणे संभाषमाणयोः।<br>अर्जुनो निशितैर्बाणैर्जघान तव वाहिनीम्।।	</td><td>	5-146-49a<br>5-146-49b	
</td></tr>
<tr><td>
	चिच्छेद निशितैर्बाणैः शूराणामनिवर्तिनाम्।।	</td><td>	5-146-50a	
</td></tr>
				
<tr><td>
	भुजान्परिघसङ्काशान्हस्तिहस्तोपमान्रणे।<br>शिरांसि च महाबाहुश्चिच्छेद निशितैः शरैः।।	</td><td>	5-146-51a<br>5-146-51b	
</td></tr>
				
<tr><td>
	हस्तिहस्तान्द्विपस्कन्धान्रथाक्षांश्च समन्ततः।<br>शोणिताक्तान्हयारोहान्गृहीतप्रासतोमरान्।।	</td><td>	5-146-52a<br>5-146-52b	
</td></tr>
				
				
<tr><td>
	क्षुरैश्चिच्छेद बीभत्सुर्द्विधैकैकं त्रिधैव च।<br>हयान्वारणमुख्यांश्च पदातींश्च समन्ततः।<br>ध्वजांश्छत्राणि चापानि चामराणि शिरांसि च।।	</td><td>	5-146-53a<br>5-146-53b<br>5-146-53c	
</td></tr>
				
<tr><td>
	कक्षमग्निरिवोद्धूतः प्रादहत्तव वाहिनीम्।<br>अचिरेण महीं पार्थश्चकार रुधिरोत्तराम्।।	</td><td>	5-146-54a<br>5-146-54b	
</td></tr>
				
<tr><td>
	हतभूयिष्ठयोधं तत्कृत्वा तव बलं बली।<br>आससाद दुराधर्षः सैन्धवं सत्यविक्रमः।।	</td><td>	5-146-55a<br>5-146-55b	
</td></tr>
				
<tr><td>
	बीभत्सुर्भीमसेनेन सात्वतेन च रक्षितः।<br>प्रबभौ भरतश्रेष्ठ ज्वलन्निव हुताशनः।।	</td><td>	5-146-56a<br>5-146-56b	
</td></tr>
				
<tr><td>
	तं तथाऽवस्थितं दृष्ट्वा त्वदीया वीरसंमताः।<br>नामृष्यन्त महेष्वासाः पाण्डवं पुरुषर्षभाः।।	</td><td>	5-146-57a<br>5-146-57b	
</td></tr>
				
<tr><td>
	दुर्योधनश्च कर्णश्च वृषसेनोऽथ मद्रराट्।<br>अश्वत्थामा कृपश्चैव स्वयमेव च सैन्धवः।।	</td><td>	5-146-58a<br>5-146-88b	
</td></tr>
				
<tr><td>
	सन्नद्धाः सैन्धवस्यार्थे समावृण्वन्किरीटिनम्।<br>नृत्यन्तं रथमार्गेषु धनुर्ज्यातलनिःस्वनैः।।	</td><td>	5-146-59a<br>5-146-59b	
</td></tr>
				
<tr><td>
	सङ्ग्रामकोविदं पार्थं सर्वे युद्धविशारदाः।<br>अभीताः पर्यवर्तन्त व्यादितास्यमिवान्तकम्।।	</td><td>	5-146-60a<br>5-146-60b	
</td></tr>
				
<tr><td>
	सैन्धवं पृष्ठतः कृत्वा जिघांसन्तोऽच्युतार्जुनौ।<br>सूर्यास्तमनमिच्छन्तो लोहितायति भास्करे।।	</td><td>	5-146-61a<br>5-146-61b	
</td></tr>
				
<tr><td>
	ते भुजैर्भोगिभोगाभैर्धनूंष्यानम्य सायकान्।<br>मुमुचुःसूर्यरश्म्याभाञ्छतशः फल्गुनं प्रति।।	</td><td>	5-146-62a<br>5-146-62b	
</td></tr>
				
<tr><td>
	ततस्तानस्यमानांश्च किरीटी युद्धदुर्मदः।<br>द्विधा त्रिधाऽष्टधैकैकं छित्त्वा विव्याध तान्रथान्।।	</td><td>	5-146-63a<br>5-146-63b	
</td></tr>
				
<tr><td>
	सिंहलाङ्गूलकेतुस्तु दर्शयन्वीर्यमात्मनः।<br>शारद्वतीसुतो राजन्नर्जुनं प्रत्यवारयन्।।	</td><td>	5-146-64a<br>5-146-64b	
</td></tr>
				
<tr><td>
	स विद्‌वा दशभिः पार्थं वासुदेवं च सप्तभिः।<br>अतिष्ठद्रथमार्गेषु सैन्धवं प्रतिपालयन्।।	</td><td>	5-146-65a<br>5-146-65b	
</td></tr>
				
<tr><td>
	अथैनं कौरवश्रेष्ठाः सर्व एव महारथाः।<br>महता रथवंशेन सर्वतः प्रत्यवारयन्।।	</td><td>	5-146-66a<br>5-146-66b	
</td></tr>
				
<tr><td>
	विष्फारयन्तश्चापानि विसृजन्तश्च सायकान्।<br>सैन्धवं पर्यरक्षन्त शासनात्तनयस्य ते।।	</td><td>	5-146-67a<br>5-146-67b	
</td></tr>
				
<tr><td>
	ततः पार्थस्य शूरस्य बाह्वोर्बलमदृश्यत।<br>इषूणामक्षयत्वं च धनुषो गाण्डिवस्य च।।	</td><td>	5-146-68a<br>5-146-68b	
</td></tr>
				
<tr><td>
	अस्त्रैरस्त्राणि संवार्य द्रौणेः शारद्वतस्य च।<br>एकैकं दशभिर्बाणैः सर्वानेव समार्पयत्।।	</td><td>	5-146-69a<br>5-146-69b	
</td></tr>
				
<tr><td>
	तं द्रौणिः पञ्चविंशत्या वृषसेनश्च सप्तभिः।<br>दुर्योधनश्च विंशत्या कर्णशल्यौ त्रिभिस्त्रिभिः।।	</td><td>	5-146-70a<br>5-146-70b	
</td></tr>
				
<tr><td>
	त एनमभिगर्जन्तो विध्यन्तश्च पुनःपुनः।<br>विधुन्वन्तश्च चापानि सर्वतः प्रत्यवारयन्।।	</td><td>	5-146-71a<br>5-146-71b	
</td></tr>
				
<tr><td>
	श्लिष्टं च सर्वतश्चक्रू रथमण्डलमाशु ते।<br>सूर्यास्तमनमिच्छन्तस्त्वरमाणा महारथाः।।	</td><td>	5-146-72a<br>5-146-72b	
</td></tr>
				
<tr><td>
	त एनमभिनर्दन्तौ विधुन्वाना धनूंषि च।<br>सिषिचुर्मार्गणैस्तीक्ष्णैर्गिरिं मेघा इवाम्बुभिः।।	</td><td>	5-146-73a<br>5-146-73b	
</td></tr>
				
<tr><td>
	ते महास्त्राणि दिव्यानि तत्र राजन्व्यदर्शयन्।<br>धनञ्जयस्य गात्रे तु शूराः परिघबाहवः।।	</td><td>	5-146-74a<br>5-146-74b	
</td></tr>
				
				
<tr><td>
	`निवार्य ताञ्शरव्रातैर्दिव्यान्यस्त्राणि दर्शयन्'।<br>हतभूयिष्ठयोधं तत्कृत्वा तव बलं बली।<br>आससाद दुराधर्षः सैन्धवं सत्यविक्रमः।।	</td><td>	5-146-75a<br>5-146-75b<br>5-146-75c	
</td></tr>
				
<tr><td>
	तं कर्णः संयुगे राजन्प्रत्यवारयदाशुगैः।<br>मिषतो भीमसेनस्य सात्वतस्य च भारत।।	</td><td>	5-146-76a<br>5-146-76b	
</td></tr>
				
<tr><td>
	तं पार्थो दशभिर्बाणैः प्रत्यविध्यद्राणाजिरे।<br>सूतपूत्रं महाबाहुः सर्वसैन्यस्य पश्यतः।।	</td><td>	5-146-77a<br>5-146-77b	
</td></tr>
				
<tr><td>
	सात्वतश्च त्रिभिर्बाणैः कर्णं विव्याध मारिष।<br>भीमसेनस्त्रिभिश्चैव पुनः पार्थश्च सप्तभिः।।	</td><td>	5-146-78a<br>5-146-78b	
</td></tr>
				
<tr><td>
	तान्कर्णः प्रतिविव्याध षष्ट्याषष्ट्या महारथः।<br>तद्युद्धमभवद्राजन्कर्णस्य बहुभिः सह।।	</td><td>	5-146-79a<br>5-146-79b	
</td></tr>
				
<tr><td>
	तत्राद्भूतमपश्याम सूतपुत्रस्य मारिष।<br>यदेकः समरे क्रुद्धस्त्रीन्रथान्पर्थवारयत्।।	</td><td>	5-146-80a<br>5-146-80b	
</td></tr>
				
<tr><td>
	फल्गुनस्तु महाबाहुः कर्णं वैकर्तनं रणे।<br>सायकानां शतेनैव सर्वमर्मस्वताडयत्।।	</td><td>	5-146-81a<br>5-146-81b	
</td></tr>
				
<tr><td>
	रुधिरोक्षितसर्वाङ्गः सूतपुत्रः प्रतापवान्।<br>शरैः पञ्चाशता वीरः फल्गुनं प्रत्यविध्यत।।	</td><td>	5-146-82a<br>5-146-82b	
</td></tr>
				
				
<tr><td>
	तस्य तल्लाघवं दृष्ट्वा नामृष्यत रणेऽर्जुनः।<br>तस्य पार्थो धनुश्छित्त्वा विव्याधैनं स्तनान्तरे।<br>सायकैर्नवभिर्वीरस्त्वरमाणो धनञ्जयः।।	</td><td>	5-146-83a<br>5-146-83b<br>5-146-83c	
</td></tr>
				
<tr><td>
	अथान्यद्धनुरादाय सूतपुत्रः प्रतापवान्।<br>सायकैरष्टसाहस्रैश्छादयामास पाण्डवम्।।	</td><td>	5-146-84a<br>5-146-84b	
</td></tr>
				
<tr><td>
	तां बाणवृष्टिमतुलां कर्णचापसमुत्थिताम्।<br>व्यधमत्सायकैः पार्थः शलभानिव मारुतः।।	</td><td>	5-146-85a<br>5-146-85b	
</td></tr>
				
<tr><td>
	छादयामास च तदा सायकैरर्जुनो रणे।<br>पश्यतां सर्पयोधानां दर्शयन्पाणिलाघवम्।।	</td><td>	5-146-86a<br>5-146-86b	
</td></tr>
				
<tr><td>
	वधार्थं चास्य समरे सायकं सूर्यवर्चसम्।<br>चिक्षेप त्वरया युक्तस्त्वराकाले धनञ्जयः।।	</td><td>	5-146-87a<br>5-146-87b	
</td></tr>
				
<tr><td>
	तमापतन्तं वेगेन द्रौणिश्चिच्छेद सायकम्।<br>अर्धचन्द्रेण तीक्ष्णेन स च्छिन्नः प्रापतद्भूवि।।	</td><td>	5-146-88a<br>5-146-88b	
</td></tr>
				
<tr><td>
	कर्णोऽपि द्विषतां हन्ता छादयामास फल्गुनम्।<br>सायकैर्बहुसाहस्रैः कृतप्रतिकृतेप्सया।।	</td><td>	5-146-89a<br>5-146-89b	
</td></tr>
				
<tr><td>
	तौ वृषाविव नर्दन्तौ नरसिंहौ महारथौ।<br>सायकैस्तु प्रतिच्छन्नं चक्रतुः खमजिह्मगैः।।	</td><td>	5-146-90a<br>5-146-90b	
</td></tr>
				
<tr><td>
	अदृश्यौ च शरौथैस्तौ निघ्न्तावितरेतरम्।<br>कर्ण पार्थोऽस्ति तिष्ठत्वं कर्णोऽहं तिष्ठ फल्गुन्न।।	</td><td>	5-146-91a<br>5-146-91b	
</td></tr>
				
<tr><td>
	इत्येवं तर्जयन्तौ तौ वाक्शल्यैस्तु परस्परम्।<br>विध्येतां समरे वीरौ चित्रं लघु च सुष्ठु च।।	</td><td>	5-146-92a<br>5-146-92b	
</td></tr>
				
<tr><td>
	प्रेक्षणीयौ चाभवतां सर्वयोधसमागमे।<br>प्रशस्यामानौ समरे सिद्धचारणपन्नगैः।।	</td><td>	5-146-93a<br>5-146-93b	
</td></tr>
				
<tr><td>
	अयुध्येतां महाराज परस्परवधैषिणौ।<br>ततो दुर्योधनो राजंस्तावकानभ्यभाषत।।	</td><td>	5-146-94a<br>5-146-94b	
</td></tr>
				
<tr><td>
	यत्नाद्रक्षत राधेयं नाहत्वा समरेऽर्जुनम्।<br>निवर्तिष्यति राधेयो न वाऽजित्वाऽद्य फल्गुनं।।	</td><td>	5-146-95a<br>5-146-95b	
</td></tr>
				
				
<tr><td>
	एतस्मिन्न्तरे राजन्दृष्ट्वा कर्णस्य विक्रमम्।<br>आकर्णमुक्तैरिषुभिः कर्णस्य चतुरो हयान्।<br>अनयत्प्रेतलोकाय चतुर्भिः श्वेतवाहनः।।	</td><td>	5-146-96a<br>5-146-96b<br>5-146-96c	
</td></tr>
				
<tr><td>
	सारथिं चास्य भल्लेन रथनीडादपातयत्।<br>छादयामास स शरैस्तव पुत्रस्य पश्यतः।।	</td><td>	5-146-97a<br>5-146-97b	
</td></tr>
				
<tr><td>
	सञ्छाद्यमानः समरे हताश्वो हतसारथिः।<br>मोहितः शरजालेन कर्तव्यं नाभ्यपद्यत।।	</td><td>	5-146-98a<br>5-146-98b	
</td></tr>
				
<tr><td>
	तं तथा विरथं दृष्ट्वा रथमारोप्य तं तदा।<br>अश्वत्थामा महाराज भूयोऽर्जुनमयोधयत्।।	</td><td>	5-146-99a<br>5-146-99b	
</td></tr>
				
<tr><td>
	मद्रराजश्च कौन्तेयमविध्यत्त्रिंशता शरैः।<br>`आवव्रेऽर्जुनमार्गं च शरजालेन भारत'।।	</td><td>	5-146-100a<br>5-146-100b	
</td></tr>
				
				
				
<tr><td>
	शारद्वतस्तु विंशत्यं वासुदेवं समार्पयत्।<br>धनञ्जयं द्वादशभिराजघान शिलीमुखैः।।<br>चतुर्भिः सिन्धुराजश्च वृषसेनश्च सप्तभिः।<br>पृथक्पृथङ्‌महाराज विव्यधुः कृष्णपाण्डवौ।।	</td><td>	5-146-101a<br>5-146-101b<br>5-146-101c<br>5-146-101d	
</td></tr>
				
				
				
<tr><td>
	तथैव तान्प्रत्यविध्यत्कुन्तीपुत्रो धनञ्जयः।<br>द्रोणपुत्रं चतुःषष्ट्या मद्रराजं शतेन च।।<br>सैन्धवं दशभिर्बाणैर्वृषसेनं त्रिभिः शरैः।<br>शारद्वतं च विंशत्या विद्व्वा पार्थो ननाद ह।।	</td><td>	5-146-102a<br>5-146-102b<br>5-146-102c<br>5-146-102d	
</td></tr>
				
<tr><td>
	ते प्रतिज्ञाप्रतीघातमिच्छन्तः सव्यसाचिनः।<br>सहितास्तावकास्तूर्णमभिपेतुर्धनञ्जयम्।।	</td><td>	5-146-103a<br>5-146-103b	
</td></tr>
				
				
				
<tr><td>
	अथार्जुनः सर्वतो वारुणास्त्रं<br>प्रादुश्चक्रे त्रासयन्धार्तराष्ट्रान्।<br>तं प्रत्युदीयः कुरुवः पाण्डुपुत्रं<br>रथैर्महार्हैः शरवर्षं सृजन्तः।।	</td><td>	5-146-104a<br>5-146-104b<br>5-146-104c<br>5-146-104d	
</td></tr>
				
				
				
<tr><td>
	ततस्तु तस्मिंस्तुमले समुत्थिते<br>सुदारुणे भारतमोहनीये।<br>नो मुह्यत प्राप्य स राजपुत्रः<br>किरीटमाली व्यसृजच्छरौघान्।।	</td><td>	5-146-105a<br>5-146-105b<br>5-146-105c<br>5-146-105d	
</td></tr>
				
				
				
<tr><td>
	वधप्रेप्सुः सव्यसाची कुरूणां<br>स्मरन्क्लेशान्द्वादशवर्षवृत्तान्।<br>गाण्डीवमुक्तैरिषुभिर्महात्मा<br>सर्वा दिशो व्यावृणोदप्रमेयः।।	</td><td>	5-146-106a<br>5-146-106b<br>5-146-106c<br>5-146-106d	
</td></tr>
				
				
				
<tr><td>
	प्रदीप्तोल्कमभवच्चान्तरिक्षं<br>मृतेषु देहेष्वपतन्वयांसि।<br>यत्पिङ्गलज्येन किरीटमाली<br>क्रुद्धो रिपूनाजगवेन हन्ति।।	</td><td>	5-146-107a<br>5-146-107b<br>5-146-107c<br>5-146-107d	
</td></tr>
				
				
				
<tr><td>
	ततः किरीटि महता महायशाः<br>शरासनेनास्य शराननीकजित्।<br>हयप्रवेकोत्तमनागघूर्णिता--<br>न्कुरुप्रवीरानिषुभिर्व्यापातयत्।।	</td><td>	5-146-108a<br>5-146-108b<br>5-146-108c<br>5-146-108d	
</td></tr>
				
				
				
<tr><td>
	गदाश्च गुर्वीः परिघानयस्मया--<br>नसींश्च शक्तीश्च रणे नराधिपाः।<br>महान्ति शस्त्राणि च भीमदर्शनाः<br>प्रगृह्य पार्थं सहसाऽभिदुद्रुवुः।।	</td><td>	5-146-111a<br>5-146-111b<br>5-146-111c<br>5-146-111d	
</td></tr>
				
				
				
<tr><td>
	ततो युगान्ताभ्रसमस्वनं मह--<br>न्महेन्द्रचापप्रतिमं च गाण्डिवम्।<br>चकर्ष दोर्भ्यों विहसन्भृशं ययौ<br>दहंस्त्वहीयान्यमराष्ट्रवर्धनः।।	</td><td>	5-146-112a<br>5-146-112b<br>5-146-112c<br>5-146-112d	
</td></tr>
				
				
				
<tr><td>
	स तानुदीर्णान्सरथान्सवारणा--<br>न्पदातिसङ्घांश्च महाधनुर्धरः।<br>विपन्नसर्वायुधजीवितान्रणे<br>चकार वीरो यमराष्ट्रवर्धनान्।।	</td><td>	5-146-113a<br>5-146-113b<br>5-146-113c<br>5-146-113d	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि<br> चतुर्दशदिवसयुद्धे षट्‌चत्वारिंशदधिकशततमोऽध्यायः।। 146 ।।	</td><td>		
</td></tr>
</tbody>