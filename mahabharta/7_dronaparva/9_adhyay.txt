				
<tbody><tr><td>
	<b>धृतराष्ट्र उवाच।</b>	</td><td>	5-9-1x	
</td></tr>
				
<tr><td>
	किं कुर्वाणं रणे द्रोणं जघ्रुः पाण्डवसृञ्जयाः।<br>तथा निपुणमस्त्रेषु सर्वशस्त्रभृतामपि।।	</td><td>	5-9-1a<br>5-9-1b	
</td></tr>
				
<tr><td>
	रथः पर्यपतद्वाऽस्य धनुर्वाऽशीर्यतास्यतः।<br>प्रमत्तो वाऽभवद्दोणो यथा मृत्युमुपेयिवान्।।	</td><td>	5-9-2a<br>5-1-2b	
</td></tr>
				
<tr><td>
	कथं नु पार्षतस्तात शत्रुभिर्दुष्प्रधर्षणम्।<br>किरन्तमिषुसङ्घातान्रुक्मपुङ्खाननेकशः।।	</td><td>	5-9-3a<br>5-9-3b	
</td></tr>
				
<tr><td>
	क्षिप्रहस्तं द्विजश्रेष्ठं कृतिनं चित्रयोधिनम्।<br>दूरेषुपातिनं दान्तमस्त्रयुद्धेषु पारगम्।।	</td><td>	5-9-4a<br>5-9-4b	
</td></tr>
				
<tr><td>
	पाञ्चालपुत्रो न्यवधीद्दिव्यास्त्रधरमच्युतम्।<br>कुर्वाणं दारुणं कर्म रणे यत्तं महारथम्।।	</td><td>	5-9-5a<br>5-9-5b	
</td></tr>
				
<tr><td>
	व्यक्तं हि दैवं बलवत्पौरुषादिति मे मतिः।<br>यद्द्रोणो निहतः शूरः पार्षतेन महात्मना।।	</td><td>	5-9-6a<br>5-9-6b	
</td></tr>
				
<tr><td>
	अस्त्रं चतुर्विधं वीरे यस्मिन्नासीत्प्रतिष्ठितम्।<br>तमिष्वस्त्रधराचार्यं द्रोणं शंससि मे हतम्।।	</td><td>	5-9-7a<br>5-9-7b	
</td></tr>
				
<tr><td>
	श्रुत्वा हतं रुक्मरथं वैयाघ्रपरिवारणम्।<br>जातरूपपरिष्कारं नाद्य शोकमपानुदे।।	</td><td>	5-9-8a<br>5-9-8b	
</td></tr>
				
				
<tr><td>
	न नूनं परदुःखेन म्रियते कोऽपि सञ्जय।<br>यत्र द्रोणमहं श्रुत्वा हतं जीवामि मन्दधीः।<br>दैवमेव परं मन्ये नन्वनर्थं हि पौरुषम्।।	</td><td>	5-9-9a<br>5-9-9b<br>5-9-9c	
</td></tr>
				
<tr><td>
	अश्मसारमयं नूर्न हृदयं सुदृढं मम।<br>यच्छ्रुत्वा निहतं द्रोणं शतधा न विदीर्यते।।	</td><td>	5-9-10a<br>5-9-10b	
</td></tr>
				
<tr><td>
	ब्राह्मे दैवे तथेष्वस्त्रे यमुपासन्गुणार्थिनः।<br>ब्राह्मणा राजपुत्राश्च स कथं मृत्युना हृतः।।	</td><td>	5-9-11a<br>5-9-11b	
</td></tr>
				
<tr><td>
	शोषणं सागरस्येव मेरोरिव विसर्पणम्।<br>पतनं भास्करस्येव न मृष्ये द्रोणपातनम्।।	</td><td>	5-9-12a<br>5-9-12b	
</td></tr>
				
<tr><td>
	दुष्टानां प्रतिषेद्धासीद्धार्मिकाणां च रक्षिता।<br>योऽहासीत्कृपणस्यार्थे प्राणानपि परन्तपः।।	</td><td>	5-9-13a<br>5-9-13b	
</td></tr>
				
<tr><td>
	मन्दानां मम पुत्राणां जयाशा यस्य विक्रमे।<br>बृहस्पत्युशनस्तुल्यो बुद्ध्या स निहतः कथम्।।	</td><td>	5-9-14a<br>5-9-14b	
</td></tr>
				
<tr><td>
	`गुणानां सर्वयोधानां स्थितिरासीन्महाद्युतिः।<br>यं मृत्युर्वशगस्तिष्ठेत्स कथं मृत्युना हतः'।।	</td><td>	5-9-15a<br>5-9-15b	
</td></tr>
				
<tr><td>
	ते च शोणा बृहन्तोऽश्वाश्छन्ना जालैर्हिरण्मयैः।<br>रथे वातजवा युक्ताः सर्वशस्त्रातिगा रणे।।	</td><td>	5-9-16a<br>5-9-16b	
</td></tr>
				
<tr><td>
	बलिनो हेषिणो दान्ताः सैन्धवाः साधुवाहिनः।<br>दृढाः सङ्ग्राममध्येषु कच्चिदासन्न विह्वलाः।।	</td><td>	5-9-17a<br>5-9-17b	
</td></tr>
				
<tr><td>
	करिणां बृंहतां युद्धे शङ्खदुन्दुभिनिःस्वनैः।<br>ज्याक्षेपशरवर्षाणां शस्त्राणां च सहिष्णवः।।	</td><td>	5-9-18a<br>5-9-18b	
</td></tr>
				
<tr><td>
	आशंसन्तः पराञ्जेतुं जितश्वासा जितव्यथाः।<br>हयाः पराजिताः शीघ्रा भारद्वाजरथोद्वहाः।।	</td><td>	5-9-19a<br>5-9-19b	
</td></tr>
				
<tr><td>
	ते स्म रुक्मरथे युक्ता नरवीरसमास्थिताः।<br>कथं नाभ्यतरंस्तात पाण्डवानामनीकिनीम्।।	</td><td>	5-9-20a<br>5-9-20b	
</td></tr>
				
<tr><td>
	जातरूपपरिष्करामास्थाय रथमुत्तमम्।<br>भारद्वाजः किमकरोद्युधि सत्यपराक्रमः।।	</td><td>	5-9-21a<br>5-9-21b	
</td></tr>
				
<tr><td>
	विद्यां यस्योपजीवन्ति सर्वलोकधनुर्धराः।<br>स सत्यसन्धो बलवान्द्रोणः किमकरोद्युधि।।	</td><td>	5-9-22a<br>5-9-22b	
</td></tr>
				
<tr><td>
	दिवि शक्रमिव श्रेष्ठं महामात्रं धनुर्भृताम्।<br>के नु तं रौद्रकर्माणं युद्धे प्रत्युद्ययू रथाः।।	</td><td>	5-9-23a<br>5-9-23b	
</td></tr>
				
<tr><td>
	ननु रुक्मरथं दृष्ट्वा प्राद्रवन्ति स्म पाण्डवाः।<br>दिव्यमस्त्रं विकुर्वाणं रणे तस्मिन्महाबलम्।।	</td><td>	5-9-24a<br>5-9-24b	
</td></tr>
				
<tr><td>
	उताहो सर्वसैन्येन धर्मराजः सहानुजः।<br>पाञ्चालप्रग्रहो द्रोणं सर्वतः समवारयत्।।	</td><td>	5-9-25a<br>5-9-25b	
</td></tr>
				
<tr><td>
	नूनमावारयत्पार्थो रथिनोऽन्यानजिह्मगैः।<br>ततो द्रोणं समहरत्पार्षतः पापकर्मकृत्।।	</td><td>	5-9-26a<br>5-9-26b	
</td></tr>
				
<tr><td>
	नह्यहं परिपश्यामि वधे कञ्चन शुष्मिणः।<br>धृष्टद्युम्नादृते रौद्रात्पाल्यमानात्किरीटिना।।	</td><td>	5-9-27a<br>5-9-27b	
</td></tr>
				
<tr><td>
	`उताहो सर्वसैन्येन धर्मराजः सहानुजः।<br>उत्सृज्य सर्वसैन्यानि द्रोणं तमभिदुद्रुवे'।।	</td><td>	5-9-28a<br>5-9-28b	
</td></tr>
				
<tr><td>
	तैर्वृतः सर्वतः क्षुद्रैः पाञ्चालापशदैस्ततः।<br>केकयैश्चेदिकारूशैर्मत्स्यैरन्यैश्च भूमिपैः।।	</td><td>	5-9-29a<br>5-9-29b	
</td></tr>
				
<tr><td>
	व्याकुलीकृतमाचार्यं पिपीलैरुरगं यथा।<br>कर्मण्यसुकरे सक्तं जघानेति मतिर्मम।।	</td><td>	5-9-30a<br>5-9-30b	
</td></tr>
				
<tr><td>
	योऽधीत्य चतुरो वेदान्साङ्गानाख्यानपञ्चमान्।<br>ब्राह्मणानां प्रतिष्ठासीत्स्रोतसामिव सागरः।।	</td><td>	5-9-31a<br>5-9-31b	
</td></tr>
				
<tr><td>
	क्षत्रं च ब्रह्म चैवेह योऽभ्यतिष्ठत्परन्तपः।<br>`दृप्तानां प्रतिषेद्धा च चक्षुरासीदचक्षुषाम्।।	</td><td>	5-9-32a<br>5-9-32b	
</td></tr>
				
<tr><td>
	अमर्षी चावलिप्तेषु धार्मिकेषु च धार्मिकः'।<br>स कथं ब्राह्मणो वृद्धः शस्त्रेण वधमाप्तवान्।।	</td><td>	5-9-33a<br>5-9-33b	
</td></tr>
				
<tr><td>
	अमर्षिणा मर्षितवान्क्लिश्यमानान्सदा मया।<br>अनर्हमाणान्कौन्तेयान्कर्मणस्तस्य तत्फलम्।।	</td><td>	5-9-34a<br>5-9-34b	
</td></tr>
				
<tr><td>
	यस्य कर्मानुजीवन्ति लोके सर्वधनुर्भृतः।<br>स सत्यसन्धः सुकृती श्रीकामैर्निहतः कथम्।।	</td><td>	5-9-35a<br>5-9-35b	
</td></tr>
				
<tr><td>
	दिवि शक्र इव श्रेष्ठो महासत्वो महाबलः।<br>स कथं निहतः पार्थैः क्षुद्रमत्स्यैर्यथा तिमिः।।	</td><td>	5-9-36a<br>5-9-36b	
</td></tr>
				
<tr><td>
	क्षिप्रहस्तश्च बलवान्दृढघन्वारिमर्दनः।<br>न यस्य विजयाकाङ्क्षी विषयं प्राप्य जीवति।।	</td><td>	5-9-37a<br>5-9-37b	
</td></tr>
				
<tr><td>
	यं द्वौ न जहतः शब्दौ जीवमानं कदाचन।<br>ब्राह्मश्च वेदकामानां ज्याघोषश्च धनुष्मताम्।।	</td><td>	5-9-38a<br>5-9-38b	
</td></tr>
				
<tr><td>
	अदीनं पुरुषव्याघ्रं हीमन्तमपराजितम्।<br>तमिष्वासवराचार्ये द्रोणं जघ्नुः कथं रथाः।।	</td><td>	5-9-39a<br>5-9-39b	
</td></tr>
				
<tr><td>
	`नाहं मन्ये हतं द्रोणं स हि लोकमयोत्स्यत।<br>को हि शक्तो रणे जेतुमनाधृष्ययशोबलम्।।	</td><td>	5-9-40a<br>5-9-40b	
</td></tr>
				
<tr><td>
	ब्रह्मकल्पो भवेद्ब्राह्मे क्षात्रे नारायणोपमः।<br>ब्रह्मक्षत्रे च यस्यास्तां वशे स्थाणोरिवाखिले।।	</td><td>	5-9-41a<br>5-9-41b	
</td></tr>
				
<tr><td>
	सर्वान्हि मामकान्वीरान्सहाश्वरथकुञ्जरान्।<br>युधिष्ठिरस्य तपसा हतान्मन्यामहे कुरून्'।।	</td><td>	5-9-42a<br>5-9-42b	
</td></tr>
				
<tr><td>
	कथं सञ्जय दुर्धर्षमनाधृष्ययशोबलम्।<br>पश्यतां पुरुषेन्द्राणां समरे पार्षतोऽवधीत्।।	</td><td>	5-9-43a<br>5-9-43b	
</td></tr>
				
<tr><td>
	के पुरस्तादयुध्यन्त रक्षन्तो द्रोणमन्तिकात्।<br>के नु पश्चादवर्तन्त गच्छतो दुर्गमां गतिम्।।	</td><td>	5-9-44a<br>5-9-44b	
</td></tr>
				
<tr><td>
	केऽरक्षन्दक्षिणं चक्रं सव्यं के च महात्मनः।<br>पुरस्तात्के च वीरस्य युध्यमानस्य संयुगे।।	</td><td>	5-9-45a<br>5-9-45b	
</td></tr>
				
<tr><td>
	के च तस्मिंस्तनूस्त्यक्त्वा प्रतीपं मृत्युमाव्रजन्।<br>द्रोणस्य समरे वीराः केऽकुर्वन्त परां धृतिम्।।	</td><td>	5-9-46a<br>5-9-46b	
</td></tr>
				
<tr><td>
	कच्चिन्नैनं भयान्मन्दाः क्षत्रिया व्यजहन्रणे।<br>रक्षितारस्ततः शून्ये कच्चित्तैर्न हतः परैः।।	</td><td>	5-9-47a<br>5-9-47b	
</td></tr>
				
<tr><td>
	न स पृष्ठमरेस्त्रासाद्रणे शौर्यात्प्रदर्शयेत्।<br>परामप्यापदं प्राप्य स कथं निहतः परैः।।	</td><td>	5-9-48a<br>5-9-48b	
</td></tr>
				
				
<tr><td>
	एतदार्येण कर्तव्यं कृच्छ्रास्वापत्सु सञ्जय।<br>पराक्रमेद्यथा शक्त्या तच्च तस्मिन्प्रतिष्ठितम्।<br>`यो यथाशक्ति युद्ध्येत द्विषद्भिःस्वांश्च पालयन्।।	</td><td>	5-9-49a<br>5-9-49b<br>5-9-49c	
</td></tr>
				
<tr><td>
	कच्चिन्नैनं भयात्क्षुद्राः पार्थेभ्यः प्रददू रणे।<br>गोप्तृभिस्तैः समुत्सृष्टः कच्चिन्नैष परैर्हतः।।	</td><td>	5-9-50a<br>5-9-50b	
</td></tr>
				
<tr><td>
	धृष्टद्युम्नं प्रपश्यामि निघ्नन्तमिव ब्राह्मणम्।<br>वार्यमाणं रणे तात द्रौणिनाऽमिततेजसा'।।	</td><td>	5-9-51a<br>5-9-51b	
</td></tr>
				
<tr><td>
	मुह्यते मे मनस्तात कथा तावन्निवार्यताम्।<br>भूयस्तु लब्धसंज्ञस्त्वां परिपृच्छामि सञ्जय।।	</td><td>	5-9-52a<br>5-9-52b	
</td></tr>
<tr><td>
	।। इति श्रीमन्महाभारते द्रोणपर्वणि <br>द्रोणाभिषेकपर्वणि नवमोऽध्यायः।। 9 ।।	</td><td>		
</td></tr></tbody>