				
<tbody><tr><td>
	<b>नारद उवाच।</b>	</td><td>	5-58-1x	
</td></tr>
				
<tr><td>
	शिबिमौशीनरं चापि मृतं सृञ्जय शुश्रुम।<br>य इमां पृथिवीं सर्वां चर्मवत्पर्यवेष्टयत्।।	</td><td>	5-58-1a<br>5-58-1b	
</td></tr>
				
<tr><td>
	साद्रिद्वीपार्णववनां रथघोषेण नादयन्।<br>स शिबिर्यष्टुमन्विच्छन्मुख्यः सर्वसपत्नजित्।।	</td><td>	5-58-2a<br>5-58-2b	
</td></tr>
				
<tr><td>
	तेन यज्ञैर्बहुविधैरिष्टं पर्याप्तदक्षिणैः।<br>अविहिंस्य जनानन्यानवाप वसु पुष्कलम्।।	</td><td>	5-58-3a<br>5-58-3b	
</td></tr>
				
<tr><td>
	सर्वमूर्धाभिषिक्तानां सम्मतः सोऽभवद्युधि।<br>अजयच्चाश्वमेधैर्यो विजित्य पृथिवीमिमाम्।।	</td><td>	5-58-4a<br>5-58-4b	
</td></tr>
				
<tr><td>
	निरर्गलैर्बहुफलैर्निष्ककोटिसहस्रदः।<br>`बिभर्ति दक्षिणा यस्य गङ्‌गायाः स्रोत आवृणोत्'।।	</td><td>	5-58-5a<br>5-58-5b	
</td></tr>
				
<tr><td>
	हस्त्यश्वपशुभिर्धान्यैर्मृगैर्गोजाविभिस्तथा।<br>विविधैः पृथिवीं पुण्यां शिबिर्ब्राह्मणसात्करोत्।।	</td><td>	5-58-6a<br>5-58-6b	
</td></tr>
				
<tr><td>
	यावत्यो वर्षतो धारा यावत्यो दिवि तारकाः।<br>यावत्यः सिकता गाङ्ग्यो यावन्मेरोर्महोपलाः।।	</td><td>	5-58-7a<br>5-58-7b	
</td></tr>
				
<tr><td>
	उदन्वति च यावन्ति रत्नानि प्राणिनोऽपि च।<br>तावतीरददद्गा वै शिबिरौशीनरोऽध्वरे।।	</td><td>	5-58-8a<br>5-58-8b	
</td></tr>
				
<tr><td>
	नोद्यन्तारं धुरस्तस्य कञ्चिदन्यं प्रजापतिः।<br>भूतं भव्यं भवन्तं वा नाध्यगच्छन्नरोत्तमम्।।	</td><td>	5-58-9a<br>5-58-9b	
</td></tr>
				
<tr><td>
	तस्यासन्विविधा यज्ञाः सर्वकामैः समन्विताः।<br>हेमयूपासनगृहा हेमप्राकारतोरणाः।।	</td><td>	5-58-10a<br>5-58-10b	
</td></tr>
				
<tr><td>
	शुचिस्वाद्वन्नपानं च ब्राह्मणाः प्रयुतायुताः।<br>नानाभक्ष्यैः प्रियकथाः पयोदधिमहाहदाः।।	</td><td>	5-58-11a<br>5-58-11b	
</td></tr>
				
<tr><td>
	तस्यासन्यज्ञवाटेषु नद्यः शुभ्रान्नपर्वताः।<br>पिबत स्नात खादध्वमिति यत्रोच्यते जनैः।।	</td><td>	5-58-12a<br>5-58-12b	
</td></tr>
				
<tr><td>
	यस्मै प्रादाद्वरं रुद्रस्तुष्टः पुण्येन कर्मणा।<br>अक्षयं ददतो वित्तं श्रद्धा कीर्तिस्तथा क्रियाः।।	</td><td>	5-58-13a<br>5-58-13b	
</td></tr>
				
<tr><td>
	यथोक्तमेव भूतानां प्रियत्वं स्वर्गमुत्तमम्।<br>एताँल्लब्ध्वा वरानिष्टाञ्शिबिः काले दिवं गतः।।	</td><td>	5-58-14a<br>5-58-14b	
</td></tr>
				
				
<tr><td>
	स चेन्ममार सृञ्जय चतुर्भद्रतरस्त्वया।<br>पुत्रात्पुण्यतरस्तुभ्यं मा पुत्रमनुतप्यथाः।<br>अयज्वानमदक्षिण्यमभि श्वैत्येत्युदाहरत्।।	</td><td>	5-58-15a<br>5-58-15b<br>5-58-15c	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि<br> षोडशराजकीये अष्टपञ्चाशत्तमोऽध्यायः।। 58 ।।	</td><td>		
</td></tr></tbody>