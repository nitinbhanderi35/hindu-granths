				
<tbody><tr><td>
	<b>सञ्जय उवाच।</b>	</td><td>	5-8-1x	
</td></tr>
				
<tr><td>
	तथा द्रोणमभिघ्नन्तं साश्वसूतरथद्विपान्।<br>व्यथिताः पाण्डवा दृष्ट्वा न चैनं पर्यवारयन्।।	</td><td>	5-8-1a<br>5-8-1b	
</td></tr>
				
<tr><td>
	ततो युधिष्ठिरो राजा धृष्टद्युम्नधनञ्जयौ।<br>अब्रवीत्सर्वतो यत्तैः कुम्भयोनिर्निवार्यताम्।।	</td><td>	5-8-2a<br>5-8-2b	
</td></tr>
				
				
<tr><td>
	तत्रैनमर्जुनश्चैव धृष्टद्युम्नश्च पार्षतः।<br>`ये चान्ये पार्थिवा राजन्पाण्डवस्यानुसैनिकाः।<br>प्रत्यगृह्णंस्ततस्तत्र समागच्छन्महारथाः।।	</td><td>	5-8-3a<br>5-8-3b<br>5-8-3c	
</td></tr>
				
<tr><td>
	केकया भीमसेनश्च सौभद्रोऽथ घटोत्कचः।<br>युधिष्ठिरो यमौ मात्स्यो द्रुदश्चात्मजैः सह।।	</td><td>	5-8-4a<br>5-8-4b	
</td></tr>
				
<tr><td>
	द्रौपदेयाश्च संहृष्टा धृष्टकेतुः ससात्यकिः।<br>चेकितानश्च सङ्क्रुद्धो युयुत्सुश्च महारथः।।	</td><td>	5-8-5a<br>5-8-5b	
</td></tr>
				
<tr><td>
	ये चान्ये पार्थिवा राजन्पाण्डवस्यानुयायिनः।<br>कुलवीर्यानुरूपाणि चक्रुः कर्माण्यनेकशः।।	</td><td>	5-8-6a<br>5-8-6b	
</td></tr>
				
<tr><td>
	संभिद्यमानां तां दृष्ट्वा पाण्डवैर्वाहिनीं रणे।<br>व्यावृत्य चक्षुषी कोपाद्भारद्वाजोऽन्ववैक्षत।।	</td><td>	5-8-7a<br>5-8-7b	
</td></tr>
				
<tr><td>
	स तीव्रं कोपमास्थाय रथे समरदुर्जयः।<br>व्यधमत्पाण्डवानीकं महाभ्राणीव मारुतः।।	</td><td>	5-8-8a<br>5-8-8b	
</td></tr>
				
<tr><td>
	रथानश्वान्नरान्नागानभिधावन्नितस्ततः।<br>चचारोन्मत्तवद्द्रोणो वृद्धोऽपि तरुणो यथा।।	</td><td>	5-8-9a<br>5-8-9b	
</td></tr>
				
<tr><td>
	तस्य शोणितदिग्धाङ्गाः शोणास्ते वातरंहसः।<br>आजानेया हया राजन्नविश्रान्ताः सुखं ययुः।।	</td><td>	5-8-10a<br>5-8-10b	
</td></tr>
				
<tr><td>
	तमन्तकमिव क्रुद्धमापतन्तं यतव्रतम्।<br>दृष्ट्वा सम्प्राद्रवन्योधाः पाण्डवस्य ततस्ततः।।	</td><td>	5-8-11a<br>5-8-11b	
</td></tr>
				
<tr><td>
	तेषां प्राद्रवतां भीमः पुनरावर्ततामपि।।<br>पश्यतां तिष्ठतां चासीच्छब्दः परमदारुणः।।	</td><td>	5-8-12a<br>5-8-12b	
</td></tr>
				
<tr><td>
	शूराणां हर्षजननो भीरूणां भयवर्धनः।<br>द्यावापृथिव्योर्विवरं पूरयामास सर्वतः।।	</td><td>	5-8-13a<br>5-8-13b	
</td></tr>
				
<tr><td>
	ततः पुनरपि द्रोणो नाम विश्रावयन्युधि।<br>अकरोद्रौद्रमात्मानं किरञ्छरशतैः परान्।।	</td><td>	5-8-14a<br>5-8-14b	
</td></tr>
				
<tr><td>
	स तथा तेष्वनीकेषु पाण्डुपुत्रस्य मारिष।<br>कालवद्व्यचरद्द्रोणो युवेव स्थविरो बली।।	</td><td>	5-8-15a<br>5-8-15b	
</td></tr>
				
<tr><td>
	उत्कृत्य च शिरांस्युग्रो बाहूनपि सुभूषणान्।<br>कृत्वा शून्यान्रथोपस्थानुदक्रोशन्महारवान्।।	</td><td>	5-8-16a<br>5-8-16b	
</td></tr>
				
<tr><td>
	तस्य हर्षप्रणादेन बाणवर्षेण च प्रभो।<br>प्राकम्पन्त रणे योधा गावः शीतार्दिता इव।।	</td><td>	5-8-17a<br>5-8-17b	
</td></tr>
				
<tr><td>
	द्रोणस्य रथघोषेण मौर्वीनिष्पेषणेन च।<br>धनुःशब्देन चाकाशे शब्दः समभवन्महान्।।	</td><td>	5-8-18a<br>5-8-18b	
</td></tr>
				
<tr><td>
	अथास्य धनुषो बाणा निस्सरन्तः सहस्रशः।<br>व्याप्य सर्वा दिशः पेतुर्नागाश्वरथपत्तिषु।	</td><td>	5-8-19a<br>5-8-19b	
</td></tr>
				
<tr><td>
	तं कार्मुकमहावेगमस्त्रज्वलितपावकम्।<br>द्रोणमासादयाञ्चक्रुः पाञ्चालाः पाण्डवैः सह।।	</td><td>	5-8-20a<br>5-8-20b	
</td></tr>
				
<tr><td>
	सनागरथपत्त्यश्वान्प्राहिणोद्यमसादनम्।<br>अचिरादकरोद्दोणो महीं शोणितकर्दमाम्।।	</td><td>	5-8-21a<br>5-8-21b	
</td></tr>
				
<tr><td>
	तन्वता परमास्त्राणि शरान्सततमस्यता।<br>द्रोणेन विहितं दिक्षु शरजालमदृश्यत।।	</td><td>	5-8-22a<br>5-8-22b	
</td></tr>
				
<tr><td>
	पदातिषु रथाश्वेषु वारणेषु च सर्वशः।<br>तस्य विद्युदिवाभ्रेषु चरन्केतुरदृश्यत।।	</td><td>	5-8-23a<br>5-8-23b	
</td></tr>
				
<tr><td>
	सकेकयानां प्रवरांश्च पञ्च पाञ्चालराजं च शरैः प्रमथ्य।<br>युधिष्ठिरानीकमदीनसत्वो द्रोणोऽभ्ययात्कार्मुकबाणपाणिः।।	</td><td>	5-8-24a<br>5-8-24b	
</td></tr>
				
<tr><td>
	तं भीमसेनश्च धनञ्जयश्च शिनेश्च नप्ता द्रुपदात्मजश्च।<br>शैब्यात्मजः काशिपतिः शिबिश्च दृष्ट्वा नदन्तो व्यकिरञ्छरौघैः।।	</td><td>	5-8-25a<br>5-8-25b	
</td></tr>
				
<tr><td>
	`तेषां शरा द्रोणशरैर्निकृत्ता भूमावदृश्यन्त विवर्तमानाः।<br>श्रेणीकृताः संयति मोघवेगा द्वीपे नदीनामिव काशरोहाः'।।	</td><td>	5-8-26a<br>5-8-26b	
</td></tr>
				
<tr><td>
	ते द्रोणबाणासनविप्रमुक्ताः पतत्रिणः काञ्चनचित्रपुङ्खाः।<br>भित्त्वा शरीराणि गजाश्वयूनां जग्मुर्महीं शोणितदिग्धवाजाः।।	</td><td>	5-8-27a<br>5-8-27b	
</td></tr>
				
<tr><td>
	सा योधसङ्घैश्च रथैश्च भूमिः शरैर्विभिन्नैर्गजवाजिभिश्च।<br>प्रच्छाद्यमाना पतितैर्बभूव समावृता द्यौरिव कालमेघैः।।	</td><td>	5-8-28a<br>5-8-28b	
</td></tr>
				
<tr><td>
	शैनेयभीमार्जुनवाहिनीशं सौभ्रद्रपाञ्चालसकाशिराजम्।<br>अन्यांश्च वीरान्समरे ममर्द द्रोणः सुतानां तव भूतिकामः।।	</td><td>	5-8-29a<br>5-8-29b	
</td></tr>
				
<tr><td>
	एतानि चान्यानि च कौरवेन्द्र कर्माणि कृत्वा समरे महात्मा।<br>प्रताप्य लोकानिव कालसूर्यो द्रोणो गतः स्वर्गमितो हि राजन्।।	</td><td>	5-8-30a<br>5-8-30b	
</td></tr>
				
<tr><td>
	एवं रुक्मरथः शूरो हत्वा शतसहस्रशः।<br>पाण्डवानां रणे योधान्पार्षतेन निपातितः।।	</td><td>	5-8-31a<br>5-8-31b	
</td></tr>
				
<tr><td>
	अक्षौहिणीमभ्यधिकां शूराणामनिवर्तिनाम्।<br>निहत्य पश्चाद्धृतिमानगच्छत्परमां गतिम्।।	</td><td>	5-8-32a<br>5-8-32b	
</td></tr>
				
<tr><td>
	पाण्डवैः सहपाञ्चालैरशिवैः क्रूरकर्मभिः।<br>हतो रुक्मरथो राजन्कृत्वा कर्म सुदुष्करम्।।	</td><td>	5-8-33a<br>5-8-33b	
</td></tr>
				
<tr><td>
	ततो निनादो भूतानामाकाशे समजायत।<br>सैन्यानां च ततो राजन्नाचार्ये निहते युधि।।	</td><td>	5-8-34a<br>5-8-34b	
</td></tr>
				
<tr><td>
	द्यां धरां खं दिशो वापि प्रदिशर्श्चानुनादयन्।<br>अहो धिगिति भूतानां शब्दः समभावद्भृशम्।।	</td><td>	5-8-35a<br>5-8-35b	
</td></tr>
				
<tr><td>
	देवताः पितरश्चैव पूर्वे ये चास्य बान्धवाः।<br>ददृशुर्निहतं तत्र भारद्वाजं महारथम्।।	</td><td>	5-8-36a<br>5-8-36b	
</td></tr>
				
<tr><td>
	पाण्डवास्तु जयं लब्ध्वा सिंहनादान्प्रचक्रिरे।<br>सिंहनादेन महता समकम्पत मेदिनी।।	</td><td>	5-8-37a<br>5-8-37b	
</td></tr>
<tr><td>
	`विचित्रजाम्बूनदभूषितध्वजं महारथं रुक्मरथं निपातितम्।	</td><td>	5-8-38a	
</td></tr>
<tr><td>
	।। इति श्रीमन्महाभारते द्रोणपर्वणि<br> द्रोणाभिषेकपर्वणि अष्टमोऽध्यायः।। 8 ।।	</td><td>		
</td></tr></tbody>