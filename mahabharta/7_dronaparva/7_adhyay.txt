				
<tbody><tr><td>
	<b>द्रोण उवाच।</b>	</td><td>	5-7-1x	
</td></tr>
				
<tr><td>
	वेदं षडङ्गं वेदाहमर्थविद्यां च मानवीम्।<br>त्रैय्यम्बकमथेष्वस्त्रं शस्त्राणि विविधानि च।।	</td><td>	5-7-1a<br>5-7-1b	
</td></tr>
				
<tr><td>
	ये चाप्युक्ता मयि गुणा भवद्भिर्जयकाङ्क्षिभिः।<br>चिकीर्षुस्तानहं सर्वान्योधयिष्यामि पाण्डवान्।।	</td><td>	5-7-2a<br>5-7-2b	
</td></tr>
				
<tr><td>
	पार्षतं तु रणे राजन्न हनिष्ये कथञ्चन।<br>स हि सृष्टो वधार्थाय ममैव पुरुषर्षभः।।	</td><td>	5-7-3a<br>5-7-3b	
</td></tr>
				
<tr><td>
	योधयिष्यामि सैन्यानि नाशयन्सर्वसोमकान्।<br>न च मां पाण्डवा युद्धे योधयिष्यन्ति हर्षिताः।।	</td><td>	5-7-4a<br>5-7-4b	
</td></tr>
<tr><td>
	<b>सञ्जय उवाच।</b>	</td><td>	5-7-5x	
</td></tr>
				
<tr><td>
	स एवमभ्यनुज्ञातश्चक्रे सेनापतिं ततः।<br>द्रोणं तव सुतो राजन्विधिदृष्टेन कर्मणा।।	</td><td>	5-7-5a<br>5-7-5b	
</td></tr>
				
				
<tr><td>
	अथाभिषिषिचुर्द्रोणं दुर्योधनमुखा नृपाः।<br>`स्वस्तिवादरवैश्चान्यैः श्लक्ष्णैश्चान्यैर्मनोरमैः'।<br>सैनापत्ये यथा स्कन्दं पुरा शक्रमुखाः सुराः।।	</td><td>	5-7-6a<br>5-7-6b<br>5-7-6c	
</td></tr>
				
<tr><td>
	ततो वादित्रघोषेण शङ्खानां च महास्वनैः।<br>प्रादुरासीत्कृते द्रोणे हर्षः सेनापतौ तदा।।	</td><td>	5-7-7a<br>5-7-7b	
</td></tr>
				
<tr><td>
	ततः पुण्याहघोषेण साशीर्वादस्वनेन च।<br>संस्तवैर्गीतशब्दैश्च सूतमागधबन्दिनाम्।।	</td><td>	5-7-8a<br>5-7-8b	
</td></tr>
				
<tr><td>
	जयशब्दैर्द्विजाग्र्याणां सुभगानर्तितैस्तथा।<br>सत्कृत्य विधिना द्रोणं मेनिरे पाण्डवाञ्जितान्।।	</td><td>	5-7-9a<br>5-7-9b	
</td></tr>
<tr><td>
	<b>सञ्जय उवाच।</b>	</td><td>	5-7-10x	
</td></tr>
				
<tr><td>
	सैनापत्यं तु संप्राप्य भारद्वाजो महारथः।<br>युयुत्सुर्व्यूह्य सैन्यानि प्रायात्तव सुतैः सह।।	</td><td>	5-7-10a<br>5-7-10b	
</td></tr>
				
<tr><td>
	सैन्धवश्च कलिङ्गश्च विकर्णश्च तवात्मजः।<br>दक्षिणं पार्श्वमास्थाय समतिष्ठन्त दंशिताः।।	</td><td>	5-7-11a<br>5-7-11b	
</td></tr>
				
<tr><td>
	प्रपक्षः शकुनिस्तेषां प्रवरैर्हयसादिभिः।<br>ययौ गान्धारकैः सार्धं विमलप्रासयोधिभिः।।	</td><td>	5-7-12a<br>5-7-12b	
</td></tr>
				
<tr><td>
	कृपश्च कृतवर्मा च चित्रसेनो विविंशतिः।<br>दुःशासनमुखा यत्ताः सव्यं पक्षमपालयन्।।	</td><td>	5-7-13a<br>5-7-13b	
</td></tr>
				
<tr><td>
	तेषां प्रपक्षाः काम्भोजाः सुदक्षिणपुस्सराः।<br>ययुरश्चैर्महावेगैः शकाश्च यवनैः सह।।	</td><td>	5-7-14a<br>5-7-14b	
</td></tr>
				
<tr><td>
	मद्रास्त्रिगर्ताः साम्बष्ठाः प्रतीच्योदीच्यमालवाः।<br>शिबयः शूरसेनाश्च शूद्राश्च मलदैः सह।।	</td><td>	5-7-15a<br>5-7-15b	
</td></tr>
				
<tr><td>
	सौवीराः कितवाः प्राच्या दाक्षिणात्याश्च सर्वशः।<br>नवात्मजं पुरस्कृत्य सूतपुत्रस्य पृष्ठतः।।	</td><td>	5-7-16a<br>5-7-16b	
</td></tr>
				
<tr><td>
	हर्षयन्तः स्वसैन्यानि ययुस्तव सुतैः सह।<br>प्रवरः सर्वयोधानां बलेषु बलमादधम्।।	</td><td>	5-7-17a<br>5-7-17b	
</td></tr>
				
<tr><td>
	ययौ वैकर्तनः कर्णः प्रमुखे सर्वधन्विनाम्।<br>तस्य दीप्तो महाकायः स्वान्यनीकानिहर्षयन्।।	</td><td>	5-7-18a<br>5-7-18b	
</td></tr>
				
<tr><td>
	हस्तिकक्ष्यो गहाकेतुर्बभौ सूर्यसमद्युतिः।<br>न भीष्मव्यसनं कश्चिदृष्ट्वा कर्णममन्यत।।	</td><td>	5-7-19a<br>5-7-19b	
</td></tr>
				
<tr><td>
	विशोकाश्चाभवन्सर्वे राजानः कुरुभिः सह।<br>हृष्टाश्च बहवो योधास्तत्राजल्पन्त वेगतः।।	</td><td>	5-7-20a<br>5-7-20b	
</td></tr>
				
<tr><td>
	न हि कर्णं रणे दृष्ट्वा युधि स्थास्यन्ति पाण्डवाः।<br>कर्णो हि समरे शक्तो जेतुं देवान्सवासवान्।।	</td><td>	5-7-21a<br>5-7-21b	
</td></tr>
				
<tr><td>
	किमु पाण्डुसुतान्युद्धे हीनवीर्यपराक्रमान्।<br>भीष्मेण तु रणे पार्थाः पालिता बाहुशालिना।।	</td><td>	5-7-22a<br>5-7-22b	
</td></tr>
				
<tr><td>
	तांस्तु कर्णः शरैस्तीक्ष्णैर्नाशयिष्यति संयुगे।<br>एवं ब्रुवन्तस्तेऽन्योन्यं हृष्टरूपा विशांपते।।	</td><td>	5-7-23a<br>5-7-23b	
</td></tr>
				
<tr><td>
	राधेयं पूजयन्तश्च प्रशंसन्तश्च निर्ययुः।<br>अस्माकं शकटव्यूहों द्रोणेन विहितोऽभवत्।।	</td><td>	5-7-24a<br>5-7-24b	
</td></tr>
				
<tr><td>
	परेषां क्रौञ्च एवासीद्व्यूहो राजन्महात्मनाम्।<br>प्रीयमाणेन विहितो धर्मराजेन भारत।।	</td><td>	5-7-25a<br>5-7-25b	
</td></tr>
				
<tr><td>
	व्यूहप्रमुखतस्तेषां तस्थतुः पुरुषर्षभौ।<br>वानरध्वजमुच्छ्रित्य विष्वक्सेनधनंजयौ।।	</td><td>	5-7-26a<br>5-7-26b	
</td></tr>
				
<tr><td>
	ककुदं सर्वसैन्यानां धाम सर्वधनुष्मताम्।<br>आदित्यपथगः केतुः पार्थस्यामिततेजसः।।	</td><td>	5-7-27a<br>5-7-27b	
</td></tr>
				
<tr><td>
	दीपयामास तत्सैन्यं पाण्डवस्य महात्मनः।<br>यथा प्रज्वलितः सूर्यो युगान्ते वै वसुंधराम्।।	</td><td>	5-7-28a<br>5-7-28b	
</td></tr>
				
<tr><td>
	दीप्यन्दृश्येत हि तथा केतुः सर्वत्र धीमतः।<br>योधानामर्जुनः श्रेष्ठो गाण्डीवं धनुषां वरम्।।	</td><td>	5-7-29a<br>5-7-29b	
</td></tr>
				
<tr><td>
	वासुदेवश्च भूतानां चक्राणां च सुदर्शनम्।<br>चत्वार्येतानि तेजाञ्सि वहञ्श्वेतहयो रथः।।	</td><td>	5-7-30a<br>5-7-30b	
</td></tr>
				
<tr><td>
	परेषामग्रतस्तस्थौ कालचक्रमिवोद्यतम्।<br>एवं तौ सुमहात्मानौ बलसेनाग्रगावुभौ।।	</td><td>	5-7-31a<br>5-7-31b	
</td></tr>
				
<tr><td>
	तावकानां मुखे कर्णः परेषां च धनंजयः।<br>ततो जयाभिसंरब्धौ परस्परवधैषिणौ।।	</td><td>	5-7-32a<br>5-7-32b	
</td></tr>
				
<tr><td>
	अवेक्षेतां तदान्योन्यं समरे कर्णपाण्डवौ।<br>ततः प्रयाते सहसा भारद्वाजे महारथे।।	</td><td>	5-7-33a<br>5-7-33b	
</td></tr>
				
<tr><td>
	सिंहनादेन घोरेण वसुधा समकम्पत।<br>ततस्तुमुलमाकाशमावृणोत्सदिवाकरम्।।	</td><td>	5-7-34a<br>5-7-34b	
</td></tr>
				
<tr><td>
	वातोद्भूतं रजस्तीव्रं कौशेयनिकरोपमम्।<br>ववर्ष द्यौरनभ्राऽपि मांसास्थिरुधिराण्युत।।	</td><td>	5-7-35a<br>5-7-35b	
</td></tr>
				
<tr><td>
	गृध्राः श्येना बकाः कङ्का वायसाश्च सहस्रशः।<br>उपर्युपरि सेनां ते तदा पर्यपतन्नृप।।	</td><td>	5-7-36a<br>5-7-36b	
</td></tr>
				
<tr><td>
	गोमायवश्च प्राक्रोशन्भयदान्दारुणान्रवान्।<br>अकार्षुरपसव्यं च बहुशः पृतनां तव।।	</td><td>	5-7-37a<br>5-7-37b	
</td></tr>
				
<tr><td>
	चिखादिषन्तो मांसानि पिपासन्तश्च शोणितम्।<br>अपतद्दीप्यमाना च सनिर्घाता सकम्पना।।	</td><td>	5-7-38a<br>5-7-38b	
</td></tr>
				
<tr><td>
	उल्का ज्वलन्ती सङ्ग्रामे पुच्छेनावृत्य सर्वशः।<br>परिवेषो महांश्चापि सविद्युत्स्तनयित्नुमान्।।	</td><td>	5-7-39a<br>5-7-39b	
</td></tr>
				
				
<tr><td>
	भास्करस्याभवद्राजन्प्रयाते वाहिनीपतौ।<br>एते चान्ये च बहवः प्रादुरासन्सुदारुणाः।<br>उत्पाता युधि वीराणां जीवितक्षयकारिणः।।	</td><td>	5-7-40a<br>5-7-40b<br>5-7-40c	
</td></tr>
				
<tr><td>
	ततः प्रववृते युद्धं परस्परवधैषिणाम्।<br>कुरुपाण्डवसैन्यानां शब्देनापूरयज्जगत्।।	</td><td>	5-7-41a<br>5-7-41b	
</td></tr>
				
<tr><td>
	ते त्वन्योन्यं सुसंरब्धाः पाण्डवाः कौरवैः सह।<br>अभ्यघ्नन्निशितैः शस्त्रैर्जयगृद्धाः प्रहारिणः।।	</td><td>	5-7-42a<br>5-7-42b	
</td></tr>
				
<tr><td>
	स पाण्डवानां महतीं महेष्वासो महाद्युतिः।<br>वेगेनाभ्यद्रवत्सेनां किरञ्शरशतैः शितैः।।	</td><td>	5-7-43a<br>5-7-43b	
</td></tr>
				
<tr><td>
	द्रोणमभ्युद्यतं दृष्ट्वा पाण्डवाः सहसृञ्जयैः।<br>प्रत्यगृह्णंस्तदा राजञ्छरवर्षैः पृथक्पृथक्।।	</td><td>	5-7-44a<br>5-7-44b	
</td></tr>
				
<tr><td>
	विक्षोभ्यमाणआ द्रोणेन भिद्यमाना महाचमूः।<br>व्यशीर्यत सपाञ्चाला वातेनेव वलाहकाः।।	</td><td>	5-7-45a<br>5-7-45b	
</td></tr>
				
<tr><td>
	बहूनीह विकुर्वाणो दिव्यान्यस्त्राणि संयुगे।<br>अपीडयत्क्षणेनैव द्रोणः पाण्डवसृञ्जयान्।।	</td><td>	5-7-46a<br>5-7-46b	
</td></tr>
				
<tr><td>
	ते वध्यमाना द्रोणेन वासवेनेव दानवाः।<br>पाञ्चालाः समकम्पन्त धृष्टद्युम्नपुरोगमाः।।	</td><td>	5-7-47a<br>5-7-47b	
</td></tr>
				
<tr><td>
	ततो दिव्यास्त्रविच्छूरो याज्ञसेनिर्महारथः।<br>अभिनच्छरवर्षेण द्रोणानीकमनेकधा।।	</td><td>	5-7-48a<br>5-7-48b	
</td></tr>
				
<tr><td>
	द्रोणस्य शरवर्षाणि शरवर्षेण पार्षतः।<br>सन्निवार्य ततः सर्वान्कुरूनप्यवधीद्बली।।	</td><td>	5-7-49a<br>5-7-49b	
</td></tr>
				
<tr><td>
	संयम्य तु ततो द्रोणः समवस्थाप्य चाहवे।<br>स्वमनीकं महेष्वासः पार्षतं समुपाद्रवत्।।	</td><td>	5-7-50a<br>5-7-50b	
</td></tr>
				
<tr><td>
	स बाणवर्षं सुमहदसृजत्पार्षतं प्रति।<br>मघवान्समभिक्रुद्धः सहसा दानवानिव।।	</td><td>	5-7-51a<br>5-7-51b	
</td></tr>
				
<tr><td>
	ते कम्प्यमाना द्रोणेन बाणैः पाण्डवसृञ्जयाः।<br>पुनःपुनरभज्यन्त सिंहेनैवेतरे मृगाः।।	</td><td>	5-7-52a<br>5-7-52b	
</td></tr>
				
<tr><td>
	तथा पर्यपतद्रोणः पाण्डवानां बले बली।<br>अलातचक्रवद्राजंस्तदद्भुतमिवाभवत्।।	</td><td>	5-7-53a<br>5-7-53b	
</td></tr>
				
<tr><td>
	खचरनगरकल्पं कल्पितं शास्त्रदृष्ट्या चलदनिलपताकं ह्लादनं वल्गिताश्वम्।<br>स्फटिकविमलकेतुं त्रासनं शात्रवाणां रथवरमधिरूढः सञ्जहारारिसेनाम्।।	</td><td>	5-7-54a<br>5-7-54b	
</td></tr>
<tr><td>
	।। इति श्रीमन्महाभारते<br> द्रोणपर्वणि द्रोणाभिषेकपर्वणि	</td><td>		
</td></tr></tbody>