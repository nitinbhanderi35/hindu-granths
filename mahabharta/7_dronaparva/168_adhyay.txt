				
<tbody><tr><td>
	<b>सञ्जय उवाच।</b>	</td><td>	5-168-1x	
</td></tr>
				
<tr><td>
	सहदेवमथायान्तं द्रोणप्रेप्तुं विशाम्पते।<br>कर्णो वैकर्तनो युद्धे वारयामास भारत।।	</td><td>	5-168-1a<br>5-168-1b	
</td></tr>
				
<tr><td>
	सहदेवस्तु राधेयं विद्ध्वा नवभिराशुगैः।<br>पुनर्विव्याध दशभिर्विशिखैर्नतपर्वभिः।।	</td><td>	5-168-2a<br>5-168-2b	
</td></tr>
				
<tr><td>
	तं कर्णः प्रतिविव्याध शतेन नतपर्वणाम्।<br>सज्यं चास्य धनुः शीघ्रं चिच्छेद लघुहस्तवत्।।	</td><td>	5-168-3a<br>5-168-3b	
</td></tr>
				
<tr><td>
	ततोऽन्यद्धनुरादाय माद्रीपुत्रः प्रतापवान।<br>कर्णं विव्याध विंशत्या तदद्भुतमिवाभवत्।।	</td><td>	5-168-4a<br>5-168-4b	
</td></tr>
				
<tr><td>
	तस्य कर्णो हयान्हत्वा शरैः सन्नतपर्वभिः।<br>सारथिं चास्य भल्लेन द्रुतं निन्ये यमक्षयम्।।	</td><td>	5-168-5a<br>5-168-5b	
</td></tr>
				
<tr><td>
	विरथः सहदेवस्तु खङ्गं चर्म समाददे।<br>तदप्यस्य शरैः कर्णो व्यधमत्प्रहसन्निव।।	</td><td>	5-168-6a<br>5-168-6b	
</td></tr>
				
<tr><td>
	अथ गुर्वीं महाघोरां हेमचित्रां महागदाम्।<br>प्रेषयामास सङ्क्रुद्धो वैकर्तनरथं प्रति।।	</td><td>	5-168-7a<br>5-168-7b	
</td></tr>
				
<tr><td>
	तामापतन्तीं सहसा सहदेवप्रचोदिताम्।<br>व्यष्टम्भयच्छरैः कर्णो भूमौ चैनामपातयत्।।	</td><td>	5-168-8a<br>5-168-8b	
</td></tr>
				
<tr><td>
	गदां विनिहतां दृष्ट्वा सहदेवस्त्वरान्वितः।<br>शक्तिं चिक्षेप कर्णाय तामप्यस्याच्छिनच्छरैः।।	</td><td>	5-168-9a<br>5-168-9b	
</td></tr>
				
<tr><td>
	ससम्भ्रमं ततस्तूर्णमवप्लुत्य रथोत्तमात्।<br>सहदेवो महाराज दृष्ट्वा कर्णं व्यवस्थितम्।।	</td><td>	5-168-10a<br>5-168-10b	
</td></tr>
				
				
<tr><td>
	रथचक्रं प्रगृह्याजौ मुमोचाधिरथं प्रति।<br>तदापतद्वै सहसा कालचक्रमिवोद्यतम्।<br>शरैरनेकसाहस्रैराच्छिनत्सूतनन्दनः।।	</td><td>	5-168-11a<br>5-168-11b<br>5-168-11c	
</td></tr>
				
<tr><td>
	तस्मिंस्तु निहते चक्रे सूतजेन महात्मना।<br>ईषादण्डकयोक्रांश्च युगानि विविधानि च।।	</td><td>	5-168-12a<br>5-168-12b	
</td></tr>
				
<tr><td>
	हस्त्यङ्गानि तथाश्वांश्च मृतांश्च पुरुषान्बहून्।<br>चिक्षेप कर्णमुद्दिश्य कर्णस्तान्व्यधमच्छरैः।।	</td><td>	5-168-13a<br>5-168-13b	
</td></tr>
				
<tr><td>
	स निरायुधमात्मानं ज्ञात्वा माद्रवतीसुतः।<br>वार्यमाणस्तु विशिखैः सहदेवो रणं जहौ।।	</td><td>	5-168-14a<br>5-168-14b	
</td></tr>
				
<tr><td>
	तमभिद्रुत्य राधेयो मुहूर्ताद्भरतर्षभ।<br>अब्रवीत्प्रहसन्वाक्यं सहदेवं विशाम्पते।।	</td><td>	5-168-15a<br>5-168-15b	
</td></tr>
<tr><td>
	मा युध्यस्व रणेऽधीर विशिष्टै रथिभिः सह।	</td><td>	5-168-16a	
</td></tr>
				
<tr><td>
	सदृशैर्युध्य माद्रेय वचो मे मा विशङ्किथाः।।<br>अथैनं धनुषोग्रेण तुदन्भूयोऽब्रवीद्वचः।।	</td><td>	5-168-17a<br>5-168-17b	
</td></tr>
				
<tr><td>
	एषोऽर्जुनो रणे तूर्णं युध्यते कुरुभिः सह।<br>तत्र गच्छस्व माद्रेय गृहं वा यदि मन्यसे।।	</td><td>	5-168-18a<br>5-168-18b	
</td></tr>
				
<tr><td>
	एवमुक्त्वा तु तं कर्णो रथेन रथिनां वरः।<br>प्रायात्पाञ्चालपाण्डूनां सैन्यानि प्रदहन्निव।।	</td><td>	5-168-19a<br>5-168-19b	
</td></tr>
				
<tr><td>
	वधं प्राप्तं तु माद्रेयं नावधीत्समरेऽरिहा।<br>कुन्त्याःस्मृत्वा वचो राजन्सत्यसन्धो महायशाः।।	</td><td>	5-168-20a<br>5-168-20b	
</td></tr>
				
<tr><td>
	सहदेवस्ततो राजन्विमनाः शरपीडितः।<br>कर्णवाक्शरतप्तश्च जीवितान्निरविद्यत।।	</td><td>	5-168-21a<br>5-168-21b	
</td></tr>
				
<tr><td>
	आरुरोह रथं चापि पाञ्चाल्यस्य महात्मनः।<br>जनमेजयस्य समरे त्वरायुक्तो महारथः।।	</td><td>	5-168-22a<br>5-168-22b	
</td></tr>
				
<tr><td>
	विराटं सहसेनं तु द्रोणार्थे द्रुतमागतम्।<br>मद्रराजः शरौघेण च्छादयामास धन्विनम्।।	</td><td>	5-168-23a<br>5-168-23b	
</td></tr>
				
<tr><td>
	तयोः समभवद्युद्धं समरे दृढधन्विनोः।<br>यादृशं ह्यभवद्राजञ्जम्भवासवयोः पुरा।।	</td><td>	5-168-24a<br>5-168-24b	
</td></tr>
				
<tr><td>
	मद्रराजो महाराज विराटं वाहिनीपतिम्।<br>आजघ्ने त्वरितस्तूर्णं शतेन नतपर्वणाम्।।	</td><td>	5-168-25a<br>5-168-25b	
</td></tr>
				
<tr><td>
	प्रतिविव्याध तं राजन्नवभिर्निशितै शरैः।<br>पुनश्चैनं त्रिसप्तत्या भूयश्चैव शतेन तु।।	</td><td>	5-168-26a<br>5-168-26b	
</td></tr>
				
<tr><td>
	तस्य मद्राधिपो हत्वा चतुरो रथवाजिनः।<br>सूतं ध्वजं च समरे शराभ्यां सन्न्यपातयत्।।	</td><td>	5-168-27a<br>5-168-27b	
</td></tr>
				
<tr><td>
	हताश्वात्तुं रथात्तूर्णमवप्लुत्य महारथः।<br>तस्थौ विष्फारयंश्चापं विमुञ्चंश्च शिताञ्छरान्।।	</td><td>	5-168-28a<br>5-168-28b	
</td></tr>
				
<tr><td>
	शतानीकस्ततो दृष्ट्वा भ्रातरं हतवाहनम्।<br>रथेनाभ्यपतत्तूर्णं सर्वलोकस्य पश्यतः।।	</td><td>	5-168-29a<br>5-168-29b	
</td></tr>
				
<tr><td>
	शतानीकमथायान्तं मद्राराजो महामृधे।<br>विशिखैर्बहुभिर्विद्ध्वा ततो निन्ये यमक्षयम्।।	</td><td>	5-168-30a<br>5-168-30b	
</td></tr>
				
<tr><td>
	तस्मिंस्तु निहते वीरे विराटो रथसत्तमः।<br>आरुरोह रथं तूर्णं तमेव ध्वजमालिनम्।।	</td><td>	5-168-31a<br>5-168-31b	
</td></tr>
				
<tr><td>
	ततो विष्फार्य नयने क्रोधाद्द्विगुणविक्रमः।<br>मद्रराजरथं तूर्णं छादयामास पत्रिभिः।।	</td><td>	5-168-32a<br>5-168-32b	
</td></tr>
				
<tr><td>
	ततो मद्राधिपः क्रुद्धः शरेणानतपर्वणा।<br>आजघानोरसि दृढं विराटं वाहिनीपतिम्।।	</td><td>	5-168-33a<br>5-168-33b	
</td></tr>
				
				
<tr><td>
	सोऽतिविद्धो महाराज रथोपस्थ उपाविशत्।<br>कश्मलं चाविशत्तीव्रं विराटो भरतर्षभ।<br>सारथिस्तमपोवाह समरे शरविक्षतम्।।	</td><td>	5-168-34a<br>5-168-34b<br>5-168-34c	
</td></tr>
				
<tr><td>
	ततः सा महती सेना प्राद्रवन्निशि भारत।<br>वध्यमाना शरशतैः शल्येनाहवशोभिना।।	</td><td>	5-168-35a<br>5-168-35b	
</td></tr>
				
<tr><td>
	तां दृष्ट्वा विद्रुतां सेनां वासुदेवधनञ्जयौ।<br>प्रयातौ तत्र राजेन्द्र यत्र शल्यो व्यवस्थितः।।	</td><td>	5-168-36a<br>5-168-36b	
</td></tr>
				
<tr><td>
	तौ तु प्रत्युद्ययौ राजन्राक्षसेन्द्रो ह्यलायुधः।<br>अष्टचक्रसमायुक्तमास्थाय प्रवरं रथम्।।	</td><td>	5-168-37a<br>5-168-37b	
</td></tr>
				
				
<tr><td>
	तुरङ्गममुखैर्युक्तं पिशाचैर्घोरदर्शनैः।<br>लोहितार्द्रपताकं तं रक्तमाल्यविभूषितम्।<br>कार्ष्णायसमयं घोरमृक्षचर्मसमावृतम्।।	</td><td>	5-168-38a<br>5-168-38b<br>5-168-38c	
</td></tr>
				
				
<tr><td>
	रौद्रेण चित्रपक्षेण विवृताक्षेण कूजता।<br>ध्वजेनोच्छ्रितदण्डेन गृध्रराजेन राजता।<br>स बभौ राक्षसो राजन्भिन्नाञ्जनचयोपमः।।	</td><td>	5-168-39a<br>5-168-39b<br>5-168-39c	
</td></tr>
				
<tr><td>
	रुरोधार्जुनमायान्तं प्रभञ्जनमिवाद्रिराट्।<br>किरन्बाणगणान्राजञ्शतशोऽर्जुनमूर्धनि।।	</td><td>	5-168-40a<br>5-168-40b	
</td></tr>
				
				
<tr><td>
	अतितीव्रं महाद्युद्धं नरराक्षसयोस्तदा।<br>द्रष्टॄणां प्रीतिजननं सर्वेषां तत्र भारत।<br>गृध्रकाकबलोलूककङ्कगोमायुहर्षणम्।।	</td><td>	5-168-41a<br>5-168-41b<br>5-168-41c	
</td></tr>
				
<tr><td>
	तमर्जुनः शतेनैव पत्रिणां समताडयत्।<br>नवभिश्च शितैर्बाणैर्ध्वजं चिच्छेद भारत।।	</td><td>	5-168-42a<br>5-168-42b	
</td></tr>
				
<tr><td>
	सारथिं च त्रिभिर्बाणैस्त्रिभिरेव त्रिवेणुकम्।<br>धनुरेकेन चिच्छेद चतुर्भिश्चतुरो हयान्।।	</td><td>	5-168-43a<br>5-168-43b	
</td></tr>
				
<tr><td>
	पुनः सज्यं कृतं चापं तदप्यस्य द्विधाऽच्छिनत्।<br>विरथस्योद्यतं खङ्गं शरेणास्य द्विधाऽकरोत्।।	</td><td>	5-168-44a<br>5-168-44b	
</td></tr>
				
<tr><td>
	अथैनं निशितैर्बाणैश्चतुर्भिर्भरतर्षभ।<br>पार्थोऽविध्यद्राक्षसेन्द्रं स विद्वः प्राद्रवद्भयात्।।	</td><td>	5-168-45a<br>5-168-45b	
</td></tr>
				
<tr><td>
	तं विजित्यार्जुनस्तूर्णं द्रोणान्तिकमुपाययौ।<br>किऱञ्शरगणान्राजन्नरवारणवाजिषु।।	</td><td>	5-168-46a<br>5-168-46b	
</td></tr>
				
<tr><td>
	वध्यमाना महाराज पाण्डवेन यशस्विना।<br>सैनिका न्यपतन्नुर्व्यां वातनुन्ना इव द्रुमाः।।	</td><td>	5-168-47a<br>5-168-47b	
</td></tr>
				
<tr><td>
	तेषु तूत्साद्यमानेषु फल्गुनेन महात्मना।<br>सम्प्राद्रवद्बलं सर्वं पुत्राणां ते विशाम्पते।।	</td><td>	5-168-48a<br>5-168-48b	
</td></tr>
<tr><td>
	।। इति श्रीमन्महाभारते द्रोणपर्वणि घटोत्कचवधपर्वणि <br>चतुर्दशरात्रियुद्धे अष्टषष्ट्यधिकशततमोऽध्यायः।। 168 ।।	</td><td>		
</td></tr>
</tbody>