				
<tbody><tr><td>
	<b>सञ्जय उवाच।</b>	</td><td>	5-82-1x	
</td></tr>
				
<tr><td>
	तयोः संवदतोरेव कृष्णदारुकयोस्तथा।<br>साऽत्यगाद्रजनी राजन्नथ राजा स्म बोध्यते।।	</td><td>	5-82-1a<br>5-82-1b	
</td></tr>
				
<tr><td>
	पठन्ति पाणिध्वनिका मागधाः स्तवगायकाः।<br>वैतालिकाश्च सूताश्च तुष्टुवुः पुरुषर्षभम्।।	</td><td>	5-82-2a<br>5-82-2b	
</td></tr>
				
<tr><td>
	नर्तकाश्चाप्यनृत्यन्त जगुर्गीतानि गायकाः।<br>कुरुवंशस्तवार्थानि मधुरं रक्तकण्ठिनः।।	</td><td>	5-82-3a<br>5-82-3b	
</td></tr>
				
<tr><td>
	मृदङ्गा झर्झरा भेर्यः पणवानकगोमुखाः।<br>आडम्बराश्च शङ्खाश्च दुन्दुभ्यश्च महास्वनाः।।	</td><td>	5-82-4a<br>5-82-4b	
</td></tr>
				
<tr><td>
	एवमेतानि सर्वाणि तथान्यान्यपि भारत।<br>वादयन्ति स्म संहृष्टाः कुशलाः साधुशिक्षिताः।।	</td><td>	5-82-5a<br>5-82-5b	
</td></tr>
				
<tr><td>
	स मेघसमनिर्घोषो महाञ्शब्दोऽस्पृशद्दिवम्।<br>पार्थिवप्रवरं सुप्तं युधिष्ठिरमबोधयत्।।	</td><td>	5-82-6a<br>5-82-6b	
</td></tr>
				
<tr><td>
	प्रतिबुद्धः सुखं सुप्तो महार्हे शयनोत्तमे।<br>उत्थायावश्यकार्यार्थं ययौ स्नानगृहं नृपः।।	</td><td>	5-82-7a<br>5-82-7b	
</td></tr>
				
<tr><td>
	ततः शुक्लाम्बराः स्नातास्तरुणाः शतमष्ट च।<br>स्नापकाः काञ्चनैः कुम्भैः पूर्णैः समुपतस्थिरे।।	</td><td>	5-82-8a<br>5-82-8b	
</td></tr>
				
<tr><td>
	भद्रासने सूपविष्टः परिधायाम्बरं लघु।<br>सस्नौ चन्दनसंयुक्तैः पानीयैरभिमन्त्रितैः।।	</td><td>	5-82-9a<br>5-82-9b	
</td></tr>
				
<tr><td>
	उत्सादितः कषायेण बलवद्भिः सुशिक्षितैः।<br>आप्लुतः साधिवासेन जलेन ससुगन्धिना।।	</td><td>	5-82-10a<br>5-82-10b	
</td></tr>
				
<tr><td>
	राजहंसनिभं प्राप्य उष्णीषं शिथिलार्पितम्।<br>जलक्षयनिमित्तं वै वेष्टयामास मूर्धनि।।	</td><td>	5-82-11a<br>5-82-11b	
</td></tr>
				
<tr><td>
	हरिणा चन्दनेनाङ्गमुपलिप्य महाभुजः।<br>स्रग्वी चाक्लिष्टवसनः प्राङ्मुखः प्राञ्जलिः स्थितः।।	</td><td>	5-82-12a<br>5-82-12b	
</td></tr>
				
				
<tr><td>
	`कृत्वेन्द्रियाणामैकाग्र्यं मनसश्च महामनाः'।<br>जजाप जप्यं कौन्तेयः सतां मार्गमनुष्ठितः।<br>तत्राग्निशरणं दीप्तं प्रविवेश विनीतवत्।।	</td><td>	5-82-13a<br>5-82-13b<br>5-82-13c	
</td></tr>
				
<tr><td>
	समिद्भिः स पवित्राभिरग्निमाहुतिभिस्तथा।<br>मन्त्रपूताभिरर्चित्वा निश्चक्राम गृहात्ततः।।	</td><td>	5-82-14a<br>5-82-14b	
</td></tr>
				
<tr><td>
	द्वितीयां पुरुषव्याघ्रः कक्ष्यां निर्गम्य पार्थिवः।<br>ततो वेदविदो वृद्धानपश्यद्ब्राह्मणर्षभान्।।	</td><td>	5-82-15a<br>5-82-15b	
</td></tr>
				
<tr><td>
	दान्तान्वेदव्रतस्नातान्स्नातानवभृथेषु च।<br>सहस्रानुचरान्सौरान्सहस्रं चाष्ट चापरान्।।	</td><td>	5-82-16a<br>5-82-16b	
</td></tr>
				
<tr><td>
	अक्षतैः सुमनोभिश्च वाचयित्वा महाभुजः।<br>तान्द्विजान्मधुसर्पिर्भ्यां फलैः श्रेष्ठैः सुमङ्गलैः।।	</td><td>	5-82-17a<br>5-82-17b	
</td></tr>
				
<tr><td>
	प्रादात्काञ्चनमेकैकं निष्कं विप्राय पाण्डवः।<br>अलङ्कृतं चाश्वशतं वासांसीष्टाश्च दक्षिणाः।।	</td><td>	5-82-18a<br>5-82-18b	
</td></tr>
				
<tr><td>
	तथा गाः कपिला दोग्ध्रीः सवत्साः पाण्डुनन्दनः।<br>हेमशृङ्गा रौप्यखुरा दत्त्वा तेभ्यः प्रदक्षिणम्।।	</td><td>	5-82-19a<br>5-82-19b	
</td></tr>
				
<tr><td>
	स्वस्तिकान्वर्धमानांश्च नन्द्यावर्तांश्च काञ्चनान्।<br>माल्यं च जलकुम्भांश्च ज्वलितं च हुताशनम्।।	</td><td>	5-82-20a<br>5-82-20b	
</td></tr>
				
<tr><td>
	पूर्णान्यक्षतपात्राणि रुचकं रोचनास्तथा।<br>स्वलङ्कृताः शुभाः कन्या दधिसर्पिर्मधूदकम्।।	</td><td>	5-82-21a<br>5-82-21b	
</td></tr>
				
<tr><td>
	मङ्गल्यान्पक्षिणश्चैव यच्चान्यदपि पूजितम्।<br>दृष्ट्वा स्पृष्ट्वा च कौन्तेयो बाह्यां कक्ष्यां ततोऽगमत्।।	</td><td>	5-82-22a<br>5-82-22b	
</td></tr>
				
<tr><td>
	ततस्तस्यां नहाबाहोस्तिष्ठतः परिचारकाः।<br>सौवर्णं सर्वतोभद्रं मुक्तावैदूर्यमण्डितम्।।	</td><td>	5-82-23a<br>5-82-23b	
</td></tr>
				
<tr><td>
	परार्ध्यास्तरणास्तीर्णं सोत्तरच्छदमृद्धिमत्।<br>विश्वकर्मकृतं दिव्यमुपजह्रुर्वरासनम्।।	</td><td>	5-82-24a<br>5-82-24b	
</td></tr>
				
<tr><td>
	तत्र तस्योपविष्टस्य भूषणानि महात्मनः।<br>उपाजह्रुर्महार्हाणि प्रेप्याः शुभ्राणि सर्वशः।।	</td><td>	5-82-25a<br>5-82-25b	
</td></tr>
				
<tr><td>
	युक्ताभरणवेषस्य कौन्तेयस्य महात्मनः।<br>रूपमासीन्महाराज द्विषतां शोकवर्धनम्।।	</td><td>	5-82-26a<br>5-82-26b	
</td></tr>
				
<tr><td>
	चामरैश्चन्द्ररश्म्याभैर्हेमदण्डैः सुशोभनैः।<br>दोधूयमानैः शुशुभे विद्युद्भिरिव तोयदः।।	</td><td>	5-82-27a<br>5-82-27b	
</td></tr>
				
<tr><td>
	संस्तूयमानः सूत्रैश्च वन्द्यमानश्च वन्दिभिः।<br>उपगीयमानो गन्धर्वैरास्ते स्म कुरुनन्दनः।।	</td><td>	5-82-28a<br>5-82-28b	
</td></tr>
				
<tr><td>
	ततो मुहूर्तमासीच्च वन्दिनां निनदो महान्।<br>रथानां नेमिघोषश्च खुरघोषश्च वाजिनाम्।।	</td><td>	5-82-29a<br>5-82-29b	
</td></tr>
				
<tr><td>
	हादेन गजघण्टानां शङ्खानां निनदेन च।<br>नराणां पदशब्दैश्च कम्पतीव स्म मेदिनी।।	</td><td>	5-82-30a<br>5-82-30b	
</td></tr>
				
<tr><td>
	ततः शुद्धान्तमासाद्य जानुभ्यां भूतले स्थितः।<br>शिरसा वन्दनीयं तमभिवाद्य जनेश्वरम्।।	</td><td>	5-82-31a<br>5-82-31b	
</td></tr>
				
<tr><td>
	कुण्डली बद्धनिस्त्रिंशः सन्नद्धकवचो युवा।<br>अभिप्रणम्य शिरसा द्वास्थो धर्मात्मजाय वै।।	</td><td>	5-82-32a<br>5-82-32b	
</td></tr>
				
<tr><td>
	न्यवेदयद्धृषीकेशमुपयान्तं महात्मने।<br>सोऽब्रवीत्पुरुषव्याघ्रः स्वागतेनैव माधवः।।	</td><td>	5-82-33a<br>5-82-33b	
</td></tr>
				
				
<tr><td>
	`प्रवेश्यतां समीपं मे किमर्थं प्रविलम्बसे'।<br>आसनं च मधुघ्नाय दीयतां परमार्चितम्।<br>ततः प्रवेश्य वार्ष्णेयमुपवेश्य वरासने।।	</td><td>	5-82-34a<br>5-82-34b<br>5-82-34c	
</td></tr>
<tr><td>
	सत्कृत्य सत्कृतस्तेन पर्यपृच्छद्युधिष्ठिरः।।	</td><td>	5-82-35a	
</td></tr>
<tr><td>
	।। इति श्रीमन्महाभारते द्रोणपर्वणि <br>प्रतिज्ञापर्वणि द्व्यशीतितमोऽध्यायः।। 82 ।।	</td><td>		
</td></tr></tbody>