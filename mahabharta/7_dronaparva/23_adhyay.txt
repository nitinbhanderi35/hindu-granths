<span style="font-size: 14pt; line-height: 200%">धृतराष्ट्र उवाच।	<br>
सर्वेषामेव मे ब्रूहि रथचिह्वानि सञ्जय।<br>
ये द्रोणमभ्यवर्तन्त क्रुद्धा भीमपुरोगमाः।<br>
तान्यहं श्रोतुमिच्छामि विस्तरेण पृथक्पृथक्।।	5-23-1<br>
<br>
दूयते मे मनस्तात द्रोणं प्रति परन्तपम्।<br>
श्रुत्वा भीष्मस्य निधनं तद्वदेतद्भविष्यति'।।	5-23-2<br>
<br>
सञ्जय उवाच।	<br>
ऋक्षवर्णैर्हयैर्दृष्ट्वा व्यायच्छन्तं वृकोदरम्।<br>
रजताश्वस्ततः शूरः शैनेयः सन्न्यवर्तत।।	5-23-3<br>
<br>
सारङ्गाश्वो युधामन्युः स्वयं प्रत्वरयन्हयान्।<br>
पर्यवर्तत दुर्धर्षः क्रुद्धो द्रोणरथं प्रति।।	5-23-4<br>
<br>
पारावतसवर्णैस्तु हेमभाण्डैर्महाजवैः।<br>
पाञ्चालराजस्य सुतो धृष्टद्युम्नो न्यवर्तत।।	5-23-5<br>
<br>
पितरं तु परिप्रेप्सुः क्षत्रधर्मा यतव्रतः।<br>
सिद्धिं चास्य परां काङ्क्षञ्शोणाश्वः सन्न्यवर्तत।।	5-23-6<br>
<br>
पद्मपत्रनिभांश्चाश्वान्मल्लिकाक्षान्स्वलङ्कृतान्।<br>
शैखण्‍डिः क्षत्रदेवस्तु स्वयं प्रत्वरयन्ययौ।।	5-23-7<br>
<br>
दर्शनीयास्तु काम्भोजाः शुकपत्रपरिच्छदाः।<br>
वहन्तो नकुलं शीघ्रं तावकानाभिदुद्रुवुः।।	5-23-8<br>
<br>
कृष्णास्तु मेघसङ्काशा अवहन्नुत्तमौजसम्।<br>
दुर्धर्षायाभिसन्धाय क्रुद्धं युद्धाय भारत।।	5-23-9<br>
<br>
तथा तित्तिरिकल्माषा हया वातसमा जवे।<br>
अवहंस्तुमुले युद्धे सहदेवमुदायुधम्।।	5-23-10<br>
<br>
दन्तवर्णास्तु राजानं कालवाला युधिष्ठिरम्।<br>
भीमवेगा नरव्याघ्रमवहन्वातरंहसः।।	5-23-11<br>
<br>
हेमोत्तमप्रतिच्छन्नैर्हयैर्वातसमैर्जवे।<br>
अभ्यवर्तन्त सैन्यानि सर्वाण्येव युधिष्ठिरम्।।	5-23-12<br>
<br>
राज्ञस्त्वनन्तरो राजा पाञ्चाल्यो द्रुपदोऽभवत्।<br>
जातरूपमयच्छत्रः सर्वैस्तैरभिरक्षितः।।	5-23-13<br>
<br>
ललामैर्हरिभिर्युक्तः सर्वशब्दक्षमैर्युधि।<br>
राज्ञं मध्ये महेष्वासः शान्तभीरभ्यवर्तत।।	5-23-14<br>
<br>
तं विराटोऽन्वयाच्छीघ्रं सह सर्वैर्महारथैः।<br>
केकयाश्च सिखण्डी च धृष्टकेतुस्तथैव च।<br>
स्वैः स्वैः सैन्यैः परिवृता मात्स्यराजानमन्वयुः।।	5-23-15<br>
<br>
तं तु पाटलिपुष्पाणां समवर्णा हयोत्तमाः।<br>
वहमाना व्यराजन्त मास्त्यस्यामित्रघातिनः।।	5-23-16<br>
<br>
हरिद्रासमवर्णास्तु जवना हेममालिनः।<br>
पुत्रं विराटराजस्य सत्वरं समुदावहन्।।	5-23-17<br>
<br>
इन्द्रगोपकवर्णैश्च भ्रातरः पञ्च केकयाः।<br>
जातरूपसमाभासाः सर्वे लोहितकध्वजाः।।	5-23-18<br>
<br>
ते हेममालिनः शूराः सर्वे युद्धविशारदाः।<br>
वर्षन्त इव जीमूताः प्रत्यदृश्यन्त दंशिताः।।	5-23-19<br>
<br>
आमपात्रनिकाशास्तु पाञ्चाल्यममितौजसम्।<br>
दत्तास्तुम्बुरुणा दिव्याः शिखण्डिनमुदावहन्।।	5-23-20<br>
<br>
तथा द्वादशसाहस्राः पाञ्चालानां महारथाः।<br>
तेषां तु षट्‌सहस्राणि ये शिखण्डिनमन्वयुः।।	5-23-21<br>
<br>
पुत्रं तु शिशुपालस्य नरसिंहस्य मारिष।<br>
आक्रीडन्तो वहन्ति स्म सारङ्गशबला हयाः।।	5-23-22<br>
<br>
धृष्टकेतुस्तु चेदीनामृषभोऽतिबलोदितः।<br>
काम्भोजैः शबलैरश्वैरभ्यवर्तत दुर्जयः।।	5-23-23<br>
<br>
बृहत्क्षत्रं तु कैकेयं सुकुमारं हयोत्तमाः।<br>
पलालधूमसङ्काशाः सैन्धवाः शीघ्रमावहन्।।	5-23-24<br>
<br>
मल्लिकाक्षाः पद्मवर्णा बाह्लिजाताः स्वलङ्कृताः।<br>
शूरं शिखण्डिनः पुत्रमृक्षदेवमुदावहन्।।	5-23-25<br>
<br>
रुक्मभाण्डप्रतिच्छन्नाः कौशेयसदृशा हयाः।<br>
क्षमावन्तोऽवहन्सङ्ख्ये सेनाबिन्दुमरिन्दमम्।।	5-23-26<br>
<br>
युवानमवहन्युद्धे क्रौञ्चवर्णा हयोत्तमाः।<br>
काश्यस्याभिभुवः पुत्रं सुकुमारं महारथम्।।	5-23-27<br>
<br>
श्वेतास्तु प्रतिविन्ध्यन्तं कृष्णग्रीवा मनोजवाः।<br>
यन्तुः प्रेष्यकरा राजन्राजपुत्रमुदावहन्।।	5-23-28<br>
<br>
सुतसोमं तु योधाग्र्यं भीमपुत्रं महाबलम्।<br>
माषपुष्पसवर्णास्तमवहन्वाजिनो रणे।।	5-23-29<br>
<br>
सहस्रसोमप्रतिमो बभूव पुरे कुरूणामुदयेन्दुनाम्नि।<br>
तस्मिञ्जातः सोमसंक्रन्दमध्ये यस्मात्तस्मात्सुतसोमोऽभवत्सः।।	5-23-30<br>
<br>
नाकुलिं तु शतानीकं शालपुष्पनिभा हयाः।<br>
आदित्यतरुणप्रख्याः श्लाघनीयमुदावहन्।।	5-23-31<br>
<br>
काञ्चनापिहितैर्योक्त्रैर्मयूरग्रीवसन्निभाः।<br>
द्रौपदेयं नरव्याघ्रं श्रुतकर्माणमाहवे।।	5-23-32<br>
<br>
श्रुतकीर्तिं श्रुतनिधिं द्रौपदेयं हयोत्तमाः।<br>
ऊहुः पार्थसमं युद्धे चाषपत्रनिभा हयाः।।	5-23-33<br>
<br>
यमाहुरध्यर्धगुणं कृष्णात्पार्थाच्च संयुगे।<br>
अभिमन्युं पिशङ्गास्तं कुमारमवहन्रणे।।	5-23-34<br>
<br>
एकस्तु धार्तराष्ट्रेभ्यः पाण्डवान्यः समाश्रितः।<br>
तं बृहन्तो महाकाया युयुत्सुमवहन्रणे।<br>
ये तु पुष्करसारस्य तुल्यवर्णा हयोत्तमाः'।।	5-23-35<br>
<br>
पलालकाण्डवर्णास्तु वार्धक्षेमिं तरस्विनम्।<br>
ऊहुः सुतुमुले युद्धे हया हृष्टाः स्वलङ्कृताः।।	5-23-36<br>
<br>
कुमारं शितिपादास्तु रुक्मचित्रैरुरश्छदैः।<br>
सौचित्तिमवहद्युद्धे यन्तुः प्रेष्यकरा हयाः।।	5-23-37<br>
<br>
रुक्मपीठावकीर्णास्तु कौशेयसदृशा हयाः।<br>
सुवर्णमालिनः क्षान्ताः श्रेणिमन्तमुदावहन्।।	5-23-38<br>
<br>
रुक्ममालाधराः शूरा हेमपृष्ठाः स्वलङ्कृताः।<br>
काशिराजं नरश्रेष्ठं श्लाघनीयमुदावहन्।।	5-23-39<br>
<br>
अस्त्राणां च धनुर्वेदे ब्राह्मे वेदे च पारगम्।<br>
तं सत्यधृतिमायान्तमरूणाः समुपावहन्।।	5-23-40<br>
<br>
यः स पाञ्चालसेनानीद्रोणमंशमकल्पयत्।<br>
पारावतसवर्णास्तं धृष्टद्युम्नमुदावहन्।।	5-23-41<br>
<br>
तमन्वयात्सत्यधृतिः सौचित्तिर्युद्धदुर्मदः।<br>
श्रेणिमान्वसुदानश्च पुत्रः काश्यस्य चाभिभूः।।	5-23-42<br>
<br>
युक्तैः परमकाम्भोजैर्जवनैर्हेममालिभिः।<br>
भीषयन्तो द्विषत्सैन्यं यमवैश्रवणोपमाः।।	5-23-43<br>
<br>
प्रभद्रकास्तु काम्भोजाः षट्‌सहस्राण्युदायुधाः।<br>
नानावर्णैर्हयैः श्रेष्ठैर्हेमवर्णरथध्वजाः।।	5-23-44<br>
<br>
शरव्रातैर्विधुन्वन्तः शत्रून्विततकार्मुकाः।<br>
समानमृत्यवो भूत्वा धृष्टद्युम्नं समन्वयुः।।	5-23-45<br>
<br>
बभ्रुकौशेयवर्णास्तु सुवर्णवरमालिनः।<br>
ऊहुरम्लानमनसश्चेकितानं हयोत्तमाः।।	5-23-46<br>
<br>
इन्द्रायुधसवर्णैस्तु कुन्तिभोजो हयोत्तमैः।<br>
आयात्सदश्वैः पुरुजिन्मातुलः सव्यसाचिनः।।	5-23-47<br>
<br>
अन्तरिक्षसवर्णास्तु तारकाचित्रिता इव।<br>
राजानं रोचमानं ते हयाः सङ्ख्ये समावहन्।।	5-23-48<br>
<br>
कर्बुराः शितिपादास्तु स्वर्णजालपरिच्छदाः।<br>
जारासन्धिं हयाः श्रेष्ठाः सहदेवमुदावहन्।।	5-23-49<br>
<br>
ये तु पुष्करनालस्य समवर्णा हयोत्तमाः।<br>
जवे श्येनसमाश्चित्राः सुदामानमुदावहन्।।	5-23-50<br>
<br>
शशलोहितवर्णास्तु पाण्डुरोद्गतराजयः।<br>
पाञ्चाल्यं गोपतेः पुत्रं सिंहसेनमुदावहन्।।	5-23-51<br>
<br>
पाञ्चालानां नरव्याघ्रो यः ख्यातो जनमेजयः।<br>
तस्य सर्षपपुष्पाणां तुल्यवर्णा हयोत्तमाः।।	5-23-52<br>
<br>
माषवर्णाश्च जवना बृहन्तो हेममालिनः।<br>
दधिपृष्ठाश्चित्रमुखाः पाञ्चाल्यमवहन्द्रुतम्।।	5-23-53<br>
<br>
शूराश्च भद्रकाश्चैव शरकाण्डनिभा हयाः।<br>
पद्मकिञ्जल्कवर्णाभा दण्डधारमुदावहन्।।	5-23-54<br>
<br>
रासभारुणवर्णाभाः पृष्ठतो मूषिकप्रभाः।<br>
वल्गन्त इव संयत्ता व्याघ्रदत्तमुदावहन्।।	5-23-55<br>
<br>
हरयः कालकाश्चित्राश्चित्रमाल्यविभूषिताः।<br>
सुधन्वानं नरव्याघ्रं पाञ्चाल्यं समुदावहन्।।	5-23-56<br>
<br>
इन्द्राशनिसमस्पर्शा इन्द्रगोपकसन्निभाः।<br>
काये चित्रान्तराश्चित्राश्चित्रायुधमुदावहन्।।	5-23-57<br>
<br>
बिभ्रतो हेपमालास्तु चक्रवाकोदरा हयाः।<br>
कोसलाधिपतेः पुत्रं सुक्षत्रं वाजिनोऽवहन्।।	5-23-58<br>
<br>
शबलास्तु बृहन्तोऽश्वा दान्ता जाम्बूनदस्रजः।<br>
युद्धे सत्यधृतिं क्षेमिमवहन्प्रांशवः शुभाः।।	5-23-59<br>
<br>
एकवर्णेन सर्वेण ध्वजेन कवचेन च।<br>
अश्वैश्च धनुषा चैव शुक्लैः शुक्लो न्यवर्तत।।	5-23-60<br>
<br>
समुद्रसेनपुत्रं तु सामुद्रा रुद्रतेजसम्।<br>
अश्वाः शशाङ्कसदृशाश्चन्द्रसेनमुदावहन्।।	5-23-61<br>
<br>
नीलोत्पलसवर्णास्तु तपनीयविभूषिताः।<br>
शैब्यं चित्ररथं सङ्ख्ये चित्रमाल्याऽवहन्हयाः।।	5-23-62<br>
<br>
कलायपुष्पवर्णास्तु श्वेतलोहितराजयः।<br>
रथसेनं हयश्रेष्ठाः समूहुर्युद्धदुर्मदम्।।	5-23-63<br>
<br>
यं तु सर्वमनुष्येभ्यः प्राहुः शूरतरं नृपम्।<br>
तं पटच्चरहन्तारं शुकवर्णाऽवहन्हयाः।।	5-23-64<br>
<br>
चित्रायुधं चित्रमाल्यं चित्रवर्मायुधध्वजम्।<br>
ऊहुः किंशुकपुष्पाणां समवर्णा हयोत्तमाः।।	5-23-65<br>
<br>
एकवर्णेन सर्वेण ध्वजेन कवचेन च।<br>
धनुषा रथवाहैश्च नीलैर्नीलोऽभ्यवर्तत।।	5-23-66<br>
<br>
नानारूपै रत्नचिह्नैर्वरूथरथकार्मुकैः।<br>
वाजिध्वजपताकाभिश्चित्रैश्चित्रोऽभ्यवर्तत।।	5-23-67<br>
<br>
ये तु पुष्करवर्णस्य तुल्यवर्णा हयोत्तमाः।<br>
ते रोचमानस्य सुतं हेमवर्णमुदावहन्।।	5-23-68<br>
<br>
योधाश्च भद्रकाराश्च शरदण्डानुदण्डयः।<br>
श्वेताण्डाः कुक्कुटाण्डाभा दण्डकेतुं हयाऽवहन्।।	5-23-69<br>
<br>
केशवे न हते सङ्ख्ये पितर्यथ नराधिपे।<br>
भिन्ने कपाटे पाण्‍डानां विद्रुतेषु च बन्धुषु।।	5-23-70<br>
<br>
भीष्मादवाप्य चास्त्राणि द्रोणाद्रामात्कृपात्तथा।<br>
अस्त्रैः समत्वं सम्प्राप्य रुक्मिकर्णार्जुनाच्युतैः।।	5-23-71<br>
<br>
इयेष द्वारकां हन्तुं कृत्स्नां जेतुं च मेदिनीम्।<br>
निवारितस्ततः प्राज्ञैः सुहृद्भिर्हितकाम्यया।।	5-23-72<br>
<br>
वैरानुबन्धमुत्सज्य स्वराज्यमनुशास्ति यः।<br>
स सागरध्वजः पाण्ड्यश्चन्द्ररश्मिनिभैर्हयैः।।	5-23-73<br>
<br>
वैडूर्यजालसञ्छन्नैर्वीर्यद्रविणमाश्रितः।<br>
दिव्यं विस्फारयंश्चापं द्रोणमभ्यद्रवद्बली।।	5-23-74<br>
<br>
आरकूटकवर्णाश्च हयाः पाण्ड्यानुयायिनाम्।<br>
अवहन्रथमुख्यानामयुतानि चतुर्दश।।	5-23-75<br>
<br>
नानावर्णेन रूपेण नानाकृतिमुखा हयाः।<br>
रथचक्रध्वजं वीरं घटोत्कचमुदावहन्।।	5-23-76<br>
<br>
भारतानां समेतानामुत्सृज्यैको मतानि यः।<br>
गतो युधिष्ठिरं भक्त्या त्यक्त्वा सर्वमभीप्सितम्।।	5-23-77<br>
<br>
लोहिताक्षं महाबाहुं युयुत्सुं मकरध्वजम्।<br>
महासत्वा महाकायाः सौवर्णस्यन्दने स्थितम्।।	5-23-78<br>
<br>
सुवर्णवर्णा धर्मज्ञमनीकस्थं युधिष्ठिरम्।<br>
राजश्रेष्ठं हयश्रेष्ठाः सर्वतः पृष्ठतोऽन्वयुः।।	5-23-79<br>
<br>
वर्णैरुच्चावचैरन्यैः सदश्वानां प्रभद्रकाः।<br>
सन्न्यवर्तन्त युद्धाय बहवो देवरूपिणः।।	5-23-80<br>
<br>
ते यत्ता भीमसेनेन सहिताः काञ्चनध्वजाः।<br>
प्रत्यदृश्यन्त राजेन्द्र सेन्द्रा इव दिवौकसः।।	5-23-81<br>
<br>
अत्यरोचत तान्सर्वान्धृष्ठद्युम्नः समागतान्।<br>
सर्वाण्यति च सैन्यानि भारद्वाजो व्यरोचत।।	5-23-82<br>
<br>
अतीव शुशुभे तस्य ध्वजः कृष्णाजिनोत्तरः।<br>
कमण्डलुर्महाराज जातरूपमयः शुभः।।	5-23-83<br>
<br>
ध्वजं तु भीमसेनस्य वै2डूर्यमणिलोचनम्।<br>
भ्राजमानं महासिंहं राजन्तं दृष्टवानहम्।।	5-23-84<br>
<br>
ध्वजं तु कुरुराजस्य पाण्डवस्य महौजसः।<br>
दृष्टवानस्मि सौवर्णं सोमं ग्रहगणान्वितम्।।	5-23-85<br>
<br>
मृदङ्गौ चात्र विपुलौ दिव्यौ नन्दोपनन्दकौ।<br>
यन्त्रेणाहन्यमानौ च सुस्वनौ हर्षवर्धनौ।।	5-23-86<br>
<br>
शरभं पृष्ठसौवर्णं नकुलस्य महाध्वजम्।<br>
अपश्याम रथेत्युग्रं भीषयाणमवस्थितम्।।	5-23-87<br>
<br>
हंसस्तु राजतः श्रीमान्ध्वजे घण्टापताकवान्।<br>
सहदेवस्य दुर्धर्षो द्विषतां शोकवर्धनः।।	5-23-88<br>
<br>
पञ्चानां द्रौपदेयानां प्रतिमाध्वजभूषणम्।<br>
धर्ममारुतशक्राणामश्विनोश्च महात्मनोः।।	5-23-89<br>
<br>
अभिमन्योः कुमारस्य शार्ङ्गपक्षी हिरण्मयः।<br>
रथे ध्वजवरो राजंस्तप्तचामीकरोज्ज्वलः।।	5-23-90<br>
<br>
घटोत्कचस्य राजेन्द्र ध्वजे गृध्रो व्यरोचत।<br>
अश्वाश्च कामगास्तस्य रावणस्य पुरा यथा।।	5-23-91<br>
<br>
माहेन्द्रं च धनुर्दिव्यं धर्मराजे युधिष्ठिरे।<br>
वायव्यं भीमसेनस्य धनुर्दिव्यमभून्नृप।।	5-23-92<br>
<br>
त्रैलोक्यरक्षणार्थाय ब्रह्मणा सृष्टमायुधम्।<br>
तद्दिव्यमजरं चैव फाल्गुनार्थाय वै धनुः।।	5-23-93<br>
<br>
वैष्णवं नकुलायाथ सहदेवाय चाश्विजम्।<br>
घटोत्कचाय पौलस्त्यं धनुर्दिव्यं भयामकम्।।	5-23-94<br>
<br>
रौद्रमाग्नेयकौबेरं याम्यं गिरिशमेव च।<br>
पञ्चानां द्रौपदेयानां धनूरत्नानि भारत।।	5-23-95<br>
<br>
रौद्रं धनुर्वरं श्रेष्ठं लेभे यद्रोहिणीसुतः।<br>
तत्तुष्टः प्रददौ रामः सौभद्राय महात्मने।।	5-23-96<br>
<br>
एते चान्ये च बहवो ध्वजा हेमविभूषिताः।<br>
तत्रादृश्यन्त शूराणां द्विषतां शोकवर्धनाः।।	5-23-97<br>
<br>
तदभूद्ध्वजसम्बाधमकापुरुषसेवितम्।<br>
द्रोणानीकं महाराज पटे चित्रमिवार्पितम्।।	5-23-98<br>
<br>
शुश्रुवुनार्मगोत्राणि वीराणां संयुगे तदा।<br>
द्रोणमाद्रवतां राजन्स्वयंवर इवाहवे।।	5-23-99<br>
<br>
।। इति श्रीमन्महाभारते द्रोणपर्वणि संशप्तकवधपर्वणि<br>
द्वादशदिवसयुद्धे त्रयोविंशोऽध्यायः।। 23 ।।	<br>
<br>
</span>
