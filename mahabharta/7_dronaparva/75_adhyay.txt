<span style="font-size: 14pt; line-height: 175%"><br>
सञ्जय उवाच॥<br>
<br>
प्रतिज्ञाते तु पार्थेन सिन्धुराजवधे तदा |<br>
वासुदेवो महाबाहुर्धनञ्जयमभाषत ॥१॥<br>
<br>
भ्रातॄणां मतमाज्ञाय त्वया वाचा प्रतिश्रुतम् |<br>
सैन्धवं श्वोऽस्मि हन्तेति तत्साहसतमं कृतम् ॥२॥<br>
<br>
असंमन्त्र्य मया सार्धमतिभारोऽयमुद्यतः |<br>
कथं नु सर्वलोकस्य नावहास्या भवेमहि ॥३॥<br>
<br>
धार्तराष्ट्रस्य शिबिरे मया प्रणिहिताश्चराः |<br>
त इमे शीघ्रमागम्य प्रवृत्तिं वेदयन्ति नः ॥४॥<br>
<br>
त्वया वै सम्प्रतिज्ञाते सिन्धुराजवधे तदा |<br>
सिंहनादः सवादित्रः सुमहानिह तैः श्रुतः ॥५॥<br>
<br>
तेन शब्देन वित्रस्ता धार्तराष्ट्राः ससैन्धवाः |<br>
नाकस्मात्सिंहनादोऽयमिति मत्वा व्यवस्थिताः ॥६॥<br>
<br>
सुमहाञ्शब्दसम्पातः कौरवाणां महाभुज |<br>
आसीन्नागाश्वपत्तीनां रथघोषश्च भैरवः ॥७॥<br>
<br>
अभिमन्युवधं श्रुत्वा ध्रुवमार्तो धनञ्जयः |<br>
रात्रौ निर्यास्यति क्रोधादिति मत्वा व्यवस्थिताः ॥८॥<br>
<br>
तैर्यतद्भिरियं सत्या श्रुता सत्यवतस्तव |<br>
प्रतिज्ञा सिन्धुराजस्य वधे राजीवलोचन ॥९॥<br>
<br>
ततो विमनसः सर्वे त्रस्ताः क्षुद्रमृगा इव |<br>
आसन्सुयोधनामात्याः स च राजा जयद्रथः ॥१०॥<br>
<br>
अथोत्थाय सहामात्यैर्दीनः शिबिरमात्मनः |<br>
आयात्सौवीरसिन्धूनामीश्वरो भृशदुःखितः ॥११॥<br>
<br>
स मन्त्रकाले संमन्त्र्य सर्वा नैःश्रेयसीः क्रियाः |<br>
सुयोधनमिदं वाक्यमब्रवीद्राजसंसदि ॥१२॥<br>
<br>
मामसौ पुत्रहन्तेति श्वोऽभियाता धनञ्जयः |<br>
प्रतिज्ञातो हि सेनाया मध्ये तेन वधो मम ॥१३॥<br>
<br>
तां न देवा न गन्धर्वा नासुरोरगराक्षसाः |<br>
उत्सहन्तेऽन्यथा कर्तुं प्रतिज्ञां सव्यसाचिनः ॥१४॥<br>
<br>
ते मां रक्षत सङ्ग्रामे मा वो मूर्ध्नि धनञ्जयः |<br>
पदं कृत्वाप्नुयाल्लक्ष्यं तस्मादत्र विधीयताम् ॥१५॥<br>
<br>
अथ रक्षा न मे सङ्ख्ये क्रियते कुरुनन्दन |<br>
अनुजानीहि मां राजन्गमिष्यामि गृहान्प्रति ॥१६॥<br>
<br>
एवमुक्तस्त्ववाक्षीर्षो विमनाः स सुयोधनः |<br>
श्रुत्वाभिशप्तवन्तं त्वां ध्यानमेवान्वपद्यत ॥१७॥<br>
<br>
तमार्तमभिसम्प्रेक्ष्य राजा किल स सैन्धवः |<br>
मृदु चात्महितं चैव सापेक्षमिदमुक्तवान् ॥१८॥<br>
<br>
नाहं पश्यामि भवतां तथावीर्यं धनुर्धरम् |<br>
योऽर्जुनस्यास्त्रमस्त्रेण प्रतिहन्यान्महाहवे ॥१९॥<br>
<br>
वासुदेवसहायस्य गाण्डीवं धुन्वतो धनुः |<br>
कोऽर्जुनस्याग्रतस्तिष्ठेत्साक्षादपि शतक्रतुः ॥२०॥<br>
<br>
महेश्वरोऽपि पार्थेन श्रूयते योधितः पुरा |<br>
पदातिना महातेजा गिरौ हिमवति प्रभुः ॥२१॥<br>
<br>
दानवानां सहस्राणि हिरण्यपुरवासिनाम् |<br>
जघानेकरथेनैव देवराजप्रचोदितः ॥२२॥<br>
<br>
समायुक्तो हि कौन्तेयो वासुदेवेन धीमता |<br>
सामरानपि लोकांस्त्रीन्निहन्यादिति मे मतिः ॥२३॥<br>
<br>
सोऽहमिच्छाम्यनुज्ञातुं रक्षितुं वा महात्मना |<br>
द्रोणेन सहपुत्रेण वीरेण यदि मन्यसे ॥२४॥<br>
<br>
स राज्ञा स्वयमाचार्यो भृशमाक्रन्दितोऽर्जुन |<br>
संविधानं च विहितं रथाश्च किल सज्जिताः ॥२५॥<br>
<br>
कर्णो भूरिश्रवा द्रौणिर्वृषसेनश्च दुर्जयः |<br>
कृपश्च मद्रराजश्च षडेतेऽस्य पुरोगमाः ॥२६॥<br>
<br>
शकटः पद्मपश्चार्धो व्यूहो द्रोणेन कल्पितः |<br>
पद्मकर्णिकमध्यस्थः सूचीपाशे जयद्रथः ॥२७॥<br>
<br>
स्थास्यते रक्षितो वीरैः सिन्धुराड्युद्धदुर्मदैः ॥२७॥<br>
<br>
धनुष्यस्त्रे च वीर्ये च प्राणे चैव तथोरसि |<br>
अविषह्यतमा ह्येते निश्चिताः पार्थ षड्रथाः ॥२८॥<br>
<br>
एतानजित्वा सगणान्नैव प्राप्यो जयद्रथः ॥२८॥<br>
<br>
तेषामेकैकशो वीर्यं षण्णां त्वमनुचिन्तय |<br>
सहिता हि नरव्याघ्रा न शक्या जेतुमञ्जसा ॥२९॥<br>
<br>
भूयश्च चिन्तयिष्यामि नीतिमात्महिताय वै |<br>
मन्त्रज्ञैः सचिवैः सार्धं सुहृद्भिः कार्यसिद्धये ॥३०॥<br>
<br>
</span>
