				
<tbody><tr><td>
	<b>धृतराष्ट्र उवाच।</b>	</td><td>	5-195-1x	
</td></tr>
				
<tr><td>
	अधर्मेण हतं श्रुत्वा धृष्टद्युम्नेन सञ्जय।<br>ब्राह्मणं पितरं वृद्धमश्वत्थामा किमब्रवीत्।।	</td><td>	5-195-1a<br>5-195-1b	
</td></tr>
				
<tr><td>
	मानवं वारुणाग्नेयं ब्राह्ममस्त्रं च वीर्यवान्।<br>ऐन्द्रं नारायणं चैव यस्मिन्नित्यं प्रतिष्ठितम्।।	</td><td>	5-195-2a<br>5-195-2b	
</td></tr>
				
<tr><td>
	तमधर्मेण धर्मिष्ठं धृष्टद्युम्नेन संयुगे।<br>श्रुत्वा निहतमाचार्यं सोऽश्वत्थामा किमब्रवीत्।।	</td><td>	5-195-3a<br>5-195-3b	
</td></tr>
				
<tr><td>
	येन रामादवाप्येह धनुर्वेदं महात्मना।<br>प्रोक्तान्यस्त्राणि दिव्यानि पुत्राय गुणकाङ्क्षिणा।।	</td><td>	5-195-4a<br>5-195-4b	
</td></tr>
				
<tr><td>
	एकमेव हि लोकेऽस्मिन्नात्मतो गुणवत्तरम्।<br>इच्छन्ति पुरुषाः पुत्रं लोके नान्यं कथञ्चन।।	</td><td>	5-195-5a<br>5-195-5b	
</td></tr>
				
<tr><td>
	आचार्याणां भवन्त्येव रहस्यानि महात्मनाम्।<br>तानि पुत्राय वा दद्युः शिष्यायानुगताय वा।।	</td><td>	5-195-6a<br>5-195-6b	
</td></tr>
				
<tr><td>
	स शिष्यः प्राप्य तत्सर्वं सविशेषं च सञ्जय।<br>शूरः शारद्वतीपुत्रः सङ्ख्ये द्रोणादनन्तरः।।	</td><td>	5-195-7a<br>5-195-7b	
</td></tr>
				
<tr><td>
	रामस्य तु समः शस्त्रे पुरन्दरसमो युधि।<br>कार्तवीर्यसमो वीर्ये बृहस्पतिसमो मतौ ।।	</td><td>	5-195-8a<br>5-195-8b	
</td></tr>
				
<tr><td>
	महीधरसमः स्थैर्ये तेजसाऽग्निसमो युवा।<br>समुद्र इव गाम्भीर्ये क्रोधे चाशीविषोपमः।।	</td><td>	5-195-9a<br>5-195-9b	
</td></tr>
				
<tr><td>
	स रथी प्रथमो लोके दृढधन्वा जितक्लमः।<br>शीघ्रोऽनिल इवाक्रन्दे चरन्क्रुद्ध इवान्तकः।।	</td><td>	5-195-10a<br>5-195-10b	
</td></tr>
				
				
<tr><td>
	अस्यता येन सङ्ग्रामे धरण्यभिनिपीडिता।<br>`मेघस्तनितनिर्घोषं कम्पते भयविह्वलाः'।<br>यो न व्यथति सङ्ग्रमे वीरः सत्यपराक्रमः।।	</td><td>	5-195-11a<br>5-195-11b<br>5-195-11c	
</td></tr>
				
<tr><td>
	वेदस्नातो व्रतस्नातो धनुर्वेदे च पारगः।<br>महोदधिरिवाक्षोभ्यो रामो दाशरथिर्यथा।।	</td><td>	5-195-12a<br>5-195-12b	
</td></tr>
				
<tr><td>
	तमधर्मेण धर्मिष्ठं धृष्टद्युम्नेन संयुगे।<br>श्रुत्वा निहतमाचार्यमश्वत्थामा किमब्रवीत्।।	</td><td>	5-195-13a<br>5-195-13b	
</td></tr>
				
<tr><td>
	धृष्टद्युम्नस्य यो मृत्युः सृष्टस्तेन महात्मना।<br>यथा द्रोणस्य पाञ्चाल्यो यज्ञसेनसुतोऽभवत्।।	</td><td>	5-195-14a<br>5-195-14b	
</td></tr>
				
<tr><td>
	तं नृशंसेन पापेन क्रूरेणादीर्घदर्शिना।<br>श्रुत्वा निहतमाचार्यमश्वत्थामा किमब्रवीत्।।	</td><td>	5-195-15a<br>5-195-15b	
</td></tr>
<tr><td>
	।। इति श्रीमन्महाभारते द्रोणपर्वणि नारायणास्त्रमोक्षपर्वणि <br>पञ्चदशदिवसयुद्धे पञ्चनवत्यधिकशततमोऽध्यायः।। 195 ।।	</td><td>		
</td></tr></tbody>