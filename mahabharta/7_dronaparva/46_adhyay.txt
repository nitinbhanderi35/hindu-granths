				
<tbody><tr><td>
	<b>धृतराष्ट्र उवाच।</b>	</td><td>	5-46-1x	
</td></tr>
				
<tr><td>
	यथा वदसि मे सूत एकस्य बहुभिः सह।<br>सङ्ग्रामं तुमुलं घोरं जयं चैव महात्मनः।।	</td><td>	5-46-1a<br>5-46-1b	
</td></tr>
				
<tr><td>
	अश्रद्धेयमिवाश्चर्यं सौभद्रस्याथ विक्रमम्।<br>किन्तु नात्यद्भुतं तेषां येषां धर्मो व्यपाश्रयः।।	</td><td>	5-46-2a<br>5-46-2b	
</td></tr>
				
<tr><td>
	दुर्योधने च विमुखे राजपुत्रशते हते।<br>सौभद्रे प्रतिपत्तिं कां प्रत्यपद्यन्त मामकाः।।	</td><td>	5-46-3a<br>5-46-3b	
</td></tr>
<tr><td>
	<b>सञ्जय उवाच।</b>	</td><td>	5-46-4x	
</td></tr>
				
<tr><td>
	संशुष्कास्याश्चलन्नेत्राः प्रस्विन्ना रोमहर्षणाः।<br>पालयनकृतोत्साहा निरुत्साहा द्विष़ज्जये।।	</td><td>	5-46-4a<br>5-46-4b	
</td></tr>
				
<tr><td>
	हतान्भ्रातॄन्पितॄन्पुत्रान्सुहृत्सम्बन्धिबान्धवान्।<br>उत्सृज्योत्सृज्य सञ्जग्मुस्त्वरयन्तो हयद्विपान्।।	</td><td>	5-46-5a<br>5-46-5b	
</td></tr>
				
<tr><td>
	तान्प्रभग्नांस्तथा दृष्ट्वा द्रोणो द्रौणिर्बृहद्बलः।<br>कृपो दुर्योधनः कर्णः कृतवर्माथ सौबलः।।	</td><td>	5-46-6a<br>5-46-6b	
</td></tr>
				
				
<tr><td>
	अभ्यधावन्सुसङ्क्रुद्धाः सौभद्रमपराजितम्।<br>ते तु पौत्रेण ते राजन्प्रायशो विमुखीकृताः।<br>`सौभद्रेण महाराज शक्रप्रतिमतेजसा'।।	</td><td>	5-46-7a<br>5-46-7b<br>5-46-7c	
</td></tr>
				
<tr><td>
	एकस्तु सुखसंवृद्धो बाल्याद्दर्पाच्च निर्भयः।<br>इष्वस्त्रविन्महातेजा लक्ष्मणोऽर्जुनिमभ्ययात्।।	</td><td>	5-46-8a<br>5-46-8b	
</td></tr>
				
<tr><td>
	तमन्वगेवास्य पिता पुत्रगृद्धी न्यवर्तत।<br>अनुदुर्योधनं चान्ये न्यवर्तन्त महारथाः।।	</td><td>	5-46-9a<br>5-46-9b	
</td></tr>
				
<tr><td>
	तं तेऽभिषिषिचुर्बाणैर्मेघा गिरिमिवाम्बुभिः।<br>स तु तान्प्रममाथैको विष्वग्वातो यथाम्बुदान्।।	</td><td>	5-46-10a<br>5-46-10b	
</td></tr>
				
<tr><td>
	पौत्रं तव च दुर्धर्षं लक्ष्मणं प्रियदर्शनम्।<br>पितुः समीपे तिष्ठन्तं शूरमुद्यतकार्मुकम्।।	</td><td>	5-46-11a<br>5-46-11b	
</td></tr>
				
				
<tr><td>
	अत्यन्तसुखसंवृद्धं धनेश्वरसुतोपमम्।<br>आससाद रणे कार्ष्णिर्मत्तो मत्तमिव द्विपम्।<br>`सिंहशाबो वने शश्वत्पुण्डरीकशिशुं यथा'।।	</td><td>	5-46-12a<br>5-46-12b<br>5-46-12c	
</td></tr>
				
<tr><td>
	लक्ष्मणेन तु सङ्गम्य सौभद्रः परवीरहा।<br>शरैः सुनिशितैस्तीक्ष्णैर्बाह्वोरुरसि चार्पयत्।।	</td><td>	5-46-13a<br>5-46-13b	
</td></tr>
				
<tr><td>
	सङ्क्रुद्धौ वै महाराज दण्डाहत इवोरगः।<br>पौत्रस्तव महाराज तव पौत्रमभाषत।।	</td><td>	5-46-14a<br>5-46-14b	
</td></tr>
				
<tr><td>
	सुदृष्टः क्रियतां लोको ह्यमुं लोकं गमिष्यसि।<br>पश्यतां बान्धवानां त्वां नयामि यमसादनम्।।	</td><td>	5-46-15a<br>5-46-15b	
</td></tr>
				
<tr><td>
	एवमुक्त्वा ततो भल्लं सौभद्रः परवीरहा।<br>उद्बबर्ह महाबाहुर्निर्मुक्तोरगसन्निभम्।।	</td><td>	5-46-16a<br>5-46-16b	
</td></tr>
				
<tr><td>
	स तस्य भुजनिर्मुक्तो लक्ष्मणस्य सुदर्शनम्।<br>सुनसं सुभ्रु केशान्तं शिरोऽहार्षीत्सकुण्डलम्।।	</td><td>	5-46-17a<br>5-46-17b	
</td></tr>
				
<tr><td>
	`पौत्रस्तु तव दुर्धर्षं लक्ष्मणं प्रियदर्शनम्।<br>पितुः समीपे तिष्ठन्तं प्राहिणोद्यमसादनम्।।	</td><td>	5-46-18a<br>5-46-18b	
</td></tr>
				
<tr><td>
	अत्यन्तसुखसंवृद्धं धनेश्वरसुतोपमम्'।<br>लक्ष्मणां निहतं दृष्ट्वा हाहेत्युच्चुक्रुशुर्जनाः।।	</td><td>	5-46-19a<br>5-46-19b	
</td></tr>
				
<tr><td>
	ततो दुर्योधनः क्रुद्धः प्रिये पुत्रे निपातिते।<br>हतैनमिति चुक्रोश क्षत्रियान्क्षत्रियर्षभः।।	</td><td>	5-46-20a<br>5-46-20b	
</td></tr>
				
<tr><td>
	ततो द्रोणः कृपः कर्णो द्रोणपुत्रो बृहद्बलः।<br>कृतवर्मा च हार्दिक्यः षड्रथाः पर्यवारयन्।।	</td><td>	5-46-21a<br>5-46-21b	
</td></tr>
				
<tr><td>
	तांस्तु विद्धा शितैर्बाणैर्विमुखीकृत्य चार्जुनिः।<br>वेगेनाभ्यपतत्क्रुद्धः सैन्धवस्य महद्बलम्।।	</td><td>	5-46-22a<br>5-46-22b	
</td></tr>
				
				
<tr><td>
	आवव्रुस्तस्य पन्थानं गजानीकेन दंशिताः।<br>कलिङ्गाश्च निषादाश्च क्राथपुत्रश्च वीर्यवान्।<br>तत्प्रसक्तमिवात्यर्थं युद्धमासीद्विशाम्पते।।	</td><td>	5-46-23a<br>5-46-23b<br>5-46-23c	
</td></tr>
				
<tr><td>
	ततस्तत्कुञ्जरानीकं व्यधमद्धृष्टमार्जुनिः।<br>यथा वायुर्नित्यगतिर्जलदाञ्शतशोऽम्बरे।।	</td><td>	5-46-24a<br>5-46-24b	
</td></tr>
				
				
<tr><td>
	ततः क्रुद्धाः शरव्रातै राजानः समवारयन्।<br>अथेतरे सन्निवृत्ताः पुनर्द्रोणमुखा रथाः।<br>परमास्त्राणि धुन्वानाः सौभद्रमभिदुद्रुवुः।।	</td><td>	5-46-25a<br>5-46-25b<br>5-46-25c	
</td></tr>
				
<tr><td>
	तान्निवार्यार्जुनिर्बाणैः क्राथपुत्रमयोधयत्।<br>शरौघेणाप्रमेयेण त्वरमाणो जिघौसया।।	</td><td>	5-46-26a<br>5-46-26b	
</td></tr>
				
<tr><td>
	सधनुर्बाणकेयूरौ बाहू समुकुटं शिरः।<br>सच्छत्रध्वजयन्तारं रथं चाश्वान्न्यपातयत्।।	</td><td>	5-46-27a<br>5-46-27b	
</td></tr>
				
<tr><td>
	कुलशीलश्रुतिबलैः कीर्त्या चास्त्रबलेन च।<br>युक्ते तस्मिन्हते वीराः प्रायशो विमुखाऽभवन्।।	</td><td>	5-46-28a<br>5-46-28b	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि <br>त्रयोदशदिवसयुद्धे षट्‌चत्वारिंशोऽध्यायः।। 46 ।।	</td><td>		
</td></tr></tbody>