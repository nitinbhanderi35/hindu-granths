				
<tbody><tr><td>
	<b>सञ्जय उवाच।</b>	</td><td>	5-49-1x	
</td></tr>
				
<tr><td>
	विष्णोः स्वसुर्नन्दकरः स विष्ण्वायुधभूषणः।<br>रराजातिरथः सङ्ख्ये जनार्दन इवापरः।।	</td><td>	5-49-1a<br>5-49-1b	
</td></tr>
				
<tr><td>
	मारुतोद्धूतकेशान्तमुद्यतारिवरायुधम्।<br>वपुः समीक्ष्य पृथ्वीशा दुःसमीक्ष्यं सुरैरपि।।	</td><td>	5-49-2a<br>5-49-2b	
</td></tr>
				
<tr><td>
	`यदि पाणितलादेतच्चक्रं मुञ्चेत फाल्गुनिः।<br>वरदानान्मातुलस्य विष्णोश्चक्रमिवापतेत्'।।	</td><td>	5-49-3a<br>5-49-3b	
</td></tr>
				
<tr><td>
	तच्चक्रं भृशमुद्विग्नाः संचिच्छिदुरनेकधा।<br>महारथस्ततः कार्ष्मिः स जग्राह महागदाम्।।	</td><td>	5-49-4a<br>5-49-4b	
</td></tr>
				
<tr><td>
	विधनुःस्यन्दनासिस्तैर्विचक्रश्चारिभिः कृतः।<br>अभिमन्युर्गदापाणिरश्वत्थामानमार्दयत्।।	</td><td>	5-49-5a<br>5-49-5b	
</td></tr>
				
<tr><td>
	स गदामुद्यतां दृष्ट्वा ज्वलन्तीमशनीमिव।<br>अपाक्रामद्रथोपस्थाद्विक्रमांस्त्रीन्नरर्षभः।।	</td><td>	5-49-6a<br>5-49-6b	
</td></tr>
				
<tr><td>
	तस्याश्वान्गदया हत्वा तथोभौ पार्ष्णिसारथी।<br>शराचिताङ्गः सौभद्रः श्वाविद्वत्समदृश्यत।।	</td><td>	5-49-7a<br>5-49-7b	
</td></tr>
				
<tr><td>
	ततः सुबलदायादं कालिकेयमपोथयत्।<br>जघान चास्यानुचरान्गान्धारान्सप्तसप्ततिम्।।	</td><td>	5-49-8a<br>5-49-8b	
</td></tr>
				
				
<tr><td>
	पुनश्चैव वसातीयाञ्जघान रथिनो दश।<br>केकयानां रथान्सप्त हत्वा च दश कुञ्जरान्।<br>दौःशासनिरथं साश्वं गदया समपोथयत्।।	</td><td>	5-49-9a<br>5-49-9b<br>5-49-9c	
</td></tr>
				
<tr><td>
	ततो दौःशसनिः क्रुद्धो गदामुद्यम्य मारिष।<br>अभिदुद्राव सौभद्रं तिष्ठतिष्ठेति चाब्रवीत्।।	</td><td>	5-49-10a<br>5-49-10b	
</td></tr>
				
<tr><td>
	तावुद्यतगदौ वीरावन्योन्यवधकाङ्क्षिणौ।<br>भ्रातृव्यौ सम्प्रजहाते पुरेव त्र्यम्बकान्धकौ।।	</td><td>	5-49-11a<br>5-49-11b	
</td></tr>
				
<tr><td>
	तावन्योन्यं गदाग्राभ्यामाहत्य पतितौ क्षितौ।<br>इन्द्रध्वजाविवोत्सृष्टौ रणमध्ये परंतपौ।।	</td><td>	5-49-12a<br>5-49-12b	
</td></tr>
				
<tr><td>
	दौःशासनिरथोत्थाय कुरूणां कीर्तिवर्धनः।<br>उत्तिष्ठमानं सौभद्रं गदया मूर्ध्न्यताडयत्।।	</td><td>	5-49-13a<br>5-49-13b	
</td></tr>
				
<tr><td>
	गदावेगेन महता व्यायामेन च मोहितः।<br>विचेता न्यपतद्भूमौ सौभद्रः परवीरहा।।	</td><td>	5-49-14a<br>5-49-14b	
</td></tr>
				
<tr><td>
	एवं विनिहतो राजन्नेको बहुभिराहवे।<br>क्षोभयित्वा चमूं सर्वां नलिनीमिव कुञ्जरः।।	</td><td>	5-49-15a<br>5-49-15b	
</td></tr>
				
<tr><td>
	अशोभत हतो वीरो व्याधैर्वनगजो यथा।<br>तं तथा पतितं शूरं तावकाः पर्यवारयन्।।	</td><td>	5-49-16a<br>5-49-16b	
</td></tr>
				
<tr><td>
	दावं दग्ध्वा यथा शान्तं पावकं शिशिरात्यये।<br>विमृद्व्य नगशृङ्गाणि सन्निवृत्तमिवानिलम्।।	</td><td>	5-49-17a<br>5-49-17b	
</td></tr>
				
<tr><td>
	अस्तिं गतमिवादित्यं तप्त्वा भारत वाहिनीम्।<br>उपप्लुतं यथा सोमं संशुष्कमिव सागस्म्।।	</td><td>	5-49-18a<br>5-49-18b	
</td></tr>
				
				
<tr><td>
	पूर्णचन्द्राभवदनं काकपक्षवृतालिकम्।<br>तं भूमौ पतितं दृष्ट्वा तावकास्ते महारथाः।<br>मुदा परमया युक्ताश्चुक्रुशुः सिंहवन्मुहुः।।	</td><td>	5-49-19a<br>5-49-19b<br>5-49-19c	
</td></tr>
				
<tr><td>
	आसीत्परमको हर्षस्तावकानां विशाम्पते।<br>इतरेषां तु वीराणां नेत्रेभ्यः प्रापतज्जलम्।।	</td><td>	5-49-20a<br>5-49-20b	
</td></tr>
				
<tr><td>
	अन्तरिक्षे च भूतानि प्राक्रोशन्त विशाम्पते।<br>दृष्ट्वा निपतितं वीरं च्युतं चन्द्रमिवाम्बरात्।।	</td><td>	5-49-21a<br>5-49-21b	
</td></tr>
				
<tr><td>
	द्रोणकर्णमुखैः षड्भिर्धार्तराष्ट्रैर्महारथैः।<br>एकोऽयं निहतः शेते नैष धर्मो मतो हि नः।।	</td><td>	5-49-22a<br>5-49-22b	
</td></tr>
				
<tr><td>
	तस्मिन्विनिहते वीरे बह्वशोभत मेदिनी।<br>द्यौर्यथा पूर्णचन्द्रेण नक्षत्रगणमालिनी।।	</td><td>	5-49-23a<br>5-49-23b	
</td></tr>
				
<tr><td>
	रुक्मपुङ्खैश्च सम्पूर्णा रुधिरौघपरिप्लुता।<br>उत्तमाङ्गैश्च शूराणां भ्राजमानैः सकुण्डलैः।।	</td><td>	5-49-24a<br>5-49-24b	
</td></tr>
				
<tr><td>
	विचित्रैश्च परिस्तोमैः पताकाभिश्च संवृता।<br>चामरैश्च कुथाभिश्च प्रविद्धैश्चाम्बरोत्तमैः।।	</td><td>	5-49-25a<br>5-49-25b	
</td></tr>
				
<tr><td>
	रथाश्वनरनागानामलङ्कारैश्च सुप्रभैः।<br>खङ्गैः सुनिशितैः पीतैर्निर्मुक्तैर्भुजगैरिव।।	</td><td>	5-49-26a<br>5-49-26b	
</td></tr>
				
<tr><td>
	चापैश्च विविधैश्छिन्नैः शक्त्यृष्टिप्रासकम्पनैः।<br>विविधैश्चायुधैश्चान्यैः संवृता भूरशोभत।।	</td><td>	5-49-27a<br>5-49-27b	
</td></tr>
				
<tr><td>
	`निष्टनद्भिरतीवान्यैरुद्वहद्रुधिरस्रवैः।<br>नरैः पतद्भिः पतितैरवनी स्वधिकं बभौ।।	</td><td>	5-49-28a<br>5-49-28b	
</td></tr>
				
<tr><td>
	वाजिभिश्चापि निर्जीवैः श्वसद्भिः शोणितोक्षितैः।<br>सारोहैर्विषमा भूमिः सौभद्रेण निपातितैः।।	</td><td>	5-49-29a<br>5-49-29b	
</td></tr>
				
<tr><td>
	साङ्कुशैः समहामात्रैः सर्वमायुधकेतुभिः।<br>पर्वतैरिव विध्वस्तैर्विशिखैर्मथितैर्गजैः।।	</td><td>	5-49-30a<br>5-49-30b	
</td></tr>
				
<tr><td>
	पृथिव्यानुकीर्णैश्च अश्वसारथियोधिभिः।<br>हदैरिव प्रक्षुभितैर्हृतनागै रथोत्तमैः।।	</td><td>	5-49-31a<br>5-49-31b	
</td></tr>
				
<tr><td>
	पदातिसङ्घैश्च हतैर्विविधायुधभूषणैः।<br>भीरूणां त्रासजननी घोररूपाऽभवन्मही।।	</td><td>	5-49-32a<br>5-49-32b	
</td></tr>
				
<tr><td>
	तं दृष्ट्वा पतितं भूमौ चन्द्रार्कसदृशद्युतिम्।<br>तावकानां परा प्रीतिः पाण्डूनां चाभवद्व्यथा।।	</td><td>	5-49-33a<br>5-49-33b	
</td></tr>
				
<tr><td>
	अभिमन्यौ हते राजञ्शिशुकेऽप्राप्तयौवने।<br>सम्प्राद्रवच्चमूः सर्वा धर्मराजस्य पश्यतः।।	</td><td>	5-49-34a<br>5-49-34b	
</td></tr>
				
<tr><td>
	दीर्यमाणं बलं दृष्ट्वा सौभद्रे विनिपातिते।<br>अजातशत्रुस्तान्वीरानिदं वचनमब्रवीत्।।	</td><td>	5-49-35a<br>5-49-35b	
</td></tr>
				
<tr><td>
	स्वर्गमेष गतः शूरो यो हतो न पराङ्मुखः।<br>संस्तम्भयत माभैष्ट विजेष्यामो रणे रिपून्।।	</td><td>	5-49-36a<br>5-49-36b	
</td></tr>
				
<tr><td>
	इत्येवं स महातेजा दुःखितेभ्यो महाद्युतिः।<br>धर्मराजो युधां श्रेष्ठो ब्रुवन्दुःखमपानुदत्।।	</td><td>	5-49-37a<br>5-49-37b	
</td></tr>
				
<tr><td>
	युद्धे ह्याशीविषाकारान्राजपुत्रान्रणे रिपून्।<br>पूर्वं निहत्य सङ्ग्रामे पश्चादार्जुनिरभ्ययात्।।	</td><td>	5-49-38a<br>5-49-38b	
</td></tr>
				
<tr><td>
	हत्वा दशसहस्राणि कौसल्यं च महारथम्।<br>कृष्णार्जुनसमः कार्ष्णिः शक्रलोकं गतो ध्रुवम्।।	</td><td>	5-49-39a<br>5-49-39b	
</td></tr>
				
<tr><td>
	रथाश्वनरमातङ्गान्विनिहत्य सहस्रशः।<br>अवितृप्तः स सङ्ग्रामादशोच्यः पुण्यकर्मकृत्।	</td><td>	5-49-40a<br>5-49-40b	
</td></tr>
<tr><td>
	गतः पुण्यकृतां लोकाञ्शाश्वतान्पुण्यनिर्जितान्।।	</td><td>	5-49-41a	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि<br> त्रयोदशदिवसयुद्धे एकोनपञ्चाशत्तमोऽध्यायः।। 49 ।।	</td><td>		
</td></tr>
</tbody>