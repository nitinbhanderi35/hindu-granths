<span style="font-size: 14pt; line-height: 200%"><br>
धृतराष्ट्र उवाच।<br>
तथा क्रुद्धः किमकरोद्भगदत्तस्य पाण्डवः।<br>
प्राग्ज्योतिषो वा पार्थस्य तन्मे शंस यथातथम्।।	5-29-1a<br>
<br>
सञ्जय उवाच।	<br>
प्राग्ज्योतिषेण संसक्तावुभौ दाशार्हपाण्डवौ।<br>
मृत्युदंष्ट्रान्तिकं प्राप्तौ सर्वभूतानि मेनिरे।।	5-29-2a<br>
<br>
तथा तु शरवर्षाणि पातयत्यनिशं प्रभो।<br>
गजस्कन्धान्महाराज कृष्णयोः स्यन्दनस्थयोः।।	5-29-3a<br>
<br>
अथ कार्ष्णायसैर्बाणैः पूर्णकार्मुकनिःसृतैः।<br>
अविध्यद्देवकीपुत्रं हेमपुङ्खैः शिलाशितैः।।	5-29-4a<br>
<br>
अग्निस्पर्शसमास्तीक्ष्णा भगदत्तेन चोदिताः।<br>
निर्भिद्य देवकीपुत्रं क्षितिं जग्मुः सुवाससः।।	5-29-5a<br>
<br>
तस्य पार्थो धनुश्छित्त्वा परिवारं निहत्य च।<br>
लालयन्निव राजानं भगदत्तमयोधयत्।।	5-29-6a<br>
<br>
सोऽर्करश्मिनिभांस्तीक्ष्णांस्तोमरान्वै चतुर्दश।<br>
अप्रेषयत्सव्यसाची द्विधैकैकमथाच्छिनत्।।	5-29-7a<br>
<br>
ततो नागस्य तद्वर्म व्यधमत्पाकशासनिः।<br>
शरजालेन महता तद्व्यशीर्यत भूतले।।	5-29-8a<br>
<br>
शीर्णवर्मा स तु गजः शरैः सुभृशमर्दितः।<br>
बभौ धारानिपाताक्तो व्यभ्रः पर्वतराडिव।।	5-29-9a<br>
<br>
ततः प्राग्ज्योतिषः शक्तिं हेमदण्डामयस्मयीम्।<br>
व्यसृजद्वासुदेवाय द्विधा तामर्जुनोऽच्छिनत्।।	5-29-10a<br>
<br>
ततश्छत्रं ध्वजं चैव च्छित्त्वा राज्ञोऽर्जुनः शरैः।<br>
विव्याध दशभिस्तूर्णमुत्स्मयन्पर्वतेश्वरम्।।	5-29-11a<br>
<br>
सोऽतिविद्धोऽर्जुनशरैः सुपुङ्खैः कङ्कपत्रिभिः।<br>
भगदत्तस्ततः क्रुद्धः पाण्डवस्य जनाधिपः।।	5-29-12a<br>
<br>
व्यसृजत्तोमरान्मूर्ध्नि श्वेताश्वस्योन्नाद च।<br>
तैरर्जुनस्य समरे किरीटं परिवर्तितम्।।	5-29-13a<br>
<br>
परिवृत्तं किरीटं तद्यमयन्नेव पाण्डवः।<br>
सुदृष्टः क्रियतां लोक इति राजानमब्रवीत्।।	5-29-14a<br>
<br>
एवमुक्तस्तु सङ्क्रुद्धः शरवर्षेण पाण्डवम्।<br>
अभ्यवर्षत्स गोविन्दं धनुरादाय भास्वरम्।।	5-29-15a<br>
<br>
तस्य पार्थो धनुश्छित्त्वा तूणीरान्सन्निकृत्य च।<br>
त्वरमाणो द्विसप्तत्या सर्वमर्मस्वताडयत्।।	5-29-16a<br>
<br>
विद्धस्ततोऽतिव्यथितो वैष्णवास्त्रमुदीरयन्।<br>
अभिमन्त्र्याङ्कुशं क्रुद्धो व्यसृजत्पाण्डवोरसि।।	5-29-17a<br>
<br>
विसृष्टं भगदत्तेन तदस्त्रं सर्वघाति वै।<br>
उरसा प्रतिजग्राह पार्थं सञ्छाद्य केशवः।।	5-29-18a<br>
<br>
वैजयन्त्यभवन्माला तदस्त्रं केशवोरसि।<br>
पद्मकोशविचित्रा सा सर्वर्तुकुसुमोत्करा।।	5-29-19a<br>
<br>
ज्वलनार्केन्दुवर्णाभा पावकोज्ज्वलपल्लवा।<br>
तया पद्मपलाशिन्या वातकम्पितपत्रया।।	5-29-20a<br>
<br>
शुशुभेऽभ्यधिकं शौरिरतसीपुष्पसन्निभः।<br>
ततोऽर्जुनः क्लान्तमनाः केशवं प्रत्यभाषत।।	5-29-21a<br>
<br>
अयुध्यमानस्तुरगान्संयन्तास्मि जनार्दन।<br>
इत्युक्त्वा पुण्डरीकाक्ष प्रतिज्ञां स्वां न रक्षसि।।	5-29-22a<br>
<br>
यद्यहं व्यसनी वा स्यामशक्तो वा निवारणे।<br>
ततस्त्वयैवं कार्यं स्यान्न तु कार्यं मयि स्थिते।।	5-29-23a<br>
<br>
सबाणः सधनुश्चाहं ससुहासुरमानुषान्।<br>
शक्तो लोकानिमाञ्जेतुं तच्चापि विदितं तव।।	5-29-24a<br>
<br>
ततोऽर्जुनं वासुदेवः प्रत्युवाचार्यवद्वचः।<br>
शृणु गुह्यमिदं पार्थ पुरावृत्तं यथाऽनघ।।	5-29-25a<br>
<br>
`येयं भूतधरा देवी सर्वभूतधरा धरा।<br>
सकामा लोककर्तारं नारायणमुपस्थिता।।	5-29-26a<br>
<br>
स सङ्गत्य तया सार्धं प्रीतस्तस्या वरं ददौ।<br>
सा वव्रे विष्णुसदृशं पुत्रमस्त्रं च वैष्णवम्।।	5-29-27a<br>
<br>
बभूव च सुतस्तस्या नरको नाम विश्रुतः।<br>
अस्त्रं च वैष्णवं तस्मै ददौ नारायणः स्वयम्।।	5-29-28a<br>
<br>
तदेवं नरकस्यासीदस्त्रं सर्वाहितान्तकम्।<br>
तस्मात्प्राग्ज्योतिषं प्राप्तं सर्वशस्त्रविघातनम्।।	5-29-29a<br>
<br>
नास्यावध्योऽस्ति लोकेऽस्मिन्मदन्यः कश्चिदर्जुन।<br>
तस्मान्मया कृतं ह्येतन्मा भूत्ते बुद्धिरन्यथा।।	5-29-30a<br>
<br>
सञ्जय उवाच।<br>
अनुनीय तु दाशार्हः पाण्डवं त्वरितोऽब्रवीत्।<br>
जहि प्राग्ज्योतिषं क्षिप्रं वाक्यशेषं च मे शृणु'।।	5-29-31a<br>
<br>
चतुर्मूर्तिरहं शश्वल्लोकत्राणार्थमुद्यतः।<br>
आत्मानं प्रविभज्येह लोकानां हितमादधे।।	5-29-32a<br>
<br>
एका मूर्तिस्तपश्चर्यां कुरुते मे भुवि स्थिता।<br>
अपरा पश्यति जगत्कुर्वाणं साध्वसाधुनी।।	5-29-33a<br>
<br>
अपरा कुरुते कर्म मानुषं लोकमाश्रिता।<br>
शेते चतुर्थीं त्वपरा निद्रां वर्षसहस्रिकीम्।।	5-29-34a<br>
<br>
याऽसौ वर्षसहस्रान्ते मूर्तिरुत्तिष्ठते मम।<br>
वरार्हेभ्यो वराञ्श्रेष्ठांस्तस्मिन्काले ददाति सा।।	5-29-35a<br>
<br>
तं तु कालमनुप्राप्तं विदित्वा पृथिवी तदा।<br>
अयाचत वरं यन्मां नरकार्थाय तच्छृणु।।	5-29-36a<br>
<br>
देवानां दानवानां च अवध्यस्तनयोऽस्तु मे।<br>
उपेतो वैष्णवास्त्रेण तन्मे त्वं दातुमर्हसि।।	5-29-37a<br>
<br>
एवं वरमहं श्रुत्वा जगत्यास्तनये तदा।<br>
अमोघमस्त्रं प्रायच्छं वैष्णवं परमं पुरा।।	5-29-38a<br>
<br>
अवोचं चैतदस्त्रं वै ह्यमोघं भवतु क्षमे।<br>
नरकस्याभिरक्षार्थं नैनं कश्चिद्वधिष्यति।।	5-29-39a<br>
<br>
अनेनास्त्रेण ते गुप्तः सुतः परबलार्दनः।<br>
भविष्यति दुराधर्षः सर्वलोकेषु सर्वदा।।	5-29-40a<br>
<br>
तथेत्युक्त्वा गता देवी कृतकामा मनस्विनी।<br>
स चाप्यासीद्दुराधर्षो नरकः शत्रुतापनः।।	5-29-41a<br>
<br>
तस्मात्प्राग्ज्योतिषं प्राप्तं तदस्त्रं पार्थ मामकम्।<br>
नास्यावध्योऽस्ति लोकेषु सेन्द्ररुद्रेषु मारिष।।	5-29-42a<br>
<br>
तन्मया त्वत्कृते चैतदन्यथैवोपनिर्मितम्।<br>
वियुक्तं परमास्त्रेण जहि पार्थ महासुरम्।।	5-29-43a<br>
<br>
अवध्योऽयं महास्त्रेण भगदत्तः सुरासुरैः'।<br>
वैरिणं जहि दुर्धर्षं भगदत्तं सुरद्विषम्।<br>
यथाऽहं जघ्निवान्पूर्वं हितार्थं नरकं तथा।।	5-29-44a<br>
<br>
सञ्जय उवाच।<br>
एवमुक्तस्तदा पार्थः केशवेन महात्मना।<br>
भगदत्तं शितैर्बाणैः सहसा समवाकिरत्।।	5-29-45a<br>
<br>
ततः पार्थो महाबाहुरसम्भ्रान्तो महामनाः।<br>
कुम्भयोरन्तरे नागं नाराचेन समार्पयत्।।	5-29-46a<br>
<br>
स समासाद्य तं नागं बाणो वज्र इवाचलम्।<br>
अभ्यगात्सह पुङ्खेन वल्मीकमिव पन्नगः।।	5-29-47a<br>
<br>
स करी भगदत्तेन प्रेर्यमाणो मुहुर्मुहुः।<br>
न करोति वचस्तस्य दरिद्रस्येव योषिता।।	5-29-48a<br>
<br>
स तु विष्टभ्य गात्राणि दन्ताभ्यामवनिं ययौ।<br>
नदन्नार्तस्वनं प्राणानुत्ससर्ज महाद्विपः।।	5-29-49a<br>
<br>
ततो गाण्डीवधन्वानमभ्यभाषत केशवः।<br>
अयं महत्तरः पार्थ पलितेन समावृतः।।	5-29-50a<br>
<br>
वलीसञ्छन्ननयनः शूरः परमद्रुर्जयः।<br>
अक्ष्णोरुन्मीलनार्थाय बद्धपट्टो ह्यसौ नृपः।।	5-29-51a<br>
<br>
देववाक्यात्प्रचिच्छेद शरेण भृशमर्जुनः।<br>
छिन्नमात्रेंऽशुके तस्मिन्रुद्धनेत्रो बभूव सः।।	5-29-52a<br>
<br>
तमोमयं जगन्मेने भगदत्तः प्रतापवान्।<br>
ततश्चन्द्रार्धबिम्बेन बाणेन नतपर्वणा।।	5-29-53a<br>
<br>
बिभेद हृदयं राज्ञो भगदत्तस्य पाण्डवः।<br>
स भिन्नहृदयो राजा भगदत्तः किरीटिना।।	5-29-54a<br>
<br>
शरासनं शरांश्चैव गतासुः प्रमुमोच ह।<br>
शिरसस्तस्य विभ्रष्टं पपात च वरांशुकम्।<br>
नालताडनविभ्रष्टं पलाशं नलिनादिव।।	5-29-55a<br>
<br>
स हेममाली तपनीयभाण्डात्पपात नागाद्गिरिसन्निकाशात्।<br>
सुपुष्पितो मारुतवेगभग्नो महीधराग्रादिव कर्णिकारः।।	5-29-56a<br>
<br>
निहत्य तं नरपतिमिन्द्रविक्रमं सस्वायमिन्द्रस्य तदैन्द्रिराहवे।<br>
ततोऽपरांस्तव जयकाङ्क्षिणो नरान् बभञ्ज वायुर्बलवान्द्रुमानिव।।	5-29-57a<br>
<br>
।। इति श्रीमन्महाभारते द्रोणपर्वणि संशप्तकवधपर्वणि द्वादशदिवसयुद्धे एकोनत्रिंशोऽध्यायः।। 29 ।।	<br>
<br>
</span>
