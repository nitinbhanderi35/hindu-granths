				
<tbody><tr><td>
	<b>सञ्जय उवाच।</b>	</td><td>	5-186-1x	
</td></tr>
				
<tr><td>
	ततो दुर्योधनो द्रोममभिगम्याब्रवीदिदम्।<br>अमर्षवशमापन्नो जनयन्हर्षतेजसी।।	</td><td>	5-186-1a<br>5-186-1b	
</td></tr>
<tr><td>
	<b>दुर्योधन उवाच।</b>	</td><td>	5-186-2x	
</td></tr>
				
<tr><td>
	न मर्षणीयाः सङ्ग्रामे विश्रमन्तः श्रमान्विताः।<br>सपत्ना ग्लानमनसो लब्धलक्षा विशेषतः।।	</td><td>	5-186-2a<br>5-186-2b	
</td></tr>
				
<tr><td>
	यत्तु मर्षितमस्माभिर्भवतः प्रियकाम्यया।<br>त एते परिविश्रान्ताः पाण्डवा बलवत्तराः।।	</td><td>	5-186-3a<br>5-186-3b	
</td></tr>
				
<tr><td>
	सर्वथा परिहीनाः स्म तेजसा च बलेन च।<br>भवता पाल्यमानास्ते विवर्धन्ते पुनःपुनः।।	</td><td>	5-186-4a<br>5-186-4b	
</td></tr>
				
<tr><td>
	दिव्यान्यस्त्राणि सर्वाणि ब्राह्मादीनि च यानि ह।<br>तानि सर्वामि तिष्ठन्ति भवत्येव विशेषतः।।	</td><td>	5-186-5a<br>5-186-5b	
</td></tr>
				
<tr><td>
	न पाण्डवेया न वयं नान्ये लोके धनुर्धराः।<br>युध्यमानस्य ते तुल्याः सत्यमेतद्ब्रवीमि ते।।	</td><td>	5-186-6a<br>5-186-6b	
</td></tr>
				
<tr><td>
	ससुरासुरगन्धर्वानिमाँलोकान्द्विजोत्तम।<br>सर्वास्त्रविद्भवान्हन्याद्दिव्यैरस्त्रैर्न संशयः।।	</td><td>	5-186-7a<br>5-186-7b	
</td></tr>
				
<tr><td>
	स भवान्मर्षयत्येनांस्तव तुल्यानवेत्य च।<br>शिष्यत्वं वा पुरस्कृत्य मम वा मन्दभाग्यताम्।।	</td><td>	5-186-8a<br>5-186-8b	
</td></tr>
<tr><td>
	<b>सञ्जय उवाच।</b>	</td><td>	5-186-9x	
</td></tr>
				
<tr><td>
	एवमुद्धर्षितो द्रोणः कोपितश्च सुतेन ते।<br>समन्युरब्रवीद्राजन्दुर्योधनमिदं वचः।।	</td><td>	5-186-9a<br>5-186-9b	
</td></tr>
				
				
<tr><td>
	स्थविरः सन्परं शक्त्या घटे दुर्योधनाहवे।<br>अतः परं मया कार्यं क्षुद्रं विजयगृद्धिना।<br>अनस्त्रविदयं सर्वो हन्तव्योऽस्त्रविदा जनः।।	</td><td>	5-186-10a<br>5-186-10b<br>5-186-10c	
</td></tr>
<tr><td>
	0	</td><td>	5-186-11a	
</td></tr>
				
<tr><td>
	यद्भवान्मन्यते चापि शुभं वा यदि वाऽशुभम्।<br>तद्वै कर्ताऽस्मि कौरव्य वचनात्तव नान्यथा।।	</td><td>	5-186-11a<br>5-186-11b	
</td></tr>
				
<tr><td>
	निहत्य सर्वपाञ्चालान्युद्धे कृत्वा पराक्रमम्।<br>विमोक्ष्ये कवचं राजन्सत्येनायुधमालभे।।	</td><td>	5-186-12a<br>5-186-12b	
</td></tr>
				
<tr><td>
	मन्यसे यच्च कौन्तेयमर्जुनं श्रान्तमाहवे।<br>तस्य वीर्यं महाबाहो शृणु सत्येन कौरव।।	</td><td>	5-186-13a<br>5-186-13b	
</td></tr>
				
<tr><td>
	तं न देवा न गन्धर्वा न यक्षा न च राक्षसाः।<br>उत्सहन्ते रणे जेतुं कुपितं सव्यसाचिनम्।।	</td><td>	5-186-14a<br>5-186-14b	
</td></tr>
				
<tr><td>
	खाण्डवे येन भगवान्प्रत्युद्यातः सुरेश्वरः।<br>सायकैर्वारितश्चापि वर्षमाणो महात्मना।।	</td><td>	5-186-15a<br>5-186-15b	
</td></tr>
				
<tr><td>
	यक्षा नागास्तथा दैत्या ये चान्ये बलगर्विताः।<br>निहताः पुरुषेन्द्रेण तच्चापि विदितं तव।।	</td><td>	5-186-16a<br>5-186-16b	
</td></tr>
				
<tr><td>
	गन्धर्वा घोषयात्रायां चित्रसेनादयो जिताः।<br>यूयं तैर्ह्रियमाणाश्च मोक्षिता दृढधन्वना।।	</td><td>	5-186-17a<br>5-186-17b	
</td></tr>
				
<tr><td>
	निवातकवचाश्चापि देवानां शत्रवस्तथा।<br>सुरैरवध्याः सङ्ग्रामे तेन वीरेण निर्जिताः।।	</td><td>	5-186-18a<br>5-186-18b	
</td></tr>
				
<tr><td>
	दानवानां सहस्राणि हिरण्यपुरवासिनाम्।<br>विजिग्ये पुरुषव्याघ्रः स शक्यो मानुषैः कथम्।।	</td><td>	5-186-19a<br>5-186-19b	
</td></tr>
				
<tr><td>
	प्रत्यक्षं चैव ते सर्वं यथा बलमिदं तव।<br>क्षपितं पाण्डुपुत्रेण चेष्टतां नो विशाम्पते।।	</td><td>	5-186-20a<br>5-186-20b	
</td></tr>
<tr><td>
	<b>सञ्जय उवाच।</b>	</td><td>	5-186-21x	
</td></tr>
				
<tr><td>
	तं तदाऽभिप्रशंसन्तमर्जुनं कुपितस्तदा।<br>द्रोणं तव सुतो राजन्पुनरेवेदमब्रवीत्।।	</td><td>	5-186-21a<br>5-186-21b	
</td></tr>
				
				
<tr><td>
	अहं दुःशासनः कर्णः शकुनिर्मातुलश्च मे।<br>हनिष्यामोऽर्जुनं सङ्ख्ये द्विधा कृत्वाऽद्य भारतीम्।<br>`तिष्ठ स त्वं महाबाहो नित्यं शिष्यः प्रियस्तव'।।	</td><td>	5-186-22a<br>5-186-22b<br>5-186-22c	
</td></tr>
				
<tr><td>
	तस्य तद्वचनं श्रुत्वा भारद्वाजो हसन्निव।<br>अन्ववर्तत राजानं स्वस्ति तेऽस्त्विति चाब्रवीत्।।	</td><td>	5-186-23a<br>5-186-23b	
</td></tr>
				
<tr><td>
	को हि गाण्डीवधन्वानं ज्वलन्तमिव तेजसा।<br>अक्षयं क्षपयेत्कश्चित्क्षत्रियः क्षत्रियर्षभम्।।	</td><td>	5-186-24a<br>5-186-24b	
</td></tr>
				
<tr><td>
	तं न वित्तपतिर्नेन्द्रो न यमो न जलेश्वरः।<br>नासुरोरगरक्षांसि क्षपयेयुः सहायुधम्।।	</td><td>	5-186-25a<br>5-186-25b	
</td></tr>
				
<tr><td>
	मूढास्त्वेतानि भाषन्ते यानीमान्यात्थ भारत।<br>युद्धे ह्यर्जुनमासाद्य स्वस्तिमान्को व्रजेद्गृहान्।।	</td><td>	5-186-26a<br>5-186-26b	
</td></tr>
				
<tr><td>
	त्वं तु सर्वाभिशङ्कित्वान्निष्ठुरः पापनिश्चयः।<br>श्रेयसस्त्वद्धिते युक्तांस्तत्तद्वक्तुमिहेच्छसि।।	</td><td>	5-186-27a<br>5-186-27b	
</td></tr>
				
<tr><td>
	गच्छ त्वमपि कौन्तेयमात्मार्थे जहि माचिरम्।<br>त्वमप्याशंससे योद्धुं कुलजः क्षत्रियो ह्यसि।।	</td><td>	5-186-28a<br>5-186-28b	
</td></tr>
				
<tr><td>
	इमान्किं क्षत्रियान्सर्वान्घातयिष्यस्यनागसः।<br>त्वस्य मूलं वैरस्य तस्मादासादयार्जुनम्।।	</td><td>	5-186-29a<br>5-186-29b	
</td></tr>
				
<tr><td>
	एष ते मातुलः प्राज्ञः क्षत्रधर्ममनुव्रतः।<br>दुर्द्युतदेवी गान्धारे प्रयात्वर्जुनमाहवे।।	</td><td>	5-186-30a<br>5-186-30b	
</td></tr>
				
<tr><td>
	एषोऽक्षकुशलो जिह्मो द्यूतकृत्कितवः शठः।<br>देविता निकृतिप्रज्ञो युधि जेष्यति पाण्डवान्।।	</td><td>	5-186-31a<br>5-186-31b	
</td></tr>
				
<tr><td>
	त्वया कथितमत्यर्थं कर्णेन सह हृष्टवत्।<br>असकृच्छून्यवन्मोहाद्वृतराष्ट्रस्य शृण्वतः।।	</td><td>	5-186-32a<br>5-186-32b	
</td></tr>
				
<tr><td>
	अहं च तात कर्णश्च भ्राता दुःशानश्च मे।<br>पाण्डुपुत्रान्हनिष्यामः सहिताः समरे त्रयः।।	</td><td>	5-186-33a<br>5-186-33b	
</td></tr>
				
<tr><td>
	इति ते कत्थमानस्य श्रुतं संसदिसंसदि।<br>अनुतिष्ठ प्रतिज्ञां तां सत्यवाग्भव तैः सह।।	</td><td>	5-186-34a<br>5-186-34b	
</td></tr>
				
<tr><td>
	एष ते पाण्डवः शत्रुरविशङ्कोऽग्रतः स्थितः।<br>क्षत्रधर्ममवेक्षस्व श्लाघ्यस्तव वधो जयात्।।	</td><td>	5-186-35a<br>5-186-35b	
</td></tr>
				
<tr><td>
	दत्तं भुक्तमधीतं च प्राप्तमैश्वर्यमीप्सितम्।<br>कृतकृत्योऽनृणश्चासि मा भैर्युध्यस्व पाण्डवम्।।	</td><td>	5-186-36a<br>5-186-36b	
</td></tr>
				
<tr><td>
	इत्युक्त्वा समरे द्रोणो न्यवर्तत यतः परे।<br>द्वैधीकृत्य ततः सेनां युद्धं समभवत्तदा।।	</td><td>	5-186-37a<br>5-186-37b	
</td></tr>
<tr><td>
	।। इति श्रीमन्महाभारते द्रोणपर्वणि द्रोणवधपर्वणि<br> चतुर्दशरात्रियुद्धे षडशीत्यधिकशततमोऽध्यायः।। 186 ।।	</td><td>		
</td></tr>
</tbody>