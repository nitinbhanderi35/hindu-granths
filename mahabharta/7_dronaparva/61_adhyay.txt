				
<tbody><tr><td>
	<b>नारद उवाच।</b>	</td><td>	5-61-1x	
</td></tr>
				
<tr><td>
	दिलीपं चापि राजेन्द्र मृतां सृञ्जय शुश्रुम।<br>यस्य यज्ञशतेष्वासन्प्रयुतायुतशो द्विजाः।।	</td><td>	5-61-1a<br>5-61-1b	
</td></tr>
				
				
<tr><td>
	तन्त्रज्ञानार्थसम्पन्ना यज्वानः पुत्रपौत्रिणः।<br>`स्वच्छन्दाः पुण्यगन्धाश्च सुभक्षा हेममालिनः।<br>यस्य कर्माणि भूरिणि कथयन्ति मनीषिणः'।।	</td><td>	5-61-2a<br>5-61-2b<br>5-61-2c	
</td></tr>
				
<tr><td>
	य इमां वसुसम्पूर्णां वसुधां वसुधाधिपः।<br>ईजानो वितते यज्ञे ब्राह्मणेभ्यो ह्यमन्यत।।	</td><td>	5-61-3a<br>5-61-3b	
</td></tr>
				
				
<tr><td>
	`राजानो वितते यज्ञे उपहारानुपाहरन्'।<br>दिलीपस्य तु यज्ञेषु कृतः पन्था हिरण्मयः।<br>तं धर्म इव कुर्वाणाः सेन्द्रा देवाः समागमन्।।	</td><td>	5-61-4a<br>5-61-4b<br>5-61-4c	
</td></tr>
				
<tr><td>
	सहस्रं यत्र मातङ्गा अगच्छन्पर्वतोपमाः।<br>सौवर्णं चाभवत्सर्वं सदः परमभास्वरम्।।	</td><td>	5-61-5a<br>5-61-5b	
</td></tr>
				
<tr><td>
	रसानां चाभवन्कुल्या भक्ष्याणां चापि पर्वताः।<br>सहस्रव्यामा नृपते यूपाश्चासन्हिरण्मयाः।।	</td><td>	5-61-6a<br>5-61-6b	
</td></tr>
				
<tr><td>
	चषालप्रचषालौ च यस्य यूपे हिरण्मयौ।<br>नृत्यन्त्यप्सरसो यत्र षट्‌सहस्राणि सप्त च।।	</td><td>	5-61-7a<br>5-61-7b	
</td></tr>
				
<tr><td>
	यत्र वीणां वादयति प्रीत्या विश्वावसुः स्वयम्।<br>सर्वभूतान्यमन्यन्त मम वादयतीति तम्।।	</td><td>	5-61-8a<br>5-61-8b	
</td></tr>
<tr><td>
	रागखाण्डवभोज्यैश्च मत्ताः पतिषु शेरते।।	</td><td>	5-61-9a	
</td></tr>
				
<tr><td>
	तदेतदद्भुतं मन्ये अन्यैर्न सदृशं नृपैः।<br>यदप्सु युध्यमानस्य चक्रे न परिपेततुः।।	</td><td>	5-61-10a<br>5-61-10b	
</td></tr>
				
<tr><td>
	राजानं दृढधन्वानं दिलीपं सत्यवादिनम्।<br>येऽपश्यन्भूरिदक्षिण्यं तेऽपि स्वर्गजितो नराः।।	</td><td>	5-61-11a<br>5-61-11b	
</td></tr>
				
<tr><td>
	पञ्च शब्दा न जीर्यन्ति दिलीपस्य निवेशने।<br>स्वाध्यायघोषो ज्याघोषः पिबताश्नीत खादत।।	</td><td>	5-61-12a<br>5-61-12b	
</td></tr>
				
				
<tr><td>
	स चेन्ममार सृञ्जय चतुर्भद्रतरस्त्वया।<br>पुत्रात्पुण्यतरस्तुभ्यं मा पुत्रमनुतप्यथाः।<br>अयज्वानमदक्षिण्यमभि श्वैत्येत्युदाहरत्।।	</td><td>	5-61-13a<br>5-61-13b<br>5-61-13c	
</td></tr>
<tr><td>
	।। इति श्रीमन्महाभारते द्रोणपर्वणि अभिमन्युवधपर्वणि <br>षोडशराजकीये एकषष्टितमोऽध्यायः।। 61 ।।	</td><td>		
</td></tr></tbody>