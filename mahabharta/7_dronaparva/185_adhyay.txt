				
<tbody><tr><td>
	<b>सञ्जय उवाच।</b>	</td><td>	5-185-1x	
</td></tr>
				
<tr><td>
	व्यासेनैवमथोक्तस्तु धर्मराजो युधिष्ठिरः।<br>स्वयं कर्णवधाद्वीरो निवृत्तो भरतर्षभ।।	</td><td>	5-185-1a<br>5-185-1b	
</td></tr>
				
<tr><td>
	घटोत्कचे तु निहते सूतपुत्रेण ता निशाम्।<br>दुःखामर्षवशं प्राप्तो धर्मराजो युधिष्ठिरः।।	</td><td>	5-185-2a<br>5-185-2b	
</td></tr>
				
<tr><td>
	दृष्ट्वा भीमेन महतीं वार्यमाणां चमूं तव।<br>धृष्टद्युम्नमुवाचेदं कुम्भयोनिं निवारय।।	</td><td>	5-185-3a<br>5-185-3b	
</td></tr>
				
				
<tr><td>
	त्वं हि द्रोणविनाशाय समुत्पन्नो हुताशनात्।<br>सशरः कवची खङ्गी धन्वी च परतापनः।<br>अभिद्रव रणे हृष्टो मा च ते भीः कथञ्चन।।	</td><td>	5-185-4a<br>5-185-4b<br>5-185-4c	
</td></tr>
				
<tr><td>
	जनमेजयः शिखण्डी च दौर्मुखिश्च यशोधरः।<br>अभिद्रवन्तु संहृष्टाः कुम्भयोनिं समन्ततः।।	</td><td>	5-185-5a<br>5-185-5b	
</td></tr>
				
<tr><td>
	नकुलः सहदेवश्च द्रौपदेयाः प्रभद्रकाः।<br>द्रुपदश्च विराटश्च पुत्रभातृसमन्वितौ।।	</td><td>	5-185-6a<br>5-185-6b	
</td></tr>
				
<tr><td>
	सात्यकिः केकयाश्चैव पाण्डवश्च धनञ्जयः।<br>अभिद्रवन्तु वेगेन कुम्भयोनिवधेप्सया।।	</td><td>	5-185-7a<br>5-185-7b	
</td></tr>
				
<tr><td>
	तथैव रथिनः सर्वे हस्त्यश्वं यच्च किञ्चन।<br>पदाताश्च रणे द्रोणं पातयन्तु महारथम्।।	</td><td>	5-185-8a<br>5-185-8b	
</td></tr>
				
<tr><td>
	तथाऽऽज्ञप्तास्तु ते सर्वे पाण्डवेन महात्मना।<br>अभ्यद्रवन्त वेगेन कुम्भयोनिवधेप्सया।।	</td><td>	5-185-9a<br>5-185-9b	
</td></tr>
				
<tr><td>
	आगच्छतस्तान्सहसा सर्वोद्योगेन पाण्डवान्।<br>प्रतिजग्राह समरे द्रोणः शस्त्रभृतां वरः।।	</td><td>	5-185-10a<br>5-185-10b	
</td></tr>
				
<tr><td>
	ततो दुर्योधनो राजा सर्वोद्योगेन पाण्डवान्।<br>अभ्यद्रवत्सुसङ्क्रुद्ध इच्छन्द्रोणस्य जीवितम्।।	</td><td>	5-185-11a<br>5-185-11b	
</td></tr>
				
<tr><td>
	ततः प्रववृते युद्धं श्रान्तवाहनसैनिकम्।<br>पाण्डवानां कुरूणां च गर्जतामितरेतरम्।।	</td><td>	5-185-12a<br>5-185-12b	
</td></tr>
				
<tr><td>
	निद्रान्धास्ते महाराज परिश्रान्ताश्च संयुगे।<br>नाभ्यपद्यन्त समरे काञ्चिच्चेष्टां महारथाः।।	</td><td>	5-185-13a<br>5-185-13b	
</td></tr>
				
<tr><td>
	त्रियामा रजनी चैषा घोररूपा भयानका।<br>सहस्रयामप्रतिमा बभूव प्राणहारिणी।।	</td><td>	5-185-14a<br>5-185-14b	
</td></tr>
				
<tr><td>
	वध्यतां च तथा तेषां क्षतानां च विशेषतः।<br>घोरा रात्रिः समाजज्ञे निद्रान्धानां विशेषतः।।	</td><td>	5-185-15a<br>5-185-15b	
</td></tr>
				
<tr><td>
	सर्वे ह्यासन्निरुत्साहाः क्षत्रिया दीनचेतसः।<br>तव चैव परेषां च गतास्त्रा विगतेषवः।।	</td><td>	5-185-16a<br>5-185-16b	
</td></tr>
				
<tr><td>
	ते तदा पारयन्तश्च भ्रमन्तश्च विशेषतः।<br>स्वधर्ममनुपश्यन्तो न जहुः स्वामनीकिनीम्।।	</td><td>	5-185-17a<br>5-185-17b	
</td></tr>
				
<tr><td>
	अस्त्राण्यन्ये समुत्सृज्य निद्रान्धाः शेरते जनाः।<br>रथेष्वन्ये गजेष्वन्ये हयेष्वन्ये च भारत।।	</td><td>	5-185-18a<br>5-185-18b	
</td></tr>
				
<tr><td>
	निद्रान्धा नो बुबुधिरे काञ्चिच्चेष्टां नराधिप।<br>तानन्ये समरे योधाः प्रेषयन्ति यमक्षयम्।।	</td><td>	5-185-19a<br>5-185-19b	
</td></tr>
				
<tr><td>
	स्वप्नायमानांस्त्वपरे परानतिविचेतसः।<br>आत्मानं समरे जघ्नुः स्वानेव च परानपि।।	</td><td>	5-185-20a<br>5-185-20b	
</td></tr>
<tr><td>
	नानावाचो विमुञ्चन्तो निद्रान्धास्ते महारणे।।	</td><td>	5-185-21a	
</td></tr>
				
<tr><td>
	अस्माकं च महाराज परेभ्यो बहवो जनाः।<br>योद्धव्यमिति तिष्ठन्तो निदासंरक्तलोचनाः।।	</td><td>	5-185-22a<br>5-185-22b	
</td></tr>
				
<tr><td>
	संसर्पन्तो रणे केचिन्निद्रान्धास्ते तथापरान्।<br>जघ्रुः शूरा रणे शूरांस्तस्मिंस्तमसि दारुणे।।	</td><td>	5-185-23a<br>5-185-23b	
</td></tr>
				
<tr><td>
	हन्यमानमथात्मावनं परैश्च बहवो जनाः।<br>नाभ्यजानन्त समरे निद्रया मोहिता भृशम्।।	</td><td>	5-185-24a<br>5-185-24b	
</td></tr>
				
<tr><td>
	तेषामेतादृशीं चेष्टां विज्ञाय पुरुषर्षभः।<br>उवाच वाक्यं बीभत्सुरुच्चैः सन्नादयन्दिशः।।	</td><td>	5-185-25a<br>5-185-25b	
</td></tr>
				
<tr><td>
	श्रान्ता भवन्तो निद्रान्धाः सर्व एव सवाहनाः।<br>तमसा च वृते सैन्ये रजसा बहुलेन च।।	</td><td>	5-185-26a<br>5-185-26b	
</td></tr>
				
<tr><td>
	ते यूयं यदि मन्यध्वमुपारमत सैनिकाः।<br>निमीलयत चात्रैव रणभूमौ मुहूर्तकम्।।	</td><td>	5-185-27a<br>5-185-27b	
</td></tr>
				
<tr><td>
	ततो विनिद्रा विश्रान्ताश्चन्द्रमस्युदिते पुनः।<br>संसाधयिष्यथान्योन्यं स्वर्गाय कुरुपाण्डवाः।।	</td><td>	5-185-28a<br>5-185-28b	
</td></tr>
				
<tr><td>
	तद्वचः सर्वधर्मज्ञा धार्मिकस्य विशाम्पते।<br>अरोचयन्त सैन्यानि तथा चान्योन्यमब्रुवन्।।	</td><td>	5-185-29a<br>5-185-29b	
</td></tr>
				
<tr><td>
	चुक्रुशुः कर्णकर्णेनि तथा दुर्योधनेति च।<br>उपारमत पाण्डूनां विरता हि वरूथिनी।।	</td><td>	5-185-30a<br>5-185-30b	
</td></tr>
				
<tr><td>
	तथा विक्रोशमानस्य फल्गुनस्य ततस्ततः।<br>उपारमत पाण्डूनां सेना तव च भारत।।	</td><td>	5-185-31a<br>5-185-31b	
</td></tr>
				
<tr><td>
	तामस्य वाचं देवाश्च ऋषयश्च महात्मनः।<br>सर्वसैन्यानि चाक्षुद्रां प्रहृष्टाः प्रत्यपूजयन्।।	</td><td>	5-185-32a<br>5-185-32b	
</td></tr>
				
<tr><td>
	तत्सम्पूज्य वचोऽक्रूरं सर्वसैन्यानि भारत।<br>मुहूर्तमस्वपन्राजञ्श्रान्तानि भरतर्षभ।।	</td><td>	5-185-33a<br>5-185-33b	
</td></tr>
				
<tr><td>
	सा तु सम्प्राप्य विश्रामं ध्वजिनी तव भारत।<br>सुखमाप्तवती वीरमर्जुनं प्रत्यपूजयत्।।	</td><td>	5-185-34a<br>5-185-34b	
</td></tr>
				
<tr><td>
	त्वयि वेदास्तथास्त्राणि त्वयि बुद्धिपराक्रमौ।<br>धर्मस्त्वयि महाबाहो दया भूतेषु चानघ।।	</td><td>	5-185-35a<br>5-185-35b	
</td></tr>
				
<tr><td>
	यच्चाश्वस्तास्तवेच्छामः शर्म पार्थ तदस्तु ते।<br>मनसश्च प्रियानर्थान्वीर क्षिप्रमवाप्नुहि।।	</td><td>	5-185-36a<br>5-185-36b	
</td></tr>
				
<tr><td>
	इति ते तं नरव्याघ्रं प्रशंसन्तो महारथाः।<br>निद्रया समवाक्षिप्तास्तूष्णीमासन्विशाम्पते।।	</td><td>	5-185-37a<br>5-185-37b	
</td></tr>
				
<tr><td>
	`वीरा वारणकुम्भेषु सुषुपुर्युद्धकर्शिताः।<br>रात्रौ रतिपरिश्रान्ताः कामिनीनां कुचेष्विव'।।	</td><td>	5-185-38a<br>5-185-38b	
</td></tr>
				
<tr><td>
	अश्वपृष्ठेषु चाप्यन्ये रथनीडेषु चापरे।<br>गजस्कन्धगताश्चान्ये शेरते चापरे क्षितौ।।	</td><td>	5-185-39a<br>5-185-39b	
</td></tr>
				
<tr><td>
	सायुधाः सगदाश्चैव सखङ्गाः सपरश्वथाः।<br>सप्रासकवचाश्चान्ये नराः सुप्ताः पृथक्पृथक्।।	</td><td>	5-185-40a<br>5-185-40b	
</td></tr>
				
<tr><td>
	गजास्ते पन्नगाभोगैर्हस्तैर्भूरेणुगुण्ठितैः।<br>निद्रान्धा वसुधां चक्रुर्घ्राणनिः श्वासशीतलाम्।।	</td><td>	5-185-41a<br>5-185-41b	
</td></tr>
				
<tr><td>
	सुप्ताः शुशुभिरे तत्र निःश्वसन्तो महीतले।<br>विकीर्णा गिरयो यद्वन्निःश्वसद्भिर्महोरगैः।।	</td><td>	5-185-42a<br>5-185-42b	
</td></tr>
				
				
<tr><td>
	समां च विषमां चक्रुः खुराग्रैर्विकृतां महीम्।<br>हयाः काञ्चनयोक्त्रास्ते केसरालम्बिभिर्युगैः।<br>सुषुपुस्तत्र राजेन्द्र युक्ता वाहेषु सर्वशः।।	</td><td>	5-185-43a<br>5-185-43b<br>5-185-43c	
</td></tr>
				
<tr><td>
	एवं हयाश्च नागाश्च योधाश्च भरतर्पभ।<br>युद्धाद्विरम्य सुषुपुः श्रमेण महताऽन्विताः।।	</td><td>	5-185-44a<br>5-185-44b	
</td></tr>
				
<tr><td>
	तत्तथा निद्रया भग्नं तद्बभौ निःस्वनं बलम्।<br>कुशलैः शिल्पिभिर्न्यस्तं पटे चित्रमिवाद्भुतम्।।	</td><td>	5-185-45a<br>5-185-45b	
</td></tr>
				
				
				
<tr><td>
	ते क्षत्रियाः कुण्डलिनो युवानः<br>परस्परं सायकविक्षताङ्गाः।<br>कुम्भेषु लीनाः सुषुपुर्गजानां<br>कुचेषु लग्ना इव कामिनीनाम्।।	</td><td>	5-185-46a<br>5-185-46b<br>5-185-46c<br>5-185-46d	
</td></tr>
				
<tr><td>
	ततः कुमुदनाथेन कामिनीगण्डपाण्डुना।<br>नेत्रानन्देन चन्द्रेण माहेन्द्री दिगलङ्कृता।।	</td><td>	5-185-47a<br>5-185-47b	
</td></tr>
				
				
				
<tr><td>
	दशशताक्षककुब्दरिनिःसृतः<br>किरणकेसरभासुरपिञ्जरः।<br>तिमिरवारणवृथविदारणः<br>समुदियादुदयाचलकेसरी।।	</td><td>	5-185-48a<br>5-185-48b<br>5-185-48c<br>5-185-48d	
</td></tr>
				
				
				
<tr><td>
	हरवृषोत्तमगात्रसमद्युतिः<br>स्मरशरासनपूर्णसमप्रभः।<br>नववधृस्मितचारुमनोहरः<br>प्रविसृतः कुमुदाकरबान्धवः।।	</td><td>	5-185-49a<br>5-185-49b<br>5-185-49c<br>5-185-49d	
</td></tr>
				
<tr><td>
	ततो मुहूर्ताद्भगवान्पुरस्ताच्छशलक्षणः।<br>अरुणं दर्शयामास ग्रसञ्ज्योतिः प्रभां प्रभुः।।	</td><td>	5-185-50a<br>5-185-50b	
</td></tr>
				
<tr><td>
	अरुणस्य तु तस्यानु जातरूपसमप्रभम्।<br>रश्मिजालं महच्चन्द्रो मन्दं मन्दमवासृजत्।।	</td><td>	5-185-51a<br>5-185-51b	
</td></tr>
				
<tr><td>
	उत्सारयन्तः प्रभया तमस्ते चन्द्ररश्मयः।<br>पर्यगच्छञ्छनैः सर्वा दिशः खं च क्षितिं तथा।।	</td><td>	5-185-52a<br>5-185-52b	
</td></tr>
				
<tr><td>
	ततो मुहूर्ताद्भुवनं ज्योतिर्भूतमिवाभवत्।<br>अप्रख्यमप्रकाशं च जगामाशु तमस्तथा।।	</td><td>	5-185-53a<br>5-185-53b	
</td></tr>
				
<tr><td>
	प्रतिप्रकाशिते लोके दिवाभूते निशाकरे।<br>विचेरुर्न विचेरुश्च राजन्नक्तञ्चरास्ततः।।	</td><td>	5-185-54a<br>5-185-54b	
</td></tr>
				
<tr><td>
	बोध्यमानं तु तत्सैन्यं राजंश्चन्द्रस्य रश्मिभिः।<br>बुबुधे शतपत्राणां वनं सूर्यांशुभिर्यथा।।	</td><td>	5-185-55a<br>5-185-55b	
</td></tr>
				
<tr><td>
	यथा चन्द्रोदयोद्धूतः क्षुभितः सागरोऽभवत्।<br>तथा चन्द्रोदयोद्धूतः क्षुभितश्च बलार्णवः।।	</td><td>	5-185-56a<br>5-185-56b	
</td></tr>
				
<tr><td>
	ततः प्रववृते युद्धं पुनरेव विशाम्पते।<br>लोके लोकविनाशाय परं लोकमभीप्सताम्।।	</td><td>	5-185-57a<br>5-185-57b	
</td></tr>
<tr><td>
	।। इति श्रीमन्महाभारते द्रोणपर्वणि द्रोणवधपर्वणि<br> चतुर्दशरात्रियुद्धे पञ्चाशीत्यधिकशततमोऽध्यायः।। 185 ।।	</td><td>		
</td></tr>
</tbody>