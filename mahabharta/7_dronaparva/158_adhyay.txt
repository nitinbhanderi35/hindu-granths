				
<tbody><tr><td>
	<b>सञ्जय उवाच।</b>	</td><td>	5-158-1x	
</td></tr>
				
<tr><td>
	द्रुपदस्यात्मजान्दृष्ट्वा कुन्तिभोजसुतांस्तथा।<br>द्रोणपुत्रेण निहतान्राक्षसांश्च सहस्रशः।।	</td><td>	5-158-1a<br>5-158-1b	
</td></tr>
				
<tr><td>
	युधिष्ठिरो भीमसेनो धृष्टद्युम्नश्च पार्षतः।<br>युयुधानश्च संयत्ता युद्धायैव मनो दधुः।।	</td><td>	5-158-2a<br>5-158-2b	
</td></tr>
				
<tr><td>
	सोमदत्तः पुनः क्रुद्धो दृष्ट्वा सात्यकिमाहवे।<br>महता शरवर्षेण च्छादयामास भारत।।	</td><td>	5-158-3a<br>5-158-3b	
</td></tr>
				
<tr><td>
	ततः समभवद्युद्धमतीव भयवर्धनम्।<br>त्वदीयानां परेषां च घोरं विजयकाङ्क्षिणाम्।।	</td><td>	5-158-4a<br>5-158-4b	
</td></tr>
				
<tr><td>
	तं दृष्ट्वा समुपायान्तं रुक्मपुङ्खैः शिलाशितैः।<br>दशभिः सात्वतस्यार्थे भीमो विव्याध सायकैः।।	</td><td>	5-158-5a<br>5-158-5b	
</td></tr>
				
<tr><td>
	सोमदत्तोऽपि तं वीरं शतेन प्रत्यविध्यत।<br>सात्वतस्त्वभिसंक्रुद्धः पुत्राधिभिरभिप्लुतम्।।	</td><td>	5-158-6a<br>5-158-6b	
</td></tr>
				
				
<tr><td>
	वृद्धं वृद्धगुणैर्युक्तं ययातिमिव नाहुषम्।<br>विव्याध दशभिस्तीक्ष्णैः शरैर्वज्रनिपातनैः।<br>शक्त्या चैनं विनिर्भिद्य पुनर्विव्याध सप्तभिः।।	</td><td>	5-158-7a<br>5-158-7b<br>5-158-7c	
</td></tr>
				
<tr><td>
	ततस्तु सात्यकेरर्थे भीमसेनो नवं दृढम्।<br>मुमोच परिघं घोरं सोमदत्तस्य मूर्धनि।।	</td><td>	5-158-8a<br>5-158-8b	
</td></tr>
				
<tr><td>
	सात्वतोऽप्यग्निसङ्काशं मुमोच शरमुत्तमम्।<br>सोमदत्तोरसि क्रुद्धः सुपत्रं निशितं युधि।।	</td><td>	5-158-9a<br>5-158-9b	
</td></tr>
				
<tr><td>
	युगपत्पेततुर्वीर घोरौ परिघमार्गणौ।<br>शरीरे सोमदत्तस्य स पपात महारथः।।	</td><td>	5-158-10a<br>5-158-10b	
</td></tr>
				
<tr><td>
	व्यामोहिते तुनये बाह्लीकस्तमुपाद्रवत्।<br>विसृजञ्छरवर्षाणि कालवर्षीव तोयदः।।	</td><td>	5-158-11a<br>5-158-11b	
</td></tr>
				
<tr><td>
	भीमोऽथ सात्वतस्यार्थे बाह्लीकं नवभिः शरैः।<br>प्रातिपेयं महात्मानं विव्याध रणमूर्धनि।।	</td><td>	5-158-12a<br>5-158-12b	
</td></tr>
				
<tr><td>
	प्रातिपेयस्तु सङ्क्रुद्धः शक्तिं भीमस्य वक्षसि।<br>निचखान महाबाहुः पुरन्दर इवाशनिम्।।	</td><td>	5-158-13a<br>5-158-13b	
</td></tr>
				
<tr><td>
	स तथाऽभिहतो भीमश्चकम्पे च मुमोह च।<br>प्राप्य चेतश्च बलवान्गदामस्मै ससर्ज ह।।	</td><td>	5-158-14a<br>5-158-14b	
</td></tr>
				
<tr><td>
	सा पाण्डवेन प्रहिता बाह्लीकस्य शिरोऽहरत्।<br>स पपात हतः पृथ्व्यां वज्राहत इवाद्रिराट्।।	</td><td>	5-158-15a<br>5-158-15b	
</td></tr>
				
<tr><td>
	तस्मिन्विनिहते वीरे बाह्लीके पुरुषर्षभ।<br>पुत्रास्तेऽभ्यर्दयन्भीमं दश दाशरथेः समाः।।	</td><td>	5-158-16a<br>5-158-16b	
</td></tr>
				
<tr><td>
	नागदत्तो दृढरथो महाबाहुरयोभुजः।<br>दृढः सुहस्तो विरजाः प्रमाथ्युग्रोऽनुयाय्यपि।।	</td><td>	5-158-17a<br>5-158-17b	
</td></tr>
				
<tr><td>
	तान्दृष्ट्वा चुक्रुधे भीमो जगृहे भारसाधनान्।<br>एकमेकं समुद्दिश्य पातयामास मर्मसु।।	</td><td>	5-158-18a<br>5-158-18b	
</td></tr>
				
<tr><td>
	ते विद्धा व्यसवः पेतुः स्यन्दनेभ्यो हतौजसः।<br>चण्डवातप्रभग्नास्तु पर्वताग्रान्महीरुहाः।।	</td><td>	5-158-19a<br>5-158-19b	
</td></tr>
				
<tr><td>
	नाराचैर्दशभिर्भीमस्तान्निहत्य तवात्मजान्।<br>कर्णस्य दयितं पुत्रं वृषसेनमवाकिरत्।।	</td><td>	5-158-20a<br>5-158-20b	
</td></tr>
				
<tr><td>
	ततो वृकरथो नाम भ्राता कर्णस्य विश्रुतः।<br>जघान भीमं नाराचैस्तमप्यभ्यद्रवद्बली।।	</td><td>	5-158-21a<br>5-158-21b	
</td></tr>
				
<tr><td>
	ततः सप्तरथान्वीरः श्यालानां तव भारत।<br>निहत्य भीमो नाराचैः शतचन्द्रमपोथयत्।।	</td><td>	5-158-22a<br>5-158-22b	
</td></tr>
				
<tr><td>
	अमर्षयन्तो निहतं शतचन्द्रं महारथम्।<br>शकुनेर्भ्रातरो वीरा गवाक्षः शरभो विभुः।।	</td><td>	5-158-23a<br>5-158-23b	
</td></tr>
				
<tr><td>
	सुभगो भानुदत्तश्च शूराः पञ्च महारथाः।<br>अभिद्रुत्य शरैस्तीक्ष्णैर्भीमसेनमताडयन्।।	</td><td>	5-158-24a<br>5-158-24b	
</td></tr>
				
<tr><td>
	स ताड्यमानो नाराचैर्वृष्टिवेगैरिवाचलः।<br>जघान पञ्चभिर्बाणैः पञ्चैवातिरथान्बली।।	</td><td>	5-158-25a<br>5-158-25b	
</td></tr>
<tr><td>
	तान्दृष्ट्वा निहतान्वीरान्विचेलुर्नृपसत्तमाः।।	</td><td>	5-158-26a	
</td></tr>
				
<tr><td>
	ततो युधिष्ठिरः क्रुद्धस्तवानीकमशातयत्।।<br>मिषतः कुम्भयोनेस्तु पुत्राणां तव चानघ।।	</td><td>	5-158-27a<br>5-158-27b	
</td></tr>
				
<tr><td>
	अम्बष्ठान्मालवाञ्छूरांस्त्रिगर्तान्सशिबीनपि।<br>प्राहिणोन्मृत्युलोकाय क्रुद्धो युद्धे युधिष्ठिरः।।	</td><td>	5-158-28a<br>5-158-28b	
</td></tr>
				
<tr><td>
	अभीषाहाञ्छूरसेनान्बाह्लीकान्सवसातिकान्।<br>निहत्य पृथिवीं राजा चक्रे शोणितकर्दमाम्।।	</td><td>	5-158-29a<br>5-158-29b	
</td></tr>
				
<tr><td>
	यौधेयान्मालवान्राजन्मद्रकाणां गणान्युधि।<br>प्राहिणोन्मृत्युलोकाय शूरान्बाणैर्युधिष्ठिरः।।	</td><td>	5-158-30a<br>5-158-30b	
</td></tr>
				
<tr><td>
	हताहरत गृह्णीत विध्यत व्यवकृन्तत।<br>इत्यासीत्तुमुलः शब्दो युधिष्ठिररथं प्रति।।	</td><td>	5-158-31a<br>5-158-31b	
</td></tr>
				
<tr><td>
	सैन्यानि द्रावयन्तं तं द्रोणो दृष्ट्वा युधिष्ठिरम्।<br>चोदितस्तव पुत्रेण सायकैरभ्यवाकिरत्।।	</td><td>	5-158-32a<br>5-158-32b	
</td></tr>
				
<tr><td>
	द्रोणस्तु परमक्रुद्धो वायव्यास्त्रेण पार्थिवम्।<br>विव्याध सोऽपि तद्दिव्यमस्त्रमस्त्रेण जघ्निवान्।।	</td><td>	5-158-33a<br>5-158-33b	
</td></tr>
				
				
<tr><td>
	तस्मिन्विनिहते चास्त्रे भारद्वाजो युधिष्ठिरे।<br>वारुणं याम्यमाग्नेयं त्वाष्ट्रं सावित्रमेव च।<br>चिक्षेप परमक्रुद्धो जिघांसुः पाण्डुनन्दनम्।।	</td><td>	5-158-34a<br>5-158-34b<br>5-158-34c	
</td></tr>
				
<tr><td>
	क्षिप्तानि क्षिप्यमाणानि तानि चास्त्राणि धर्मजः।<br>जघानास्त्रैर्महाबाहुः कुम्भयोनेरवित्रसन्।।	</td><td>	5-158-35a<br>5-158-35b	
</td></tr>
<tr><td>
	सत्यां चिकीर्षमाणस्तु प्रतिज्ञां कुम्भसम्भवः।।	</td><td>	5-158-36a	
</td></tr>
				
<tr><td>
	प्रादुश्चक्रेऽस्त्रमैन्द्रं वै प्राजापत्यं च भारत।<br>जिघांसुर्धर्मतनयं तव पुत्रहिते रतः।।	</td><td>	5-158-37a<br>5-158-37b	
</td></tr>
				
				
				
<tr><td>
	पतिः कुरूणां गजसिंहगामी<br>विशालवक्षाः पृथुलोहिताक्षः।<br>प्रादुश्चकारास्त्रमहीनतेजा<br>माहेन्द्रमस्त्रं स जघान तेन।।	</td><td>	5-158-38a<br>5-158-38b<br>5-158-38c<br>5-158-38d	
</td></tr>
				
<tr><td>
	विहन्यमानेष्वस्त्रेषु द्रोणः क्रोधसमन्वितः।<br>युधिष्ठिरवधं प्रेप्सुर्ब्राह्ममस्त्रमुदैरयत्।।	</td><td>	5-158-39a<br>5-158-39b	
</td></tr>
				
<tr><td>
	ततो नाज्ञासिषं किञ्चिद्धोरेण तमसाऽऽवृते।<br>सर्वभूतानि च परं त्रासं जग्मुर्महीपते।।	</td><td>	5-158-40a<br>5-158-40b	
</td></tr>
				
<tr><td>
	ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः।<br>ब्रह्मास्त्रेणैव राजेन्द्र तदस्त्रं प्रत्यवारयत्।।	</td><td>	5-158-41a<br>5-158-41b	
</td></tr>
				
<tr><td>
	ततः सैनिकमुख्यास्ते प्रशशंसुर्नरर्षभौ।<br>द्रोणपार्थौ महेष्वासौ सर्वयुद्धविशारदौ।।	</td><td>	5-158-42a<br>5-158-42b	
</td></tr>
				
<tr><td>
	ततः प्रमुच्य कौन्तेयं द्रोणो द्रुपदवाहिनीम्।<br>व्यधमत्क्रोधताम्राक्षो वायव्यास्त्रेण भारत।।	</td><td>	5-158-43a<br>5-158-43b	
</td></tr>
				
<tr><td>
	ते हन्यमाना द्रोणेन पाञ्चालाः प्राद्रवन्भयात्।<br>पश्यतो भीमसेनस्य पार्थस्य च महात्मनः।।	</td><td>	5-158-44a<br>5-158-44b	
</td></tr>
				
<tr><td>
	ततः किरीटी भीमश्च सहसा सन्न्यवर्तताम्।<br>महद्ध्यां रथवंशाभ्यां परिगृह्य बलं तदा।।	</td><td>	5-158-45a<br>5-158-45b	
</td></tr>
				
<tr><td>
	बीभत्सुर्दक्षिणं पार्श्वमुत्तरं च वृकोदरः।<br>भारद्वाजं शरौघाभ्यां महद्भ्यामभ्यवर्षताम्।।	</td><td>	5-158-46a<br>5-158-46b	
</td></tr>
				
<tr><td>
	केकयाः सृञ्जयाश्चैव पाञ्चालाश्च महौजसः।<br>अन्वगच्छन्महाराज मात्स्याश्च सह सात्वतैः।।	</td><td>	5-158-47a<br>5-158-47b	
</td></tr>
				
<tr><td>
	ततः सा भारती सेना वध्यमाना किरीटिना।<br>तमसा निद्रया चैव पुनरेव व्यदीर्यत।।	</td><td>	5-158-48a<br>5-158-48b	
</td></tr>
				
<tr><td>
	द्रोणेन वार्यमाणास्ते स्वयं तव सुतेन च।<br>नाशक्यन्त महाराज योधा वारयितुं तदा।।	</td><td>	5-158-49a<br>5-158-49b	
</td></tr>
<tr><td>
	।। इति श्रीमन्महाभारते द्रोणपर्वणि घटोत्कचवधपर्वणि <br>चतुर्दशरात्रियुद्धे अष्टपञ्चाशदधिकशततमोऽध्यायः।। 158 ।।	</td><td>		
</td></tr>
</tbody>