				
<tbody><tr><td>
	<b>सञ्जय उवाच।</b>	</td><td>	5-139-1x	
</td></tr>
				
				
<tr><td>
	ततः कर्णो महाराज भीमं विद्धा त्रिभिः शूरैः।<br>`पुनश्च षड्‌भिस्तीक्ष्णाग्रैरविध्यत्कङ्कपत्रिभिः'।<br>मुमोच शरवर्षाणि विचित्राणि बहूनि च।।	</td><td>	5-139-1a<br>5-139-1b<br>5-139-1c	
</td></tr>
				
<tr><td>
	वध्यमानो महाबाहुः सूतपुत्रेण पाण्डवः।<br>न विव्यथे भीमसेनो भिद्यमान इवाचलः।।	</td><td>	5-139-2a<br>5-139-2b	
</td></tr>
				
<tr><td>
	स कर्णं कर्णिना कर्णे पीतेन निशितेन च।<br>विव्याध सुभृशं सङ्ख्ये तैलधौतेन मारिष।।	</td><td>	5-139-3a<br>5-139-3b	
</td></tr>
				
<tr><td>
	स कुण्डलं महच्चारु कर्णस्यापातयद्भुवि।<br>तपनीयं महाराज दीप्तं ज्योतिरिवाम्बरात्।।	</td><td>	5-139-4a<br>5-139-4b	
</td></tr>
				
<tr><td>
	अथापरेण भल्लेन सूतपुत्रं स्तनान्तरे।<br>आजघान भृशं क्रुद्धो हसन्निव वृकोदरः।।	</td><td>	5-139-5a<br>5-139-5b	
</td></tr>
				
<tr><td>
	पुनरस्य त्वरन्भीपो नाराचान्दश भारत।<br>रणे प्रैषीन्महाबाहुर्निर्मुक्ताशीविषोपमान्।।	</td><td>	5-139-6a<br>5-139-6b	
</td></tr>
				
<tr><td>
	ते ललाटं विनिर्भिद्य सूतपुत्रस्य भारत।<br>विविशुश्चोदितास्तेन वल्मीकमिव पन्नगाः।।	</td><td>	5-139-7a<br>5-139-7b	
</td></tr>
				
<tr><td>
	ललाटस्थैस्ततो बाणैः सूतपुत्रो व्यरोचत।<br>नीलोत्पलमयीं मालां धारयन्वै यथा पुरा।।	</td><td>	5-139-8a<br>5-139-8b	
</td></tr>
				
<tr><td>
	सोऽतिविद्धो भृशं कर्णः पाण्डवेन तरस्विना।<br>रथकूबरमालम्ब्य न्यमीलयत लोचने।।	</td><td>	5-139-9a<br>5-139-9b	
</td></tr>
				
<tr><td>
	स मुहूर्तात्पुनः संज्ञां लेभे कर्णः परन्तपः।<br>रुधिरोक्षितसर्वाङ्गः क्रोधमाहारयत्परम्।।	</td><td>	5-139-10a<br>5-139-10b	
</td></tr>
				
<tr><td>
	ततः क्रुद्धो रणे कर्णः पीडितो दृढधन्वना।<br>वेगं चक्रे महावेगो भीमसेनरथं प्रति।।	</td><td>	5-139-11a<br>5-139-11b	
</td></tr>
				
<tr><td>
	तस्मै कर्णः शतं राजन्निषूणां गार्ध्रवाससाम्।<br>अमर्षी बलवान्क्रुद्धः प्रेषयामास भारत।।	</td><td>	5-139-12a<br>5-139-12b	
</td></tr>
				
<tr><td>
	ततः प्रासृजदुग्राणि शरवर्षाणि पाण्डवः।<br>समरे तमनादृत्य तस्य वीर्यमचिन्तयन्।।	</td><td>	5-139-13a<br>5-139-13b	
</td></tr>
				
<tr><td>
	कर्णस्ततो महाराज पाण्डवं नवभिः शरैः।<br>आजघानोऽसि क्रुद्धः क्रुद्धरूपं परन्तप।।	</td><td>	5-139-14a<br>5-139-14b	
</td></tr>
				
				
<tr><td>
	तावुभौ नरशार्दूलौ शार्दूलाविव दंष्ट्रिणौ।<br>`शरदंष्ट्रौ समासाद्य ततक्षतुररिन्दमौ'।<br>जिमूताविव चान्योन्यं प्रववर्षतुराहवे।।	</td><td>	5-139-15a<br>5-139-15b<br>5-139-15c	
</td></tr>
				
<tr><td>
	तलशब्दरवैश्चैव त्रासयेतां परस्परम्।<br>शरजालैश्च विविधैस्त्रासयामासतुर्मृधे।।	</td><td>	5-139-16a<br>5-139-16b	
</td></tr>
				
<tr><td>
	अन्योन्यं समरे क्रुद्धौ कृतप्रतिकृतैषिणौ।<br>ततो भीमो महाबाहुः सूतपुत्रस्य भारत।।	</td><td>	5-139-17a<br>5-139-17b	
</td></tr>
				
<tr><td>
	क्षुरप्रेण धनुश्छित्त्वा ननाद परवीरहा।<br>तदपास्य धनुश्छिन्नं सूतपुत्रो महारथः।।	</td><td>	5-139-18a<br>5-139-18b	
</td></tr>
				
<tr><td>
	अन्यत्कार्मुकमादत्त भारघ्नं वेगवत्तरम्।<br>तदप्यथ निमेषार्धाच्चिच्छेदास्य वृकोदरः।।	</td><td>	5-139-19a<br>5-139-19b	
</td></tr>
				
<tr><td>
	तृतीयं च चतुर्थं च पञ्चमं षष्ठमेव हि।<br>सप्तमं चाष्टमं चैव नवमं दशमं तथा।।	</td><td>	5-139-20a<br>5-139-20b	
</td></tr>
				
<tr><td>
	एकादशं द्वादशं च त्रयोधशमथापि च।<br>चतुर्दशं पञ्चदशं षोडशं च वृकोदरः।।	</td><td>	5-139-21a<br>5-139-21b	
</td></tr>
				
				
<tr><td>
	तथा सप्तदशं वेगादष्टादशमथापि वा।<br>बहूनि भीमश्चिच्छेद कर्णस्यैवं धनूंषि हि।<br>निमेषार्धात्ततः कर्णो धनुर्हस्तो व्यतिष्ठत।।	</td><td>	5-139-22a<br>5-139-22b<br>5-139-22c	
</td></tr>
				
<tr><td>
	दृष्ट्वा स कुरुसौवीरसिन्धुवीरबलक्षयम्।<br>स वर्मध्वजशस्त्रैश्च पतितैः संवृतां महीम्।।	</td><td>	5-139-23a<br>5-139-23b	
</td></tr>
				
<tr><td>
	`रथैर्विमथितैर्भल्लैरश्वैश्चान्यैः प्रवल्गितैः।<br>भ्रष्टश्रीकैर्नरवरैः पांसुकुण्ठितमूर्धजैः'।।	</td><td>	5-139-24a<br>5-139-24b	
</td></tr>
				
<tr><td>
	हस्त्यश्वरथदेहांश्च गतासून्प्रेक्ष्य सर्वशः।<br>सूतपुत्रस्य संरम्भाद्दीप्तं वपुरजायत।।	</td><td>	5-139-25a<br>5-139-25b	
</td></tr>
				
<tr><td>
	स विष्फार्य महच्चापं कार्तस्वरविभूषितम्।<br>भीमं प्रैक्षत राधेयो घोरं घोरेण चक्षुषा।।	</td><td>	5-139-26a<br>5-139-26b	
</td></tr>
				
<tr><td>
	ततः क्रुद्धः शरानस्यन्सूतपुत्रो व्यरो चत।<br>मध्यन्दिनगतोऽर्चिष्माञ्शरदीव दिवाकरः।।	</td><td>	5-139-27a<br>5-139-27b	
</td></tr>
				
<tr><td>
	मरीचिविकचस्येव राजन्भानुमतो वपुः।<br>आसीदाधिरथेर्घोरं वपुः शरशताचितम्।।	</td><td>	5-139-28a<br>5-139-28b	
</td></tr>
				
<tr><td>
	कराभ्यामाददानस्य सन्दधानस्य चाशुगान्।<br>कर्षतो मुञ्चतो बाणान्नान्तरं ददृशे रणे।।	</td><td>	5-139-29a<br>5-139-29b	
</td></tr>
				
<tr><td>
	अग्निचक्रोपमं घोरं मण्डलीकृतमायुधम्।<br>कर्णस्यासीन्महीपाल सव्यं दक्षिणमस्यतः।।	</td><td>	5-139-30a<br>5-139-30b	
</td></tr>
				
<tr><td>
	स्वर्णपुङ्खाः सुनिशिताः कर्मचापच्युताः शराः।<br>प्राच्छादयन्महाराज दिशः सूर्य इवांशुभिः।।	</td><td>	5-139-31a<br>5-139-31b	
</td></tr>
				
<tr><td>
	ततः कनकपुङ्खानां शराणां नतपर्वणाम्।<br>धनुश्च्युतानां वियति ददृशे बहुधा व्रजः।।	</td><td>	5-139-32a<br>5-139-32b	
</td></tr>
				
<tr><td>
	बाणासनादाधिरथेः प्रभवन्ति स्म सायकाः।<br>श्रेणीकृता व्यरोचन्त राजन्क्रौञ्चा इवाम्बरे।।	</td><td>	5-139-33a<br>5-139-33b	
</td></tr>
				
<tr><td>
	गार्ध्रपत्राञ्शिलाधौतान्कार्तस्वरविभूषितान्।<br>महावेगान्प्रदीप्ताग्रान्मुमोचाधिरथिः शरान्।।	</td><td>	5-139-34a<br>5-139-34b	
</td></tr>
				
<tr><td>
	ते तु चापबलोद्धूताः शातकुम्भविभूषिताः।<br>अजस्रमपतन्बाणा भीमसेनरथं प्रति।।	</td><td>	5-139-35a<br>5-139-35b	
</td></tr>
				
<tr><td>
	ते व्योम्नि रुक्मविकृता व्यकाशन्त सहस्रशः।<br>शलभानामिव व्राताः शराः कर्णसमीरिताः।।	</td><td>	5-139-36a<br>5-139-36b	
</td></tr>
				
<tr><td>
	चापादाधिरथेर्मुक्ताः प्रपतन्तश्चकाशिरे।<br>एको दीर्घ इवात्यर्थमाकाशे संस्थितः शरः।।	</td><td>	5-139-37a<br>5-139-37b	
</td></tr>
				
<tr><td>
	पर्वतं वारिधाराभिच्छादयन्निव तोयदः।<br>कर्णः प्राच्छादयत्क्रुद्धो भीमं सायकवृष्टिभिः।।	</td><td>	5-139-38a<br>5-139-38b	
</td></tr>
				
<tr><td>
	तत्र भारत भीमस्य बलं वीर्यं पराक्रमम्।<br>व्यवसायं च पुत्रास्ते ददृशुः सहसैनिकाः।।	</td><td>	5-139-39a<br>5-139-39b	
</td></tr>
				
<tr><td>
	तां समुद्रमिवोद्भूतां शरवृष्टिं समुत्थिताम्।<br>अचिन्तयित्वा भीमस्तु क्रुद्धः कर्णमुपाद्रवत्।।	</td><td>	5-139-40a<br>5-139-40b	
</td></tr>
				
				
<tr><td>
	रुक्मपृष्ठं महच्चापं भीमस्यासीद्विशाम्पते।<br>आकर्षान्मण्डलीभूतं शक्रचापमिवापरम्।<br>तस्माच्छराः प्रादुरासन्पूरयन्त इवाम्बरम्।।	</td><td>	5-139-41a<br>5-139-41b<br>5-139-41c	
</td></tr>
				
<tr><td>
	सुवर्णपुङ्खैर्भीमेन सायकैर्नतपर्वभिः।<br>गगने रचिता माला काञ्चनीव व्यरोचतं।।	</td><td>	5-139-42a<br>5-139-42b	
</td></tr>
				
<tr><td>
	ततो व्योम्नि विषक्तानि शरजालानि भागशः।<br>आहतानि व्यशीर्यन्त भीमसेनस्य पत्रिभिः।।	</td><td>	5-139-43a<br>5-139-43b	
</td></tr>
				
				
<tr><td>
	कर्णस्य शरजालौघैर्भीमसेनस्य चोभयोः।<br>अग्निस्फुलिङ्गसंस्पर्शैरञ्जोगतिभिराहवे।<br>तैस्तैः कनकपुङ्खानां द्यौरासीत्संवृता व्रजैः।।	</td><td>	5-139-44a<br>5-139-44b<br>5-139-44c	
</td></tr>
				
<tr><td>
	न स्म सूर्यस्तदा भाति न स्म वाति समीरणः।<br>शरजालावृते व्योम्नि न प्राज्ञायत किञ्चन।।	</td><td>	5-139-45a<br>5-139-45b	
</td></tr>
				
<tr><td>
	स भिमं छादयन्बाणैः सूतपुत्रः पृथग्विधैः।<br>उपारोहदनादृत्य तस्य वीर्यं महात्मनः।।	</td><td>	5-139-46a<br>5-139-46b	
</td></tr>
				
<tr><td>
	तयोर्विसृजतोस्तत्र शरजालानि मारिष।<br>वायुभूतान्यदृश्यन्त संसक्तानीतरेतरम्।।	</td><td>	5-139-47a<br>5-139-47b	
</td></tr>
				
<tr><td>
	अन्योन्यशरसंसम्पर्शात्तयोर्मनुजसिंहयोः।<br>आकाशे भरतश्रेष्ठ पावकः समजायत।।	</td><td>	5-139-48a<br>5-139-48b	
</td></tr>
				
<tr><td>
	तथा कर्णः शितान्बाणान्कर्मारपरिमार्जितान्।<br>सुवर्णविकृतान्क्रुद्धः प्राहिणोद्वधकाङ्क्षया।।	</td><td>	5-139-49a<br>5-139-49b	
</td></tr>
				
<tr><td>
	तानन्तरिक्षे विशिखैस्त्रिधैकैकमशातयत्।<br>विशेषयन्सूतपुत्रं भीमस्तिष्ठेति चाब्रवीत्।।	</td><td>	5-139-50a<br>5-139-50b	
</td></tr>
				
<tr><td>
	पुनश्चासृजदुग्राणि शरवर्षाणि पाण्डवः।<br>अमर्षी बलवान्क्रुद्धौ दिधक्षन्निव पावकः।।	</td><td>	5-139-51a<br>5-139-51b	
</td></tr>
<tr><td>
	ततश्चटचटाशब्दो गोधाघातादभूत्तयोः।।	</td><td>	5-139-52a	
</td></tr>
				
<tr><td>
	तलशब्दश्च सुभहान्सिंहनादश्च भैरवः।<br>रथनेमिनिनादश्च ज्याशब्दश्चैव दारुणः।।	</td><td>	5-139-53a<br>5-139-53b	
</td></tr>
				
<tr><td>
	योधा व्युपारमन्युद्धाद्दिदृक्षन्तः पराक्रमम्।<br>कर्णपाण्डवयो राजन्परस्परवधैषिणोः।।	</td><td>	5-139-54a<br>5-139-54b	
</td></tr>
				
<tr><td>
	देवर्षिसिद्धगन्धर्वाः साधुसाध्वित्यपूजयन्।<br>मुमुचुः पुष्पवर्षं च विद्याधरगणास्तथा।।	</td><td>	5-139-55a<br>5-139-55b	
</td></tr>
				
<tr><td>
	ततो भीमो महाबाहुः संरम्भी दृढविक्रमः।<br>अस्त्रैरस्त्राणि संवार्य शरैर्विव्याध सूतजम्।।	</td><td>	5-139-56a<br>5-139-56b	
</td></tr>
				
<tr><td>
	कर्णोऽपि भीमसेनस्य निवार्येषून्महाबलः।<br>प्राहिणोन्नव नाराचानाशीविषसमान्रणे।।	</td><td>	5-139-57a<br>5-139-57b	
</td></tr>
				
<tr><td>
	तावद्भिरथ तान्भीमो व्योम्नि चिच्छेद पत्रिभिः।<br>नाराचान्सूत पुत्रस्य तिष्ठतिष्ठेति चाब्रवीत्।।	</td><td>	5-139-58a<br>5-139-58b	
</td></tr>
				
<tr><td>
	ततो भीमो महाबाहुः शरं क्रुद्धान्तकोपमम्।<br>मुमोचाधिरथेर्वीरो यमदण्डमिवापरम्।।	</td><td>	5-139-59a<br>5-139-59b	
</td></tr>
				
<tr><td>
	तमापतन्तं चिच्छेद राधेयः प्रहसन्निव।<br>त्रिभिः शरैः शरं राजन्पाण्डवस्य प्रतापवान्।।	</td><td>	5-139-60a<br>5-139-60b	
</td></tr>
				
				
<tr><td>
	पुनश्चासृजदुग्राणि शरवर्षाणि पाण्डवः।<br>तस्य तान्याददे कर्णः सर्वाण्यस्त्राण्यभीतवत्।<br>युध्यमानस्य भीमस्य सूतपुत्रोऽस्त्रमायया।।	</td><td>	5-139-61a<br>5-139-61b<br>5-139-61c	
</td></tr>
				
<tr><td>
	तस्येषुधी धनुर्ज्यां च बाणैः सन्नतपर्वभिः।<br>रश्मीन्योक्त्राणि चाश्वानां क्रुद्धः कर्णोऽच्छिनन्मृधे।	</td><td>	5-139-62a<br>5-139-62b	
</td></tr>
				
<tr><td>
	तस्याश्वांश्च पुनर्हत्वा सूतं विव्याध पञ्चभिः।<br>सोपसृत्य द्रुतं सूतो युधामन्यो रथं ययौ।।	</td><td>	5-139-63a<br>5-139-63b	
</td></tr>
				
<tr><td>
	विहसन्निव भीमस्य क्रुद्धः कालानलद्युतिः।<br>ध्वजं चिच्छेद राधेयः पताकां च व्यपातयत्।।	</td><td>	5-139-64a<br>5-139-64b	
</td></tr>
				
<tr><td>
	स विधन्वा महाबाहुरथ शक्तिं परामृशत्।<br>तां व्यवासृजदाविध्य क्रुद्धः कर्णरथं प्रति।।	</td><td>	5-139-65a<br>5-139-65b	
</td></tr>
				
<tr><td>
	तामाधिरथिरायस्तः शक्तिं काञ्चनभूषणाम्।<br>आपतन्तीं महोल्काभां चिच्छेद दशभिः शरैः।।	</td><td>	5-139-66a<br>5-139-66b	
</td></tr>
				
<tr><td>
	साऽपतद्दृशधा छिन्ना कर्णस्य निशितैः शरैः।<br>अस्यतः सूतपुत्रस्य मित्रार्थे चित्रयोधिनः।।	</td><td>	5-139-67a<br>5-139-67b	
</td></tr>
				
<tr><td>
	स चर्मादत्त कौन्तेयो जातरूपपरिष्कृतम्।<br>खङ्गं चान्यतरप्रेप्सुर्जयं मरणमेव वा।।	</td><td>	5-139-68a<br>5-139-68b	
</td></tr>
				
<tr><td>
	तदस्य तरसा क्रुद्धो व्यधमच्चर्म सुप्रभम्।<br>शरैर्बहुभिरत्युग्रैः प्रहसन्निव भारत।।	</td><td>	5-139-69a<br>5-139-69b	
</td></tr>
				
<tr><td>
	स विचर्मा महाराज विरथः क्रोधमूर्च्छितः।<br>असिं प्रासृजदाविध्य त्वरन्कर्णरथं प्रति।।	</td><td>	5-139-70a<br>5-139-70b	
</td></tr>
				
<tr><td>
	स धनुः सूतपुत्रस्य सज्यं छित्त्वा महानसिः।<br>पपात भुवि राजेन्द्र क्रुद्धः सर्प इवाम्बरात्।।	</td><td>	5-139-71a<br>5-139-71b	
</td></tr>
				
<tr><td>
	ततः प्रहस्याधिरथिरन्यदादाय कार्मुकम्।<br>शत्रुघ्नं समरे क्रुद्धो दृढज्यं वेगवत्तरम्।।	</td><td>	5-139-72a<br>5-139-72b	
</td></tr>
				
<tr><td>
	व्यायच्छत्स शरान्कर्णः कुन्तीपुत्रजिघांसया।<br>सहस्रशो महाराज रुक्मपुङ्खान्सुतेजनान्।।	</td><td>	5-139-73a<br>5-139-73b	
</td></tr>
				
<tr><td>
	स वध्यमानो बलवान्कर्णचापच्युतैः शरैः।<br>वैहायसं प्राक्रमद्धै कर्णस्य रथमाविशत्।।	</td><td>	5-139-74a<br>5-139-74b	
</td></tr>
				
<tr><td>
	स तस्य चरितं दृष्ट्वा सङ्ग्रामे विजयैषिणः।<br>ध्वजालयस्थो राधेयो भीमसेनमवञ्चयत्।।	</td><td>	5-139-75a<br>5-139-75b	
</td></tr>
				
<tr><td>
	तमदृष्ट्वा रथोपस्थे निलीनं व्यथितेन्द्रियम्।<br>ध्वजमस्य समारुह्य तस्मै भीमो महीतले।।	</td><td>	5-139-76a<br>5-139-76b	
</td></tr>
				
<tr><td>
	तदस्य कुरवः सर्वे चाणाश्चाभ्यपूजयन्।<br>यदियेष रथात्कर्णं हर्तुं तार्क्ष्य इवोरगम्।।	</td><td>	5-139-77a<br>5-139-77b	
</td></tr>
				
<tr><td>
	स च्छिन्नधन्वा विरथः स्वधर्ममनुपालयन्।<br>स्वरथं पृष्ठतः कृत्वा युद्धायैव व्यवस्थितः।।	</td><td>	5-139-78a<br>5-139-78b	
</td></tr>
				
<tr><td>
	तद्विचिन्त्य स राधेयस्तत एनं समभ्ययात्।<br>संरम्भात्पाण्डवं सङ्ख्ये युद्धाय समुपस्थितम्।।	</td><td>	5-139-79a<br>5-139-79b	
</td></tr>
				
<tr><td>
	तौ समेतौ महाराज स्पर्धमानौ महाबलौ।<br>जीमूताविव घर्मान्ते गर्जमानौ नरर्षभौ।।	</td><td>	5-139-80a<br>5-139-80b	
</td></tr>
				
<tr><td>
	तयोरासीत्संप्रहारः क्रुद्धयोर्नरसिंहयोः।<br>अमृष्यमाणयोः सङ्ख्ये देवदानवयोरिव।।	</td><td>	5-139-81a<br>5-139-81b	
</td></tr>
				
				
<tr><td>
	क्षीणशस्त्रस्तु कौन्तेयः कर्णेन समभिद्रुतः।<br>दृष्ट्वाऽर्जुनहतान्नागान्पतितान्पर्वतोपमान्।<br>रथमार्गविघातार्थं व्यायुधः प्रविवेश ह।।	</td><td>	5-139-82a<br>5-139-82b<br>5-139-82c	
</td></tr>
				
<tr><td>
	हस्तिनां व्रजमासाद्य रथदुर्गं प्रविश्य च।<br>पाण्डवो जीविताकाङ्क्षी राधेयं नाभ्यवर्तत।।	</td><td>	5-139-83a<br>5-139-83b	
</td></tr>
				
<tr><td>
	व्यवस्थानमथाकाङ्क्षन्धनञ्जयशरैर्हतम्।<br>उद्यम्य कुञ्जरं पार्थस्तस्थौ परपुरञ्जयः।।	</td><td>	5-139-84a<br>5-139-84b	
</td></tr>
				
<tr><td>
	महौषधिसमायुक्तं हनूमानिव पर्वतम्।<br>तमस्य विशिखैः कर्णो व्यधमत्कुञ्जरं पुनः।।	</td><td>	5-139-85a<br>5-139-85b	
</td></tr>
				
<tr><td>
	हस्त्यङ्गान्यथ कर्णाय प्राहिणोत्पाण्डुनन्दनः।<br>चक्राण्यश्चांस्तथा चान्यद्यद्यत्पश्यति भूतले।।	</td><td>	5-139-86a<br>5-139-86b	
</td></tr>
				
<tr><td>
	तत्तदादाय चिक्षेप क्रुद्धः कर्णाय पाण्डवः।<br>तदस्य सर्वं चिच्छेद क्षिप्तंक्षिप्तं शितैः शरैः।।	</td><td>	5-139-87a<br>5-139-87b	
</td></tr>
				
<tr><td>
	भीमोऽपि मुष्टिमुद्यम्य वज्रगर्भं सुदारुणम्।<br>हन्तुमैच्छत्सूतपुत्रं संस्परन्नर्जुनं क्षणात्।।	</td><td>	5-139-88a<br>5-139-88b	
</td></tr>
				
<tr><td>
	शक्तोऽपि नावधीत्कर्णं समर्थः पाण्डुनन्दनः।<br>रक्षमाणः प्रतिज्ञां तां या कृता सव्यसाचिना।।	</td><td>	5-139-89a<br>5-139-89b	
</td></tr>
				
<tr><td>
	तमेवं व्याकुलं भीमं भूयोभूयः शितैः शरैः।<br>मूर्च्छयाभिपरीताङ्गमकरोत्सूतनन्दनः।।	</td><td>	5-139-90a<br>5-139-90b	
</td></tr>
				
<tr><td>
	व्यायुधं नावधीच्चैनं कर्णः कुन्त्या वचः स्मरन्।<br>धनुषोग्रेण तं कर्णः सोऽभिद्रुत्य परामृशत्।।	</td><td>	5-139-91a<br>5-139-91b	
</td></tr>
				
<tr><td>
	धनुषा स्पृष्टमात्रेण क्रुद्धः सर्प इव श्वसन्।<br>आच्छिद्य स धनुस्तस्य कर्णं मूर्धन्यताडयत्।।	</td><td>	5-139-92a<br>5-139-92b	
</td></tr>
				
<tr><td>
	ताडितो भीमसेनेन क्रोधादारक्तलोचनः।<br>विहसन्निव राधेयो वाक्यमेतदुवाच ह।।	</td><td>	5-139-93a<br>5-139-93b	
</td></tr>
				
<tr><td>
	पुनः पुनस्तूबरक मूढ औदरिकेति च।<br>अकृतास्त्रक मा योत्सीर्बाल सङ्ग्रामकातर।।	</td><td>	5-139-94a<br>5-139-94b	
</td></tr>
				
<tr><td>
	यत्र भोज्यं बहुविधं भक्ष्यं पेयं च पाण्डव।<br>तत्र त्वं दुर्मते योग्यो न युद्धेषु कदाचन।।	</td><td>	5-139-95a<br>5-139-95b	
</td></tr>
				
<tr><td>
	मूलपुष्पफलाहारो व्रतेषु नियमेषु च।<br>उचितस्त्वं वने भीम न त्वं युद्धविशारदः।।	</td><td>	5-139-96a<br>5-139-96b	
</td></tr>
				
<tr><td>
	क्व युद्वं क्व मुनित्वं च वनं गच्छ वृकोदर।<br>न त्वं युद्धोचितस्तात वनवासरतिर्भवान्।।	</td><td>	5-139-97a<br>5-139-97b	
</td></tr>
				
<tr><td>
	सूदान्भृत्यजनान्दासांस्त्वं गृहे त्वरयन्भृशम्।<br>योग्यस्ताडयितुं क्रोधाद्भोजनार्थं वृकोदर।।	</td><td>	5-139-98a<br>5-139-98b	
</td></tr>
				
<tr><td>
	मुनिर्भूत्वाऽथवा भीम फलान्यादत्स्व दुर्मते।<br>वनाय व्रज कौन्तेय न त्वं युद्धविशारदः।।	</td><td>	5-139-99a<br>5-139-99b	
</td></tr>
				
<tr><td>
	फलमूलाशने शक्तस्त्वं तथाऽतिथिपूजने।<br>न त्वां शस्त्रसमुद्योगे योग्यं मन्ये वृकोदर।।	</td><td>	5-139-100a<br>5-139-100b	
</td></tr>
<tr><td>
	<b>`सञ्जय उवाच।</b>	</td><td>	5-139-101x	
</td></tr>
<tr><td>
	एवं तं विरथं दृष्ट्वा स्मृत्वा कर्णोऽब्रवीद्वचः'।।	</td><td>	5-139-101a	
</td></tr>
				
<tr><td>
	कौमारे यानि वृत्तानि विप्रियाणि विशाम्पते।<br>तानि सर्वाणि चाप्येव रूक्षाण्यश्रावयद्भृशम्।।	</td><td>	5-139-102a<br>5-139-102b	
</td></tr>
				
<tr><td>
	अथैनं तत्र संलीनमस्पृशद्धनुषा पुनः।<br>प्रहसंश्च पुनर्वाक्यं भीममाह वृषस्तदा।।	</td><td>	5-139-103a<br>5-139-103b	
</td></tr>
				
<tr><td>
	योद्धव्यं मारिषान्यत्र न योद्धव्यं च मादृशैः।<br>मादृशैर्युध्यमानानामेतच्चान्यच्च विद्यते।।	</td><td>	5-139-104a<br>5-139-104b	
</td></tr>
				
<tr><td>
	गच्छ वा यत्र तौ कृष्णौ तौ त्वां रक्षिष्यतो रणे।<br>गृहं वा गच्छ कौन्तेय किं ते युद्धेन बालक।।	</td><td>	5-139-105a<br>5-139-105b	
</td></tr>
<tr><td>
	<b>सञ्जय उवाच।</b>	</td><td>	5-139-106x	
</td></tr>
				
<tr><td>
	कर्णस्य वचनं श्रुत्वा भीमसेनोऽतिदारुणम्।<br>उवाच कर्णं प्रहसन्सर्वेषां शृण्वतां वचः।।	</td><td>	5-139-106a<br>5-139-106b	
</td></tr>
				
<tr><td>
	जितस्त्वमसकृद्दुष्ट कत्थसे किं वृथात्मना।<br>जयाजयौ महेन्द्रस्य लोके दृष्टौ पुरातनैः।।	</td><td>	5-139-107a<br>5-139-107b	
</td></tr>
				
				
<tr><td>
	मल्लयुद्धं मया सार्धं कुरु दुष्कुलसम्भव।<br>महाबलो महाभोगी कीचको निहतो यथा।<br>तथा त्वां घातयिष्यामि पश्यत्सु सर्वराजसु।।	</td><td>	5-139-108a<br>5-139-108b<br>5-139-108c	
</td></tr>
				
<tr><td>
	भीमस्य मतमाज्ञाय कर्णो बुद्धिमतां वरः।<br>विरराम रणात्तस्मात्पश्यतां सर्वधन्विनाम्।।	</td><td>	5-139-109a<br>5-139-109b	
</td></tr>
				
<tr><td>
	एवं तं विरथं कृत्वा कर्णो राजन्व्यकत्थयत्।<br>प्रसुखे वृष्णिसिंहस्य पार्थस्य च महात्मनः।।	</td><td>	5-139-110a<br>5-139-110b	
</td></tr>
				
<tr><td>
	तं ब्रुवाणं तु भीमः स काङ्क्षन्भीमपराक्रमः।<br>न चाकार्षीन्मृतं स्मृत्वा ह्यर्जुनस्य महाबलम्।।	</td><td>	5-139-111a<br>5-139-111b	
</td></tr>
<tr><td>
	तस्य कार्मुकमारुज्य बभञ्जाशुपराक्रमी।।	</td><td>	5-139-112a	
</td></tr>
				
<tr><td>
	ततो दृष्ट्वा महाराज वासुदेवो महाद्युतिः।<br>अर्जुनार्जुन पश्येमं भीमं कर्णेन बाधितम्।।	</td><td>	5-139-113a<br>5-139-113b	
</td></tr>
<tr><td>
	<b>सञ्जय उवाच।</b>	</td><td>	5-139-114x	
</td></tr>
				
				
<tr><td>
	एवमुक्तस्तदा पार्थः केशवेन महात्मना।<br>भीमसेनं तथाभूतं क्रोधसंरक्तलोचनः।<br>अमर्षवशमापन्नो निर्दहन्निव चक्षुषा'।।	</td><td>	5-139-114a<br>5-139-114b<br>5-139-114c	
</td></tr>
				
<tr><td>
	ततो राजञ्शिलाधौताञ्शराञ्शाखामृगध्वजः।<br>प्राहिणोत्सूतपुत्राय केशवेन प्रचोदितः।।	</td><td>	5-139-115a<br>5-139-115b	
</td></tr>
				
<tr><td>
	ततः पार्थभुजोत्सृष्टाः शराः कनकभूषणाः।<br>गाण्डीवप्रभवाः कर्णं हंसाः क्रौञ्चमिवाविशन्।।	</td><td>	5-139-116a<br>5-139-116b	
</td></tr>
				
<tr><td>
	स भुजङ्गैरिवाविष्टैर्गाण्डीवप्रेषितैः शरैः।<br>भीमसेनादपासेधत्सूतपुत्रं धनञ्जयः।।	</td><td>	5-139-117a<br>5-139-117b	
</td></tr>
				
<tr><td>
	स च्छिन्नधन्वा भीमेन धनञ्जयशराहतः।<br>कर्णो भीमादपायासीद्रथेन महता द्रुतम्।।	</td><td>	5-139-118a<br>5-139-118b	
</td></tr>
				
<tr><td>
	भीमोऽपि सात्यकेर्वाहं समारुह्य नरर्षभः।<br>अन्वयाद्धातरं सङ्ख्ये पाण्डवं सव्यसाचिनम्।।	</td><td>	5-139-119a<br>5-139-119b	
</td></tr>
				
<tr><td>
	ततः कर्णं समुद्दिश्य त्वरमाणो धनञ्चयः।<br>नाराचं क्रोधताम्राक्षः प्रैषीन्मृत्युमिवान्तकः।।	</td><td>	5-139-120a<br>5-139-120b	
</td></tr>
				
<tr><td>
	स गरुत्मानिवाकशे प्रार्थयन्भुजगोत्तमम्।<br>नाराचोऽभ्यपतत्कर्णं तूर्णं गाण्डीवचोदितः।।	</td><td>	5-139-121a<br>5-139-121b	
</td></tr>
				
<tr><td>
	तमन्तरिक्षे नाराचं द्रौणिश्चिच्छेद पत्रिणा।<br>धनञ्जयभयात्कर्णमुज्जिहीर्षन्महारथः।।	</td><td>	5-139-122a<br>5-139-122b	
</td></tr>
				
<tr><td>
	ततो द्रौणिं चतुःषष्ट्या विव्याध कुपितोऽर्जुनः।<br>शिलीमुखैर्महाराज मागास्तिष्ठेति चाब्रवीत्।।	</td><td>	5-139-123a<br>5-139-123b	
</td></tr>
				
<tr><td>
	स तु मत्तगजाकीर्णमनीकं रथसङ्कुलम्।<br>तूर्णमभ्याविशद्द्रौणिर्धनञ्जयशरार्दितः।।	</td><td>	5-139-124a<br>5-139-124b	
</td></tr>
				
<tr><td>
	ततः सुवर्णपृष्ठानां चापानां कूजतां रणे।<br>शब्दं गाण्डीवघोषेण कौन्तेयोऽभ्यभवद्बली।।	</td><td>	5-139-125a<br>5-139-125b	
</td></tr>
				
<tr><td>
	धनञ्जयस्तथाऽऽयान्तं पृष्ठतो द्रौणिमभ्यगात्।<br>नातिदीर्घमिवाध्वानं शरैः सन्त्रासयन्बलम्।।	</td><td>	5-139-126a<br>5-139-126b	
</td></tr>
				
<tr><td>
	विदार्य देहान्नाराचैर्नरवारणवाजिनाम्।<br>कङ्कबर्हिणवासोभिर्बलं व्यधमदर्जुनः।।	</td><td>	5-139-127a<br>5-139-127b	
</td></tr>
				
<tr><td>
	तद्बलं भरतश्रेष्ठ सवाजिद्विपमानवम्।<br>पाकशासनिरायत्तः पार्थः स निजघान ह।।	</td><td>	5-139-128a<br>5-139-128b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे एकोनचत्वारिंशदधिकशततमोऽध्यायः।। 139 ।।	</td><td>		
</td></tr>
</tbody>