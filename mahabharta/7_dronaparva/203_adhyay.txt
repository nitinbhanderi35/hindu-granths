<span style="font-size: 14pt; line-height: 200%"><br>
धृतराष्ट्र उवाच।	<br>
तस्मिन्नतिरथे द्रोणे निहते तत्र सञ्जय।<br>
मामकाः पाण्डवाश्चैव किमकुर्वन्नतः परम्।।	5-203-1<br>
<br>
सञ्जय उवाच।	<br>
तस्मिन्नतिरथे द्रोणे निहते पार्षतेन वै।<br>
कौरवेषु च भग्नेषु कुन्तीपुत्रो धनञ्जयः।।	5-203-2<br>
<br>
दृष्ट्वा सुमहदाश्चर्यमात्मनो विजयावहम्।<br>
मुनिं स्निग्धाम्बुदाभासं वेदव्यासमकल्मषम्।<br>
यदृच्छयाऽऽगतं व्यासं पप्रच्छ भरतर्षभ।।	5-203-3<br>
<br>
अर्जुन उवाच।	<br>
सङ्ग्रामे न्यहनं शत्रूञ्शरौघैर्विमलैरहम्।<br>
अग्रतो लक्षये यान्तं पुरुषं पावकप्रभम्।।	5-203-4<br>
<br>
ज्वलन्तं शूलमुद्यम्य यां दिशं प्रतिपद्यते।<br>
तस्यां दिशि विदीर्यन्ते शत्रवो मे महामुने।।	5-203-5<br>
<br>
तेन भग्नानरीन्सर्वान्मद्भग्नान्मन्यते जनः।<br>
तेन भग्नानि सैन्यानि पृष्ठतोऽनुव्रजाम्यहम्।।	5-203-6<br>
<br>
भगवंस्तन्ममाचक्ष्व को वै स पुरुषोत्तमः।<br>
शूलपाणिर्मया दृष्टस्तेजसा सूर्यसन्निभः।।	5-203-7<br>
<br>
न पद्भ्यां स्पृशते भूमिं न च शूलं विमुञ्चति।<br>
शूलाच्छूलसहस्राणि निष्पेतुस्तस्य तेजसा।।	5-203-8<br>
<br>
व्यास उवाच।	<br>
प्रजापतीनां प्रथमं तैजसं पुरुषं प्रभुम्।<br>
भुवनं भूर्भुवं देवं तेजसां प्रवरं प्रभुम्।।	5-203-9<br>
<br>
ईशानं वरदं पार्थ दृष्टवानसि शङ्करम्।<br>
तं गच्छ शरणं देवं वरदं भुवनेश्वरम्।।	5-203-10<br>
<br>
महादेवं महात्मानमीशानं जटिलं विभुम्।<br>
त्र्यक्षं महाभुजं रुद्रं शिखिनं चीवराससम्।।	5-203-11<br>
<br>
महादेवं हरं स्थाणुं वरदं भुवनेश्वरम्।<br>
जगत्प्रधानमजितं जगत्प्रीतिमधीश्वरम्।।	5-203-12<br>
<br>
जगद्योनिं जगद्बीजं जयिनं जगतो गतिम्।<br>
विश्वात्मानं विश्वसृजं विश्वमूर्तिं यशस्विनम्।।	5-203-13<br>
<br>
विश्वेश्वरं विश्वनरं कर्मणामीश्वरं प्रभुम्।<br>
शंभुं स्वयंभुं भूतेशं भूतभव्यभवोद्भवम्।।	5-203-14<br>
<br>
योगं योगेश्वरं सर्वं सर्वलोकेश्वरेश्वरम्।<br>
सर्वश्रेष्ठं जगच्छ्रेष्ठं वरिष्ठं परमेष्ठिनम्।।	5-203-15<br>
<br>
लोकत्रयविधातारमेकं लोकत्रयाश्रयम्।<br>
शुद्धात्मानं भवं भीमं शशाङ्ककृतशेखरम्।।	5-203-16<br>
<br>
शाश्वतं भूधरं देवं सर्ववागीश्वरेश्वरम्।<br>
सुदुर्जयं जगन्नाथं जन्ममृत्युजरातिगम्।।	5-203-17<br>
<br>
ज्ञानात्मानं ज्ञानगम्यं ज्ञानश्रेष्ठं सुदुर्विदम्।<br>
दातारं चैव भक्तानां प्रसादविहितान्वरान्।।	5-203-18<br>
<br>
तस्य पारिषदा दिव्या रूपैर्नानाविधैर्विभोः।<br>
वामना जटिला मुण्डा हस्वग्रीवा महोदराः।।	5-203-19<br>
<br>
महाकाया महोत्साहा महाकर्णास्तथाऽपरे।<br>
आननैर्विकृतैः पादैः पार्थ वेषैश्च वैकृतैः।।	5-203-20<br>
<br>
ईदृशैः स महादेवः पूज्यमानो महेश्वरः।<br>
स शिवस्तात तेजस्वी प्रसादाद्याति तेऽग्रतः।।	5-203-21<br>
<br>
तस्मिन्घोरे सदा पार्थ सङ्ग्रामे रोमहर्षणे।<br>
द्रौणिकर्णकृपैर्गुप्तां महेष्वासैः प्रहारिभिः।।	5-203-22<br>
<br>
कस्तां सेनां तदा पार्थ मनसाऽपि प्रधर्षयेत्।<br>
ऋते देवान्महेष्वासाद्बहुरूपान्महेश्वरात्।।	5-203-23<br>
<br>
स्थातुमुत्सहते कश्चिन्न तस्मिन्नग्रतः स्थिते।<br>
न हि भूतं समं तेन त्रिषु लोकेषु विद्यते।।	5-203-24<br>
<br>
गन्धेनापि हि सङ्ग्रामे तस्य क्रुद्धस्य शत्रवः।<br>
विसंज्ञा हतभूयिष्ठा वेपन्ति च पतन्ति च।।	5-203-25<br>
<br>
तस्मै नमस्तु कुर्वन्तो देवास्तिष्ठन्ति वै दिवि।<br>
ये चान्ये मानवा लोके ये च स्वर्गजितो नराः।।	5-203-26<br>
<br>
ये भक्ता वरदं देव शिवं रुद्रमुमापतिम्।<br>
अनन्यभावेन सदा सर्वेशं समुपासते।।	5-203-27<br>
<br>
`सङ्ग्रामेषु जयं प्राप्य पालयन्ति महीमिमाम्'।<br>
इह लोके सुखं प्राप्य ते यान्ति परमां गतिम्।।	5-203-28<br>
<br>
नमस्कुरुष्व कौन्तेय तस्मै शान्ताय वै सदा।<br>
रुद्राय शितिकण्ठाय कनिष्ठाय सुवर्चसे।।	5-203-29<br>
<br>
कपर्दिने करालाय हर्यक्षवरदाय च।<br>
याम्यायाव्यक्तकेशाय सद्वृत्ते शङ्कराय च।।	5-203-30<br>
<br>
काम्याय हरिनेत्राय स्थाणवे पुरुषाय च।।	5-203-31<br>
`नमो वृक्षाय सेनान्ये मध्यमाय नमोनमः'।<br>
हरिकेशाय मुण्डाय कृशायोत्तारणाय च।<br>
भास्कारय सुतीर्थाय देवदेवाय रंहसे।।	5-203-32<br>
<br>
बहुरूपाय सर्वाय प्रियाय प्रियवाससे।<br>
उष्णीषिणे सुवक्त्राय सहस्राक्षाय मीढुषे।।	5-203-33<br>
<br>
गिरिशाय प्रशान्ताय पतये चीरवाससे।<br>
हिरण्यबाहवे राजन्नुग्राय पतये दिशाम्।।	5-203-34<br>
<br>
पर्जन्यपतये चैव भूतानां पतये नमः।<br>
वृक्षाणां पतये चैव गवां च पतये नमः।।	5-203-35<br>
<br>
वृक्षैरावृतकायाय सेनान्ये मध्यमाय च।<br>
स्रुवहस्ताय देवाय धन्विने भार्गवाय च।।	5-203-36<br>
<br>
बहुरूपाय विश्वस्य पतये मुञ्चवाससे।<br>
सहस्रशिरसे चैव सहस्रचरणाय च।<br>
सहस्रबाहवे चैव सहस्रवदनाय च।।	5-203-37<br>
<br>
शरणं गच्छ कौन्तेय वरदं भुवनेश्वरम्।<br>
उमापतिं विरूपाक्षं दक्षयज्ञनिबर्हणम्।।	5-203-38<br>
<br>
प्रजानां पतिमव्यग्रं भूतानां पतिमव्ययम्।<br>
कपर्दिनं वृषावर्तं वृषनाभं वृषध्वजम्।।	5-203-39<br>
<br>
वृषदर्पं वृषपतिं वृषशृङ्गं वृषर्षभम्।<br>
वृषाङ्गं वृषभोदारं वृषभं वृषभेक्षणम्।।	5-203-40<br>
<br>
वृषायुधं वृषशरं वृषभूतं वृषेश्वरम्।<br>
महोदरं महाकायं द्वीपिचर्मनिवासिनम्।।	5-203-41<br>
<br>
लोकेशं वरदं पुण्यं ब्रह्मण्यं ब्राह्मणप्रियम्।<br>
त्रिशूलपाणिं वरदं खङ्गचर्मधरं प्रभुम्।।	5-203-42<br>
<br>
पिनाकिनं खङ्घधरं लोकानां पतिमीश्वरम्।<br>
प्रपद्ये शरणं देवं शरण्यं चीरवाससम्।।	5-203-43<br>
<br>
नमस्तस्मै सुरेशाय गणानां पतये नमः।<br>
सुवाससे नमस्तुभ्यं सुव्रताय सुधन्विने।।	5-203-44<br>
<br>
धनुर्धराय देवाय प्रियधन्वाय धन्विने।<br>
धन्वन्तराय धनुषे धन्वाचार्याय ते नमः।।	5-203-45<br>
<br>
उग्रायुधाय देवाय नमः सुरवराय च।<br>
नमोस्तु बहुरूपाय नमोस्तु बहुधन्विने।।	5-203-46<br>
<br>
नमोस्तु स्थाणवे नित्यं नमस्तस्मै तपस्विने।<br>
नमोस्तु त्रिपुरघ्नाय भगघ्नाय च वै नमः।	5-203-47<br>
<br>
वनस्पतीनां पतये नराणां पतये नमः।<br>
मातॄणां पतये चैव गणानां पतये नमः।।	5-203-48<br>
<br>
गवां च पतये नित्यं यज्ञानां पतये नमः।<br>
अपां च पतये नित्यं देवानां पतये नमः।।	5-203-49<br>
<br>
पूष्णो दन्तविनाशाय त्र्यक्षाय वरदाय च।<br>
नीलकण्ठाय पिङ्गाय स्वर्णकेशाय वै नमः।।	5-203-50<br>
<br>
कर्माणि यानि दिव्यानि महादेवस्य धीमतः।<br>
तानि ते कीर्तयिष्यामि तथाप्रज्ञं यथाश्रुतम्।।	5-203-51<br>
<br>
न सुरा नासुरा लोके न गन्धर्वा न राक्षसाः।<br>
सुखमेधन्ति कुपिते तस्मिन्नपि गुरागताः।।	5-203-52<br>
<br>
दक्षस्य यजमानस्य विधिवत्संभृतं पुरा।<br>
विव्याध कुपितो यज्ञं निर्दयस्त्वभवत्तदा।<br>
धनुषा बाणमुत्सृज्य सघोषं विननाद च।।	5-203-53<br>
<br>
तेन शर्म कुतः शान्तिं लेभिरे स्म सुरास्तदा।<br>
विद्रुते सहसा यज्ञे कुपिते च महेश्वरे।।	5-203-54<br>
<br>
तेन ज्यातलघोषेण सर्वे लोकाः समाकुलाः।<br>
बभूवुर्वशगाः पार्थ निपेतुश्च सुरासुराः।।	5-203-55<br>
<br>
आपश्चुक्षुभिरे सर्वाश्चकम्पे च वसुन्धरा।<br>
पर्वताश्च व्यशीर्यन्त दिशो नागाश्च मोहिताः।।	5-203-56<br>
<br>
अन्धेन तमसा लोका न प्राकाशन्त संवृताः।<br>
जघ्निवान्सह सूर्येण सर्वेषां ज्योतिषां प्रभाः।।	5-203-57<br>
<br>
चुक्षुभुर्भयभीताश्च शान्तिं चक्रुस्तथैव च।<br>
ऋषयः सर्वभूतानामात्मनश्च सुखैषिणः।।	5-203-58<br>
<br>
पूषाणमभ्यद्रवत शङ्करः प्रहसन्निव।<br>
पुरोडाशं भक्षयतो दशनान्वै व्यशातयत्।।	5-203-59<br>
<br>
ततो निश्चक्रमुर्देवा वेपमाना भयार्दिताः।।	5-203-60<br>
पुनश्च सन्दधे दीप्तान्देवानां निशिताञ्शरान्।<br>
सधूमान्सस्फुलिङ्गांश्च विद्युत्तोयदसन्निभान्।।	5-203-61<br>
<br>
तं दृष्ट्वा तु सुराः सर्वे प्रणिपत्य महेश्वरम्।<br>
रुद्रस्य यज्ञभागं च विशिष्टं ते त्वकल्पयन्।।	5-203-62<br>
<br>
भयेन त्रिदशा राजञ्छरणं च प्रपेदिरे।<br>
तेन चैवातिकोपेन स यज्ञः सन्धितस्तदा।<br>
भग्नाश्चापि सुरा आसन्भीताश्चाद्यापि तं प्रति।।	5-203-63<br>
<br>
असुराणां पुराण्यासंस्त्रीणि वीर्यवतां दिवि।<br>
आयसं राजतं चैव सौवर्णं परमं महत्।।	5-203-64<br>
<br>
सौवर्णं कमलाक्षस्य तारकाक्षस्य राजतम्।<br>
तृतीयं तु पुरं तेषां विद्युन्मालिन आयसम्।<br>
न शक्तस्तानि मघवान्भेत्तुं सर्वायुधैरपि।।	5-203-65<br>
<br>
अथ सर्वे सुरा रुद्रं जग्मुः शरणमर्दिताः।<br>
ते तमूचुर्महात्मानं सर्वे देवाः सवासवाः।।	5-203-66<br>
<br>
ब्रह्मदत्तवरा ह्येते घोरास्त्रिपुरवासिनः।<br>
पीडयन्त्यधिकं लोकं यस्मात्ते वरदर्पिताः।।	5-203-67<br>
<br>
त्वदृते देवदेवेश नान्यः शक्तः कथञ्चन।<br>
हन्तुं दैत्यान्महादेव जहि तांस्त्वं सुरद्विपः।।	5-203-68<br>
<br>
रुद्र रौद्रा भविष्यन्ति पशवः सर्वकर्मसु।<br>
निपातयिष्यसे चैतानसुरान्भुवनेश्वर।।	5-203-69<br>
<br>
स तथोक्तस्तथेत्युक्त्वा देवानां हितकाम्यया।<br>
गन्धमादनविन्ध्यौ च कृत्वा वंशध्वजौ हरः।।	5-203-70<br>
<br>
पृथ्वीं ससागरवनां रथं कृत्वा तु शङ्करः।<br>
अक्षं कृत्वा तु नागेन्द्रं शेषं नाम त्रिलोचनः।।	5-203-71<br>
<br>
चक्रे कृत्वा तु चन्द्रार्कौ देवदेवः पिनाकधृत्।<br>
अणी कृत्वैलपत्रं च पुष्पदन्तं च त्र्यम्बकः।।	5-203-72<br>
<br>
यूपं कृत्वा तु मलयमवनाहं च तक्षकम्।।	5-203-73<br>
योक्त्राङ्गानि च सत्वानि कृत्वा शर्वः प्रतापवान्।<br>
वेदान्कृत्वाऽथ चतुरश्चतुरश्वान्महेश्वरः।।	5-203-74<br>
<br>
उपदेवान्खलीनांश्च कृत्वा लोकत्रयेश्वरः।<br>
गायत्रीं प्रग्रहं कृत्वा सावित्रीं च महेश्वरः।।	5-203-75<br>
<br>
कृत्वोंकारं प्रतोदं च ब्रह्माणं चैव सारथिम्।<br>
गाण्डीवं मन्दरं कृत्वा गुणं कृत्वा तु वासुकिम्<sup id="cite_ref-1" class="reference"><a href="#cite_note-1">[१]</a></sup>।।	5-203-76<br>
<br>
विष्णुं शरोत्तमं कृत्वा शल्यमग्निं तथैव च।<br>
वायुं कृत्वाऽथ वाजाभ्यां पुङ्खे वैवस्वतं यमम्।।	5-203-77<br>
<br>
विद्युत्कृत्वाऽथ निश्राणं मेरुं कृत्वाऽथ वै ध्वजम्।<br>
आरुह्य स रथं दिव्यं सर्वदेवमयं शिवः।।	5-203-78<br>
<br>
त्रिपुरस्य वधार्थाय स्थाणुः प्रहरतां वरः।<br>
असुराणामन्तकरः श्रीमानतुलविक्रमः।।	5-203-79<br>
<br>
स्तूयमानः सुरैः पार्थ ऋषिभिश्च तपोधनैः।<br>
स्थानं माहेश्वरं कृत्वा दिव्यमप्रतिमं प्रभुः।<br>
अतिष्ठत्स्थाणुभूतः स सहस्रं परिवत्सरान्।।	5-203-80<br>
<br>
यदा त्रीणि समेतानि अन्तरिक्षे पुराणि च।<br>
त्रिपर्वणा त्रिशल्येन तदा तानि बिभेद सः।।	5-203-81<br>
<br>
पुराणि न च तं शेकुर्दानवाः प्रतिवीक्षितुम्।<br>
शरं कालाग्निसंयुक्तं विष्णुसोमसमायुतम्।।	5-203-82<br>
<br>
पुराणि दग्धवन्तं तं देवी याता प्रवीक्षितुम्।<br>
`देव्याः स्वयंवरे वृत्तं शृणुष्वान्यद्धनञ्जय'।।	5-203-83<br>
<br>
बालमङ्कगतं कृत्वा स्वयं पञ्चशिखं पुनः।<br>
उमा जिज्ञासमाना वै कोयमित्यब्रवीत्सुरान्।।	5-203-84<br>
<br>
असूयतश्च शक्रस्य वज्रेण प्रहरिष्यतः।<br>
बाहुं सवज्रं तं तस्य क्रुद्धस्यास्तम्भयत्प्रभुः।<br>
[प्रहस्य* भगवांस्तूर्णं सर्वलोकेश्वरो विभुः।।	5-203-85<br>
<br>
ततः स स्तम्भितभुजः शक्रो देवगणैर्वृतः।<br>
जगाम ससुरस्तूर्णं ब्रह्माणं प्रभुमव्ययम्।।	5-203-86<br>
<br>
ते तं प्रणम्य शिरसा प्रोचुः प्राञ्जलयस्तदा।।	5-203-87<br>
किमप्यङ्कगतं ब्रह्मन्पार्वत्या भूतमद्भुतम्।<br>
बालरूपधरं दृष्ट्वा नास्माभिरभिलक्षितः।।	5-203-88<br>
<br>
तस्मात्त्वां प्रष्टुमिच्छामो निर्जिता येन वै वयम्।<br>
अयुध्यता हि बालेन लीलया सपुरंदराः।।	5-203-89<br>
<br>
तेषां तद्वचनं श्रुत्वा ब्रह्मा ब्रह्मविदां वरः।<br>
ध्यात्वा स शंभुं भगवान्बालं चामिततेजसम्।<br>
उवाच भगवान्ब्रह्मा शक्रादींश्च सुरोत्तमान्।।	5-203-90<br>
<br>
चराचरस्य जगतः प्रभुः स भगवान्हरः।<br>
तस्मात्परतरं नान्यत्किञ्चिदस्ति महेश्वरात्।।	5-203-91<br>
<br>
यो दृष्टो ह्युमया सार्धं युष्माभिरमितद्युतिः।<br>
स पार्वत्याः कृते शर्वः कृतवान्बालरूपताम्।।	5-203-92<br>
<br>
ते मया सहिता यूयं प्रापद्यध्वं तमेव हि]।<br>
स एष भगवान्देवः सर्वलोकेश्वरः प्रभुः।।	5-203-93<br>
<br>
न सम्बबुधिरे चैनं देवास्तं भुवनेश्वरम्।<br>
सप्रजापतयः सर्वे बालार्कसदृशप्रभम्।।	5-203-94<br>
<br>
अथाभ्येत्य ततो ब्रह्मा दृष्ट्वा स च महेश्वरम्।<br>
अयं श्रेष्ठ इति ज्ञात्वा ववन्दे तं पितामहः।।	5-203-95<br>
<br>
[ब्रह्मोवाच।	<br>
त्वं यज्ञो भुनस्यास्य त्वं गतिस्त्वं परायणम्।<br>
त्वं भवस्त्वं महादेवस्त्वं धाम परमं पदम्।।	5-203-96<br>
<br>
त्वया सर्वमिदं व्याप्तं जगत्स्थावरजङ्गमम्।।	5-203-97<br>
भगवन्भूतभव्येश लोकनाथ जगत्पते।<br>
प्रसादं कुरु शक्रस्य त्वया क्रोधार्दितस्य वै।।	5-203-98<br>
<br>
व्यास उवाच।	<br>
पद्मयोनिवचः श्रुत्वा ततः प्रीतो महेश्वरः<br>
प्रसादाभिमुखो भूत्वा अट्टहासमथाकरोत्।।]	5-203-99<br>
<br>
ततः प्रसादयामासुरुमां रुद्रं च ते सुराः।<br>
अभवच्च पुनर्बाहुर्यथाप्रकृति वज्रिणः।।	5-203-100<br>
<br>
तेषां प्रसन्नो भगवान्सपत्नीको वृषध्वजः।<br>
देवानां त्रिदशश्रेष्ठो दक्षयज्ञविनाशनः।।	5-203-101<br>
<br>
स वै रुद्रः स च शिवः सोऽग्निः सर्वश्च सर्ववित्।<br>
स चेन्द्रश्चैव वायुश्च सोऽश्विनौ च स विद्युतः।।	5-203-102<br>
<br>
स भवः स च पर्जन्यो महादेवः सनातनः।<br>
स चन्द्रमाः स चेशानः स सूर्यो वरुणश्च सः।।	5-203-103<br>
<br>
स कालः सोऽन्तको मृत्युः स यमो रात्र्यहानि तु।<br>
मासार्धमासा ऋतवः सन्ध्ये संवत्सरश्च सः।।	5-203-104<br>
5-203-10b<br>
धाता च स विधाता च विश्वात्मा विश्वकर्मकृत्।<br>
सर्वामां देवतानां च धारयत्यवपुर्वपुः।।	5-203-105<br>
<br>
सर्वदेवैः स्तुतो देवः सैकधा बहुधा च सः।<br>
शतधा सहस्रधा चैव भूयः शतसहस्रधाः।।	5-203-106<br>
<br>
द्वे तनू तस्य देवस्य वेदज्ञा ब्राह्मणा विदुः।<br>
घोरा चान्या शिवा चान्या ते तनू बहुधा पुनः।।	5-203-107<br>
<br>
घोरा तु यातुधानस्य सोऽग्निर्विष्णुः स भास्करः।<br>
सौम्यातु पुनरेवास्य आपो ज्योतींषि चन्द्रमाः।।	5-203-108<br>
<br>
वेदाः साङ्गोपनिषदः पुराणाध्यात्मनिश्चयाः।<br>
यदत्र परमं गुह्यं स वै देवो महेश्वरः।।<br>
ईदृशश्च महादेवो भूयांश्च भगवानजः।	5-203-109<br>
<br>
न हि सर्वे मया शक्या वक्तुं भगवतो गुणाः।।<br>
अपि वर्षसहस्रेण सततं पाण्‍डुनन्दन।<br>
सर्वैर्ग्रहैर्गृहीतान्वै सर्वपापसमन्वितान्।।	5-203-110<br>
<br>
स मोचयति सुप्रीतः शरण्यः शरणागतान्।<br>
आयुरारोग्यमैश्वर्यं वित्तं कामांश्च पुष्कलान्।।	5-203-112<br>
<br>
स ददाति मनुष्येभ्यः स चैवाक्षिपते पुनः।<br>
सेन्द्रादिषु च देवेषु तस्य चैश्वर्यमुच्यते।।	5-203-113<br>
<br>
स चैव वेत्ति लोकेषु मनुष्याणां शुभाशुभे।<br>
ऐश्वर्याच्चैव कामानामीश्वरश्च स उच्यते।।	5-203-114<br>
<br>
महेश्वरश्च महतां भूतानामीश्वरश्च सः।<br>
बहुभिर्बहुधा रूपैर्विश्वं व्याप्नोति वै जगत्।।	5-203-115<br>
<br>
तस्य देवस्य यद्वक्त्रं समुद्रे तदधिष्ठितम्।<br>
वडवामुखेति विख्यातं पिबत्तोयमयं हविः।।	5-203-116<br>
<br>
एष चैव श्मशानेषु देवो वसति नित्यशः।<br>
यजन्त्येनं जनास्तत्र वीरस्थान इतीश्वरम्।।	5-203-117<br>
<br>
अस्य दीप्तानि रूपाणि घोराणि च बहूनि च।<br>
लोके यान्यस्य पूज्यन्ते मनुष्याः प्रवदन्ति च।।	5-203-118<br>
<br>
नामधेयानि लोकेषु बहून्यस्य यथार्थवत्।<br>
निरुच्यन्ते महत्त्वाच्च विभुत्वात्कर्मणस्तथा।।	5-203-119<br>
<br>
वेदे चास्य समाम्नातं शतरुद्रियमुत्तमम्।<br>
नाम्ना चानन्तरुद्रेति ह्युपस्थानं महात्मनः।।	5-203-120<br>
<br>
स कामानां प्रभुर्देवो ये दिव्या ये च मानुषाः।<br>
स विभुः स प्रभुर्देवोविश्वं व्याप्नोति वै महत्।।	5-203-121<br>
<br>
ज्येष्ठं भूतं वदन्त्येनं ब्राह्मणा मनुयस्तथा।<br>
प्रथमो ह्येष देवानां मुखादस्यानलोऽभवत्।।	5-203-122<br>
<br>
सर्वथा यत्पशून्पाति तैश्च यद्रमते पुनः।<br>
तेषामधिपतिर्यच्च तस्मात्पशुपतिः स्मृतः।।	5-203-123<br>
<br>
दिव्यं च ब्रह्मचर्येण लिङ्गमस्य यथास्थितम्।<br>
महयत्येष लोकांश्च महेश्वर इति स्मृतः।।	5-203-124<br>
<br>
ऋषयश्चैव देवाश्च गन्धर्वाप्यरसस्तथा।<br>
लिङ्गमस्यार्चयन्ति स्म तच्चाप्यूर्ध्वं समास्थितम्।।	5-203-125<br>
<br>
पूज्यमाने ततस्तस्मिन्मोदते स महेश्वरः।<br>
सुखी प्रीतश्च भवति प्रहृष्टश्चैव शङ्करः।।	5-203-126<br>
<br>
यदस्य बहुधा रूपं भूतभव्यभवस्थितम्।<br>
स्थावरं जङ्गमं चैव बहुरूपस्ततः स्मृतः।।	5-203-127<br>
<br>
एकाक्षो जाज्वलन्नास्ते सर्वतोक्षिमयोऽपि वा।<br>
क्रोधाद्यश्चाविशल्लोकांस्तस्मात्सर्व इति स्मृतः।।	5-203-128<br>
<br>
धूम्ररूपं च यत्तस्य धूर्जटिस्तेन चोच्यते।<br>
विश्वे देवाश्च यत्तस्मिन्विश्वरूपस्ततः स्मृतः।।	5-203-129<br>
<br>
तिस्रो देवीर्यदा चैव भजते भुवनेश्वरः।<br>
द्यामपः पृथिवीं चैव त्र्यम्बकश्च ततः स्मृतः।।	5-203-130<br>
<br>
समेधयति यन्नित्यं सर्वार्थान्सर्वकर्मसु।<br>
शिवमिच्छन्मनुष्याणां तस्मादेष शिवः स्मृतः।।	5-203-131<br>
<br>
सहस्राक्षोऽयुताक्षो वा सर्वतोक्षिमयोऽपि वा।<br>
यच्च विश्वं महत्पाति महादेवस्ततः स्मृतः।।	5-203-132<br>
<br>
महत्पूर्वं स्थितो यच्च प्राणोत्पत्तिस्थितश्च यत्।<br>
स्थितलिङ्गश्च यन्नित्यं तस्मात्स्थाणुरिति स्मृतः।।	5-203-133<br>
<br>
[सूर्याचन्द्रमसोर्लोके प्रकाशन्ते रुचश्च याः।<br>
ताः केशसंज्ञितास्त्र्यक्षे व्योमकेशस्ततः स्मृतः।।	5-203-134<br>
<br>
भूतं भव्यं भविष्यं च सर्वं जगदशेषतः।<br>
भव एव ततो यस्माद्भूतभव्यभवोद्भवः।।	5-203-135<br>
<br>
कपिः श्रेष्ठ इति प्रोक्तो धर्मश्च वृष उच्यते।<br>
स देवदेवो भगवान्कीर्त्यतेऽतो वृषाकपिः।।	5-203-136<br>
<br>
ब्रह्माणमिन्द्रं वरुणं यमं धनदमेव च।<br>
निगृह्य हरते यस्मात्तस्माद्वर इति स्मृतः।।	5-203-137<br>
<br>
निमीलिताभ्यां नेत्राभ्यां बलाद्देवो महेश्वरः।<br>
ललाटे नेत्रमसृजत्तेन त्र्यक्षः स उच्यते।।]	5-203-138<br>
<br>
विषमस्थः शरीरेषु समश्च प्राणिनामिह।<br>
स वायुर्विषमस्थेषु प्राणोऽपानः शरीरिषु।।	5-203-139<br>
<br>
पूजयेद्विग्रहं यस्तु लिङ्गं चापि महात्मनः।<br>
लिङ्गं पूजयिता नित्यं महतीं श्रियमश्नुते।।	5-203-140<br>
<br>
ऊरुभ्यामर्धमाग्नेयं सोमोऽर्धं च शिवा तनुः।<br>
आत्मनोऽर्धं तथा चाग्निः सोमोर्धं पुनरुच्यते।।	5-203-141<br>
<br>
तैजसी महती दीप्ता देवेभ्योऽस्य शिवा तनुः।<br>
भास्वती मानुषेष्वस्य तनुर्घोराऽग्निरुच्यते।।	5-203-142<br>
<br>
ब्रह्मचर्यं चरत्येष शिवा याऽस्य तनुस्तया।<br>
याऽस्य घोरतरा मूर्तिः सर्वानत्ति तयेश्वरः।।	5-203-143<br>
<br>
यन्निर्दहति यत्तीक्ष्णो यदुग्रो यत्प्रतापवान्।<br>
मांसशोणितमज्जादो यत्ततो रुद्र उच्यते।।	5-203-144<br>
<br>
एष देवो महादेवो योऽसौ पार्थ तवाग्रतः।<br>
सङ्ग्रामे शास्त्रवान्निघ्नंस्त्वया दृष्टः पिनाकधृत।।	5-203-145<br>
<br>
सिन्धुराजवधार्थाय प्रतिज्ञाते त्वयाऽनघ।<br>
कृष्णेन दर्शितः स्वप्ने यस्तु शैलेन्द्रमूर्धनि।।	5-203-146<br>
<br>
एष वै भगवान्देवः सङ्ग्रामे याति तेऽग्रतः।<br>
येन दत्तानि तेऽस्त्राणि यैस्त्वया दानवा हताः।।	5-203-147<br>
<br>
धन्यं यशस्यमायुष्यं पुण्यं वेदैश्च सम्मितम्।<br>
देवदेवस्य ते पार्थ व्याख्यातं शतरुद्रियम्।	5-203-148<br>
<br>
सर्वार्थसाधनं पुण्यं सर्वकिल्बिषनाशनम्।<br>
सर्वपापप्रशमनं सर्वदुःखभयापहम्।।	5-203-149<br>
<br>
चतुर्विधमिदं स्तोत्रं यः शृणोति नरः सदा।<br>
विजित्य शत्रून्सर्वान्स रुद्रलोके महीयते।।	5-203-150<br>
<br>
चरितं महात्मनो नित्यं साङ्ग्रामिकमिदं स्मृतम्।<br>
पठन्वै शतरुद्रीयं शृण्वंश्च सततोत्थितः।।	5-203-151<br>
<br>
भक्तो विश्वेश्वरं देवं मानुषेषु च यः सदा।<br>
वरान्कामान्स लभते प्रसन्ने त्र्यम्बके नरः।।	5-203-152<br>
<br>
गच्छ युध्यस्व कौन्तेय न तवास्ति पराजयः।<br>
गस्य मन्त्री च गोप्ता च पार्श्वस्थो हि जनार्दनः।।	5-203-153<br>
<br>
<br>
सञ्जय उवाच।	<br>
<br>
एवमुक्त्वाऽर्जुनं सङ्ख्ये पराशरसुतस्तदा।<br>
जगाम भरतश्रेष्ठ यथागतमरिन्दम।।	5-203-154<br>
<br>
<br>
`वेशंपायन उवाच।	<br>
<br>
एतदाख्याय वै सूतो राज्ञः सर्वं तु सञ्जयः।<br>
प्रयातः शिबिरायैव द्रष्टुं कर्णस्य वैशसम्।।	5-203-155<br>
<br>
<br>
युद्धं कृत्वा महद्धोरं पञ्चाहानि महाबलः।<br>
ब्राह्मणो निहतो राजन्ब्रह्मलोकमवाप्तवान्।।	5-203-156<br>
<br>
<br>
स्वधीते यत्फलं वेदे तदस्मिन्नपि पर्वणि।<br>
क्षत्रियाणामभीरूणां युक्तमत्र महद्यशः।।	5-203-157<br>
<br>
<br>
य इदं पठते पर्व शृणुयाद्वाऽपि नित्यशः।<br>
स मुच्यते महापापैः कृतैर्घोरैश्च कर्मभिः।।	5-203-158<br>
<br>
<br>
यज्ञावाप्तिर्ब्राह्मणस्येह नित्यं<br>
घोरे युद्धे क्षत्रियाणां यशश्च।<br>
शेषौ वर्णौ काममिष्टं लभेते<br>
पुत्रान्पौत्रान्नित्यमिष्टांस्तथैव।।	5-203-159<br>
<br>
<br>
।। इति श्रीमन्महाभारते शतसाहस्यां संहितायां वैयासिक्यां<br>
द्रोणपर्वणि नारायणास्त्रमोक्षपर्वणि<br>
त्र्यधिकद्विशततमोऽध्यायः।। 203 ।।	<br>
समाप्तं नारायणास्त्रमोक्षपर्व।। 8 ।। <br>
द्रोणपर्व च समाप्तम्।। 7 ।।	<br>
</span>
