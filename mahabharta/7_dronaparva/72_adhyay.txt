				
<tbody><tr><td>
	<b>धृतराष्ट्र उवाच।</b>	</td><td>	5-72-1x	
</td></tr>
				
<tr><td>
	अथ संशप्तकैः सार्धं युध्यमाने धनञ्जये।<br>अभिमन्यौ हते चापि बाले बलवतां वरे।।	</td><td>	5-72-1a<br>5-72-1b	
</td></tr>
				
<tr><td>
	महर्षिसत्तमे याते व्यासे स तु युधिष्ठिरः।<br>पाण्डवाः किमथाऽकार्षुः शोकोपहतचेतसः।।	</td><td>	5-72-2a<br>5-72-2b	
</td></tr>
				
				
<tr><td>
	कथं संशप्तकेभ्यो वा निवृत्तो वानरध्वजः।<br>केन वा कथितस्तस्य प्रशान्तः सुतपावकः।<br>एतन्मे शंस तत्त्वेन सर्वमेवेह सञ्जय।।	</td><td>	5-72-3a<br>5-72-3b<br>5-72-3c	
</td></tr>
<tr><td>
	<b>सञ्जय उवाच।</b>	</td><td>	5-72-4x	
</td></tr>
				
<tr><td>
	शृणु राजन्यथा तेभ्यो निवृत्तः कृष्णसारथिः।<br>ततः सर्वाणि सैन्यानि दहन्कृष्णगतिर्यथा।।	</td><td>	5-72-4a<br>5-72-4b	
</td></tr>
				
<tr><td>
	सम्प्रयातेऽस्तमादित्ये संध्याकाल उपस्थिते।<br>अयातस्यात्मशिबिरं निमित्तैरघशंसिभिः।।	</td><td>	5-72-5a<br>5-72-5b	
</td></tr>
				
				
<tr><td>
	यच्चासीन्मानसं तस्य यच्च कृष्णेन भाषितम्।<br>यथा च कथितस्तस्य निहतः सुतपावकः।<br>विस्तरेणैव मे सर्वं ब्रुवतः शृणु मारिष'।।	</td><td>	5-72-6a<br>5-72-6b<br>5-72-6c	
</td></tr>
				
<tr><td>
	तस्मिन्नहनि निर्वृत्ते घोरे प्राणभृतां क्षये।<br>आदित्येऽस्तङ्गते श्रीमान्सन्ध्याकाल उपस्थिते।।	</td><td>	5-72-7a<br>5-72-7b	
</td></tr>
				
<tr><td>
	व्यपयातेषु वासाय सर्वेषु भरतर्षभ।<br>हत्वा संशप्तकव्रातान्दिव्यैरस्त्रैः कपिध्वजः।।	</td><td>	5-72-8a<br>5-72-8b	
</td></tr>
				
<tr><td>
	प्रायात्स्वशिबिरं जिष्णुर्जैत्रमास्थाय तं रथम्।<br>गच्छन्नेव च गोविन्दं साश्रुकण्ठोऽभ्यभाषत।।	</td><td>	5-72-9a<br>5-72-9b	
</td></tr>
				
<tr><td>
	किं तु मे हृदयं त्रस्तं वाक्व सज्जति केशव।<br>स्यन्दने नावतिष्ठामि गात्रैः सीदामि चाच्युत।।	</td><td>	5-72-10a<br>5-72-10b	
</td></tr>
				
<tr><td>
	अनिष्टं चैव मे श्लिष्टं हृदयान्नापसर्पति।<br>भुविये दिक्षु चात्युग्रा उत्पातास्त्रासयन्ति माम्।।	</td><td>	5-72-11a<br>5-72-11b	
</td></tr>
				
<tr><td>
	बहुप्रकारा दृश्यन्ते सर्व एवाघशंसिनः।<br>अपि स्वस्ति भवेद्राज्ञः सामात्यस्य गुरोर्मम।।	</td><td>	5-72-12a<br>5-72-12b	
</td></tr>
<tr><td>
	<b>वासुदेव उवाच।</b>	</td><td>	5-72-13x	
</td></tr>
				
<tr><td>
	व्यक्तं शिवं सहभ्रातुर्धर्मराजस्य पाण्डव।<br>मा शुचःकिञ्चिदेवान्यत्तत्रानिष्टं भविष्यति।।	</td><td>	5-72-13a<br>5-72-13b	
</td></tr>
<tr><td>
	<b>सञ्जय उवाच।</b>	</td><td>	5-72-14x	
</td></tr>
				
<tr><td>
	ततः सन्ध्यामुपास्यैव वीरौ वीरावसादने।<br>कथयन्तौ रणे वृत्तं प्रयातौ रथमास्थितौ।।	</td><td>	5-72-14a<br>5-72-14b	
</td></tr>
				
<tr><td>
	ततः स्वशिबिरं प्राप्तौ हतामित्रौ हतद्विषौ।<br>वासुदेवोऽर्जुनश्चैव कृत्वा कर्म सुदुष्करम्।।	</td><td>	5-72-15a<br>5-72-15b	
</td></tr>
				
<tr><td>
	ध्वस्ताकारमिवालेख्यं संवीक्ष्य शिबिरं स्वकम्।<br>बीभत्सुरब्रवीत्कृष्णमस्वस्थहृदयस्ततः।।	</td><td>	5-72-16a<br>5-72-16b	
</td></tr>
				
<tr><td>
	नदन्ति नाद्य तूर्याणि मङ्गल्यानि जनार्दन।<br>मिश्रा दुन्दुभिनिर्धोषैः शङ्खाश्चाडम्बरैः सह।।	</td><td>	5-72-17a<br>5-72-17b	
</td></tr>
				
<tr><td>
	वीणा नैवाद्य वाद्यन्ते शम्यातालस्वनैः सह।<br>मङ्गल्यानि च गीतानि न गायन्ति पठन्ति च।।	</td><td>	5-72-18a<br>5-72-18b	
</td></tr>
				
<tr><td>
	स्तुतियुक्तानि रम्याणि ममानीकेषु बन्दिनः।<br>योधाश्चापि हि मां दृष्ट्वा निवर्तन्ते ह्यधोमुखाः।।	</td><td>	5-72-19a<br>5-72-19b	
</td></tr>
				
<tr><td>
	कर्माणि च यथापूर्वं कृत्वा नाभिवदन्ति माम्।<br>अपि स्वस्ति भवेदद्य भ्रातृभ्यो मम माधव।।	</td><td>	5-72-20a<br>5-72-20b	
</td></tr>
				
<tr><td>
	न हि शुद्ध्यति मे भावो दृष्ट्वा स्वजनमाकुलम्।<br>अपि पाञ्चालराजस्य विराटस्य च मानद।।	</td><td>	5-72-21a<br>5-72-21b	
</td></tr>
				
				
<tr><td>
	सर्वेषां चैव योधानां सामग्र्यं स्यान्ममाच्युत।<br>न च मामद्य सौभद्रः प्रहृष्टो भ्रातृभिः सह।<br>रणादायान्तमुचितं प्रत्युद्याति हसन्निव।।	</td><td>	5-72-22a<br>5-72-22b<br>5-72-22c	
</td></tr>
<tr><td>
	<b>सञ्जय उवाच।</b>	</td><td>	5-72-23x	
</td></tr>
				
<tr><td>
	एवं सङ्कथयन्तौ तौ प्रविष्टौ शिबिरं स्वकम्।<br>ददृशाते भृशास्वस्थान्पाण्डवान्नष्टचेतसः।।	</td><td>	5-72-23a<br>5-72-23b	
</td></tr>
				
<tr><td>
	दृष्ट्वा भ्रातृंश्च पुत्रांश्च विमना वानरध्वजः।<br>अपश्यंश्चैव सौभद्रमिदं वचनमब्रवीत्।।	</td><td>	5-72-24a<br>5-72-24b	
</td></tr>
				
<tr><td>
	मुखवर्णोऽप्रसन्नो वः सर्वेषामेव लक्ष्यते।<br>न चाभिमन्युं पश्यामि न च मां प्रतिनन्दथ।।	</td><td>	5-72-25a<br>5-72-25b	
</td></tr>
				
<tr><td>
	मया श्रुतश्च द्रोणेन पद्मव्यूहो विनिर्मितः।<br>न च वस्तस्य भेत्ताऽस्ति विना सौभद्रमर्भकम्।।	</td><td>	5-72-26a<br>5-72-26b	
</td></tr>
				
<tr><td>
	न चोपदिष्टस्तस्यासीन्मयानीकाद्विनिर्गमः।<br>कच्चिन्न बालो युष्माभिः परानीकं प्रवेशितः।।	</td><td>	5-72-27a<br>5-72-27b	
</td></tr>
				
<tr><td>
	भित्त्वाऽनीकं महेष्वासः परेषां बहुभिर्युधि।<br>कच्चिन्न निहतः सङ्ख्ये सौभद्रः परवीरहा।।	</td><td>	5-72-28a<br>5-72-28b	
</td></tr>
				
<tr><td>
	लोहिताक्षं महाबाहुं जातं सिंहमिवाद्रिषु।<br>उपेन्द्रसदृशं ब्रूत कथमायोधने हतः।।	</td><td>	5-72-29a<br>5-72-29b	
</td></tr>
				
<tr><td>
	सुकुमारं महेष्वासं वासवस्यात्मजात्मजम्।<br>सदा मम प्रियं ब्रूत कथमायोधने हतः।।	</td><td>	5-72-30a<br>5-72-30b	
</td></tr>
				
<tr><td>
	सुभद्रायाः प्रियं पुत्रं द्रौपद्याः केशवस्य च।<br>अम्बायाश्च प्रियं नित्यं कोवधीत्कालमोहितः।।	</td><td>	5-72-31a<br>5-72-31b	
</td></tr>
				
<tr><td>
	सदृशो वृष्णिवीरस्य केशवस्य महात्मनः।<br>विक्रमश्रुतमाहात्म्यैः कथमायोधने हतः।।	</td><td>	5-72-32a<br>5-72-32b	
</td></tr>
				
<tr><td>
	वार्ष्णेयीदयितं शूरं मया सततलालितम्।<br>यदि पुत्रं न पश्यामि यास्यामि यमसादनम्।।	</td><td>	5-72-33a<br>5-72-33b	
</td></tr>
				
<tr><td>
	मृदुकुञ्चितकेशान्तं बालं बालमृगेक्षणम्।<br>मत्तद्विरदविक्रान्तं सिंहपोतमिवोद्गतम्।।	</td><td>	5-72-34a<br>5-72-34b	
</td></tr>
				
<tr><td>
	स्मिताभिभाषिणं दान्तं गुरुवाक्यकरं सदा।<br>बाल्येऽप्यतुलकर्माणं प्रियवाक्यममत्सरम्।।	</td><td>	5-72-35a<br>5-72-35b	
</td></tr>
				
<tr><td>
	महोत्साहं महाबाहुं दीर्घराजीवलोचनम्।<br>भक्तानुकम्पिनं दान्तं न च नीचानुसारिणम्।।	</td><td>	5-72-36a<br>5-72-36b	
</td></tr>
				
<tr><td>
	कृतज्ञं ज्ञानसम्पन्नं कृतास्त्रभनिवर्तिनम्।<br>युद्धाभिनन्दिनं नित्यं द्विषतां भयवर्धनम्।।	</td><td>	5-72-37a<br>5-72-37b	
</td></tr>
				
				
<tr><td>
	स्वेषां प्रियहिते युक्तं पितॄणां जयगृद्धिनम्।<br>न च पूर्वं प्रहर्तारं सम्प्रमे नष्टसम्भ्रमम्।<br>यदि पुत्रं न पश्यामि यास्यामि यमसादनम्।।	</td><td>	5-72-38a<br>5-72-38b<br>5-72-38c	
</td></tr>
				
<tr><td>
	रथेषु गण्यमानेषु गणितं तं महारथम्।<br>मयाऽध्यर्धगुणं सङ्ख्ये तरुणं बाहुशालिनम्।।	</td><td>	5-72-39a<br>5-72-39b	
</td></tr>
				
<tr><td>
	प्रद्युम्नस्य प्रियं नित्यं केशवस्य ममैव च।<br>यदि पुत्रं न पश्यामि यास्यामि यमसादनम्।।	</td><td>	5-72-40a<br>5-72-40b	
</td></tr>
				
<tr><td>
	सुनसं सुललाटान्तं स्वक्षिभ्रूदशनच्छदम्।<br>अपश्यतस्तद्वदनं का शान्तिर्हृदयस्य मे।।	</td><td>	5-72-41a<br>5-72-41b	
</td></tr>
				
<tr><td>
	तन्त्रीस्वनसुखं रम्यं पुंस्कोकिलसमध्वनिम्।<br>अशृण्वतः स्वनं तस्य का शान्तिर्हृदयस्य मे।।	</td><td>	5-72-42a<br>5-72-42b	
</td></tr>
				
<tr><td>
	रूपं चाप्रतिमं तस्य त्रिदशैश्चापि दुर्लभम्।<br>अपश्यतो हि वीरस्य का शान्तिर्हृदयस्य मे।।	</td><td>	5-72-43a<br>5-72-43b	
</td></tr>
				
<tr><td>
	अभिवादनदक्षं तं पितॄणां वचने रतम्।<br>नाद्याहं यदि पश्यामि का शान्तिर्हृदयस्य मे।।	</td><td>	5-72-44a<br>5-72-44b	
</td></tr>
				
<tr><td>
	सुकुमारः सदा वीरो महार्हशयनोचितः।<br>भूमावनाथवच्छेते नूनं नाथवतां वरः।।	</td><td>	5-72-45a<br>5-72-45b	
</td></tr>
				
<tr><td>
	शयानं समुपासन्ति यं पुरा परमस्त्रियः।<br>तमद्य विप्रविद्धाङ्गमुपासन्त्यशिवाः शिवाः।।	</td><td>	5-72-46a<br>5-72-46b	
</td></tr>
				
<tr><td>
	यः पुरा बोध्यते सुप्तः सूतमागधबन्दिभिः।<br>बोधयन्त्यद्य तं नूनं श्वापदा विकृतैः स्वनैः।।	</td><td>	5-72-47a<br>5-72-47b	
</td></tr>
				
<tr><td>
	छत्रच्छायासमुचितं तस्य तद्वदनं शुभम्।<br>नूनमद्य रजोध्वस्तं रणरेणुः करिष्यति।।	</td><td>	5-72-48a<br>5-72-48b	
</td></tr>
				
<tr><td>
	हा पुत्रकावितृप्तस्य सततं पुत्रदर्शने।<br>भाग्यहीनस्य कालेन यथा मे नीयसे बलात्।।	</td><td>	5-72-49a<br>5-72-49b	
</td></tr>
				
<tr><td>
	सा च संयमनी नूनं सदा सुकृतिनां गतिः।<br>स्वभाभिर्मोहिता रम्या त्वयाऽत्यर्थं विराजते।।	</td><td>	5-72-50a<br>5-72-50b	
</td></tr>
				
<tr><td>
	नूनं वैवस्वतश्च त्वां वरुणश्च प्रियातिथिम्।<br>शतक्रतुर्धनेशश्च प्राप्तमर्चन्त्यभीरुकम्।।	</td><td>	5-72-51a<br>5-72-51b	
</td></tr>
<tr><td>
	<b>सञ्जय उवाच।</b>	</td><td>	5-72-52x	
</td></tr>
				
<tr><td>
	एवं विलप्य बहुधा भिन्नपोतो वगिग्यथा।<br>दुःखेन महताऽविष्टो युधिष्ठिरमपृच्छत।।	</td><td>	5-72-52a<br>5-72-52b	
</td></tr>
				
<tr><td>
	`कथं त्वयि च भीमे च धृष्टद्युम्ने च जीवति।<br>सात्यके शक्रविक्रान्ते सौभद्रो निहतः परैः'।।	</td><td>	5-72-53a<br>5-72-53b	
</td></tr>
				
<tr><td>
	कच्चित्स कदनं कृत्वा परेषां कुरुनन्दन।<br>स्वर्गतोऽभिमुखः सङ्ख्ये युध्यमानो नरर्षभैः।।	</td><td>	5-72-54a<br>5-72-54b	
</td></tr>
				
<tr><td>
	स नूनं बहुभिर्यत्तैर्युध्यमानो नरर्षभैः।<br>असहायः सहायार्थी मामनुध्यातवान्ध्रुवम्।।	</td><td>	5-72-55a<br>5-72-55b	
</td></tr>
				
<tr><td>
	पीड्यमानः शरैर्बालस्तात साध्वभिधाव माम्।<br>इति विप्रलपन्मन्ये नृशंसैर्भुवि पातितः।।	</td><td>	5-72-56a<br>5-72-56b	
</td></tr>
				
<tr><td>
	अथवा मत्प्रसूतः स स्वस्रीयो माधवस्य च।<br>सुभद्रायां च सम्भूतो न चैवं वक्तुमर्हति।।	</td><td>	5-72-57a<br>5-72-57b	
</td></tr>
				
<tr><td>
	वज्रसारमयं नूनं हृदयं सुदृढं मम।<br>अपश्यतो दीर्घबाहुं रक्ताक्षं यन्न दीर्यते।।	</td><td>	5-72-58a<br>5-72-58b	
</td></tr>
				
<tr><td>
	कथं बाले महेष्वासा नृशंसा मर्मभेदिनः।<br>स्वस्रीये वासुदेवस्य मम पुत्रेऽक्षिपञ्शरान्।।	</td><td>	5-72-59a<br>5-72-59b	
</td></tr>
				
<tr><td>
	यो मां नित्यमदीनात्मा प्रत्युद्गम्याभिनन्दति।<br>उपयान्तं रिपून्हत्वा सोऽद्य मां किं न पश्यति।।	</td><td>	5-72-60a<br>5-72-60b	
</td></tr>
				
<tr><td>
	नूनं स पातितः शेते धरण्यां रुधिरोक्षितः।<br>शोभयन्मेदिनीं गात्रैरादित्य इव पातितः।।	</td><td>	5-72-61a<br>5-72-61b	
</td></tr>
				
<tr><td>
	सुभद्रामनुशोचामि या पुत्रमपलायिनम्।<br>रणे विनिहतं श्रुत्वा शोकार्ता वै विनङ्क्षति।।	</td><td>	5-72-62a<br>5-72-62b	
</td></tr>
				
<tr><td>
	सुभद्रा वक्ष्यते किं मामबिमन्युमपश्यती।<br>द्रौपदीं चैव दुःखार्तां किं वा वक्ष्यामि तामहम्।।	</td><td>	5-72-63a<br>5-72-63b	
</td></tr>
				
<tr><td>
	वज्रसारमयं नूनं हृदयं यन्न यास्यति।<br>सहस्रधा वधूं दृष्ट्वा रुदतीं शोककर्शिताम्।।	</td><td>	5-72-64a<br>5-72-64b	
</td></tr>
				
<tr><td>
	हृष्टानां धार्तराष्ट्राणां सिंहनादो मया श्रुतः।<br>युयुत्सुश्चापि कृष्णेन श्रुतो वीरानुपालभन्।।	</td><td>	5-72-65a<br>5-72-65b	
</td></tr>
				
<tr><td>
	अशक्नुवन्तः पार्थस्य बालं हत्वा महाबलम्।<br>किं न लज्जन्त्यधर्मज्ञाः पार्थिवा दृश्यतां बलम्।।	</td><td>	5-72-66a<br>5-72-66b	
</td></tr>
				
<tr><td>
	किं तयोर्विप्रियं कृत्वा केशवार्जुनयोर्मृधे।<br>सिंहवन्नदथ प्रीताः शोककाल उपस्थिते।।	</td><td>	5-72-67a<br>5-72-67b	
</td></tr>
				
<tr><td>
	आगमिष्यति वः क्षिप्रं फलं पापस्य कर्मणः।<br>अधर्मो हि कृतस्तीव्रः कथं स्यादफलश्चिरम्।।	</td><td>	5-72-68a<br>5-72-68b	
</td></tr>
				
<tr><td>
	इति तान्परिभाषन्वै वैश्यापुत्रो महामतिः।<br>अपायाच्छस्त्रमुत्सृज्य कोपदुःखसमन्वितः।।	</td><td>	5-72-69a<br>5-72-69b	
</td></tr>
				
<tr><td>
	किमर्थमेतन्नाख्यातं त्वया कृष्ण रणे मम।<br>अधक्ष्यं तानहं क्रूरांस्तदा सर्वान्महारथान्।।	</td><td>	5-72-70a<br>5-72-70b	
</td></tr>
<tr><td>
	<b>सञ्जय उवाच।</b>	</td><td>	5-72-71x	
</td></tr>
				
				
<tr><td>
	पुत्रशोकार्दितं पार्थं ध्यायन्तं साश्रुलोचनम्।<br>निगृह्य वासुदेवस्तं पुत्राधिभिरभिप्लुतम्।<br>मैवमित्यब्रवीत्कृष्णस्तीव्रशोकसमन्वितम्।।	</td><td>	5-72-71a<br>5-72-71b<br>5-72-71c	
</td></tr>
				
<tr><td>
	सर्वेषामेष वै पन्थाः शूराणामनिवर्तिनाम्।<br>क्षत्रियाणां विशेषेण येषां नः शस्त्रजीविका।।	</td><td>	5-72-72a<br>5-72-72b	
</td></tr>
				
<tr><td>
	एषा वै युध्यमानानां शूराणामनिवर्तिनाम्।<br>विहिता सर्वशास्त्रज्ञैर्गतिर्मतिमतां वर।।	</td><td>	5-72-73a<br>5-72-73b	
</td></tr>
				
<tr><td>
	ध्रुवं हि युद्धे मरणं शूरामामनिवर्तिनाम्।<br>गतः पुण्यकृतां लोकानभिमन्युर्न संशयः।।	</td><td>	5-72-74a<br>5-72-74b	
</td></tr>
				
<tr><td>
	एतच्च सर्ववीराणां काङ्क्षितं भरतर्षभ।<br>सङ्ग्रामेऽभिमुखा मृत्युं प्राप्नुयामेति मानद।।	</td><td>	5-72-75a<br>5-72-75b	
</td></tr>
				
<tr><td>
	स च वीरान्रणे हत्वा राजपुत्रान्महाबलान्।<br>वीरैराकाङ्क्षितं मृत्युं सम्प्राप्तोऽभिमुखं रणे।।	</td><td>	5-72-76a<br>5-72-76b	
</td></tr>
				
<tr><td>
	मा शुचः पुरुषव्याघ्र पूर्वैरेष सनातनः।<br>धर्मकृद्भिः कृतो धर्मः क्षत्रियाणां रणे क्षयः।।	</td><td>	5-72-77a<br>5-72-77b	
</td></tr>
				
<tr><td>
	इमे ते भ्रातरः सर्वे दीना भरतसत्तम।<br>त्वयि शोकसमाविष्टे नृपाश्च सुहृदस्तव।।	</td><td>	5-72-78a<br>5-72-78b	
</td></tr>
				
<tr><td>
	एतांश्च वचसा साम्ना समाश्वासय मानद।<br>विदितं वेदितव्यं ते न शोकं कर्तुमर्हसि।।	</td><td>	5-72-79a<br>5-72-79b	
</td></tr>
<tr><td>
	<b>सञ्जय उवाच।</b>	</td><td>	5-72-80x	
</td></tr>
				
<tr><td>
	एवमाश्वासितः पार्थः कृष्णेनाद्भुतकर्मणा।<br>ततोऽब्रवीत्तदा भ्रातॄन्सर्वान्पार्थः सगद्गदम्।।	</td><td>	5-72-80a<br>5-72-80b	
</td></tr>
				
<tr><td>
	स दीर्घबाहुः पृथ्वंसो दीर्घराजीवलोचनः।<br>अभिमन्युर्यथा वृत्तः श्रोतुमिच्छाम्यहं तथा।।	</td><td>	5-72-81a<br>5-72-81b	
</td></tr>
				
<tr><td>
	सनागस्यन्दनहयान्सङ्ग्रामे निहतान्मया।<br>क्षिप्रं द्रक्ष्यन्ति ते नूनं मम पुत्रं निहत्य वै।।	</td><td>	5-72-82a<br>5-72-82b	
</td></tr>
				
<tr><td>
	कथं च वः कृतास्त्राणां सर्वेषां शस्त्रपाणिनाम्।<br>सौभद्रो निधनं गच्छेद्वज्रिणापि समागतः।।	</td><td>	5-72-83a<br>5-72-83b	
</td></tr>
				
<tr><td>
	यद्येवमहमज्ञास्यमशक्तान्रक्षणे मम।<br>सूनोः पाण्डवपाञ्चालानगोप्स्यं तं महारणे।।	</td><td>	5-72-84a<br>5-72-84b	
</td></tr>
				
<tr><td>
	कथं च वो रथस्यानां शरवर्षाणि मुञ्चताम्।<br>नीतोऽभिमन्युर्निधनं कदर्थीकृत्य वः परैः।।	</td><td>	5-72-85a<br>5-72-85b	
</td></tr>
				
<tr><td>
	अहो वः पौरुषं नास्ति न च वोऽस्ति पराक्रमः।<br>यत्राभिमन्युः समरे पश्यतां वो निपातितः।।	</td><td>	5-72-86a<br>5-72-86b	
</td></tr>
				
<tr><td>
	आत्मानमेव गर्हेयं यदहं वै सुदुर्बलान्।<br>युष्मानाज्ञाय निर्यातो भीरूनकृतनिश्चयान्।।	</td><td>	5-72-87a<br>5-72-87b	
</td></tr>
				
<tr><td>
	आहोस्विद्भूषणार्थाय वर्मशस्त्रायुधानि वः।<br>वाचस्तु वक्तुं संसत्सु मम पुत्रमरक्षताम्।।	</td><td>	5-72-88a<br>5-72-88b	
</td></tr>
<tr><td>
	<b>सञ्जय उवाच।</b>	</td><td>	5-72-89x	
</td></tr>
				
<tr><td>
	एवमुक्त्वा ततो वाक्यमतिष्ठद्वै वरासिमान्।<br>न स्माशक्यत बीभत्सुः केनचित्प्रसमीक्षितुम्।।	</td><td>	5-72-89a<br>5-72-89b	
</td></tr>
				
				
<tr><td>
	तमन्तकमिव क्रुद्धं निःश्वसन्तं मुहुर्मुहुः।<br>`महेन्द्रमिव तिष्ठन्तं वज्रोद्यतमहाभुजम्'।<br>पुत्रशोकाभिसन्तप्तमश्रुपूर्णमुखं तदा।।	</td><td>	5-72-90a<br>5-72-90b<br>5-72-90c	
</td></tr>
				
<tr><td>
	न भाषितुं शक्नुवन्ति द्रष्टुं वा सुहृदोऽर्जुनम्।<br>अन्यत्र वासुदेवाद्वा ज्येष्ठाद्वा पाण्डुनन्दनात्।।	</td><td>	5-72-91a<br>5-72-91b	
</td></tr>
				
<tr><td>
	सर्वास्ववस्थासु हितावर्जुनस्य मनोनुगौ।<br>बहुमानात्प्रियत्वाच्च तावेनं वक्तमर्हतः।।	</td><td>	5-72-92a<br>5-72-92b	
</td></tr>
				
<tr><td>
	ततस्तं पुत्रशोकेन भृशं पीडितमानसम्।<br>राजीवलोचनं क्रुद्धं राजा वचनमब्रवीत्।।	</td><td>	5-72-93a<br>5-72-93b	
</td></tr>
<tr><td>
	।। इति श्रीमन्महाभारते द्रोणपर्वणि <br>प्रतिज्ञापर्वणि द्विसप्ततितमोऽध्यायः।। 72 ।।	</td><td>		
</td></tr></tbody>