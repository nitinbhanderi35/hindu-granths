				
<tbody><tr><td>
	<b>सञ्जय उवाच।</b>	</td><td>	5-147-1x	
</td></tr>
				
				
				
<tr><td>
	श्रुत्वा निनादं धनुषश्च तस्य<br>विस्पषृमुत्कष्टमिवान्तकस्य।<br>शक्राशनिस्फोटसमं सुघोरं<br>विकृष्यमाणस्य धनञ्जयेन।।	</td><td>	5-147-1a<br>5-147-1b<br>5-147-1c<br>5-147-1d	
</td></tr>
				
				
<tr><td>
	त्रासोद्विग्नं तथोद्धान्तं त्वदीयं तद्बलं नृप।<br>युगान्तवातसङ्क्षुब्धं चलद्वीचितरङ्गितम्।<br>प्रलीनमीनमकरं सागराम्भ इवाभवत्।।	</td><td>	5-147-2a<br>5-147-2b<br>5-147-2c	
</td></tr>
				
<tr><td>
	`मध्यन्दिनगतं सूर्यमापतन्तमिवाम्बरे।<br>न शेकुः सर्वभूतानि पाण्डवं प्रतिवीक्षितुम्'।।	</td><td>	5-147-3a<br>5-147-3b	
</td></tr>
				
<tr><td>
	स रणे व्यचरत्पार्थः प्रेक्ष्यमाणो धनञ्जयः।<br>युगपद्दिक्षु सर्वासु सर्वाण्यस्त्राणि दर्शयन्।।	</td><td>	5-147-4a<br>5-147-4b	
</td></tr>
				
<tr><td>
	आददानं महाराज सन्दधानं च पाण्डवम्।<br>उत्कर्षन्तं सृजन्तं च न स्म पश्याम लाघवात्।।	</td><td>	5-147-5a<br>5-147-5b	
</td></tr>
				
<tr><td>
	[ततः क्रुद्धो महाबाहुरैन्द्रमस्त्रं दुरासदम्।<br>प्रादुश्चक्रे महाराज त्रासयन्सर्वभारतान्।।	</td><td>	5-147-6a<br>5-147-6b	
</td></tr>
				
<tr><td>
	ततः शराः प्रादुरासन्दिव्यास्त्रप्रतिमन्त्रिताः।<br>प्रदीपाश्च शिखिमुखाः शतशोऽथ सहस्रशः।।	</td><td>	5-147-7a<br>5-147-7b	
</td></tr>
				
<tr><td>
	आकर्णपूर्णनिर्मुक्तैरग्न्यर्कांशुनिभैः शरैः।<br>नभोऽभवत्तद्दुष्प्रेक्ष्यमुल्काभिरिव संवृतम्।।	</td><td>	5-147-8a<br>5-147-8b	
</td></tr>
				
<tr><td>
	ततः शस्त्रान्धकारं तत्कौरवैः समुदीरितम्।<br>अशक्यं मनसाऽप्यन्यैः पाण्डवः सम्भ्रमन्निव।।	</td><td>	5-147-9a<br>5-147-9b	
</td></tr>
				
<tr><td>
	नाशयामास विक्रम्य शरैर्दिव्यास्त्रमन्त्रितैः।<br>नैशं तमोंशुभिः क्षिप्रं दिनादाविव भास्करः।।	</td><td>	5-147-10a<br>5-147-10b	
</td></tr>
				
<tr><td>
	ततस्तु तावकं सैन्यं दीप्तैः शरगभस्तिभिः।<br>आक्षिपत्पल्वलाम्बूनि निदाघार्क इव प्रभुः।।	</td><td>	5-147-11a<br>5-147-11b	
</td></tr>
				
<tr><td>
	ततो दिव्यास्त्रविदुषा प्रहिताः सायकांशवः।<br>समाप्लवन्द्विषत्सैन्यं लोकं भागोरिवांशवः।।	</td><td>	5-147-12a<br>5-147-12b	
</td></tr>
				
<tr><td>
	अथापरे समुत्सृष्टा विशिखास्तिग्मतेजसः।<br>हृदयान्याशु वीराणां विविशुः प्रियबन्धुवत्।।	</td><td>	5-147-13a<br>5-147-13b	
</td></tr>
				
<tr><td>
	य एनमीयुः समरे त्वद्योधाः शूरमानिनः।<br>शलभा इव ते दीप्तमग्निं प्राप्य ययुः क्षयम्।।	</td><td>	5-147-14a<br>5-147-14b	
</td></tr>
				
<tr><td>
	एवं स मृद्रञ्शत्रूणां जीवितानि यशांसि च।<br>पार्थश्चचार सङ्ग्रामे मृत्युर्विग्रहवानिव।।	</td><td>	5-147-15a<br>5-147-15b	
</td></tr>
				
<tr><td>
	स किरीटानि वस्त्राणि साङ्गदान्विपुलान्भुजान्।<br>सकुण्डलयुगान्कर्णान्केषाञ्चिदहरच्छरैः।।	</td><td>	5-147-16a<br>5-147-16b	
</td></tr>
				
				
<tr><td>
	सतोमरान्गजस्थानां सप्रासान्हयसादिनाम्।<br>सचर्मणः पदातीनां रथिनां च सधन्वनः।<br>सप्रतोदान्नियन्तॄणां बाहूंश्चिच्छेद पाण्डवः।।	</td><td>	5-147-17a<br>5-147-17b<br>5-147-17c	
</td></tr>
				
<tr><td>
	प्रदीप्तोग्रशरार्जिष्मान्बभौ तत्र धनञ्जयः।<br>सविस्फुलिङ्गाग्रशिखो ज्वलन्निव हुताशनः।।	</td><td>	5-147-18a<br>5-147-18b	
</td></tr>
				
<tr><td>
	तं देवराजप्रतिमं सर्वशस्त्रभृतां वरम्।<br>युगपद्दिक्षु सर्वासु रथस्थं पुरुषर्षभम्।।	</td><td>	5-147-19a<br>5-147-19b	
</td></tr>
				
<tr><td>
	निक्षिपन्तं महास्त्राणि प्रेक्षणीयं धनञ्जयम्।<br>नृत्यन्तं रथमार्गेषु धनुर्ज्यातलनादिनम्।।	</td><td>	5-147-20a<br>5-147-20b	
</td></tr>
				
<tr><td>
	निरीक्षितुं न शेकुस्ते यत्नवन्तोऽपि पार्थिवाः।<br>मध्यन्दिनगतं सूर्यं प्रतपन्तमिवाम्बरे।।	</td><td>	5-147-21a<br>5-147-21b	
</td></tr>
				
<tr><td>
	दीप्तोग्रसम्भृतशरः किरीटी विरराज ह।<br>वर्षास्विवोदीर्णजलः सेन्द्रधन्वाम्बुदो महान्।।	</td><td>	5-147-22a<br>5-147-22b	
</td></tr>
				
<tr><td>
	महास्त्रसंप्लुवे तस्मिञ्जिष्णुना सम्प्रवर्तिते।<br>सुदुस्तरे महाघोरे ममज्जुर्योधपुङ्गवाः।।	</td><td>	5-147-23a<br>5-147-23b	
</td></tr>
				
<tr><td>
	उत्कृत्तवदनैर्देहैः शरीरैः कृत्तबाहुभिः।<br>भुजैश्च पाणिनिर्मुक्तैः पाणिभिर्व्यङ्गुलीकृतैः।।	</td><td>	5-147-24a<br>5-147-24b	
</td></tr>
				
<tr><td>
	कृत्ताग्रहस्तैः करिभिः कृत्तदन्तैर्मदोत्कटैः।<br>हयैश्च विधुरग्रीवै रथैश्च शकलीकृतैः।।	</td><td>	5-147-25a<br>5-147-25b	
</td></tr>
				
<tr><td>
	निकृत्तान्त्रैः कृत्तपादैस्तथाऽन्यैः कृत्तसन्धिभिः।<br>निश्चेष्टैर्विस्फुरद्भिश्च शतशोऽथ सहस्रशः।।	</td><td>	5-147-26a<br>5-147-26b	
</td></tr>
				
<tr><td>
	मृत्योराघातललितं तत्पार्थायोधनं महत्।<br>अपश्याम महीपाल भीरूणां भयवर्धनम्।।	</td><td>	5-147-27a<br>5-147-27b	
</td></tr>
				
<tr><td>
	आक्रीडमिव रुद्रस्य पुराभ्यर्दयतः पशून्।<br>गजानां क्षुरनिर्मुक्तैः करैः सभुजगेव भूः।।	</td><td>	5-147-28a<br>5-147-28b	
</td></tr>
				
<tr><td>
	क्वजिद्बभौ स्रग्विणीव वक्त्रपद्मैः समाचिता।<br>विचित्रोष्णीषमुकुटैः केयूराङ्गदकुण्डलैः।।	</td><td>	5-147-29a<br>5-147-29b	
</td></tr>
				
				
<tr><td>
	स्वर्णचित्रतनुत्रैश्च भाण्डैश्च गजवाजिनाम्।<br>किरीटशतसङ्गीर्णा तत्र तत्र समाचिता।<br>विराज भृशं चित्रा मही नववधूरिव।।	</td><td>	5-147-30a<br>5-147-30b<br>5-147-30c	
</td></tr>
				
<tr><td>
	मज्जामेदःकर्दमिनीं शोणितौघतरङ्गिणीम्।<br>मर्मास्थिभिरगाधां च केशशैवलशाद्वलाम्।।	</td><td>	5-147-31a<br>5-147-31b	
</td></tr>
				
<tr><td>
	शिरोबाहूपलतटां रुग्णक्रोडास्थिसङ्कटाम्।<br>चित्रध्वजपताकाढ्यां छत्राचापोर्मिमालिनीम्।।	</td><td>	5-147-32a<br>5-147-32b	
</td></tr>
				
<tr><td>
	विगतासुमहाकायां गजदेहाभिसङ्कुलाम्।<br>रथोडुपशताकीर्णां हयसङ्घातरोधसम्।।	</td><td>	5-147-33a<br>5-147-33b	
</td></tr>
				
<tr><td>
	रथचक्रयुगेषाक्षकूबरैरतिदुर्गमाम्।<br>प्रासासिशक्तिपरशुविशिखाहिदुरासदाम्।।	</td><td>	5-147-34a<br>5-147-34b	
</td></tr>
				
<tr><td>
	बलकङ्कुमहानक्रां गोमायुमकरोत्कटाम्।<br>गृघ्रोदग्रमहाग्राहां शिवाविरुतभैरवाम्।।	</td><td>	5-147-35a<br>5-147-35b	
</td></tr>
				
<tr><td>
	नृत्यत्प्रेतपिशाचाद्यैर्भूताकीर्णां सहस्रशः।<br>गतासुयोधनिश्चेष्टशरीरशतवाहिनीम्।।	</td><td>	5-147-36a<br>5-147-36b	
</td></tr>
				
<tr><td>
	महाप्रतिभयां रौद्रां घोरां वैतरणीमिव।<br>नदीं प्रवर्तयामास भीरूणां भयवर्धिनीम्।।	</td><td>	5-147-37a<br>5-147-37b	
</td></tr>
				
<tr><td>
	तं दृष्ट्वा तस्य विक्रान्तमन्तकस्येव रूपिणः।<br>अभूतपूर्वं कुरुषु भयमागाद्रणाजिरे।।	</td><td>	5-147-38a<br>5-147-38b	
</td></tr>
				
<tr><td>
	तत आदाय वीराणामस्त्रैरस्त्राणि पाण्डवः।<br>आत्मानं रौद्रमाचष्ट रौद्रकर्मण्यधिष्ठितः।।	</td><td>	5-147-39a<br>5-147-39b	
</td></tr>
<tr><td>
	ततो रथवरान्राजन्नत्यतिक्रामदर्जुनः।।]	</td><td>	5-147-40a	
</td></tr>
				
<tr><td>
	मध्यन्दिनगतं सूर्यं प्रतपन्तमिवाम्बरे।<br>न शेकुः सर्वभूतानि पाण्डवं प्रतिवीक्षितुम्।।	</td><td>	5-147-41a<br>5-147-41b	
</td></tr>
				
<tr><td>
	प्रसृतांस्तस्य गाण्डीवाच्छरव्रातान्महात्मनः।<br>सङ्ग्रामे सम्प्रपश्यामो हंसपङ्क्तिरिवाम्बरे।।	</td><td>	5-147-42a<br>5-147-42b	
</td></tr>
				
<tr><td>
	विनिवार्य स वीराणामस्त्रैरस्त्राणि सर्वतः।<br>दर्शयन्रौद्रमात्मानमुग्रे कर्मणि धिष्ठितः।।	</td><td>	5-147-43a<br>5-147-43b	
</td></tr>
				
<tr><td>
	स तान्रथवरान्राजन्नत्याक्रामत्तदाऽर्जुनः।<br>मोहयन्निव नाराचैर्जयद्रथवधेप्सया।।	</td><td>	5-147-44a<br>5-147-44b	
</td></tr>
				
<tr><td>
	विसृजन्दिक्षु सर्वासु शरानच्युतसारथिः।<br>सरथो व्यचरत्तूर्णं प्रेक्षणीयो धनञ्जयः।।	</td><td>	5-147-45a<br>5-147-45b	
</td></tr>
				
<tr><td>
	भ्रमन्त इव शूरस्य शरव्राताः महात्मनः।<br>अदृश्यन्तान्तरिक्षस्थाः शतशोऽथ सहस्रशः।।	</td><td>	5-147-46a<br>5-147-46b	
</td></tr>
				
<tr><td>
	आददानं महेष्वासं सन्दधानं च सायकम्।<br>विसृजन्तं च कौन्तेयं नानुपश्याम वै तदा।।	</td><td>	5-147-47a<br>5-147-47b	
</td></tr>
				
				
<tr><td>
	तथा सर्वा दिशो राजन्सर्वांश्च रथिनो रणे।<br>आकुलीकृत्य कौन्तेयो जयद्रथमुपाद्रवत्।<br>विव्याध च चतुःषष्ट्या शराणां नतपर्वणाम्।।	</td><td>	5-147-48a<br>5-147-48b<br>5-147-48c	
</td></tr>
				
<tr><td>
	[सैन्धवाभिमुखं यान्तं योधाः सम्प्रेक्ष्य पाण्डवम्।<br>न्यवर्तन्त रणाद्वीरा निराशास्तस्य जीविते।।	</td><td>	5-147-49a<br>5-147-49b	
</td></tr>
				
<tr><td>
	यो योऽभ्यधावदाक्रन्दे तावकः पाण्डवं रणे।<br>तस्यतस्यान्तगा बाणाः शरीरे न्यपतन्प्रभो।।	</td><td>	5-147-50a<br>5-147-50b	
</td></tr>
				
<tr><td>
	कबन्धसङ्कुलं चक्रे तव सैन्यं महारथः।<br>अर्जुनो जयतां श्रेष्ठः शरैरग्न्यंशुसन्निभैः।।	</td><td>	5-147-51a<br>5-147-51b	
</td></tr>
				
<tr><td>
	एवं तत्तव राजेन्द्र चतुरङ्गबलं तदा।<br>व्याकुलीकृत्य कौन्तेयो जयद्रथमुपाद्रवत्।।	</td><td>	5-147-52a<br>5-147-52b	
</td></tr>
				
<tr><td>
	द्रौणिं पञ्चाशताऽविध्यद्वृषसेनं त्रिभिः शरैः।<br>कृपायमाणः कौन्तेयः कृपं नवभिरार्दयत्।।	</td><td>	5-147-53a<br>5-147-53b	
</td></tr>
				
<tr><td>
	शल्यं षोडशभिर्बाणैः कर्णं द्वात्रिंशता शरैः।<br>सैन्धवं तु चतुःषष्ट्या विद्व्वा सिंह इवानदत्।।]	</td><td>	5-147-54a<br>5-147-54b	
</td></tr>
				
<tr><td>
	सैन्धवस्तु तथा विद्धः शरैर्गाण्डीवधन्वना।<br>न चक्षमे सुसङ्क्रुद्धस्तोत्रार्दित इव द्विपः।।	</td><td>	5-147-55a<br>5-147-55b	
</td></tr>
				
<tr><td>
	स वराहध्वजस्तूर्णं गार्ध्रपत्रानजिह्मगान्।<br>क्रुद्धाशीविषसङ्काशान्कर्मारपरिमार्जितान्।।	</td><td>	5-147-56a<br>5-147-56b	
</td></tr>
				
<tr><td>
	आकर्णपूर्णांश्चिक्षेप फल्गुनस्य रथं प्रति।<br>त्रिभिस्तु विद्‌वा गोविन्दं नाराचैः षड्भिरर्जुनम्।।	</td><td>	5-147-57a<br>5-147-57b	
</td></tr>
				
<tr><td>
	अष्टभिर्वाजिनोऽविध्यद्ध्वजं चैकेन पत्रिणा।<br>`भूयश्चैवार्जुनं सङ्ख्ये शरवर्षैरवाकिरत्'।।	</td><td>	5-147-58a<br>5-147-58b	
</td></tr>
				
				
<tr><td>
	स विक्षिप्यार्जुनस्तूर्णं सैन्धवप्रहिताञ्शरान्।<br>युगपत्तस्य चिच्छेद शराभ्यां सैन्धवस्य ह।<br>सारथेश्च शिरः कायाद्व्वजं च समलङ्कृतम्।।	</td><td>	5-147-59a<br>5-147-59b<br>5-147-59c	
</td></tr>
				
<tr><td>
	स च्छिन्नयष्टिः सुमहान्धनञ्जयशराहतः।<br>वराहः सिन्धुराजस्य पपातेन्दुसमप्रभः।।	</td><td>	5-147-60a<br>5-147-60b	
</td></tr>
				
<tr><td>
	आदित्यं प्रेक्षमाणस्तु बीभत्सुः सृक्विणी लिहन्।<br>अपश्यन्नान्तरं तस्य रक्षिभिः संवृतस्य वै।।	</td><td>	5-147-61a<br>5-147-61b	
</td></tr>
				
<tr><td>
	अभवक्त्रोधरक्ताक्षो व्यात्तानन इवान्तकः।<br>अथाब्रवीद्वासुदेवः कुन्तीपुत्रं धनञ्जयम्।।	</td><td>	5-147-62a<br>5-147-62b	
</td></tr>
				
				
<tr><td>
	नैव शक्यस्त्वया हन्तुं निर्व्याजं भरतर्षभ।<br>स्रक्ष्याम्यहमुपायं तमादित्यस्यापवारणे।<br>ततोऽस्तं गतमादित्यं मंस्यते सिन्धुराडिह।।	</td><td>	5-147-63a<br>5-147-63b<br>5-147-63b	
</td></tr>
				
<tr><td>
	ततोऽस्य विस्मयः पार्थ हर्षश्चैव भविष्यति।<br>आत्मजीवितलाभाच्च प्रतिज्ञायाश्च नाशनात्।।	</td><td>	5-147-64a<br>5-147-64b	
</td></tr>
				
<tr><td>
	अस्तङ्गतमिवादित्यं दृष्ट्वा मोहेन बालिशः।<br>न हि शक्ष्यत्यथाऽऽत्मानं रक्षितुं हर्षसम्भवात्।।	</td><td>	5-147-65a<br>5-147-65b	
</td></tr>
				
<tr><td>
	एतस्मिन्नेव काले तु प्रहर्तव्यं धनञ्जय।<br>जयद्रथस्य क्षुद्रस्य सविदुर्दर्शनार्थिनः।।	</td><td>	5-147-66a<br>5-147-66b	
</td></tr>
<tr><td>
	<b>सञ्जय उवाच।</b>	</td><td>	5-147-67x	
</td></tr>
				
<tr><td>
	एवमुक्त्वा ततः पार्थं क्षिप्रमेवाहरत्प्रभाम्।<br>जनार्दनेन सृष्टं वै तम आदित्यनाशनम्।।	</td><td>	5-147-67a<br>5-147-67b	
</td></tr>
				
<tr><td>
	पार्थस्य बलमज्ञानात्तमो दृष्ट्वा सुदुःखितम्।<br>अभवंस्तावका योधा हर्षसङ्कुलचेतसः।।	</td><td>	5-147-68a<br>5-147-68b	
</td></tr>
				
<tr><td>
	ते प्रहृष्टा रणे राजन्नपश्यन्सैनिका रविम्।<br>उन्नाम्य वक्त्राणि तदा स च राजा जयद्रथः।।	</td><td>	5-147-69a<br>5-147-69b	
</td></tr>
				
				
<tr><td>
	वीक्षमाणे ततस्तस्मिन्सिन्धुराजे दिवाकरम्।<br>उन्नमय्य शिरोग्रीवां वीक्षते सूर्यमण्डलम्।<br>तस्य शीघ्रं पृषत्केन कायाच्छीर्षमपाहर।।	</td><td>	5-147-70a<br>5-147-70b<br>5-147-70c	
</td></tr>
				
<tr><td>
	केशवेनैवमुक्तः सन्नमर्षाद्रक्तलोचनः।<br>उद्बबर्ह शरं तीक्ष्णममरैरपि दुःसहम्।।	</td><td>	5-147-71a<br>5-147-71b	
</td></tr>
				
				
<tr><td>
	एवं तूणीशयं घोरमिन्द्राशनिसमप्रभम्।<br>वर्मभेदिनमत्यर्थं गन्धमाल्यार्चितं सदा।<br>विससर्ज ततस्तूर्णं सैन्धवस्य रथं प्रति।।	</td><td>	5-147-72a<br>5-147-72b<br>5-147-72c	
</td></tr>
				
<tr><td>
	स तु गाण्डीवनिर्मुक्तः शरः श्येन इवाशुनः।<br>शकुन्तमिव वृक्षाग्रात्सैन्धवस्याहरच्छिरः।।	</td><td>	5-147-73a<br>5-147-73b	
</td></tr>
				
				
<tr><td>
	प्रपतिष्यति शीर्षे तु कृष्णोऽर्जुनमथाब्रवीत्।<br>पार्थ पार्थ शिरो ह्येतद्यथा नेयान्महीतलम्।<br>तथा कुरु कुरुश्रेष्ठ वक्ष्ये तस्यापि कारणम्।।	</td><td>	5-147-74a<br>5-147-74b<br>5-147-74c	
</td></tr>
				
				
<tr><td>
	श्रुत्वा तु वचनं तस्य त्वरमाणोऽस्त्रमायया।<br>तथाऽहरच्छिरस्तस्य शरैरूर्ध्वं धनञ्जयः।<br>दुर्हृदामपहर्षाय सुहृदां हर्षणाय च।।	</td><td>	5-147-75a<br>5-147-75b<br>5-147-75c	
</td></tr>
				
<tr><td>
	तिर्यगूर्ध्वमधश्चैव पुनरूर्ध्वमथापि च।<br>दीर्घकालमवाक्वैव सम्प्रक्रीडन्निवार्जुनः।।	</td><td>	5-147-76a<br>5-147-76b	
</td></tr>
				
<tr><td>
	तत्सैन्यं सर्वतोपश्यन्महदाश्चर्यमद्भुतम्।<br>प्रापयत्स शिरो यस्माद्योधयन्नेव पार्थिवान्।।	</td><td>	5-147-77a<br>5-147-77b	
</td></tr>
				
<tr><td>
	शरैः कन्दुकवत्कृत्वा तस्यालोकाय पाण्डवः।<br>स्यमन्तपञ्चकाद्बाह्ये शिरस्तदहरच्छरैः।।	</td><td>	5-147-78a<br>5-147-78b	
</td></tr>
				
				
				
<tr><td>
	जयद्रथस्यार्जुनबाणनालं<br>मुखारविन्दं रुधिराम्बुसिक्तम्।<br>दृष्टं नरैश्चोपरिवर्तमानं<br>विद्याधरोत्सृष्टमिवैकपद्मम्।।	</td><td>	5-147-79a<br>5-147-79b<br>5-147-79c<br>5-147-79d	
</td></tr>
				
				
				
<tr><td>
	स देवशत्रूनिव देवराजः<br>किरीटमाली व्यधमत्सपत्नान्।<br>यथा तमांस्यभ्युदितस्तमोघ्नः<br>पूर्णां प्रतिज्ञां स समाप्य वीरः।।	</td><td>	5-147-80a<br>5-147-80b<br>5-147-80c<br>5-147-80d	
</td></tr>
				
				
				
				
				
<tr><td>
	तं भूमिदेशं च शिरो विनेतुम्।।	</td><td>	5-147-81f	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे सप्तचत्वारिंशदधिकशततमोऽध्यायः।। 147 ।।	</td><td>		
</td></tr>
</tbody>