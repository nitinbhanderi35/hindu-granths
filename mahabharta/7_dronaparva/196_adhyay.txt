				
<tbody><tr><td>
	<b>सञ्जय उवाच।</b>	</td><td>	5-196-1x	
</td></tr>
				
<tr><td>
	छद्मना निहतं श्रुत्वा पितरं पापकर्मणा।<br>बाष्पेणापूर्यत द्रौणी रोषेण च नरर्षभ।।	</td><td>	5-196-1a<br>5-196-1b	
</td></tr>
				
<tr><td>
	तस्य क्रुद्धस्य राजेन्द्र वपुर्दीप्तमदृश्यत।<br>अन्तकस्येव भूतानि जिहीर्षोः कालपर्यये।।	</td><td>	5-196-2a<br>5-196-2b	
</td></tr>
				
<tr><td>
	अश्रूपुर्णे ततो नेत्रे व्यपमृज्य पुनः पुनः।<br>उवाच कोपान्निःश्वस्य दुर्योधनमिदं वचः।।	</td><td>	5-196-3a<br>5-196-3b	
</td></tr>
				
				
<tr><td>
	पिता मम यथा क्षुद्रैर्न्यस्तशस्त्रो निपातितः।<br>धर्मध्वजवता पापं कृतं तद्विदितं मम।<br>अनार्यं सुनृशंसं च धर्मपुत्रस्य मे श्रुतम्।।	</td><td>	5-196-4a<br>5-196-4b<br>5-196-4c	
</td></tr>
				
<tr><td>
	युद्धेष्वपि प्रवृत्तानां ध्रुवं जयपराजयौ।<br>द्वयमेतद्भवेद्राजन्वधस्तत्र प्रशस्यते।।	</td><td>	5-196-5a<br>5-196-5b	
</td></tr>
				
<tr><td>
	न्यायवृत्तो वधो यस्तु संङ्ग्रामे युध्यतो भवेत्।<br>न स दुःखाय भवति तथा दृष्टो हि स द्विजैः।।	</td><td>	5-196-6a<br>5-196-6b	
</td></tr>
				
<tr><td>
	गतः स वीरलोकाय पिता मम न संशयः।<br>न शोच्यः पुरुषव्याघ्र यस्तदा निधनं गतः।।	</td><td>	5-196-7a<br>5-196-7b	
</td></tr>
				
<tr><td>
	यत्तु धर्मप्रवृतः सन्केशग्रहणमाप्तवान्।<br>पश्यतां सर्वसैन्यानां तन्मे मर्माणि कृन्तति।।	</td><td>	5-196-8a<br>5-196-8b	
</td></tr>
				
<tr><td>
	मयि जीवति यत्तातः केशग्रहमवाप्तवान्।<br>कथमन्ये करिष्यन्ति पुत्रेभ्यः पुत्रिणः स्पृहाम्।।	</td><td>	5-196-9a<br>5-196-9b	
</td></tr>
				
<tr><td>
	कामात्क्रोधादविज्ञानाद्वर्षाद्बाल्येन वा पुनः।<br>विधर्मकाणि कुर्वन्ति तथा परिभवन्ति च।।	</td><td>	5-196-10a<br>5-196-10b	
</td></tr>
				
<tr><td>
	तदिदं पार्षतेनेह महदाधर्मिकं कृतम्।<br>अवज्ञाय च मां नूनं नृशंसेन दुरात्मना।।	</td><td>	5-196-11a<br>5-196-11b	
</td></tr>
				
<tr><td>
	तस्यानुबन्धं द्रष्टाऽसौ धृष्टद्युम्नः सुदारुणम्।<br>अकार्यं परमं कृत्वा मिथ्यावादी च पाण्डवः।।	</td><td>	5-196-12a<br>5-196-12b	
</td></tr>
				
<tr><td>
	यो ह्यसौ छद्मनाऽऽचार्यं शस्त्रं सन्न्यासयत्तदा।<br>तस्याद्य धर्मराजस्य भूमिः पास्यति शोणितम्।।	</td><td>	5-196-13a<br>5-196-13b	
</td></tr>
				
<tr><td>
	शपे सत्येन कौरव्य इष्टापूर्तेन चैव ह।<br>अहत्वा सर्वपाञ्चालाञ्जीवेयं न कथञ्चन।।	</td><td>	5-196-14a<br>5-196-14b	
</td></tr>
				
<tr><td>
	सर्वोपायैर्यतिष्यामि पाञ्चालानामहं वधे।<br>धृष्टद्युम्नं च समरे हन्ताऽहं पापकारिणम्।।	</td><td>	5-196-15a<br>5-196-15b	
</td></tr>
				
<tr><td>
	कर्मणा येन तेनेह मृदुना दारुणेन च।<br>पाञ्चालानां वधं कृत्वा शान्तिं लब्धास्मि कौरव।।	</td><td>	5-196-16a<br>5-196-16b	
</td></tr>
				
<tr><td>
	यदर्थं पुरुषव्याघ्र पुत्रानिच्छन्ति मानवाः।<br>प्रेत्य चेह च सम्प्राप्तात्त्रायन्ते महतो भयात्।।	</td><td>	5-196-17a<br>5-196-17b	
</td></tr>
				
<tr><td>
	पित्रा तु मम साऽवस्था प्राप्ता निर्बन्धुना यथा।<br>मयि शैलप्रतीकाशे पुत्रे शिष्ये च जीवति।।	</td><td>	5-196-18a<br>5-196-18b	
</td></tr>
				
<tr><td>
	धिङ्ममास्त्राणि दिव्यानि धिग्बाहू धिक्पराक्रमम्।<br>यं स्म द्रोणः सुतं प्राप्य केशग्रहमवाप्तवान्।।	</td><td>	5-196-19a<br>5-196-19b	
</td></tr>
				
<tr><td>
	स तथाहं करिष्यासि यथा भरतसत्तम।<br>परलोकगतस्यापि भविष्याम्यनृणः पितुः।।	</td><td>	5-196-20a<br>5-196-20b	
</td></tr>
				
<tr><td>
	आर्येण हि न वक्तव्या कदाचित्स्तुतिरात्मनः।<br>पितुर्वधममृष्यंस्तु वक्ष्याम्यद्येह पौरुषम्।।	</td><td>	5-196-21a<br>5-196-21b	
</td></tr>
				
<tr><td>
	अद्य पश्यन्तु मे वीर्यं पाण्डवाः सजनार्दनाः।<br>मृद्गतः सर्वसैन्यानि युगान्तमिव कुर्वतः।।	</td><td>	5-196-22a<br>5-196-22b	
</td></tr>
				
<tr><td>
	न हि देवा न गन्धर्वा नासुरा न च राक्षसाः।<br>अद्य शक्ता रणे जेतुं रथस्थं मां नरर्षभाः।।	</td><td>	5-196-23a<br>5-196-23b	
</td></tr>
				
				
<tr><td>
	मदन्यो नास्ति लोकेऽस्मिन्नर्जुनाद्वाऽस्त्रवित्क्वचित्।<br>अहं हि ज्वलतां मध्ये मयूखानामिवांशुमान्।<br>प्रयोक्ता देवसृष्टानामस्त्राणां पृतनागतः।।	</td><td>	5-196-24a<br>5-196-24b<br>5-196-24c	
</td></tr>
				
<tr><td>
	भृशमिष्वसनादद्य मत्प्रयुक्ता महाहवे।<br>दर्शयन्तः शरा वीर्यं प्रमथिष्यन्ति पाण्डवान्।।	</td><td>	5-196-25a<br>5-196-25b	
</td></tr>
				
<tr><td>
	अद्य सर्वा दिशो राजन्धाराभिरिव सङ्कुलाः।<br>आवृताः पत्रिभिस्तीक्ष्णैर्द्रष्टारो मामकैरिह।।	</td><td>	5-196-26a<br>5-196-26b	
</td></tr>
				
<tr><td>
	विकिरञ्छरजालानि सर्वतो भैरवस्वनान्।<br>शत्रून्निपातयिष्यामि महावात इव द्रुमान्।।	</td><td>	5-196-27a<br>5-196-27b	
</td></tr>
				
<tr><td>
	न हि जानाति बीभत्सुस्तदस्त्रं न जनार्दनः।<br>न भीमसेनो न यमौ न च राजा युधिष्ठिरः।।	</td><td>	5-196-28a<br>5-196-28b	
</td></tr>
				
<tr><td>
	न पार्षतो दुरात्माऽसौ न शिखण्डी न सात्यकिः।<br>यदिदं मयि कौरव्य सकल्यं सनिवर्तनम्।।	</td><td>	5-196-29a<br>5-196-29b	
</td></tr>
				
<tr><td>
	नारायणाय मे पित्रा प्रणम्य विधिपूर्वकम्।<br>उपहारः पुरा दत्तो ब्रह्मरूप उपस्थितः।।	</td><td>	5-196-30a<br>5-196-30b	
</td></tr>
				
<tr><td>
	तं स्वयं प्रतिगृह्याथ भगवान्स वरं ददौ।<br>वव्रे पिता मे परममस्त्रं नारायणं ततः।।	</td><td>	5-196-31a<br>5-196-31b	
</td></tr>
				
<tr><td>
	अथैनमब्रवीद्राजन्भागवान्देवसत्तमः।<br>भविता त्वत्समो नान्यः कश्चिद्युधि नरः क्वचित्।।	</td><td>	5-196-32a<br>5-196-32b	
</td></tr>
				
<tr><td>
	न त्विदं सहसा ब्रह्मन्प्रयोक्तव्यं कथञ्चन।<br>न ह्येतदस्त्रमन्यत्र वधाच्छत्रोर्निवर्तते।।	</td><td>	5-196-33a<br>5-196-33b	
</td></tr>
				
<tr><td>
	न चैतच्छक्यते जेतुं को न वध्येत वै प्रभो।<br>अवध्यमपि हन्याद्वि तस्मान्नैतत्प्रयोजयेत्।।	</td><td>	5-196-34a<br>5-196-34b	
</td></tr>
				
<tr><td>
	अथ सङ्ख्ये रथस्यैव शस्त्राणां च विसर्जनम्।<br>प्रयाचनं च शत्रूणां गमनं शरणस्य च।।	</td><td>	5-196-35a<br>5-196-35b	
</td></tr>
				
<tr><td>
	एते प्रशमने योगा महास्त्रस्य परन्तप।<br>सर्वथा पीडितो हिंस्यादवध्यान्पीडयन्रणे।।	</td><td>	5-196-36a<br>5-196-36b	
</td></tr>
				
				
<tr><td>
	तज्जग्राह पिता मह्यमब्रवीच्चैव स प्रभुः।<br>त्वं वधिष्यसि सर्वाणि शस्त्रवर्षाण्यनेकशः।<br>अनेनास्त्रेण सङ्ग्रामे तेजसा च ज्वलिष्यसि।।	</td><td>	5-196-37a<br>5-196-37b<br>5-196-37c	
</td></tr>
				
<tr><td>
	एवमुक्त्वा स भगवान्दिवमाचक्रमे प्रभुः।<br>एतन्नारायणादस्त्रं तत्प्राप्तं पितृबन्धुना।।	</td><td>	5-196-38a<br>5-196-38b	
</td></tr>
				
<tr><td>
	तेनाहं पाण्डवांश्चैव पाञ्चालान्मात्स्यकेकयान्।<br>विद्रावयिष्यामि रणे शचीपतिरिवासुरान्।।	</td><td>	5-196-39a<br>5-196-39b	
</td></tr>
				
<tr><td>
	यथायथाऽहमिच्छेयं तथा भूत्वा शरा मम।<br>निपतेयुः सपत्नेषु विक्रमत्स्वपि भारत।।	</td><td>	5-196-40a<br>5-196-40b	
</td></tr>
				
<tr><td>
	यथेष्टमश्मवर्षेण प्रवर्षिष्ये रणे स्थितः।<br>अयोमुखैश्च विहगैर्द्रावयिष्ये महारथान्।।	</td><td>	5-196-41a<br>5-196-41b	
</td></tr>
<tr><td>
	परश्वथांश्च निशितानुत्स्रक्ष्येऽहमसंशयम्।।	</td><td>	5-196-42a	
</td></tr>
				
<tr><td>
	सोऽहं नारायणास्त्रेण महता शत्रुतापनः।<br>शत्रून्विध्वंसयिष्यामि कदर्थीकृत्य पाण्डवान्।।	</td><td>	5-196-43a<br>5-196-43b	
</td></tr>
				
<tr><td>
	मित्रब्रह्मगुरुद्रोही जाल्मकः सुविगर्हितः।<br>पाञ्चालापशदश्चाद्य न मे जीवन्विमोक्ष्यते।।	</td><td>	5-196-44a<br>5-196-44b	
</td></tr>
				
				
<tr><td>
	तच्छ्रुत्वा द्रोणपुत्रस्य पर्यवर्तत वाहिनी।<br>ततः सर्वे महाशङ्खान्दध्मुः पुरुषसत्तमाः।<br>भेरीश्चाभ्यहनन्हृष्टा डिण्डिभांश्च सहस्रशः।।	</td><td>	5-196-45a<br>5-196-45b<br>5-196-45c	
</td></tr>
				
<tr><td>
	तथा ननाद वसुधा खुरनेमिप्रपीडिता।<br>स शब्दस्तुमुलः खं द्यां पृथिवीं च व्यनादयत्।।	</td><td>	5-196-46a<br>5-196-46b	
</td></tr>
				
<tr><td>
	तं शब्दं पाण्डवाः श्रुत्वा पर्जन्यनिनदोपमम्।<br>समेत्य रथिनां श्रेष्ठाः सहिताश्चाप्यमन्त्रयन्।।	</td><td>	5-196-47a<br>5-196-47b	
</td></tr>
				
<tr><td>
	तथोक्त्वा द्रोणपुत्रस्तु वार्युपस्पृश्य भारत।<br>प्रादुश्चकार तद्दिव्यमस्त्रं नारायणं तदा।।	</td><td>	5-196-48a<br>5-196-48b	
</td></tr>
<tr><td>
	।। इति श्रीमन्महाभारते द्रोणपर्वणि नारायणास्त्रमोक्षपर्वणि <br>पञ्चदशदिवसयुद्धे षण्णवत्यधिकशततमोऽध्यायः।। 196 ।।	</td><td>		
</td></tr>
</tbody>