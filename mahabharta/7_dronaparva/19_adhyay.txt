				
<tbody><tr><td>
	<b>सञ्च उवाच।</b>	</td><td>	5-19-1x	
</td></tr>
				
<tr><td>
	दृष्टा तु सन्निवृत्तांस्तान्संशप्तकगणान्पुनः।<br>वासुदेवं महात्मानमर्जुनः समभाषत।।	</td><td>	5-19-1a<br>5-19-1b	
</td></tr>
				
<tr><td>
	चोदयाश्वान्हृषीकेश संशप्तकगणान्प्रति।<br>नैते हास्यन्ति सङ्ग्रामं जीवन्त इति मे मतिः।।	</td><td>	5-19-2a<br>5-19-2b	
</td></tr>
				
<tr><td>
	पश्य मेऽस्त्रबलं घोरं बाह्वोरिष्वसनस्य च।<br>अद्यैतान्पातयिष्यामि क्रुद्धो रुद्रः पशूनिव।।	</td><td>	5-19-3a<br>5-19-3b	
</td></tr>
<tr><td>
	<b>सञ्जय उवाच।</b>	</td><td>	5-19-4x	
</td></tr>
				
<tr><td>
	ततः कृष्णः स्मितं कृत्वा प्रतिनन्द्य शिवेन तम्।<br>प्रावेशयत दुर्धर्षो यत्रयत्रैच्छदर्जुनः।।	</td><td>	5-19-4a<br>5-19-4b	
</td></tr>
				
<tr><td>
	स रथो भ्राजतेऽत्यर्थमुह्यमानो रणे तदा।<br>उह्यमानमिवाकाशे विमानं पाण्डुरैर्हयैः।।	</td><td>	5-19-5a<br>5-19-5b	
</td></tr>
				
<tr><td>
	मण्डलानि ततश्चक्रे गतप्रत्यागतानि चे।<br>यथा शक्ररथो राजन्युद्धे देवासुरे पुरा।।	</td><td>	5-19-6a<br>5-19-6b	
</td></tr>
				
<tr><td>
	अथ नारायणाः क्रुद्धा विविधायुधपाणयः।<br>छादयन्तः शरव्रातैः परिवव्रुर्धनञ्जयम्।।	</td><td>	5-19-7a<br>5-19-7b	
</td></tr>
				
<tr><td>
	अदृश्यं च मुहूर्तेन चक्रुस्ते भरतर्षभ।<br>कृष्णेन सहितं युद्धे कुन्तीपुत्रं धनञ्जयम्।।	</td><td>	5-19-8a<br>5-19-8b	
</td></tr>
				
<tr><td>
	क्रुद्धस्तु फल्गुनः सङ्ख्ये द्विगुणीकृतविक्रमः।<br>गाण्डीवं धनुरामृज्य तूर्णं जग्राह संयुगे।।	</td><td>	5-19-9a<br>5-19-9b	
</td></tr>
				
<tr><td>
	बद्ध्वा च भ्रुकुटिं वक्त्रे क्रोधस्य प्रतिलक्षणम्।<br>देवदत्तं महाशङ्खं पूरयामास पाण्डवः।।	</td><td>	5-19-10a<br>5-19-10b	
</td></tr>
				
<tr><td>
	अथास्त्रमरिसङ्घघ्नं त्वाष्ट्रमभ्यस्यदर्जुनः।<br>ततो रूपसहस्राणि प्रादुरासन्पृथक्पृथक्।।	</td><td>	5-19-11a<br>5-19-11b	
</td></tr>
				
<tr><td>
	अर्जुनप्रतिरूपैस्तैर्नानारूपैर्विमोहिताः।<br>अन्योन्येनार्जुनं मत्वा स्वमात्मानं च जघ्निरे।।	</td><td>	5-19-12a<br>5-19-12b	
</td></tr>
				
<tr><td>
	अयमर्जुनोऽयं गोविन्द इमौ पाण्डवयादवौ।<br>इति ब्रुवाणाः संमूढा जघ्नुरन्योन्यमाहवे।।	</td><td>	5-19-13a<br>5-19-13b	
</td></tr>
				
<tr><td>
	`अन्योन्यं समरे जघ्नुस्तावका भरतर्षभ'।<br>मोहिताः परमास्त्रेण क्षयं जग्मुः परस्परम्।।	</td><td>	5-19-14a<br>5-19-14b	
</td></tr>
				
<tr><td>
	`रुधिरोक्षितगात्रास्ते प्रेक्षमाणः परस्परम्'।<br>अशोभन्त रणे योधाः पुष्पिता इव किंशुकाः।।	</td><td>	5-19-15a<br>5-19-15b	
</td></tr>
				
<tr><td>
	`रुधिरोत्पीडनास्ते तु रुधिरेण समुक्षिताः।<br>चन्दनस्य रसेनेव व्यभ्राजन्त रणाजिरे।।	</td><td>	5-19-16a<br>5-19-16b	
</td></tr>
				
<tr><td>
	ततः प्रसह्य बीभत्सुर्व्याक्षिपद्गाण्डिवं धनुः।<br>न्यहनत्ताञ्छरैस्तीक्ष्णैस्तमः सूर्य इवांशुभिः।।	</td><td>	5-19-17a<br>5-19-17b	
</td></tr>
				
<tr><td>
	हतावशिष्टास्ते भूयः परिवार्य धनञ्जयम्।<br>साश्वध्वजरथं चक्रुरदृश्यं शरवृष्टिभिः'।।	</td><td>	5-19-18a<br>5-19-18b	
</td></tr>
				
<tr><td>
	ततः शरसहस्राणि तैर्विमुक्तानि भस्मसात्।<br>कृत्वा तदस्त्रं तान्वीराननयद्यमसादनम्।।	</td><td>	5-19-19a<br>5-19-19b	
</td></tr>
				
<tr><td>
	अथ प्रहस्य बीभत्सुर्ललित्थान्मालवानपि।<br>मावेल्लकांस्त्रिगर्तांश्च यौधेयांश्चार्दयच्छरैः।।	</td><td>	5-19-20a<br>5-19-20b	
</td></tr>
				
<tr><td>
	ते हन्यमाना वीरेण क्षत्रियाः कालचोदिताः।<br>व्यसृजञ्छरजालानि पार्थे नानाविधानि च।।	</td><td>	5-19-21a<br>5-19-21b	
</td></tr>
				
<tr><td>
	न ध्वजो नार्जुनस्तत्र न रथो न च केशवः।<br>प्रत्यदृश्यत घोरेण शरवर्षेण संवृतः।।	</td><td>	5-19-22a<br>5-19-22b	
</td></tr>
				
<tr><td>
	ततस्ते लब्धलक्षत्वादन्योन्यमभिचुक्रुशुः।<br>हतौ कृष्णाविति प्रीत्या वासांस्यादुधुवुस्तदा।।	</td><td>	5-19-23a<br>5-19-23b	
</td></tr>
				
<tr><td>
	भेरीमृदङ्गशङ्खांश्च दध्मुर्वीराः सहस्रशः।<br>सिंहनादरवांश्चोग्रांश्चक्रिरे तत्र मारिष।।	</td><td>	5-19-24a<br>5-19-24b	
</td></tr>
				
<tr><td>
	ततः प्रसिष्विदे कृष्णः खिन्नश्चार्जुनमब्रवीत्।<br>क्वासि पार्थ न पश्यामि कच्चिज्जीवसि शत्रुहन्।।	</td><td>	5-19-25a<br>5-19-25b	
</td></tr>
				
<tr><td>
	तस्य तद्भाषितं श्रुत्वा त्वरमाणो धनञ्जयः।<br>वायव्यास्त्रेण तैरस्तां शरवृष्टिमपाहरत्।।	</td><td>	5-19-26a<br>5-19-26b	
</td></tr>
				
<tr><td>
	ततः संशप्तकव्रातान्साश्वद्विपरथायुधान्।<br>उवाह भगवान्वायुः शुष्कपर्मचयानिव।।	</td><td>	5-19-27a<br>5-19-27b	
</td></tr>
				
<tr><td>
	उह्यमानास्तु ते राजन्बह्वशोभन्त वायुना।<br>प्रडीनाः पक्षिणः काले वृक्षेभ्य इव मारिष।।	</td><td>	5-19-28a<br>5-19-28b	
</td></tr>
				
<tr><td>
	तांस्तथा व्याकुलीकृत्य त्वरमाणो धनञ्जयः।<br>जघान निशितैर्बाणैः सहस्राणि शतानि च।।	</td><td>	5-19-29a<br>5-19-29b	
</td></tr>
				
<tr><td>
	शिरांसि भल्लैरहरद्बाहूनपि च सायुधान्।<br>हस्तिहस्तोपमांश्चोरूञ्शरैरुर्व्यामपातयत्।।	</td><td>	5-19-30a<br>5-19-30b	
</td></tr>
				
<tr><td>
	पृष्ठच्छिन्नान्विचरणान्विमस्तकदृगङ्गुलीन्।<br>नानाङ्गावयवैर्हीनांश्चकारारीन्धनञ्जयः।।	</td><td>	5-19-31a<br>5-19-31b	
</td></tr>
				
<tr><td>
	गन्धर्वनगराकारान्विधिवत्कल्पितान्रथान्।<br>शरैर्विशकलीकुर्वंश्चक्रे व्यश्वरथद्विपान्।।	</td><td>	5-19-32a<br>5-19-32b	
</td></tr>
				
<tr><td>
	मुण्डतालवनानीव तत्रतत्र चकाशिरे।<br>छिन्ना रथध्वजव्राताः केचित्तत्र क्वचित्क्वचित्।।	</td><td>	5-19-33a<br>5-19-33b	
</td></tr>
				
<tr><td>
	सोत्तरायुधिनो नागाः सपताकाङ्कुशध्वजाः।<br>पेतुः शक्राशनिहता द्रुमवन्त इवाचलाः।।	</td><td>	5-19-34a<br>5-19-34b	
</td></tr>
				
<tr><td>
	चामरापीडकवचाः स्रस्तान्त्रनयनास्तथा।<br>सारोहास्तुरगाः पेतुः पार्तबाणहताः क्षितौ।।	</td><td>	5-19-35a<br>5-19-35b	
</td></tr>
				
<tr><td>
	विप्रविद्धासिनाराचाश्छिन्नवर्मर्ष्टिशक्तयः।<br>पत्तयश्चिन्नवर्माणः कृपणाः शेरते हताः।।	</td><td>	5-19-36a<br>5-19-36b	
</td></tr>
				
<tr><td>
	तैर्हतैर्हन्यमानैश्च पतद्भिः पतितैरपि।<br>भ्रमद्भिर्निष्टनद्भिश्च क्रूरमायोधनं बभौ।।	</td><td>	5-19-37a<br>5-19-37b	
</td></tr>
				
<tr><td>
	रजश्च चाप्यभवद्दुर्गा कबन्धशतसङ्कुला।।<br>तद्बभौ रौद्रबीभत्सं बीभत्सोर्यानमाहवे।	</td><td>	5-19-38a<br>5-19-38b	
</td></tr>
				
<tr><td>
	आक्रीडमिव रुद्रस्य घ्नतः कालात्यये पशून्।।<br>कते वध्यमानाः पार्थेन व्याकुलाश्वरथद्विपाः।	</td><td>	5-19-39a<br>5-19-39b	
</td></tr>
				
<tr><td>
	तमेवाभिमुखाः क्षीणाः शक्रस्यातिथितां गताः।।<br>सा भूमीर्भरतश्रेष्ठ निहतैस्तैर्महारथैः।	</td><td>	5-19-40a<br>5-19-40b	
</td></tr>
				
<tr><td>
	आस्तीर्णा सम्बभौ सर्वा प्रेतीभूतैः समन्ततः।।<br>एतस्मिन्नन्तरे चैव प्रमत्ते सव्यसाचिनि।	</td><td>	5-19-41a<br>5-19-41b	
</td></tr>
				
<tr><td>
	व्यूढानीकस्ततो द्रोणो युधिष्ठिरमुपाद्रवत्।।<br>तं प्रत्यगृह्णंस्त्वरिता व्यूढानीकाः प्रहारिणः।	</td><td>	5-19-42a<br>5-19-42b	
</td></tr>
<tr><td>
	युधिष्ठिरं परीप्सन्तस्तदासीत्तुमुलं महत्।।	</td><td>	5-19-43a	
</td></tr>
<tr><td>
	।। इति श्रीमन्महाभारते द्रोणपर्वणि संशप्तकवधपर्वणि<br> द्वादशदिवसयुद्धे एकोनविंशोऽध्यायः।। 19 ।।	</td><td>		
</td></tr></tbody>