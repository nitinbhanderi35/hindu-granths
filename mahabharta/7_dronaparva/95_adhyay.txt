				
<tbody><tr><td>
	<b>सञ्जय उवाच।</b>	</td><td>	5-95-1x	
</td></tr>
				
<tr><td>
	प्रविष्टयोर्महाराज पार्थवार्ष्णेययो रणे।<br>दुर्योधने प्रयाते च पृष्ठतः पुरुषर्षभे।।	</td><td>	5-95-1a<br>5-95-1b	
</td></tr>
				
<tr><td>
	जवेनाभ्यद्रवन्द्रोणं महता निःस्वनेन च।<br>पाण्डवाः सोमकैः सार्धं ततो युद्धमवर्तत।।	</td><td>	5-95-2a<br>5-95-2b	
</td></tr>
				
<tr><td>
	तद्युद्धमभवत्तीव्रं तुमुलं रोमहर्षणम्।<br>कुरूणां पाण्डवानां च व्यूहस्य पुरतोऽद्भुतम्।।	</td><td>	5-95-3a<br>5-95-3b	
</td></tr>
				
<tr><td>
	राजन्कदाचिन्नास्माभिर्दृष्टं तादृङ्क च श्रुतम्।<br>यादृङ्मध्यगते सूर्ये युद्धमासीद्विशाम्पते।।	</td><td>	5-95-4a<br>5-95-4b	
</td></tr>
				
<tr><td>
	धृष्टद्युम्नमुखाः पार्था व्यूढानीकाः प्रहारिणः।<br>द्रोणस्य सैन्यं ते सर्वे शरवर्षैरवाकिरन्।।	</td><td>	5-95-5a<br>5-95-5b	
</td></tr>
				
<tr><td>
	वयं द्रोणं पुरस्कृत्य सर्वशस्त्रभृतां वरम्।<br>पार्षतप्रमुखान्पार्थानभ्यवर्षाम सायकैः।।	</td><td>	5-95-6a<br>5-95-6b	
</td></tr>
				
<tr><td>
	महामेघाविवोदीर्णौ मिश्रवातौ हिमात्यये।<br>सेनाग्रे प्रचकाशेते रुचिरे रथभूषिते।।	</td><td>	5-95-7a<br>5-95-7b	
</td></tr>
				
<tr><td>
	समेत्य तु महासेने चक्रतुर्वेगमुत्तमम्।<br>जाह्नवीयमुने नद्यौ प्रावृषीवोल्बणोदके।।	</td><td>	5-95-8a<br>5-95-8b	
</td></tr>
				
<tr><td>
	नानाशस्त्रपुरोवातो द्विपाश्वरथसंवृतः।<br>गदाविद्युन्महारौद्रः सङ्ग्रामजलदो महान्।।	</td><td>	5-95-9a<br>5-95-9b	
</td></tr>
				
<tr><td>
	भारद्वाजानिलोद्भूतः शरधारासहस्रवान्।<br>अभ्यवर्षन्महारौद्रं पाण्डुसेनाग्निमुद्धतम्।।	</td><td>	5-95-10a<br>5-95-10b	
</td></tr>
				
<tr><td>
	समुद्रमिव घर्मान्ते विशन्घोरो महानिलः।<br>व्यक्षोभयदनीकानि पाण्डवानां द्विजोत्तमः।।	</td><td>	5-95-11a<br>5-95-11b	
</td></tr>
				
<tr><td>
	तेऽपि सर्वप्रयत्नेन द्रोणमेव समाद्रवन्।<br>बिभित्सन्तो महासेतुं वार्योघाः प्रबला इव।।	</td><td>	5-95-12a<br>5-95-12b	
</td></tr>
				
<tr><td>
	वारयामास तान्द्रोणो जलौघमचलो यथा।<br>पाण्डवान्समरे क्रुद्धान्पाञ्चालांश्च सकेकयान्।।	</td><td>	5-95-13a<br>5-95-13b	
</td></tr>
				
<tr><td>
	अथापरे च राजानः परिवृत्य समन्ततः।<br>महाबला रणे शूराः पाञ्चालानन्ववारयन्।।	</td><td>	5-95-14a<br>5-95-14b	
</td></tr>
				
<tr><td>
	ततो रणे नरव्याघ्रः पार्षतः पाण्डवैः सह।<br>सञ्जघानासकृद्द्रोणं बिभित्सुररिवाहिनीम्।।	</td><td>	5-95-15a<br>5-95-15b	
</td></tr>
				
<tr><td>
	यथैव शरवर्षाणि द्रोणो वर्षति पार्षते।<br>तथैव शरवर्षाणि धृष्टद्युम्नोऽप्यवर्षत।।	</td><td>	5-95-16a<br>5-95-16b	
</td></tr>
				
<tr><td>
	सनिस्त्रिंशपुरोवातः शक्तिप्रासर्ष्टिसंवृतः।<br>ज्याविद्युच्चापसंहादो धृष्टद्युम्नबलाहकः।।	</td><td>	5-95-17a<br>5-95-17b	
</td></tr>
				
<tr><td>
	शरधाराश्मवर्षाणि व्यसृजत्सर्वतो दिशम्।<br>निघ्नन्रथवराश्वौघान्प्लावयामास वाहिनीम्।।	</td><td>	5-95-18a<br>5-95-18b	
</td></tr>
				
<tr><td>
	यंयमार्च्छच्छरैर्द्रोणः पाण्डवानां रथव्रजम्।<br>ततस्ततः शरैर्द्रोणमपाकर्षत पार्षतः।।	</td><td>	5-95-19a<br>5-95-19b	
</td></tr>
				
<tr><td>
	तथा तु यतमानस्य द्रोणस्य युधि भारत।<br>धृष्टद्युम्नं समासाद्य त्रिधा सैन्यमभिद्यत।।	</td><td>	5-95-20a<br>5-95-20b	
</td></tr>
				
<tr><td>
	भोजमेकेऽभ्यवर्तन्त जलसन्धं तथाऽपरे।<br>पाण्डवैर्हन्यमानाश्च द्रोणमेवापरे ययुः।।	</td><td>	5-95-21a<br>5-95-21b	
</td></tr>
				
<tr><td>
	सङ्घट्टयति सैन्यानि द्रोणस्तु रथिनां वरः।<br>व्यधमच्चापि तान्यस्य धृष्टद्युम्नो महारथः।।	</td><td>	5-95-22a<br>5-95-22b	
</td></tr>
				
<tr><td>
	धार्तराष्ट्रास्तथा भूता वध्यन्ते पाण्डुसृञ्जयैः।<br>अगोपाः पशवोऽरण्ये बहुभिः श्वापदैरिव।।	</td><td>	5-95-23a<br>5-95-23b	
</td></tr>
				
<tr><td>
	कालः स्म ग्रसते योधान्धृष्टद्युम्नेन मोहितान्।<br>सङ्ग्रामे तुमुले तस्मिन्निति सम्मेनिरे जनाः।।	</td><td>	5-95-24a<br>5-95-24b	
</td></tr>
				
<tr><td>
	कुनृपस्य यथा राष्ट्रं दुर्भिक्षव्याधितस्करैः।<br>द्राव्यते तद्वदापन्ना पाण्डवैस्तव वाहिनी।।	</td><td>	5-95-25a<br>5-95-25b	
</td></tr>
				
<tr><td>
	अर्करश्मिविमिश्रेषु शस्त्रेषु कवचेषु च।<br>चक्षूंषि प्रत्यहन्यन्त सैन्येन रजसा तथा।।	</td><td>	5-95-26a<br>5-95-26b	
</td></tr>
				
<tr><td>
	त्रिधा भूतेषु सैन्येषु वध्यमानेषु पाण्डवैः।<br>अमर्षितस्ततो द्रोणः पाञ्चालान्व्यधमच्छरैः।।	</td><td>	5-95-27a<br>5-95-27b	
</td></tr>
				
<tr><td>
	मृद्गतस्तान्यनीकानि निघ्नतश्चापि सायकैः।<br>बभूव रूपं द्रोणस्य कालाग्नेरिव दीप्यतः।।	</td><td>	5-95-28a<br>5-95-28b	
</td></tr>
				
<tr><td>
	रथं नागं हयं चापि पत्तिनश्च विशाम्पते।<br>एकैकेनेषुणा सङ्ख्ये निर्बिभेद महारथः।।	</td><td>	5-95-29a<br>5-95-29b	
</td></tr>
				
<tr><td>
	पाण्‍डवानां तु सैन्येषु नास्ति कश्चित्स भारत।<br>दधार यो रणे बाणान्द्रोणचापच्युतान्प्रभो।।	</td><td>	5-95-30a<br>5-95-30b	
</td></tr>
				
<tr><td>
	तत्पच्यमानमर्केण द्रोणसायकतापितम्।<br>बभ्राम पार्षतं सैन्यं तत्रतत्रैव भारत।।	</td><td>	5-95-31a<br>5-95-31b	
</td></tr>
				
<tr><td>
	`हन्यमानं तु तत्सैन्यं भारद्वाजेन सर्वतः।<br>शरैरग्निशिखाकारैर्दह्यते भरतर्षभ'।।	</td><td>	5-95-32a<br>5-95-32b	
</td></tr>
				
<tr><td>
	तथैव पार्षतेनापि काल्यमानं बलं तव।<br>अभवत्सर्वतो दीप्तं शुष्कं वनमिवाग्निना।।	</td><td>	5-95-33a<br>5-95-33b	
</td></tr>
				
<tr><td>
	बाध्यमानेषु सैन्येषु द्रोणपार्षतसायकैः।<br>त्यक्त्वा प्राणान्परं शक्त्या युध्यन्ते स्वर्गलिप्सवः।।	</td><td>	5-95-34a<br>5-95-34b	
</td></tr>
				
<tr><td>
	तावकानां परेषां च युध्यतां भरतर्षभ।<br>नासीत्कश्चिन्महाराज योऽत्याक्षीत्संयुगं भयात्।।	</td><td>	5-95-35a<br>5-95-35b	
</td></tr>
				
<tr><td>
	भीमसेनं तु कौन्तेयं सोदर्याः पर्यवारयन्।<br>विविंशतिश्चित्रसेनो विकर्णश्च महारथः।।	</td><td>	5-95-36a<br>5-95-36b	
</td></tr>
				
<tr><td>
	विन्दानुविन्दावावन्त्यौ क्षेमधूर्तिश्च वीर्यवान्।<br>त्रयाणां तव पुत्राणां त्रय एवानुयायिनः।।	</td><td>	5-95-37a<br>5-95-37b	
</td></tr>
				
<tr><td>
	बाह्लीकराजस्तेजस्वी कुलपुत्रो महारथः।<br>सहसेनः सहामात्यो द्रौपदेयानवारयत्।।	</td><td>	5-95-38a<br>5-95-38b	
</td></tr>
				
<tr><td>
	शैब्यो गोवासनो राजा योधैर्दशशतावरैः।<br>काश्यस्याभिभुवः पुत्रं पराक्रान्तमवारयत्।।	</td><td>	5-95-39a<br>5-95-39b	
</td></tr>
				
<tr><td>
	अजातशत्रुं कौन्तेयं ज्वलन्तमिव पावकम्।<br>मद्राणामीश्वरः शल्यो राजा राजानमावृणोत्।	</td><td>	5-95-40a<br>5-95-40b	
</td></tr>
				
<tr><td>
	दुःशासनस्त्ववस्थाप्य स्वमनीकममर्षणः।<br>सात्यकिं प्रययौ क्रुद्धः शूरो रथवरं युधि।।	</td><td>	5-95-41a<br>5-95-41b	
</td></tr>
				
<tr><td>
	स्वकेनाहमनीकेन सन्नद्धः कवचावृतः।<br>चतुःशतैर्महेष्वासैश्चेकितानमवारयम्।।	</td><td>	5-95-42a<br>5-95-42b	
</td></tr>
				
<tr><td>
	शकुनिस्तु सहानीको माद्रीपुत्राववारयत्।<br>गान्धारकैः सप्तशतैश्चापशक्त्यसिपाणिभिः।।	</td><td>	5-95-43a<br>5-95-43b	
</td></tr>
				
<tr><td>
	विन्दानुविन्दावावन्त्यौ विराटं मत्स्यमार्च्छताम्।<br>प्राणांस्तक्त्वा महेष्वासौ मित्रार्थेऽभ्युद्यतायुधौ।।	</td><td>	5-95-44a<br>5-95-44b	
</td></tr>
				
<tr><td>
	शिखण्डिनं याज्ञसेनिं रुन्धानमपराजितम्।<br>बाह्लीकः प्रतिसंयत्तः पराक्रान्तमवारयत्।।	</td><td>	5-95-45a<br>5-95-45b	
</td></tr>
				
<tr><td>
	धृष्टद्युम्नं तु पाञ्चाल्यं क्रूरैः सार्धं प्रभद्रकैः।<br>आवन्त्यः सहसौवीरैः क्रुद्धरूपमवारयत्।।	</td><td>	5-95-46a<br>5-95-46b	
</td></tr>
				
<tr><td>
	घटोत्कचं तथा शूरं राक्षसं क्रूरकर्मिणम्।<br>अलामुधोऽद्रवत्तूर्णं क्रुद्धमायान्तमाहवे।।	</td><td>	5-95-47a<br>5-95-47b	
</td></tr>
				
<tr><td>
	अलम्बुसं राक्षसेन्द्रं कुन्तिभोजो महारथः।<br>सैन्येन महता युक्तः क्रुद्धरूपमवारयत्।।	</td><td>	5-95-48a<br>5-95-48b	
</td></tr>
				
<tr><td>
	सैन्धवः पृष्ठतस्त्वासीत्सर्वसैन्यस्य भारत।<br>रक्षितः परमेष्वासैः कृपप्रभृतिभी रथैः।।	</td><td>	5-95-49a<br>5-95-49b	
</td></tr>
				
<tr><td>
	तस्यास्तां चक्ररक्षौ द्वौ सैन्धवस्य बृहत्तमौ।<br>द्रौणिर्दक्षिणतो राजन्सूतपुत्रश्च वामतः।।	</td><td>	5-95-50a<br>5-95-50b	
</td></tr>
				
<tr><td>
	पृष्ठगोपास्तु तस्यासन्सौमदत्तिपुरोगमाः।<br>कृपश्च वृषसेनश्च शलः शल्यश्च दुर्जयः।।	</td><td>	5-95-51a<br>5-95-51b	
</td></tr>
				
<tr><td>
	नीतिमन्तो महेष्वासाः सर्वे युद्धविशारदाः।<br>सैन्धवस्य विधायैवं रक्षां युयुधिरे ततः।।	</td><td>	5-95-52a<br>5-95-52b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे पञ्चनवतितमोऽध्यायः।। 95 ।।	</td><td>		
</td></tr></tbody>