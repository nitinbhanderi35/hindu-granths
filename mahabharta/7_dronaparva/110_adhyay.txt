				
<tbody><tr><td>
	<b>धृतराष्ट्र उवाच।</b>	</td><td>	5-110-1x	
</td></tr>
				
<tr><td>
	भारद्वाजं कथं युद्धे युयुधानो न्यवारयत्।<br>सञ्जयाचक्ष्व तत्त्वेन परं कौतूहलं हि मे।।	</td><td>	5-110-1a<br>5-110-1b	
</td></tr>
<tr><td>
	<b>सञ्जय उवाच।</b>	</td><td>	5-110-2x	
</td></tr>
				
<tr><td>
	शृणु राजन्महाप्राज्ञ सङ्ग्रामं रोमहर्षणम्।<br>द्रोणस्य पाण्डवैः सार्धं युयुधानपुरोगमैः।।	</td><td>	5-110-2a<br>5-110-2b	
</td></tr>
				
<tr><td>
	वध्यमानं बलं दृष्ट्वा युयुधानेन मारिष।<br>अभ्यद्रवत्स्वयं द्रोणः सात्यकिं सत्यविक्रमम्।।	</td><td>	5-110-3a<br>5-110-3b	
</td></tr>
				
<tr><td>
	तमापतन्तं सहसा भारद्वाजं महारथम्।<br>सात्यकिः पञ्चविंशत्या क्षुद्रकाणां समार्पयत्।।	</td><td>	5-110-4a<br>5-110-4b	
</td></tr>
				
<tr><td>
	द्रोणोऽपि युधि विक्रान्तो युयुधानं समाहितः।<br>अविध्यत्पञ्चभिस्तूर्णं हेमपुङ्खैः शरैः शितैः।।	</td><td>	5-110-5a<br>5-110-5b	
</td></tr>
				
<tr><td>
	ते वर्म भित्त्वा सुदृढं द्विषत्पिशितभोजनाः।<br>अभ्ययुर्धरणीं राजन्वल्मीकमिव पन्नगाः।।	</td><td>	5-110-6a<br>5-110-6b	
</td></tr>
				
<tr><td>
	दीर्घबाहुरभिक्रुद्धस्तोत्रार्दित इव द्विपः।<br>द्रोणं पञ्चाशताऽविध्यन्नाराचैरग्निसन्निभैः।।	</td><td>	5-110-7a<br>5-110-7b	
</td></tr>
				
<tr><td>
	भारद्वाजो रणे विद्धो युयुधानेन सत्वरम्।<br>सात्यकिं बहुभिर्बाणैर्यतमानमविध्यत।।	</td><td>	5-110-8a<br>5-110-8b	
</td></tr>
				
<tr><td>
	ततः क्रुद्धो महेष्वासो भूय एव महाबलः।<br>सात्वतं पीडयामास व्रातेन नतपर्वणाम्।।	</td><td>	5-110-9a<br>5-110-9b	
</td></tr>
				
<tr><td>
	स वध्यमानः समरे भारद्वाजेन सात्यकिः।<br>नान्वपद्यत कर्तव्यं किञ्चिदेव विशाम्पते।।	</td><td>	5-110-10a<br>5-110-10b	
</td></tr>
				
<tr><td>
	विषण्णवदनश्चापि युयुधानोऽभवन्नृप।<br>भारद्वाजं रणे दृष्ट्वा विसृजन्तं शिताञ्शरान्।।	</td><td>	5-110-11a<br>5-110-11b	
</td></tr>
				
<tr><td>
	तं तु सम्प्रेक्ष्य ते पुत्राः सैनिकाश्च विशाम्पते।<br>प्रहृष्टमनसो भूत्वा सिंहवद्व्यनदन्मुहुः।।	</td><td>	5-110-12a<br>5-110-12b	
</td></tr>
				
<tr><td>
	तं श्रुत्वा निनदं घोरं पीड्यमानं च माधवम्।<br>युधिष्ठिरोऽब्रवीद्राजा सर्वसैन्यानि भारत।।	</td><td>	5-110-13a<br>5-110-13b	
</td></tr>
				
				
<tr><td>
	एष वृष्णिवरो वीरः सात्यकिः सत्यविक्रमः।<br>ग्रस्यते युधि वीरेण भानुमानिव राहुणा।<br>अभिद्रवत गच्छध्वं सात्यकिर्यत्र युध्यते।।	</td><td>	5-110-14a<br>5-110-14b<br>5-110-14c	
</td></tr>
				
				
<tr><td>
	अभिद्रवत गच्छद्वं सात्यकिर्यत्र युध्यते।।<br>धृष्टद्युम्नं च पाञ्चाल्यमिदमाह जनाधिपः।<br>`द्रोणं वारय सुक्षित्रं सात्यकिं मावधीद्द्विजः'।।	</td><td>	5-110-15a<br>5-110-15b<br>5-110-15c	
</td></tr>
				
<tr><td>
	अभिद्रव द्रुतं द्रोणं किमु तिष्ठसि पार्पत।<br>न पश्यसि भयं द्रोणाद्धोरं नः समुपस्थितम्।।	</td><td>	5-110-16a<br>5-110-16b	
</td></tr>
				
<tr><td>
	असौ द्रोणो महेष्वासो युयुधानेन संयुगे।<br>क्रीडते सूत्रबद्धेन पक्षिणा बालको यथा।।	</td><td>	5-110-17a<br>5-110-17b	
</td></tr>
				
<tr><td>
	तत्रैव सर्वे गच्छन्तु भीमसेनपुरोगमाः।<br>त्वयैव सहिताः सर्वे युयुधानरथं प्रति।।	</td><td>	5-110-18a<br>5-110-18b	
</td></tr>
				
				
<tr><td>
	पृष्ठतोऽनुगमिष्यामि त्वामहं सहसैनिकः।<br>सात्यकिं मोक्षयस्वाद्य यमदंष्ट्रान्तरं गतम्।।<br>सञ्जय उवाच।	</td><td>	5-110-19a<br>5-110-19b<br>5-110-20x 	
</td></tr>
				
<tr><td>
	एवमुक्त्वा ततो राजा सर्वसैन्येन भारत।<br>अभ्यद्रवद्रणे द्रोणं युयुधानस्य कारणात्।।	</td><td>	5-110-20a<br>5-110-20b	
</td></tr>
				
<tr><td>
	तत्रारावो महानासीद्द्रोणमेकं युयुत्सताम्।<br>पाण्डवानां च भद्रं ते सृञ्जयानां च सर्वशः।।	</td><td>	5-110-21a<br>5-110-21b	
</td></tr>
				
<tr><td>
	ते समेत्य नरव्याघ्रा भारद्वाजं महारथम्।<br>अभ्यवर्षञ्शरैस्तीक्ष्णैः कङ्कबर्हिणवाजितैः।।	</td><td>	5-110-22a<br>5-110-22b	
</td></tr>
				
<tr><td>
	स्मयन्नेव तु तान्वीरान्द्रोणः प्रत्यग्रहीत्स्वयम्।<br>अतिथीनागतान्यद्वत्सलिलेनासनेन च।।	</td><td>	5-110-23a<br>5-110-23b	
</td></tr>
				
<tr><td>
	तर्पितास्ते शरैस्तस्य भारद्वाजस्य धन्विनः।<br>आतिथेयं गृहं प्राप्य तर्प्यन्तेऽतिथयो यथा।।	</td><td>	5-110-24a<br>5-110-24b	
</td></tr>
				
<tr><td>
	भारद्वाजं च ते सर्वे न शेकुः प्रतिवीक्षितुम्।<br>मध्यन्दिनमनुप्राप्तं सहस्रांशुमिव प्रभो।।	</td><td>	5-110-25a<br>5-110-25b	
</td></tr>
				
<tr><td>
	तांस्तु सर्वान्महेष्वासान्द्रोणः शस्त्रभृतां वरः।<br>अतापयच्छरव्रातैर्गभस्तिभिरिवांशुमान्।।	</td><td>	5-110-26a<br>5-110-26b	
</td></tr>
				
<tr><td>
	वध्यमाना महाराज पाण्डवाः सृञ्जयास्तथा।<br>त्रातारं नाध्यगच्छन्त पङ्कमग्ना इव द्विपाः।।	</td><td>	5-110-27a<br>5-110-27b	
</td></tr>
				
<tr><td>
	द्रोणस्य च व्यदृश्यन्त विसर्पन्तो महाशराः।<br>गभस्तय इवार्कस्य प्रतपन्तः समन्ततः।।	</td><td>	5-110-28a<br>5-110-28b	
</td></tr>
				
<tr><td>
	तस्मिन्द्रोणेन निहताः पाञ्चालाः पञ्चविंशतिः।<br>महारथाः समाख्याता धृष्टद्युम्नस्य सम्मताः।।	</td><td>	5-110-29a<br>5-110-29b	
</td></tr>
				
<tr><td>
	पाण्डूनां सर्वसैन्येषु पाञ्चालानां तथैव च।<br>द्रोणं स्म ददृशुः शूरं विनिघ्नन्तं वरान्वरान्।।	</td><td>	5-110-30a<br>5-110-30b	
</td></tr>
				
<tr><td>
	केकयानां शतं हत्वा विद्राव्य च समन्ततः।<br>द्रोणस्तस्थौ महाराज व्यादितास्य इवान्तकः।।	</td><td>	5-110-31a<br>5-110-31b	
</td></tr>
				
<tr><td>
	पाञ्चालान्सृञ्जयान्मत्स्यान्केकयांश्च नराधिप।<br>द्रोणोऽजयन्महाबाहुः शतशोऽथ सहस्रशः।।	</td><td>	5-110-32a<br>5-110-32b	
</td></tr>
				
<tr><td>
	तेषां समभवच्छब्दो विद्धानां द्रोणसायकैः।<br>वनौकसामिवारण्ये व्याप्तानां धृमकेतुना।।	</td><td>	5-110-33a<br>5-110-33b	
</td></tr>
				
<tr><td>
	तत्र देवाः सगन्धर्वाः पितरश्चाब्रुवन्नृप।<br>एते द्रवन्ति पाञ्चालाः पाण्डवाश्च ससैनिकाः।।	</td><td>	5-110-34a<br>5-110-34b	
</td></tr>
				
<tr><td>
	तं तथा समरे द्रोणं निघ्नन्तं सौमकान्रणे।<br>न चाप्यभिययुः केचिदपरे नैव विव्यधुः।।	</td><td>	5-110-35a<br>5-110-35b	
</td></tr>
				
<tr><td>
	वर्तमाने तथा रौद्रे तस्मिन्वीरवरक्षये।<br>अशृणोत्सहसा पार्थः पाञ्चजन्यस्य निःस्वनम्।।	</td><td>	5-110-36a<br>5-110-36b	
</td></tr>
				
<tr><td>
	पूरिते वासुदेवेन शङ्खराजे महात्मना।<br>युध्यमानेषु वीरेषु सैन्धवस्याभिरक्षिषु।।	</td><td>	5-110-37a<br>5-110-37b	
</td></tr>
				
<tr><td>
	नदत्सु धार्तराष्ट्रेषु विजयस्य रथं प्रति।<br>गाण्डीवस्य च निर्घोषे विप्रनष्टे समन्ततः।।	</td><td>	5-110-38a<br>5-110-38b	
</td></tr>
				
<tr><td>
	कश्मलाभिहतो राजा चिन्तयामास पाण्डवः।<br>न नूनं स्वस्ति पार्थाय यथा नदति शङ्खराट्।।	</td><td>	5-110-39a<br>5-110-39b	
</td></tr>
				
<tr><td>
	कौरवाश्च यथा हृष्टा विनदन्ति मुहुर्मुहुः।<br>`व्यक्तमद्य विनश्यन्ति सर्वलोकमहारथाः'।।	</td><td>	5-110-40a<br>5-110-40b	
</td></tr>
				
<tr><td>
	एवं सञ्चिन्तयित्वा तु व्याकुलेनान्तरात्मना।<br>अजताशत्रुः कौन्तेयः सात्वतं प्रत्यभाषत।।	</td><td>	5-110-41a<br>5-110-41b	
</td></tr>
				
<tr><td>
	बाष्पगद्गदया वाचा मुह्यमानो मुहुर्मुहुः।<br>कृत्यस्यानन्तरापेक्षी शैनेयं शिनिपुङ्गवम्।।	</td><td>	5-110-42a<br>5-110-42b	
</td></tr>
<tr><td>
	<b>युधिष्ठिर उवाच।</b>	</td><td>	5-110-43x	
</td></tr>
				
<tr><td>
	यः स धर्मः पुरा दृष्टः सद्भिः शैनेय शाश्वतः।<br>साम्पराये सुहृत्कृत्ये तस्य कालोऽयमागतः।।	</td><td>	5-110-43a<br>5-110-43b	
</td></tr>
				
<tr><td>
	सर्वेष्वपि च योधेषु चिन्तयञ्शिनिपुङ्गव।<br>त्वत्तः सुहृत्तमं कञ्चिन्नाभिजानामि सात्यके।।	</td><td>	5-110-44a<br>5-110-44b	
</td></tr>
				
<tr><td>
	यो हि प्रीतमना नित्यं यश्च नित्यमनुव्रतः।<br>स कार्ये साम्पराये तु नियोज्य इति मे मतिः।।	</td><td>	5-110-45a<br>5-110-45b	
</td></tr>
				
<tr><td>
	यथा च केशवो नित्यं पाण्डवानानं परायणम्।<br>तथा त्वमपि वार्ष्णेय कृष्णतुल्यपराक्रमः।।	</td><td>	5-110-46a<br>5-110-46b	
</td></tr>
				
<tr><td>
	सोऽहं भारं समाधास्ये त्वयि तं वोढुमर्हसि।<br>अभिप्रायं च मे नित्यं न वृथा कर्तुमर्हसि।।	</td><td>	5-110-47a<br>5-110-47b	
</td></tr>
				
<tr><td>
	स त्वं भ्रातुर्वयस्यस्य गुरोरपि च संयुगे।<br>कुरु कृच्छ्रे सहायार्थमर्जुनस्य नरर्षभ।।	</td><td>	5-110-48a<br>5-110-48b	
</td></tr>
				
<tr><td>
	त्वं हि सत्यव्रतः शूरो मित्राणामभयङ्करः।<br>लोके विख्यायसे वीर कर्मभिः सत्यवागिति।।	</td><td>	5-110-49a<br>5-110-49b	
</td></tr>
				
<tr><td>
	यो हि शैनेय मित्रार्थे युध्यमानस्त्यजेत्तनुम्।<br>पृथिवीं च द्विजातिभ्यो यो दद्यात्स समो भवेत्।।	</td><td>	5-110-50a<br>5-110-50b	
</td></tr>
				
<tr><td>
	श्रुताश्च बहवोऽस्माभी राजानो ये दिवं गताः।<br>दत्त्वेमां पृथिवीं कृत्स्नां ब्राह्मणेभ्यो यथाविधि।।	</td><td>	5-110-51a<br>5-110-51b	
</td></tr>
				
<tr><td>
	`दीयमाना च बहुभिर्दास्यते च मुहुर्मही।<br>न हि कश्चिद्रणे प्राणान्मित्रार्थे त्यक्तवानिह'।।	</td><td>	5-110-52a<br>5-110-52b	
</td></tr>
				
<tr><td>
	एवं त्वामपि धर्मात्मन्प्रयाचेऽहं कृताञ्जलिः।<br>पृथिवीदानतुल्यं स्यादधिकं वा फलं विभो।।	</td><td>	5-110-53a<br>5-110-53b	
</td></tr>
				
<tr><td>
	एक एव सदा कृष्णो मित्राणामभयङ्करः।<br>रणे सन्तजति प्राणान्द्वितीयस्त्वं च सात्यके।।	</td><td>	5-110-54a<br>5-110-54b	
</td></tr>
				
<tr><td>
	विक्रान्तस्य च वीरस्य युद्धे प्रार्थयतो यशः।<br>शूर एव सहायः स्यान्नेतरः प्राकृतो जनः।।	</td><td>	5-110-55a<br>5-110-55b	
</td></tr>
				
<tr><td>
	ईदृशे तु परामर्दे वर्तमानस्य माधव।<br>त्वदन्यो हि रणे गोप्ता विजयस्य न विद्यते।।	</td><td>	5-110-56a<br>5-110-56b	
</td></tr>
				
<tr><td>
	श्लाघन्नेव हि कर्माणि शतशस्तव पाण्डवः।<br>मम सञ्चनयन्हर्षं पुनः पुनरकीर्तयत्।।	</td><td>	5-110-57a<br>5-110-57b	
</td></tr>
				
<tr><td>
	लघुहस्तश्चित्रयोधी तथा लघुपराक्रमः।<br>प्राज्ञः सर्वास्त्रविच्छूरो मुह्यते न च संयुगे।।	</td><td>	5-110-58a<br>5-110-58b	
</td></tr>
				
<tr><td>
	महास्कन्धो महोरस्को महाबाहुर्महाहनुः।<br>महाबलो महावीर्यः स महात्मा महारथः।।	</td><td>	5-110-59a<br>5-110-59b	
</td></tr>
				
<tr><td>
	शिष्यो मम सखा चैव प्रियोऽस्याहं प्रियश्च मे।<br>युयुधानः सहायो मे प्रमथिष्यति कौरवान्।।	</td><td>	5-110-60a<br>5-110-60b	
</td></tr>
				
<tr><td>
	अस्मदर्थं च राजेन्द्र सन्नह्येद्यदि केशवः।<br>रामो वाप्यनिरुद्धो वा प्रद्युम्नो वा महारथः।।	</td><td>	5-110-61a<br>5-110-61b	
</td></tr>
				
<tr><td>
	गदो वा मारणो वापि साम्वो वा सह वृष्णिभिः।<br>सहायार्थं महाराज सङ्ग्रामोत्तममूर्धनि।।	</td><td>	5-110-62a<br>5-110-62b	
</td></tr>
				
<tr><td>
	तथाप्यहं नरव्याघ्रं शैनेयं सत्यविक्रमम्।<br>साहाय्ये विनियोक्ष्यामि नास्ति मेऽन्योहि तत्समः।।	</td><td>	5-110-63a<br>5-110-63b	
</td></tr>
				
<tr><td>
	इति द्वैतवने तात मामुवाच धनञ्जयः।<br>परोक्षे त्वद्गुणांस्तथ्यान्कथयन्नार्यसंसदि।।	</td><td>	5-110-64a<br>5-110-64b	
</td></tr>
				
<tr><td>
	तस्य त्वमेवं सङ्कल्पं न वृथा कर्तुमर्हसि।<br>धनञ्जयस्य वार्ष्णेय मम भीमस्य चोभयोः।।	</td><td>	5-110-65a<br>5-110-65b	
</td></tr>
				
<tr><td>
	यच्चापि तीर्थानि चरन्नगच्छं द्वारकां प्रति।<br>तत्राहमपि ते भक्तिमर्जुनं प्रति दृष्टवान्।।	</td><td>	5-110-66a<br>5-110-66b	
</td></tr>
				
<tr><td>
	न तन्सौहृदनन्येपु मया शैनेय लक्षितम्।<br>यथा त्वमस्मान्भजसे वर्तमानानुपप्लवे।।	</td><td>	5-110-67a<br>5-110-67b	
</td></tr>
				
<tr><td>
	सोऽभिजात्या च भक्त्या च सख्यस्याचार्यकस्य च।<br>सौहृदस्य च वीर्यस्य कुलीनत्वस्य माधव।।	</td><td>	5-110-68a<br>5-110-68b	
</td></tr>
				
<tr><td>
	सत्यस्य च महावाहो अनुकम्पार्थमेव च।<br>अनुरूपं महेप्वास कर्म त्वं कर्तुमर्हसि।।	</td><td>	5-110-69a<br>5-110-69b	
</td></tr>
				
<tr><td>
	सुयोधनो हि सहसा गतो द्रोणेन दंशितः।<br>पूर्वमेवानुयातास्ते कौरवाणां महारथाः।।	</td><td>	5-110-70a<br>5-110-70b	
</td></tr>
				
<tr><td>
	सुमहान्निनदश्चैव श्रूयते विजयं प्रति।<br>स शैनेय जवेनाशु गन्तुमर्हसि मानद।।	</td><td>	5-110-71a<br>5-110-71b	
</td></tr>
				
<tr><td>
	भीमसेनो वयं चैव संयत्ताः सहसैनिकाः।<br>द्रोणमावारयिष्यामो यदि त्वां प्रतियोत्स्यते।।	</td><td>	5-110-72a<br>5-110-72b	
</td></tr>
				
<tr><td>
	पश्य शैनेय सैन्यानि द्रवमाणानि संयुगे।<br>महान्तं चरणे शब्दं दीर्यमाणां च भारतीम्।।	</td><td>	5-110-73a<br>5-110-73b	
</td></tr>
				
<tr><td>
	महामारुतवेगेन समुद्रमिव पर्वसु।<br>धार्तराष्टबलं तात विक्षिप्तं सव्यसाचिना।।	</td><td>	5-110-74a<br>5-110-74b	
</td></tr>
				
<tr><td>
	रथैर्विपरिधावद्भिर्मनुष्यैश्च हयैश्च ह।<br>सैन्यं रजःसमुद्भूतमेतत्सम्परिवर्तते।।	</td><td>	5-110-75a<br>5-110-75b	
</td></tr>
				
<tr><td>
	संवृतः सिन्धुसौवीरैर्नखरप्रासयोधिभिः।<br>अत्यन्तोपचितैः शूरैः फल्गुनः परवीरहा।।	</td><td>	5-110-76a<br>5-110-76b	
</td></tr>
				
<tr><td>
	नैतद्बलमसंवार्यं शक्यो जेतुं जयद्रथः।<br>एते हि सैन्धवस्यार्थे सर्वे सन्त्यक्तजीविताः।।	</td><td>	5-110-77a<br>5-110-77b	
</td></tr>
				
<tr><td>
	शरशक्तिध्वजवरं हयनागसमाकुलम्।<br>पश्यैतद्धार्तराष्ट्राणामनीकं सुदुरासदम्।।	</td><td>	5-110-78a<br>5-110-78b	
</td></tr>
				
<tr><td>
	शृणु दुन्दुभिनिर्घोषं शङ्खशब्दांश्च पुष्कलान्।<br>सिंहनादरवांश्चैव रथनेमिस्वनांस्तथा।।	</td><td>	5-110-79a<br>5-110-79b	
</td></tr>
				
<tr><td>
	नागानां शृणु शब्दं च पत्तीनां च सहस्रशः।<br>सादिनां द्रवतां चैव शृणु कम्पयतां महीम्।।	</td><td>	5-110-80a<br>5-110-80b	
</td></tr>
				
<tr><td>
	पुरस्तात्सैन्धवानीकं द्रोणानीकं च पृष्ठतः।<br>बहुत्वाद्धि नरव्याघ्र देवेन्द्रमपि पीडयेत्।।	</td><td>	5-110-81a<br>5-110-81b	
</td></tr>
				
<tr><td>
	अपर्यन्ते बले मग्नो जह्यादपि च जीवितम्।<br>तस्मिंश्च निहते युद्धे कथं जीवेत मादृशः।।	</td><td>	5-110-82a<br>5-110-82b	
</td></tr>
				
<tr><td>
	सर्वथा समनुप्राप्तः सुकृच्छ्रं त्वयि जीवति।<br>श्यामो युवा गुडाकेशो दर्शनीयश्च पाण्डवः।।	</td><td>	5-110-83a<br>5-110-83b	
</td></tr>
				
<tr><td>
	लघ्वस्त्रश्चित्रयोधी च प्रविष्टस्यात भारतीम्।<br>सूर्योदये महाबाहुर्दिवसश्चातिवर्तते।।	</td><td>	5-110-84a<br>5-110-84b	
</td></tr>
				
<tr><td>
	तन्न जानामि वार्ष्णेय यदि जीवति वा न वा।<br>कुरूणां चापि तत्सैन्यं सागरप्रतिमं महत्।।	</td><td>	5-110-85a<br>5-110-85b	
</td></tr>
				
<tr><td>
	एक एव च बीभत्सुः प्रविष्टस्तात भारतीम्।<br>अविपह्यां महाबाहुः सुरैरपि महाहवे।।	</td><td>	5-110-86a<br>5-110-86b	
</td></tr>
				
<tr><td>
	न हि मे वर्तते बुद्धिरद्य युद्धे कथञ्चन।<br>द्रोणोऽपि रभसो युद्धे मम पीडयते बलम्।।	</td><td>	5-110-87a<br>5-110-87b	
</td></tr>
				
				
<tr><td>
	प्रत्यक्षं ते महाबाहो यथाऽसौ चरति द्विजः।<br>युगपच्च समेतानां कार्याणां त्वं विचक्षणः।<br>महार्थं लघुसंयुक्तं कर्तुमर्हसि मानद।।	</td><td>	5-110-88a<br>5-110-88b<br>5-110-88c	
</td></tr>
				
<tr><td>
	तस्य मे सर्वकार्येषु कार्यमेतन्मतं महत्।<br>अर्जुनस्य परित्राणां कर्तव्यमिति संयुगे।।	</td><td>	5-110-89a<br>5-110-89b	
</td></tr>
				
<tr><td>
	नाहं शोचामि दाशार्हं गोप्तारं जगतः पतिम्।<br>स हि शक्तो रणे तात त्रीँल्लोकानपि सङ्गतान्।।	</td><td>	5-110-90a<br>5-110-90b	
</td></tr>
				
<tr><td>
	विजेतुं पुरुषव्याघ्रः सत्यमेतद्ब्रवीमि ते।<br>किम्पुनर्धार्तराष्ट्रस्य बलमेतत्सुदुर्बलम्।।	</td><td>	5-110-91a<br>5-110-91b	
</td></tr>
				
<tr><td>
	अर्जुनस्त्वेष वार्ष्णेय पीडितो बहुभिर्युधि।<br>प्रजह्यात्समरे प्राणांस्तस्माद्विन्दामि कश्मलम्।।	</td><td>	5-110-92a<br>5-110-92b	
</td></tr>
				
<tr><td>
	तस्य त्वं पदवीं गच्छ गच्छेयुस्त्वादृशा यथा।<br>तादृशस्येदृशे काले मादृशेनाभिनोदितः।।	</td><td>	5-110-93a<br>5-110-93b	
</td></tr>
				
<tr><td>
	रणे वृष्णिप्रवीराणां द्वावेवातिरथौ स्मृतौ।<br>प्रद्युम्नश्च महाबाहुस्त्वं च सात्वत विश्रुतः।।	</td><td>	5-110-94a<br>5-110-94b	
</td></tr>
				
<tr><td>
	अस्त्रे नारायणसमः सङ्कर्षणसमो बले।<br>वीरतायां नरव्याघ्र धनञ्जयसमो ह्यसि।।	</td><td>	5-110-95a<br>5-110-95b	
</td></tr>
				
<tr><td>
	भीष्मद्रोणावतिक्रम्य सर्वयुद्धविशारदम्।<br>त्वामेव पुरुषव्याघ्रं लोके सन्तः प्रचक्षते।।	</td><td>	5-110-96a<br>5-110-96b	
</td></tr>
				
<tr><td>
	`सदेवासुरगन्धर्वान्सकिन्नरमहोरगान्।<br>योधयेच्च जगत्सर्वं विजयेत रिपून्बहून्।।	</td><td>	5-110-97a<br>5-110-97b	
</td></tr>
				
				
<tr><td>
	इति ब्रुवन्ति लोकेषु जनास्तव गुणांस्तथा।<br>समागमेषु सर्वेषु पृथगेव च सर्वदा'।<br>नाशक्यं विद्यते लोके सात्यकेरिति माधव।।	</td><td>	5-110-98a<br>5-110-98b<br>5-110-98c	
</td></tr>
<tr><td>
	तत्त्वां यदभिवक्ष्यामि तत्कुरुष्व महाबल।।	</td><td>	5-110-99a	
</td></tr>
				
<tr><td>
	सम्भावना हि लोकस्य मम पार्थस्य चोभयोः।<br>नान्यथा तां महाबाहो सम्प्रकर्तुमिहार्हसि।।	</td><td>	5-110-100a<br>5-110-100b	
</td></tr>
				
<tr><td>
	परित्यज्य प्रियान्प्राणान्रणे चर विभीतवत्।<br>न हि शैनेय दाशार्हा रणे रक्षन्ति जीवितम्।।	</td><td>	5-110-101a<br>5-110-101b	
</td></tr>
				
<tr><td>
	अयुद्धमनवस्थानं सङ्ग्रामे च पलायनम्।<br>भीरूणामसतां मार्गे नैष दाशार्हसेवितः।।	</td><td>	5-110-102a<br>5-110-102b	
</td></tr>
				
<tr><td>
	तवार्जुनो गुरुस्तात धर्मात्मा शिनिपुङ्गच।<br>वासुदेवो गुरुश्चापि तव पार्थस्य धीमतः।।	</td><td>	5-110-103a<br>5-110-103b	
</td></tr>
				
<tr><td>
	कारणद्वयमेतद्धि जानंस्त्वामहमब्रुवम्।<br>मावमंस्था वचो मह्यं गुरुस्तव गुरोर्ह्यहम्।।	</td><td>	5-110-104a<br>5-110-104b 	
</td></tr>
				
<tr><td>
	वासुदेवमतं चैव मम चैवार्जुनस्य च।<br>सत्यमेतन्मयोक्तं ते याहि यत्र धनञ्जयः।।	</td><td>	5-110-105a<br>5-110-105b	
</td></tr>
				
<tr><td>
	एतद्वचनमाज्ञाय मम सत्यपराक्रम।<br>प्रविशैतद्बलं तात धार्तराष्ट्रस्य दुर्मतेः।।	</td><td>	5-110-106a<br>5-110-106b	
</td></tr>
				
<tr><td>
	प्रविश्य च यथान्यायं सङ्गम्य च महारथैः।<br>यथार्हमात्मनः कर्म रणे सात्वत दर्शय।।	</td><td>	5-110-107a<br>5-110-107b	
</td></tr>
<tr><td>
	।। इति श्रीमन्महाभारते द्रोणपर्वणि जयद्रथवधपर्वणि <br>चतुर्दशदिवसयुद्धे दशाधिकशततमोऽध्यायः।। 110 ।।	</td><td>		
</td></tr>
</tbody>