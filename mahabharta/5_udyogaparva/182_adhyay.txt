				
<tbody><tr><td><p>	<b>भीष्म उवाच।</b>	</p></td><td>	5-182-1x	<p class="mw-empty-elt"></p></td></tr>
<tr><td><p>	ततः प्रभाते राजेन्द्र सूर्ये विमलतां गते।<br>भार्गवस्य मया सार्धं पुनर्युद्धमवर्तत ।।	</p></td><td>	5-182-1a<br>5-182-1b	<p class="mw-empty-elt"></p></td></tr>
<tr><td><p>	ततोऽभ्रान्ते रथे तिष्ठन्रामः प्रहरतां वरः।<br>ववर्ष शरजालानि मयि मेध इवाचले ।।	</p></td><td>	5-182-2a<br>5-182-2b	<p class="mw-empty-elt"></p></td></tr>
<tr><td><p>	ततः सूतो मम सुहृच्छरवर्षेण ताडितः।<br>अपयातो रथोपस्थान्मनो मम विषादयन् ।।	</p></td><td>	5-182-3a<br>5-182-3b	<p class="mw-empty-elt"></p></td></tr>
<tr><td><p>	ततः सूतो ममात्यर्थं कश्मलं प्राविशन्महत् ।<br>पृथिव्यां च शराघातान्निपपात मुमोह च ।।	</p></td><td>	5-182-4a<br>5-182-4b	<p class="mw-empty-elt"></p></td></tr>
<tr><td><p>	ततः सूतो जहात्प्राणान्रामबाणप्रपीडितः।<br>मुहूर्तादिव राजेन्द्र मां च भीराविशत्तदा ।।	</p></td><td>	5-182-5a<br>5-182-5b	<p class="mw-empty-elt"></p></td></tr>
<tr><td><p>	ततः सूते हते तस्मिन्क्षिपतस्तस्य मे शरान् ।<br>प्रमत्तमनसो रामः प्राहिणोन्मृत्युसंमितम् ।।	</p></td><td>	5-182-6a<br>5-182-6b	<p class="mw-empty-elt"></p></td></tr>
<tr><td><p>	ततः सूतव्यसनिनं विप्लुतं मां स भार्गवः ।<br>शरेणाभ्यहनद्गाढं विकृष्य बलवद्धनुः ।।	</p></td><td>	5-182-7a<br>5-182-7b	<p class="mw-empty-elt"></p></td></tr>
<tr><td><p>	स मे भुजान्तरे राजन्निपत्य रुधिराशनः।<br>मयैव सह राजेन्द्र जगाम वसुधातलम् ।।	</p></td><td>	5-182-8a<br>5-182-8b	<p class="mw-empty-elt"></p></td></tr>
<tr><td><p>	मत्वा तु निहतं रामस्ततो मां भरतर्षभ ।<br>मेघवद्विननादोच्चैर्जहृषे च पुनः पुनः ।।	</p></td><td>	5-182-9a<br>5-182-9b	<p class="mw-empty-elt"></p></td></tr>
<tr><td><p>	तथा तु पतिते राजन्मयि रामो मुदा युतः।<br>उदक्रोशन्महानादं सह तैरनुयायिभिः ।।	</p></td><td>	5-182-10a<br>5-182-10b	<p class="mw-empty-elt"></p></td></tr>

<tr><td><p>	मम तत्राभवन्ये तु कुरवः पार्श्वतः स्थिताः ।<br>आगता अपि युद्धं तञ्जनास्तत्र दिदृक्षवः ।<br>आर्तिं परमिकां जग्मुस्ते तदा पतिते मयि ।।	</p></td><td>	5-182-11a<br>5-182-11b<br>5-182-11c	<p class="mw-empty-elt"></p></td></tr>

<tr><td><p>	ततोऽपश्यं पतितो राजसिंह<br>द्विजानष्टौ सूर्यहुताशनाभान् ।<br>ते मां समन्तात्परिर्वाय तस्थुः<br>स्वबाहुभिः परिधार्याजिमध्ये ।।	</p></td><td>	5-182-12a<br>5-182-12b<br>5-182-12c<br>5-182-12d	<p class="mw-empty-elt"></p></td></tr>
<tr><td><p>	रक्ष्यमाणश्च तैर्विप्रैर्नाहं भूमिमुपास्पृशम् ।<br>अन्तरिक्षे धृतो ह्यस्मि तैर्विप्रैर्बान्धवैरिव ।।	</p></td><td>	5-182-13a<br>5-182-13b	<p class="mw-empty-elt"></p></td></tr>
<tr><td><p>	श्वसन्निवान्तरिक्षे च जलबिन्दुभिरुक्षितः ।<br>ततस्ते ब्राह्मणा राजन्नब्रुवन्परिगृह्य माम् ।।	</p></td><td>	5-182-14a<br>5-182-14b	<p class="mw-empty-elt"></p></td></tr>

<tr><td><p>	मा भैरिति समं सर्वे स्वस्ति तेऽस्त्विति चासकृत्।<br>ततस्तेषामहं वाग्भिस्तर्पितः सहसोत्थितः ।<br>मातरं सरितां श्रेष्ठामपश्यं रथमास्थिताम् ।।	</p></td><td>	5-182-15a<br>5-182-15b<br>5-182-15c	<p class="mw-empty-elt"></p></td></tr>

<tr><td><p>	हयाश्च मे संगृहीतास्तयाऽऽस-<br>न्महानद्या संयति कौरवेन्द्र।<br>पादौ जनन्याः प्रतिगृह्य चाहं<br>तथा पितॄणां रथमभ्यरोहम् ।।	</p></td><td>	5-182-16a<br>5-182-16b<br>5-182-16c<br>5-182-16d	<p class="mw-empty-elt"></p></td></tr>
<tr><td><p>	ररक्ष सा मां सरथं हयांश्चोपस्काराणि च।<br>तामहं प्राञ्जलिर्भूत्वा पुनरेव व्यसर्जयम् ।।	</p></td><td>	5-182-17a<br>5-182-17b	<p class="mw-empty-elt"></p></td></tr>
<tr><td><p>	ततोऽहं स्वयमुद्यम्य हयांस्तान्वातरंहसः।<br>अयुध्यं जामदग्न्येन निवृत्तेऽहनि भारत ।।	</p></td><td>	5-182-18a<br>5-182-18b	<p class="mw-empty-elt"></p></td></tr>
<tr><td><p>	ततोऽहं भरतश्रेष्ठ वेगवन्तं महाबलम् ।<br>अमुञ्चं समरे बाणं रामाय हृदयच्छिदम् ।।	</p></td><td>	5-182-19a<br>5-182-19b	<p class="mw-empty-elt"></p></td></tr>
<tr><td><p>	ततो जगाम वसुधां मम बाणप्रपीडितः ।<br>जानुभ्यां धनुरुत्सृज्य रामो मोहवशं गतः ।।	</p></td><td>	5-182-20a<br>5-182-20b	<p class="mw-empty-elt"></p></td></tr>
<tr><td><p>	ततस्तस्मिन्निपतिते रामे भूरिसहस्रदे ।<br>आवव्रुर्जलदा व्योम क्षरन्तो रुधिरं बहु ।।	</p></td><td>	5-182-21a<br>5-182-21b	<p class="mw-empty-elt"></p></td></tr>
<tr><td><p>	उल्काश्च शतशः पेतुः सनिर्घाताः सकम्पनाः।<br>अर्कं च सहसा दीप्तं स्वर्भानुरभिसंवृणोत् ।।	</p></td><td>	5-182-22a<br>5-182-22b	<p class="mw-empty-elt"></p></td></tr>
<tr><td><p>	ववुश्च वाताः परुषाश्चलिता च वसुंधरा ।<br>गृध्रा बलाश्च कङ्काश्च परिपेतुर्गुदा युताः ।।	</p></td><td>	5-182-23a<br>5-182-23b	<p class="mw-empty-elt"></p></td></tr>
<tr><td><p>	दीप्तायां दिशि गोमायुर्दारुणं मुहुरुन्नदत् ।<br>अनाहता दुन्दुभयो विनेदुर्भृशनिःस्वनाः ।।	</p></td><td>	5-182-24a<br>5-182-24b	<p class="mw-empty-elt"></p></td></tr>
<tr><td><p>	एतदौत्पातिकं सर्वं घोरमासीद्भयंकरम् ।<br>विसंज्ञकल्पे धरणीं गते रामे महात्मनि ।।	</p></td><td>	5-182-25a<br>5-182-25b	<p class="mw-empty-elt"></p></td></tr>
<tr><td><p>	ततो वै सहसोत्थाय रामो मामभ्यवर्तत ।<br>पुनर्युद्धाय कौरव्य विह्वलः क्रोधमूर्छितः ।।	</p></td><td>	5-182-26a<br>5-182-26b	<p class="mw-empty-elt"></p></td></tr>
<tr><td><p>	आददानो महाबाहुः कार्मुकं तालसन्निभम् ।<br>ततो मय्याददानं तं राममेव न्यवारयन् ।।	</p></td><td>	5-182-27a<br>5-182-27b	<p class="mw-empty-elt"></p></td></tr>
<tr><td><p>	महर्षयः कृपायुक्ताः क्रोधाविष्टोऽपि भार्गवः ।<br>समाहरदमेयात्मा शरं कालानलोपमम् ।।	</p></td><td>	5-182-28a<br>5-182-28b	<p class="mw-empty-elt"></p></td></tr>

<tr><td><p>	सतो रविर्मन्दमरीचिमण्डलो<br>जगामास्तं पांसुपुञ्जावगूढः<br>निशा व्यगाहत्सुखशीतमारुता<br>ततो युद्धं प्रत्यवहारयाव- ।।	</p></td><td>	5-182-29a<br>5-182-29b<br>5-182-29c<br>5-182-29d	<p class="mw-empty-elt"></p></td></tr>

<tr><td><p>	एवं राजन्नवहारो बभूव<br>ततः पुनर्विमलेऽभूत्सुघोरम्।<br>कल्यंकल्यं विंशतिं वै दिनानि<br>तथैव चान्यानि दिनानि त्रीणि ।।	</p></td><td>	5-182-30a<br>5-182-30b<br>5-182-30c<br>5-182-30d	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि अम्बोपाख्यानपर्वणि <br>द्व्यशीत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>