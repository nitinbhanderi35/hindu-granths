				
<tbody><tr><td><p>	<b>वैशंपानय उवाच।</b>	</p></td><td>	5-33-1x	<p class="mw-empty-elt"></p></td></tr>
<tr><td><p>	द्वाःस्थं प्राह महाप्राज्ञो धृतराष्ट्रो महीपतिः ।<br>विदुरं द्रष्टुमिच्छामि तमिहानय मा चिरम् ।।	</p></td><td>	5-33-1a<br>5-33-1b	<p class="mw-empty-elt"></p></td></tr>
<tr><td><p>	प्रहितो धृतराष्ट्रेण दूतः क्षत्तारमब्रवीत् ।<br>ईश्वरस्त्वां महाराजो महाप्राज्ञ दिदृक्षति ।।	</p></td><td>	5-33-2a<br>5-33-2b	<p class="mw-empty-elt"></p></td></tr>
<tr><td><p>	एवमुक्तस्तु विदुरः प्राप्य राजनिवेशनम् ।<br>अब्रवीद्धृतराष्ट्राय द्वाःस्थं मां प्रतिवेदय ।।	</p></td><td>	5-33-3a<br>5-33-3b	<p class="mw-empty-elt"></p></td></tr>
<tr><td><p>	<b>द्वाःस्थ उवाच।</b>	</p></td><td>	5-33-4x	<p class="mw-empty-elt"></p></td></tr>
<tr><td><p>	विदुरोऽयमनुप्राप्तो राजेन्द्र तव शासनात्।<br>द्रुष्टुमिच्छति ते पादौ किं करोतु प्रशाधि माम् ।।	</p></td><td>	5-33-4a<br>5-33-4b	<p class="mw-empty-elt"></p></td></tr>
<tr><td><p>	<b>धृतराष्ट्र उवाच।</b>	</p></td><td>	5-33-5x	<p class="mw-empty-elt"></p></td></tr>
<tr><td><p>	प्रवेशय महाप्रज्ञं विदुरं दीर्घदर्शिनम् ।<br>अहं हि विदुरस्यास्य नाकल्पो जातु दर्शने ।।	</p></td><td>	5-33-5a<br>5-33-5b	<p class="mw-empty-elt"></p></td></tr>
<tr><td><p>	<b>द्वाःस्थ उवाच।</b>	</p></td><td>	5-33-6x	<p class="mw-empty-elt"></p></td></tr>
<tr><td><p>	प्रविशान्तःपुरं क्षत्तर्महारादजस्य धीमतः।<br>न हि ते दर्शनेऽकल्पो जातु राजाऽब्रवीद्धि माम् ।।	</p></td><td>	5-33-6a<br>5-33-6b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-33-7x	<p class="mw-empty-elt"></p></td></tr>
<tr><td><p>	ततः प्रविश्य विदुरो धृतराष्ट्रनिवेशनम् ।<br>अब्रवीत्प्राञ्जलिर्वाक्यं चिन्तयानं नराधिपम् ।।	</p></td><td>	5-33-7a<br>5-33-7b	<p class="mw-empty-elt"></p></td></tr>
<tr><td><p>	विदुरोऽहं महाप्राज्ञ संप्राप्तस्तव शासनात्।<br>यदि किंचन कर्तव्यमयमस्मि प्रशाधि माम् ।।	</p></td><td>	5-33-8a<br>5-33-8b	<p class="mw-empty-elt"></p></td></tr>
<tr><td><p>	<b>धृतराष्ट्र उवाच।</b>	</p></td><td>	5-33-9x	<p class="mw-empty-elt"></p></td></tr>
<tr><td><p>	सञ्जयो विदुर प्राप्तो गर्हयित्वा च मां गतः।<br>अजातशत्रोः श्वो वाक्यं सभामध्ये स वक्ष्यति ।।	</p></td><td>	5-33-9a<br>5-33-9b	<p class="mw-empty-elt"></p></td></tr>
<tr><td><p>	तस्याद्य कुरुवीरस्य न विज्ञातं वचो मया।<br>तन्मे दहति गात्राणि तदकार्षीत्प्रजागरम् ।।	</p></td><td>	5-33-10a<br>5-33-10b	<p class="mw-empty-elt"></p></td></tr>
<tr><td><p>	आग्रतो दह्यमानस्य श्रेयो यदनुपश्यसि।<br>तद्ब्रूहि त्वं हि नस्तात धर्मार्थकुशलो ह्यसि ।।	</p></td><td>	5-33-11a<br>5-33-11b	<p class="mw-empty-elt"></p></td></tr>

<tr><td><p>	यतः प्राप्तः सञ्जयः पाण्डवेभ्यो<br>न मे यथावन्मनसः प्रशान्तिः ।<br>सर्वेन्द्रियाण्यप्रकृतिं गतानि<br>किं वक्ष्यतीत्येव मेऽद्य प्रचिन्ता ।।	</p></td><td>	5-33-12a<br>5-33-12b<br>5-33-12c<br>5-33-12d	<p class="mw-empty-elt"></p></td></tr>

<tr><td><p>	` तन्मे ब्रूहि विदुर त्वं यथाव-<br>न्मनीषितं सर्वमजातशत्रोः ।<br>यथा न नस्तात हितं भवेच्च<br>प्रजाश्च सर्वाः सुखिता भवेयुः ।।'	</p></td><td>	5-33-13a<br>5-33-13b<br>5-33-13c<br>5-33-13d	<p class="mw-empty-elt"></p></td></tr>
<tr><td><p>	<b>विदुर उवाच।</b>	</p></td><td>	5-33-14x	<p class="mw-empty-elt"></p></td></tr>
<tr><td><p>	अभियुक्तं बलवता दुर्बलं हीनसाधनम् ।<br>हृतस्वं कामिनं चोरमाविशन्ति प्रजागराः ।।	</p></td><td>	5-33-14a<br>5-33-14b	<p class="mw-empty-elt"></p></td></tr>
<tr><td><p>	कच्चिदेतैर्महादोषैर्न स्पृष्टोऽसि नराधिप।<br>कच्चिच्च परवित्तेषु गृद्ध्यन्न परितप्यसे ।।	</p></td><td>	5-33-15a<br>5-33-15b	<p class="mw-empty-elt"></p></td></tr>
<tr><td><p>	<b>धृतराष्ट्र उवाच।</b>	</p></td><td>	5-33-16x	<p class="mw-empty-elt"></p></td></tr>
<tr><td><p>	श्रोतुमिच्छामि ते धर्म्यं परं नैश्रेयसं वचः।<br>अस्मिन्रादर्षिवंशे हि त्वमेकः प्राज्ञसंमतः ।।	</p></td><td>	5-33-16a<br>5-33-16b	<p class="mw-empty-elt"></p></td></tr>
<tr><td><p>	<b>विदुर उवाच।</b>	</p></td><td>	5-33-17x	<p class="mw-empty-elt"></p></td></tr>
<tr><td><p>	राजा लक्षणसंपन्नस्त्रैलोक्यस्याधिपो भवेत्।<br>प्रेष्यस्ते प्रेषितश्चैव धृतराष्ट्र युधिष्ठिरः।।	</p></td><td>	5-33-17a<br>5-33-17b	<p class="mw-empty-elt"></p></td></tr>
<tr><td><p>	विपरीततरश्च त्वं भागधेये न संमतः।<br>अर्चिषां प्रक्षयाच्चैव धर्मात्मा धर्मकोविदः ।।	</p></td><td>	5-33-18a<br>5-33-18b	<p class="mw-empty-elt"></p></td></tr>
<tr><td><p>	आनृशंस्यादनुक्रोशाद्धर्मात्सत्यात्पराक्रमात्।<br>गुरुत्वात्त्वयि संप्रेक्ष्य बहून्क्लेशांस्तितिक्षते ।।	</p></td><td>	5-33-19a<br>5-33-19b	<p class="mw-empty-elt"></p></td></tr>
<tr><td><p>	दुर्योधने सौबले च कर्णे दुःशासने तथा।<br>एतेष्वैश्वर्यमाधाय कथं त्वं भूतिमिच्छसि ।।	</p></td><td>	5-33-20a<br>5-33-20b	<p class="mw-empty-elt"></p></td></tr>
<tr><td><p>	आत्मज्ञानं समारम्भस्तितिक्षा धर्मनित्यता।<br>यमर्थान्नापकर्षन्ति स वै पण्डित उच्यते ।।	</p></td><td>	5-33-21a<br>5-33-21b	<p class="mw-empty-elt"></p></td></tr>

<tr><td><p>	` एकस्माद्वृक्षाद्यज्ञपात्राणि राज-<br>न्स्रुक्व द्रोणी पेठनीपीडने च।<br>एतस्माद्राजन्ब्रुवतो मे निबोध<br>एकस्माद्वै जायतेऽसच्च सच्च ।।	</p></td><td>	5-33-22a<br>5-33-22b<br>5-33-22c<br>5-33-22d	<p class="mw-empty-elt"></p></td></tr>
<tr><td><p>	निषेवते प्रशस्तानि निन्दितानि न सेवते।<br>अनास्तिकः श्रद्दधान एतत्पण्डितलक्षणम् ।।	</p></td><td>	5-33-23a<br>5-33-23b	<p class="mw-empty-elt"></p></td></tr>
<tr><td><p>	क्रोधो हर्षश्च दर्पश्च ह्रीः स्तम्भो मान्यमानिता।<br>यमर्थान्नापकर्षन्ति स वै पण्डित उच्यते ।।	</p></td><td>	5-33-24a<br>5-33-24b	<p class="mw-empty-elt"></p></td></tr>
<tr><td><p>	यस्य कृत्यं न जानन्ति मन्त्रं वा मन्त्रितं परे।<br>कृतमेवास्य जानन्ति स वै पण्डित उच्यते ।।	</p></td><td>	5-33-25a<br>5-33-25b	<p class="mw-empty-elt"></p></td></tr>
<tr><td><p>	यस्य कृत्यं न विघ्नन्ति शीतमुष्णं भयं रतिः।<br>समृद्धिरसमृद्धिर्वा स वै पण्डित उच्यते।।	</p></td><td>	5-33-26a<br>5-33-26b	<p class="mw-empty-elt"></p></td></tr>
<tr><td><p>	यस्य संसारिणी प्रज्ञा धर्मार्थावनुवर्तते।<br>कामादर्थं वृणीते यः स वै पण्डित उच्यते ।।	</p></td><td>	5-33-27a<br>5-33-27b	<p class="mw-empty-elt"></p></td></tr>
<tr><td><p>	यथाशक्ति चिकीर्षन्ति यथाशक्ति च कुर्वते।<br>किंचिदवमन्यन्ते नराः पण्डितबुद्धयः ।।	</p></td><td>	5-33-28a<br>5-33-28b	<p class="mw-empty-elt"></p></td></tr>

<tr><td><p>	क्षिप्रं विजानाति चिरं श्रृणोति<br>विज्ञाय चार्यं भजते न कामात्।<br>नासंपृष्टो व्युपयुङ्क्ते परार्थे<br>तत्प्रज्ञानं प्रथमं पण्डितस्य ।।	</p></td><td>	5-33-29a<br>5-33-29b<br>5-33-29c<br>5-33-29d	<p class="mw-empty-elt"></p></td></tr>
<tr><td><p>	नाप्राप्यमभिवाञ्छन्ति नष्टं नेच्छन्ति शोचितुम्।<br>आपत्सु च न मुह्यन्ति नराः पण्डितबुद्धयः ।।	</p></td><td>	5-33-30a<br>5-33-30b	<p class="mw-empty-elt"></p></td></tr>
<tr><td><p>	निश्चित्य यः प्रक्रमते नान्तर्वसति कर्मणः।<br>अवन्ध्यकालो वश्यात्मा स वै पण्डित उच्यते	</p></td><td>	5-33-31a<br>5-33-31b	<p class="mw-empty-elt"></p></td></tr>
<tr><td><p>	आर्यकर्मणि रज्यन्ते भूतिकर्माणि कुर्वते<br>हितं च नाभ्यसूयन्ति पण्डिता भरतर्षभ ।।	</p></td><td>	5-33-32a<br>5-33-32b	<p class="mw-empty-elt"></p></td></tr>
<tr><td><p>	न हृष्यत्यात्मसंमाने नावमानेन तप्यते।<br>गाङ्गो ह्रद इवाक्षोभ्यो यः स पण्डित उच्यते ।।	</p></td><td>	5-33-33a<br>5-33-33b	<p class="mw-empty-elt"></p></td></tr>
<tr><td><p>	तत्त्वज्ञः सर्वभूतानां योगज्ञः सर्वकर्मणाम्।<br>उपायज्ञो मनुष्याणां नरः पण्डित उच्यते ।।	</p></td><td>	5-33-34a<br>5-33-34b	<p class="mw-empty-elt"></p></td></tr>
<tr><td><p>	प्रवृत्तवाक् चित्रकथ ऊहवान्प्रतिभानवान्।<br>आशु ग्रन्थस्य वक्ता च यः स पण्डित उच्यते ।।	</p></td><td>	5-33-35a<br>5-33-35b	<p class="mw-empty-elt"></p></td></tr>
<tr><td><p>	श्रुतं प्रज्ञानुगं यस्य प्रज्ञा चैव श्रुतानुगा ।<br>असंभिन्नार्यमर्यादः पण्डिताख्यां लभेत सः ।।	</p></td><td>	5-33-36a<br>5-33-36b	<p class="mw-empty-elt"></p></td></tr>
<tr><td><p>	` अर्थं महान्तमासाद्य विद्यामेश्वर्यमेव च।<br>विचरत्यसमुन्नद्धो यः स पण्डित उच्यते '।।	</p></td><td>	5-33-37a<br>5-33-37b	<p class="mw-empty-elt"></p></td></tr>
<tr><td><p>	अश्रुतश्च समुन्नद्धो दरिद्रश्च महामनाः ।<br>अर्थांश्चाकर्मणा प्रेप्सुर्मूढ इत्युच्यते बुधैः ।।	</p></td><td>	5-33-38a<br>5-33-38b	<p class="mw-empty-elt"></p></td></tr>
<tr><td><p>	स्वमर्थं यः परित्यज्य परार्थमनुतिष्ठति।<br>मिथ्या चरति मित्रार्थे यश्च मूढः स उच्यते ।।	</p></td><td>	5-33-39a<br>5-33-39b	<p class="mw-empty-elt"></p></td></tr>
<tr><td><p>	अकामान्कामयति यः कामयानान्परित्यजेत्।<br>बलवन्तं च यो द्वेष्टि तमाहुर्मूढचेतसम् ।।	</p></td><td>	5-33-40a<br>5-33-40b	<p class="mw-empty-elt"></p></td></tr>
<tr><td><p>	अमित्रं कुरुते मित्रं मित्रं द्वेष्टि हिनस्ति च ।<br>कर्म चारभते दुष्टं तमाहुर्मूढचेतसम् ।।	</p></td><td>	5-33-41a<br>5-33-41b	<p class="mw-empty-elt"></p></td></tr>
<tr><td><p>	संसारयति कृत्यानि सर्वत्र विचिकित्सते।<br>चिरं करोति क्षिप्रार्थे स मूढो भरतर्षभ ।।	</p></td><td>	5-33-42a<br>5-33-42b	<p class="mw-empty-elt"></p></td></tr>
<tr><td><p>	श्राद्धं पितृभ्यो न ददाति दैवतानि न चार्चति ।<br>सुहृन्मित्रं न लभते तमाहुर्मूढचेतसम् ।।	</p></td><td>	5-33-43a<br>5-33-43b	<p class="mw-empty-elt"></p></td></tr>
<tr><td><p>	अनाहूतः प्रविशति अपृष्टो बहु भाषते।<br>अविश्वस्ते विश्वसिति मूढचेता नराधमः ।।	</p></td><td>	5-33-44a<br>5-33-44b	<p class="mw-empty-elt"></p></td></tr>
<tr><td><p>	परं क्षिपति दोषेण वर्तमानः स्वयं तथा।<br>यश्च क्रुध्यत्यनीशानः स च मूढतमो नरः ।।	</p></td><td>	5-33-45a<br>5-33-45b	<p class="mw-empty-elt"></p></td></tr>
<tr><td><p>	आत्मनो बलमाज्ञाय धर्मार्थपरिवर्जितम्।<br>अलभ्यमिच्छन्नैष्कर्म्यान्मूढबुद्धिरिहोच्यते ।।	</p></td><td>	5-33-46a<br>5-33-46b	<p class="mw-empty-elt"></p></td></tr>
<tr><td><p>	अशिष्यं शास्ति यो राजन्यश्च शिष्यं न शास्ति च ।<br>कदर्यं भजते यश्च तमाहुर्मूढचेतसम् ।।	</p></td><td>	5-33-47a<br>5-33-47b	<p class="mw-empty-elt"></p></td></tr>
<tr><td><p>	एकः संपन्नमाश्नाति वस्ते वासश्च शोभनम् ।<br>योऽसंविभज्य भृत्येभ्यः को नृशंसतरस्ततः ।।	</p></td><td>	5-33-48a<br>5-33-48b	<p class="mw-empty-elt"></p></td></tr>
<tr><td><p>	एकः पापानि कुरुते फलं भुङ्क्ते महाजनः।<br>भोक्तारो विप्रमुच्यन्ते कर्ता दोषेण लिप्यते ।।	</p></td><td>	5-33-49a<br>5-33-49b	<p class="mw-empty-elt"></p></td></tr>
<tr><td><p>	एकं हन्यान्न वा हन्यादिषुर्मुक्तो धनुष्मता।<br>बुद्धिर्बुद्धिमतोत्सृष्टा हन्याद्राष्ट्रं सराजकम् ।।	</p></td><td>	5-33-50a<br>5-33-50b	<p class="mw-empty-elt"></p></td></tr>
<tr><td><p>	एकया द्वे विनिश्चित्य त्रींश्चतुर्भिर्वशे कुरु।<br>पञ्च जित्वा विदित्वा षट् सप्त हित्वा सुखी भवा।।	</p></td><td>	5-33-51a<br>5-33-51b	<p class="mw-empty-elt"></p></td></tr>
<tr><td><p>	एकं विषरसो हन्ति शस्त्रेणैकश्च वध्यते।<br>सराष्ट्रं सप्रजं हन्ति राजानं मन्त्रपिप्लवः ।।	</p></td><td>	5-33-52a<br>5-33-52b	<p class="mw-empty-elt"></p></td></tr>
<tr><td><p>	एकः स्वादु न भुञ्जीत एकश्चार्थान्न चिन्तयेत्।<br>एको न गच्छेदध्वानं नैकः सुप्तेषु जागृयात् ।।	</p></td><td>	5-33-53a<br>5-33-53b	<p class="mw-empty-elt"></p></td></tr>
<tr><td><p>	एकमेवाद्वितीयं तद्यद्राजन्नावबुध्यसे।<br>सत्यं स्वगस्य सोपानं पारावारस्य नौरिव ।।	</p></td><td>	5-33-54a<br>5-33-54b	<p class="mw-empty-elt"></p></td></tr>
<tr><td><p>	एकः क्षमावतां दोषो द्वितीयो नोपपद्यते।<br>यदेनं क्षमया युक्तमशक्तं मन्यते जनः ।।	</p></td><td>	5-33-55a<br>5-33-55b	<p class="mw-empty-elt"></p></td></tr>
<tr><td><p>	सोऽस्य दोषो न मन्तव्यः क्षमा हि परमं बलम्।<br>क्षमा गुणो ह्यशक्तानां शक्तानां भूषणं क्षमा ।।	</p></td><td>	5-33-56a<br>5-33-56b	<p class="mw-empty-elt"></p></td></tr>
<tr><td><p>	क्षमा वशीकृतीर्लोके क्षमया किं न साध्यते।<br>शान्तिखङ्गः करे यस्य किं करिष्यति दुर्जनः ।।	</p></td><td>	5-33-57a<br>5-33-57b	<p class="mw-empty-elt"></p></td></tr>
<tr><td><p>	अतृणे पतितो वह्निः स्वयमेवोपशाम्यति।<br>अक्षमावान्परं दोषैरात्मानं चैव योजयेत् ।।	</p></td><td>	5-33-58a<br>5-33-58b	<p class="mw-empty-elt"></p></td></tr>
<tr><td><p>	एको धर्मः परं श्रेयः क्षमैका शान्तिरुत्तमा ।<br>विद्यैका परमा तृप्तिरहिंसैका सुखावहा ।।	</p></td><td>	5-33-59a<br>5-33-59b	<p class="mw-empty-elt"></p></td></tr>
<tr><td><p>	द्वाविमौ ग्रसते भूमिः सर्पो बलिशयानिव।<br>राजानं चाविरोद्धारं ब्राह्मणं चाप्रवासिनम् ।।	</p></td><td>	5-33-60a<br>5-33-60b	<p class="mw-empty-elt"></p></td></tr>
<tr><td><p>	द्वे कर्मणी नरः कुर्वन्नस्मिँल्लोके विरोचते ।<br>अब्रुवन्परुषं किंचिदसतोऽनर्चयंस्तथा ।।	</p></td><td>	5-33-61a<br>5-33-61b	<p class="mw-empty-elt"></p></td></tr>
<tr><td><p>	द्वाविमौ पुरुषव्याघ्र परप्रत्ययकारिणौ ।<br>स्त्रियः कामितकामिन्यो मूर्खाः पूजितपूजकाः ।।	</p></td><td>	5-33-62a<br>5-33-62b	<p class="mw-empty-elt"></p></td></tr>
<tr><td><p>	द्वाविमौ कण्टकौ तीक्ष्णौ शरीरपरिशोषिणौ।<br>यश्चाधनः कामयते यश्च कुप्यत्यनीश्वरः ।।	</p></td><td>	5-33-63a<br>5-33-63b	<p class="mw-empty-elt"></p></td></tr>
<tr><td><p>	द्वावेव न विराजेते विपरीतेन कर्मणा ।<br>गृहस्थश्च निरारम्भः कार्यवांश्चैव भिक्षुकः ।।	</p></td><td>	5-33-64a<br>5-33-64b	<p class="mw-empty-elt"></p></td></tr>
<tr><td><p>	द्वाविमौ पुरुषौ राजन्स्वर्गस्योपरि तिष्ठतः।<br>प्रभुश्च क्षमया युक्तो दरिद्रश्च प्रदानवान् ।।	</p></td><td>	5-33-65a<br>5-33-65b	<p class="mw-empty-elt"></p></td></tr>
<tr><td><p>	न्यायागतस्य द्रव्यस्य बोद्धव्यौ द्वावतिक्रमौ ।<br>अपात्रे प्रतिपत्तिश्च पात्रे चात्प्रतिपादनम् ।।	</p></td><td>	5-33-66a<br>5-33-66b	<p class="mw-empty-elt"></p></td></tr>
<tr><td><p>	द्वावभ्यसि निवेष्टव्यौ गले बध्वा दृढां शिलाम् ।<br>धनवन्तमदातारं दरिद्रं चातपस्विनम् ।।	</p></td><td>	5-33-67a<br>5-33-67b	<p class="mw-empty-elt"></p></td></tr>
<tr><td><p>	द्वाविमौ पुरुषव्याघ्र सूर्यमण्डलभेदिनौ।<br>परिव्राड्योगयुक्तश्च रणे चाभिमुखो हतः ।।	</p></td><td>	5-33-68a<br>5-33-68b	<p class="mw-empty-elt"></p></td></tr>
<tr><td><p>	त्रयो न्याया मनुष्याणां श्रूयन्ते भरतर्षभ ।<br>कनीयान्मध्यमः श्रेष्ठ इति वेदविदो विदुः ।।	</p></td><td>	5-33-69a<br>5-33-69b	<p class="mw-empty-elt"></p></td></tr>
<tr><td><p>	त्रिविधाः पुरुषा राजन्नुत्तमाधममध्यमाः ।<br>नियोजयेद्यथावत्तांस्त्रिविधेष्वेव कर्मसु ।।	</p></td><td>	5-33-70a<br>5-33-70b	<p class="mw-empty-elt"></p></td></tr>
<tr><td><p>	त्रय एवाधना राजन्भार्या दासस्तथा सुतः।<br>यत्ते समधिगच्छन्ति यस्यैते तस्य तद्धनम् ।।	</p></td><td>	5-33-71a<br>5-33-71b	<p class="mw-empty-elt"></p></td></tr>
<tr><td><p>	हरणं च परस्वानां परदाराभिमर्शनम् ।<br>सुहृदश्च परित्यागस्त्रयो दोषाः क्षयावहाः ।।	</p></td><td>	5-33-72a<br>5-33-72b	<p class="mw-empty-elt"></p></td></tr>
<tr><td><p>	त्रिविधं नरकस्येदं द्वारं नाशनमात्मनः ।<br>कामः क्रोधस्तथा लोभस्तस्मादेतत्रयं त्यजेत् ।।	</p></td><td>	5-33-73a<br>5-33-73b	<p class="mw-empty-elt"></p></td></tr>
<tr><td><p>	वरप्रदानं राज्यं च पुत्रजन्म च भारत।<br>शत्रोश्च मोक्षणं कृच्छ्रात्रीणि चैकं च तत्समम् ।।	</p></td><td>	5-33-74a<br>5-33-74b	<p class="mw-empty-elt"></p></td></tr>
<tr><td><p>	भक्तं च भजमानं च तवास्मीति च वादिनम् ।<br>त्रीनेताञ्छरणं प्राप्तान्विषमेऽपि कन सन्त्यजेत् ।।	</p></td><td>	5-33-75a<br>5-33-75b	<p class="mw-empty-elt"></p></td></tr>

<tr><td><p>	चत्वारि राज्ञा तु महाबलेन<br>वर्ज्यान्याहुः पण्डितस्तानि विद्यात्।<br>अल्पप्रज्ञैः सह मन्त्रं न कुर्या-<br>न्न दीर्घसूत्रैरलसैश्चारणैश्च ।।	</p></td><td>	5-33-76a<br>5-33-76b<br>5-33-76c<br>5-33-76d	<p class="mw-empty-elt"></p></td></tr>

<tr><td><p>	चतवारि ते तात गृहे वसन्तु<br>श्रियाऽभिजुष्टस्य गृहस्थधर्मे।<br>वृद्धो ज्ञातिरवसन्नः कुलीनः<br>सखा दरिद्रो भगिनी चानपत्या ।।	</p></td><td>	5-33-77a<br>5-33-77b<br>5-33-77c<br>5-33-77d	<p class="mw-empty-elt"></p></td></tr>
<tr><td><p>	चत्वार्याह महाराज साद्यस्कानि बृहस्पतिः।<br>पृच्छते त्रिदशेन्द्राय तानीमानि निबोध मे ।।	</p></td><td>	5-33-78a<br>5-33-78b	<p class="mw-empty-elt"></p></td></tr>
<tr><td><p>	देवतानां च सङ्कल्पमनुभावं च धीमताम्।<br>विनयं कृतविद्यानां विनाशं पापकर्मणाम् ।।	</p></td><td>	5-33-79a<br>5-33-79b	<p class="mw-empty-elt"></p></td></tr>

<tr><td><p>	चत्वारि कर्माण्यभयंकराणि<br>भयं प्रयच्छन्त्ययथाकृतानि ।<br>मानाग्निहोत्रमुत मानमौनं<br>मानेनाधीतमुत मानयज्ञः ।।	</p></td><td>	5-33-80a<br>5-33-80b<br>5-33-80c<br>5-33-80d	<p class="mw-empty-elt"></p></td></tr>
<tr><td><p>	पञ्चाग्नयो मनुष्येण परिचर्याः प्रयत्नतः।<br>पिता माताग्निरात्मा च गुरुश्च भरतर्षभ ।।	</p></td><td>	5-33-81a<br>5-33-81b	<p class="mw-empty-elt"></p></td></tr>
<tr><td><p>	पञ्चैव पूजयँल्लोके यशः प्राप्नोति केवलम्।<br>देवान्पितॄन्मनुष्यांश्च भिक्षूनतिथिपञ्चमान् ।।	</p></td><td>	5-33-82a<br>5-33-82b	<p class="mw-empty-elt"></p></td></tr>
<tr><td><p>	पञ्च त्वाऽनुगमिष्यन्ति यत्र यत्र गमिष्यसि।<br>मित्राण्यमित्रा मध्यस्था उपजीव्योपजीविनः ।	</p></td><td>	5-33-83a<br>5-33-83b	<p class="mw-empty-elt"></p></td></tr>
<tr><td><p>	पञ्चेन्द्रियस्य मर्त्यस्य छिद्रं चेदेकमिन्द्रियम्।<br>ततोऽस्य स्रवति प्रज्ञा दृतेः पात्रादिवोदकम् ।।	</p></td><td>	5-33-84a<br>5-33-84b	<p class="mw-empty-elt"></p></td></tr>
<tr><td><p>	षड्दोषाः पुरुषेणेह हातव्या भूतिमिच्छता।<br>निद्रा तन्द्री भयं क्रोध आलस्यं दीर्घसूत्रता ।	</p></td><td>	5-33-85a<br>5-33-85b	<p class="mw-empty-elt"></p></td></tr>
<tr><td><p>	षडिमान्पुरुषो जह्याद्भिन्नां नावमिवार्णवे।<br>अप्रवक्तारमाचार्यमनधीयानमृत्विजम् ।।	</p></td><td>	5-33-86a<br>5-33-86b	<p class="mw-empty-elt"></p></td></tr>
<tr><td><p>	अरक्षितारं राजानं भार्यां चाप्रियवादिनीम् ।<br>ग्रामकामं च गोपालं वनकामं च नापितम् ।।	</p></td><td>	5-33-87a<br>5-33-87b	<p class="mw-empty-elt"></p></td></tr>
<tr><td><p>	षडेव तु गुणाः पुंसा न हातव्याः कदाचन।<br>सत्यं दानमनालस्यमनसूया क्षमा धृतिः ।।	</p></td><td>	5-33-88a<br>5-33-88b	<p class="mw-empty-elt"></p></td></tr>

<tr><td><p>	अर्थागमो नित्यमरोगिता च<br>प्रिया च भार्या प्रियवादिनी च।<br>वश्यश्च पुत्रोऽर्थकरी च विद्या<br>षड्जीवलोकस्य सुखानि राजन् ।।	</p></td><td>	5-33-89a<br>5-33-89b<br>5-33-89c<br>5-33-89d	<p class="mw-empty-elt"></p></td></tr>
<tr><td><p>	षण्णामात्मनि नित्यानामैश्वर्यं योऽधिगच्छति।<br>न स पापैः कुतोऽनर्थैर्युज्यते विजितेन्द्रियः ।।	</p></td><td>	5-33-90a<br>5-33-90b	<p class="mw-empty-elt"></p></td></tr>
<tr><td><p>	षडिमे षट्सु जीवन्ति सप्तमो नोपलभ्यते।<br>चोराः प्रमत्ते जीवन्ति व्याधितेषु चिकित्सकाः ।।	</p></td><td>	5-33-91a<br>5-33-91b	<p class="mw-empty-elt"></p></td></tr>
<tr><td><p>	प्रमदाः कामयानेषु यजमानेषु याजकाः ।<br>राजा विवदमानेषु नित्यं मूर्खेषु पण्डिताः ।।	</p></td><td>	5-33-92a<br>5-33-92b	<p class="mw-empty-elt"></p></td></tr>
<tr><td><p>	षडिमानि विनश्यन्ति मुहूर्तमनवेक्षणात्।<br>गावः सेवा कृषिर्भार्या विद्या वृषलसङ्गतिः ।।	</p></td><td>	5-33-93a<br>5-33-93b	<p class="mw-empty-elt"></p></td></tr>
<tr><td><p>	षडेते ह्यवमन्यन्ते नित्यं पूर्वोपकारिणम् ।<br>आचार्यं शिक्षिताः शिष्याः कृतदाराश्च मातरं ।।	</p></td><td>	5-33-94a<br>5-33-94b	<p class="mw-empty-elt"></p></td></tr>
<tr><td><p>	नारीं विगतकामास्तु कृतार्थाश्च प्रयोजकम् ।<br>नावं निस्तीर्णकान्तारा नातुराश्च चिकित्सकं ।।	</p></td><td>	5-33-95a<br>5-33-95b	<p class="mw-empty-elt"></p></td></tr>

<tr><td><p>	आरोग्यमानृण्यमविप्रवासः<br>सद्भिर्मनुष्यैः सह संप्रयोगः।<br>स्वप्रत्यया वृत्तिरभीतवासः<br>षट् जीवलोकस्य सुखानि राजन् ।।	</p></td><td>	5-33-96a<br>5-33-96b<br>5-33-96c<br>5-33-96d	<p class="mw-empty-elt"></p></td></tr>
<tr><td><p>	ईर्षुर्धृणी नसन्तुष्टः क्रोधनो नित्यशङ्कितः।<br>परभाग्योपजीवी च षडेते नित्यदुःखिताः ।।	</p></td><td>	5-33-97a<br>5-33-97b	<p class="mw-empty-elt"></p></td></tr>
<tr><td><p>	सप्त दोषाः सदा राज्ञा हातव्या व्यसनोदयाः।<br>प्रायशो यैर्विनश्यन्ति कृतमूला अपीश्वराः।।	</p></td><td>	5-33-98a<br>5-33-98b	<p class="mw-empty-elt"></p></td></tr>
<tr><td><p>	स्त्रियोऽक्षा मृगया पानं वाक्पारुष्यं च पञ्चमम्।<br>महच्च दण्डपारुष्यमर्थदूषणमेव च।।	</p></td><td>	5-33-99a<br>5-33-99b	<p class="mw-empty-elt"></p></td></tr>
<tr><td><p>	अष्टौ पूर्वनिमित्तानि नरस्य विनशिष्यतः।<br>ब्राह्मणान्प्रथमं द्वेष्टि ब्राह्मणैश्च विरुध्यते।।	</p></td><td>	5-33-100a<br>5-33-100b	<p class="mw-empty-elt"></p></td></tr>
<tr><td><p>	ब्राह्मणस्वानि चादत्ते ब्राह्मणांश्च जिघांसति।<br>रमते निन्दया चैषां प्रशंसां नाभिनन्दति ।।	</p></td><td>	5-33-101a<br>5-33-101b	<p class="mw-empty-elt"></p></td></tr>
<tr><td><p>	नैनान्स्मरति कृत्येषु याचितश्चाभ्यसूयति।<br>एतान्दोषान्नरः प्राज्ञो बुद्ध्या बुध्वा विसर्जयेत् ।।	</p></td><td>	5-33-102a<br>5-33-102b	<p class="mw-empty-elt"></p></td></tr>
<tr><td><p>	अष्टाविमानि हर्षस्य नवनीतानि भारत।<br>वर्तमानानि दृश्यन्ते तान्येव स्वसुखान्यपि ।।	</p></td><td>	5-33-103a<br>5-33-103b	<p class="mw-empty-elt"></p></td></tr>
<tr><td><p>	समागमश्च सखिभिर्महांश्चैव धनागमः ।<br>पुत्रेण च परिष्वङ्गः सन्निपातश्च मैथुने ।।	</p></td><td>	5-33-104a<br>5-33-104b	<p class="mw-empty-elt"></p></td></tr>
<tr><td><p>	समये च प्रियालापः स्वयूथ्येषु समुन्नतिः ।<br>अभिप्रेतस्य लाभश्च पूजा च जनसंसदि ।।	</p></td><td>	5-33-105a<br>5-33-105b	<p class="mw-empty-elt"></p></td></tr>

<tr><td><p>	अष्टौ गुमाः पुरुषं दीपयन्ति<br>प्रज्ञा च कौल्यं च दमः श्रुतं च।<br>पराक्रमश्चाबहुभाषिता च<br>दानं यथाशक्ति कृतज्ञता च ।।	</p></td><td>	5-33-106a<br>5-33-106b<br>5-33-106c<br>5-33-106d	<p class="mw-empty-elt"></p></td></tr>
<tr><td><p>	नवद्वारमिदं वेश्म त्रिस्थूणं पञ्चसाक्षिकम्।<br>क्षेत्रज्ञाधिष्ठितं विद्वान्यो वेद स परः कविः ।।	</p></td><td>	5-33-107a<br>5-33-107b	<p class="mw-empty-elt"></p></td></tr>
<tr><td><p>	दश धर्मं न जानन्ति धृतराष्ट्र निबोध तान्।<br>मत्तः प्रमत्त उन्मत्तः श्रान्तः क्रुद्धो बुभुक्षितः।।	</p></td><td>	5-33-108a<br>5-33-108b	<p class="mw-empty-elt"></p></td></tr>
<tr><td><p>	त्वरमाणश्च लुब्धश्च भीतः कामी च ते दश।<br>तस्मादेतेषु भावेषु न प्रसञ्जेत पण्डितः।।	</p></td><td>	5-33-109a<br>5-33-109b	<p class="mw-empty-elt"></p></td></tr>
<tr><td><p>	अत्रैवोदाहरन्तीममितिहासं पुरातनम्।<br>पुत्रार्थमसुरेन्द्रेण गीतं चैव सुधन्वना ।।	</p></td><td>	5-33-110a<br>5-33-110b	<p class="mw-empty-elt"></p></td></tr>

<tr><td><p>	यः काममन्यू प्रजहाति राजा<br>पात्रे प्रतिष्ठापयते धनं च।<br>विशेषविच्छ्रुतवान्क्षिप्रकारी<br>तं सर्वलोकः कुरुते प्रमाणम् ।।	</p></td><td>	5-33-111a<br>5-33-111b<br>5-33-111c<br>5-33-111d	<p class="mw-empty-elt"></p></td></tr>

<tr><td><p>	जानाति विश्वासयितुं मनुष्यान्<br>विज्ञातदोषेषु दधाति दण्डम्।<br>जानाति मात्रां च तथा क्षमां च<br>तं तादृशं श्रीर्जुषते समग्रा ।।	</p></td><td>	5-33-112a<br>5-33-112b<br>5-33-112c<br>5-33-112d	<p class="mw-empty-elt"></p></td></tr>

<tr><td><p>	सुदुर्बलं नावजानाति कंचि-<br>द्युक्तो रिपुं सेवते बुद्धिपूर्वम्।<br>न विग्रहं रोचयते बलस्थैः<br>काले च यो विक्रमते स धीरः ।।	</p></td><td>	5-33-113a<br>5-33-113b<br>5-33-113c<br>5-33-113d	<p class="mw-empty-elt"></p></td></tr>

<tr><td><p>	प्राप्याप.. न व्यथते कदाचि-<br>दुद्योगमान्वच्छति चाप्रमत्तः ।<br>दुःखं च काले सहते महात्मा<br>धुरन्धरस्तस्य जिताः सपत्नाः ।।	</p></td><td>	5-33-114a<br>5-33-114b<br>5-33-114c<br>5-33-114d	<p class="mw-empty-elt"></p></td></tr>

<tr><td><p>	अनर्थकं विप्रवासं गृहेभ्यः<br>पापैः सन्धिं परदाराभिमर्शम्।<br>दम्भं स्तैन्यं पैशुनं मद्यमानं<br>न सेवते यः स सुखी सदैव ।।	</p></td><td>	5-33-115a<br>5-33-115b<br>5-33-115c<br>5-33-115d	<p class="mw-empty-elt"></p></td></tr>

<tr><td><p>	न संरम्भेणारभते त्रिवर्ग-<br>माकारितः शंसति तत्त्वमेव।<br>न मित्रार्थे रोचयते विवादं<br>नापूजितः कुप्यति चाप्यमूढः ।।	</p></td><td>	5-33-116a<br>5-33-116b<br>5-33-116c<br>5-33-116d	<p class="mw-empty-elt"></p></td></tr>

<tr><td><p>	न योऽभ्यसूयत्सयनुकम्पते च<br>न दुर्बलः प्रातिभाव्यं करोति।<br>नात्याह किंचित्क्षमते विवादं<br>सर्वत्र तादृग्लभते प्रशंसाम्।।	</p></td><td>	5-33-117a<br>5-33-117b<br>5-33-117c<br>5-33-117d	<p class="mw-empty-elt"></p></td></tr>

<tr><td><p>	यो नोद्धतं कुरुते जातु वेषं<br>न पौरुषेणापि विकत्थतेऽन्यान्।<br>न मूर्च्छितः कटुकान्याह किंचि-<br>त्प्रियं सदा तं कुरुते जनो हि ।।	</p></td><td>	5-33-118a<br>5-33-118b<br>5-33-118c<br>5-33-118d	<p class="mw-empty-elt"></p></td></tr>

<tr><td><p>	न वैरमुद्दिपयति प्रशान्तं<br>न दर्पमारोहति शान्तिमेति।<br>न दुर्गतोऽस्मीति करोत्यकार्यं<br>तमार्यशीलं परमाहुरार्याः ।।	</p></td><td>	5-33-119a<br>5-33-119b<br>5-33-119c<br>5-33-119d	<p class="mw-empty-elt"></p></td></tr>

<tr><td><p>	न स्वे सुखे वै कुरुते प्रहर्षं<br>नान्यस्य दुःखे भवति प्रहृष्टः।<br>दत्त्वा न पश्चात्कुरुतेऽनुतापं<br>स कथ्यते सत्पुरुषार्यशीलः ।।	</p></td><td>	5-33-120a<br>5-33-120b<br>5-33-120c<br>5-33-120d	<p class="mw-empty-elt"></p></td></tr>

<tr><td><p>	देशाचारान्समयाञ्जातिधर्मान्<br>बुभूषते यः स परावरज्ञः।<br>स यत्र तत्राभिगतः सदैव<br>महाजनस्याधिपत्यं करोति ।।	</p></td><td>	5-33-121a<br>5-33-121b<br>5-33-121c<br>5-33-121d	<p class="mw-empty-elt"></p></td></tr>

<tr><td><p>	दम्भं मोहं मत्सरं पापकृत्यं<br>राजद्विष्टं पैशुनं पूगवैरम्।<br>मत्तोन्मत्तैर्दुर्जनैश्चापि वादं<br>यः प्रज्ञावान्वर्जयेत्स प्रधानः ।।	</p></td><td>	5-33-122a<br>5-33-122b<br>5-33-122c<br>5-33-122d	<p class="mw-empty-elt"></p></td></tr>

<tr><td><p>	दमं शौचं दैविकं मङ्गलानि<br>प्रायश्चित्तान्विविधाँल्लोकवादान्।<br>एतानि यः कुरुते नैत्यकानि<br>तस्योत्थानं देवता राधयन्ति ।।	</p></td><td>	5-33-123a<br>5-33-123b<br>5-33-123c<br>5-33-123d	<p class="mw-empty-elt"></p></td></tr>

<tr><td><p>	समैर्विवाहं कुरुते न हीनैः<br>समैः सख्यं व्यवहारं कथां च।<br>गुणैर्विशिष्टांश्च पुरो दधाति<br>विपश्चितस्तस्य नयाः सुनीताः ।।	</p></td><td>	5-33-124a<br>5-33-124b<br>5-33-124c<br>5-33-124d	<p class="mw-empty-elt"></p></td></tr>

<tr><td><p>	मितं भुङ्क्ते संविभज्याश्रितेभ्यो<br>मितं स्वपित्यमितं कर्म कृत्वा।<br>ददात्यमित्रेष्वपि याचितः सं-<br>स्तमात्मवन्तं प्रजहत्यनर्थाः ।।	</p></td><td>	5-33-125a<br>5-33-125b<br>5-33-125c<br>5-33-125d	<p class="mw-empty-elt"></p></td></tr>

<tr><td><p>	चिकीर्षितं विप्रकृतं च यस्य<br>नान्ये जनाः कर्म जानन्ति किंचित्।<br>मन्त्रे गुप्ते सम्यगनुष्ठिते च<br>नाल्पोऽप्यस्य च्यवते कश्चिदर्थः ।।	</p></td><td>	5-33-126a<br>5-33-126b<br>5-33-126c<br>5-33-126d	<p class="mw-empty-elt"></p></td></tr>
<tr><td><p>	यः सर्वभूतप्रशमे निविष्टः<br>सत्यो मृदुर्मानकृच्छुद्धभावः<br>अतीव स ज्ञायते ज्ञातिमध्ये<br>महामणिर्जात्य इव सप्रन्नः ।।	</p></td><td>	5-33-127a<br>5-33-127b<br>5-33-127c<br>5-33-127d	<p class="mw-empty-elt"></p></td></tr>
<tr><td><p>	य आत्मनाऽपत्रपते भृशं नरः<br>स सर्वलोकस्य गुरुर्भवत्युत<br>अनन्तजेजाः सुमनाः समाहितः<br>स तेजसा सूर्य इवावभासते ।।	</p></td><td>	5-33-128a<br>5-33-128b<br>5-33-128c<br>5-33-128d	<p class="mw-empty-elt"></p></td></tr>
<tr><td><p>	वने जाताः शापदग्धस्य राज्ञः<br>पाण्डोः पुत्राः पञ्च पञ्चेन्द्रकल्पाः ।<br>त्वयैव बाला वर्धिताः शिक्षिताश्च<br>तवादेशं पालयन्त्याम्बिकेय ।।	</p></td><td>	5-33-129a<br>5-33-129b<br>5-33-129c<br>5-33-129d	<p class="mw-empty-elt"></p></td></tr>
<tr><td><p>	प्रदायैषामुचितं तातराज्यं<br>सुखी पुत्रैः सहितो मोदमानः ।<br>न देवानां नापि च मानुषाणां<br>भविष्यसि त्वं गर्हणीयो नरेन्द्र ।।	</p></td><td>	5-33-130a<br>5-33-130b<br>5-33-130c<br>5-33-130d	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>प्रजागरपर्वणि त्रयस्त्रिंशोऽध्यायः ।।	</p></td><td>		<p class="mw-empty-elt"></p></td></tr></tbody>