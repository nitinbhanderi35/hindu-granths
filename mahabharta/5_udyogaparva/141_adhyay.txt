				
<tbody><tr><td><p>	<b>कर्ण उवाच।</b>	</p></td><td>	5-141-1x	<p class="mw-empty-elt"></p></td></tr>
<tr><td><p>	असंशयं सौहृदान्मे प्रणयाच्चाथ केशव।<br>सख्येन चैव वार्ष्णेय श्रेयस्कामतयैव च ।।	</p></td><td>	5-141-1a<br>5-141-1b	<p class="mw-empty-elt"></p></td></tr>
<tr><td><p>	सर्वं चैवाभिजानामि पाण्डोः पुत्रोऽस्मि धर्मतः ।<br>निश्चयाद्धर्मशास्त्राणां यथा त्वं कृष्ण मन्यसे ।।	</p></td><td>	5-141-2a<br>5-141-2b	<p class="mw-empty-elt"></p></td></tr>
<tr><td><p>	कन्या गर्भं समाधत्त भास्करान्मां जनार्दन ।<br>आदित्यवचनाच्चैव जातं मां सा व्यसर्जयत् ।।	</p></td><td>	5-141-3a<br>5-141-3b	<p class="mw-empty-elt"></p></td></tr>
<tr><td><p>	सोस्मि कृष्ण तथाजातः पाण्डोः पुत्रोस्मि धर्मतः ।<br>कुन्त्या त्वहमपाकीर्णो यथा न कुशलं तथा ।।	</p></td><td>	5-141-4a<br>5-141-4b	<p class="mw-empty-elt"></p></td></tr>
<tr><td><p>	सूतो हि मामधिरथो दृष्ट्वैवाभ्यानयद्गृहान्।<br>राधायाश्चैव मां प्रादात्सौहार्दान्मधुसूदन ।।	</p></td><td>	5-141-5a<br>5-141-5b	<p class="mw-empty-elt"></p></td></tr>
<tr><td><p>	मत्स्नेहाच्चैव राधायां सद्यः क्षीरमवातरत् ।<br>सा मे मूत्रं पुरीषं च प्रतिजग्राह माधव ।।	</p></td><td>	5-141-6a<br>5-141-6b	<p class="mw-empty-elt"></p></td></tr>
<tr><td><p>	तस्याः पिण्डव्यपनयं कुर्यादस्मद्विधः कथम् ।<br>धर्मविद्धर्मशास्त्राणां श्रवणे सततं रतः ।।	</p></td><td>	5-141-7a<br>5-141-7b	<p class="mw-empty-elt"></p></td></tr>
<tr><td><p>	तथा मामभिजानाति सूतश्चाधिरथः सुतम् ।<br>पितरं चाभिजानामि तमहं सौहृदात्सदा ।।	</p></td><td>	5-141-8a<br>5-141-8b	<p class="mw-empty-elt"></p></td></tr>
<tr><td><p>	स हि मे जातकर्मादि कारयामास माधव ।<br>शास्त्रदृष्टेन विधिना पुत्रप्रीत्या जनार्दन ।।	</p></td><td>	5-141-9a<br>5-141-9b	<p class="mw-empty-elt"></p></td></tr>
<tr><td><p>	नाम वै वसुषेणेति कारयामास वै द्विजैः ।<br>भार्याश्चोढा मम प्राप्ते यौवने तत्परिग्रहात् ।।	</p></td><td>	5-141-10a<br>5-141-10b	<p class="mw-empty-elt"></p></td></tr>
<tr><td><p>	तासु पुत्राश्च पौत्राश्च मम जाता जनार्दन ।<br>तासु मे हृदयं कृष्ण संजातं कामबन्धनम् ।।	</p></td><td>	5-141-11a<br>5-141-11b	<p class="mw-empty-elt"></p></td></tr>
<tr><td><p>	न पृथिव्या सकलया न सुवर्णस्य राशिभिः।<br>हर्षाद्भयाद्वा गोविन्द मिथ्या कर्तुं तदुत्सहे ।।	</p></td><td>	5-141-12a<br>5-141-12b	<p class="mw-empty-elt"></p></td></tr>
<tr><td><p>	धृतराष्ट्रकुले कृष्ण दुर्योधनसमाश्रयात् ।<br>मया त्रयोदशसमा भुक्तं राज्यमकण्टकम् ।।	</p></td><td>	5-141-13a<br>5-141-13b	<p class="mw-empty-elt"></p></td></tr>
<tr><td><p>	इष्टं च बहुभिर्यज्ञैः सहसूतैर्मयाऽसकृत्।<br>आवाहाश्च विवाहाश्च सहसूतैर्मया कृताः ।।	</p></td><td>	5-141-14a<br>5-141-14b	<p class="mw-empty-elt"></p></td></tr>
<tr><td><p>	मां च कृष्ण समासाद्य कृतः शस्त्रसमुद्यमः ।<br>दुर्योधनेन वार्ष्णेय विग्रहश्चापि पाण्डवैः ।।	</p></td><td>	5-141-15a<br>5-141-15b	<p class="mw-empty-elt"></p></td></tr>
<tr><td><p>	तस्माद्रणे द्वैरथे मां प्रत्युद्यातारमच्युत ।<br>वृतवान्परमं कृष्ण प्रतीपं सव्यसाचिनः ।।	</p></td><td>	5-141-16a<br>5-141-16b	<p class="mw-empty-elt"></p></td></tr>
<tr><td><p>	वधाद्बन्धाद्भयाद्वापि लोभाद्वापि जनार्दन ।<br>अनृतं नोत्सहे कर्तुं धार्तराष्ट्रस्य धीमतः ।।	</p></td><td>	5-141-17a<br>5-141-17b	<p class="mw-empty-elt"></p></td></tr>
<tr><td><p>	यदि ह्यद्य न गच्छेयं द्वैरथं सव्यसाचिना ।<br>अकीर्तिः स्याद्धृपीकेश मम पार्थस्य चोभयोः ।।	</p></td><td>	5-141-18a<br>5-141-18b	<p class="mw-empty-elt"></p></td></tr>
<tr><td><p>	असंशयं हितार्थाय ब्रूयास्त्वं मधुसूदन ।<br>सर्वं च पाण्डवाः कुर्युस्त्वद्वशित्वान्न संशयः ।।	</p></td><td>	5-141-19a<br>5-141-19b	<p class="mw-empty-elt"></p></td></tr>
<tr><td><p>	मन्त्रस्य नियमं कुर्यास्त्वमत्र मधुसूदन ।<br>एतदत्र हितं मन्ये सर्वं यादवनन्दन ।।	</p></td><td>	5-141-20a<br>5-141-20b	<p class="mw-empty-elt"></p></td></tr>
<tr><td><p>	यदि जानाति मां राजा धर्मात्मा संयतेन्द्रियः ।<br>कुन्त्याः प्रथमजं पुत्रं न स राज्यं ग्रहीष्यति ।।	</p></td><td>	5-141-21a<br>5-141-21b	<p class="mw-empty-elt"></p></td></tr>
<tr><td><p>	प्राप्य चापि महद्राज्यं तदहं मधुसूदन ।<br>स्फीतं दुर्योधनायैव संप्रदद्यामरिन्दम ।।	</p></td><td>	5-141-22a<br>5-141-22b	<p class="mw-empty-elt"></p></td></tr>
<tr><td><p>	स एव राजा धर्मात्मा शाश्वतोऽस्तु युधिष्ठिरः ।<br>नेता यस्य हृषीकेशो योद्धा यस्य धनञ्जयः ।।	</p></td><td>	5-141-23a<br>5-141-23b	<p class="mw-empty-elt"></p></td></tr>
<tr><td><p>	पृथिवी तस्य राष्ट्रं च यस्य भीमो महारथः ।<br>नकुलः सहदेवश्च द्रौपदेयाश्च माधव ।।	</p></td><td>	5-141-24a<br>5-141-24b	<p class="mw-empty-elt"></p></td></tr>
<tr><td><p>	धृष्टद्युम्नश्च पाञ्चाल्यः सात्यकिश्च महारथः ।<br>उत्तमौजा युधामन्युः सत्यधर्मा च सौमकिः ।।	</p></td><td>	5-141-25a<br>5-141-25b	<p class="mw-empty-elt"></p></td></tr>

<tr><td><p>	चैद्यश्च चेकितानश्च शिखण्डी चापराजितः ।<br>इन्द्रगोपकवर्णाश्च केकया भ्रातरस्तथा।<br>इन्द्रायुधसवर्णश्च कुन्तिभोजो महामनाः ।।	</p></td><td>	5-141-26a<br>5-141-26b<br>5-141-26c	<p class="mw-empty-elt"></p></td></tr>
<tr><td><p>	मातुलो भीमसेनस्य श्येनजिच्च महारथः ।<br>शङ्खः पुत्रो विराटस्य निधिस्त्वं च जनार्दन ।।	</p></td><td>	5-141-27a<br>5-141-27b	<p class="mw-empty-elt"></p></td></tr>
<tr><td><p>	महानयं कृष्ण कृतः क्षत्रस्य समुदानयः ।<br>राज्यं प्राप्तमिदं दीप्तं प्रथितं सर्वराजसु ।।	</p></td><td>	5-141-28a<br>5-141-28b	<p class="mw-empty-elt"></p></td></tr>
<tr><td><p>	धार्तराष्ट्रस्य वार्ष्णेय शस्त्रयज्ञो भविष्यति।<br>अस्य यज्ञस्य वेत्ता त्वं भविष्यसि जनार्दन ।।	</p></td><td>	5-141-29a<br>5-141-29b	<p class="mw-empty-elt"></p></td></tr>
<tr><td><p>	आध्वर्यवं च ते कृष्ण ऋतावस्मिन्भविष्यति।<br>होता चैवात्र बीभत्सुः सन्नद्धः स कपिध्वजः ।।	</p></td><td>	5-141-30a<br>5-141-30b	<p class="mw-empty-elt"></p></td></tr>

<tr><td><p>	गाण्डीवं स्रुक् तथा चाज्यं वीर्यं पुंसां भविष्यति।<br>ऐन्द्रं पाशुपतं ब्राह्मं स्थूणाकर्णं च माधव ।<br>मन्त्रास्तत्र भविष्यन्ति प्रयुक्ताः सव्यसाचिना ।।	</p></td><td>	5-141-31a<br>5-141-31b<br>5-141-31c	<p class="mw-empty-elt"></p></td></tr>
<tr><td><p>	अनुयातश्च पितरमधिको वा पराक्रमे ।<br>गीतं स्तोत्रं स सौभद्रः सम्यक् तत्र भविष्यति ।।	</p></td><td>	5-141-32a<br>5-141-32b	<p class="mw-empty-elt"></p></td></tr>
<tr><td><p>	उद्गातात्र पुनर्भीमः प्रस्तोता सुमहाबलः ।<br>विनदन्स नरव्याघ्रो नागानीकान्तकृद्रणे ।।	</p></td><td>	5-141-33a<br>5-141-33b	<p class="mw-empty-elt"></p></td></tr>
<tr><td><p>	स चैव तत्र धर्मात्मा शश्वद्राजा युधिष्ठिरः ।<br>जपैर्होमैश्च संयुक्तो ब्रह्मत्वं कारयिष्यति ।।	</p></td><td>	5-141-34a<br>5-141-34b	<p class="mw-empty-elt"></p></td></tr>
<tr><td><p>	शङ्खशब्दाः समुरजा भेर्यश्च मधुसूदन।<br>उत्कृष्टः सिंहनादश्च सुब्रह्मण्यो भविष्यति ।।	</p></td><td>	5-141-35a<br>5-141-35b	<p class="mw-empty-elt"></p></td></tr>

<tr><td><p>	नकुलः सहदेवश्च माद्रीपुत्रौ यशस्विनौ ।<br>शामित्रं तौ महावीर्यौ सम्यक् तत्र भविष्यतः।<br>`तौ मैत्रावरुणाग्नीध्रौ महावीर्यौ भविष्यतः।।'	</p></td><td>	5-141-36a<br>5-141-36b<br>5-141-36c	<p class="mw-empty-elt"></p></td></tr>
<tr><td><p>	कल्माषदण्डा गोविन्द विमला रथपङ्क्तयः।<br>यूपाः समुपकल्पन्तामस्मिन्यज्ञे जनार्दन ।।	</p></td><td>	5-141-37a<br>5-141-37b	<p class="mw-empty-elt"></p></td></tr>
<tr><td><p>	कर्णिनालीकनाराचा वत्सदन्तोपबृंहणाः ।<br>तोमराः सोमकलशाः पवित्राणि धनूंषि च ।।	</p></td><td>	5-141-38a<br>5-141-38b	<p class="mw-empty-elt"></p></td></tr>
<tr><td><p>	असयोऽत्र कपालानि पुरोडाशाः शिरांसि च।<br>हविस्तु रुधिरं कृष्ण तस्मिन्यज्ञे भविष्यति ।।	</p></td><td>	5-141-39a<br>5-141-39b	<p class="mw-empty-elt"></p></td></tr>
<tr><td><p>	इध्माः परिधयश्चैव शक्तयो विमला गदाः।<br>सदस्या द्रोणशिष्याश्च कृपस्य च शरद्वतः ।।	</p></td><td>	5-141-40a<br>5-141-40b	<p class="mw-empty-elt"></p></td></tr>
<tr><td><p>	इषवोऽत्र परिस्तोमा मुक्ता गाण्डीवधन्वना ।<br>महारथप्रयुक्ताश्च द्रोणद्रौणिप्रचोदिताः ।।	</p></td><td>	5-141-41a<br>5-141-41b	<p class="mw-empty-elt"></p></td></tr>
<tr><td><p>	प्रतिप्रास्थानिकं कर्म सात्यकिस्तु करिष्यति।<br>दीक्षितो धार्तराष्ट्रोऽत्र पत्नी चास्य महाचमूः ।।	</p></td><td>	5-141-42a<br>5-141-42b	<p class="mw-empty-elt"></p></td></tr>
<tr><td><p>	घटोत्कचोऽत्र शामित्रं करिष्यति महाबलः ।<br>अतिरात्रे महाबाहो वितते यज्ञकर्मणि ।।	</p></td><td>	5-141-43a<br>5-141-43b	<p class="mw-empty-elt"></p></td></tr>
<tr><td><p>	दक्षिणा त्वस्य यज्ञस्य धृष्टद्युम्नः प्रतापवान् ।<br>वैतानिके कर्ममुखे जातो यत्कृष्ण पावकात् ।।	</p></td><td>	5-141-44a<br>5-141-44b	<p class="mw-empty-elt"></p></td></tr>
<tr><td><p>	यदब्रुवमहं कृष्ण कटुकानि स्म पाण्डवान्।<br>प्रियार्थं धार्तराष्ट्रस्य तेन तप्ये ह्यकर्मणा ।।	</p></td><td>	5-141-45a<br>5-141-45b	<p class="mw-empty-elt"></p></td></tr>
<tr><td><p>	यदा द्रक्ष्यसि मां कृष्ण निहतं सव्यसाचिना ।<br>पुनश्चितिस्तदा चास्य यज्ञस्याथ भविष्यति ।।	</p></td><td>	5-141-46a<br>5-141-46b	<p class="mw-empty-elt"></p></td></tr>
<tr><td><p>	दुःशासनस्य रुधिरं यदा पास्यति पाण्डवः ।<br>आनर्दं नर्दतः सम्यक् तदा सूयं भविष्यति ।।	</p></td><td>	5-141-47a<br>5-141-47b	<p class="mw-empty-elt"></p></td></tr>
<tr><td><p>	यदा द्रोणं च भीष्मं च पाञ्चाल्यौ पातयिष्यतः ।<br>तदा यज्ञावसानं तद्भविष्यति जनार्दन ।।	</p></td><td>	5-141-48a<br>5-141-48b	<p class="mw-empty-elt"></p></td></tr>
<tr><td><p>	दुर्योधनं यदा हन्ता भीमसेनो महाबलः ।<br>तदा समाप्स्यते यज्ञो धार्तराष्ट्रस्य माधव ।।	</p></td><td>	5-141-49a<br>5-141-49b	<p class="mw-empty-elt"></p></td></tr>
<tr><td><p>	स्नुषाश्च प्रस्नुषाश्चैव धृतराष्ट्रस्य सङ्गताः ।<br>हतेश्वरा नष्टपुत्रा हतनाथाश्च केशव ।।	</p></td><td>	5-141-50a<br>5-141-50b	<p class="mw-empty-elt"></p></td></tr>
<tr><td><p>	रुदन्त्यः सहगान्धार्या श्वगृध्रकुरराकुले ।<br>स यज्ञेऽस्मिन्नवभृथो भविष्यति जनार्दन ।।	</p></td><td>	5-141-51a<br>5-141-51b	<p class="mw-empty-elt"></p></td></tr>
<tr><td><p>	विद्यावृद्धा वयोवृद्धाः क्षत्रियाः क्षत्रियर्षभ ।<br>वृथा मृत्युं न कुर्वीरंस्त्वत्कृते मधुसूदन ।।	</p></td><td>	5-141-52a<br>5-141-52b	<p class="mw-empty-elt"></p></td></tr>
<tr><td><p>	शस्त्रेण निधनं गच्छेत्समृद्धं क्षत्रमण्डलम् ।<br>करुक्षेत्रे पुण्यतमे त्रैलोक्यस्यापि केशव ।।	</p></td><td>	5-141-53a<br>5-141-53b	<p class="mw-empty-elt"></p></td></tr>
<tr><td><p>	तदत्र पुण्डरीकाक्ष विधत्स्व यदभीप्सितम् ।<br>यथा कार्त्स्न्येन वार्ष्णेय क्षत्रं स्वर्गमवाप्नुयात् ।।	</p></td><td>	5-141-54a<br>5-141-54b	<p class="mw-empty-elt"></p></td></tr>
<tr><td><p>	यावत्स्थास्यन्ति गिरयः सरितश्च जनार्दन ।<br>तावत्कीर्तिभवः शब्दः शाश्वतोयं भविष्यति ।।	</p></td><td>	5-141-55a<br>5-141-55b	<p class="mw-empty-elt"></p></td></tr>
<tr><td><p>	ब्राह्मणाः कथयिष्यन्ति महाभारतमाहवम् ।<br>समागमेषु वार्ष्णेय क्षत्रियाणां यशोधनम् ।।	</p></td><td>	5-141-56a<br>5-141-56b	<p class="mw-empty-elt"></p></td></tr>
<tr><td><p>	समुपानय कौन्तेयं युद्धाय मम केशव ।<br>मन्त्रसंवरणं कुर्वन्नित्यमेव परन्तप ।।	</p></td><td>	5-141-57a<br>5-141-57b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि भगवद्यानर्वणि <br>एकचत्वारिंशदधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>