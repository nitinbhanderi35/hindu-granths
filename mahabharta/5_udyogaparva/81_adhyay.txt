				
<tbody><tr><td><p>	<b>वैशंपायन उवाच।</b>	</p></td><td>	5-81-1x	<p class="mw-empty-elt"></p></td></tr>
<tr><td><p>	राज्ञस्तु वचनं श्रुत्वा धर्मार्थसहितं हितम्।<br>कृष्णा दाशार्हमासीनमब्रवीच्छोककर्शिता ।।	</p></td><td>	5-81-1a<br>5-81-1b	<p class="mw-empty-elt"></p></td></tr>
<tr><td><p>	सुता द्रुपदराजस्य स्वसितायतमूर्धजा ।<br>संपूज्य सहदेवं च सात्यकिं च महारथम् ।।	</p></td><td>	5-81-2a<br>5-81-2b	<p class="mw-empty-elt"></p></td></tr>
<tr><td><p>	भीमसेनं च संशान्तं दृष्ट्वा परमदुर्मनाः ।<br>अश्रुपूर्णेक्षणा वाक्यमुवाचेदं मनस्विनी ।।	</p></td><td>	5-81-3a<br>5-81-3b	<p class="mw-empty-elt"></p></td></tr>
<tr><td><p>	विदितं ते महाबाहो धर्मज्ञ मधुसूदन ।<br>यथा निकृतिमास्थाय भ्रंशिताः पाण्डवाः सुखात्।।	</p></td><td>	5-81-4a<br>5-81-4b	<p class="mw-empty-elt"></p></td></tr>
<tr><td><p>	धृतराष्ट्रस्य पुत्रेण सामात्येन जनार्दन।<br>यथा च सञ्जयो राज्ञा मन्त्रं रहसि श्रावितः ।।	</p></td><td>	5-81-5a<br>5-81-5b	<p class="mw-empty-elt"></p></td></tr>
<tr><td><p>	युधिष्ठिरस्य दाशार्ह तच्चापि विदितं तव।<br>यथोक्तः सञ्जयश्चैव तच्च सर्वं श्रुतं त्वया ।।	</p></td><td>	5-81-6a<br>5-81-6b	<p class="mw-empty-elt"></p></td></tr>
<tr><td><p>	पञ्च नस्तात दीयन्तां ग्रामा इति महाद्युते।<br>अविस्थलं वृकस्थलं माकन्दीं वारणावतम् ।।	</p></td><td>	5-81-7a<br>5-81-7b	<p class="mw-empty-elt"></p></td></tr>
<tr><td><p>	अवसानं महाबाहो कंचिदेकं च पञ्चमम्।<br>इति दुर्योधनो वाच्यः सुहृदश्चास्य केशव ।।	</p></td><td>	5-81-8a<br>5-81-8b	<p class="mw-empty-elt"></p></td></tr>
<tr><td><p>	न चापि ह्यकरोद्वाक्यं श्रुत्वा कृष्ण सुयोधनः ।<br>युधिष्ठिरस्य दाशार्ह श्रीमतः सन्धिमिच्छतः ।।	</p></td><td>	5-81-9a<br>5-81-9b	<p class="mw-empty-elt"></p></td></tr>
<tr><td><p>	अप्रदानेन राज्यस्य यदि कृष्ण सुयोधनः।<br>सन्धिमिच्छेन्न कर्तव्यं तत्र गत्वा कथंचन ।।	</p></td><td>	5-81-10a<br>5-81-10b	<p class="mw-empty-elt"></p></td></tr>
<tr><td><p>	शक्ष्यन्ति हि महाबाहो पाण्डवाः सृञ्जयैः सह।<br>धार्तराष्ट्रबलं घोरं क्रुद्धं प्रतिसमासितुम् ।।	</p></td><td>	5-81-11a<br>5-81-11b	<p class="mw-empty-elt"></p></td></tr>
<tr><td><p>	न हि साम्ना न दानेन शक्योऽर्थस्तेषु कश्चन ।<br>तस्मात्तेषु न कर्तव्या कृपा ते मधुसूदन ।।	</p></td><td>	5-81-12a<br>5-81-12b	<p class="mw-empty-elt"></p></td></tr>
<tr><td><p>	साम्ना दानेन वा कृष्ण ये न शाम्यन्ति शत्रवः।<br>योक्तव्यस्तेषु दण्डः स्याज्जीवितं परिरक्षता ।।	</p></td><td>	5-81-13a<br>5-81-13b	<p class="mw-empty-elt"></p></td></tr>
<tr><td><p>	तस्मात्तेषु महादण्डः क्षेप्तव्यः क्षिप्रमच्युत।<br>त्वया चैव महाबाहो पाण्डवैः सह सृञ्जयैः ।।	</p></td><td>	5-81-14a<br>5-81-14b	<p class="mw-empty-elt"></p></td></tr>
<tr><td><p>	एतत्समर्थं पार्थानां तव चैव यशस्करम्।<br>क्रियमाणं भवेत्कृष्ण क्षत्रस्य च सुखावहम् ।।	</p></td><td>	5-81-15a<br>5-81-15b	<p class="mw-empty-elt"></p></td></tr>
<tr><td><p>	क्षत्रियेण हि हन्तव्यः क्षत्रियो लोभमास्थितः।<br>अक्षत्रियो वा दाशार्ह स्वधर्ममनुतिष्ठता ।।	</p></td><td>	5-81-16a<br>5-81-16b	<p class="mw-empty-elt"></p></td></tr>
<tr><td><p>	अन्यत्र ब्राह्मणात्तात सर्वपापेष्ववस्थितात्।<br>गुरुर्हि सर्ववर्णानां ब्राह्मणः प्रसृताग्रभुक् ।।	</p></td><td>	5-81-17a<br>5-81-17b	<p class="mw-empty-elt"></p></td></tr>
<tr><td><p>	यथाऽवध्ये वध्यमाने भवेद्दोषो जनार्दन ।<br>स वध्यस्यावधे दृष्ट इति धर्मविदो विदुः ।।	</p></td><td>	5-81-18a<br>5-81-18b	<p class="mw-empty-elt"></p></td></tr>
<tr><td><p>	यथा त्वां न स्पृशेदेष दोषः कृष्ण तथा कुरु।<br>पाण्डवैः सह दाशर्हैः सृञ्जयैश्च ससैनिकैः ।।	</p></td><td>	5-81-19a<br>5-81-19b	<p class="mw-empty-elt"></p></td></tr>
<tr><td><p>	पुनरुक्तं च वक्ष्यामि विश्रम्भेण जनार्दन।<br>का तु सीमन्तिनी मादृकं पृथिव्यामस्ति केशव ।।	</p></td><td>	5-81-20a<br>5-81-20b	<p class="mw-empty-elt"></p></td></tr>
<tr><td><p>	सुता द्रुपदराजस्य वेदिमध्यात्समुत्थिता।<br>धृष्टद्युम्नस्य भगिनी तव कृष्ण प्रिया सखी ।।	</p></td><td>	5-81-21a<br>5-81-21b	<p class="mw-empty-elt"></p></td></tr>
<tr><td><p>	आजमूढकुलं प्राप्त स्नुषा पाण्डोर्महात्मनः ।<br>महिषी पाण्डुपुत्राणां पञ्चेन्द्रसमवर्चसाम् ।।	</p></td><td>	5-81-22a<br>5-81-22b	<p class="mw-empty-elt"></p></td></tr>
<tr><td><p>	सुता मे पञ्चभिर्वीरैः पञ्च जाता महारथाः ।<br>अभिमन्युर्यथा कृष्ण तथा ते तव धर्मतः ।।	</p></td><td>	5-81-23a<br>5-81-23b	<p class="mw-empty-elt"></p></td></tr>
<tr><td><p>	साऽहं केशग्रहं प्राप्ता परिक्लिष्टा सभां गता।<br>पश्यतां पाण्डुपुत्राणां त्वयि जीवति केशव ।।	</p></td><td>	5-81-24a<br>5-81-24b	<p class="mw-empty-elt"></p></td></tr>
<tr><td><p>	जीवस्तु पाण्डुपुत्रेषु पञ्चालेष्वथ वृष्णिषु।<br>दासीभाताऽस्मि पापानां सभामध्ये व्यवस्थिता ।।	</p></td><td>	5-81-25a<br>5-81-25b	<p class="mw-empty-elt"></p></td></tr>
<tr><td><p>	निरमर्षेष्वचेष्टेषु प्रेक्ष्यमाणेषु पाण्डुषु ।<br>पाहि मामिति गोविन्द मनसा चिन्तितोसि मे ।।	</p></td><td>	5-81-26a<br>5-81-26b	<p class="mw-empty-elt"></p></td></tr>
<tr><td><p>	यत्र मां भगवान्राजा श्वशुरो वाक्यमब्रवीत्।<br>वरं वृणीष्व पाञ्चालि वरार्हाऽसि मता मम ।।	</p></td><td>	5-81-27a<br>5-81-27b	<p class="mw-empty-elt"></p></td></tr>
<tr><td><p>	अदासाः पाण्डवाः सन्तु सरथाः सायुधा इति।<br>मयोक्ते यत्र निर्मुक्ता वनवासाय केशव ।।	</p></td><td>	5-81-28a<br>5-81-28b	<p class="mw-empty-elt"></p></td></tr>
<tr><td><p>	एवंविधानां दुःखानामभिज्ञोऽसि जनार्दन ।<br>त्रायस्व पुण्डरीकाक्ष सभर्तृज्ञातिबान्धवान् ।।	</p></td><td>	5-81-29a<br>5-81-29b	<p class="mw-empty-elt"></p></td></tr>
<tr><td><p>	नन्वहं कृष्ण भीष्मस्य धृतराष्ट्रस्य चोभयोः ।<br>श्नुषा भवामि धर्मेण साऽहं दासीकृता बलात् ।।	</p></td><td>	5-81-30a<br>5-81-30b	<p class="mw-empty-elt"></p></td></tr>
<tr><td><p>	धिक्पार्थस्य धनुष्मत्तां भीमसेनस्य धिग्बलम्।<br>यत्र दुर्योधनः कृष्ण मुहूर्तमपि जीवति ।।	</p></td><td>	5-81-31a<br>5-81-31b	<p class="mw-empty-elt"></p></td></tr>
<tr><td><p>	यदि तेऽहमनुग्राह्या यदि तेऽस्ति कृपा मयि।<br>धार्तराष्ट्रेषु वै कोपः सर्वः कृष्ण विधीयताम् ।।	</p></td><td>	5-81-32a<br>5-81-32b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-81-33x	<p class="mw-empty-elt"></p></td></tr>
<tr><td><p>	इत्युक्त्वा मृदुसंहारं वृजिनाग्रं सुदर्शनम्।<br>सुनीलमसितापाङ्गी सर्वगन्धादिवासितम् ।।	</p></td><td>	5-81-33a<br>5-81-33b	<p class="mw-empty-elt"></p></td></tr>
<tr><td><p>	सर्वलक्षणसंपन्नं महाभुजगवर्चसम् ।<br>केशपक्षं वरारोहा गृह्व वामेन पाणिना ।।	</p></td><td>	5-81-34a<br>5-81-34b	<p class="mw-empty-elt"></p></td></tr>
<tr><td><p>	पद्माक्षी पुण्डरीकाक्षमुपेत्य गजगामिनी ।<br>अश्रुपूर्णेक्षणा कृष्णा कृष्णं वचनमब्रवीत् ।।	</p></td><td>	5-81-35a<br>5-81-35b	<p class="mw-empty-elt"></p></td></tr>
<tr><td><p>	अयं ते पुण्डरीकाक्ष दुःशासनकरोद्धृतः।<br>स्मर्तव्यः सर्वकार्येषु परेषां सन्धिमिच्छताम् ।।	</p></td><td>	5-81-36a<br>5-81-36b	<p class="mw-empty-elt"></p></td></tr>
<tr><td><p>	यदि भीमार्जुनौ कृष्ण कृपणौ सन्धिकामुकौ ।<br>पिता मे योत्स्यते वृद्धः सह पुत्रैर्महारथैः ।।	</p></td><td>	5-81-37a<br>5-81-37b	<p class="mw-empty-elt"></p></td></tr>
<tr><td><p>	पञ्च चैव महावीर्याः पुत्रा मे मधुसूदन ।<br>अभिमन्युं पुरस्कृत्य योत्स्यन्ते कुरुभिः सह ।।	</p></td><td>	5-81-38a<br>5-81-38b	<p class="mw-empty-elt"></p></td></tr>
<tr><td><p>	दुःशासनभुजं श्यामं संछिन्नं पांसुकुण्ठितम्।<br>यद्यहं तु न पश्यामि का शान्तिर्हृदयस्य मे ।।	</p></td><td>	5-81-39a<br>5-81-39b	<p class="mw-empty-elt"></p></td></tr>
<tr><td><p>	त्रयोदश हि वर्षाणि प्रतीक्षन्त्या गतानि मे।<br>विधाय हृदये मन्युं प्रदीप्तमिव पावकम् ।।	</p></td><td>	5-81-40a<br>5-81-40b	<p class="mw-empty-elt"></p></td></tr>
<tr><td><p>	विदीर्यते मे हृदयं भीमवाक्शल्यपीडितम् ।<br>योऽयमद्य महाबाहुर्धर्ममेवानुपश्यति ।।	</p></td><td>	5-81-41a<br>5-81-41b	<p class="mw-empty-elt"></p></td></tr>
<tr><td><p>	इत्युक्त्वा बाष्परुद्धेन कण्ठेनायतलोचना ।<br>रुरोद कृष्णा सोत्कम्पं सस्वरं बाष्पगद्गदम् ।।	</p></td><td>	5-81-42a<br>5-81-42b	<p class="mw-empty-elt"></p></td></tr>
<tr><td><p>	स्तनौ पीनायतश्रोणी सहितावभिवर्षती।<br>द्रवीभूतमिवात्युष्णं मुञ्चन्ती वारि नेत्रजम् ।।	</p></td><td>	5-81-43a<br>5-81-43b	<p class="mw-empty-elt"></p></td></tr>
<tr><td><p>	तामुवाच महाबाहुः केशवः परिसान्त्वयन्।<br>अचिराद्द्रक्ष्यसे कृष्णे रुदतीर्भरतस्त्रियः ।।	</p></td><td>	5-81-44a<br>5-81-44b	<p class="mw-empty-elt"></p></td></tr>
<tr><td><p>	एवं ता भीरु रोस्त्यन्ति निहतज्ञातिबान्धवाः।<br>हतमित्रा हतबला येषां क्रुद्धाऽसि भामिनी ।।	</p></td><td>	5-81-45a<br>5-81-45b	<p class="mw-empty-elt"></p></td></tr>
<tr><td><p>	अहं च तत्करिष्यामि भीमार्जुनयमैः सह ।<br>युधिष्ठिरनियोगेन दैवाच्च विधिनिर्मितात् ।।	</p></td><td>	5-81-46a<br>5-81-46b	<p class="mw-empty-elt"></p></td></tr>
<tr><td><p>	धार्तराष्ट्राः कालपक्वा न चेच्छृण्वन्ति मे वचः।<br>शेष्यन्ते निहता भूमौ श्वसृगालादनीकृताः ।।	</p></td><td>	5-81-47a<br>5-81-47b	<p class="mw-empty-elt"></p></td></tr>
<tr><td><p>	चलेद्धि हिमवाञ्शैलो मेदिनी शतधा भवेत्।<br>द्यौः पतेच्च सनक्षत्रा न मे मोघं वचो भवेत् ।।	</p></td><td>	5-81-48a<br>5-81-48b	<p class="mw-empty-elt"></p></td></tr>

<tr><td><p>	` शुष्येत्तोयनिधिः कृष्णे न मे मोघं वचो भवेत्।'<br>सत्यं ते प्रतिजानामि कृष्णे बाष्पो निगृह्यताम् ।<br>हतामित्राञ्श्रिया युक्तानचिदाद्द्रक्ष्यसे पतीन् ।।	</p></td><td>	5-81-49a<br>5-81-49b<br>5-81-49c	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि एकाशीतितमोऽध्यायः ।।	</p></td><td>		<p class="mw-empty-elt"></p></td></tr>
</tbody>