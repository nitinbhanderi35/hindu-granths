				
<tbody><tr><td><p>	<b>वैशंपायन उवाच।</b>	</p></td><td>	5-143-1x	<p class="mw-empty-elt"></p></td></tr>
<tr><td><p>	केशवस्य तु तद्वाक्यं कर्णः श्रुत्वा हितं शुभम्।<br>अब्रवीदभिसंपूज्य कृष्णं तं मधुसूदनम् ।।	</p></td><td>	5-143-1a<br>5-143-1b	<p class="mw-empty-elt"></p></td></tr>
<tr><td><p>	जानन्मां किं महाबाहो संमोहयितुमिच्छसि।<br>योयं पृथिव्याः कार्त्स्न्येन विनाशः समुपस्थितः ।।	</p></td><td>	5-143-2a<br>5-143-2b	<p class="mw-empty-elt"></p></td></tr>
<tr><td><p>	निमित्तं तत्र शकुनिरहं दुःशासनस्तथा।<br>दुर्योधनश्च नृपतिर्धृतराष्ट्रसुतोऽभवत् ।।	</p></td><td>	5-143-3a<br>5-143-3b	<p class="mw-empty-elt"></p></td></tr>
<tr><td><p>	असंशयमिदं कृष्ण महद्युद्धमुपस्थितम्।<br>पाण्डवानां कुरूणां च घोरं रुधिरकर्दमम् ।।	</p></td><td>	5-143-4a<br>5-143-4b	<p class="mw-empty-elt"></p></td></tr>
<tr><td><p>	राजानो राजपुत्राश्च दुर्योधनवशानुगाः ।<br>रणे शस्त्राग्निना दग्धाः प्राप्स्यन्ति यमसादनम् ।।	</p></td><td>	5-143-5a<br>5-143-5b	<p class="mw-empty-elt"></p></td></tr>
<tr><td><p>	स्वप्ना हि बहवो घोरा दृश्यन्ते मधुसूदन।<br>निमित्तानि च घोराणि तथोत्पाताः सुदारुणाः ।।	</p></td><td>	5-143-6a<br>5-143-6b	<p class="mw-empty-elt"></p></td></tr>
<tr><td><p>	पराजयं धार्तराष्ट्रे विजयं च युधिष्ठिरे ।<br>संसन्त इव वार्ष्णेय विविधा रोमहर्षणाः ।।	</p></td><td>	5-143-7a<br>5-143-7b	<p class="mw-empty-elt"></p></td></tr>
<tr><td><p>	प्राजापत्यं हि नक्षत्रं ग्रहस्तीक्ष्णो महाद्युतिः ।<br>शनैश्चरः पीडयति पीडयन्प्राणिनोऽधिकम् ।।	</p></td><td>	5-143-8a<br>5-143-8b	<p class="mw-empty-elt"></p></td></tr>
<tr><td><p>	कृत्वा चाङ्गारको वक्रं ज्येष्ठायां मधुसूदन।<br>अनुराधां प्रार्थयते मैत्रं संगमयन्निव ।	</p></td><td>	5-143-9a<br>5-143-9b	<p class="mw-empty-elt"></p></td></tr>
<tr><td><p>	नूनं महद्भयं कृष्ण कुरूणां समुपस्थितम् ।<br>विशेषेण हि वार्ष्णेय चित्रां पीडयते ग्रहः ।।	</p></td><td>	5-143-10a<br>5-143-10b	<p class="mw-empty-elt"></p></td></tr>
<tr><td><p>	सोमस्य लक्ष्म व्यावृत्तं राहुरर्कमुपैति च।<br>दिवश्चोल्काः पतन्त्येताः सनिर्घाताः सकंपनाः ।।	</p></td><td>	5-143-11a<br>5-143-11b	<p class="mw-empty-elt"></p></td></tr>
<tr><td><p>	निष्टनन्ति च मातङ्गा मुञ्चन्त्यश्रूणि वाजिनः ।<br>पानीयं यवसं चापि नाभिनन्दन्ति माधव ।।	</p></td><td>	5-143-12a<br>5-143-12b	<p class="mw-empty-elt"></p></td></tr>
<tr><td><p>	प्रादुर्भूतेषु चैतेषु भयमाहुरुपास्थितम्।<br>निमित्तेषु महाबाहो दारुणं प्राणिनाशनम् ।।	</p></td><td>	5-143-13a<br>5-143-13b	<p class="mw-empty-elt"></p></td></tr>
<tr><td><p>	अल्पे भुक्ते पुरीषं च प्रभूतमिह दृश्यते।<br>वाजिनां वारणानां च मनुष्याणां च केशव ।।	</p></td><td>	5-143-14a<br>5-143-14b	<p class="mw-empty-elt"></p></td></tr>
<tr><td><p>	धार्तराष्ट्रस्य सैन्येषु सर्वेषु मधुसूदन।<br>पराभवस्य तल्लिङ्गमिति प्राहुर्मनीषिणः ।।	</p></td><td>	5-143-15a<br>5-143-15b	<p class="mw-empty-elt"></p></td></tr>
<tr><td><p>	प्रहृष्टं वाहनं कृष्ण पाण्डवानां प्रचक्षते।<br>प्रदक्षिणा मृगाश्चैव तत्तेषां जयलक्षणम् ।।	</p></td><td>	5-143-16a<br>5-143-16b	<p class="mw-empty-elt"></p></td></tr>
<tr><td><p>	अपसव्या मृगाः सर्वे धार्तराष्ट्रस्य केशव ।<br>वाचश्चाप्यशरीरिण्यस्तकत्पराभवलक्षणम् ।।	</p></td><td>	5-143-17a<br>5-143-17b	<p class="mw-empty-elt"></p></td></tr>
<tr><td><p>	मयूराः पुण्यशकुना हंससारसचातकाः ।<br>जीवञ्जीवकसङ्घाश्चाप्यनुगच्छन्ति पाण्डवान् ।।	</p></td><td>	5-143-18a<br>5-143-18b	<p class="mw-empty-elt"></p></td></tr>
<tr><td><p>	गृध्राः कङ्का बकाः श्येना यातुधानास्तथा वृकाः ।<br>मक्षिकाणां च सङ्घाता अनुधावन्ति कौरवान् ।।	</p></td><td>	5-143-19a<br>5-143-19b	<p class="mw-empty-elt"></p></td></tr>
<tr><td><p>	धार्तराष्ट्रस्य सैन्येषु भेरीणां नास्ति निःस्वनः ।<br>अनाहताः पाण्डवानां नदन्ति पटहाः किल ।।	</p></td><td>	5-143-20a<br>5-143-20b	<p class="mw-empty-elt"></p></td></tr>
<tr><td><p>	उदपानाश्च नर्दन्ति यथा गोवृषभास्तथा ।<br>धार्तराष्ट्रस्य सैन्येषु तत्पराभवलक्षणम् ।।	</p></td><td>	5-143-21a<br>5-143-21b	<p class="mw-empty-elt"></p></td></tr>
<tr><td><p>	मांसशोणितवर्षं च वृष्टं देवेन माधव ।<br>तथा गन्धर्वनगरं भानुमत्समुपस्थितम् ।।	</p></td><td>	5-143-22a<br>5-143-22b	<p class="mw-empty-elt"></p></td></tr>
<tr><td><p>	सप्राकारं सपरिखं सवप्रं चारुतोरणम् ।<br>कृष्णश्च परिघस्तत्र भानुमावृत्य तिष्ठति ।।	</p></td><td>	5-143-23a<br>5-143-23b	<p class="mw-empty-elt"></p></td></tr>
<tr><td><p>	उदयास्तमने संध्ये वेदयन्ती महद्भयम् ।<br>शिवा च वाशते घोरं तत्पराभवलक्षणम् ।।	</p></td><td>	5-143-24a<br>5-143-24b	<p class="mw-empty-elt"></p></td></tr>
<tr><td><p>	एकपक्षाक्षिचरणाः पक्षिणो मधुसूदन ।<br>उत्सृजन्ति महद्धोरं तत्पराभवलक्षणम्।।	</p></td><td>	5-143-25a<br>5-143-25b	<p class="mw-empty-elt"></p></td></tr>
<tr><td><p>	कृष्णग्रीवाश्च शकुना रक्तपादा भयानकाः ।<br>सन्ध्यामिमुखा यान्ति तत्पराभवलक्षणम् ।।	</p></td><td>	5-143-26a<br>5-143-26b	<p class="mw-empty-elt"></p></td></tr>
<tr><td><p>	ब्राह्मणान्प्रथमं द्वेष्टि गुरूंश्च मधुसूदन ।<br>भृत्यान्भक्तिमतश्चापि तत्पराभवलक्षणम् ।।	</p></td><td>	5-143-27a<br>5-143-27b	<p class="mw-empty-elt"></p></td></tr>
<tr><td><p>	पूर्वा दिग्लोहिताकारा शस्त्रवर्णा च दक्षिणा ।<br>आमपात्रप्रतीकाशा पश्चिमा मधुसूदन।	</p></td><td>	5-143-28a<br>5-143-28b	<p class="mw-empty-elt"></p></td></tr>
<tr><td><p>	उत्तरा शङ्खवर्णाभा दिशां वर्णा उदाहृताः ।।<br>प्रदीप्ताश्च दिशः सर्वा धार्तराष्ट्रस्य माधव।	</p></td><td>	5-143-29a<br>5-143-29b	<p class="mw-empty-elt"></p></td></tr>
<tr><td><p>	महद्भयं वेदयन्ति तस्मिन्नुत्पातदर्शने ।।<br>सहस्रपादं प्रासादं स्वप्नान्ते स्म युधिष्ठिरः।	</p></td><td>	5-143-30a<br>5-143-30b	<p class="mw-empty-elt"></p></td></tr>
<tr><td><p>	अधिरोहन्मया दृष्टः सह भ्रातृभिरच्युत ।।<br>श्वेतोष्णीषाश्च दृश्यन्ते सर्वे वै शुक्लवाससः ।	</p></td><td>	5-143-31a<br>5-143-31b	<p class="mw-empty-elt"></p></td></tr>
<tr><td><p>	आसनानि च शुभ्राणि सर्वेषामुपलक्षये ।।<br>तव चापि मया कृष्ण स्वप्नान्ते रुधिराविला ।	</p></td><td>	5-143-32a<br>5-143-32b	<p class="mw-empty-elt"></p></td></tr>
<tr><td><p>	आन्त्रेण पृथिवी दृष्टा परिक्षिप्ता जनार्दन ।।<br>अस्थिसञ्चयमारूढश्चामितौजा यधिष्ठिरः ।	</p></td><td>	5-143-33a<br>5-143-33b	<p class="mw-empty-elt"></p></td></tr>
<tr><td><p>	सुवर्णपात्र्यां संहृष्टो भुक्तवान्घृतपायसम् ।।<br>युधिष्ठिरो मया दृष्टो ग्रसमानो वसुन्धराम्।	</p></td><td>	5-143-34a<br>5-143-34b	<p class="mw-empty-elt"></p></td></tr>
<tr><td><p>	उच्चं पर्वतमारूढो भीमकर्मा वृकोदरः।<br>गदापाणिर्नरव्याघ्रो ग्रसन्निव महीमिमाम् ।।	</p></td><td>	5-143-35a<br>5-143-35b	<p class="mw-empty-elt"></p></td></tr>
<tr><td><p>	क्षपयिष्यति नः सर्वान्स सुव्यक्तं महारणे।<br>विदितं मे हृषीकेश श्रिया परमया ज्वलन् ।।	</p></td><td>	5-143-36a<br>5-143-36b	<p class="mw-empty-elt"></p></td></tr>
<tr><td><p>	पाण्डुरं गजमारूढो गाण्डीवी स धनञ्जयः।<br>त्वया सार्धं हृषीकेश श्रिया परमया ज्वलन् ।।	</p></td><td>	5-143-37a<br>5-143-37b	<p class="mw-empty-elt"></p></td></tr>
<tr><td><p>	यूयं सर्वे वधिष्यध्वं तत्र मे नास्ति संशयः।<br>पार्थिवान्समरे कृष्ण दुर्योधनपुरोगमान् ।।	</p></td><td>	5-143-38a<br>5-143-38b	<p class="mw-empty-elt"></p></td></tr>
<tr><td><p>	नकुलः सहदेवश्च सात्यकिश्च महारथः ।<br>शुक्लकेयूरकण्ठत्राः शुक्लमाल्याम्बरावृताः ।।	</p></td><td>	5-143-39a<br>5-143-39b	<p class="mw-empty-elt"></p></td></tr>
<tr><td><p>	अधिरूढा नरव्याघ्रा नरवाहनमुत्तमम् ।<br>त्रय एते मया दृष्टाः पाण्डुरच्छत्रवाससः ।।	</p></td><td>	5-143-40a<br>5-143-40b	<p class="mw-empty-elt"></p></td></tr>
<tr><td><p>	श्वेतोष्णीषाश्च दृश्यन्ते त्रय एते जनार्दन ।<br>धार्तराष्ट्रेषु सैन्येषु तान्विजानीहि केशव ।।	</p></td><td>	5-143-41a<br>5-143-41b	<p class="mw-empty-elt"></p></td></tr>
<tr><td><p>	अश्वत्थामा कृपश्चैव कृतवर्मा च सात्वतः ।<br>रक्तोष्णीषाश्च दृश्यन्ते सर्वे माधव पार्थिवाः ।।	</p></td><td>	5-143-42a<br>5-143-42b	<p class="mw-empty-elt"></p></td></tr>
<tr><td><p>	उष्ट्रप्रयुक्तमारूढौ भीष्मद्रोणौ महारथौ ।<br>मया सार्धं महाबाहो धार्तराष्ट्रेण वा विभो ।।	</p></td><td>	5-143-43a<br>5-143-43b	<p class="mw-empty-elt"></p></td></tr>
<tr><td><p>	अगस्त्यशास्तां च दिशं प्रयाताः स्म जनार्दन ।<br>अचिरेणैव कालेन प्राप्स्यामो यमसादनम् ।।	</p></td><td>	5-143-44a<br>5-143-44b	<p class="mw-empty-elt"></p></td></tr>
<tr><td><p>	अहं चान्ये च राजानो यच्च तत्क्षत्रमण्डलम् ।<br>गाण्डिवाग्निं प्रवेक्ष्याम इति मे नास्ति संशयः ।।	</p></td><td>	5-143-45a<br>5-143-45b	<p class="mw-empty-elt"></p></td></tr>
<tr><td><p>	<b>कृष्ण उवाच।</b>	</p></td><td>	5-143-46x	<p class="mw-empty-elt"></p></td></tr>
<tr><td><p>	अपस्थितविनाशेयं नूनमद्य वसुंधरा।<br>यथा हि मे वचः कर्ण नोपैति हृदयं तव ।।	</p></td><td>	5-143-46a<br>5-143-46b	<p class="mw-empty-elt"></p></td></tr>
<tr><td><p>	सर्वेषां तात भूतानां विनाशे प्रत्युपस्थिते।<br>अनयो नयसङ्काशो हृदयान्नापसर्पति ।।	</p></td><td>	5-143-47a<br>5-143-47b	<p class="mw-empty-elt"></p></td></tr>
<tr><td><p>	<b>कर्ण उवाच।</b>	</p></td><td>	5-143-48x	<p class="mw-empty-elt"></p></td></tr>
<tr><td><p>	अपि त्वां कृष्ण पश्यामो जीवन्तोऽस्मान्महारणात्।<br>समुत्तीर्णा महाबाहो वीरक्षत्रविनाशनात् ।।	</p></td><td>	5-143-48a<br>5-143-48b	<p class="mw-empty-elt"></p></td></tr>
<tr><td><p>	अथवा सङ्गमः कृष्ण स्वर्गे नो भविता ध्रुवम्।<br>तत्रेदानीं समेष्यामः पुनः सार्धं त्वयानघ ।।	</p></td><td>	5-143-49a<br>5-143-49b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-143-50x	<p class="mw-empty-elt"></p></td></tr>
<tr><td><p>	इत्युक्त्वा माधवं कर्णः परिष्वज्य च पीडितम्।<br>विसर्जितः केशवेन रथोपस्थादवातरत् ।।	</p></td><td>	5-143-50a<br>5-143-50b	<p class="mw-empty-elt"></p></td></tr>
<tr><td><p>	ततः स्वरथामस्थाय जाम्बूनदविभूषितम्।<br>महात्मा वै निववृते राधेयो दीनमानसः ।।	</p></td><td>	5-143-51a<br>5-143-51b	<p class="mw-empty-elt"></p></td></tr>
<tr><td><p>	ततः शीघ्रतरं प्रायात्केशवः सहसात्यकिः।<br>पुनरुच्चारयन्वाणीं याहि याहीति सारथिम् ।।	</p></td><td>	5-143-52a<br>5-143-52b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि भगवद्यानपर्वणि <br>त्रिचत्वारिंशदधिकशततमोध्यायः ।।	</p></td><td>		<p class="mw-empty-elt"></p></td></tr>
</tbody>