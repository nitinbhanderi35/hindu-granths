				
<tbody><tr><td><p>	<b>शल्य उवाच।</b>	</p></td><td>	5-15-1x	<p class="mw-empty-elt"></p></td></tr>
<tr><td><p>	एवमुक्तः स भगवाञ्शच्या तां पुनरब्रवीत्।<br>विक्रमस्य न कालोऽयं नहुषो बलवत्तरः ।।	</p></td><td>	5-15-1a<br>5-15-1b	<p class="mw-empty-elt"></p></td></tr>
<tr><td><p>	विवर्द्धितश्च ऋषिभिर्हव्यकव्यैश्च भामिनि ।<br>नीतिमत्र विधास्यामि देवि तां कर्तुमर्हसि ।।	</p></td><td>	5-15-2a<br>5-15-2b	<p class="mw-empty-elt"></p></td></tr>
<tr><td><p>	गुह्यं चैतत्त्वया कार्यं नाख्यातव्यं शुभे क्वचित् ।<br>गत्वा नहुषमेकान्ते ब्रवीहि च सुमध्यमे ।।	</p></td><td>	5-15-3a<br>5-15-3b	<p class="mw-empty-elt"></p></td></tr>
<tr><td><p>	ऋषियानेन दिव्येन मामुपैहि जगत्पते ।<br>एवं तव वशे प्रीता भविष्यामीति तं वद ।।	</p></td><td>	5-15-4a<br>5-15-4b	<p class="mw-empty-elt"></p></td></tr>
<tr><td><p>	इत्युक्ता देवराजेन पत्नी सा कमलेक्षणा ।<br>एवमस्त्वित्यथोक्त्वा तु जगाम नहुषं प्रति ।।	</p></td><td>	5-15-5a<br>5-15-5b	<p class="mw-empty-elt"></p></td></tr>
<tr><td><p>	नहुषस्तां ततो दृष्ट्वा सस्मितो वाक्यमब्रवीत् ।<br>स्वागतं ते वरारोहे किं करोमि शुचिस्मिते ।।	</p></td><td>	5-15-6a<br>5-15-6b	<p class="mw-empty-elt"></p></td></tr>
<tr><td><p>	भक्तं मां भज कल्याणि किमिच्छसि मनस्विनि ।<br>तव कल्याणि यत्कार्यं तत्करिष्ये सुमध्यमे ।।	</p></td><td>	5-15-7a<br>5-15-7b	<p class="mw-empty-elt"></p></td></tr>
<tr><td><p>	न च व्रीडा त्वया कार्या सुश्रोणि मयि विश्वसेः।<br>सत्येन वै पशे देवि करिष्ये वचनं तव ।।	</p></td><td>	5-15-8a<br>5-15-8b	<p class="mw-empty-elt"></p></td></tr>
<tr><td><p>	<b>इन्द्राण्युवाच।</b>	</p></td><td>	5-15-9x	<p class="mw-empty-elt"></p></td></tr>
<tr><td><p>	यो मे कृतस्त्वया कालस्तमाकाङ्क्षे जगत्पते।<br>ततस्त्वमेव भर्ता मे भविष्यसि सुराधिम ।।	</p></td><td>	5-15-9a<br>5-15-9b	<p class="mw-empty-elt"></p></td></tr>
<tr><td><p>	कार्यं च हृदि मे यत्तद्देवराजावधारय।<br>वक्ष्यामि यदि मे राजन्प्रियमेतत्करिष्यसि ।।	</p></td><td>	5-15-10a<br>5-15-10b	<p class="mw-empty-elt"></p></td></tr>
<tr><td><p>	वाक्यं प्रणयसंयुक्तं ततः स्यां वशगा तव।<br>इन्द्रस्य वाजिनो वाहा हस्तिनोऽथ रथास्तथा ।।	</p></td><td>	5-15-11a<br>5-15-11b	<p class="mw-empty-elt"></p></td></tr>
<tr><td><p>	इच्छाम्यहमथापूर्वं वाहनं ते सुराधिप ।<br>यन्न विष्णोर्न रुद्रस्य न सुराणां न रक्षसाम् ।।	</p></td><td>	5-15-12a<br>5-15-12b	<p class="mw-empty-elt"></p></td></tr>
<tr><td><p>	वहन्तु त्वां महाभागा ऋषयः सङ्गता विभो।<br>सर्वे शिबिकया राजन्नेतद्धि मम रोचते ।।	</p></td><td>	5-15-13a<br>5-15-13b	<p class="mw-empty-elt"></p></td></tr>
<tr><td><p>	नासुरेषु न देवेषु तुल्यो भवितुमर्हसि ।<br>सर्वेषां तेज आदत्से स्वेन वीर्येण दर्शनात् ।।	</p></td><td>	5-15-14a<br>5-15-14b	<p class="mw-empty-elt"></p></td></tr>
<tr><td><p>	न ते प्रमुखतः स्थातुं कश्चिच्छक्नोति वीर्यवान् ।	</p></td><td>	5-15-15a	<p class="mw-empty-elt"></p></td></tr>
<tr><td><p>	<b>शल्य उवाच।</b>	</p></td><td>	5-15-15x	<p class="mw-empty-elt"></p></td></tr>
<tr><td><p>	एवमुक्तस्तु नहुषः प्राहृष्यत तदा किल।<br>उवाच वचनं चापि सुरेन्द्रस्तामनिन्दिताम् ।।	</p></td><td>	5-15-15b<br>5-15-15c	<p class="mw-empty-elt"></p></td></tr>
<tr><td><p>	<b>नहुष उवाच।</b>	</p></td><td>	5-15-16x	<p class="mw-empty-elt"></p></td></tr>
<tr><td><p>	अपूर्वं वाहनमिदं त्वयोक्तं वरवर्णिनि।<br>दृढं मे रुचिरं देवि त्वद्वशोऽस्मि वरानने ।।	</p></td><td>	5-15-16a<br>5-15-16b	<p class="mw-empty-elt"></p></td></tr>
<tr><td><p>	न ह्यल्पवीर्यो भवति यो वाहान्कुरुते मुनीन् ।<br>अहं तपस्वी बलवान्भूतभव्यभवत्प्रभुः ।।	</p></td><td>	5-15-17a<br>5-15-17b	<p class="mw-empty-elt"></p></td></tr>
<tr><td><p>	मयि क्रुद्धे जगन्न स्यान्मयि सर्वं प्रतिष्ठितम्।<br>देवदानवगन्धर्वाः किन्नरोरगराक्षसाः ।।	</p></td><td>	5-15-18a<br>5-15-18b	<p class="mw-empty-elt"></p></td></tr>
<tr><td><p>	न मे क्रुद्धस्य पर्याप्ताः सर्वे लोकाः शुचिस्मिते।<br>चक्षुषा यं प्रपश्यामि तस्य तेजो हराम्यहम् ।।	</p></td><td>	5-15-19a<br>5-15-19b	<p class="mw-empty-elt"></p></td></tr>

<tr><td><p>	` अहमिन्द्रोऽस्मि देवानां लोकानां च महेश्वरः।<br>मयि हव्यं च कव्यं च लोकाश्चैव सनातनाः ।'<br>तस्मात्ते वचनं देवि करिष्यामि न संशयः ।।	</p></td><td>	5-15-20a<br>5-15-20b<br>5-15-20c	<p class="mw-empty-elt"></p></td></tr>
<tr><td><p>	सप्तर्षयो मां वक्ष्यन्ति सर्वे ब्रह्मर्षयस्तथा ।<br>पश्य माहात्म्ययोगं मे ऋद्धिं च वरवर्णिनि ।।	</p></td><td>	5-15-21a<br>5-15-21b	<p class="mw-empty-elt"></p></td></tr>
<tr><td><p>	<b>शल्य उवाच।</b>	</p></td><td>	5-15-22x	<p class="mw-empty-elt"></p></td></tr>
<tr><td><p>	एवमुक्त्वा तु तां देवीं विसृज्य च वराननाम् ।<br>` अथ संचिन्त्य नहुषो बलवीर्येण भारत ।।	</p></td><td>	5-15-22a<br>5-15-22b	<p class="mw-empty-elt"></p></td></tr>
<tr><td><p>	विसृज्य सुप्रतीकं च नागमैरावतं तथा।<br>हंसयुक्तं विमानं च हरियुक्तं तथा रथम् ।।	</p></td><td>	5-15-23a<br>5-15-23b	<p class="mw-empty-elt"></p></td></tr>
<tr><td><p>	स तु दर्पेण महता परिभूय महामुनीन्।'<br>विमाने योजयित्वा च ऋषीन्नियमामास्थितान् ।।	</p></td><td>	5-15-24a<br>5-15-24b	<p class="mw-empty-elt"></p></td></tr>
<tr><td><p>	अब्रह्मण्यो बलोपेतो मत्तो मदबलेन च।<br>कामवृत्तः स दुष्टात्मा वाहयामास तानृषीन् ।।	</p></td><td>	5-15-25a<br>5-15-25b	<p class="mw-empty-elt"></p></td></tr>
<tr><td><p>	नहुषेण विसृष्टा च बृहस्पतिमथाब्रवीत्।<br>समयोऽल्पावशेषो मे नहुषेणेह यः कृतः ।।	</p></td><td>	5-15-26a<br>5-15-26b	<p class="mw-empty-elt"></p></td></tr>
<tr><td><p>	शक्रं मृगय शीघ्रं त्वं भक्तायाः कुरु मे दयाम्।<br>बाढमित्येव भगवान्बृहस्पतिरुवाच ताम् ।।	</p></td><td>	5-15-27a<br>5-15-27b	<p class="mw-empty-elt"></p></td></tr>
<tr><td><p>	न भेतव्यं त्वया देवि नहुषाद्दुष्टचेतसः ।<br>न ह्येष स्थास्यति चिरं गत एष नराधमः ।।	</p></td><td>	5-15-28a<br>5-15-28b	<p class="mw-empty-elt"></p></td></tr>
<tr><td><p>	अधर्मज्ञो महर्षीणां वाहनाच्च हतः शुभे ।<br>इष्टिं चाहं करिष्यामि विनाशायास्य दुर्मतेः ।।	</p></td><td>	5-15-29a<br>5-15-29b	<p class="mw-empty-elt"></p></td></tr>
<tr><td><p>	शक्रं चाधिगमिष्यामि माभैस्त्वं भद्रमस्तु ते।<br>ततः प्रज्वाल्य विधिवज्जुहाव परमं हविः ।।	</p></td><td>	5-15-30a<br>5-15-30b	<p class="mw-empty-elt"></p></td></tr>
<tr><td><p>	बृहस्पतिर्महातेजा देवराजोपलब्धये।<br>हुत्वाऽग्निं सोब्रवीद्राजञ्छक्र अन्विष्यतामिति ।।	</p></td><td>	5-15-31a<br>5-15-31b	<p class="mw-empty-elt"></p></td></tr>
<tr><td><p>	तस्माच्च भगवान्देवः स्वयमेव हुताशनः ।<br>स्त्रीवेषमद्भुतं कृत्वा तत्रैवान्तरधीयत।।	</p></td><td>	5-15-32a<br>5-15-32b	<p class="mw-empty-elt"></p></td></tr>

<tr><td><p>	स दिशः प्रदिशश्चैव पर्वतांश्च वनानि च।<br>पृथिवीं चान्तरिक्षं च विचित्याथ मनोगतिः।<br>निमेषान्तरमात्रेण बृहस्पतिमुपागमत् ।।	</p></td><td>	5-15-33a<br>5-15-33b<br>5-15-33c	<p class="mw-empty-elt"></p></td></tr>
<tr><td><p>	<b>अग्निरुवाच।</b>	</p></td><td>	5-15-34x	<p class="mw-empty-elt"></p></td></tr>
<tr><td><p>	बृहस्पते न पश्यामि देवराजमिह क्वचित्।<br>आपः शेषाः सदा चापः प्रवेष्टुं नोत्सहाम्यहम् ।।	</p></td><td>	5-15-34a<br>5-15-34b	<p class="mw-empty-elt"></p></td></tr>
<tr><td><p>	न मे तत्र गतिर्ब्रह्मन्किमन्यत्करवाणि ते।<br>तमब्रवीद्देवगुरुरपो विश महाद्युते ।।	</p></td><td>	5-15-35a<br>5-15-35b	<p class="mw-empty-elt"></p></td></tr>
<tr><td><p>	<b>अग्निरुवाच।</b>	</p></td><td>	5-15-36x	<p class="mw-empty-elt"></p></td></tr>
<tr><td><p>	नापः प्रवेष्टुं शक्ष्यामि क्षयो मेऽत्र भविष्यति।<br>शरणं त्वां प्रपन्नोऽस्मि स्वस्ति तेस्तु महाद्युते ।।	</p></td><td>	5-15-36a<br>5-15-36b	<p class="mw-empty-elt"></p></td></tr>
<tr><td><p>	अद्भ्योऽग्निर्ब्रह्मतः क्षत्रमश्मनो लोहमुत्थितम् ।<br>तेषां सर्वत्रगं तेजः स्वासु योनिषु शाम्यति ।।	</p></td><td>	5-15-37a<br>5-15-37b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>सेनोद्योगपर्वणि पञ्चदशोऽध्यायः ।।	</p></td><td>		<p class="mw-empty-elt"></p></td></tr></tbody>