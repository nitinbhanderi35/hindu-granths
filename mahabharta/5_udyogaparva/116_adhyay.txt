<span style="font-size: 14pt; line-height: 200%">नारद उवाच<br>
हर्यश्वस्त्वब्रवीद्राजा विचिन्त्य बहुधा ततः <br>
दीर्घमुष्णं च निःश्वस्य प्रजाहेतोर्नृपोत्तमः १<br>
उन्नतेषून्नता षट्सु सूक्ष्मा सूक्ष्मेषु सप्तसु <br>
गम्भीरा त्रिषु गम्भीरेष्वियं रक्ता च पञ्चसु २<br>
बहुदेवासुरालोका बहुगन्धर्वदर्शना <br>
बहुलक्षणसम्पन्ना बहुप्रसवधारिणी ३<br>
समर्थेयं जनयितुं चक्रवर्तिनमात्मजम् <br>
ब्रूहि शुल्कं द्विजश्रेष्ठ समीक्ष्य विभवं मम ४<br>
गालव उवाच<br>
एकतःश्यामकर्णानां शतान्यष्टौ ददस्व मे <br>
हयानां चन्द्र शुभ्राणां देशजानां वपुष्मताम् ५<br>
ततस्तव भवित्रीयं पुत्राणां जननी शुभा <br>
अरणीव हुताशानां योनिरायतलोचना ६<br>
नारद उवाच<br>
एतच्छ्रुत्वा वचो राजा हर्यश्वः काममोहितः <br>
उवाच गालवं दीनो राजर्षिरृषिसत्तमम् ७<br>
द्वे मे शते संनिहिते हयानां यद्विधास्तव <br>
एष्टव्याः शतशस्त्वन्ये चरन्ति मम वाजिनः ८<br>
सोऽहमेकमपत्यं वै जनयिष्यामि गालव <br>
अस्यामेतं भवान्कामं सम्पादयतु मे वरम् ९<br>
एतच्छ्रुत्वा तु सा कन्या गालवं वाक्यमब्रवीत् <br>
मम दत्तो वरः कश्चित्केनचिद्ब्रह्मवादिना १०<br>
प्रसूत्यन्ते प्रसूत्यन्ते कन्यैव त्वं भविष्यसि <br>
स त्वं ददस्व मां राज्ञे प्रतिगृह्य हयोत्तमान् ११<br>
नृपेभ्यो हि चतुर्भ्यस्ते पूर्णान्यष्टौ शतानि वै <br>
भविष्यन्ति तथा पुत्रा मम चत्वार एव च १२<br>
क्रियतां मम संहारो गुर्वर्थं द्विजसत्तम <br>
एषा तावन्मम प्रज्ञा यथा वा मन्यसे द्विज १३<br>
एवमुक्तस्तु स मुनिः कन्यया गालवस्तदा <br>
हर्यश्वं पृथिवीपालमिदं वचनमब्रवीत् १४<br>
इयं कन्या नरश्रेष्ठ हर्यश्व प्रतिगृह्यताम् <br>
चतुर्भागेन शुल्कस्य जनयस्वैकमात्मजम् १५<br>
प्रतिगृह्य स तां कन्यां गालवं प्रतिनन्द्य च <br>
समये देशकाले च लब्धवान्सुतमीप्सितम् १६<br>
ततो वसुमना नाम वसुभ्यो वसुमत्तरः <br>
वसुप्रख्यो नरपतिः स बभूव वसुप्रदः १७<br>
अथ काले पुनर्धीमान्गालवः प्रत्युपस्थितः <br>
उपसंगम्य चोवाच हर्यश्वं प्रीतमानसम् १८<br>
जातो नृप सुतस्तेऽय बालभास्करसंनिभः <br>
कालो गन्तुं नरश्रेष्ठ भिक्षार्थमपरं नृपम् १९<br>
हर्यश्वः सत्यवचने स्थितः स्थित्वा च पौरुषे <br>
दुर्लभत्वाद्धयानां च प्रददौ माधवीं पुनः २०<br>
माधवी च पुनर्दीप्तां परित्यज्य नृपश्रियम् <br>
कुमारी कामतो भूत्वा गालवं पृष्ठतोऽन्वगात् २१<br>
त्वय्येव तावत्तिष्ठन्तु हया इत्युक्तवान्द्विजः <br>
प्रययौ कन्यया सार्धं दिवोदासं प्रजेश्वरम् २२<br>
इति श्रीमहाभारते उद्योगपर्वणि षोडशाधिकशततमोऽध्यायः ११६<br>
<br>
</span>
