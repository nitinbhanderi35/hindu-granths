				
<tbody><tr><td><p>	<b>धृतराष्ट्र उवाच।</b>	</p></td><td>	5-165-1x	<p class="mw-empty-elt"></p></td></tr>
<tr><td><p>	प्रतिज्ञाते फाल्गुनेन वधे भीष्मस्य संयुगे।<br>किमकुर्वत मे मन्दाः पुत्रा दुर्योधनादयः ।।	</p></td><td>	5-165-1a<br>5-165-1b	<p class="mw-empty-elt"></p></td></tr>
<tr><td><p>	हतमेव हि पश्यामि गाङ्गेयं पितरं रणे।<br>वासुदेवसहायेन पार्थेन दृढधन्वना ।।	</p></td><td>	5-165-2a<br>5-165-2b	<p class="mw-empty-elt"></p></td></tr>
<tr><td><p>	स चापरिमितप्रज्ञस्तच्छ्रुत्वा पार्थभाषितम् ।<br>किमुक्तवान्महेष्वासो भीष्मः प्रहरतां वरः ।।	</p></td><td>	5-165-3a<br>5-165-3b	<p class="mw-empty-elt"></p></td></tr>
<tr><td><p>	सैनापत्यं च संप्राप्य कौरवाणां धुरंधरः ।<br>किमचेष्टत गाङ्गेयो महाबुद्धिपराक्रमः ।।	</p></td><td>	5-165-4a<br>5-165-4b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-165-5x	<p class="mw-empty-elt"></p></td></tr>
<tr><td><p>	ततस्तत्सञ्जयस्तस्मै सर्वमेव न्यवेदयत्।<br>यथोक्तं कुरुवृद्धेन भीष्मेणामिततेजसा ।।	</p></td><td>	5-165-5a<br>5-165-5b	<p class="mw-empty-elt"></p></td></tr>
<tr><td><p>	<b>सञ्जय उवाच।</b>	</p></td><td>	5-165-6x	<p class="mw-empty-elt"></p></td></tr>
<tr><td><p>	सैनापत्यमनुप्राप्य भीष्मः शान्तनवो नृप।<br>दुर्योधनमुवाचेदं वचनं हर्षयन्निव ।।	</p></td><td>	5-165-6a<br>5-165-6b	<p class="mw-empty-elt"></p></td></tr>
<tr><td><p>	नमस्कृत्य कुमाराय सेनान्ये शक्तिपाणये ।<br>अहं सेनापतिस्तेऽद्य भविष्यामि न संशयः ।	</p></td><td>	5-165-7a<br>5-165-7b	<p class="mw-empty-elt"></p></td></tr>
<tr><td><p>	सेनाकर्मण्यिज्ञोऽस्मि व्यूहेषु विविधेषु च।<br>कर्म कारयितुं चैव भृतानप्यभृतांस्तथा ।।	</p></td><td>	5-165-8a<br>5-165-8b	<p class="mw-empty-elt"></p></td></tr>
<tr><td><p>	यात्रायाने च युद्धे च तथा प्रशमनेषु च ।<br>भृशं वेद महाराज यथा वेद बृहस्पतिः ।।	</p></td><td>	5-165-9a<br>5-165-9b	<p class="mw-empty-elt"></p></td></tr>
<tr><td><p>	व्यूहानां च समारम्भान्दैवगान्धर्वमानुषान्।<br>तैरहं मोहयिष्यामि पाण्डवान्व्येतु ते ज्वरः ।।	</p></td><td>	5-165-10a<br>5-165-10b	<p class="mw-empty-elt"></p></td></tr>
<tr><td><p>	सोऽहं योत्स्यामि तत्त्वेन पालयंस्तव वाहिनीम् ।<br>यथावच्छास्त्रतो राजन्व्येतु ते मानसो ज्वरः ।।	</p></td><td>	5-165-11a<br>5-165-11b	<p class="mw-empty-elt"></p></td></tr>
<tr><td><p>	<b>दुर्योधन उवाच।</b>	</p></td><td>	5-165-12x	<p class="mw-empty-elt"></p></td></tr>
<tr><td><p>	विद्यते मे न गाङ्गेय भयं देवासुरेष्वपि ।<br>समस्तेषु महाबाहो सत्यमेतद्ब्रवीमि ते ।।	</p></td><td>	5-165-12a<br>5-165-12b	<p class="mw-empty-elt"></p></td></tr>
<tr><td><p>	किं पुनस्त्वयि दुर्धर्पे सैनापत्ये व्यवस्थिते।<br>द्रोणे च पुरुषव्याघ्रे स्थिते युद्धाभिनन्दिनि ।।	</p></td><td>	5-165-13a<br>5-165-13b	<p class="mw-empty-elt"></p></td></tr>
<tr><td><p>	भवद्र्यां पुरुषाग्र्याभ्यां स्थिताभ्यां विजयो मम।<br>न दुर्लभं कुरुश्रेष्ठ देवराज्यमपि ध्रुवम् ।।	</p></td><td>	5-165-14a<br>5-165-14b	<p class="mw-empty-elt"></p></td></tr>
<tr><td><p>	रथसङ्ख्यां तु कार्त्स्न्येन परेषामात्मनस्तथा ।<br>तथैवातिरथानां च वेत्तुमिच्छामि कौरव ।।	</p></td><td>	5-165-15a<br>5-165-15b	<p class="mw-empty-elt"></p></td></tr>
<tr><td><p>	पितामहो हि कुशलः परेषामात्मनस्तथा ।<br>श्रोतुमिच्छाम्यहं सर्वैः सहैभिर्वसुधाधिपैः ।।	</p></td><td>	5-165-16a<br>5-165-16b	<p class="mw-empty-elt"></p></td></tr>
<tr><td><p>	<b>भीष्म उवाच।</b>	</p></td><td>	5-165-17x	<p class="mw-empty-elt"></p></td></tr>
<tr><td><p>	गान्धारे श्रृणु राजेन्द्र रथसंख्यां स्वके बले।<br>ये रथाः पृथिवीपाल तथैवातिरथाश्च ये ।।	</p></td><td>	5-165-17a<br>5-165-17b	<p class="mw-empty-elt"></p></td></tr>
<tr><td><p>	बहूनीह सहस्राणि प्रयुतान्यर्बुदानि च।<br>रथानां तव सेनायां यथामुख्यं तु मे श्रुणु ।।	</p></td><td>	5-165-18a<br>5-165-18b	<p class="mw-empty-elt"></p></td></tr>
<tr><td><p>	भवानग्रे रथोदारः सह सर्वैः सहोदरैः ।<br>दुःशासनप्रभृतिभिर्भ्रातृभिः शतसंमितैः ।।	</p></td><td>	5-165-19a<br>5-165-19b	<p class="mw-empty-elt"></p></td></tr>
<tr><td><p>	सर्वे कृतप्रहरणाश्छेदभेदविशारदाः ।<br>रथोपस्थे गजस्कन्धे गदाप्रासासिचर्मणि ।।	</p></td><td>	5-165-20a<br>5-165-20b	<p class="mw-empty-elt"></p></td></tr>
<tr><td><p>	संयन्तारः प्रहर्तारः कृतास्त्रा भारसाधनाः ।<br>इष्वस्त्रे द्रोणशिष्याश्च कृपस्य च शरद्वतः ।।	</p></td><td>	5-165-21a<br>5-165-21b	<p class="mw-empty-elt"></p></td></tr>
<tr><td><p>	एते हनिष्यन्ति रणे पाञ्चालान्युद्धदुर्मदान् ।<br>कृतकिल्बिषाः पाण्डवेयैर्धार्तराष्ट्रा मनस्विनः ।।	</p></td><td>	5-165-22a<br>5-165-22b	<p class="mw-empty-elt"></p></td></tr>
<tr><td><p>	तथाऽहं भरतश्रेष्ठ सर्वसेनापतिस्तव।<br>शत्रून्विध्वंसयिष्यामि कदर्थीकृत्य पाण्डवान् ।।	</p></td><td>	5-165-23a<br>5-165-23b	<p class="mw-empty-elt"></p></td></tr>
<tr><td><p>	न त्वात्मनो गुणान्वक्तुमर्हामि विदितोऽस्मि ते।<br>कृतवर्मा त्वयिरथो भोजः शस्त्रभृतां वरः ।।	</p></td><td>	5-165-24a<br>5-165-24b	<p class="mw-empty-elt"></p></td></tr>
<tr><td><p>	अर्थसिद्धिं तव रणे करिष्यति न संशयः।<br>शस्त्रविद्भिरनाधृष्यो दूरपाती दृढायुधः ।।	</p></td><td>	5-165-25a<br>5-165-25b	<p class="mw-empty-elt"></p></td></tr>
<tr><td><p>	हनिष्यति चमूं तेषां महेन्द्रो दानवानिव ।<br>मद्रराजो महेष्वासः शल्यो मेऽतिरथो मतः ।।	</p></td><td>	5-165-26a<br>5-165-26b	<p class="mw-empty-elt"></p></td></tr>

<tr><td><p>	स्पर्धते वासुदेवेन नित्यं यो वै रणेरणे।<br>भागिनेयान्निजांस्त्यक्त्वा शल्यस्तेऽतिरथो मतः।<br>एष योत्स्यति संग्रामे पाण्डवांश्च महारथान् ।।	</p></td><td>	5-165-27a<br>5-165-27b<br>5-165-27c	<p class="mw-empty-elt"></p></td></tr>
<tr><td><p>	सागरोर्मिसमैर्बाणैः प्लावयन्निव शातवान् ।<br>भूरिश्रवाः कृतास्रश्च तव चापि हितः सुहृत् ।।	</p></td><td>	5-165-28a<br>5-165-28b	<p class="mw-empty-elt"></p></td></tr>
<tr><td><p>	सौमदत्तिर्महेष्वासो रथयूथपयूथपः।<br>वलक्षयममित्राणां सुमहान्तं करिष्यति ।।	</p></td><td>	5-165-29a<br>5-165-29b	<p class="mw-empty-elt"></p></td></tr>
<tr><td><p>	सिन्धुराजो महाराज मतो मे द्विगुणो रथाः।<br>योत्स्यते समरे राजन्विक्रान्तो रथसत्तमः ।।	</p></td><td>	5-165-30a<br>5-165-30b	<p class="mw-empty-elt"></p></td></tr>
<tr><td><p>	द्रौपदीहरणे राजन्परिक्लिष्टश्च पाण्डवैः ।<br>संस्मरंस्तं परिक्लेशं योत्स्यते परवीरहा ।।	</p></td><td>	5-165-31a<br>5-165-31b	<p class="mw-empty-elt"></p></td></tr>
<tr><td><p>	एतेन हि तदा राजंस्तप आस्थाय दारुणम् ।<br>सुदुर्लभो वरो लब्धः पाण्डवान्योद्ध्रुमाहवे ।।	</p></td><td>	5-165-32a<br>5-165-32b	<p class="mw-empty-elt"></p></td></tr>
<tr><td><p>	स एष रथशार्दूलस्तद्वैरं संस्मरन्रणे।<br>योत्स्यते पाण्डवैस्तात प्राणांस्त्यक्त्वा सुदुस्त्यजान् ।।	</p></td><td>	5-165-33a<br>5-165-33b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि रथातिरथसंख्यानपर्वणि <br>पञ्चषष्ट्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>