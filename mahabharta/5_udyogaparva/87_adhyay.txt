				
<tbody><tr><td><p>	<b>विदुर उवाच।</b>	</p></td><td>	5-87-1x	<p class="mw-empty-elt"></p></td></tr>
<tr><td><p>	राजन्बहुमतश्चासि त्रैलोक्यस्यापि सत्तमः।<br>संभावितश्च लोकस्य संमतश्चासि भारत ।।	</p></td><td>	5-87-1a<br>5-87-1b	<p class="mw-empty-elt"></p></td></tr>
<tr><td><p>	यत्त्वमेवंगते ब्रूयाः पश्चिमे वयसि स्थितः।<br>शास्त्राद्वा सुप्रतर्काद्वा सुस्थिरः स्थविरो ह्यसि ।।	</p></td><td>	5-87-2a<br>5-87-2b	<p class="mw-empty-elt"></p></td></tr>
<tr><td><p>	लेखा शशिनिभाः सूर्ये महोर्मिरिव सागरे।<br>धर्मस्त्वयि तथा राजन्निति व्यवसिताः प्रजाः ।।	</p></td><td>	5-87-3a<br>5-87-3b	<p class="mw-empty-elt"></p></td></tr>
<tr><td><p>	सदैव भावितो लोको गुणौघैस्तव पार्थिव ।<br>गुणानां रक्षणे नित्यं प्रयतस्व सबान्धवः ।।	</p></td><td>	5-87-4a<br>5-87-4b	<p class="mw-empty-elt"></p></td></tr>
<tr><td><p>	आर्जवं प्रतिपद्यस्व मा बाल्याद्ब्रहु नीनशः।<br>राजन्पुत्रांश्च पौत्रांश्च सुहृदश्चैव सुप्रियान् ।।	</p></td><td>	5-87-5a<br>5-87-5b	<p class="mw-empty-elt"></p></td></tr>
<tr><td><p>	यत्त्वं दित्ससि कृष्णाय राजन्नतिथये बहु ।<br>एतदन्यच्च दाशार्हः पृथिवीमपि चार्हति ।।	</p></td><td>	5-87-6a<br>5-87-6b	<p class="mw-empty-elt"></p></td></tr>
<tr><td><p>	न तु त्वं धर्ममुद्दिश्य तस्य वा प्रियकारणात्।<br>एतद्दित्ससि कृष्णाय सत्येनात्मानमालभे ।।	</p></td><td>	5-87-7a<br>5-87-7b	<p class="mw-empty-elt"></p></td></tr>
<tr><td><p>	मायैषा सत्यमेवैतच्छद्मैतद्भूरिदक्षिणा ।<br>जानामि त्वन्मतं राजन्गूढं बाह्येन कर्मणा ।।	</p></td><td>	5-87-8a<br>5-87-8b	<p class="mw-empty-elt"></p></td></tr>
<tr><td><p>	पञ्च पञ्चैव लिप्स्यन्ति ग्रामकान्पाण्डवा नृप ।<br>न च दित्ससि तेभ्यस्तांस्तच्छमं न करिष्यसि ।।	</p></td><td>	5-87-9a<br>5-87-9b	<p class="mw-empty-elt"></p></td></tr>
<tr><td><p>	अर्थेन तु महाबाहुं वार्ष्णेयं त्वं जिहीर्षसि ।<br>अनेन चाप्युपायेन पाण्डवेभ्यो विभेत्स्यसि ।।	</p></td><td>	5-87-10a<br>5-87-10b	<p class="mw-empty-elt"></p></td></tr>
<tr><td><p>	न च वित्तेन शक्योऽसौ नोद्यमेन न गर्हया।<br>अन्यो धनञ्जयात्कर्तुमेतत्तत्त्वं ब्रवीमि ते ।।	</p></td><td>	5-87-11a<br>5-87-11b	<p class="mw-empty-elt"></p></td></tr>
<tr><td><p>	वेद कृष्णस्य माहात्म्यं वेदास्य दृढभक्तिताम्।<br>अत्याज्यमस्य जानामि प्राणैस्तुल्यं धनञ्जयम् ।।	</p></td><td>	5-87-12a<br>5-87-12b	<p class="mw-empty-elt"></p></td></tr>
<tr><td><p>	अन्यत्कुम्भादपांपूर्णादन्यत्पादावसेचनात्।<br>अन्यत्कुशलसंप्रश्नान्नैवेक्ष्यति जनार्दनः ।।	</p></td><td>	5-87-13a<br>5-87-13b	<p class="mw-empty-elt"></p></td></tr>
<tr><td><p>	यत्त्वस्य प्रियमातिथ्यं मानार्हस्य महात्मनः ।<br>तदस्मै क्रियतां राजन्मानार्होऽसौ जनार्दनः ।।	</p></td><td>	5-87-14a<br>5-87-14b	<p class="mw-empty-elt"></p></td></tr>
<tr><td><p>	आशंसमानः कल्याणं कुरूनभ्येति केशवः ।<br>येनैव राजन्नर्थेन तदेवास्मा उपाकुरु ।।	</p></td><td>	5-87-15a<br>5-87-15b	<p class="mw-empty-elt"></p></td></tr>
<tr><td><p>	शममिच्छति दाशार्हस्तव दुर्योधनस्य च।<br>पाण्डवानां च राजेन्द्र तदस्य वचनं कुरु ।।	</p></td><td>	5-87-16a<br>5-87-16b	<p class="mw-empty-elt"></p></td></tr>
<tr><td><p>	पिताऽसि राजन्पुत्रास्ते वृद्धस्त्वं शिशवः परे।<br>वर्तस्व पितृवत्तेषु वर्तन्ते ते हि पुत्रवत् ।।	</p></td><td>	5-87-17a<br>5-87-17b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि सप्ताशीतितमोऽध्यायः ।।	</p></td><td>		<p class="mw-empty-elt"></p></td></tr>
</tbody>