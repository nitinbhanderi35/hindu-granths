				
<tbody><tr><td><p>	<b>भीष्म उवाच।</b>	</p></td><td>	5-171-1x	<p class="mw-empty-elt"></p></td></tr>
<tr><td><p>	पाञ्चालराजस्य सुतो राजन्परपुरंजयः ।<br>शिखण्डी रथमुख्यो मे मतः पार्थस्य भारत ।।	</p></td><td>	5-171-1a<br>5-171-1b	<p class="mw-empty-elt"></p></td></tr>
<tr><td><p>	एष योत्स्यति संग्रामे नाशयन्पूर्वसंस्थितम् ।<br>परं यशो विप्रथयंस्तव सेनासु भारत ।।	</p></td><td>	5-171-2a<br>5-171-2b	<p class="mw-empty-elt"></p></td></tr>
<tr><td><p>	एतस्य बहुलाः सेनाः पाञ्चालाश्च प्रभद्रकाः ।<br>तेनासौ रथवंशेन महत्कर्म करिष्यति ।।	</p></td><td>	5-171-3a<br>5-171-3b	<p class="mw-empty-elt"></p></td></tr>
<tr><td><p>	धृष्टद्युम्नश्च सेनानीः सर्वसेनासु भारत ।<br>मतो मेऽतिरथो राजन्द्रोणशिष्यो महारथः ।।	</p></td><td>	5-171-4a<br>5-171-4b	<p class="mw-empty-elt"></p></td></tr>
<tr><td><p>	एष योत्स्यति संग्रामे सूदयन्वै परान्रणे।<br>भगवानिव संक्रुद्धः पिनाकी युगसंक्षये ।।	</p></td><td>	5-171-5a<br>5-171-5b	<p class="mw-empty-elt"></p></td></tr>
<tr><td><p>	एतस्य तद्रथानीकं कथयन्ति रणप्रियाः ।<br>बहुत्वात्सागरप्रख्यं देवानामिव संयुगे ।।	</p></td><td>	5-171-6a<br>5-171-6b	<p class="mw-empty-elt"></p></td></tr>
<tr><td><p>	क्षत्रधर्मा तु राजेन्द्र मतो मेऽर्धरथो नृप।<br>धृष्टद्युम्नस्य तनयो बाल्यान्नातिकृतश्रमः ।।	</p></td><td>	5-171-7a<br>5-171-7b	<p class="mw-empty-elt"></p></td></tr>
<tr><td><p>	शिशुपालसुतो वीरश्चेदिराजो महारथः।<br>धृष्टकेतुर्महेष्वासः संबन्धी पाण्डवस्य ह ।।	</p></td><td>	5-171-8a<br>5-171-8b	<p class="mw-empty-elt"></p></td></tr>
<tr><td><p>	एष चेदिपतिः शूरः सह पुत्रेण भारत ।<br>महारथानां सुकरं महत्कर्म करिष्यति ।।	</p></td><td>	5-171-9a<br>5-171-9b	<p class="mw-empty-elt"></p></td></tr>
<tr><td><p>	क्षत्रधर्मरतो मह्यं मतः परपुरंजयः ।<br>क्षत्रदेवस्तु राजेन्द्र पाण्डवेषु रथोत्तमः ।।	</p></td><td>	5-171-10a<br>5-171-10b	<p class="mw-empty-elt"></p></td></tr>
<tr><td><p>	जयन्तश्चामितौजाश्च सत्यजिच्च महारथः ।<br>महारथा महात्मानः सर्वे पाञ्चालसत्तमाः ।।	</p></td><td>	5-171-11a<br>5-171-11b	<p class="mw-empty-elt"></p></td></tr>
<tr><td><p>	योत्स्यन्ते समरे तात संरब्धा इव कुञ्जराः ।<br>अजो भोजश्च विक्रान्तौ पाण्डवार्थे महारथौ ।।	</p></td><td>	5-171-12a<br>5-171-12b	<p class="mw-empty-elt"></p></td></tr>
<tr><td><p>	योत्स्येते बलिनौ शूरौ परं शक्त्या यतिष्यतः।<br>शीघ्रास्त्राश्चित्रयोद्धारः कृतिनो दृढविक्रमाः ।।	</p></td><td>	5-171-13a<br>5-171-13b	<p class="mw-empty-elt"></p></td></tr>
<tr><td><p>	केकयाः पञ्च राजेन्द्र भ्रातरो दृढविक्रमाः ।<br>सर्वे चैव रथोदाराः सर्वे लोहितकध्वजाः ।।	</p></td><td>	5-171-14a<br>5-171-14b	<p class="mw-empty-elt"></p></td></tr>
<tr><td><p>	काशिकः सुकुमारश्च नीलो यश्चापरो नृप ।<br>सूर्यदत्तश्च शङ्खश्च मदिराश्वश्च नामतः ।।	</p></td><td>	5-171-15a<br>5-171-15b	<p class="mw-empty-elt"></p></td></tr>
<tr><td><p>	सर्व एव रथोदाराः सर्वे चाहवलक्षणाः ।<br>सर्वास्त्रविदुषः सर्वे महात्मानो मता मम ।।	</p></td><td>	5-171-16a<br>5-171-16b	<p class="mw-empty-elt"></p></td></tr>
<tr><td><p>	वार्धक्षेमिर्महाराज मतो मम महारथः ।<br>चित्रायुघश्च नृपतिर्मतो मे रथसत्तमः ।।	</p></td><td>	5-171-17a<br>5-171-17b	<p class="mw-empty-elt"></p></td></tr>

<tr><td><p>	स हि सङ्ग्रामशोभी च भक्तश्चापि किरीटिनः ।<br>चेकितानः सत्यधृतिः पाण्डवानां महारथौ ।<br>द्वाविमौ पुरुषव्याघ्रौ रथोदारौ मतौ मम ।।	</p></td><td>	5-171-18a<br>5-171-18b<br>5-171-18c	<p class="mw-empty-elt"></p></td></tr>
<tr><td><p>	व्याघ्रदत्तश्च राजेन्द्र चन्द्रसेनश्च भारत।<br>मतौ मम रथोदारौ पाण्डवानां न संशयः ।।	</p></td><td>	5-171-19a<br>5-171-19b	<p class="mw-empty-elt"></p></td></tr>
<tr><td><p>	सेनाबिन्दुश्च राजेन्द्र क्रोधहन्ता च नामतः ।<br>यः समो वासुदेवेन भीमसेनेन वा विभो ।।	</p></td><td>	5-171-20a<br>5-171-20b	<p class="mw-empty-elt"></p></td></tr>
<tr><td><p>	स योत्स्यति हि विक्रम्य समरे तव सैनिकैः ।<br>मां च द्रोणं कृपं चैव यथा संमन्यते भवान् ।।	</p></td><td>	5-171-21a<br>5-171-21b	<p class="mw-empty-elt"></p></td></tr>
<tr><td><p>	तथा स समरश्लाघी मन्तव्यो रथसत्तमः ।<br>काश्यः परमशीघ्रास्त्रः श्लाघनीयो नरोत्तमः ।।	</p></td><td>	5-171-22a<br>5-171-22b	<p class="mw-empty-elt"></p></td></tr>
<tr><td><p>	रथ एकगुणो मह्यं ज्ञेयः परपुरंजयः ।<br>अयं च युधि विक्रान्तो मन्तव्योष्टगुणो रथः ।।	</p></td><td>	5-171-23a<br>5-171-23b	<p class="mw-empty-elt"></p></td></tr>
<tr><td><p>	सत्यजित्समरश्लाघी द्रुपदस्यात्मजो युवा ।<br>गतः सोऽतिरथत्वं हि धृष्टद्युम्नेन संमितः ।।	</p></td><td>	5-171-24a<br>5-171-24b	<p class="mw-empty-elt"></p></td></tr>
<tr><td><p>	पाण्डवानां यशस्कामः परं कर्म करिष्यति ।<br>अनुरक्ताश्च शूरश्च रथोऽयमपरो महान् ।।	</p></td><td>	5-171-25a<br>5-171-25b	<p class="mw-empty-elt"></p></td></tr>
<tr><td><p>	पाण्ड्यराजो महावीर्यः पाण्डवानां धुरंधरः ।<br>दृढधन्वा महेष्वासः पाण्डवानां महारथः ।।	</p></td><td>	5-171-26a<br>5-171-26b	<p class="mw-empty-elt"></p></td></tr>
<tr><td><p>	श्रेणिमान्कौरवश्रेष्ठ वसुदानश्च पार्थिवः ।<br>उभावेतावतिरथौ मतौ परपुरंजयौ ।।	</p></td><td>	5-171-27a<br>5-171-27b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि रथातिरथसंख्यानपर्वणि <br>एकसप्तत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>