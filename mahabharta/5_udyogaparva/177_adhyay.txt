				
<tbody><tr><td><p>	<b>अकृतव्रण उवाच।</b>	</p></td><td>	5-177-1x	<p class="mw-empty-elt"></p></td></tr>
<tr><td><p>	दुःख द्वयोरिदं भद्रे कतरस्य चिकीर्षसि।<br>प्रतिकर्तव्यमबले तत्त्वं वत्से वदस्व मे ।।	</p></td><td>	5-177-1a<br>5-177-1b	<p class="mw-empty-elt"></p></td></tr>
<tr><td><p>	यदि सौभपतिर्भद्रे नियोक्तव्यो मतस्तव ।<br>नियोक्ष्यति महात्मा स रामस्त्वद्धितकाम्यया ।।	</p></td><td>	5-177-2a<br>5-177-2b	<p class="mw-empty-elt"></p></td></tr>
<tr><td><p>	अथापगेयं भीष्मं त्वं रामेणेच्छसि धीमता ।<br>रणे विनिर्जितं द्रष्टुं कुर्यात्तदपि भार्गवः।।	</p></td><td>	5-177-3a<br>5-177-3b	<p class="mw-empty-elt"></p></td></tr>
<tr><td><p>	सृञ्जयस्य वचः श्रुत्वा तव चैव शुचिस्मिते।<br>यदत्र ते भृशं कार्यं तदद्यैव विचिन्त्यताम् ।।	</p></td><td>	5-177-4a<br>5-177-4b	<p class="mw-empty-elt"></p></td></tr>
<tr><td><p>	<b>अम्बोवाच।</b>	</p></td><td>	5-177-5x	<p class="mw-empty-elt"></p></td></tr>
<tr><td><p>	अपनीतास्मि भीष्मेण भगवन्नविजानता।<br>नाभिजानाति मे भीष्मो ब्रह्मन्साल्वगतं मनः ।।	</p></td><td>	5-177-5a<br>5-177-5b	<p class="mw-empty-elt"></p></td></tr>
<tr><td><p>	एतद्विचार्य मनसा भवानेतद्विनिश्चयम्।<br>विचिनोतु यथान्यायं विधानं क्रियतां तथा ।।	</p></td><td>	5-177-6a<br>5-177-6b	<p class="mw-empty-elt"></p></td></tr>
<tr><td><p>	भीष्मे वा कुरुशार्दूले शाल्वराजेऽथवा पुनः।<br>उभयोरेव वा ब्रह्मन्युक्तं यत्तत्समाचर ।।	</p></td><td>	5-177-7a<br>5-177-7b	<p class="mw-empty-elt"></p></td></tr>
<tr><td><p>	निवेदितं मया ह्येतद्दुःखमूलं यथातथम् ।<br>विधानं तत्र भगवन्कर्तुमर्हसि युक्तितः ।।	</p></td><td>	5-177-8a<br>5-177-8b	<p class="mw-empty-elt"></p></td></tr>
<tr><td><p>	<b>अकृतव्रण उवाच।</b>	</p></td><td>	5-177-9x	<p class="mw-empty-elt"></p></td></tr>
<tr><td><p>	उपपदमिदं भद्रे यदेवं वरवर्णिनि ।<br>धर्मं प्रतिवचो ब्रूयाः श्रृणु चदं वचो मम ।।	</p></td><td>	5-177-9a<br>5-177-9b	<p class="mw-empty-elt"></p></td></tr>
<tr><td><p>	यदि त्वामापगेयो वै न नयेद्गजसाह्वयम् ।<br>साल्वस्त्वा शिरसा भीरु गृह्णीयाद्रामचोदितः ।।	</p></td><td>	5-177-10a<br>5-177-10b	<p class="mw-empty-elt"></p></td></tr>
<tr><td><p>	तेन त्वं निर्जिता भद्रे यस्मान्नीतासि भामिनि ।<br>संशयः साल्वराजस्य तेन त्वयि सुमध्यमे ।।	</p></td><td>	5-177-11a<br>5-177-11b	<p class="mw-empty-elt"></p></td></tr>
<tr><td><p>	भीष्मः पुरुषमानी च जितकाशी तथैव च।<br>तस्मात्प्रतिक्रिया युक्ता भीष्मे कारयितुं तव ।।	</p></td><td>	5-177-12a<br>5-177-12b	<p class="mw-empty-elt"></p></td></tr>
<tr><td><p>	<b>अम्बोवाच।</b>	</p></td><td>	5-177-13x	<p class="mw-empty-elt"></p></td></tr>
<tr><td><p>	ममाप्येष सदा ब्रह्मन्हृदि कामोऽभिवर्तते।<br>घातयेयं यदि रणे भीष्ममित्येव नित्यदा ।।	</p></td><td>	5-177-13a<br>5-177-13b	<p class="mw-empty-elt"></p></td></tr>
<tr><td><p>	भीष्मं वा साल्वराजं वा यं वा दोषेण गच्छसि ।<br>प्रशाधि तं महाबाहोयत्कृतेऽहं सुदुःखिता ।।	</p></td><td>	5-177-14a<br>5-177-14b	<p class="mw-empty-elt"></p></td></tr>
<tr><td><p>	<b>भीष्म उवाच।</b>	</p></td><td>	5-177-15x	<p class="mw-empty-elt"></p></td></tr>
<tr><td><p>	एवं कथयतामेव तेषां स दिवसो गतः ।<br>रात्रिश्च भरतश्रेष्ठ सुखशीतोष्णमारुता ।।	</p></td><td>	5-177-15a<br>5-177-15b	<p class="mw-empty-elt"></p></td></tr>
<tr><td><p>	ततो रामः प्रादुरासीत्प्रज्वलन्निव तेजसा ।<br>शिष्यैः परिवृतो राजञ्जटाचीरधरो मुनिः ।।	</p></td><td>	5-177-16a<br>5-177-16b	<p class="mw-empty-elt"></p></td></tr>
<tr><td><p>	धनुष्पाणिरदीनात्मा खङ्गं बिभ्रत्परश्वधी ।<br>विरजा राजशार्दूल सृञ्जयं सोऽभ्ययान्नृपम् ।।	</p></td><td>	5-177-17a<br>5-177-17b	<p class="mw-empty-elt"></p></td></tr>
<tr><td><p>	ततस्तं तापसा दृष्ट्वा स च राजा महातपाः ।<br>तस्थुः प्राञ्जलयो राजन्सा च कन्या तपस्विनी ।।	</p></td><td>	5-177-18a<br>5-177-18b	<p class="mw-empty-elt"></p></td></tr>
<tr><td><p>	पूजयामासुरव्यग्रा मधुपर्केण भार्गवम्।<br>अर्चितश्च यथान्यायं निषसाद सहैव तैः ।।	</p></td><td>	5-177-19a<br>5-177-19b	<p class="mw-empty-elt"></p></td></tr>
<tr><td><p>	ततः पूर्वव्यतीतानि कथयन्तौ स्म तावुभौ ।<br>आसातां जामदग्न्यश्च सृञ्जयश्चैव भारत ।।	</p></td><td>	5-177-20a<br>5-177-20b	<p class="mw-empty-elt"></p></td></tr>
<tr><td><p>	तथा कथान्ते राजर्षिर्भृगुश्रेष्ठं महाबलम् ।<br>उवाच मधुरं काले रामं वचनमर्थवत् ।।	</p></td><td>	5-177-21a<br>5-177-21b	<p class="mw-empty-elt"></p></td></tr>
<tr><td><p>	रामेयं मम दौहित्री काशिराजसुता प्रभो ।<br>अस्याः श्रृणु यथातत्त्वं कार्यं कार्यविशारद ।।	</p></td><td>	5-177-22a<br>5-177-22b	<p class="mw-empty-elt"></p></td></tr>
<tr><td><p>	परमं कथ्यतां चेति तां रामः प्रत्यभाषत ।<br>ततः साभ्यवदद्रामं ज्वलन्तमिव पावकम् ।।	</p></td><td>	5-177-23a<br>5-177-23b	<p class="mw-empty-elt"></p></td></tr>
<tr><td><p>	ततोऽभिवाद्य चरणौ रामस्य शिरसा शुभौ ।<br>स्पृष्ट्वा पद्मदलाभाभ्यां पाणिभ्यामग्रतः स्थिता ।।	</p></td><td>	5-177-24a<br>5-177-24b	<p class="mw-empty-elt"></p></td></tr>
<tr><td><p>	रुरोद सा शोकवती बाष्पव्याकुललोचना।<br>प्रपेदे शरणं चैव शरण्यं भृगुनन्दनम् ।।	</p></td><td>	5-177-25a<br>5-177-25b	<p class="mw-empty-elt"></p></td></tr>
<tr><td><p>	<b>राम उवाच।</b>	</p></td><td>	5-177-26x	<p class="mw-empty-elt"></p></td></tr>
<tr><td><p>	यथा त्वं सृंजयस्यास्य तथा मे त्वं नृपात्मजे ।<br>ब्रूहि यत्ते मनोदुःखं करिष्ये वचनं तव ।।	</p></td><td>	5-177-26a<br>5-177-26b	<p class="mw-empty-elt"></p></td></tr>
<tr><td><p>	<b>अम्बोवाच।</b>	</p></td><td>	5-177-27x	<p class="mw-empty-elt"></p></td></tr>
<tr><td><p>	भगवञ्शरणं त्वाद्य प्रपन्नाऽस्मि महाव्रतम् ।<br>शोकपङ्कार्णवान्मग्नं घोरादुद्धर मां विभो ।।	</p></td><td>	5-177-27a<br>5-177-27b	<p class="mw-empty-elt"></p></td></tr>
<tr><td><p>	<b>भीष्म उवाच।</b>	</p></td><td>	5-177-28x	<p class="mw-empty-elt"></p></td></tr>
<tr><td><p>	तस्याश्च दृष्ट्वा रूपं च वपुश्चाभिनवं पुनः।<br>सौकुमार्यं परं चैव रामश्चिन्तापरोऽभवत् ।।	</p></td><td>	5-177-28a<br>5-177-28b	<p class="mw-empty-elt"></p></td></tr>
<tr><td><p>	किमियं वक्ष्यतीत्येवं विममर्श भृगूद्वहः।<br>इति दध्यौ चिरं रामः कृपयाभिपरिप्लुतः ।।	</p></td><td>	5-177-29a<br>5-177-29b	<p class="mw-empty-elt"></p></td></tr>
<tr><td><p>	कथ्यतामिति सा भूयो रामेणोक्ता शुचिस्मिता।<br>सर्वमेव यथातत्त्वं कथयामास भार्गवे ।।	</p></td><td>	5-177-30a<br>5-177-30b	<p class="mw-empty-elt"></p></td></tr>
<tr><td><p>	तच्छुत्वा जामदग्र्यस्तु राजपुत्र्या वचस्तदा ।<br>उवाच तां वरारोहां निश्चित्यार्थविनिश्चयम् ।।	</p></td><td>	5-177-31a<br>5-177-31b	<p class="mw-empty-elt"></p></td></tr>
<tr><td><p>	<b>राम उवाच।</b>	</p></td><td>	5-177-32x	<p class="mw-empty-elt"></p></td></tr>
<tr><td><p>	प्रेषयिष्यामि भीष्माय कुरुश्रेष्ठाय भामिनि ।<br>करिष्यति वचो मह्यं श्रुत्वा च स नराधिपः ।।	</p></td><td>	5-177-32a<br>5-177-32b	<p class="mw-empty-elt"></p></td></tr>
<tr><td><p>	न चेत्करिष्यति वचो मयोक्तं जाह्नवीसुतः।<br>धक्ष्याम्यहं रणे भद्रे सामात्यं शस्त्रतेजसा ।।	</p></td><td>	5-177-33a<br>5-177-33b	<p class="mw-empty-elt"></p></td></tr>
<tr><td><p>	अथवा ते मतिस्तत्र राजपुत्रि न वर्तते।<br>यावत्साल्वपतिं वीरं योजयाम्यत्र कर्मणि ।।	</p></td><td>	5-177-34a<br>5-177-34b	<p class="mw-empty-elt"></p></td></tr>
<tr><td><p>	<b>अम्बोवाच।</b>	</p></td><td>	5-177-35x	<p class="mw-empty-elt"></p></td></tr>
<tr><td><p>	विसर्जिताऽहं भीष्मेण श्रुत्वैव भृगुनन्दन।<br>साल्वराजगतं भावं मम पूर्वं मनीषितम् ।।	</p></td><td>	5-177-35a<br>5-177-35b	<p class="mw-empty-elt"></p></td></tr>
<tr><td><p>	सौभराजमुपेत्याहमवोचं दुर्वचं वचः।<br>न च मां प्रत्यगृह्णात्स चारित्र्यपरिशङ्कितः ।।	</p></td><td>	5-177-36a<br>5-177-36b	<p class="mw-empty-elt"></p></td></tr>
<tr><td><p>	एतत्सर्वं विनिश्चित्य स्वबुद्ध्या भृगुनन्दन ।<br>यदत्रौपयिकं कार्यं तच्चिन्तयितुमर्हसि ।।	</p></td><td>	5-177-37a<br>5-177-37b	<p class="mw-empty-elt"></p></td></tr>
<tr><td><p>	मम तु व्यसनस्यास्य भीष्मो मूलं महाव्रतः।<br>येनाहं वशमानीता समत्क्षिप्य बलात्तदा ।।	</p></td><td>	5-177-38a<br>5-177-38b	<p class="mw-empty-elt"></p></td></tr>
<tr><td><p>	भीष्मं जहि महाबाहो यत्कृते दुःखमीदृशम् ।<br>प्राप्ताहं भृगुशार्दूल चराम्यप्रियमुत्तमम् ।।	</p></td><td>	5-177-39a<br>5-177-39b	<p class="mw-empty-elt"></p></td></tr>
<tr><td><p>	स हि लुब्धश्च नीचश्च जितकाशी च भार्गव ।<br>तस्मात्प्रतिक्रिया कर्तुं युक्ता तस्मै त्वयाऽनघ ।।	</p></td><td>	5-177-40a<br>5-177-40b	<p class="mw-empty-elt"></p></td></tr>
<tr><td><p>	एष मे ह्रियमाणाया भारतेन तदा विभो।<br>अभवद्धृदि संकल्पो घातयेदं महाव्रतम् ।।	</p></td><td>	5-177-41a<br>5-177-41b	<p class="mw-empty-elt"></p></td></tr>
<tr><td><p>	तस्मात्कामं ममाद्येमं राम संपादयानघ।<br>जहि भीष्मं महाबाहो यथा वृत्रं पुरन्दरः ।।	</p></td><td>	5-177-42a<br>5-177-42b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि अम्बोपाख्यानपर्वणि <br>सप्तसप्तत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>