				
<tbody><tr><td><p>	<b>नारद उवाच।</b>	</p></td><td>	5-113-1x	<p class="mw-empty-elt"></p></td></tr>
<tr><td><p>	ऋषभस्य ततः शृङ्गं निपत्य द्विजपक्षिणौ।<br>शाण्डिलीं ब्राह्मणीं तत्र ददृशो तपोन्विताम् ।।	</p></td><td>	5-113-1a<br>5-113-1b	<p class="mw-empty-elt"></p></td></tr>
<tr><td><p>	अभिवाद्य सुपर्णस्तु गालवश्चाभिपूज्य ताम्।<br>तया च स्वागतेनोक्तौ विष्टरे सन्निषीदतुः ।।	</p></td><td>	5-113-2a<br>5-113-2b	<p class="mw-empty-elt"></p></td></tr>
<tr><td><p>	सिद्धमन्नं तया दत्तं बलिमन्त्रोपबृंहितम् ।<br>भुक्त्वा तृप्तावुभौ भूमौ सुप्तौ तावनुमोहितौ ।।	</p></td><td>	5-113-3a<br>5-113-3b	<p class="mw-empty-elt"></p></td></tr>
<tr><td><p>	मुहूर्तात्प्रतिबुद्धस्तु सुपर्णो गमनेप्सया ।<br>` तां दृष्ट्वा चारुसर्वाङ्गी तापसीं ब्रह्मचारिणीम् ।।	</p></td><td>	5-113-4a<br>5-113-4b	<p class="mw-empty-elt"></p></td></tr>
<tr><td><p>	ग्रहीतुं हि मनश्चक्रे रूपात्साक्षादिव श्रियम् ।'<br>अथ भ्रष्टतनूजाङ्गमात्मानं ददृशे खगः ।।	</p></td><td>	5-113-5a<br>5-113-5b	<p class="mw-empty-elt"></p></td></tr>
<tr><td><p>	मांसपिण्डोपमोऽभूत्स मुखपादान्वितः खगः।<br>गालवस्तं तथा दृष्ट्वा विमनाः पर्यपृच्छत ।।	</p></td><td>	5-113-6a<br>5-113-6b	<p class="mw-empty-elt"></p></td></tr>
<tr><td><p>	किमिदं भवता प्राप्तमिहागमनजं फलम्।<br>वासोऽयमिह कालं तु कियन्तं नौ भविष्यति ।।	</p></td><td>	5-113-7a<br>5-113-7b	<p class="mw-empty-elt"></p></td></tr>
<tr><td><p>	किं नु ते मनसा ध्यातमशुभं धर्मदूषणम् ।<br>न ह्ययं भवतः स्वल्पो व्यभिचारो भविष्यति ।।	</p></td><td>	5-113-8a<br>5-113-8b	<p class="mw-empty-elt"></p></td></tr>
<tr><td><p>	सुपर्णोऽथाब्रवीद्विप्रं प्रध्यातं वै मया द्विज ।<br>इमां सिद्धामितो नेतुं तत्र यत्र प्रजापतिः ।।	</p></td><td>	5-113-9a<br>5-113-9b	<p class="mw-empty-elt"></p></td></tr>
<tr><td><p>	यत्र देवो महादेवो यत्र विष्णुः सनातनः ।<br>यत्र धर्मश्च यज्ञश्च तत्रेयं निवसेदिति ।।	</p></td><td>	5-113-10a<br>5-113-10b	<p class="mw-empty-elt"></p></td></tr>
<tr><td><p>	सोऽहं भगवतीं याचे प्रणतः प्रियकाम्यया।<br>मयैतन्नाम प्रध्यातं मनसा शोचसा किल ।।	</p></td><td>	5-113-11a<br>5-113-11b	<p class="mw-empty-elt"></p></td></tr>
<tr><td><p>	तदेवं बहुमानात्ते मयेहानीप्सितं कृतम् ।<br>सुकृतं दुष्कृतं वा त्वं माहात्म्यात्क्षन्तुमर्हसि ।।	</p></td><td>	5-113-12a<br>5-113-12b	<p class="mw-empty-elt"></p></td></tr>
<tr><td><p>	सा तौ तदाऽब्रवीत्तुष्टा पतगेन्द्रद्विजर्षभौ।<br>न भेतव्यं सुपर्णोऽसि सुपर्ण त्यज संभ्रमम् ।।	</p></td><td>	5-113-13a<br>5-113-13b	<p class="mw-empty-elt"></p></td></tr>
<tr><td><p>	निन्दितास्मि त्वया वत्स न च निन्दां क्षमाम्यहम् ।<br>लोकेभ्यः सपदि भ्रश्येद्यो मां निन्देत पापकृत् ।।	</p></td><td>	5-113-14a<br>5-113-14b	<p class="mw-empty-elt"></p></td></tr>
<tr><td><p>	हीनयाऽलक्षणैः सर्वैस्तथाऽनिन्दितया मया।<br>आचारं प्रतिगृह्णन्त्या सिद्धिः प्राप्तेयमुत्तमा ।।	</p></td><td>	5-113-15a<br>5-113-15b	<p class="mw-empty-elt"></p></td></tr>
<tr><td><p>	आचारः फलते धर्ममाचारः फलते धनम् ।<br>आचाराच्छ्रियमाप्नोति आचारो हन्त्यलक्षणम् ।।	</p></td><td>	5-113-16a<br>5-113-16b	<p class="mw-empty-elt"></p></td></tr>
<tr><td><p>	तदायुष्मन्खगपते यथेष्टं गम्यतामितः ।<br>न च ते गर्हणीयाऽहं गर्हितव्याः स्त्रियः क्वचित् ।।	</p></td><td>	5-113-17a<br>5-113-17b	<p class="mw-empty-elt"></p></td></tr>
<tr><td><p>	` यदि त्वमात्मनो ह्यर्थे मां चैवादातुमिच्छसि।<br>तदेव नष्टदेहस्तु स्या वै त्वं पन्नगाशन ।।	</p></td><td>	5-113-18a<br>5-113-18b	<p class="mw-empty-elt"></p></td></tr>
<tr><td><p>	तस्यैव हि प्रसादेन देवदेवस्य चिन्तनात् ।<br>त्वं तु साङ्गस्तु सञ्जातः पुनरेव भविष्यसि ।।'	</p></td><td>	5-113-19a<br>5-113-19b	<p class="mw-empty-elt"></p></td></tr>
<tr><td><p>	भवितासि यथापूर्वं बलवीर्यसमन्वितः ।	</p></td><td>	5-113-20a	<p class="mw-empty-elt"></p></td></tr>
<tr><td><p>	<b>नारद उवाच।</b>	</p></td><td>	5-113-20x	<p class="mw-empty-elt"></p></td></tr>
<tr><td><p>	बभूवतुस्ततस्तस्य पक्षौ द्रविणवत्तरौ ।।	</p></td><td>	5-113-20b	<p class="mw-empty-elt"></p></td></tr>
<tr><td><p>	अनुज्ञातस्तु शाण्डिल्या यथागतमुपागमत् ।<br>नैव चासादयामास तथारूपांस्तुरङ्गमान् ।।	</p></td><td>	5-113-21a<br>5-113-21b	<p class="mw-empty-elt"></p></td></tr>
<tr><td><p>	विश्वामित्रोऽथ तं दृष्ट्वा गालवं चाध्वनि स्थितः ।<br>उवाच वदतां श्रेष्ठो वैनतेयस्य सन्निधौ ।।	</p></td><td>	5-113-22a<br>5-113-22b	<p class="mw-empty-elt"></p></td></tr>
<tr><td><p>	यस्त्वया स्वयमेवार्थः प्रतिज्ञातो मम द्विज।<br>तस्य कालोऽपवर्गस्य यथा वा मन्यते भवान् ।।	</p></td><td>	5-113-23a<br>5-113-23b	<p class="mw-empty-elt"></p></td></tr>
<tr><td><p>	प्रतीक्षिष्याम्यहं कालमेतावन्तं तथा परम् ।<br>यथासंसिध्यते विप्र स मार्गस्तु निशाम्यताम् ।।	</p></td><td>	5-113-24a<br>5-113-24b	<p class="mw-empty-elt"></p></td></tr>
<tr><td><p>	सुपर्णोऽथाब्रवीद्दीनं गालवं भृशदुःखितम् ।<br>प्रत्यक्षं खल्विदानीं मे विश्वामित्रो यदुक्तवान् ।।	</p></td><td>	5-113-25a<br>5-113-25b	<p class="mw-empty-elt"></p></td></tr>
<tr><td><p>	तदागच्छ द्विजश्रेष्ठ मन्त्रयिष्याव गालव ।<br>नादत्त्वा गुरवे शक्यं कृत्स्नमर्थं त्वयाऽऽसितुम् ।।	</p></td><td>	5-113-26a<br>5-113-26b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि त्रयोदशाधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>