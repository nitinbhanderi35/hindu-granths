				
<tbody><tr><td><p>	<b>वैशंपायन उवाच।</b>	</p></td><td>	5-61-1x	<p class="mw-empty-elt"></p></td></tr>
<tr><td><p>	पितुरेतद्वचः श्रुत्वा धार्तराष्ट्रोऽत्यमर्षणः।<br>आधाय विपुलं क्रोधं पुनरेवेदमब्रवीत् ।।	</p></td><td>	5-61-1a<br>5-61-1b	<p class="mw-empty-elt"></p></td></tr>
<tr><td><p>	अशक्या देवसचिवाः पार्थाः स्युरिति यद्भवान्।<br>मन्यते तद्भयं व्येतु भवतो राजसत्तम ।।	</p></td><td>	5-61-2a<br>5-61-2b	<p class="mw-empty-elt"></p></td></tr>
<tr><td><p>	अकामद्वेषसंयोगाल्लोभद्रोहाच्च भारत ।<br>उपेक्षया च भावानां देवा देवत्वमाप्नुवन् ।।	</p></td><td>	5-61-3a<br>5-61-3b	<p class="mw-empty-elt"></p></td></tr>
<tr><td><p>	इति द्वैपायेनो व्यासो नारदश्च महातपाः ।<br>जामदग्न्यश्च रामो नः कथामकथयत्पुरा ।।	</p></td><td>	5-61-4a<br>5-61-4b	<p class="mw-empty-elt"></p></td></tr>
<tr><td><p>	नैव मानुषवद्देवाः प्रवर्तन्ते कदाचन ।<br>कामात्क्रोधात्तथा लोभाद्द्वेषाच्च भरतर्षभ ।।	</p></td><td>	5-61-5a<br>5-61-5b	<p class="mw-empty-elt"></p></td></tr>
<tr><td><p>	यदा ह्यग्निश्च वायुश्च धर्म इन्द्रोऽश्विनावपि।<br>कामयोगात्प्रवर्तेरन्न पार्था दुःखमाप्नुयुः ।।	</p></td><td>	5-61-6a<br>5-61-6b	<p class="mw-empty-elt"></p></td></tr>
<tr><td><p>	तस्मान्न भवता चिन्ता कार्यैषा स्यात्कथंचन ।<br>दैवेष्वपेक्षका ह्येते शश्वद्भावेषु भारत ।।	</p></td><td>	5-61-7a<br>5-61-7b	<p class="mw-empty-elt"></p></td></tr>
<tr><td><p>	अथ चेत्कामसंयोगाद्द्वेषो लोभश्च लक्ष्यते।<br>देवेषु दैवप्रामाण्यान्नैषां तद्विक्रमिष्यति ।।	</p></td><td>	5-61-8a<br>5-61-8b	<p class="mw-empty-elt"></p></td></tr>
<tr><td><p>	मयाऽभिमन्त्रतः शश्वञ्जातवेदाः प्रशाम्यति।<br>दिधक्षुः सकलाँल्लोकान्परिक्षिप्य समन्ततः ।।	</p></td><td>	5-61-9a<br>5-61-9b	<p class="mw-empty-elt"></p></td></tr>
<tr><td><p>	यद्वा परमकं तेजो येन युक्ता दिवौकसः।<br>ममाप्यनुपमं भूयो देवेभ्यो विद्धि भारत ।।	</p></td><td>	5-61-10a<br>5-61-10b	<p class="mw-empty-elt"></p></td></tr>
<tr><td><p>	विदीर्यमाणां वसुधां गिरीणां शिखराणि च।<br>लोकस्य पश्यतो राजन्स्थापयाम्यभिमन्त्रणात् ।।	</p></td><td>	5-61-11a<br>5-61-11b	<p class="mw-empty-elt"></p></td></tr>
<tr><td><p>	चेतनाचेतनस्यास्य जङ्गमस्थावरस्य च।<br>विनाशाय समुत्पन्नमहं घोरं महास्वनम् ।।	</p></td><td>	5-61-12a<br>5-61-12b	<p class="mw-empty-elt"></p></td></tr>
<tr><td><p>	अश्मवर्षं च वायुं च शमयामीह नित्यशः ।<br>जगतः पश्यतोऽभीक्ष्णं भूतानामनुकम्पया ।।	</p></td><td>	5-61-13a<br>5-61-13b	<p class="mw-empty-elt"></p></td></tr>
<tr><td><p>	स्तम्भितास्वप्सु गच्छन्ति मया रथपदातयः।<br>देवासुराणां भावानामहमेकः प्रवर्तिता ।।	</p></td><td>	5-61-14a<br>5-61-14b	<p class="mw-empty-elt"></p></td></tr>
<tr><td><p>	अक्षौहिणीभिर्यान्देशान्यामि कार्येण केनचित् ।<br>तत्रापो मे प्रवर्तन्ते यत्र यत्राभिकामये ।।	</p></td><td>	5-61-15a<br>5-61-15b	<p class="mw-empty-elt"></p></td></tr>
<tr><td><p>	भयानकानि विषये व्यालादीनि न सन्ति मे ।<br>मन्त्रगुप्तानि भूतानि न हिंसन्ति यंकराः ।।	</p></td><td>	5-61-16a<br>5-61-16b	<p class="mw-empty-elt"></p></td></tr>
<tr><td><p>	निकामवर्षी पर्जन्यो राजन्विषयवासिनाम्।<br>धर्मिष्ठाश्च प्रजाः सर्वा ईतयश्च न सन्ति मे ।।	</p></td><td>	5-61-17a<br>5-61-17b	<p class="mw-empty-elt"></p></td></tr>
<tr><td><p>	अश्विनावथ वाय्वग्नी मरुद्भिः सह वृत्रहा।<br>धर्मश्चैव मया द्विष्टान्नोत्सहन्तेऽभिरक्षितुम् ।।	</p></td><td>	5-61-18a<br>5-61-18b	<p class="mw-empty-elt"></p></td></tr>
<tr><td><p>	यदि ह्येते समर्थाः स्युर्मद्द्विषस्त्रातुमञ्जसा।<br>न स्म त्रयोदश समाः पार्था दुःखभवाप्नुयुः ।।	</p></td><td>	5-61-19a<br>5-61-19b	<p class="mw-empty-elt"></p></td></tr>
<tr><td><p>	नैव देवा न गन्धर्वा नासुरा न च राक्षसाः।<br>शक्तास्त्रातुं मया द्विष्टं सत्यमेतद्ब्रवीमि ते ।।	</p></td><td>	5-61-20a<br>5-61-20b	<p class="mw-empty-elt"></p></td></tr>
<tr><td><p>	दयभिध्याम्यहं शश्वच्छुभं वा यदि वाऽशुभम् ।<br>नैतद्विपन्नपूर्वं मे मित्रेष्वरिषु चोभयोः ।।	</p></td><td>	5-61-21a<br>5-61-21b	<p class="mw-empty-elt"></p></td></tr>
<tr><td><p>	भविष्यतीदमिति वा यद्ब्रवीमि परन्तप ।<br>नान्यथा भूतपूर्वं च सत्यवागिति मां विदुः ।।	</p></td><td>	5-61-22a<br>5-61-22b	<p class="mw-empty-elt"></p></td></tr>
<tr><td><p>	लोकसाक्षिकमेतन्मे माहात्म्यं दिक्षु विश्रुतम् ।<br>आश्वासनार्थं भवतः प्रोक्तं न श्लाघया नृप ।।	</p></td><td>	5-61-23a<br>5-61-23b	<p class="mw-empty-elt"></p></td></tr>
<tr><td><p>	न ह्यहं श्लाघनो राजन्भूतपूर्वः कदाचन ।<br>असदाचरितं ह्येतद्यदात्मानं प्रशंसति ।।	</p></td><td>	5-61-24a<br>5-61-24b	<p class="mw-empty-elt"></p></td></tr>
<tr><td><p>	पाण्डवांश्चैव मत्स्यांश्च पाञ्चालान्केकयैः सह ।<br>सात्यकिं वासुदेवं च श्रोतासि विजितान्मया ।।	</p></td><td>	5-61-25a<br>5-61-25b	<p class="mw-empty-elt"></p></td></tr>
<tr><td><p>	सरितः सागरं प्राप्य यथा नश्यन्ति सर्वशः ।<br>तथैव ते विनङ्क्ष्यन्ति मामासाद्य सहान्वयाः ।।	</p></td><td>	5-61-26a<br>5-61-26b	<p class="mw-empty-elt"></p></td></tr>
<tr><td><p>	परा बुद्धिः परं तेजो वीर्यं च परमं मम।<br>परा विद्या परो योगो मम तेभ्यो विशिष्यते।।	</p></td><td>	5-61-27a<br>5-61-27b	<p class="mw-empty-elt"></p></td></tr>
<tr><td><p>	पितामहश्च द्रोणश्च कृपः शल्यः शलस्तथा।<br>अस्त्रेषु यत्प्रजानन्ति सर्वं तन्मयि विद्यते ।।	</p></td><td>	5-61-28a<br>5-61-28b	<p class="mw-empty-elt"></p></td></tr>
<tr><td><p>	इत्युक्ते सञ्जयं भूयः पर्यपृच्छत भारत ।<br>ज्ञात्वा युयुत्सोः कार्याणि प्राप्तकालमरिन्दमः ।।	</p></td><td>	5-61-29a<br>5-61-29b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>यानसन्धिपर्वणि एकषष्टितमोऽध्यायः ।।	</p></td><td>		<p class="mw-empty-elt"></p></td></tr></tbody>