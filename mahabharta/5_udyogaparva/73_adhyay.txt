				
<tbody><tr><td><p>	<b>भीम उवाच।</b>	</p></td><td>	5-73-1x	<p class="mw-empty-elt"></p></td></tr>
<tr><td><p>	यथायथैव शान्तिः स्यात्कुरूणां मधुसूदन।<br>तथातथैव भाषेथा मा स्म युद्धेन भीषयेः ।।	</p></td><td>	5-73-1a<br>5-73-1b	<p class="mw-empty-elt"></p></td></tr>
<tr><td><p>	अमर्षी जातसंरम्भः श्रेयोद्वेषी महामनाः।<br>नोग्रं दुर्योधनो वाच्यः साम्नैवेनं समाचरेः ।।	</p></td><td>	5-73-2a<br>5-73-2b	<p class="mw-empty-elt"></p></td></tr>
<tr><td><p>	प्रकृत्या पापसत्वश्च तुल्यचेतास्तु दस्युभिः ।<br>ऐश्वर्यमदमत्तश्च कृतवैरश्च पाण्डवैः ।।	</p></td><td>	5-73-3a<br>5-73-3b	<p class="mw-empty-elt"></p></td></tr>
<tr><td><p>	अदीर्घदर्शी निष्ठूरी क्षेप्ता क्रूरपराक्रमः ।<br>दीर्घमन्युरनेयश्च पापात्मा निकृतिप्रियः ।।	</p></td><td>	5-73-4a<br>5-73-4b	<p class="mw-empty-elt"></p></td></tr>
<tr><td><p>	म्रियेतापि न भज्येत नैव जह्यात्स्वकं मतम्।<br>तादृशेन शमः कृष्ण मन्ये परमदुष्करः ।।	</p></td><td>	5-73-5a<br>5-73-5b	<p class="mw-empty-elt"></p></td></tr>
<tr><td><p>	सुहृदामप्यवाचीनस्त्यक्तधर्मा प्रियानृतः ।<br>प्रतिहन्त्ये सुहृदां वाचश्चैव मनांसि च।।	</p></td><td>	5-73-6a<br>5-73-6b	<p class="mw-empty-elt"></p></td></tr>
<tr><td><p>	स मन्युवशमापन्नः स्वभावं दुष्टमास्थितः ।<br>स्वभावात्पापमभ्येति तृणैश्छन्न इवोरगः ।।	</p></td><td>	5-73-7a<br>5-73-7b	<p class="mw-empty-elt"></p></td></tr>
<tr><td><p>	दुर्योधनो हि यत्सेनः सर्वथा विदितस्तव ।<br>यच्छीलो यत्स्वभावश्च यद्बलो यत्पराक्रमः ।।	</p></td><td>	5-73-8a<br>5-73-8b	<p class="mw-empty-elt"></p></td></tr>
<tr><td><p>	पुरा प्रसन्नाः कुरवः सहपुत्रास्तथा वयम्।<br>इन्द्रज्येष्ठा इवाभूम मोदमानाः सबान्धवाः ।।	</p></td><td>	5-73-9a<br>5-73-9b	<p class="mw-empty-elt"></p></td></tr>
<tr><td><p>	दुर्योधनस्य क्रोधेन भरता मधुसूदन।<br>धक्ष्यन्ते शिशिरापाये वनानीव हुताशनैः ।।	</p></td><td>	5-73-10a<br>5-73-10b	<p class="mw-empty-elt"></p></td></tr>
<tr><td><p>	अष्टादशेमे राजानः प्रख्यात मधुसूदन ।<br>ये समुच्चिच्छिदुर्ज्ञातीन्सुहृदश्च सबान्धवान् ।।	</p></td><td>	5-73-11a<br>5-73-11b	<p class="mw-empty-elt"></p></td></tr>
<tr><td><p>	असुराणां समृद्धानां ज्वलतामिव तेजसा।<br>पर्यायकाले धर्मस्य प्राप्ते कलिरजायत ।।	</p></td><td>	5-73-12a<br>5-73-12b	<p class="mw-empty-elt"></p></td></tr>
<tr><td><p>	हैहयानामुदावर्तो नीपानां जनमेजयः ।<br>बहुलस्तालजङ्घानां कृमीणामुद्धतो वसुः ।।	</p></td><td>	5-73-13a<br>5-73-13b	<p class="mw-empty-elt"></p></td></tr>
<tr><td><p>	अजबिन्दुः सुवीराणां सुराष्ट्राणां रुषर्द्धिकः।<br>अर्कजश्च बलीहानां चीनानां धौतमूलकः ।।	</p></td><td>	5-73-14a<br>5-73-14b	<p class="mw-empty-elt"></p></td></tr>
<tr><td><p>	हयग्रीवो विदेहानां वरयुश्च महौजसाम् ।<br>बाहुः सुन्दरवंशानां दीप्ताक्षाणां पुरूरवाः ।।	</p></td><td>	5-73-15a<br>5-73-15b	<p class="mw-empty-elt"></p></td></tr>
<tr><td><p>	सहजश्चेदिमत्स्यानां प्रवीराणां वृषध्वजः ।<br>धारणश्चन्द्रवत्सानां मुकुटानां विगाहनः ।।	</p></td><td>	5-73-16a<br>5-73-16b	<p class="mw-empty-elt"></p></td></tr>
<tr><td><p>	शमश्च नन्दिवेगानामित्येते कुलपांसनाः ।<br>युगान्ते कृष्ण संभूताः कुलेषु पुरुषाधमाः ।।	</p></td><td>	5-73-17a<br>5-73-17b	<p class="mw-empty-elt"></p></td></tr>
<tr><td><p>	अप्ययं नः कुरूणां स्याद्युगान्ते कालसंभृतः ।<br>दुर्योधनः कुलाङ्गारो जघन्यः पापपूरुषः ।।	</p></td><td>	5-73-18a<br>5-73-18b	<p class="mw-empty-elt"></p></td></tr>
<tr><td><p>	तस्मान्मृदु शनैर्ब्रूया धर्मार्थसहितं हितम् ।<br>कामानुबद्धं बहुलं नोग्रमुग्रपराक्रमम् ।।	</p></td><td>	5-73-19a<br>5-73-19b	<p class="mw-empty-elt"></p></td></tr>
<tr><td><p>	अपि दुर्योधनं कृष्ण सर्वे वयमधश्चराः।<br>नीचैर्भूत्वाऽनुयास्यामो मा स्म नो भरता नशन् ।।	</p></td><td>	5-73-20a<br>5-73-20b	<p class="mw-empty-elt"></p></td></tr>
<tr><td><p>	अप्युदासीनवृत्तिः स्याद्यथा नः कुरुभिः सह।<br>वासुदेव तथा कार्यं न कुरूननयः स्पृशेत् ।।	</p></td><td>	5-73-21a<br>5-73-21b	<p class="mw-empty-elt"></p></td></tr>
<tr><td><p>	वाच्यः पितामहो वृद्धो ये च कृष्ण समासदः ।<br>भ्रातॄणामस्तु सौभ्रात्रं धार्तराष्ट्रः प्रशाम्यताम् ।।	</p></td><td>	5-73-22a<br>5-73-22b	<p class="mw-empty-elt"></p></td></tr>
<tr><td><p>	अहमेतद्ब्रवीम्येवं राजा चैव प्रशंसति ।<br>अर्जुनो नैव युद्धार्थी भूयसी हि दयाऽर्जुने ।।	</p></td><td>	5-73-23a<br>5-73-23b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उग्योगपर्वणि <br>भगवद्यानपर्वणि त्रिसप्ततितमोऽध्यायः ।।	</p></td><td>		<p class="mw-empty-elt"></p></td></tr></tbody>