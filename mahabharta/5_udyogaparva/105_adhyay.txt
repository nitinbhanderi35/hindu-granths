				
<tbody><tr><td><p>	<b>कण्व उवाच।</b>	</p></td><td>	5-105-1x	<p class="mw-empty-elt"></p></td></tr>
<tr><td><p>	गरुडस्तत्र शुश्राव यथावृत्तं महाबलः ।<br>आयुःप्रदानं शक्रेण कृतं नागस्य भारत ।।	</p></td><td>	5-105-1a<br>5-105-1b	<p class="mw-empty-elt"></p></td></tr>
<tr><td><p>	पक्षवातेन महता रुद्ध्वा त्रिभुवनं खगः।<br>सुपर्णः परमक्रुद्धो वासवं समुपाद्रवत् ।।	</p></td><td>	5-105-2a<br>5-105-2b	<p class="mw-empty-elt"></p></td></tr>
<tr><td><p>	<b>गरुड उवाच।</b>	</p></td><td>	5-105-3x	<p class="mw-empty-elt"></p></td></tr>
<tr><td><p>	भगवन्किमवज्ञानाद्वृत्तिः प्रतिहता मम।<br>कामकारवरं दत्त्वा पुनश्चलितवानसि ।।	</p></td><td>	5-105-3a<br>5-105-3b	<p class="mw-empty-elt"></p></td></tr>
<tr><td><p>	निसर्गात्सर्वभूतानां सर्वभूतेश्वरेण मे।<br>आहारो विहितो धात्रा किमर्थं वार्यते त्वया ।।	</p></td><td>	5-105-4a<br>5-105-4b	<p class="mw-empty-elt"></p></td></tr>
<tr><td><p>	वृतश्चैष महानागः स्थापितः समयश्च मे।<br>अनेन च मया देव भर्तव्यः प्रसवो महान् ।।	</p></td><td>	5-105-5a<br>5-105-5b	<p class="mw-empty-elt"></p></td></tr>
<tr><td><p>	एतस्मिंस्तु तथाभूते नान्यं हिंसितुमुत्सहे ।<br>क्रीडसे कामकारेण देवराज यथेच्छकम् ।।	</p></td><td>	5-105-6a<br>5-105-6b	<p class="mw-empty-elt"></p></td></tr>
<tr><td><p>	सोऽहं प्राणान्विमोक्ष्यामि तथा परिजनो मम।<br>ये च भृत्या मम गृहे प्रीतिमान्भव वासव ।।	</p></td><td>	5-105-7a<br>5-105-7b	<p class="mw-empty-elt"></p></td></tr>
<tr><td><p>	<b>`कण्व उवाच।</b>	</p></td><td>	5-105-8x	<p class="mw-empty-elt"></p></td></tr>

<tr><td><p>	श्रुत्वा सुपर्णवचनं सुमुखो दुर्मुखस्तदा।<br>त्यक्त्वा रूपं विवर्णस्तु सर्परूपधरोऽभवत् ।<br>गत्वा विष्णुसमीपं तु पादपीठं समाश्लिषत् ।।	</p></td><td>	5-105-8a<br>5-105-8b<br>5-105-8c	<p class="mw-empty-elt"></p></td></tr>
<tr><td><p>	<b>इन्द्र उवाच।</b>	</p></td><td>	5-105-9x	<p class="mw-empty-elt"></p></td></tr>

<tr><td><p>	न मत्कृतं वैनतेय न मां क्रोद्धुं त्वमर्हसि।<br>दत्ताभयः स सुमुखो विष्णुना प्रभविष्णुना ।<br>श्रत्वा पुरन्दरेणोक्तमुवाच विनतासुतः ।।'	</p></td><td>	5-105-9a<br>5-105-9b<br>5-105-9c	<p class="mw-empty-elt"></p></td></tr>
<tr><td><p>	एतच्चैवाहमर्हामि भूयश्च बलवृत्रहन्।<br>त्रैलोक्यस्येश्वरो योऽहं परभृत्यत्वमागतः ।।	</p></td><td>	5-105-10a<br>5-105-10b	<p class="mw-empty-elt"></p></td></tr>
<tr><td><p>	त्वयि तिष्ठति देवेश न विष्णुः कारणं मम।<br>त्रैलोक्यराजराज्यं हि त्वयि वासव शाश्वतम् ।।	</p></td><td>	5-105-11a<br>5-105-11b	<p class="mw-empty-elt"></p></td></tr>
<tr><td><p>	ममापि दक्षस्य सुता जननी कश्यपः पिता।<br>अहमत्युत्सहे लोकान्समन्ताद्वोढुमोजसा ।।	</p></td><td>	5-105-12a<br>5-105-12b	<p class="mw-empty-elt"></p></td></tr>
<tr><td><p>	असह्यं सर्वभूतानां ममापि विपुलं बलम्।<br>मयाऽपि सुमहत्कर्म कृतं दैतेयविग्रहे ।।	</p></td><td>	5-105-13a<br>5-105-13b	<p class="mw-empty-elt"></p></td></tr>
<tr><td><p>	श्रुतश्रीः श्रुतसेनश्च विवस्वान्रोचनामुखः ।<br>प्रस्रुतः कालकाक्षश्च मयाऽपि दितिजा हताः ।।	</p></td><td>	5-105-14a<br>5-105-14b	<p class="mw-empty-elt"></p></td></tr>
<tr><td><p>	यत्तु ध्वजस्थानगतो यत्नात्परिचराम्यहम्।<br>वहामि चैवानुजं ते तेन मामवमन्यसे ।।	</p></td><td>	5-105-15a<br>5-105-15b	<p class="mw-empty-elt"></p></td></tr>
<tr><td><p>	कोऽन्यो भारसहो ह्यस्ति कोऽन्योस्ति बलवत्तरः ।<br>मया योऽहं विशिष्टः सन्वहामीमं सबान्धवं ।।	</p></td><td>	5-105-16a<br>5-105-16b	<p class="mw-empty-elt"></p></td></tr>
<tr><td><p>	अवज्ञाय तु यत्तेऽहं भोजनाद्व्यपरोपितः ।<br>तेन मे गौरवं नष्टं त्वत्तश्चास्माच्च वासव ।।	</p></td><td>	5-105-17a<br>5-105-17b	<p class="mw-empty-elt"></p></td></tr>
<tr><td><p>	अदित्यां य इमे जाता बलविक्रमशालिनः ।<br>त्वमेषां किल सर्वेषां बलेन बलवत्तरः ।।	</p></td><td>	5-105-18a<br>5-105-18b	<p class="mw-empty-elt"></p></td></tr>
<tr><td><p>	सोऽहं पक्षैकदेशेन वहामि त्वां गतक्लमः ।<br>विमृश त्वं शनैस्तात कोऽन्वत्र बलवानिति ।।	</p></td><td>	5-105-19a<br>5-105-19b	<p class="mw-empty-elt"></p></td></tr>
<tr><td><p>	<b>कण्व उवाच।</b>	</p></td><td>	5-105-20x	<p class="mw-empty-elt"></p></td></tr>
<tr><td><p>	स तस्य वचनं श्रुत्वा खगस्योदर्कदारुणम्।<br>अक्षोभ्यं क्षोभयंस्तार्क्ष्यमुवाच रथचक्रभृत् ।।	</p></td><td>	5-105-20a<br>5-105-20b	<p class="mw-empty-elt"></p></td></tr>
<tr><td><p>	गरुत्मन्मन्यसेत्मानं बलवन्तं सुदुर्बलम् ।<br>अलमस्मत्समक्षं ते स्तोतुमात्मानमण्डज ।।	</p></td><td>	5-105-21a<br>5-105-21b	<p class="mw-empty-elt"></p></td></tr>
<tr><td><p>	त्रैलोक्यमपि मे कृत्स्नमशक्तं देहधारणे।<br>अहमेवात्मनात्मानं वहामि त्वां च धारये ।।	</p></td><td>	5-105-22a<br>5-105-22b	<p class="mw-empty-elt"></p></td></tr>

<tr><td><p>	`न त्वं वहसि मां दोर्भ्यां मोघं तव विकत्थनम् ।'<br>इमं तावन्ममैकं त्वं बाहुं सव्येतरं वह।<br>यद्येनं धारयस्येकं सफलं ते विकत्थितम् ।।	</p></td><td>	5-105-23a<br>5-105-23b<br>5-105-23c	<p class="mw-empty-elt"></p></td></tr>

<tr><td><p>	इत्युक्त्वा भगवांस्तस्य स्कन्धे बाहुं समासजत् ।<br>`आरोपितं समुद्वोढुं भारं तं नाशकद्बलात् ।'<br>निपपात स भारार्तो विहलो नष्टचेतनः ।।	</p></td><td>	5-105-24a<br>5-105-24b<br>5-105-24c	<p class="mw-empty-elt"></p></td></tr>
<tr><td><p>	यावान्हि भारः कृत्स्नायाः पृथिव्याः पर्वतैः सह ।<br>एकस्या देहशाखायास्तावद्भारममन्यत ।।	</p></td><td>	5-105-25a<br>5-105-25b	<p class="mw-empty-elt"></p></td></tr>
<tr><td><p>	न त्वेनं पीडयामास बलेन बलवत्तरः।<br>ततो हि जीवितं तस्य न व्यनीनशदच्युतः ।।	</p></td><td>	5-105-26a<br>5-105-26b	<p class="mw-empty-elt"></p></td></tr>
<tr><td><p>	व्यात्तास्यः स्रस्तकायश्च विचेता विह्वलः खगः ।<br>मुमोच पत्राणि तदा गुरुभारप्रपीडितः।।	</p></td><td>	5-105-27a<br>5-105-27b	<p class="mw-empty-elt"></p></td></tr>
<tr><td><p>	स विष्णुं शिरसा पक्षी प्रणम्य विनतासुतः।<br>विचेता विह्वलो दीनः किंचिद्वचनमब्रवीत् ।।	</p></td><td>	5-105-28a<br>5-105-28b	<p class="mw-empty-elt"></p></td></tr>
<tr><td><p>	भगवँल्लोकसारस्य सदृशेन वपुष्मता।<br>भुजेन स्वैरमुक्तेन निष्पिष्टोऽस्मि महीतले ।।	</p></td><td>	5-105-29a<br>5-105-29b	<p class="mw-empty-elt"></p></td></tr>
<tr><td><p>	क्षन्तुमर्हसि मे देव विह्वलस्याल्पचेतसः।<br>बलदाहविदग्धस्य पक्षिणो ध्वजवासिनः ।।	</p></td><td>	5-105-30a<br>5-105-30b	<p class="mw-empty-elt"></p></td></tr>
<tr><td><p>	न हि ज्ञातं बलं देव मया ते परम विभो।<br>तेन मन्याम्यहं वीर्यमात्मनो न समं परैः ।।	</p></td><td>	5-105-31a<br>5-105-31b	<p class="mw-empty-elt"></p></td></tr>
<tr><td><p>	<b>कण्व उवाच।</b>	</p></td><td>	5-105-32x	<p class="mw-empty-elt"></p></td></tr>
<tr><td><p>	ततश्चक्रे स भगवान्प्रसादं वै गरुत्मतः।<br>मैवं भूय इति स्नेहात्तदा चैनमुवाच ह ।।	</p></td><td>	5-105-32a<br>5-105-32b	<p class="mw-empty-elt"></p></td></tr>
<tr><td><p>	पादाङ्गुष्ठेन चिक्षेप सुमुखं गरुडोरसि।<br>ततः प्रभृति राजेन्द्र सहसर्पेण वर्तते ।।	</p></td><td>	5-105-33a<br>5-105-33b	<p class="mw-empty-elt"></p></td></tr>
<tr><td><p>	एवं विष्णुबलाक्रान्तो गर्वनाशमुपागतः।<br>गरुडो बलवान्राजन्वैनतेयो महायशाः ।।	</p></td><td>	5-105-34a<br>5-105-34b	<p class="mw-empty-elt"></p></td></tr>
<tr><td><p>	<b>कण्व उवाच।</b>	</p></td><td>	5-105-35x	<p class="mw-empty-elt"></p></td></tr>
<tr><td><p>	तथा त्वमपि गान्धारे यावत्पाण्डुसुतान्रणे।<br>नासादयसि तान्वीरांस्तावज्जीवसि पुत्रक ।।	</p></td><td>	5-105-35a<br>5-105-35b	<p class="mw-empty-elt"></p></td></tr>
<tr><td><p>	भीमः प्रहरतां श्रेष्ठो वायुपुत्रो महाबलः ।<br>धनञ्जयश्चेन्द्रसुतो न हन्यातां तु कं रणे ।।	</p></td><td>	5-105-36a<br>5-105-36b	<p class="mw-empty-elt"></p></td></tr>
<tr><td><p>	विष्णुर्वायुश्च शक्रश्च धर्मस्तौ चाश्विनावुभौ ।<br>एते देवास्त्वया केन हेतुना वीक्षितुं क्षमाः ।।	</p></td><td>	5-105-37a<br>5-105-37b	<p class="mw-empty-elt"></p></td></tr>
<tr><td><p>	तदलं ते विरोधेन शमं गच्छ नृपात्मज ।<br>वासुदेवेन तीर्थेन कुलं रक्षितुमर्हसि ।।	</p></td><td>	5-105-38a<br>5-105-38b	<p class="mw-empty-elt"></p></td></tr>
<tr><td><p>	प्रत्यक्षदर्शी सर्वस्य नारदोऽयं महातपाः ।<br>माहात्म्यस्य तदा विष्णोः सोऽयं चक्रगदाधरः ।।	</p></td><td>	5-105-39a<br>5-105-39b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-105-40x	<p class="mw-empty-elt"></p></td></tr>
<tr><td><p>	दुर्योधनस्तु तच्छ्रुत्वा निश्वसन्भृकुटीमुखः।<br>राधेयमभिसंप्रेक्ष्य जहास स्वनवत्तदा ।।	</p></td><td>	5-105-40a<br>5-105-40b	<p class="mw-empty-elt"></p></td></tr>
<tr><td><p>	कदर्थीकृत्य तद्वाक्यमृषेः कण्वस्य दुर्मतिः ।<br>ऊरुं गजकराकारं ताडयन्निदमब्रवीत् ।।	</p></td><td>	5-105-41a<br>5-105-41b	<p class="mw-empty-elt"></p></td></tr>
<tr><td><p>	यथैवेश्वरसृष्टोऽस्मि यद्भावि या च मे गतिः।<br>तथा महर्षे वर्तामि किं प्रलापः करिष्यति ।।	</p></td><td>	5-105-42a<br>5-105-42b	<p class="mw-empty-elt"></p></td></tr>
<tr><td><p>	` ततः कण्वोऽब्रवीत्क्रुद्धो दुर्योधनमपण्डितम् ।<br>यस्मादूकं ताडयसि ऊरौ मृत्युर्भविष्यति ।।'	</p></td><td>	5-105-43a<br>5-105-43b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि पञ्चाधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>