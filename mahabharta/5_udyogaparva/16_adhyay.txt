<span style="font-size: 14pt; line-height: 200%"><br>
बृहस्पतिरुवाच।<br>
<br>
5-16-1x<br>
त्वमग्रे सर्वदेवानां मुखं त्वमसि हव्यवाट्।<br>
त्वमन्तः सर्वभूतानां गूढश्चरसि साक्षिवत्।।5-16-1<br>
<br>
त्वामाहुरेकं कवयस्त्वामाहुस्त्रिविधं पुनः।<br>
त्वया त्यक्तं जगच्चेदं सद्यो नश्येद्धुताशन ।।5-16-2<br>
<br>
कृत्वा तुभ्यं नमो विप्राः स्वकर्मविजितां गतिम्।<br>
गच्छन्ति सह पत्नीभिः सुतैरपि च शाश्वतीम् ।।5-16-3<br>
<br>
त्वमेवाग्ने हव्यवाहस्त्वमेव परमं हविः।<br>
यजन्ति सत्रैस्त्वामेव यज्ञैश्च परमाध्वरैः ।।5-16-4<br>
<br>
सृष्ट्वा लोकांस्त्रीमिमान्हव्यवाह<br>
प्राप्ते काले पचसि पुनः समिद्धः ।<br>
त्वं सर्वस्य भुवनस्य प्रसूति-<br>
स्त्वमेवाग्रे भवसि पुनः प्रतिष्ठा ।।5-16-5<br>
<br>
त्वामग्ने जलदानाहुर्विद्युतश्च मनीषिणः।<br>
वहन्ति सर्वभूतानि त्वत्तो निष्क्रम्य हेतयः ।।5-16-6<br>
<br>
त्वय्यापो निहिताः सर्वास्त्वयि सर्वमिदं जगत्।<br>
न तेऽस्त्यविदितं किचित्रिषु लोकेषु पावक ।।5-16-7<br>
<br>
स्वयोर्नि भजते सर्वो विशस्वापोऽविशङ्कितः।<br>
अहं त्वां वर्धयिष्यामि ब्राह्मैर्मन्त्रैः सनातनैः ।।5-16-8<br>
<br>
एवं स्तुतो हव्यवाट् स भगवान्कविरुत्तमः ।<br>
बृहस्पतिमथोवाच प्रीतिमान्वाक्यमुत्तमम्।<br>
दर्शयिष्यामि ते शक्रं सत्यमेतद्ब्रवीमि ते।।5-16-9<br>
<br>
शल्य उवाच।<br>
प्रविष्यापस्ततो वह्निः ससमुद्राः सपल्वलाः।<br>
आससाद सरस्तच्च गूढो यत्र शतक्रतुः ।।5-16-10<br>
<br>
अथ तत्रापि पद्मानि विचिन्वन्भरतर्षभ ।<br>
अपश्यत्स तु देवेन्द्रं बिसमध्यगतं तदा ।।5-16-11<br>
<br>
आगत्य च ततस्तूर्णं तमाचष्ट बृहस्पतेः।<br>
अणुमात्रेण वपुषा पद्मतन्त्वाश्रितं प्रभुम् ।।5-16-12<br>
<br>
गत्वा देवर्षिगन्धर्वैः सहितोऽथ बृहस्पतिः ।<br>
पुराणैः कर्मभिर्देवं तुष्टाव बलसूदनम् ।।5-16-13<br>
<br>
महाऽसुरो हतः शक्र नमुचिर्दारुणस्त्वया ।<br>
शम्बरश्च बलश्चैव तथोभौ घोरविक्रमौ ।।5-16-14<br>
<br>
शतक्रतो विवर्धस्व सर्वाञ्शत्रून्निषूदय ।<br>
उत्तिष्ठ शक्र संपश्य देवर्षीश्च समागतान् ।।5-16-15<br>
<br>
महेन्द्र दानवान्हत्वा लोकास्त्रातास्त्वया विभो।<br>
अपां फेनं समासाद्य विष्णुतेजोतिबृंहितम्।<br>
त्वया वृत्रो हतः पूर्वं देवराज जगत्पते ।।5-16-16<br>
<br>
त्वं सर्वभूतेषु शरण्य ईड्य-<br>
स्त्वया समं विद्यते नेह भूतम्।<br>
त्वया धार्यन्ते सर्वभूतानि शक्र<br>
त्वं देवानां महिमानं चकर्थ ।।5-16-17<br>
<br>
पाहि सर्वांश्च लोकांश्च महेन्द्र बलमाप्नुहि ।<br>
एवं संस्तूयमानश्च सोऽवर्धत शनैः शनैः ।।5-16-18<br>
<br>
स्वं चैव वपुरास्थाय बभूव स बलान्वितः।<br>
अब्रवीच्च गुरं देवो बृहस्पतिमवस्थितम् ।।5-16-19<br>
<br>
किं कार्यमवशिष्टं वो हतस्त्वाष्ट्रो महासुरः ।<br>
वृत्रश्च सुमहाकायो यो वै लोकाननाशयत् ।।5-16-20<br>
<br>
बृहस्पतिरुवाच।<br>
मानुषो नहुषो राजा देवर्षिगणतेजसा।<br>
देवराज्यमनुप्राप्तः सर्वान्नो बाधते भृशम् ।।5-16-21<br>
<br>
इन्द्र उवाच।<br>
कथं च नहुषो राज्यं देवानां प्राप दुर्लभम्।<br>
तपसा केन वा युक्तः किंवीर्यो वा बृहस्पते ।<br>
तत्सर्वं कथय त्वं मे यथेन्द्रत्वमुपेयिवान् ।।5-16-22<br>
<br>
बृहस्पतिरुवाच।<br>
त्वयि प्रनष्टे देवेश विश्वं प्रव्यथितं जगत्।<br>
परस्परभयोद्विग्नं बभूवार्तमराजकम् ।।5-16-23<br>
<br>
ततो देवैः सगन्धर्वैः सर्षिसङ्घैः सपावकैः ।<br>
मानुषो नहुषो राजा देवराज्येऽभिषेचितः ।।5-16-24<br>
<br>
देवा भीताः शक्रमकामयन्त<br>
त्वया त्यक्तं महदैन्द्रं पदं तत्।<br>
तदा देवाः पितरोऽथर्षयश्च<br>
गन्धर्वमुख्याश्च समेत्य सर्वे ।।5-16-25<br>
<br>
गत्वाऽब्रुवन्नहुषं तत्र शक्र<br>
त्वं नो राजा भव भुवनस्य गोप्ता।<br>
तानब्रवीन्नहुषो नास्मि शक्त<br>
आप्यायध्वं तपसा तेजसा माम् ।।5-16-26<br>
<br>
एवमुक्तैर्वर्द्धितश्चापि देवै<br>
राजाऽभवन्नहुषो घोरवीर्यः।<br>
त्रैलोक्ये च प्राप्य राज्यं महर्षी-<br>
न्कृत्वा वाहान्याति लोकान्दुरात्मा ।।5-16-27<br>
<br>
तेजोहरं दृष्टिविषं सुघोरं<br>
मा त्वं पश्येर्नहुषं वै कदाचित्।<br>
देवाश्च सर्वे नहुषं भृशार्ता<br>
न पश्यन्ते गूढरूपाश्चरन्तः ।।5-16-28<br>
<br>
शल्य उवाच।<br>
एवं वदत्यङ्गिरसां वरिष्ठे<br>
बृहस्पतौ लोकपालः कुबेरः।<br>
वैवस्वतश्चैव यमः पुराणो<br>
दवेश्च सोमो वरुणश्चाजगाम।।5-16-29<br>
<br>
ते वै समागम्य महेन्द्रमूचु-<br>
र्दिष्ट्या त्वाष्ट्रो निहतश्चैव वृत्रः।<br>
दिष्ट्या च त्वां कुशलिनमक्षतं च<br>
पश्यामो वै निहतारिं च शक्र ।।5-16-30<br>
<br>
स तान्यथावच्च हि लोकपाला-<br>
न्समेत्स वै प्रीतमना महेन्द्रः।<br>
उवाच चैनान्प्रतिभाष्य शक्रः<br>
संचोदयिष्यन्नहुषस्यान्तरेण ।।5-16-31<br>
<br>
राजा देवानां नहुषो घोररूप-<br>
स्तत्र साह्यं दीयतां मे भवद्भिः ।<br>
ते चाब्रुवन्नहुषो घोररूपो<br>
दृष्टीविषस्तस्य बिभीम ईश ।।5-16-32<br>
<br>
त्वं चेद्राजानं नहुषं पराजये-<br>
स्ततो वयं भागमर्हाम शक्र।<br>
इन्द्रोऽब्रवीद्भवतु भवानपां पति-<br>
र्यमः कुबेरश्च मयाभिषेकम् ।।5-16-33<br>
<br>
चेन्द्राग्न्योर्वै भाग एको महाक्रतौ ।।<br>
<br>
शल्य उवाच।<br>
एवं संचिन्त्य भगवान्महेन्द्रः पाकशासनः।<br>
कुबेरं सर्वयक्षाणां धनानां च प्रभुं तथा ।।5-16-35<br>
<br>
वैवस्वतं पितॄणां च वरुणं चाप्यपां तथा।<br>
आधिपत्यं ददौ शक्रः सत्कृत्य वरदस्तथा ।।5-16-36<br>
<br>
।। इति श्रीमन्महाभारते उद्योगपर्वणि सेनोद्योगपर्वणि षोडशोऽध्यायः ।।<br>
<br>
<br>
</span>
