<span style="font-size: 14pt; line-height: 200%">सनत्सुजात उवाच॥<br>
यत्तच्छुक्रं महज्ज्योतिर्दीप्यमानं महद्यशः |<br>
तद्वै देवा उपासन्ते यस्मादर्को विराजते ॥१॥<br>
योगिनस्तं प्रपश्यन्ति भगवन्तं सनातनम् ॥१॥<br>
शुक्राद्ब्रह्म प्रभवति ब्रह्म शुक्रेण वर्धते |<br>
तच्छुक्रं ज्योतिषां मध्येऽतप्तं तपति तापनम् ॥२॥<br>
योगिनस्तं प्रपश्यन्ति भगवन्तं सनातनम् ॥२॥<br>
आपोऽथ अद्भ्यः सलिलस्य मध्ये; उभौ देवौ शिश्रियातेऽन्तरिक्षे |<br>
स सध्रीचीः स विषूचीर्वसाना; उभे बिभर्ति पृथिवीं दिवं च ॥३॥<br>
योगिनस्तं प्रपश्यन्ति भगवन्तं सनातनम् ॥३॥<br>
उभौ च देवौ पृथिवीं दिवं च; दिशश्च शुक्रं भुवनं बिभर्ति |<br>
तस्माद्दिशः सरितश्च स्रवन्ति; तस्मात्समुद्रा विहिता महान्तः ॥४॥<br>
योगिनस्तं प्रपश्यन्ति भगवन्तं सनातनम् ॥४॥<br>
चक्रे रथस्य तिष्ठन्तं ध्रुवस्याव्ययकर्मणः |<br>
केतुमन्तं वहन्त्यश्वास्तं दिव्यमजरं दिवि ॥५॥<br>
योगिनस्तं प्रपश्यन्ति भगवन्तं सनातनम् ॥५॥<br>
न सादृश्ये तिष्ठति रूपमस्य; न चक्षुषा पश्यति कश्चिदेनम् |<br>
मनीषयाथो मनसा हृदा च; य एवं विदुरमृतास्ते भवन्ति ॥६॥<br>
योगिनस्तं प्रपश्यन्ति भगवन्तं सनातनम् ॥६॥<br>
द्वादशपूगां सरितं देवरक्षितम् |<br>
मधु ईशन्तस्तदा सञ्चरन्ति घोरम् ॥७॥<br>
योगिनस्तं प्रपश्यन्ति भगवन्तं सनातनम् ॥७॥<br>
तदर्धमासं पिबति सञ्चित्य भ्रमरो मधु |<br>
ईशानः सर्वभूतेषु हविर्भूतमकल्पयत् ॥८॥<br>
योगिनस्तं प्रपश्यन्ति भगवन्तं सनातनम् ॥८॥<br>
हिरण्यपर्णमश्वत्थमभिपत्य अपक्षकाः |<br>
ते तत्र पक्षिणो भूत्वा प्रपतन्ति यथादिशम् ॥९॥<br>
योगिनस्तं प्रपश्यन्ति भगवन्तं सनातनम् ॥९॥<br>
पूर्णात्पूर्णान्युद्धरन्ति पूर्णात्पूर्णानि चक्रिरे |<br>
हरन्ति पूर्णात्पूर्णानि पूर्णमेवावशिष्यते ॥१०॥<br>
योगिनस्तं प्रपश्यन्ति भगवन्तं सनातनम् ॥१०॥<br>
तस्माद्वै वायुरायातस्तस्मिंश्च प्रयतः सदा |<br>
तस्मादग्निश्च सोमश्च तस्मिंश्च प्राण आततः ॥११॥<br>
सर्वमेव ततो विद्यात्तत्तद्वक्तुं न शक्नुमः |<br>
योगिनस्तं प्रपश्यन्ति भगवन्तं सनातनम् ॥१२॥<br>
अपानं गिरति प्राणः प्राणं गिरति चन्द्रमाः |<br>
आदित्यो गिरते चन्द्रमादित्यं गिरते परः ॥१३॥<br>
योगिनस्तं प्रपश्यन्ति भगवन्तं सनातनम् ॥१३॥<br>
एकं पादं नोत्क्षिपति सलिलाद्धंस उच्चरन् |<br>
तं चेत्सततमृत्विजं न मृत्युर्नामृतं भवेत् ॥१४॥<br>
योगिनस्तं प्रपश्यन्ति भगवन्तं सनातनम् ॥१४॥<br>
एवं देवो महात्मा स पावकं पुरुषो गिरन् |<br>
यो वै तं पुरुषं वेद तस्येहात्मा न रिष्यते ॥१५॥<br>
योगिनस्तं प्रपश्यन्ति भगवन्तं सनातनम् ॥१५॥<br>
यः सहस्रं सहस्राणां पक्षान्सन्तत्य सम्पतेत् |<br>
मध्यमे मध्य आगच्छेदपि चेत्स्यान्मनोजवः ॥१६॥<br>
योगिनस्तं प्रपश्यन्ति भगवन्तं सनातनम् ॥१६॥<br>
न दर्शने तिष्ठति रूपमस्य; पश्यन्ति चैनं सुविशुद्धसत्त्वाः |<br>
हितो मनीषी मनसाभिपश्ये; द्ये तं श्रयेयुरमृतास्ते भवन्ति ॥१७॥<br>
योगिनस्तं प्रपश्यन्ति भगवन्तं सनातनम् ॥१७॥<br>
गूहन्ति सर्पा इव गह्वराणि; स्वशिक्षया स्वेन वृत्तेन मर्त्याः |<br>
तेषु प्रमुह्यन्ति जना विमूढा; यथाध्वानं मोहयन्ते भयाय ॥१८॥<br>
योगिनस्तं प्रपश्यन्ति भगवन्तं सनातनम् ॥१८॥<br>
सदा सदासत्कृतः स्यान्न मृत्युरमृतं कुतः |<br>
सत्यानृते सत्यसमानबन्धने; सतश्च योनिरसतश्चैक एव ॥१९॥<br>
योगिनस्तं प्रपश्यन्ति भगवन्तं सनातनम् ॥१९॥<br>
न साधुना नोत असाधुना वा; समानमेतद्दृश्यते मानुषेषु |<br>
समानमेतदमृतस्य विद्या; देवंयुक्तो मधु तद्वै परीप्सेत् ॥२०॥<br>
योगिनस्तं प्रपश्यन्ति भगवन्तं सनातनम् ॥२०॥<br>
नास्यातिवादा हृदयं तापयन्ति; नानधीतं नाहुतमग्निहोत्रम् |<br>
मनो ब्राह्मीं लघुतामादधीत; प्रज्ञानमस्य नाम धीरा लभन्ते ॥२१॥<br>
योगिनस्तं प्रपश्यन्ति भगवन्तं सनातनम् ॥२१॥<br>
एवं यः सर्वभूतेषु आत्मानमनुपश्यति |<br>
अन्यत्रान्यत्र युक्तेषु किं स शोचेत्ततः परम् ॥२२॥<br>
यथोदपाने महति सर्वतः सम्प्लुतोदके |<br>
एवं सर्वेषु वेदेषु ब्राह्मणस्य विजानतः ॥२३॥<br>
अङ्गुष्ठमात्रः पुरुषो महात्मा; न दृश्यतेऽसौ हृदये निविष्टः |<br>
अजश्चरो दिवारात्रमतन्द्रितश्च; स तं मत्वा कविरास्ते प्रसन्नः ॥२४॥<br>
अहमेवास्मि वो माता पिता पुत्रोऽस्म्यहं पुनः |<br>
आत्माहमपि सर्वस्य यच्च नास्ति यदस्ति च ॥२५॥<br>
पितामहोऽस्मि स्थविरः पिता पुत्रश्च भारत |<br>
ममैव यूयमात्मस्था न मे यूयं न वोऽप्यहम् ॥२६॥<br>
आत्मैव स्थानं मम जन्म चात्मा; वेदप्रोक्तोऽहमजरप्रतिष्ठः |<br>
अणोरणीयान्सुमनाः सर्वभूतेषु जागृमि |<br>
पितरं सर्वभूतानां पुष्करे निहितं विदुः ॥२८॥<br>
इति श्रीमन्महाभारते उद्यगपर्वणि<br>
सनत्सुजातपर्वणि षट्चत्वारिंशोऽध्यायः ।। <br>
</span>
