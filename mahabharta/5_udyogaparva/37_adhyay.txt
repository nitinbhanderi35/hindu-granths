				
<tbody><tr><td><p>	<b>विदुर उवाच।</b>	</p></td><td>	5-37-1x	<p class="mw-empty-elt"></p></td></tr>
<tr><td><p>	सप्तदशेमान्राजेन्द्र मनुः स्वायंभुवोऽब्रवीत्।<br>वैचित्रवीर्य पुरुषानाकाशं मुष्टिभिर्घ्नतः ।।	</p></td><td>	5-37-1a<br>5-37-1b	<p class="mw-empty-elt"></p></td></tr>
<tr><td><p>	तानेवेन्द्रस्य च धनुरनाम्यं नमतो ब्रवीत्।<br>अथो मरीचिनः पादानग्राह्यान्गृह्णतस्तथा ।।	</p></td><td>	5-37-2a<br>5-37-2b	<p class="mw-empty-elt"></p></td></tr>

<tr><td><p>	यश्चाशिष्यं शास्ति वै यश्च तुष्ये-<br>द्यश्चातिवेलं भजते द्विषन्तम् ।<br>स्त्रियश्च यो रक्षति भद्रमश्रुते<br>यश्चायाच्यं याचते कत्थते वा ।।	</p></td><td>	5-37-3a<br>5-37-3b<br>5-37-3c<br>5-37-3d	<p class="mw-empty-elt"></p></td></tr>

<tr><td><p>	यश्चाभिजातः प्रकरोत्यकार्यं<br>यश्चाबलो बलिना नित्यवैरी।<br>अश्रद्दधानाय च यो ब्रवीति<br>यश्चाकाम्यं कामयते नरेन्द्र ।	</p></td><td>	5-37-4a<br>5-37-4b<br>5-37-4c<br>5-37-4d	<p class="mw-empty-elt"></p></td></tr>

<tr><td><p>	वध्वाऽवहासं श्वशुरो मन्यते यो<br>वध्वाऽवसन्नभयो मानकामः ।<br>परक्षेत्रे निर्वपति यश्च बीजं<br>स्त्रियं च यः परिवदतेऽतिवेलम् ।।	</p></td><td>	5-37-5a<br>5-37-5b<br>5-37-5c<br>5-37-5d	<p class="mw-empty-elt"></p></td></tr>

<tr><td><p>	यश्चापि लब्ध्वा न स्मरामीति वादी<br>दत्त्वा च यः कत्थति याच्यमानः।<br>यश्चासतः सान्त्वमुपानयीत<br>एतान्नयन्ति निरयं पाशहस्ताः ।।	</p></td><td>	5-37-6a<br>5-37-6b<br>5-37-6c<br>5-37-6d	<p class="mw-empty-elt"></p></td></tr>

<tr><td><p>	यस्मिन्यथा वर्तते यो मनुष्य-<br>स्तस्मिंस्तथा वर्तितव्यं स धर्मः।<br>मायाचारो मायया वर्तितव्यः<br>साध्वाचारः साधुना प्रत्युपेयः ।।	</p></td><td>	5-37-7a<br>5-37-7b<br>5-37-7c<br>5-37-7d	<p class="mw-empty-elt"></p></td></tr>

<tr><td><p>	जरा रूपं हरति हि धैर्यमाशा<br>मृत्युः प्राणान्धर्मचर्यामसूया<br>कामो ह्रियं वृत्तमनार्यसेवा<br>क्रोधः श्रियं सर्वमेवाभिमानः ।।	</p></td><td>	5-37-8a<br>5-37-8b<br>5-37-8c<br>5-37-8d	<p class="mw-empty-elt"></p></td></tr>
<tr><td><p>	<b>धृतराष्ट्र उवाच।</b>	</p></td><td>	5-37-9x	<p class="mw-empty-elt"></p></td></tr>
<tr><td><p>	शतायुरुक्तः पुरुषः सर्ववेदेषु वै यदा।<br>नाप्नोत्यथ च तत्सर्वमायुः केनेह हेतुना ।।	</p></td><td>	5-37-9a<br>5-37-9b	<p class="mw-empty-elt"></p></td></tr>
<tr><td><p>	<b>विदुर उवाच।</b>	</p></td><td>	5-37-10x	<p class="mw-empty-elt"></p></td></tr>
<tr><td><p>	अतिमानोऽतिवादश्च तथाऽत्यागो नराधिप।<br>क्रोधश्चात्मविधित्सा च मित्रद्रोहश्च तानि षट् ।।	</p></td><td>	5-37-10a<br>5-37-10b	<p class="mw-empty-elt"></p></td></tr>
<tr><td><p>	एत एवासयस्तीक्ष्णाः कृन्तन्त्यायूंषि देहिनाम्।<br>एतानि मानवान्ध्नन्ति न मृत्युर्भद्रमस्तु ते ।।	</p></td><td>	5-37-11a<br>5-37-11b	<p class="mw-empty-elt"></p></td></tr>
<tr><td><p>	विश्वस्तस्यैति यो दारान्यश्चापि गुरुतल्पगः।<br>वृषलीपतिर्द्विजो यश्च पानपश्चैव भारत ।।	</p></td><td>	5-37-12a<br>5-37-12b	<p class="mw-empty-elt"></p></td></tr>

<tr><td><p>	आदेशकृद्वृत्तिहन्ता द्विजानां प्रेषकश्च यः।<br>शरणागतहा चैव सर्वे ब्रह्महणः समाः।<br>एतैः समेत्य कर्तव्यं प्रायश्चित्तमिति श्रुतिः ।।	</p></td><td>	5-37-13a<br>5-37-13b<br>5-37-13c	<p class="mw-empty-elt"></p></td></tr>

<tr><td><p>	गृहीतवाक्यो नयविद्वदान्यः<br>शेषान्नभोक्ता ह्यविहिंसकश्च।<br>नानर्थकृत्याकुलितः कृतज्ञः<br>सत्यो मृदुः स्वर्गमुपैति विद्वान् ।।	</p></td><td>	5-37-14a<br>5-37-14b<br>5-37-14c<br>5-37-14d	<p class="mw-empty-elt"></p></td></tr>
<tr><td><p>	सुलभाः पुरुषा राजन्सततं प्रियवादिनः।<br>अप्रियस्य तु पथ्यस्य वक्ता श्रोता च दुर्लभः ।।	</p></td><td>	5-37-15a<br>5-37-15b	<p class="mw-empty-elt"></p></td></tr>
<tr><td><p>	यो हि धर्मं समाश्रित्य हित्वा भर्तुः प्रियाप्रिये।<br>अप्रियाण्याह पथ्यानि तेन राजा सहायवान् ।।	</p></td><td>	5-37-16a<br>5-37-16b	<p class="mw-empty-elt"></p></td></tr>
<tr><td><p>	त्यजेत्कुलार्थे पुरुषं ग्रामस्यार्थे कुलं त्यजेत्।<br>ग्रामं जनपदस्यार्थे आत्मार्थे पृथिवीं त्यजेत् ।।	</p></td><td>	5-37-17a<br>5-37-17b	<p class="mw-empty-elt"></p></td></tr>
<tr><td><p>	आपदर्थे धनं रक्षेद्दारान्रक्षेद्धनैरपि ।<br>आत्मानं सततं रक्षेद्दारैरपि धनैरपि ।।	</p></td><td>	5-37-18a<br>5-37-18b	<p class="mw-empty-elt"></p></td></tr>
<tr><td><p>	द्यूतमेतत्पुरा कल्पे दृष्टं वैरकरं नृणाम्।<br>तस्माद्द्यूतं न सेवेत हास्यार्थमपि बुद्धिमान् ।।	</p></td><td>	5-37-19a<br>5-37-19b	<p class="mw-empty-elt"></p></td></tr>

<tr><td><p>	उक्तं मया द्यूतकालेऽपि राज-<br>न्नेदं युक्तं वचनं प्रातिपेय।<br>तदौषधं पथ्यमिवातुरस्य<br>न रोचते तव वैचित्रवीर्य ।।	</p></td><td>	5-37-20a<br>5-37-20b<br>5-37-20c<br>5-37-20d	<p class="mw-empty-elt"></p></td></tr>

<tr><td><p>	काकैरिमांश्चित्रबर्हान्मयूरान्<br>पराजयेथाः पाण्डवान्धार्तराष्ट्रैः ।<br>हित्वा सिंहान्क्रोष्टुकान्गूहमानः<br>प्राप्ते काले शोचिता त्वं नरेन्द्रः ।।	</p></td><td>	5-37-21a<br>5-37-21b<br>5-37-21c<br>5-37-21d	<p class="mw-empty-elt"></p></td></tr>

<tr><td><p>	यस्तात न क्रुध्यति सर्वकालं<br>भृत्यस्य भक्तस्य हिते रतस्य।<br>तस्मिन्भृत्या भर्तरि विश्वसन्ति<br>न चैनमापत्सु परित्यजन्ति ।।	</p></td><td>	5-37-22a<br>5-37-22b<br>5-37-22c<br>5-37-22d	<p class="mw-empty-elt"></p></td></tr>

<tr><td><p>	न भृत्यानां वृत्तिसंरोधनेन<br>राज्यं धनं सञ्जिघृक्षेदपूर्वम्।<br>त्यजन्ति ह्येनं वञ्चिता वै विरुद्धाः<br>स्निग्धा ह्यमात्या परिहीनभोगाः ।।	</p></td><td>	5-37-23a<br>5-37-23b<br>5-37-23c<br>5-37-23d	<p class="mw-empty-elt"></p></td></tr>

<tr><td><p>	कृत्यानि पूर्वं परिसङ्ख्याय सर्वा-<br>ण्यायव्यये चानुरूपां च वृत्तिम्।<br>सङ्गृह्णीयादनुरूपान्सहायान्<br>सहायसाध्यानि हि दुष्कराणि ।।	</p></td><td>	5-37-24a<br>5-37-24b<br>5-37-24c<br>5-37-24d	<p class="mw-empty-elt"></p></td></tr>

<tr><td><p>	अभिप्रायं यो विदित्वा तु भर्तुः<br>सर्वाणि कार्याणि करोत्यतन्द्री।<br>वक्ता हितानामनुरक्त आर्यः<br>शक्तिज्ञ आत्मेव हि सोऽनुकम्प्यः ।।	</p></td><td>	5-37-25a<br>5-37-25b<br>5-37-25c<br>5-37-25d	<p class="mw-empty-elt"></p></td></tr>

<tr><td><p>	वाक्यं तु यो नाद्रियतेऽनुशिष्टः<br>प्रत्याह यश्चापि नियुज्यमानः।<br>प्रज्ञाभिमानी प्रतिकूलवादी<br>त्याज्यः स तादृक् त्वरयैव भृत्यः ।।	</p></td><td>	5-37-26a<br>5-37-26b<br>5-37-26c<br>5-37-26d	<p class="mw-empty-elt"></p></td></tr>

<tr><td><p>	अस्तब्धमक्लीबमदीर्घसूत्रं<br>सानुक्रोशं श्लक्ष्णमहार्यमन्यैः।<br>अरोगजातीयमुदारवाक्यं<br>दूतं वदन्त्यष्टगुणोपपन्नम् ।।	</p></td><td>	5-37-27a<br>5-37-27b<br>5-37-27c<br>5-37-27d	<p class="mw-empty-elt"></p></td></tr>

<tr><td><p>	न विश्वासाञ्जातु परस्य गेहे<br>गच्छेन्नरश्चेतयानो विकाले।<br>न चत्वरे निशि तिष्ठेन्निगूढो<br>न राजकाम्यां योषितं प्रार्थयीत ।।	</p></td><td>	5-37-28a<br>5-37-28b<br>5-37-28c<br>5-37-28d	<p class="mw-empty-elt"></p></td></tr>

<tr><td><p>	न निह्नवं मन्त्रगतस्य गच्छे-<br>त्संसृष्टमन्त्रस्य कुसङ्गतस्य।<br>न च ब्रूयान्नाश्वसिमि त्वयीति<br>सकारणं व्यपदेशं तु कुर्यात् ।।	</p></td><td>	5-37-29a<br>5-37-29b<br>5-37-29c<br>5-37-29d	<p class="mw-empty-elt"></p></td></tr>

<tr><td><p>	घृणी राजा पुंश्चली राजभृत्यः<br>पुत्रो भ्राता विधवा बालपुत्रा।<br>सेनाजीवी चोद्धृतभूरिरेव<br>व्यवहारेषु वर्जनीयाः स्युरेते ।।	</p></td><td>	5-37-30a<br>5-37-30b<br>5-37-30c<br>5-37-30d	<p class="mw-empty-elt"></p></td></tr>

<tr><td><p>	अष्टौ गुणाः पुरुषं दीपयन्ति<br>प्रज्ञा च कौल्यं च श्रुतं दमश्च।<br>पराक्रमश्चाबहुभाषिता च<br>दानं यथाशक्ति कृतज्ञता च ।।	</p></td><td>	5-37-31a<br>5-37-31b<br>5-37-31c<br>5-37-31d	<p class="mw-empty-elt"></p></td></tr>

<tr><td><p>	एतान्गुणांस्तात महानुभावा-<br>नेको गुणः संश्रयते प्रसह्य।<br>राजा यदा सत्कुरुते मनुष्यं<br>सर्वान्गुणनेष गुणो बिभर्ति ।।	</p></td><td>	5-37-32a<br>5-37-32b<br>5-37-32c<br>5-37-32d	<p class="mw-empty-elt"></p></td></tr>

<tr><td><p>	गुणा दश स्नानशीलं भजन्ते<br>बलं रूपं स्वरवर्णप्रशुद्धिः।<br>स्पर्शश्च गन्धश्च विशुद्धता च<br>श्रीः सौकुमार्यं प्रवराश्च नार्यः ।।	</p></td><td>	5-37-33a<br>5-37-33b<br>5-37-33c<br>5-37-33d	<p class="mw-empty-elt"></p></td></tr>

<tr><td><p>	गुणाश्च षण्मितभुक्तं भजन्ते<br>आरोग्यमायुश्च बलं सुखं च।<br>अनाविलं चास्य भवत्यपत्यं<br>न चैनमाद्यून इति क्षिपन्ति ।।	</p></td><td>	5-37-34a<br>5-37-34b<br>5-37-34c<br>5-37-34d	<p class="mw-empty-elt"></p></td></tr>

<tr><td><p>	अकर्मशीलं च महाशनं च<br>लोकद्विष्टं बहुमायं नृशंसम्।<br>अदेशकालज्ञममिष्टवेष-<br>मेतान्गृहे न प्रतिवासयेत ।।	</p></td><td>	5-37-35a<br>5-37-35b<br>5-37-35c<br>5-37-35d	<p class="mw-empty-elt"></p></td></tr>

<tr><td><p>	कदर्यमाक्रोशकमश्रुतं च<br>वनौकसं धूर्तममान्यमानिनम्।<br>निष्ठूरिणं कृतवैरं कृतघ्न-<br>मेतान्भृशार्तोपि न जातु याचेत् ।।	</p></td><td>	5-37-36a<br>5-37-36b<br>5-37-36c<br>5-37-36d	<p class="mw-empty-elt"></p></td></tr>

<tr><td><p>	संक्लिष्टकर्माणमतिप्रमादं<br>नित्यानृतं चादृढभक्तिकं च।<br>विसृष्टरागं पटुमानिनं चा-<br>प्येतान्न सेवेत नराधमान्षट् ।।	</p></td><td>	5-37-37a<br>5-37-37b<br>5-37-37c<br>5-37-37d	<p class="mw-empty-elt"></p></td></tr>
<tr><td><p>	सहायबन्धना ह्यर्थाः सहायाश्चार्थबन्धनाः।<br>अन्योन्यबन्धनावेतौ विनान्योन्यं न सिद्ध्यतः ।।	</p></td><td>	5-37-38a<br>5-37-38	<p class="mw-empty-elt"></p></td></tr>

<tr><td><p>	उत्पाद्य पुत्राननृणांश्च कृत्वा<br>वृत्तिं च तेभ्योऽनुविधाय कांचित्।<br>स्थाने कुमारीः प्रतिपाद्य सर्वा<br>अरण्यसंस्थोऽथ मुनिर्बुभूषेत् ।।	</p></td><td>	5-37-39a<br>5-37-39b<br>5-37-39c<br>5-37-39d	<p class="mw-empty-elt"></p></td></tr>
<tr><td><p>	हितं यत्सर्वभूतानामात्मनश्च सुखावहम्।<br>तत्कुर्यादीश्वरो ह्येतन्मूलं सर्वार्थसिद्धये ।।	</p></td><td>	5-37-40a<br>5-37-40b	<p class="mw-empty-elt"></p></td></tr>
<tr><td><p>	वृद्धिः प्रभावस्तेजश्च सत्वमुत्थानमेव च।<br>व्यवसायश्च यस्य स्यात्तस्यावृत्तिभयं कुतः ।।	</p></td><td>	5-37-41a<br>5-37-41b	<p class="mw-empty-elt"></p></td></tr>

<tr><td><p>	पश्य दोषान्पाण्डवैर्विग्रहे त्वं<br>यत्र व्यथेयुरपि देवाः सशक्रा।<br>पुत्रैर्वैरं नित्यमुद्विग्नवासो<br>यशःप्रणाशो द्विषतश्च हर्षः।।	</p></td><td>	5-37-42a<br>5-37-42b<br>5-37-42c<br>5-37-42d	<p class="mw-empty-elt"></p></td></tr>

<tr><td><p>	भीष्मस्य कोपस्तव चैवेन्द्रकल्प<br>द्रोणस्य राज्ञश्च युधिष्ठिरस्य।<br>उत्सादयेल्लोकमिमं प्रवृद्धः<br>श्वेतो ग्रहस्तिर्यगिवापतन्खे ।।	</p></td><td>	5-37-43a<br>5-37-43b<br>5-37-43c<br>5-37-43d	<p class="mw-empty-elt"></p></td></tr>
<tr><td><p>	तव पुत्रशतं चैव कर्णः पञ्च च पाण्डवाः ।<br>पृथिवीमनुशासेयुरखिलां सागराम्बराम् ।।	</p></td><td>	5-37-44a<br>5-37-44b	<p class="mw-empty-elt"></p></td></tr>
<tr><td><p>	धार्तराष्ट्रा वनं राजन्व्याघ्राः पाण्डुसुता मताः।<br>मा वनं छिन्धि सव्याघ्रं मा व्याघ्रा नीनशन्वनात् ।।	</p></td><td>	5-37-45a<br>5-37-45b	<p class="mw-empty-elt"></p></td></tr>
<tr><td><p>	न स्याद्वनमृते व्याघ्रान्व्याघ्रा न स्युर्ऋते वनम्।<br>वनं हि रक्ष्यते व्याघ्रैर्व्याघ्रान्रक्षति काननम् ।।	</p></td><td>	5-37-46a<br>5-37-46b	<p class="mw-empty-elt"></p></td></tr>
<tr><td><p>	न तथेच्छन्ति कल्याणान्परेषां वेदितुं गुणान्।<br>यथेषां ज्ञातुमिच्छन्ति नैर्गुण्यं पापचेतसः ।।	</p></td><td>	5-37-47a<br>5-37-47b	<p class="mw-empty-elt"></p></td></tr>
<tr><td><p>	अर्थसिद्धिं परामिच्छन्धर्ममेवादितश्चरेत्।<br>नहि धर्मादपैत्यर्थः स्वर्गलोकादिवामृतम् ।।	</p></td><td>	5-37-48a<br>5-37-48b	<p class="mw-empty-elt"></p></td></tr>
<tr><td><p>	यस्यात्मा विरतः पापात्कल्याणे च निवेशितः।<br>तेन सर्वमिदं बुद्धं प्रकृतिर्विकृतिश्च या ।।	</p></td><td>	5-37-49a<br>5-37-49b	<p class="mw-empty-elt"></p></td></tr>
<tr><td><p>	यो धर्ममर्थं कामं च यथाकालं निषेवते ।<br>धर्मार्थकामसंयोगं सोऽमुत्रेह च विन्दति ।।	</p></td><td>	5-37-50a<br>5-37-50b	<p class="mw-empty-elt"></p></td></tr>
<tr><td><p>	सन्नियच्छति यो वेगमुत्थितं क्रोधहर्षयोः।<br>स श्रियो भाजनं राजन्यश्चापत्सु न मुह्यति ।।	</p></td><td>	5-37-51a<br>5-37-51b	<p class="mw-empty-elt"></p></td></tr>
<tr><td><p>	बलं पञ्चविधं नित्यं पुरुषाणां निबोध मे।<br>यत्तु बाहुबलं नाम प्रथमं वलमुच्यते ।।	</p></td><td>	5-37-52a<br>5-37-52b	<p class="mw-empty-elt"></p></td></tr>
<tr><td><p>	अमात्यलाभो भद्रं ते द्वितीयं बलमुच्यते।<br>तृतीयं धनलाभं तु बलमाहुर्मनीषिणः ।।	</p></td><td>	5-37-53a<br>5-37-53b	<p class="mw-empty-elt"></p></td></tr>
<tr><td><p>	यत्त्वस्य सहजं राजन्पितृपैतामहं बलम् ।<br>अभिजातबलं नाम तच्चतुर्थं बलं स्मृतम् ।।	</p></td><td>	5-37-54a<br>5-37-54b	<p class="mw-empty-elt"></p></td></tr>
<tr><td><p>	येन त्वेतानि सर्वाणि सङ्गृहीतानि भारत ।<br>यद्बलानां बलं श्रेष्ठं तत्प्रज्ञाबलमुच्यते ।।	</p></td><td>	5-37-55a<br>5-37-55b	<p class="mw-empty-elt"></p></td></tr>
<tr><td><p>	महते योऽपकाराय नरस्य प्रभवेन्नरः ।<br>तेन वैरं समासज्य दूरस्थोऽस्मीति नाश्वसेत् ।।	</p></td><td>	5-37-56a<br>5-37-56b	<p class="mw-empty-elt"></p></td></tr>
<tr><td><p>	स्त्रीषु राजसु सर्पेषु स्वाध्यायप्रभुशत्रुषु ।<br>भोगेष्वायुषि विश्वासं कः प्राज्ञः कर्तुमर्हति ।।	</p></td><td>	5-37-57a<br>5-37-57b	<p class="mw-empty-elt"></p></td></tr>

<tr><td><p>	प्रज्ञाशरेणाभिहतस्य जन्तो-<br>श्चिकित्सकाः सन्ति न चौषधानि ।<br>न होममन्त्रा न च मङ्गलानि<br>नाथर्वणा नाप्यगदाः सुसिद्धाः ।।	</p></td><td>	5-37-58a<br>5-37-58b<br>5-37-58c<br>5-37-58d	<p class="mw-empty-elt"></p></td></tr>
<tr><td><p>	सर्पश्चाग्निश्च सिंहश्च कुलपुत्रश्च भारत।<br>नावज्ञेया मनुष्येण सर्वे ह्येतेऽतितेजसः ।।	</p></td><td>	5-37-59a<br>5-37-59b	<p class="mw-empty-elt"></p></td></tr>
<tr><td><p>	अग्निस्तेजो महल्लोके गूढस्तिष्ठति दारुषु।<br>न चोपयुङ्क्ते तद्दारु यावन्नोद्दीप्यते परैः ।।	</p></td><td>	5-37-60a<br>5-37-60b	<p class="mw-empty-elt"></p></td></tr>
<tr><td><p>	स एव खलु दारुभ्यो यदा निर्मथ्य दीप्यते।<br>तद्दारु च वनं चान्यन्निर्दहत्याशु तेजसा ।।	</p></td><td>	5-37-61a<br>5-37-61b	<p class="mw-empty-elt"></p></td></tr>
<tr><td><p>	एवमेव कुले जाताः पावकोपमतेजसः।<br>क्षमावन्तो निराकाराः काष्ठेऽग्निरिव शेरते ।।	</p></td><td>	5-37-62a<br>5-37-62b	<p class="mw-empty-elt"></p></td></tr>
<tr><td><p>	लताधर्मा त्वं सपुत्रः सालः पाण्डुसुता मताः।<br>न लता वर्धते जातु महाद्रुममनाश्रिता ।।	</p></td><td>	5-37-63a<br>5-37-63b	<p class="mw-empty-elt"></p></td></tr>

<tr><td><p>	वनं राजंस्तव पुत्रोऽम्बिकेय<br>सिंहान्वने पाण्डवांस्तात विद्धि।<br>सिंहैर्विहीनं हि वनं विनश्येत्<br>सिंहा विनश्येयुर्ऋते वनेन ।।	</p></td><td>	5-37-64a<br>5-37-64b<br>5-37-64c<br>5-37-64d	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>प्रजागरपर्वणि सप्तत्रिंशोऽध्यायः ।।	</p></td><td>		<p class="mw-empty-elt"></p></td></tr></tbody>