				
<tbody><tr><td><p>	<b>कण्व उवाच।</b>	</p></td><td>	5-104-1x	<p class="mw-empty-elt"></p></td></tr>
<tr><td><p>	मातलेर्वचनं श्रुत्वा नारदो मुनिसत्तमः।<br>अब्रवीद्देवराजं तमार्यकं कुरुनन्दन।।	</p></td><td>	5-104-1a<br>5-104-1b	<p class="mw-empty-elt"></p></td></tr>
<tr><td><p>	सूतोऽयं मातलिर्नाम शक्रस्य दयितः सुहृत्।<br>शुचिः शीलगुणोपेतस्तेजस्वी वीर्यवान्बली ।।	</p></td><td>	5-104-2a<br>5-104-2b	<p class="mw-empty-elt"></p></td></tr>
<tr><td><p>	शक्रस्यायं सखा चैव मन्त्री सारथिरेव च ।<br>अल्पान्तरप्रभावश्च वासवेन रणे रणे ।।	</p></td><td>	5-104-3a<br>5-104-3b	<p class="mw-empty-elt"></p></td></tr>
<tr><td><p>	अयं हरिसहस्रेण युक्तं जैत्रं रथोत्तमम् ।<br>देवासुरेषु युद्धेषु मनसैव नियच्छति ।।	</p></td><td>	5-104-4a<br>5-104-4b	<p class="mw-empty-elt"></p></td></tr>
<tr><td><p>	अनेन विजितानश्वैर्दोर्भ्यां जयति वासवः ।<br>अनेन बलभित्पूर्वं प्रहृते प्रहरत्युत ।।	</p></td><td>	5-104-5a<br>5-104-5b	<p class="mw-empty-elt"></p></td></tr>
<tr><td><p>	अस्य कन्या वरारोहा रूपेणासदृशी भुवि ।<br>सत्यशीलगुणोपेता गुणकेशीति विश्रुता ।।	</p></td><td>	5-104-6a<br>5-104-6b	<p class="mw-empty-elt"></p></td></tr>
<tr><td><p>	तस्यास्य यत्नाच्चरतस्त्रैलोक्यममरद्युते।<br>सुमुखो भवतः पौत्रो रोचते दुहितुः पतिः ।।	</p></td><td>	5-104-7a<br>5-104-7b	<p class="mw-empty-elt"></p></td></tr>
<tr><td><p>	यदि ते रोचते सम्यग्भुजगोत्तम मा चिरम् ।<br>क्रियतामार्यक क्षिप्रं बुद्धिः कन्यापरिग्रहे ।।	</p></td><td>	5-104-8a<br>5-104-8b	<p class="mw-empty-elt"></p></td></tr>
<tr><td><p>	यथा विष्णुकुले लक्ष्मीर्यथा स्वाहा विभावसोः ।<br>कुले तव तथैवास्तु गुणकेशी सुमध्यमा ।।	</p></td><td>	5-104-9a<br>5-104-9b	<p class="mw-empty-elt"></p></td></tr>
<tr><td><p>	पौत्रस्यार्थे भवांस्तस्माद्गुणकेशीं प्रतीच्छतु ।<br>सदृशीं प्रतिरूपस्य वासवस्य शचीमिव ।।	</p></td><td>	5-104-10a<br>5-104-10b	<p class="mw-empty-elt"></p></td></tr>
<tr><td><p>	पितृहीनमपि ह्येनं गुणतो वरयामहे।<br>बहुमानाच्च भवतस्तथैवैरावतस्य च ।।	</p></td><td>	5-104-11a<br>5-104-11b	<p class="mw-empty-elt"></p></td></tr>

<tr><td><p>	सुमुखस्य गुणैश्चैव शीलशौचदमादिभिः ।<br>अभिगम्य स्वयं कन्यामयं दातुं समुद्यतः ।<br>मातलिस्तस्य संमानं कर्तुमर्हो भवानपि ।।	</p></td><td>	5-104-12a<br>5-104-12b<br>5-104-12c	<p class="mw-empty-elt"></p></td></tr>
<tr><td><p>	<b>कण्व उवाच।</b>	</p></td><td>	5-104-13x	<p class="mw-empty-elt"></p></td></tr>
<tr><td><p>	स तु दीनः प्रहृष्टश्च प्राह नारदमार्यकः ।<br>व्रियमाणे तथा पौत्रे पुत्रे च निधनं गते ।।	</p></td><td>	5-104-13a<br>5-104-13b	<p class="mw-empty-elt"></p></td></tr>
<tr><td><p>	<b>आर्यक उवाच।</b>	</p></td><td>	5-104-14x	<p class="mw-empty-elt"></p></td></tr>

<tr><td><p>	मन्ये नैतद्बहुमतं महर्षे वचनं तव।<br>सखा शक्रस्य संयुक्तः कस्यायं नेप्सितो भवेत्।<br>कारणस्य तु दौर्बल्याच्चिन्तयामि महामुने ।।	</p></td><td>	5-104-14a<br>5-104-14b<br>5-104-14c	<p class="mw-empty-elt"></p></td></tr>
<tr><td><p>	अस्य देहकरस्तात मम पुत्रो महाद्युते।<br>भक्षितो वैनतेयेन दुःखार्तास्तेन वै वयम् ।।	</p></td><td>	5-104-15a<br>5-104-15b	<p class="mw-empty-elt"></p></td></tr>
<tr><td><p>	पुनरेव च तेनोक्तं वैनतेयेन गच्छता ।<br>मासेनान्येन सुमुखं भक्षयिष्य इति प्रभो ।।	</p></td><td>	5-104-16a<br>5-104-16b	<p class="mw-empty-elt"></p></td></tr>
<tr><td><p>	ध्रुवं तथा तद्भविता जानीमस्तस्य निश्चयम्।<br>तेन हर्षः प्रनष्टो मे सुपर्णवचनेन वै ।।	</p></td><td>	5-104-17a<br>5-104-17b	<p class="mw-empty-elt"></p></td></tr>
<tr><td><p>	<b>कण्व उवाच।</b>	</p></td><td>	5-104-18x	<p class="mw-empty-elt"></p></td></tr>
<tr><td><p>	मातलिस्त्वब्रवीदेनं बुद्धिरत्र कृता मया।<br>जामातृभावेन वृतः सुमुखस्तव पुत्रजः ।।	</p></td><td>	5-104-18a<br>5-104-18b	<p class="mw-empty-elt"></p></td></tr>
<tr><td><p>	सोऽयं मया च सहितो नारदेन च पन्नगः।<br>त्रिलोकेशं सुरपतिं गत्वा पश्यतु वासवम् ।।	</p></td><td>	5-104-19a<br>5-104-19b	<p class="mw-empty-elt"></p></td></tr>
<tr><td><p>	शेषेणैवास्य कार्येण प्रज्ञास्वाम्यहमायुषः ।<br>सुपर्णस्य विघाते च प्रयतिष्यामि सत्तम ।।	</p></td><td>	5-104-20a<br>5-104-20b	<p class="mw-empty-elt"></p></td></tr>
<tr><td><p>	सुमुखश्च मया सार्धं देवेशमिगच्छतु।<br>कार्यसंसाधनार्थाय स्वस्ति तेऽस्तु भुजङ्गम ।।	</p></td><td>	5-104-21a<br>5-104-21b	<p class="mw-empty-elt"></p></td></tr>
<tr><td><p>	<b>`कण्व उवाच।</b>	</p></td><td>	5-104-22x	<p class="mw-empty-elt"></p></td></tr>

<tr><td><p>	आर्यकेणाभ्यनुज्ञाता गम्यतामिति भारत।'<br>ततस्ते सुमुखं गृह्य सर्व एव महौजसः।<br>ददृशुः शक्रमासीनं देवराजं महाद्युतिम् ।।	</p></td><td>	5-104-22a<br>5-104-22b<br>5-104-22c	<p class="mw-empty-elt"></p></td></tr>
<tr><td><p>	सङ्गत्या तत्र भगवान्विष्णुरासीच्चतुर्भुजः ।<br>ततस्तत्सर्वमाचख्यौ नारदो मातलिं प्रति ।।	</p></td><td>	5-104-23a<br>5-104-23b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-104-24x	<p class="mw-empty-elt"></p></td></tr>
<tr><td><p>	ततः पुरन्दरं विष्णुरुवाच भुवनेश्वरम्।<br>अमृतं दीयतामस्मै क्रियताममरैः समः ।।	</p></td><td>	5-104-24a<br>5-104-24b	<p class="mw-empty-elt"></p></td></tr>
<tr><td><p>	मातलिर्नारदश्चैव सुमुखश्चैव वासव।<br>लभन्तां भवतः कामात्काममेतं यथेप्सितम् ।।	</p></td><td>	5-104-25a<br>5-104-25b	<p class="mw-empty-elt"></p></td></tr>
<tr><td><p>	पुरन्दरोऽथ संचिन्त्य वैनतेयपराक्रमम् ।<br>विष्णुमेवाब्रवीदेनं भवानेव ददात्विति ।।	</p></td><td>	5-104-26a<br>5-104-26b	<p class="mw-empty-elt"></p></td></tr>
<tr><td><p>	<b>विष्णुरुवाच।</b>	</p></td><td>	5-104-27x	<p class="mw-empty-elt"></p></td></tr>
<tr><td><p>	ईशस्त्वं सर्वलोकानां चराणामचराश्च ये।<br>त्वया दत्तमदत्तं कः कर्तुमुत्सहते विभो ।।	</p></td><td>	5-104-27a<br>5-104-27b	<p class="mw-empty-elt"></p></td></tr>
<tr><td><p>	प्रादाच्छक्रस्ततस्तस्मै पन्नगायायुरुत्तमम्।<br>न त्वेनममृतप्राशं चकार बलवृत्रहा ।।	</p></td><td>	5-104-28a<br>5-104-28b	<p class="mw-empty-elt"></p></td></tr>
<tr><td><p>	लब्ध्वा वरं तु सुमुखः सुमुखः संबभूव ह।<br>कृतदारो यथाकामं जगाम च गृहान्प्रति ।।	</p></td><td>	5-104-29a<br>5-104-29b	<p class="mw-empty-elt"></p></td></tr>
<tr><td><p>	नारदस्त्वार्यकश्चैव कृतकार्यौ मुदा युतौ ।<br>अभिजग्मतुरभ्यर्च्य देवराजं महाद्युतिम् ।।	</p></td><td>	5-104-30a<br>5-104-30b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि चतुरधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>