<span style="font-size: 14pt; line-height: 200%"><br>
कण्व उवाच।<br>
<br>
<br>
मातलिस्तु व्रजन्मार्गे नारदेन महर्षिणा।<br>
वरुणं गच्छता द्रष्टुं समागच्छद्यदृच्छया ।।1<br>
<br>
नारदोऽथाब्रवीदेनं क्व भवान्गन्तुमुद्यतः ।<br>
स्येन वा सूत कार्येण शासनाद्वा शतक्रतोः ।।2<br>
<br>
मातलिर्नारदेनैवं संपृष्टः पथि गच्छता।<br>
यथावत्सर्वमाचष्ट स्वकार्यं नारदं प्रति ।।3<br>
<br>
तमुवाचाथ स मुनिर्गच्छावः सहिताविति।<br>
सलिलेशदिदृक्षार्थमहमप्युद्यतो दिवः ।।4<br>
<br>
अहं ते सर्वमाख्यास्ये दर्शयन्वसुधातलम्।<br>
दृष्ट्वा तत्र वरं कंचिद्रोचयिष्याव मातले ।।5<br>
<br>
अवगाह्य तु तौ भूमिमुभौ मातलिनारदौ ।<br>
ददृशाते महात्मानौ लोकपालमपां पतिम् ।।6<br>
<br>
तत्र देवर्षिसदृशीं पूजां स प्राप नारदः ।<br>
महेन्द्रसदृशीं चैव मातलिः प्रत्यपद्यत ।।7<br>
<br>
तावुभौ ग्रीतमनसौ कार्यवन्तौ निवेद्य ह।<br>
वरुणेनाभ्यनुज्ञातौ नागलोकं विचेरतुः ।।8<br>
<br>
नारदः सर्वभूतानामन्तर्भूमिनिवासिनाम् ।<br>
जानंश्चकार व्याख्यानं यन्तुः सर्वमशेषतः ।।9<br>
<br>
नारद उवाच।<br>
<br>
दृष्टस्ते वरुणः सूत पुत्रपौत्रसमावृतः ।<br>
पश्योदकपतेः स्थानं सर्वतोभद्रमृद्धिमत् ।।10<br>
<br>
एष पुत्रो महाप्रज्ञो वरुणस्येह गोपतेः।<br>
एष वै शीलवृत्तेन शौचेन च विशिष्यते ।।11<br>
<br>
एषोऽस्य पुत्रोऽभिमतः पुष्करः पुष्करेक्षणः ।<br>
रूपवान्दर्शनीयश्च सोमपुत्र्या वृतः पतिः ।।12<br>
<br>
ज्योत्स्नाकालीति यामाहुर्द्वितीयां रूपतः श्रियम् ।<br>
अदित्याश्चैव यः पुत्रो ज्येष्ठः श्रेष्ठः कृतः स्मृतः ।।13<br>
<br>
भवनं पश्य वारुण्यं यदेतत्सर्वकाञ्चनम्।<br>
यत्प्राप्य सुरतां प्राप्ताः सुराः सुरपतेः सखे ।।14<br>
<br>
एतानि हृतराज्यानां दैतेयानां स्म मातले ।<br>
दीप्यमानानि दृश्यन्ते सर्वप्रहरणान्युत ।।15<br>
<br>
अक्षयाणि किलैतानि विवर्तन्ते स्म मातले ।<br>
अनुभावप्रयुक्तानि सुरैरवजितानि ह ।।16<br>
<br>
अत्र राक्षसजात्यश्च दैत्यजात्यश्च मातले ।<br>
दिव्यप्रहरणाश्चासन्पूर्वदैवतनिर्मिताः ।।17<br>
<br>
अग्निरेष महार्चिष्माञ्जागर्ति वारुणे ह्रदे ।<br>
वैष्णवं चक्रमाविद्धं विधूमेन हविष्मता ।।18<br>
<br>
एष गाण्डीमयश्चापो लोकसंहारसंभृतः।<br>
रक्ष्यते दैवतैर्नित्यं यतस्तद्गाण्डिवं धनुः ।।19<br>
<br>
एष कृत्ये समुत्पन्ने तत्तद्धारयते बलम्।<br>
सहस्रशतसङ्ख्येन प्राणेन सततं ध्रुवः।।20<br>
<br>
अशास्यानपि शास्त्येष रक्षोबन्धुषु राजसु ।<br>
सृष्टः प्रथमतश्चण्डो ब्रह्मणा ब्रह्मवादिना ।।21<br>
<br>
एतच्छस्त्रं नरेन्द्राणां महच्चक्रे भासितम् ।<br>
पुत्राः सलिलराजस्य धारयन्ति महोदयम् ।।22<br>
<br>
एतत्सलिलराजस्य छत्रं छत्रगृहे स्थितम् ।<br>
सर्वतः सलिलं शीतं जीमूत इव वर्षति ।।23<br>
<br>
एतच्छत्रात्परिभ्रष्टं सलिलं सोमनिर्मलम् ।<br>
तमसा मूर्छितं भाति येन नार्छति दर्शनम् ।।24<br>
<br>
बहून्यद्भुतरूपाणि द्रष्टव्यानीह मातले।<br>
तव कार्योपरोधस्तु तस्माद्गच्छाव मा चिरम् ।।25<br>
<br>
।। इति श्रीमन्महाभारते उद्योगपर्वणि<br>
भगवद्यानपर्वमि अष्टनवतितमोऽध्यायः ।।<br>
<br>
<br>
</span>
