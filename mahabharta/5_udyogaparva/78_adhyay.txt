				
<tbody><tr><td><p>	<b>श्रीभगवानुवाच।</b>	</p></td><td>	5-78-1x	<p class="mw-empty-elt"></p></td></tr>

<tr><td><p>	एवमेतन्महाबाहो यथा वदसि पाण्डव।<br>पाण्डवानां कुरूणां च प्रतिपत्स्ये निरामयम्।<br>सर्वं त्विदं ममायत्तं बीभत्सो कर्मणोर्द्वयोः ।।	</p></td><td>	5-78-1a<br>5-78-1b<br>5-78-1c	<p class="mw-empty-elt"></p></td></tr>
<tr><td><p>	क्षेत्रं हि रसवच्छुद्धं कर्मणैवोपपादितम्।<br>ऋते वर्षान्न कौन्तेय जातु निर्वर्तयेत्फलम् ।।	</p></td><td>	5-78-2a<br>5-78-2b	<p class="mw-empty-elt"></p></td></tr>
<tr><td><p>	तत्र वै पौरुषं ब्रूयुरासेकं यत्र कारितम्।<br>तत्र चापि ध्रुवं पश्येच्छोषणं दैवकारितम्।।	</p></td><td>	5-78-3a<br>5-78-3b	<p class="mw-empty-elt"></p></td></tr>
<tr><td><p>	तदिदं निश्चित्तं बुद्ध्या पूर्वैरपि महात्मभिः ।<br>दैवे च मानुषे चैव संयुक्तं लोककारणम् ।।	</p></td><td>	5-78-4a<br>5-78-4b	<p class="mw-empty-elt"></p></td></tr>
<tr><td><p>	अहं हि तत्करिष्यामि परं पुरुषकारतः ।<br>देवं तु न मया शक्यं कर्म कर्तुं कथंचन ।।	</p></td><td>	5-78-5a<br>5-78-5b	<p class="mw-empty-elt"></p></td></tr>
<tr><td><p>	स हि धर्मं च लोकं च त्यक्त्वा चरति दुर्मतिः।<br>न हि सन्तप्यते तेन तथारूपेण कर्मणा ।।	</p></td><td>	5-78-6a<br>5-78-6b	<p class="mw-empty-elt"></p></td></tr>
<tr><td><p>	तथापि बुद्धिं पापिष्ठां वर्धयन्त्यस्य मन्त्रिणः ।<br>शकुनिः सूतपुत्रश्च भ्राता दुःशासनस्तथा ।।	</p></td><td>	5-78-7a<br>5-78-7b	<p class="mw-empty-elt"></p></td></tr>
<tr><td><p>	स हि त्यागेन राज्यस्य न शमं समुपैष्यति।<br>अन्तरेण वधं पार्थ सानुबन्धः सुयोधनः ।।	</p></td><td>	5-78-8a<br>5-78-8b	<p class="mw-empty-elt"></p></td></tr>
<tr><td><p>	न चापि प्रणिपातेन त्यक्तुमिच्छति धर्मराट् ।<br>याच्यमानश्च राज्यं स न प्रजास्यति दुर्मतिः ।।	</p></td><td>	5-78-9a<br>5-78-9b	<p class="mw-empty-elt"></p></td></tr>
<tr><td><p>	न तु मन्ये स तद्वाच्यो यद्युधिष्ठिरशातनम् ।<br>उक्तं प्रयोजनं यत्तु धर्मराजेन भारत ।।	</p></td><td>	5-78-10a<br>5-78-10b	<p class="mw-empty-elt"></p></td></tr>
<tr><td><p>	तथा पापस्तु तत्सर्वं न करिष्यति कौरवः ।<br>तस्मिंश्चाक्रियमाणेऽसौ लोके वध्यो भविष्यति ।।	</p></td><td>	5-78-11a<br>5-78-11b	<p class="mw-empty-elt"></p></td></tr>
<tr><td><p>	मम चापि स वध्यो हि जगतश्चापि भारत ।<br>तेन कौमारके यूयं सर्वे विप्रकृताः सदा ।।	</p></td><td>	5-78-12a<br>5-78-12b	<p class="mw-empty-elt"></p></td></tr>
<tr><td><p>	विप्रलुप्तं च वो राज्यं नृशंसेन दुरात्मना।<br>न चोपशाम्यते पापः श्रियं दृष्ट्वा युधिष्ठिरे ।।	</p></td><td>	5-78-13a<br>5-78-13b	<p class="mw-empty-elt"></p></td></tr>
<tr><td><p>	असकृच्चाप्यहं तेन त्वत्कृते पार्थ भेदितः ।<br>न मया तद्गृहीतं च पापं तस्य चिकीर्षेतम् ।।	</p></td><td>	5-78-14a<br>5-78-14b	<p class="mw-empty-elt"></p></td></tr>
<tr><td><p>	जानासि हि महाबाहो त्वमप्यस्य परं मतम्।<br>प्रियं चिकीर्षमाणं च धर्मराजस्य मामपि ।।	</p></td><td>	5-78-15a<br>5-78-15b	<p class="mw-empty-elt"></p></td></tr>
<tr><td><p>	संजानंस्तस्य चात्मानं मम चैव परं मतम्।<br>अजानन्निव मां कस्मादर्जुनाद्याभिशङ्कसे ।।	</p></td><td>	5-78-16a<br>5-78-16b	<p class="mw-empty-elt"></p></td></tr>
<tr><td><p>	यच्चापि परमं दिव्यं तच्चाप्यनुगतं त्वया।<br>विधानं विहितं पार्थ कथं शर्म भवेत्परैः ।।	</p></td><td>	5-78-17a<br>5-78-17b	<p class="mw-empty-elt"></p></td></tr>
<tr><td><p>	यत्तु वाचा मया शक्यं कर्मणा वाऽपि पाण्डव ।<br>करिष्ये तदहं पार्थ न त्वाशंसे शमं परैः ।।	</p></td><td>	5-78-18a<br>5-78-18b	<p class="mw-empty-elt"></p></td></tr>
<tr><td><p>	कथं गोहरणे ह्युक्तो नैतच्छर्म तथा हितम् ।<br>याच्यमानो हि भीष्मेण संवत्सरगतेऽध्वनि ।।	</p></td><td>	5-78-19a<br>5-78-19b	<p class="mw-empty-elt"></p></td></tr>
<tr><td><p>	तदैव ते पराभूता यदा सङ्कल्पितास्त्वया।<br>लवशः क्षणशश्चापि न च तुष्टः सुयोधनः ।।	</p></td><td>	5-78-20a<br>5-78-20b	<p class="mw-empty-elt"></p></td></tr>
<tr><td><p>	सर्वथा तु मया कार्यं धर्मराजस्य शासनम् ।<br>विभाव्यं तस्य भूयश्च कर्म पापं दुरात्मनः ।।	</p></td><td>	5-78-21a<br>5-78-21b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि अष्टसप्ततितमोऽध्यायः ।।	</p></td><td>		<p class="mw-empty-elt"></p></td></tr>
</tbody>