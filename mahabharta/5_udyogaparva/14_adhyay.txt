				
<tbody><tr><td><p>	<b>शल्य उवाच।</b>	</p></td><td>	5-14-1x	<p class="mw-empty-elt"></p></td></tr>
<tr><td><p>	अथैनां रूपिणी साध्वीमुपातिष्ठदुपश्रुतिः।<br>तां वयोरूपसंपन्नां दृष्ट्वा देवीमुपस्थिताम् ।।	</p></td><td>	5-14-1a<br>5-14-1b	<p class="mw-empty-elt"></p></td></tr>
<tr><td><p>	इन्द्राणी संप्रहृष्टात्मा संपूज्यैनामथाब्रवीत्।<br>इच्छामि त्वामहं ज्ञातुं का त्वं ब्रूहि वरानने ।।	</p></td><td>	5-14-2a<br>5-14-2b	<p class="mw-empty-elt"></p></td></tr>
<tr><td><p>	<b>उपश्रुतिरुवाच।</b>	</p></td><td>	5-14-3x	<p class="mw-empty-elt"></p></td></tr>
<tr><td><p>	उपश्रुतिरहं देवि तवान्तिकमुपागता।<br>दर्शनं चैव संप्राप्ता तव सत्येन भामिनि ।।	</p></td><td>	5-14-3a<br>5-14-3b	<p class="mw-empty-elt"></p></td></tr>
<tr><td><p>	पतिव्रता च युक्ता च यमेन नियमेन च।<br>दर्शयिष्यामि ते शक्रं देवं वृत्रनिषूदनम् ।।	</p></td><td>	5-14-4a<br>5-14-4b	<p class="mw-empty-elt"></p></td></tr>
<tr><td><p>	क्षिप्रमन्वेहि भद्रं ते द्रक्ष्यसे सुरसत्तमम्।<br>ततस्तां प्रस्थितां देवीमिन्द्राणी सा समन्वगात् ।।	</p></td><td>	5-14-5a<br>5-14-5b	<p class="mw-empty-elt"></p></td></tr>
<tr><td><p>	देवारण्यान्यतिक्रम्य पर्वतांश्च बहूंस्ततः ।<br>हिमवन्तमतिक्रम्य उत्तरं पार्श्वमागमत्।।	</p></td><td>	5-14-6a<br>5-14-6b	<p class="mw-empty-elt"></p></td></tr>
<tr><td><p>	समुद्रं च समासाद्य बहुयोजनविस्तृतम्।<br>आससाद महाद्वीपं नानाद्रुमलतावृतम् ।।	</p></td><td>	5-14-7a<br>5-14-7b	<p class="mw-empty-elt"></p></td></tr>
<tr><td><p>	तत्रापश्यत्सरो दिव्यं नानाशकुनिभिर्वृतम्।<br>शतयोजनविस्तीर्णं तावदेवायतं शुभम् ।।	</p></td><td>	5-14-8a<br>5-14-8b	<p class="mw-empty-elt"></p></td></tr>
<tr><td><p>	तत्र दिव्यानि पद्मानि पञ्चवर्णानि भारत ।<br>षट्पदैरुपगीतानि प्रफुल्लानि सहस्रशः।।	</p></td><td>	5-14-9a<br>5-14-9b	<p class="mw-empty-elt"></p></td></tr>
<tr><td><p>	सरसस्तस्य मध्ये तु पद्मिनी महती शुभा ।<br>गौरेणोन्नतनालेन पद्मेन महता वृता ।।	</p></td><td>	5-14-10a<br>5-14-10b	<p class="mw-empty-elt"></p></td></tr>
<tr><td><p>	पद्मस्य भित्त्वा नालं च विवेश सहिता तया।<br>बिसतन्तुप्रविष्टं च तत्रापश्यच्छतक्रतुम् ।।	</p></td><td>	5-14-11a<br>5-14-11b	<p class="mw-empty-elt"></p></td></tr>
<tr><td><p>	तं दृष्ट्वा च सुसूक्ष्मेण रूपेणावस्थितं प्रभुम् ।<br>सूक्ष्मरूपधरा देवी बभूवोपश्रुतिश्च सा।।	</p></td><td>	5-14-12a<br>5-14-12b	<p class="mw-empty-elt"></p></td></tr>
<tr><td><p>	इन्द्रं तुष्टाव चेन्द्राणी विश्रुतैः पूर्वकर्मभिः।<br>स्तूयमानस्ततो देवः शचीमाह पुरन्दरः ।।	</p></td><td>	5-14-13a<br>5-14-13b	<p class="mw-empty-elt"></p></td></tr>
<tr><td><p>	किमर्थमसि संप्राप्ता विज्ञातश्च कथं त्वहम्।<br>ततः सा कथयामास नहुषस्य विचेष्टितम् ।।	</p></td><td>	5-14-14a<br>5-14-14b	<p class="mw-empty-elt"></p></td></tr>
<tr><td><p>	इन्द्रत्वं त्रिषु लोकेषु प्राप्य वीर्यसमन्वितः ।<br>दर्पाविष्टश्च दुष्टात्मा मामुवाच शतक्रतो ।।	</p></td><td>	5-14-15a<br>5-14-15b	<p class="mw-empty-elt"></p></td></tr>
<tr><td><p>	उपतिष्ठेति स क्रूरः कालं च कृतवान्मम ।<br>यदि न त्रास्यसि विभो करिष्यति स मां वशे ।।	</p></td><td>	5-14-16a<br>5-14-16b	<p class="mw-empty-elt"></p></td></tr>
<tr><td><p>	एतेन चाहं संप्राप्ता द्रुतं शक्र तवान्तिकम्।<br>जहि रौद्रं महाबाहो नहुषं पापनिश्चयम् ।।	</p></td><td>	5-14-17a<br>5-14-17b	<p class="mw-empty-elt"></p></td></tr>
<tr><td><p>	प्रकाशयस्व चात्मानं दैत्यदानवसूदन।<br>तेजः समाप्नुहि विभो देवराज्यं प्रशाधि च ।।	</p></td><td>	5-14-18a<br>5-14-18b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि<br> सेनोद्योगपर्वणि चतुर्दशोऽध्यायः ।।	</p></td><td>		<p class="mw-empty-elt"></p></td></tr></tbody>