				
<tbody><tr><td><p>	<b>नारद उवाच।</b>	</p></td><td>	5-119-1x	<p class="mw-empty-elt"></p></td></tr>
<tr><td><p>	गालवं वैनतेयोऽथ प्रहसन्निदमब्रवीत्।<br>दिष्ट्या कृतार्थं पश्यामि भवन्तमिह वै द्विज ।।	</p></td><td>	5-119-1a<br>5-119-1b	<p class="mw-empty-elt"></p></td></tr>
<tr><td><p>	गालवस्तु वचः श्रुत्वा वैनतेयेन भाषितम् ।<br>चतुर्भागावशिष्टं तदाचख्यौ कार्यमस्य हि ।।	</p></td><td>	5-119-2a<br>5-119-2b	<p class="mw-empty-elt"></p></td></tr>
<tr><td><p>	सुपर्णस्त्वब्रवीदेनं गालवं वदतां वरः।<br>प्रयत्नस्ते न कर्तव्यो नैष संपत्स्यते तव ।।	</p></td><td>	5-119-3a<br>5-119-3b	<p class="mw-empty-elt"></p></td></tr>
<tr><td><p>	पुरा हि कान्यकुब्जे वै गाधेः सत्यवतीं सुताम्।<br>भार्यार्थे वरयत्कन्यामृचीकस्तेन भाषितः।।	</p></td><td>	5-119-4a<br>5-119-4b	<p class="mw-empty-elt"></p></td></tr>
<tr><td><p>	एकतःश्यामकर्णानां हयानां चन्द्रवर्चसाम् ।<br>भगवन्दीयताकं मह्यं महस्रमिति गालव ।।	</p></td><td>	5-119-5a<br>5-119-5b	<p class="mw-empty-elt"></p></td></tr>
<tr><td><p>	ऋचीकस्तु तथेत्युक्त्वा वरुणस्यालयं गतः।<br>अश्वतीर्थे हयाँल्लब्ध्वा दत्तवान्पार्थिवाय वै ।।	</p></td><td>	5-119-6a<br>5-119-6b	<p class="mw-empty-elt"></p></td></tr>
<tr><td><p>	इष्ट्वा ते पुण्डरीकेण दत्ता राज्ञा द्विजातिषु।<br>तेभ्यो द्वे द्वे शते क्रीत्वा प्राप्ते तैः पार्थिवैस्तदा ।।	</p></td><td>	5-119-7a<br>5-119-7b	<p class="mw-empty-elt"></p></td></tr>
<tr><td><p>	अपराण्यपि चत्वारि शतानि द्विजसत्तम ।<br>नीयमानानि संतारे हृतान्यासन्नितस्ततः।।	</p></td><td>	5-119-8a<br>5-119-8b	<p class="mw-empty-elt"></p></td></tr>
<tr><td><p>	एवं न शक्यमप्राप्यं प्राप्तुं गालव कर्हिचित् ।<br>इमामश्वशताभ्यां वै द्वाभ्यां तस्मै निवेदय ।।	</p></td><td>	5-119-9a<br>5-119-9b	<p class="mw-empty-elt"></p></td></tr>
<tr><td><p>	विश्वामित्राय धर्मात्मन्षङ्भिरश्वशतैः सह।<br>ततोऽसि गतसंमोहः कृतकृत्यो द्विजोत्तम ।।	</p></td><td>	5-119-10a<br>5-119-10b	<p class="mw-empty-elt"></p></td></tr>
<tr><td><p>	गालवस्तं तथेत्युक्त्वा सुपर्णसहितस्ततः ।<br>आदायाश्वांश्च कन्यां च विश्वामित्रपुपागमत् ।।	</p></td><td>	5-119-11a<br>5-119-11b	<p class="mw-empty-elt"></p></td></tr>
<tr><td><p>	अश्वानां काङ्क्षितार्थानां षडिमानि शतानि वै ।<br>शतद्वयेन कन्येयं भवता प्रतिगृह्यताम् ।।	</p></td><td>	5-119-12a<br>5-119-12b	<p class="mw-empty-elt"></p></td></tr>
<tr><td><p>	अस्यां राजर्षिभिः पुत्रा जाता वै धार्मिकास्त्रयः ।<br>चतुर्थं जनयत्वेकं भवानपि नरोत्तमम् ।।	</p></td><td>	5-119-13a<br>5-119-13b	<p class="mw-empty-elt"></p></td></tr>
<tr><td><p>	पूर्णान्येवं शतान्यष्टौ तुरगाणां भवन्तु ते।<br>भवतो ह्यनृणो भूत्वा तपः कुर्यां यथासुखम् ।।	</p></td><td>	5-119-14a<br>5-119-14b	<p class="mw-empty-elt"></p></td></tr>
<tr><td><p>	विश्वामित्रस्तु तं दृष्ट्वा गालवं सह पक्षिणा।<br>कन्यां च तां वरारोहामिदमित्यब्रवीद्वचः ।।	</p></td><td>	5-119-15a<br>5-119-15b	<p class="mw-empty-elt"></p></td></tr>
<tr><td><p>	किमियं पूर्वमेवेह न दत्ता मम गालव।<br>पुत्रा ममैव चत्वारो भवेयुः कुलभावनाः ।।	</p></td><td>	5-119-16a<br>5-119-16b	<p class="mw-empty-elt"></p></td></tr>
<tr><td><p>	प्रतिगृह्णामि ते कन्यामेकपुत्रफलाय वै ।<br>अश्वाश्चाश्रममासाद्य चरन्तु मम सर्वशः ।।	</p></td><td>	5-119-17a<br>5-119-17b	<p class="mw-empty-elt"></p></td></tr>
<tr><td><p>	<b>नारद उवाच।</b>	</p></td><td>	5-119-18x	<p class="mw-empty-elt"></p></td></tr>
<tr><td><p>	स तया रममाणोऽथ विश्वामित्रो महाद्युतिः ।<br>आत्मजं जनयामास माधवीपुत्रमष्टकम् ।।	</p></td><td>	5-119-18a<br>5-119-18b	<p class="mw-empty-elt"></p></td></tr>
<tr><td><p>	जातमात्रं सुतं तं च विश्वामित्रो महामुनिः ।<br>संयोज्यार्थैस्तथा धर्मैरश्वैस्तैः समयोजयत् ।।	</p></td><td>	5-119-19a<br>5-119-19b	<p class="mw-empty-elt"></p></td></tr>
<tr><td><p>	अथाष्टकः पुरं प्रायात्तदा सोमपुरप्रभम् ।<br>निर्यात्य कन्यां शिष्याय कौशिकोपि वनं ययौ ।।	</p></td><td>	5-119-20a<br>5-119-20b	<p class="mw-empty-elt"></p></td></tr>
<tr><td><p>	गालवोपि सुपर्णेन सह निर्यात्य दक्षिणाम्।<br>मनसाऽतिप्रतीतेन कन्यामिदमुवाच ह ।।	</p></td><td>	5-119-21a<br>5-119-21b	<p class="mw-empty-elt"></p></td></tr>
<tr><td><p>	जातो दानपतिः पुत्रस्त्वया शूरस्तथाऽपरः।<br>सत्यधर्मरतश्चान्यो यज्वा चापि तथाऽपरः ।।	</p></td><td>	5-119-22a<br>5-119-22b	<p class="mw-empty-elt"></p></td></tr>
<tr><td><p>	तदागच्छ वरारोहे तारितस्ते पिता सुतैः ।<br>चत्वारश्चैव राजानस्तथा चाहं सुमध्यमे ।।	</p></td><td>	5-119-23a<br>5-119-23b	<p class="mw-empty-elt"></p></td></tr>
<tr><td><p>	<b>नारद उवाच।</b>	</p></td><td>	5-119-24x	<p class="mw-empty-elt"></p></td></tr>
<tr><td><p>	गालवस्त्वभ्यनुज्ञाय सुपर्णं पन्नगाशनम् ।<br>पितुर्निर्यात्य तां कन्यां प्रययौ वनमेव ह ।।	</p></td><td>	5-119-24a<br>5-119-24b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवाद्यनपर्वणि एकोनविंशत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>