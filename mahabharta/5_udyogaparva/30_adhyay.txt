				
<tbody><tr><td><p>	<b>सञ्जय उवाच।</b>	</p></td><td>	5-30-1x	<p class="mw-empty-elt"></p></td></tr>

<tr><td><p>	आमन्त्रये त्वां नरदेवदेव<br>गच्छाम्यहं पाण्डव स्वस्ति तेऽस्तु।<br>कच्चिन्न वाचा वृजिनं हि किंचि-<br>दुच्चारितं मे मनसोऽभिषङ्गात् ।।	</p></td><td>	5-30-1a<br>5-30-1b<br>5-30-1c<br>5-30-1d	<p class="mw-empty-elt"></p></td></tr>

<tr><td><p>	जनार्दनं भीमसेनार्जुनौ च<br>माद्रीसुतौ सात्यकिं चेकितानम् ।<br>आमन्त्र्य गच्छामि शिवं सुखं वः<br>सौम्येन मां पश्यत चक्षुषा नृपाः ।।	</p></td><td>	5-30-2a<br>5-30-2b<br>5-30-2c<br>5-30-2d	<p class="mw-empty-elt"></p></td></tr>
<tr><td><p>	<b>युधिष्ठिर उवाच।</b>	</p></td><td>	5-30-3x	<p class="mw-empty-elt"></p></td></tr>

<tr><td><p>	अनुज्ञातः सञ्जय स्वस्ति गच्छ<br>न नः स्मरस्यप्रियं जातु विद्वन्।<br>विद्मश्च त्वां ते च वयं च सर्वे<br>शुद्धात्मानं मध्यगतं सभास्थम् ।।	</p></td><td>	5-30-3a<br>5-30-3b<br>5-30-3c<br>5-30-3d	<p class="mw-empty-elt"></p></td></tr>

<tr><td><p>	आप्तो दूतः सञ्जय सुप्रियोऽसि<br>कल्याणवाक् शीलवांस्तृप्तिमांश्च।<br>न मुह्येस्त्वं सञ्जय जातु मत्या<br>न च क्रुद्ध्येरुच्यमानोऽपि तत्त्वम् ।।	</p></td><td>	5-30-4a<br>5-30-4b<br>5-30-4c<br>5-30-4d	<p class="mw-empty-elt"></p></td></tr>

<tr><td><p>	न मर्मगां जातु वक्ताऽसि रूक्षां<br>नोपश्रुतिं कटुकां नोति शुष्काम्।<br>धर्मारामामर्थवतीमहिंस्रा-<br>मेतां वाचं तव जानीम सूत ।।	</p></td><td>	5-30-5a<br>5-30-5b<br>5-30-5c<br>5-30-5d	<p class="mw-empty-elt"></p></td></tr>

<tr><td><p>	त्वमेव नः प्रियतमोऽसि दूत<br>इहागच्छेद्विदुरो वा द्वितीयः।<br>अभीक्ष्णदृष्टोऽसि पुरातनस्त्वं<br>धनञ्जयस्यात्मसमः सखाऽसि ।।	</p></td><td>	5-30-6a<br>5-30-6b<br>5-30-6c<br>5-30-6d	<p class="mw-empty-elt"></p></td></tr>

<tr><td><p>	इतो गत्वा सञ्जय क्षिप्रमेव<br>उपातिष्ठेथा ब्राह्मणान्ये तदर्हाः।<br>विशुद्धवीर्याश्चरणोपपन्नाः<br>कुले जाताः सर्वधर्मापपन्नाः ।।	</p></td><td>	5-30-7a<br>5-30-7b<br>5-30-7c<br>5-30-7d	<p class="mw-empty-elt"></p></td></tr>

<tr><td><p>	स्वाध्यायिनो ब्राह्मणा भिक्षवश्च<br>तपस्विनो ये च नित्या वनेषु ।<br>अभिवाद्य तान्मद्वचनेन वृद्धां-<br>स्तथैव तान्कुशलं तात पृच्छेः ।।	</p></td><td>	5-30-8a<br>5-30-8b<br>5-30-8c<br>5-30-8d	<p class="mw-empty-elt"></p></td></tr>

<tr><td><p>	पुरोहितं धृतराष्ट्रस्य राज्ञ-<br>स्तथाचार्यानृत्विजो ये च तस्य।<br>तांश्चैवत्वं सहितान्वै यथावत्<br>सङ्गच्छेथाः कुशलेनैव सूत ।।	</p></td><td>	5-30-9a<br>5-30-9b<br>5-30-9c<br>5-30-9d	<p class="mw-empty-elt"></p></td></tr>

<tr><td><p>	अश्रोत्रिया ये च वसन्ति वृद्धा<br>मनस्विनः शीलबलोपपन्नाः ।<br>आशंसन्तोऽस्माकमनुस्मरन्तो<br>यथाशक्ति धर्ममात्रां चरन्तः ।।	</p></td><td>	5-30-10a<br>5-30-10b<br>5-30-10c<br>5-30-10d	<p class="mw-empty-elt"></p></td></tr>

<tr><td><p>	तेषां सर्वषां कुशलं स्म पृच्छेः ।।'	</p></td><td>	5-30-11f	<p class="mw-empty-elt"></p></td></tr>

<tr><td><p>	आचार्य इष्टो नयगो विधेयो<br>वेदानभीप्सन्ब्रह्मचर्यं चचार।<br>योऽस्त्रं चतुष्पात्पुनरेव चक्रे<br>द्रोणः प्रसन्नोऽभिवाद्यस्त्वयासौ ।।	</p></td><td>	5-30-12a<br>5-30-12b<br>5-30-12c<br>5-30-12d	<p class="mw-empty-elt"></p></td></tr>

<tr><td><p>	अधीतविद्यश्चरणोपपन्नो<br>योऽस्त्रं चतुष्पात्पुनरेव चक्रे।<br>गन्धर्वपुत्रप्रतिमं तरस्विनं<br>तमश्वत्थामानं कुशलं स्म पृच्छेः ।।	</p></td><td>	5-30-13a<br>5-30-13b<br>5-30-13c<br>5-30-13d	<p class="mw-empty-elt"></p></td></tr>

<tr><td><p>	शारद्वतस्यावसथं स्म गत्वा<br>महारथस्यात्मविदां वरस्य।<br>त्वं मामभीक्ष्णं परिकीर्तयन्वै<br>कृपस्य पादौ सञ्जय पाणिना स्पृशेः ।।	</p></td><td>	5-30-14a<br>5-30-14b<br>5-30-14c<br>5-30-14d	<p class="mw-empty-elt"></p></td></tr>

<tr><td><p>	यस्मिन्शौर्यमानृशंस्यं तपश्च<br>प्रज्ञा शीलं श्रुतरूपे धृतिश्च।<br>पादौ गृहीत्वा कुरुसत्तमस्य<br>भीष्मस्य मां तत्र निवेदयेथाः ।।	</p></td><td>	5-30-15a<br>5-30-15b<br>5-30-15c<br>5-30-15d	<p class="mw-empty-elt"></p></td></tr>

<tr><td><p>	प्रज्ञाचक्षुर्यः प्रणेता कुरूणां<br>बहुश्रुतो वृद्धसेवी मनीषी।<br>तस्मै राज्ञे स्थविरायाभिवाद्य<br>आचक्षीथाः सञ्जय मामरोगम् ।।	</p></td><td>	5-30-16a<br>5-30-16b<br>5-30-16c<br>5-30-16d	<p class="mw-empty-elt"></p></td></tr>

<tr><td><p>	ज्येष्ठः पुत्रो धृतराष्ट्रस्य मन्दो<br>मूर्खः शठः सञ्जय पापशीलः।<br>यस्यापवादः पृथिवीं याति सर्वां<br>सुयोधनं कुशलं तात पृच्छेः ।।	</p></td><td>	5-30-17a<br>5-30-17b<br>5-30-17c<br>5-30-17d	<p class="mw-empty-elt"></p></td></tr>

<tr><td><p>	भ्राता कनीयानपि तस्य मन्द-<br>स्तथाशीलः सञ्जय सोपि शश्वत्।<br>महेष्वासः शूरतमः कुरूणां<br>दुःशासनः कुशलं तात वाच्यः ।।	</p></td><td>	5-30-18a<br>5-30-18b<br>5-30-18c<br>5-30-18d	<p class="mw-empty-elt"></p></td></tr>

<tr><td><p>	यस्य कामो वर्तते नित्यमेव<br>नान्यः शमाद्भारतानामिति स्म।<br>स बाह्लिकानामृषभो मनीषी<br>पुनर्यथा माऽभिवदेत्प्रसन्नः ।।	</p></td><td>	5-30-19a<br>5-30-19b<br>5-30-19c<br>5-30-19b	<p class="mw-empty-elt"></p></td></tr>

<tr><td><p>	` भूरिश्रवास्तात निपातयोधी<br>महेष्वासो रथिनामुत्तमोऽग्र्यः ।<br>गत्वा स्म तं मद्वचनेन ब्रूयाः<br>शल्यं तथा मद्वचनात्प्रतीतः ।।	</p></td><td>	5-30-20a<br>5-30-20b<br>5-30-20c<br>5-30-20d	<p class="mw-empty-elt"></p></td></tr>

<tr><td><p>	स्तेषां सर्वेषां कुशलं तात पृच्छेः ।।'	</p></td><td>	5-30-21f	<p class="mw-empty-elt"></p></td></tr>

<tr><td><p>	गुणैरनेकैः प्रवरैश्च युक्तो<br>विज्ञानवान्नैव च निष्ठुरो यः।<br>स्नेहादमर्षं सहते सदैव<br>स सोमदत्तः पूजनीयो मतो मे।।	</p></td><td>	5-30-22a<br>5-30-22b<br>5-30-22c<br>5-30-22d	<p class="mw-empty-elt"></p></td></tr>

<tr><td><p>	अर्हत्तमः कुरुषु सौमदत्तिः<br>स नो भ्राता संजय मत्सखा च।<br>महेष्वासो रथिनामुत्तमोऽर्हः<br>सहामात्यः कुशलं तस्य पृच्छेः ।।	</p></td><td>	5-30-23a<br>5-30-23b<br>5-30-23c<br>5-30-23d	<p class="mw-empty-elt"></p></td></tr>

<tr><td><p>	ये चैवान्ये कुरुमुख्या युवानः<br>पुत्राः पौत्रा भ्रातरश्चैव ये नः।<br>यंयमेषां मन्यसे येन योग्यं<br>तत्तत्प्रोच्यानामयं सूत वाच्याः ।।	</p></td><td>	5-30-24a<br>5-30-24b<br>5-30-24c<br>5-30-24d	<p class="mw-empty-elt"></p></td></tr>

<tr><td><p>	ये राजानः पाण्डवायोधनाय<br>समानीता धार्तराष्ट्रेण केचित्।<br>वशातयः साल्वकाः केकयाश्च<br>तथाम्बष्ठा ये त्रिगर्ताश्च मुख्याः ।।	</p></td><td>	5-30-25a<br>5-30-25b<br>5-30-25c<br>5-30-25d	<p class="mw-empty-elt"></p></td></tr>

<tr><td><p>	प्राच्योदीच्या दाक्षिण्यात्याश्च शूरा-<br>स्तथा प्रतीच्याः पार्वतीयाश्च सर्वे।<br>अनृशंसाः शीलवृत्तोपुन्ना-<br>स्तेषां सर्वेषां कुशलं सूत पृच्छेः ।।	</p></td><td>	5-30-26a<br>5-30-26b<br>5-30-26c<br>5-30-26d	<p class="mw-empty-elt"></p></td></tr>

<tr><td><p>	हस्त्यारोहा रथिनः सादिनश्च<br>पदातयश्चार्यसङ्घा महान्तः।<br>आख्याय मां कुशलिनं स्म नित्य-<br>मनामयं परिपृच्छेः समग्रान् ।।	</p></td><td>	5-30-27a<br>5-30-27b<br>5-30-27c<br>5-30-27d	<p class="mw-empty-elt"></p></td></tr>

<tr><td><p>	तथा राज्ञो ह्यर्थयुक्तानमात्यान्<br>दौवारिकान्ये च सेनां नयन्ति।<br>आयव्ययं ये गमयन्ति नित्य-<br>मर्थांश्च ये महतश्चिन्तयन्ति ।।	</p></td><td>	5-30-28a<br>5-30-28b<br>5-30-28c<br>5-30-28d	<p class="mw-empty-elt"></p></td></tr>

<tr><td><p>	वृन्दारकं कुरुमध्येष्वमूढं<br>महाप्रज्ञं सर्वधर्मोपपन्नम् ।<br>न तस्य युद्धं रोचते वै कदाचि-<br>द्वैश्यापुत्रं कुशलं तात पृच्छेः ।।	</p></td><td>	5-30-29a<br>5-30-29b<br>5-30-29c<br>5-30-29d	<p class="mw-empty-elt"></p></td></tr>

<tr><td><p>	निकर्तने देवने योऽद्वितीय-<br>श्छन्नोपधः साधुदेवी मताक्षः।<br>यो दुर्जयो देवरथेन सङ्ख्ये<br>स चित्रसेनः कुशलं तात वाच्यः ।।	</p></td><td>	5-30-30a<br>5-30-30b<br>5-30-30c<br>5-30-30d	<p class="mw-empty-elt"></p></td></tr>

<tr><td><p>	गान्धारराजः शकुनिः पार्वतीयो<br>निकर्तने योऽद्वितीयोऽक्षदेवी।<br>मानं कुर्वन्धार्तराष्ट्रस्य सूत<br>मिथ्याबुद्धेः कुशलं तात पृच्छेः ।।	</p></td><td>	5-30-31a<br>5-30-31b<br>5-30-31c<br>5-30-31d	<p class="mw-empty-elt"></p></td></tr>

<tr><td><p>	यः पाण्डवानेकरथेन वीरः<br>समुत्सहत्यप्रधृप्यान्विजेतुम् ।<br>यो मुह्यतां मोहयिताऽद्वितीयो<br>वैकर्तनः कुशलं तस्य पृच्छेः ।।	</p></td><td>	5-30-32a<br>5-30-32b<br>5-30-32c<br>5-30-32d	<p class="mw-empty-elt"></p></td></tr>

<tr><td><p>	स एव भक्तः स गुरुः स भर्ता<br>स वै पिता स च माता सुहृच्च।<br>अगाधबुद्धिर्विदुरो दीर्घदर्शी<br>स नो मन्त्री कुशलं तं स्म पृच्छेः ।।	</p></td><td>	5-30-33a<br>5-30-33b<br>5-30-33c<br>5-30-33d	<p class="mw-empty-elt"></p></td></tr>

<tr><td><p>	वृद्धाः स्त्रियो याश्च गुणोपपन्ना<br>ज्ञायन्ते नः सञ्जय मातरस्ताः।<br>ताभिः सर्वाभिः सहिताभिः समेत्य<br>स्त्रीभिः सवृद्धाभिरभिवादं वदेथाः ।।	</p></td><td>	5-30-34a<br>5-30-34b<br>5-30-34c<br>5-30-34d	<p class="mw-empty-elt"></p></td></tr>

<tr><td><p>	कच्चित्पुत्रा जीवपुत्राः सुसम्य-<br>ग्वर्तन्ते वो वृत्तिमनृशंसरूपाः ।<br>इति स्मोत्का सञ्जय ब्रूहि पश्चा-<br>दजातशत्रुः कुशली सपुत्रः ।।	</p></td><td>	5-30-35a<br>5-30-35b<br>5-30-35c<br>5-30-35d	<p class="mw-empty-elt"></p></td></tr>

<tr><td><p>	राज्ञो भार्याः सञ्जय वेत्थ तत्र<br>तासां सर्वासां कुशलं तात पृच्छेः ।<br>सुसंगुप्ताः सुरभयोऽनवद्याः<br>कच्चिद्गृहानावसथाप्रमत्ताः ।।	</p></td><td>	5-30-36a<br>5-30-36b<br>5-30-36c<br>5-30-36d	<p class="mw-empty-elt"></p></td></tr>

<tr><td><p>	कच्चिद्वृत्तिं श्वशुरेषु भद्राः<br>कल्याणीं वर्तध्वमनृशंसरूपाम्।<br>यथा च वः स्युः पतयोऽनुकूला-<br>स्तथा वृत्तिमात्मनः स्थापयध्वम् ।।	</p></td><td>	5-30-37a<br>5-30-37b<br>5-30-37c<br>5-30-37d	<p class="mw-empty-elt"></p></td></tr>

<tr><td><p>	या नः स्नुषाः सञ्जय वेत्थ तत्र<br>प्राप्ताः कुलेभ्यश्च गुणोपपन्नाः।<br>प्रजावत्यो ब्रूहि समेत्य ताश्च<br>युधिष्ठिरो वोऽभ्यवदत्प्रसन्नः ।।	</p></td><td>	5-30-38a<br>5-30-38b<br>5-30-38c<br>5-30-38d	<p class="mw-empty-elt"></p></td></tr>

<tr><td><p>	कन्याः स्वजेथाः सदनेषु सञ्जय<br>अनामयं मद्वचनेन पृष्ट्वा।<br>कल्याणा वः सन्तु पतयोऽनुकूला<br>यूयं पतीनां भवतानुकूलाः ।।	</p></td><td>	5-30-39a<br>5-30-39b<br>5-30-39c<br>5-30-39d	<p class="mw-empty-elt"></p></td></tr>

<tr><td><p>	अलङ्कृता वस्त्रवत्यः सुगन्धा<br>अबीभत्साः सुखिता भोगवत्यः।<br>लघु यासां दर्शनं वाक्व लघ्वी<br>वेशस्त्रियः कुशलं तात पृच्छेः ।।	</p></td><td>	5-30-40a<br>5-30-40b<br>5-30-40c<br>5-30-40d	<p class="mw-empty-elt"></p></td></tr>

<tr><td><p>	दास्यः स्युर्या ये च दासाः कुरूणां<br>तदाश्रया बहवः कुब्जखञ्जाः।<br>आख्याय मां कुशलिनं स्म तेभ्यो-<br>ऽप्यनामयं परिपृच्छेर्जघन्यम् ।	</p></td><td>	5-30-41a<br>5-30-41b<br>5-30-41c<br>5-30-41d	<p class="mw-empty-elt"></p></td></tr>

<tr><td><p>	कच्चिद्वृत्तिं वर्तते वै पुराणीं<br>कच्चिद्भोगान्दार्तराष्ट्रो ददाति।<br>अङ्गहीनान्कृपणान्वामनान्वा<br>यानानृशंस्याद्धार्तराष्ट्रो बिभर्ति ।।	</p></td><td>	5-30-42a<br>5-30-42b<br>5-30-42c<br>5-30-42d	<p class="mw-empty-elt"></p></td></tr>

<tr><td><p>	अन्धाश्च सर्वे बधिरास्तथैव<br>हस्ताजीवा बहवो येऽत्र सन्ति।<br>आख्याय मां कुशलिनं स्म तेभ्यो-<br>ऽप्यनामयं परिपृच्छेर्जघन्यम् ।।	</p></td><td>	5-30-43a<br>5-30-43b<br>5-30-43c<br>5-30-43d	<p class="mw-empty-elt"></p></td></tr>

<tr><td><p>	मा भैष्ट दुःखेन कुजीवितेन<br>नूनं कृतं परलोकेषु पापम्।<br>निगृह्य शत्रून्सुहृदोऽनुगृह्य<br>वासोभिरन्नेन च वो भरिष्ये ।।	</p></td><td>	5-30-44a<br>5-30-44b<br>5-30-44c<br>5-30-44d	<p class="mw-empty-elt"></p></td></tr>

<tr><td><p>	त्वयोच्यमानां श्रृणुयुक्तथा कुरु ।।	</p></td><td>	5-30-45f	<p class="mw-empty-elt"></p></td></tr>

<tr><td><p>	सन्त्येव मे ब्राह्मणेभ्यः कृतानि<br>भावीन्यथो नो बत वर्तयन्ति ।<br>तान्पश्यामि युक्तरूपांस्तथैव<br>तामेव सिद्धिं श्रावयेथा नृपं तम् ।।	</p></td><td>	5-30-46a<br>5-30-46b<br>5-30-46c<br>5-30-46d	<p class="mw-empty-elt"></p></td></tr>

<tr><td><p>	ये चानाथा दुर्बलाः सर्वकाल-<br>मात्मन्येव प्रयतन्तेऽथ मूढाः।<br>तांश्चापि त्वं कृपणान्सर्वथैव<br>ह्यस्मद्वाक्यात्कुशलं तात पृच्छेः ।।	</p></td><td>	5-30-47a<br>5-30-47b<br>5-30-47c<br>5-30-47d	<p class="mw-empty-elt"></p></td></tr>

<tr><td><p>	ये चाप्यन्ये संश्रिता धार्तराष्ट्रा-<br>न्नानादिग्भ्योऽभ्यागताः सूतपुत्र ।<br>दृष्ट्वा तांश्चैवार्हतश्चापि सर्वा-<br>न्संपृच्छेथाः कुशलं चाव्ययं च ।।	</p></td><td>	5-30-48a<br>5-30-48b<br>5-30-48c<br>5-30-48d	<p class="mw-empty-elt"></p></td></tr>

<tr><td><p>	एवं सर्वानागताभ्यागतांश्च<br>राज्ञो दूतान्सर्वदिग्भ्योभ्युपेतान् ।<br>पृष्ट्वा सर्वान्कुशलं तांश्च सूत<br>पश्चादहं कुशली तेषु वाच्यः ।।	</p></td><td>	5-30-49a<br>5-30-49b<br>5-30-49c<br>5-30-49d	<p class="mw-empty-elt"></p></td></tr>

<tr><td><p>	न हीदृशाः सन्त्यपरे पृथिव्यां<br>ये योधका धार्तराष्ट्रेण लब्धाः।<br>धर्मस्तु नित्यो मम धर्म एव<br>महाबलः शत्रुनिबर्हणाय ।।	</p></td><td>	5-30-50a<br>5-30-50b<br>5-30-50c<br>5-30-50d	<p class="mw-empty-elt"></p></td></tr>

<tr><td><p>	इदं पुनर्वचनं धार्तराष्ट्रं<br>सुयोधनं सञ्जय श्रावयेथाः ।<br>यस्ते शरीरे हृदयं दुनोति<br>कामः कुरूनसपत्नोऽनुशिष्याम् ।।	</p></td><td>	5-30-51a<br>5-30-51b<br>5-30-51c<br>5-30-51d	<p class="mw-empty-elt"></p></td></tr>

<tr><td><p>	न विद्यते युक्तिरेतस्य काचि-<br>न्नैवं विधास्यामि यथा प्रियं ते।<br>ददस्व वा शक्रपुरीं ममैव<br>युध्वस्व वा भारतमुख्यवीर ।।	</p></td><td>	5-30-52a<br>5-30-52b<br>5-30-52c<br>5-30-52d	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>सञ्जयानपर्वणि त्रिंशोऽध्यायः ।।	</p></td><td>		<p class="mw-empty-elt"></p></td></tr></tbody>