				
<tbody><tr><td><p>	<b>धृतराष्ट्र उवाच।</b>	</p></td><td>	5-124-1x	<p class="mw-empty-elt"></p></td></tr>
<tr><td><p>	भगवन्नेवमेवैतद्यथा वदसि नारद।<br>इच्छामि चाहमप्येवं न त्वीशो भगवन्नहम् ।।	</p></td><td>	5-124-1a<br>5-124-1b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-124-2x	<p class="mw-empty-elt"></p></td></tr>
<tr><td><p>	एवमुक्त्वा ततः कृष्णमभ्यभाषत कौरवः ।<br>स्वर्ग्यं लोक्यं च मामात्थ धर्म्यं न्याय्यं च केशव ।।	</p></td><td>	5-124-2a<br>5-124-2b	<p class="mw-empty-elt"></p></td></tr>
<tr><td><p>	न त्वहं स्ववशस्तात क्रियमाणं न मे प्रियम् ।<br>`न मंस्यन्ते दुरात्मानः पुत्रा मम जनार्दन ।।'	</p></td><td>	5-124-3a<br>5-124-3b	<p class="mw-empty-elt"></p></td></tr>
<tr><td><p>	अङ्ग दुर्योधनं कृष्ण मन्दं शास्त्रातिगं मम।<br>अनुनेतुं महाबाहो यतस्व पुरुषोत्तम ।।	</p></td><td>	5-124-4a<br>5-124-4b	<p class="mw-empty-elt"></p></td></tr>

<tr><td><p>	न श्रृणोति महाबाहो वचनं साधु भाषितम् ।<br>गान्धार्याश्च हृषीकेश विदुरस्य च धीमतः ।<br>अन्येषां चैव सुहृदां भीष्मादीनां हितैषिणाम् ।।	</p></td><td>	5-124-5a<br>5-124-5b<br>5-124-5c	<p class="mw-empty-elt"></p></td></tr>
<tr><td><p>	स त्वं पापमतिं क्रूरं पापचित्तमचेतनम् ।<br>अनुशाधि दुरात्मानं स्वयं दुर्योधनं नृपम् ।।	</p></td><td>	5-124-6a<br>5-124-6b	<p class="mw-empty-elt"></p></td></tr>
<tr><td><p>	सुहृत्कार्यं तु सुमहत्कृतं ते स्याञ्जनार्दन ।।	</p></td><td>	5-124-7a	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-124-8x	<p class="mw-empty-elt"></p></td></tr>
<tr><td><p>	ततोऽभ्यावृत्य वार्ष्णेयो दुर्योधनममर्षणम् ।<br>अब्रवीन्मधुरां वाचं सर्वधर्मार्थतत्त्ववित् ।।	</p></td><td>	5-124-8a<br>5-124-8b	<p class="mw-empty-elt"></p></td></tr>
<tr><td><p>	दुर्योधन निबोधेदं मद्वाक्यं कुरुसत्तम।<br>शर्मार्थं ते विशेषेण सानुबन्धस्य भारत ।।	</p></td><td>	5-124-9a<br>5-124-9b	<p class="mw-empty-elt"></p></td></tr>
<tr><td><p>	महाप्रज्ञकुले जातः साध्वेतत्कर्तुमर्हसि ।<br>श्रुतवृत्तोपसंपन्नः सर्वैः समुदितो गुणैः ।।	</p></td><td>	5-124-10a<br>5-124-10b	<p class="mw-empty-elt"></p></td></tr>
<tr><td><p>	दौष्कुलेया दुरात्मानो नृशंसा निरपत्रपाः ।<br>त एतदीदृशं कुर्युर्यथा त्वं तात मन्यसे ।।	</p></td><td>	5-124-11a<br>5-124-11b	<p class="mw-empty-elt"></p></td></tr>

<tr><td><p>	धर्मार्थयुक्ता लोकेऽस्मिन्प्रवृत्तिर्लक्ष्यते सताम्।<br>असतां विपरीता तु लक्ष्यते भरतर्षभ ।<br>विपरीता त्वियं वृत्तिरसकृल्लक्ष्यते त्वयि ।।	</p></td><td>	5-124-12a<br>5-124-12b<br>5-124-12c	<p class="mw-empty-elt"></p></td></tr>
<tr><td><p>	अधर्मश्चानुबन्धोऽत्र घोरः प्राणहरो महान् ।<br>अनिष्टश्चानिमित्तश्च न च शक्यश्च भारत ।।	</p></td><td>	5-124-13a<br>5-124-13b	<p class="mw-empty-elt"></p></td></tr>
<tr><td><p>	तमनर्थं परिहरन्नात्मश्रेयः करिष्यसि।<br>भ्रातॄणामथ भृत्यानां मित्राणां च परन्तप ।।	</p></td><td>	5-124-14a<br>5-124-14b	<p class="mw-empty-elt"></p></td></tr>
<tr><td><p>	अधर्म्यादयशस्याच्च कर्मणस्त्वं प्रमोक्ष्यसे ।।	</p></td><td>	5-124-15a	<p class="mw-empty-elt"></p></td></tr>

<tr><td><p>	प्राज्ञैः शूरैर्महोत्साहैरात्मवद्भिर्बहुश्रुतैः।<br>सन्धत्स्व पुरुषव्याघ्र पाण्डवैर्भरतर्षभ।<br>तद्धितं च प्रियं चैव धृतराष्ट्रस्य धीमतः ।।	</p></td><td>	5-124-16a<br>5-124-16b<br>5-124-16c	<p class="mw-empty-elt"></p></td></tr>
<tr><td><p>	पितामहस्य द्रोणस्य विदुरस्य महामतेः ।<br>कृपस्य सोमदत्तस्य बाह्लीकस्य च धीमतः ।।	</p></td><td>	5-124-17a<br>5-124-17b	<p class="mw-empty-elt"></p></td></tr>
<tr><td><p>	अश्वत्थाम्नो विकर्णस्य सञ्जयस्य विविंशतेः।<br>ज्ञातीनां चैव भूयिष्ठं मित्राणां च परन्तप ।।	</p></td><td>	5-124-18a<br>5-124-18b	<p class="mw-empty-elt"></p></td></tr>

<tr><td><p>	शमे शर्म भवेत्तात सर्वस्य जगतस्तथा।<br>ह्रीमानसि कुले जातः श्रुतवानानृशंस्यवान् ।<br>तिष्ठ तात पितुः शास्त्रे मातुश्च भरतर्षभ ।।	</p></td><td>	5-124-19a<br>5-124-19b<br>5-124-19c	<p class="mw-empty-elt"></p></td></tr>
<tr><td><p>	एतच्छ्रेयो हि मन्यन्ते पिता यच्छास्ति भारत ।<br>उक्तमापद्गतः पूर्वं पितुः स्मरसि शासनम् ।।	</p></td><td>	5-124-20a<br>5-124-20b	<p class="mw-empty-elt"></p></td></tr>
<tr><td><p>	रोचते ते पितुस्तात पाण्डवैः सह सङ्गमः।<br>सामात्यस्य कुरुश्रेष्ठ तत्तुभ्यां तात रोचताम् ।।	</p></td><td>	5-124-21a<br>5-124-21c	<p class="mw-empty-elt"></p></td></tr>
<tr><td><p>	श्रुत्वा यः सुहृदां शास्त्रं मर्त्यो न प्रतिपद्यते ।<br>विपाकान्ते दहत्येनं किंपाकमिव भक्षितम् ।।	</p></td><td>	5-124-22a<br>5-124-22b	<p class="mw-empty-elt"></p></td></tr>
<tr><td><p>	यस्तु निःश्रेयसं वाक्यं मोहान्न प्रतिपद्यते।<br>स दीर्घसूत्रो हीनार्थः पश्चात्तापेन युज्यते ।।	</p></td><td>	5-124-23a<br>5-124-23b	<p class="mw-empty-elt"></p></td></tr>
<tr><td><p>	यस्तु न्निःश्रेयसं श्रुत्वा प्राक्तदेवाभिपद्यते।<br>आत्मनो मतमुत्सृज्य स लोके सुखमेधते ।।	</p></td><td>	5-124-24a<br>5-124-24b	<p class="mw-empty-elt"></p></td></tr>
<tr><td><p>	योऽर्थकामस्य वचनं प्रातिकूल्यान्न मृष्यते।<br>शृणोति प्रतिकूलानि द्विषतां वशमेति सः ।।	</p></td><td>	5-124-25a<br>5-124-25b	<p class="mw-empty-elt"></p></td></tr>
<tr><td><p>	सतां मतमतिक्रम्य योऽसतां वर्तते मते।<br>शोचन्ते व्यसने तस्य सुहृदो नचिरादिव ।।	</p></td><td>	5-124-26a<br>5-124-26b	<p class="mw-empty-elt"></p></td></tr>
<tr><td><p>	मुख्यानमात्यानुत्सृज्य यो निहीनान्निषेवते ।<br>स घोरामापदं प्राप्य नोत्तारमधिगच्छति ।।	</p></td><td>	5-124-27a<br>5-124-27b	<p class="mw-empty-elt"></p></td></tr>
<tr><td><p>	योऽसत्सेवी वृथाचारो न श्रोता सुहृदां सताम्।<br>परान्वृणीति स्वान्द्वेष्टि तं गौस्त्यजति भारत ।।	</p></td><td>	5-124-28a<br>5-124-28b	<p class="mw-empty-elt"></p></td></tr>
<tr><td><p>	तत्वं विरुद्धा तैर्वीरैस्येतत्राणमिच्छसि ।<br>अशिष्टेभ्योऽसमर्थेभ्यो मूढेभ्यो भरतर्षभ ।।	</p></td><td>	5-124-29a<br>5-124-29b	<p class="mw-empty-elt"></p></td></tr>
<tr><td><p>	को हि शक्रसमाञ्ज्ञातीनतिक्रम्य महारथान् ।<br>अन्येभ्यस्त्राणमाशंसेत्त्वदन्यो भुवि मानवः ।।	</p></td><td>	5-124-30a<br>5-124-30b	<p class="mw-empty-elt"></p></td></tr>
<tr><td><p>	जन्मप्रभृति कौन्तेया नित्यं विनिकृतास्त्वया ।<br>न च ते जातु कुप्यन्ति धर्मात्मानो हि पाण्डवाः ।।	</p></td><td>	5-124-31a<br>5-124-31b	<p class="mw-empty-elt"></p></td></tr>
<tr><td><p>	मिथ्योपचरितास्तात जन्मप्रभृति बान्धवाः ।<br>त्वयि सम्यङ्भहाबाहो प्रतिपन्ना यशस्विनः ।।	</p></td><td>	5-124-32a<br>5-124-32b	<p class="mw-empty-elt"></p></td></tr>
<tr><td><p>	त्वयाऽपि प्रतिपत्तव्यं तथैव भरतर्षभ ।<br>स्वेषु बन्धुषु मुख्येषु मा मन्युवशमन्वगाः ।।	</p></td><td>	5-124-33a<br>5-124-33b	<p class="mw-empty-elt"></p></td></tr>
<tr><td><p>	त्रिवर्गयुक्तः प्राज्ञानामारम्भो भरतर्षभ ।<br>धर्मार्थावनुरुद्ध्यन्ते त्रिवर्गासंभवे नराः ।।	</p></td><td>	5-124-34a<br>5-124-34b	<p class="mw-empty-elt"></p></td></tr>
<tr><td><p>	पृथक्व विनिविष्टानां धर्मं धीरोऽनुरुध्यते।<br>मध्यमोऽर्थं कलिं बालः काममेवानुरुद्ध्यते ।।	</p></td><td>	5-124-35a<br>5-124-35b	<p class="mw-empty-elt"></p></td></tr>
<tr><td><p>	इन्द्रियैः प्राकृतो लोभाद्धर्मं विप्रजहाति यः ।<br>कामार्थावनुपायेन लिप्समानो विनश्यति ।।	</p></td><td>	5-124-36a<br>5-124-36b	<p class="mw-empty-elt"></p></td></tr>
<tr><td><p>	कामार्थौ लिप्समानस्तु धर्ममेवादितश्चरेत्।<br>न हि धर्मादपैत्यर्थः कामो वाऽपि कदाचन ।।	</p></td><td>	5-124-37a<br>5-124-37b	<p class="mw-empty-elt"></p></td></tr>
<tr><td><p>	उपायं धर्ममेवाहुस्त्रिवर्गस्य विशांपते ।<br>लिप्समानो हि तेनाशु कक्षेऽग्निरिव वर्धते ।।	</p></td><td>	5-124-38a<br>5-124-38b	<p class="mw-empty-elt"></p></td></tr>
<tr><td><p>	स त्वं तातानुपायेन लिप्ससे भरतर्षभ ।<br>आधिराज्यं महद्दीप्तं प्रथितं सर्वराजसु ।।	</p></td><td>	5-124-39a<br>5-124-39b	<p class="mw-empty-elt"></p></td></tr>

<tr><td><p>	आत्मानं तक्षति ह्येष वनं परशुना यथा।<br>यः सम्यग्वर्तमानेषु मिथ्या राजन्प्रवर्तते ।<br>न तस्य हि मतिं छिन्द्याद्यस्य नेच्छेत्पराभवम् ।।	</p></td><td>	5-124-40a<br>5-124-40b<br>5-124-40c	<p class="mw-empty-elt"></p></td></tr>
<tr><td><p>	अविच्छिन्नमतेरस्य कल्याणे धीयते मतिः।<br>आत्मवान्नावमन्येत त्रिषु लोकेषु भारत ।।	</p></td><td>	5-124-41a<br>5-124-41b	<p class="mw-empty-elt"></p></td></tr>
<tr><td><p>	अप्यन्यं प्राकृतं कञ्चित्किमु तान्पाण्डवर्षभान्।<br>अमर्षवशमापन्नो न किंचिद्बुद्व्यते जनः ।।	</p></td><td>	5-124-42a<br>5-124-42b	<p class="mw-empty-elt"></p></td></tr>
<tr><td><p>	छिद्यते ह्याततं सर्वं प्रमाणं पश्य भारत ।<br>श्रेयस्ते दुर्जनात्तात पाण्डवैः सह सङ्गतम् ।।	</p></td><td>	5-124-43a<br>5-124-43b	<p class="mw-empty-elt"></p></td></tr>
<tr><td><p>	तैर्हि संप्रीपमाणस्त्वं सर्वान्कामानवाप्स्यसि।<br>पाण्डवैर्निर्मितां भूमिं भुञ्जानो राजसत्तम ।।	</p></td><td>	5-124-44a<br>5-124-44b	<p class="mw-empty-elt"></p></td></tr>
<tr><td><p>	पाण्डवान्पृष्ठतः कृत्वा त्राणमाशससऽन्वतः ।<br>दुःशासने दुर्विषहे कर्णे चापि ससौबले ।।	</p></td><td>	5-124-45a<br>5-124-45b	<p class="mw-empty-elt"></p></td></tr>
<tr><td><p>	एतेष्वैश्वर्यमाधाय भूतिमिच्छसि भारत ।<br>न चैते तव पर्याप्ता ज्ञाने धर्मार्थयोस्तथा ।।	</p></td><td>	5-124-46a<br>5-124-46b	<p class="mw-empty-elt"></p></td></tr>
<tr><td><p>	विक्रमे चाप्यपर्याप्तः पाण्डवान्प्रति भारत।<br>न हीमे सर्वराजानः पर्याप्ताः सहितास्त्वया ।।	</p></td><td>	5-124-47a<br>5-124-47b	<p class="mw-empty-elt"></p></td></tr>
<tr><td><p>	क्रुद्धस्य भीमसेनस्य प्रेक्षितुं मुखमाहवे।<br>इदं सनिहितं तात समग्रं पार्थिवं बलम् ।।	</p></td><td>	5-124-48a<br>5-124-48b	<p class="mw-empty-elt"></p></td></tr>
<tr><td><p>	अयं भीष्मस्तथा द्रोणः कर्णश्चायं तथा कृपः ।<br>भूरिश्रवाः सौमदत्तिरश्वत्थामा जयद्रथः ।।	</p></td><td>	5-124-49a<br>5-124-49b	<p class="mw-empty-elt"></p></td></tr>

<tr><td><p>	अशक्ताः सर्व एवैते प्रतियोद्धुं धनञ्जयम् ।<br>अजेयो ह्यर्जुनः सङ्ख्ये सर्वैरपि सुरासुरैः ।<br>मानुषैरपि गन्धर्वैर्मा युद्धे चेत आधिथाः ।।	</p></td><td>	5-124-50a<br>5-124-50b<br>5-124-50c	<p class="mw-empty-elt"></p></td></tr>
<tr><td><p>	दृश्यतां वा पुमान्कश्चित्समग्रे पार्थिवे बले।<br>योऽर्जुनं समरे प्राप्य स्वस्तिमानाव्रजेद्गृहान् ।।	</p></td><td>	5-124-51a<br>5-124-51b	<p class="mw-empty-elt"></p></td></tr>
<tr><td><p>	किं ते जनक्षयेणेह कृतेन भरतर्षभ ।<br>यस्मिञ्चिते जितं ते स्यात्पुमानेकः स दृश्यतां ।।	</p></td><td>	5-124-52a<br>5-124-52b	<p class="mw-empty-elt"></p></td></tr>
<tr><td><p>	यः सदेवान्सगन्धर्वान्सयक्षासुरपन्नगान् ।<br>अजयत्खाण्डवप्रस्थे कस्तं युद्धेय मानवः ।।	</p></td><td>	5-124-53a<br>5-124-53b	<p class="mw-empty-elt"></p></td></tr>
<tr><td><p>	तथा विराटनगरे श्रूयते महदद्भुतम्।<br>एकस्य च बहूनां च पर्याप्तं तन्निदर्शनम् ।।	</p></td><td>	5-124-54a<br>5-124-54b	<p class="mw-empty-elt"></p></td></tr>

<tr><td><p>	युद्धे येन महादेवः साक्षात्सन्तोषितः शिवः ।<br>तमजेयमनाधृष्यं विजेतुं जिष्णुमच्युतम् ।<br>आशंससीह समरे वीरमर्जुनमूर्जितम् ।।	</p></td><td>	5-124-55a<br>5-124-55b<br>5-124-55c	<p class="mw-empty-elt"></p></td></tr>
<tr><td><p>	मद्द्वितीयं पुनः पार्थं कः प्रार्थयितुमर्हति ।<br>युद्धे प्रतीपमायान्तमपि साक्षात्पुरन्दरः ।।	</p></td><td>	5-124-56a<br>5-124-56b	<p class="mw-empty-elt"></p></td></tr>
<tr><td><p>	बाहुभ्यामुद्वहेद्भूमिं दहेत्क्रुद्ध इमाः प्रजाः ।<br>पातयेत्रिदिवाद्देवान्योऽर्जुनं समरे जयेत् ।।	</p></td><td>	5-124-57a<br>5-124-57b	<p class="mw-empty-elt"></p></td></tr>
<tr><td><p>	पश्य पुत्रांस्तथा भ्रातॄञ्ज्ञातीन्संबन्धिनस्तथा।<br>त्वत्कृते न विनश्येयुरिमे भरतसत्तमाः ।।	</p></td><td>	5-124-58a<br>5-124-58b	<p class="mw-empty-elt"></p></td></tr>
<tr><td><p>	अस्तु शेषं कौरवाणां मा पराभूदिदं कुलम् ।<br>कुलघ्न इति नोच्येथा नष्टकीर्तिर्नराधिप ।।	</p></td><td>	5-124-59a<br>5-124-59b	<p class="mw-empty-elt"></p></td></tr>
<tr><td><p>	त्वामेव स्थापयिष्यन्ति यौवराज्ये महारथाः ।<br>महाराज्येऽपि पितरं धृतराष्ट्रं जनेश्वरम् ।।	</p></td><td>	5-124-60a<br>5-124-60b	<p class="mw-empty-elt"></p></td></tr>
<tr><td><p>	मा तात श्रियमायान्तीमवमंस्थाः समुद्यताम् ।<br>अर्धं प्रदाय पार्थेभ्यो महतीं श्रियमाप्नुहि ।।	</p></td><td>	5-124-61a<br>5-124-61b	<p class="mw-empty-elt"></p></td></tr>
<tr><td><p>	पाण्डवैः संशमं कृत्वा कृत्वा च सुहृदां वचः ।<br>संप्रीयमाणो मित्रैश्च चिरं भद्राण्यवाप्स्यसि ।।	</p></td><td>	5-124-62a<br>5-124-62b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि भगवद्यानपर्वणि <br>चतुर्विंशत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>