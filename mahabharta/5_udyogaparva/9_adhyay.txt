				
<tbody><tr><td><p>	<b>युधिष्ठिर उवाच।</b>	</p></td><td>	5-9-1x	<p class="mw-empty-elt"></p></td></tr>
<tr><td><p>	कथमिन्द्रेण राजेन्द्र सभार्येण महात्मना ।<br>दुःखं प्राप्तं परं घोरमेतदिच्छामि वेदितुम् ।।	</p></td><td>	5-9-1a<br>5-9-1b	<p class="mw-empty-elt"></p></td></tr>
<tr><td><p>	<b>शल्य उवाच।</b>	</p></td><td>	5-9-2x	<p class="mw-empty-elt"></p></td></tr>
<tr><td><p>	शृणु राजन्पुरावृत्तमितिहासं पुरातनम्।<br>सभार्येण यथा प्राप्तं दुःखमिन्द्रेण भारत ।।	</p></td><td>	5-9-2a<br>5-9-2b	<p class="mw-empty-elt"></p></td></tr>
<tr><td><p>	त्वष्टा प्रजापतिर्ह्यासीद्देवश्रेष्ठो महातपाः ।<br>स पुत्रं वै त्रिशिरसमिन्द्रद्रोहात्किलासृजत् ।।	</p></td><td>	5-9-3a<br>5-9-3b	<p class="mw-empty-elt"></p></td></tr>
<tr><td><p>	ऐन्द्रं स प्रार्थयत्स्थानं विश्वरूपो महाद्युतिः ।<br>तैस्त्रिभिर्वदनैर्घोरैः सूर्येन्दुज्वलनोपमैः ।।	</p></td><td>	5-9-4a<br>5-9-4b	<p class="mw-empty-elt"></p></td></tr>
<tr><td><p>	वेदानेकेन सोऽधीते सुरामेकेन चापिबत्।<br>एकेन च दिशः सर्वाः पिबन्निव निरीक्षते ।।	</p></td><td>	5-9-5a<br>5-9-5b	<p class="mw-empty-elt"></p></td></tr>
<tr><td><p>	स तपस्वी मुदुर्दान्तो धर्मे तपसि चोद्यतः ।<br>तपस्तस्य महत्तीव्रं सुदुश्चरमरिन्दम ।।	</p></td><td>	5-9-6a<br>5-9-6b	<p class="mw-empty-elt"></p></td></tr>
<tr><td><p>	तस्य दृष्ट्वा तपोवीर्यं सत्यं चामिततेजसः ।<br>विषादमगमच्छक्र इन्द्रोऽयं मा भवेदिति ।।	</p></td><td>	5-9-7a<br>5-9-7b	<p class="mw-empty-elt"></p></td></tr>
<tr><td><p>	कथं सज्जेच्च भोगेषु न च तप्येन्महत्तपः ।<br>विवर्धमानस्त्रिशिराः सर्वं हि भुवनं ग्रसेत् ।।	</p></td><td>	5-9-8a<br>5-9-8b	<p class="mw-empty-elt"></p></td></tr>
<tr><td><p>	इति संचिन्त्य बहुधा बुद्धिमान्भरतर्षभ ।<br>आज्ञापयत्सोऽप्सरसस्त्वष्टृपुत्रप्रलोभने ।।	</p></td><td>	5-9-9a<br>5-9-9b	<p class="mw-empty-elt"></p></td></tr>
<tr><td><p>	यथा स सज्जेत्रिशिराः कामभोगेषु वै भृशम् ।<br>क्षिप्रं कुरुत गच्छध्वं प्रलोभयत माचिरम् ।।	</p></td><td>	5-9-10a<br>5-9-10b	<p class="mw-empty-elt"></p></td></tr>
<tr><td><p>	शृङ्गारवेषाः सुश्रोण्यो हारैर्युक्ता मनोहरैः ।<br>हावभावसमायुक्ताः सर्वाः सौन्दर्यशोभिताः ।।	</p></td><td>	5-9-11a<br>5-9-11b	<p class="mw-empty-elt"></p></td></tr>
<tr><td><p>	प्रलोभयत भद्रं वः शमयध्वं भयं मम।<br>अस्वस्थं ह्यात्मनात्मानं लक्षयामि वराङ्गनाः ।।	</p></td><td>	5-9-12a<br>5-9-12b	<p class="mw-empty-elt"></p></td></tr>
<tr><td><p>	भयं तन्मे महाघोरं क्षिप्रं नाशयताबलाः ।	</p></td><td>	5-9-13a	<p class="mw-empty-elt"></p></td></tr>
<tr><td><p>	<b>अप्सरस ऊचुः।</b>	</p></td><td>	5-9-13x	<p class="mw-empty-elt"></p></td></tr>
<tr><td><p>	तथा यत्नं करिष्यामः शक्र तस्य प्रलोभने।<br>यथा नावाप्स्यसि भयं तस्माद्बलनिषूदन ।।	</p></td><td>	5-9-13b<br>5-9-13c	<p class="mw-empty-elt"></p></td></tr>
<tr><td><p>	निर्दहन्निव चक्षुर्भ्यां योऽसावास्ते तपोनिधिः।<br>तं प्रलोयितुं देव गच्छामः सहिता वयम् ।।	</p></td><td>	5-9-14a<br>5-9-14b	<p class="mw-empty-elt"></p></td></tr>
<tr><td><p>	यतिष्यामो वशे कर्तुं व्यपनेतुं च ते भयम् ।	</p></td><td>	5-9-15a	<p class="mw-empty-elt"></p></td></tr>
<tr><td><p>	<b>शल्य उवाच।</b>	</p></td><td>	5-9-15x	<p class="mw-empty-elt"></p></td></tr>
<tr><td><p>	इन्द्रेण तास्त्वनुज्ञाता जग्मुस्त्रिशिरसोऽन्तिकम्।<br>तत्र ता विविधैर्भावैर्लोभयन्त्यो वराङ्गनाः ।।	</p></td><td>	5-9-15b<br>5-9-15c	<p class="mw-empty-elt"></p></td></tr>
<tr><td><p>	नृत्तं संदर्शयामासुस्तथैवाङ्गेषु सौष्ठवम्।<br>नाभ्यगच्छत्प्रहर्षं ताः स पश्यन्सुमहातपाः ।।	</p></td><td>	5-9-16a<br>5-9-16b	<p class="mw-empty-elt"></p></td></tr>
<tr><td><p>	इन्द्रियाणि वशे कृत्वा पूर्णसागरसन्निभः।<br>तास्तु यत्नं परं कृत्वा पुनः शक्रमुपस्थिताः ।।	</p></td><td>	5-9-17a<br>5-9-17b	<p class="mw-empty-elt"></p></td></tr>
<tr><td><p>	कृताञ्जलिपुटाः सर्वा देवराजमथाब्रुवन्।<br>न स शक्यः सुदुर्धर्षो धैर्याच्चालयितुं प्रभो ।।	</p></td><td>	5-9-18a<br>5-9-18b	<p class="mw-empty-elt"></p></td></tr>
<tr><td><p>	यत्ते कार्यं महाभाग क्रियतां तदनन्तरम् ।<br>संपूज्याप्सरसः शक्रो विसृज्य च महामतिः ।।	</p></td><td>	5-9-19a<br>5-9-19b	<p class="mw-empty-elt"></p></td></tr>
<tr><td><p>	चिन्तयामास तस्यैव वधोपायं युधिष्ठिर।<br>स तूष्णीं चिन्तयन्वीरो देवराजः प्रतापवान् ।।	</p></td><td>	5-9-20a<br>5-9-20b	<p class="mw-empty-elt"></p></td></tr>
<tr><td><p>	विनिश्चितमतिर्धीमान्वधे त्रिशिरसोऽभवत्।<br>वज्रमस्य क्षिपाम्यद्य स क्षिप्रं नभविष्यति ।।	</p></td><td>	5-9-21a<br>5-9-21b	<p class="mw-empty-elt"></p></td></tr>
<tr><td><p>	शत्रुः प्रवृद्धो नोपेक्ष्यो दुर्बलोऽपि बलीयसा।<br>शास्त्रबुद्ध्या विनिश्चित्य कृत्वा बुद्धिं वधे दृढाम् ।।	</p></td><td>	5-9-22a<br>5-9-22b	<p class="mw-empty-elt"></p></td></tr>
<tr><td><p>	अथ वैश्वानरनिभं घोररूपं भयावहम्।<br>मुमोच वज्रं संक्रुद्धः शक्रस्त्रिशिरसं प्रति ।।	</p></td><td>	5-9-23a<br>5-9-23b	<p class="mw-empty-elt"></p></td></tr>
<tr><td><p>	स पपात हतस्तेन वज्रेण दृढमाहतः।<br>पर्वतस्येव शिखरं प्रणुन्नं मेदिनीतले ।।	</p></td><td>	5-9-24a<br>5-9-24b	<p class="mw-empty-elt"></p></td></tr>
<tr><td><p>	तं तु वज्रहतं दृष्ट्वा शयानमचलोपमम्।<br>न शर्म लेभे देवेन्द्रो दीपिततस्तस्य तेजसा ।।	</p></td><td>	5-9-25a<br>5-9-25b	<p class="mw-empty-elt"></p></td></tr>
<tr><td><p>	हतोऽपि दीप्ततेजाः स जीवन्निव हि दृश्यते।<br>घातितस्य शिरांस्याजौ जीवन्तीवाद्भुतानि वै ।।	</p></td><td>	5-9-26a<br>5-9-26b	<p class="mw-empty-elt"></p></td></tr>

<tr><td><p>	` शिरांसि तस्याजायन्त त्रीण्येव शकुनास्त्रयः।<br>तित्तिरिः कलविङ्कश्च तथैव च कपिञ्जलः ।<br>विश्वरूपशिरांस्येव जायन्ते तानि भारत ' ।।	</p></td><td>	5-9-27a<br>5-9-27b<br>5-9-27c	<p class="mw-empty-elt"></p></td></tr>
<tr><td><p>	ततोऽतिभीतगात्रस्तु शक्र आस्ते विचारयन्।<br>अथाजगाम परशुं स्कन्धेनादाय वर्धकिः ।।	</p></td><td>	5-9-28a<br>5-9-28b	<p class="mw-empty-elt"></p></td></tr>
<tr><td><p>	तदरण्यं महाराज यत्रास्तेऽसौ निपातितः ।<br>स भीतस्तत्र तक्षाणं घटमानं शचीपतिः ।।	</p></td><td>	5-9-29a<br>5-9-29b	<p class="mw-empty-elt"></p></td></tr>
<tr><td><p>	अपश्यदब्रवीच्चैनं सत्वरं पाकशासनः ।<br>क्षिप्रं छिन्धि शिरांस्यस्य कुरुष्व वचनं मम ।।	</p></td><td>	5-9-30a<br>5-9-30b	<p class="mw-empty-elt"></p></td></tr>
<tr><td><p>	<b>तक्षोवाच।</b>	</p></td><td>	5-9-31x	<p class="mw-empty-elt"></p></td></tr>
<tr><td><p>	महास्कन्धो भृशं ह्येष परशुर्नभविष्यति।<br>कर्तुं चाहं न शक्ष्यामि कर्म राद्भिर्विगर्हितम् ।।	</p></td><td>	5-9-31a<br>5-9-31b	<p class="mw-empty-elt"></p></td></tr>
<tr><td><p>	<b>इन्द्र उवाच।</b>	</p></td><td>	5-9-32x	<p class="mw-empty-elt"></p></td></tr>
<tr><td><p>	मा भैस्त्वं शीघ्रमेतद्वै कुरुष्व वचनं मम।<br>मत्प्रसादाद्धि ते शस्त्रं वज्रकल्पं भविष्यति ।।	</p></td><td>	5-9-32a<br>5-9-32b	<p class="mw-empty-elt"></p></td></tr>
<tr><td><p>	<b>तक्षोवाच।</b>	</p></td><td>	5-9-33x	<p class="mw-empty-elt"></p></td></tr>
<tr><td><p>	कं भवन्तमहं विद्यां घोरकर्माणमद्य वै।<br>एतदिच्छाम्यहं श्रोतुं तत्त्वेन कथयस्व मे ।।	</p></td><td>	5-9-33a<br>5-9-33b	<p class="mw-empty-elt"></p></td></tr>
<tr><td><p>	<b>इन्द्र उवाच।</b>	</p></td><td>	5-9-34x	<p class="mw-empty-elt"></p></td></tr>
<tr><td><p>	अहमिन्द्रो देवराजस्तक्षन्विदितमस्तु ते।<br>कुरुष्वैतद्यथोक्तं मे तक्षन्माऽत्र विचारय ।।	</p></td><td>	5-9-34a<br>5-9-34b	<p class="mw-empty-elt"></p></td></tr>
<tr><td><p>	` मया हि निहतः शेते त्रिशिरास्त्वं च विद्वि वै।	</p></td><td>	5-9-35a	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-9-35x	<p class="mw-empty-elt"></p></td></tr>
<tr><td><p>	स प्रह्वः प्राञ्जलिर्भूत्वा इदं वचनमब्रवीत्' ।।	</p></td><td>	5-9-35b	<p class="mw-empty-elt"></p></td></tr>
<tr><td><p>	क्रूरेण नापत्रपसे कथं शक्रेह कर्मणा।<br>ऋषिपुत्रमिमं हत्वा ब्रह्महत्याभयं न ते ।।	</p></td><td>	5-9-36a<br>5-9-36b	<p class="mw-empty-elt"></p></td></tr>
<tr><td><p>	<b>शक्र उवाच।</b>	</p></td><td>	5-9-37x	<p class="mw-empty-elt"></p></td></tr>
<tr><td><p>	पश्चाद्धर्मं चरिष्यामि पावनार्थ सुदुश्चरम्।<br>शत्रुरेष महावीर्यो वज्रेण निहतो मया ।।	</p></td><td>	5-9-37a<br>5-9-37b	<p class="mw-empty-elt"></p></td></tr>
<tr><td><p>	अद्यापि चाहमुद्विग्नस्तक्षन्नस्माद्बिभेमि वै।<br>क्षिप्रं छिन्धि शिरांसि त्वं करिष्येऽनुग्रहं तव ।।	</p></td><td>	5-9-38a<br>5-9-38b	<p class="mw-empty-elt"></p></td></tr>
<tr><td><p>	शिरः पशोस्ते दास्यन्ति भागं यज्ञेषु मानवाः ।<br>एष तेऽनुग्रहस्तक्षन्क्षिप्रं कुरु मम प्रियम् ।।	</p></td><td>	5-9-39a<br>5-9-39b	<p class="mw-empty-elt"></p></td></tr>
<tr><td><p>	<b>शल्य उवाच।</b>	</p></td><td>	5-9-40x	<p class="mw-empty-elt"></p></td></tr>
<tr><td><p>	एतच्छ्रुत्वा तु तक्षा स महेन्द्रवचनात्तदा।<br>शिरांस्यथ त्रिशिरसः कुठारेणाच्छिनत्तदा।।	</p></td><td>	5-9-40a<br>5-9-40b	<p class="mw-empty-elt"></p></td></tr>
<tr><td><p>	निकृत्तेषु ततस्तेषु निष्क्रामन्नण्डजास्त्वथ।<br>कपिञ्जलास्तित्तिराश्च कलविङ्काश्च सर्वशः ।।	</p></td><td>	5-9-41a<br>5-9-41b	<p class="mw-empty-elt"></p></td></tr>
<tr><td><p>	येन वेदानधीते स्म पिबते सोममेव च।<br>तस्माद्वक्रार्द्विनिश्चेरुः क्षिप्रं तस्य कपिञ्जलाः ।।	</p></td><td>	5-9-42a<br>5-9-42b	<p class="mw-empty-elt"></p></td></tr>
<tr><td><p>	येन सर्वा दिशो राजन्पिबन्निव नीरीक्षते।<br>तस्माद्वक्राद्विनिश्चेरुस्तित्तिरास्तस्य पाण्डव ।।	</p></td><td>	5-9-43a<br>5-9-43b	<p class="mw-empty-elt"></p></td></tr>
<tr><td><p>	यत्सुरापं तु तस्यासीद्वक्रं त्रिशिरसस्तदा।<br>कलविङ्काः समुत्पेतुः श्येनाश्च भरतर्षभ ।।	</p></td><td>	5-9-44a<br>5-9-44b	<p class="mw-empty-elt"></p></td></tr>
<tr><td><p>	ततस्तेषु निकृत्तेषु विज्वरो मघवानथ।<br>`तक्ष्णे तथा वरं दत्त्वा प्रहृष्टस्त्रिदशेश्वरः ।।'	</p></td><td>	5-9-45a<br>5-9-45b	<p class="mw-empty-elt"></p></td></tr>
<tr><td><p>	जगाम त्रिदिवं देवस्तक्षाऽपि स्वगृहान्ययौ।<br>मेने कृतार्थमात्मानं हत्वा शत्रुं सुरारिहा ।।	</p></td><td>	5-9-46a<br>5-9-46b	<p class="mw-empty-elt"></p></td></tr>
<tr><td><p>	` तक्षापि स्वगृहं गत्वा नैव शंसति कस्यचित्।<br>अथैनं नाभिजानन्ति वर्षमेकं तथागतम् ।।	</p></td><td>	5-9-47a<br>5-9-47b	<p class="mw-empty-elt"></p></td></tr>
<tr><td><p>	अथ संवत्सरे पूर्णे भूताः पशुपतेः प्रभो।<br>तमाक्रोशन्त मघवान्नः प्रभुर्ब्रह्महा इति।	</p></td><td>	5-9-48a<br>5-9-48b	<p class="mw-empty-elt"></p></td></tr>
<tr><td><p>	तत इन्द्रो व्रतं घोरमाचरत्पाकशासनः।<br>तपसा च सुसंयुक्तः सह देवैर्मरुद्गणैः ।।	</p></td><td>	5-9-49a<br>5-9-49b	<p class="mw-empty-elt"></p></td></tr>
<tr><td><p>	समुद्रेषु पृथिव्यां च वनस्पतिषु स्त्रीषु च।<br>विभज्य ब्रह्महत्यां च तान्वरैरप्ययोजयत् ।।	</p></td><td>	5-9-50a<br>5-9-50b	<p class="mw-empty-elt"></p></td></tr>
<tr><td><p>	वरदस्तु वरं दत्त्वा पृथिव्यै सागराय च।<br>वनस्पतिभ्यः स्त्रीभ्यश्च ब्रह्महत्यां नुनोद ताम्।।	</p></td><td>	5-9-51a<br>5-9-51b	<p class="mw-empty-elt"></p></td></tr>
<tr><td><p>	ततस्तु शुद्धो भगवान्देवैर्लोकैश्च पूजितः ।<br>इन्द्रस्थानमुपातिष्ठत्पूज्यमानो महर्षिभिः' ।।	</p></td><td>	5-9-52a<br>5-9-52b	<p class="mw-empty-elt"></p></td></tr>
<tr><td><p>	त्वष्टा प्रजापतिः श्रुत्वा शक्रेणाथ हतं सुतम्।<br>क्रोधसंरक्तनयन इदं वचनमब्रवीत् ।।	</p></td><td>	5-9-53a<br>5-9-53b	<p class="mw-empty-elt"></p></td></tr>
<tr><td><p>	<b>त्वष्टोवाच।</b>	</p></td><td>	5-9-54x	<p class="mw-empty-elt"></p></td></tr>
<tr><td><p>	तप्यमानं तपो नित्यं क्षान्तं दान्तं जितेन्द्रियम्।<br>विनाऽपराधेन यतः पुत्रं हिंसितवान्मम ।।	</p></td><td>	5-9-54a<br>5-9-54b	<p class="mw-empty-elt"></p></td></tr>

<tr><td><p>	तस्माच्छक्रविनाशाय वृत्रमुत्पादयाम्यहम्।<br>लोकाः पश्यन्तु मे वीर्यं तपसश्च बलं महम् ।<br>स च पश्यतु देवेन्द्रो दुरात्मा पापचेतनः ।।	</p></td><td>	5-9-55a<br>5-9-55b<br>5-9-55c	<p class="mw-empty-elt"></p></td></tr>
<tr><td><p>	उपस्पृश्य ततः क्रुद्धस्तपस्वी सुमहायशाः ।<br>अग्नौ हुत्वा समुत्पाद्य घोरं वृत्रमुवाच ह ।।	</p></td><td>	5-9-56a<br>5-9-56b	<p class="mw-empty-elt"></p></td></tr>
<tr><td><p>	इन्द्रशत्रो विवर्धस्व प्रभावात्तपसो मम।<br>सोऽवर्घत दिवं स्तब्ध्वा सूर्यवैश्वानरोपमः ।।	</p></td><td>	5-9-57a<br>5-9-57b	<p class="mw-empty-elt"></p></td></tr>
<tr><td><p>	किं करोमीति चोवाच कालसूर्य इवोदितः।<br>शक्रं जहीति चाप्युक्तो जगाम त्रिदिवं ततः ।।	</p></td><td>	5-9-58a<br>5-9-58b	<p class="mw-empty-elt"></p></td></tr>
<tr><td><p>	ततो युद्धं समभवद्वृत्रवासवयोर्महत्।<br>संक्रुद्धयोर्महाघोरं प्रसक्तं कुरुसत्तम ।।	</p></td><td>	5-9-59a<br>5-9-59b	<p class="mw-empty-elt"></p></td></tr>
<tr><td><p>	ततो जग्राह देवेन्द्रं वृत्रो वीरः शतक्रतुम् ।<br>अपावृत्याक्षिपद्वक्रे शक्रं कोपसमन्वितः ।।	</p></td><td>	5-9-60a<br>5-9-60b	<p class="mw-empty-elt"></p></td></tr>
<tr><td><p>	ग्रस्ते वृत्रेण शक्रे तु संभ्रान्तास्त्रिदिवेश्वराः।<br>असृजंस्ते महासत्वा जृम्भिकां वृत्रनाशिनीम् ।।	</p></td><td>	5-9-61a<br>5-9-61b	<p class="mw-empty-elt"></p></td></tr>
<tr><td><p>	विजृम्भमाणस्य ततो वृत्रस्यास्यादपावृतात्।<br>स्वान्यङ्गान्यभिसंक्षिप्य निष्क्रान्तो बलनाशनः ।।	</p></td><td>	5-9-62a<br>5-9-62b	<p class="mw-empty-elt"></p></td></tr>
<tr><td><p>	ततः प्रभृति लोकस्य जृम्भिका प्राणिसंश्रिता।<br>जहृषुश्च सुराः सर्वे शक्रं दृष्ट्वा विनिःसृतम् ।।	</p></td><td>	5-9-63a<br>5-9-63b	<p class="mw-empty-elt"></p></td></tr>
<tr><td><p>	ततः प्रववृते युद्धं वृत्रवासवयोः पुनः ।<br>संरब्धयोस्तदा घोरं सुचिरं भरतर्षभ ।।	</p></td><td>	5-9-64a<br>5-9-64b	<p class="mw-empty-elt"></p></td></tr>
<tr><td><p>	यदा व्यवर्धत रणे वृत्रो बलसमन्वितः।<br>त्वष्टुस्तेजोबलाविद्धस्तदा शक्रो न्यवर्तत।	</p></td><td>	5-9-65a<br>5-9-65b	<p class="mw-empty-elt"></p></td></tr>
<tr><td><p>	निवृत्ते च तदा देवा विषादमगमन्परम् ।<br>समेत्य सह शक्रेण त्वष्टुस्तेजोविमोहिताः ।।	</p></td><td>	5-9-66a<br>5-9-66b	<p class="mw-empty-elt"></p></td></tr>
<tr><td><p>	अमन्त्रयन्त ते सर्वे मुनिभिः सह भारत।<br>किं कार्यमिति वै राजन्विचिन्त्य भयमोहिताः ।।	</p></td><td>	5-9-67a<br>5-9-67b	<p class="mw-empty-elt"></p></td></tr>
<tr><td><p>	जग्मुः सर्वे महात्मानं मनोभिर्विष्णुमव्ययम्।<br>उपविष्टा मन्दराग्रे सर्वे वृत्रवधेप्सवः ।।	</p></td><td>	5-9-68a<br>5-9-68b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>सेनोद्योगपर्वणि नवमोऽध्यायः ।।	</p></td><td>		<p class="mw-empty-elt"></p></td></tr></tbody>