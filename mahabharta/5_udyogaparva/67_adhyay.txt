				
<tbody><tr><td><p>	<b>सञ्जय उवाच।</b>	</p></td><td>	5-67-1x	<p class="mw-empty-elt"></p></td></tr>
<tr><td><p>	अर्जुनो वासुदेवश्च धन्विनौ परमार्थितौ।<br>कामादन्यत्र संभूतौ सर्वभावाय संमितौ।।	</p></td><td>	5-67-1a<br>5-67-1b	<p class="mw-empty-elt"></p></td></tr>
<tr><td><p>	व्यामान्तरं समास्थय यथामुक्तं मनस्विनः ।<br>चक्रं तद्वासुदेवस्य मायया वर्तते विभो।।	</p></td><td>	5-67-2a<br>5-67-2b	<p class="mw-empty-elt"></p></td></tr>
<tr><td><p>	सापह्नवं कौरवेषु पाण्डवानां सुसंमतम्।<br>सारासारबलं ज्ञातुं तेजःपुञ्जावभासितम् ।।	</p></td><td>	5-67-3a<br>5-67-3b	<p class="mw-empty-elt"></p></td></tr>
<tr><td><p>	नरकं शम्बरं चैव कंसं चैद्यं च माधवः।<br>जितवान्घोरसङ्काशान्क्रीडन्निव महाबलः ।।	</p></td><td>	5-67-4a<br>5-67-4b	<p class="mw-empty-elt"></p></td></tr>
<tr><td><p>	पृथिवीं चान्तरिक्षं च द्यां चैव पुरुषोत्तमः ।<br>मनसैव विशिष्टात्मा नयत्यात्मवशं वशी ।।	</p></td><td>	5-67-5a<br>5-67-5b	<p class="mw-empty-elt"></p></td></tr>
<tr><td><p>	भूयो भूयो हि यद्राजन्पृच्छसे पाण्डवान्प्रति ।<br>सारासारबलं ज्ञातुं तत्समासेन मे शृणु ।।	</p></td><td>	5-67-6a<br>5-67-6b	<p class="mw-empty-elt"></p></td></tr>
<tr><td><p>	एकतो वा जगत्कृत्स्नमेकतो वा जनार्दनः।<br>सारतो जगतः कृत्स्नादतिरिक्तो जनार्दनः ।।	</p></td><td>	5-67-7a<br>5-67-7b	<p class="mw-empty-elt"></p></td></tr>
<tr><td><p>	भस्म कुर्याञ्जगदिदं मनसैव जनार्दनः ।<br>न तु कृत्स्नं जगच्छक्तं किञ्चित्कर्तुं जनार्दने ।।	</p></td><td>	5-67-8a<br>5-67-8b	<p class="mw-empty-elt"></p></td></tr>
<tr><td><p>	यतः सत्यं यतो धर्मो यतो ह्रीरार्जवं यतः।<br>ततो भवति गोविन्दो यतः कृष्णस्ततो जयः ।।	</p></td><td>	5-67-9a<br>5-67-9b	<p class="mw-empty-elt"></p></td></tr>
<tr><td><p>	पृथिवीं चान्तरिक्षं च दिवं च पुरुषोत्तमः।<br>विचेष्टयति भूतात्मा क्रीडन्निव जनार्दनः ।।	</p></td><td>	5-67-10a<br>5-67-10b	<p class="mw-empty-elt"></p></td></tr>
<tr><td><p>	स कृत्वा पाण्डवान्सत्रं लोकं संमोहयन्निव ।<br>अधर्मनिरतान्मूढान्दग्धुमिच्छति ते सुतान् ।।	</p></td><td>	5-67-11a<br>5-67-11b	<p class="mw-empty-elt"></p></td></tr>
<tr><td><p>	कालचक्रं जगच्चक्रं युगचक्रं च केशवः।<br>आत्मयोगेन भगवान्परिवर्तयतेऽनिशम् ।।	</p></td><td>	5-67-12a<br>5-67-12b	<p class="mw-empty-elt"></p></td></tr>
<tr><td><p>	कालस्य च हि मृत्योश्च जङ्गमस्थावरस्य च ।<br>ईष्टे हि भगवानेकः सत्यमेतद्ब्रवीमि ते ।।	</p></td><td>	5-67-13a<br>5-67-13b	<p class="mw-empty-elt"></p></td></tr>
<tr><td><p>	ईशन्नपि महायोगी सर्वस्य जगतो हरिः।<br>कर्माण्यारभते कर्तुं कीनाश इव दुर्बलः ।।	</p></td><td>	5-67-14a<br>5-67-14b	<p class="mw-empty-elt"></p></td></tr>
<tr><td><p>	तेन वञ्चयते लोकान्मायायोगेन केशवः ।<br>ये तमेव प्रपद्यन्ते न ते मुह्यन्ति मानवाः ।।	</p></td><td>	5-67-15a<br>5-67-15b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>यानसन्धिपर्वणि सप्तषष्टितमोऽध्यायः ।।	</p></td><td>		<p class="mw-empty-elt"></p></td></tr></tbody>