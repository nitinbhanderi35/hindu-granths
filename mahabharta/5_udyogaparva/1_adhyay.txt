				
<tbody><tr><td><p>	<b>श्रीवेदव्यासाय नमः।</b>	</p></td><td>	5-1-1x	<p class="mw-empty-elt"></p></td></tr>
<tr><td><p>	नारायणं नमस्कृत्य नरं चैव नरोत्तमम्।<br>देवीं सरस्वतीं चैव ततो जयमुदीरयेत् ।।	</p></td><td>	5-1-1a<br>5-1-1b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-1-1x	<p class="mw-empty-elt"></p></td></tr>

<tr><td><p>	कृत्वा विवाहं तु कुरुप्रवीरा-<br>स्तदाऽभिमन्योर्मुदिताः सपक्षाः।<br>विश्रम्य रात्रावुषसि प्रतीताः<br>सभां विराटस्य ततोऽभिजग्मुः ।।	</p></td><td>	5-1-1a<br>5-1-1b<br>5-1-1c<br>5-1-1d	<p class="mw-empty-elt"></p></td></tr>

<tr><td><p>	सभा तु सा मत्स्यपतेः समृद्धा<br>मणिप्रवेकोत्तमरत्नचित्रा।<br>न्यस्तासना माल्यवती सुगन्धा<br>तामभ्ययुस्ते नरराजवर्याः।।	</p></td><td>	5-1-2a<br>5-1-2b<br>5-1-2c<br>5-1-2d	<p class="mw-empty-elt"></p></td></tr>

<tr><td><p>	अथासनान्याविशतां पुरस्ता-<br>दुभौ विराटद्रुपदौ नरेन्द्रौ।<br>वृद्धौ च मान्यौ पृथिवीपतीनां<br>पित्रा समं तमजनार्दनौ च ।।	</p></td><td>	5-1-3a<br>5-1-3b<br>5-1-3c<br>5-1-3d	<p class="mw-empty-elt"></p></td></tr>

<tr><td><p>	पाञ्चालराजस्य समीपतस्तु<br>शिनिप्रवीरः सहरौहिणेयः<br>मत्स्यस्य राज्ञस्तु सुसन्निकृष्टौ<br>जनार्दनश्चैव युधिष्ठिरश्च।।	</p></td><td>	5-1-4a<br>5-1-4b<br>5-1-4c<br>5-1-4d	<p class="mw-empty-elt"></p></td></tr>

<tr><td><p>	सुताश्च सर्वे द्रुपदस्य राज्ञो<br>भीमार्जुनौ माद्रवतीसुतौ च।<br>प्रद्युम्नसाम्बौ च युधि प्रवीरौ<br>विराटपुत्रैश्च सहाभिमन्युः ।।	</p></td><td>	5-1-5a<br>5-1-5b<br>5-1-5c<br>5-1-5d	<p class="mw-empty-elt"></p></td></tr>

<tr><td><p>	सर्वे च शूराः पितृभिः समाना<br>वीर्येण रूपेण बलेन चैव।<br>उपाविशन्द्रौपदेयाः कुमाराः<br>सुवर्णचित्रेषु वरासनेषु ।।	</p></td><td>	5-1-6a<br>5-1-6b<br>5-1-6c<br>5-1-6d	<p class="mw-empty-elt"></p></td></tr>

<tr><td><p>	तथोपविष्टेषु महारथेषु<br>विराजमानाभरणाम्बरेषु<br>रराज सा राजवती समृद्धा<br>ग्रहैरिव द्यौर्विमलैरुपेता ।।	</p></td><td>	5-1-7a<br>5-1-7b<br>5-1-7c<br>5-1-7d	<p class="mw-empty-elt"></p></td></tr>

<tr><td><p>	ततः कथास्ते समवाययुक्ताः<br>कृत्वा विचित्राः पुरुषप्रवीराः ।<br>तस्थुर्मुहूर्तं परिचिन्तयन्तः<br>कृष्णं नृपास्ते समुदीक्षमाणाः ।।	</p></td><td>	5-1-8a<br>5-1-8b<br>5-1-8c<br>5-1-8d	<p class="mw-empty-elt"></p></td></tr>

<tr><td><p>	कथान्तमासाद्य च माधवेन<br>संघट्टिताः पाण्डवकार्यहेतोः।<br>ते राजसिंहाः सहिता ह्यश्रृण्व-<br>न्वाक्यं महार्थं सुमहोदयं च ।।	</p></td><td>	5-1-9a<br>5-1-9b<br>5-1-9c<br>5-1-9d	<p class="mw-empty-elt"></p></td></tr>
<tr><td><p>	<b>श्रीकृष्ण उवाच।</b>	</p></td><td>	5-1-10x	<p class="mw-empty-elt"></p></td></tr>

<tr><td><p>	सर्वैर्भवद्भिर्विदितं यथाऽयं<br>युधिष्ठिरः सौबलेनाक्षवत्याम्।<br>जितो निकृत्याऽपहृतं च राज्यं<br>वनप्रवासे समयः कृतश्च ।।	</p></td><td>	5-1-10a<br>5-1-10b<br>5-1-10c<br>5-1-10d	<p class="mw-empty-elt"></p></td></tr>

<tr><td><p>	शक्तैर्विजेतुं तरसा महीं च<br>सत्ये स्थितैः सत्यरथैर्यथावत्।<br>पाण्डोः सुतैस्त्रद्रुतमुग्ररूपं<br>वर्षाणि षट् सप्त च चीर्णमग्र्यैः ।।	</p></td><td>	5-1-11a<br>5-1-11b<br>5-1-11c<br>5-1-11d	<p class="mw-empty-elt"></p></td></tr>

<tr><td><p>	रिच्छद्भिराप्तं स्वकुलेन राज्यम्।।	</p></td><td>	5-1-12f	<p class="mw-empty-elt"></p></td></tr>

<tr><td><p>	एवं गते धर्मसुतस्य राज्ञो<br>दुर्योधनस्यापि च यद्धितं स्यात्।<br>तच्चिन्तयध्वं कुरुपाण्डवानां<br>धर्म्यं च युक्तं च यशस्करं च ।।	</p></td><td>	5-1-13a<br>5-1-13b<br>5-1-13c<br>5-1-13d	<p class="mw-empty-elt"></p></td></tr>

<tr><td><p>	अधर्मयुक्तं न च कामयेत<br>राज्यं सुराणामपि धर्मराजः।<br>धर्मार्थयुक्तं तु महीपतित्वं<br>ग्रोमेऽपि कस्मिंश्चिदयं बुभूषेत् ।।	</p></td><td>	5-1-14a<br>5-1-14b<br>5-1-14c<br>5-1-14d	<p class="mw-empty-elt"></p></td></tr>

<tr><td><p>	पित्र्यं हि राज्यं विदितं नृपाणां<br>यथाऽपकृष्टं धृतराष्ट्रपुत्रैः।<br>मिथ्योपचारेण यथा ह्यनेन<br>कृच्छ्रं महत्प्राप्तमसह्यरूपम् ।।	</p></td><td>	5-1-15a<br>5-1-15b<br>5-1-15c<br>5-1-15d	<p class="mw-empty-elt"></p></td></tr>

<tr><td><p>	न चापि पार्थो विजितो रणे तैः<br>स्वतेजसा धृतराष्ट्रस्य पुत्रैः।<br>तथाऽपि राजा सहितः सुहृद्भि-<br>रभीप्सतेऽनामयमेव तेषाम् ।।	</p></td><td>	5-1-16a<br>5-1-16b<br>5-1-16c<br>5-1-16d	<p class="mw-empty-elt"></p></td></tr>

<tr><td><p>	यत्तु स्वयं पाण्डुसुतैर्विजित्य<br>समाहृतं भूमिपतीन्प्रपीड्य<br>तत्प्रार्थयन्ते पुरुषप्रवीराः<br>कुन्तीसुता माद्रवतीसुतौ च ।।	</p></td><td>	5-1-17a<br>5-1-17b<br>5-1-17c<br>5-1-17d	<p class="mw-empty-elt"></p></td></tr>

<tr><td><p>	बलाभियुक्तैर्विविधैरुपायैः<br>संप्रार्थिता हन्तुममित्रसङ्घैः।<br>राज्यं जिहीर्षद्भिरसद्भिरुग्रैः<br>सर्वं च तद्वो विदितं यथावत् ।।	</p></td><td>	5-1-18a<br>5-1-18b<br>5-1-18c<br>5-1-18d	<p class="mw-empty-elt"></p></td></tr>

<tr><td><p>	तेषां च लोभं प्रसमीक्ष्य वृद्धं<br>धर्मज्ञतां चापि युधिष्ठिरस्य।<br>संबन्धितां चापि समीक्ष्य तेषां<br>मतिं कुरुध्वं सहिताः पृथक्व ।	</p></td><td>	5-1-19a<br>5-1-19b<br>5-1-19c<br>5-1-19d	<p class="mw-empty-elt"></p></td></tr>

<tr><td><p>	इमे च सत्येऽभिरताः सदैव<br>तं पालयित्वा समयं यथावत्।<br>अतोऽन्यथा तैरुपचर्यमाणा<br>हन्युः समेतान्धृतराष्ट्रपुत्रान्।।	</p></td><td>	5-1-20a<br>5-1-20b<br>5-1-20c<br>5-1-20d	<p class="mw-empty-elt"></p></td></tr>
<tr><td><p>	तैर्विप्रकारं च निशम्य कार्ये<br>सुहृज्जनास्तान्परिवारयेयुः।<br>युद्धेन बाधेयुरिमांस्तथैवं<br>तैर्बाध्यमाना युधि तांश्च हन्युः ।।	</p></td><td>	5-1-21a<br>5-1-21b<br>5-1-21c<br>5-1-21d	<p class="mw-empty-elt"></p></td></tr>
<tr><td><p>	तथाऽपि नेमेऽल्पतयाऽसमर्था-<br>स्तेषां जयायेति भवेन्मतिर्वः ।<br>समेत्य सर्वे सहिताः सुहृद्भि-<br>स्तेषां विनाशाय यतेयुरेव ।।	</p></td><td>	5-1-22a<br>5-1-22b<br>5-1-22c<br>5-1-22d	<p class="mw-empty-elt"></p></td></tr>
<tr><td><p>	दुर्योधनस्यापि मतं यथाव-<br>न्न ज्ञायते किं नु करिष्यतीति<br>अज्ञायमाने च मते परस्य<br>मन्त्रस्य पारं कथमभ्युपेमः ।।	</p></td><td>	5-1-23a<br>5-1-23b<br>5-1-23c<br>5-1-23d	<p class="mw-empty-elt"></p></td></tr>
<tr><td><p>	तस्मादितो गच्छतु धर्मशीलः<br>शुचिः कुलीनः पुरुषोऽप्रमत्तः।<br>दूतः समर्थः प्रशमाय तेषां<br>राज्यार्धदानाय युधिष्ठिरस्य ।।	</p></td><td>	5-1-24a<br>5-1-24b<br>5-1-24c<br>5-1-24d	<p class="mw-empty-elt"></p></td></tr>
<tr><td><p>	निशम्य वाक्यं तु जनार्दनस्य<br>धर्मार्थयुक्तं मधुरं समं च।<br>समाददे वाक्यमथाग्रजोऽस्य<br>संपूज्य वाक्यं तदतीव राजन् ।।	</p></td><td>	5-1-25a<br>5-1-25b<br>5-1-25c<br>5-1-25d	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>सेनोद्योगपर्वणि प्रथमोऽध्यायः ।।	</p></td><td>		<p class="mw-empty-elt"></p></td></tr></tbody>