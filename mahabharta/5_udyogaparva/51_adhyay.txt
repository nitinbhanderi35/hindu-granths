				
<tbody><tr><td><p>	<b>धृतराष्ट्र उवाच।</b>	</p></td><td>	5-51-1x	<p class="mw-empty-elt"></p></td></tr>
<tr><td><p>	सर्व एते महोत्साहा ये त्वया परिकीर्तिताः।<br>एकतस्त्वेव ते सर्वे समेता भीम एकतः ।।	</p></td><td>	5-51-1a<br>5-51-1b	<p class="mw-empty-elt"></p></td></tr>
<tr><td><p>	भीमसेनाद्धि मे भूयो भयं सञ्जायते महत्।<br>क्रुद्धादमर्षणात्तात व्याघ्रादिव महारुरोः ।।	</p></td><td>	5-51-2a<br>5-51-2b	<p class="mw-empty-elt"></p></td></tr>
<tr><td><p>	जागर्मि रात्रयः सर्वा दीर्घमुष्णं च निःश्वसन्।<br>भीतो वृकोदरात्तात सिंहात्पशुरिवापरः ।।	</p></td><td>	5-51-3a<br>5-51-3b	<p class="mw-empty-elt"></p></td></tr>
<tr><td><p>	न हि तस्य महाबाहोः शक्रप्रतिमतेजसः।<br>सैन्येऽस्मिन्प्रतिपश्यामि य एनं विषहेद्युधि ।।	</p></td><td>	5-51-4a<br>5-51-4b	<p class="mw-empty-elt"></p></td></tr>
<tr><td><p>	अमर्षणश्च कौन्तेयो दृढवैरश्च पाण्डवः ।<br>अनर्महासी सोन्मादस्तिर्यक्प्रेक्षी महास्वनः ।।	</p></td><td>	5-51-5a<br>5-51-5b	<p class="mw-empty-elt"></p></td></tr>
<tr><td><p>	महावेगो महोत्साहो महाबाहुर्महाबलः।<br>मन्दानां मम पुत्राणां युद्धेनान्तं करिष्यति ।।	</p></td><td>	5-51-6a<br>5-51-6b	<p class="mw-empty-elt"></p></td></tr>
<tr><td><p>	उरुग्राहगृहीतानां गदां बिभ्रद्वृकोदरः।<br>कुरूणामृषभो युद्धे दण्डपाणिरिवान्तकः।।	</p></td><td>	5-51-7a<br>5-51-7b	<p class="mw-empty-elt"></p></td></tr>
<tr><td><p>	अष्टाश्रिमायसीं घोरां गदां काञ्चनभूषणाम् ।<br>मनसाहं प्रपश्यामि ब्रह्मदण्डमिवोद्यतम् ।।	</p></td><td>	5-51-8a<br>5-51-8b	<p class="mw-empty-elt"></p></td></tr>
<tr><td><p>	यथा मृगाणां यूथेषु सिंहो जातबलश्चरेत्।<br>मामकेषु तथा भीमो बलेषु विचरिष्यति ।।	</p></td><td>	5-51-9a<br>5-51-9b	<p class="mw-empty-elt"></p></td></tr>
<tr><td><p>	सर्वेषां मम पुत्राणां स एकः क्रूरविक्रमः ।<br>बह्वाशी विप्रतीपश्च बाल्येपि रभसः सदा ।।	</p></td><td>	5-51-10a<br>5-51-10b	<p class="mw-empty-elt"></p></td></tr>
<tr><td><p>	उद्वेपते मे हृदयं ये मे दुर्योधनादयः।<br>बाल्येऽपि तेन युद्ध्यन्तो वारणेनेव मर्दिताः ।।	</p></td><td>	5-51-11a<br>5-51-11b	<p class="mw-empty-elt"></p></td></tr>
<tr><td><p>	तस्य वीर्येण संक्लिष्टा नित्यमेव सुता मम।<br>स एव हेतुर्भेदस्य भीमो भीमपराक्रमः ।।	</p></td><td>	5-51-12a<br>5-51-12b	<p class="mw-empty-elt"></p></td></tr>
<tr><td><p>	ग्रसमानमनीकानि नरवारणवाजिनाम्।<br>पश्यामीवाग्रतो भीमं क्रोधमूर्छितमाहवे ।।	</p></td><td>	5-51-13a<br>5-51-13b	<p class="mw-empty-elt"></p></td></tr>
<tr><td><p>	अस्त्रे द्रोणार्जुनसमं वायुवेगसमं जवे।<br>महेश्वरसमं क्रोधे को हन्याद्भीममाहवे ।।	</p></td><td>	5-51-14a<br>5-51-14b	<p class="mw-empty-elt"></p></td></tr>

<tr><td><p>	सञ्जयाचक्ष्व मे शूरं भीमसेनममर्षणम् ।<br>.......... येऽहं यत्तेन रिपुघातिना ।<br>..... सर्वे पुत्राः मम मनस्विना ।।	</p></td><td>	5-51-15a<br>5-51-15b<br>5-51-15c	<p class="mw-empty-elt"></p></td></tr>
<tr><td><p>	येन भीमबला यक्षा राक्षसाश्च पुरा हताः।<br>कथं तस्य रणे वेगं मानुषः प्रसहिष्यति ।।	</p></td><td>	5-51-16a<br>5-51-16b	<p class="mw-empty-elt"></p></td></tr>
<tr><td><p>	न स जातु वशे तस्थौ मम बाल्येऽपि सञ्जय ।<br>किं पुनर्मम दुष्पुत्रैः क्लिष्टः संप्रति पाण्डवः ।।	</p></td><td>	5-51-17a<br>5-51-17b	<p class="mw-empty-elt"></p></td></tr>
<tr><td><p>	निष्ठुरो रोषणोऽत्यर्थं भज्येतापि न संनमेत्।<br>तिर्यक्प्रेक्षीं संहतभ्रूः कथं शाम्येद्वृकोदरः ।।	</p></td><td>	5-51-18a<br>5-51-18b	<p class="mw-empty-elt"></p></td></tr>
<tr><td><p>	शूरस्तथाऽप्रतिबलो गौरस्ताल इवोन्नतः।<br>प्रमाणतो भीमसेनः प्रादेशेनाधिकोऽर्जुनात् ।।	</p></td><td>	5-51-19a<br>5-51-19b	<p class="mw-empty-elt"></p></td></tr>
<tr><td><p>	जवेन वाजिनोऽत्येति बलेनान्त्येति कुञ्जरान् ।<br>अव्यक्तजल्पी मध्वक्षो मध्यमः पाण्डवो बली ।।	</p></td><td>	5-51-20a<br>5-51-20b	<p class="mw-empty-elt"></p></td></tr>
<tr><td><p>	इति बाल्ये श्रुतः पूर्वं मया व्यासमुखात्पुरा।<br>रूपतो वीर्यतश्चैव याथातथ्येन पाण्डवः ।।	</p></td><td>	5-51-21a<br>5-51-21b	<p class="mw-empty-elt"></p></td></tr>
<tr><td><p>	आयसेन स दण्डेन रथन्नागान्नरान्हयान्।<br>हनिष्यति रणे क्रुद्धो रौद्रः क्रूरपराक्रमः ।।	</p></td><td>	5-51-22a<br>5-51-22b	<p class="mw-empty-elt"></p></td></tr>
<tr><td><p>	अमर्षी नित्यसंरब्धो भीमः प्रहरतां वरः।<br>मया तात प्रतीपानि कुर्वन्पूर्वं विमानितः ।।	</p></td><td>	5-51-23a<br>5-51-23b	<p class="mw-empty-elt"></p></td></tr>
<tr><td><p>	निष्कर्णामायसीं स्थूलां सुपार्श्वां काञ्चनीं गदाम् ।<br>शतघ्नीं शतनिर्हादां कथं शक्ष्यन्ति मे सुताः ।।	</p></td><td>	5-51-24a<br>5-51-24b	<p class="mw-empty-elt"></p></td></tr>
<tr><td><p>	अपारमप्लवागाधं समुद्रं शरवेधनम् ।<br>भीमसेनमयं दुर्गं तात मन्दास्तितीर्षवः।।	</p></td><td>	5-51-25a<br>5-51-25b	<p class="mw-empty-elt"></p></td></tr>
<tr><td><p>	क्रोशतो मे न श्रृण्वन्ति बालाः पण्डितमानिनः ।<br>विषमं न हि मन्यन्ते प्रापतं मधुदर्शिनः ।।	</p></td><td>	5-51-26a<br>5-51-26b	<p class="mw-empty-elt"></p></td></tr>
<tr><td><p>	संयुगे ये गमिष्यन्ति नररूपेण मृत्युना।<br>नियतं चोदिता धात्रा सिंहेनेव महामृगाः ।।	</p></td><td>	5-51-27a<br>5-51-27b	<p class="mw-empty-elt"></p></td></tr>
<tr><td><p>	शैक्यां तात चतुष्किष्कुं षडश्रिममितौजसम्।<br>प्रहितां दुःखसंस्पर्शां कथं शक्ष्यन्ति मे सुताः ।।	</p></td><td>	5-51-28a<br>5-51-28b	<p class="mw-empty-elt"></p></td></tr>
<tr><td><p>	गदां भ्रामयतस्तस्य भिन्दतो हस्तिमस्तकान्।<br>सृक्किणी लेलिहानस्य बाष्पमुत्सृजतो मुहुः ।।	</p></td><td>	5-51-29a<br>5-51-29b	<p class="mw-empty-elt"></p></td></tr>
<tr><td><p>	उद्दिश्य नागान्पततः कुर्वतो भैरवान्रवान्।<br>प्रतीपं पततो मत्तान्कुञ्जरान्प्रति गर्जतः ।।	</p></td><td>	5-51-30a<br>5-51-30b	<p class="mw-empty-elt"></p></td></tr>
<tr><td><p>	विगाह्य रथमार्गेषु वरानुद्दिश्य निघ्नतः ।<br>अग्नेः प्रज्वलितस्येव अपि मुच्येत मे प्रजा ।।	</p></td><td>	5-51-31a<br>5-51-31b	<p class="mw-empty-elt"></p></td></tr>
<tr><td><p>	वीथीं कुर्वन्महाबाहुर्द्रावयन्मम वाहिनीम् ।<br>नृत्यन्निव गदापाणिर्युगान्तं दर्शयिष्यति ।।	</p></td><td>	5-51-32a<br>5-51-32b	<p class="mw-empty-elt"></p></td></tr>
<tr><td><p>	प्रभिन्न इव मातङ्गः प्रभञ्जन्पुष्पितान्द्रुमान्।<br>प्रवेक्ष्यति रणे सेनां पुत्राणां मे वृकोदरः ।।	</p></td><td>	5-51-33a<br>5-51-33b	<p class="mw-empty-elt"></p></td></tr>
<tr><td><p>	कुर्वन्रथान्विपुरुषान्विसारथिहयध्वजान् ।<br>आरुजन्पुरुषव्याघ्रो रथिनः सादिनस्तथा ।।	</p></td><td>	5-51-34a<br>5-51-34b	<p class="mw-empty-elt"></p></td></tr>
<tr><td><p>	गङ्गावेग इवानूपांस्तीरजान्विविधान्द्रुमान्।<br>प्रभङ्क्ष्यति रणे सेनां पुत्राणां मम सञ्जय ।।	</p></td><td>	5-51-35a<br>5-51-35b	<p class="mw-empty-elt"></p></td></tr>
<tr><td><p>	वधं नूनं गमिष्यन्ति भीमसेनभयार्दिताः ।<br>मम पुत्राश्च भृत्याश्च राजानश्चैव सञ्जय ।।	</p></td><td>	5-51-36a<br>5-51-36b	<p class="mw-empty-elt"></p></td></tr>
<tr><td><p>	येन राजा महावीर्यः प्रविश्यान्तःपुरं पुरा।<br>वासुदेवसहायेन जरासन्धो निपातितः ।।	</p></td><td>	5-51-37a<br>5-51-37b	<p class="mw-empty-elt"></p></td></tr>
<tr><td><p>	कृत्स्नेयं पृथिवी देवी जरासन्धेन धीमता।<br>मागधेन्द्रेण बलिना वशे कृत्वा प्रतापिता ।।	</p></td><td>	5-51-38a<br>5-51-38b	<p class="mw-empty-elt"></p></td></tr>
<tr><td><p>	भीष्मप्रतापात्कुरवो नयेनान्धकवृष्णयः ।<br>यन्न तस्य वशे जग्मुः केवलं दैवमेव तत् ।।	</p></td><td>	5-51-39a<br>5-51-39b	<p class="mw-empty-elt"></p></td></tr>
<tr><td><p>	स गत्वा पाण्डुपुत्रेण तरसा बाहुशालिना।<br>अनायुधेन वीरेण निहतः किं ततोऽधिकम् ।।	</p></td><td>	5-51-40a<br>5-51-40b	<p class="mw-empty-elt"></p></td></tr>
<tr><td><p>	दीर्घकालसमासक्तं विशमाशीविषो यथा।<br>स मोक्ष्यति रणे तेजः पुत्रेषु मम सञ्जय ।।	</p></td><td>	5-51-41a<br>5-51-41b	<p class="mw-empty-elt"></p></td></tr>
<tr><td><p>	महेन्द्र इव वज्रेण दानवान्देवसत्तमः ।<br>भीमसेनो गदापाणिः सूदयिष्यति मे सुतान् ।।	</p></td><td>	5-51-42a<br>5-51-42b	<p class="mw-empty-elt"></p></td></tr>
<tr><td><p>	अविषह्यमनावार्यं तीव्रवेगपराक्रमम् ।<br>पश्यामीवातिताम्राक्षमापतन्तं वृकोदरम् ।।	</p></td><td>	5-51-43a<br>5-51-43b	<p class="mw-empty-elt"></p></td></tr>
<tr><td><p>	अगदस्याप्यधनुषो विरथस्य विवर्मणः ।<br>बाहुभ्यां युध्यमानस्य कस्तिष्ठेदग्रतः पुमान् ।।	</p></td><td>	5-51-44a<br>5-51-44b	<p class="mw-empty-elt"></p></td></tr>
<tr><td><p>	भीष्मो द्रोणश्च विप्रोऽयं कृपः शारद्वतस्तथा।<br>जान्त्येते यथैवहं वीर्यज्ञस्तस्य धीमतः ।।	</p></td><td>	5-51-45a<br>5-51-45b	<p class="mw-empty-elt"></p></td></tr>
<tr><td><p>	आर्यव्रतं तु जानन्तः सङ्गरान्तं विधित्सवः ।<br>सेनामुखेषु स्थास्यन्ति मामकानां नरर्षभाः ।।	</p></td><td>	5-51-46a<br>5-51-46b	<p class="mw-empty-elt"></p></td></tr>
<tr><td><p>	बलीयः सर्वतो दिष्टं पुरुषस्य विशेषतः।<br>पश्यन्नपि जयं तेषां न नियच्छामि यत्सुतान् ।।	</p></td><td>	5-51-47a<br>5-51-47b	<p class="mw-empty-elt"></p></td></tr>
<tr><td><p>	ते पुराणं महेष्वासा मार्गमैन्द्रं समास्थिताः।<br>त्यक्ष्यन्ति तुमुले प्राणान्रक्षन्तः पार्थिवं यशः ।।	</p></td><td>	5-51-48a<br>5-51-48b	<p class="mw-empty-elt"></p></td></tr>
<tr><td><p>	यथैषां मामकास्तात तथैषां पाण्डवा अपि।<br>पौत्रा भीष्मस्य शिष्याश्च द्रोणस्य च कृपस्य च ।।	</p></td><td>	5-51-49a<br>5-51-49b	<p class="mw-empty-elt"></p></td></tr>
<tr><td><p>	ये त्वस्मदाश्रयं किञ्चिद्दत्तमिष्टं च सञ्जय।<br>तस्यापचितिमार्यत्वात्कर्तारः स्थविरास्त्रयः ।।	</p></td><td>	5-51-50a<br>5-51-50b	<p class="mw-empty-elt"></p></td></tr>
<tr><td><p>	आददानस्य शस्त्रं हि क्षत्रधर्मं परीप्सतः।<br>निधनं क्षत्रियस्याजौ वरमेवाद्दुरुत्तमम् ।।	</p></td><td>	5-51-51a<br>5-51-51b	<p class="mw-empty-elt"></p></td></tr>
<tr><td><p>	स वै शोचामि सर्वान्वै ये युयुत्सन्ति पाण्डवैः ।<br>विक्रुष्टं विदुरोणादौ तदेतद्भयमागतम् ।।	</p></td><td>	5-51-52a<br>5-51-52b	<p class="mw-empty-elt"></p></td></tr>
<tr><td><p>	न तु मन्ये विघाताय ज्ञानं दुःखस्य सञ्जय ।<br>भवत्यतिबलं ह्येतज्ज्ञानस्याप्युपघातकम् ।।	</p></td><td>	5-51-53a<br>5-51-53b	<p class="mw-empty-elt"></p></td></tr>
<tr><td><p>	ऋषयो ह्यपि निर्मुक्ताः पश्यन्तो लोकसङ्ग्रहान्।<br>सुखैर्भवन्ति सुखिनस्तथा दुःखेन दुःखिताः ।।	</p></td><td>	5-51-54a<br>5-51-54b	<p class="mw-empty-elt"></p></td></tr>
<tr><td><p>	किं पुनर्मोहमासक्तस्तत्र तत्र सहस्रधा।<br>पुत्रेषु राज्यदारेषु पौत्रेष्वपि च बन्धुषु ।।	</p></td><td>	5-51-55a<br>5-51-55b	<p class="mw-empty-elt"></p></td></tr>
<tr><td><p>	संशये तु महत्यस्मिन्किं नु मे क्षममुत्तरम्।<br>विनाशं ह्येव पश्यामि कुरूणामनुचिन्ततयन् ।।	</p></td><td>	5-51-56a<br>5-51-56b	<p class="mw-empty-elt"></p></td></tr>
<tr><td><p>	द्यूतप्रमुखमाभाति कुरूणां व्यसनं महत्।<br>मन्देनैश्वर्यकामेन लोभात्पापमिदं कृतम् ।।	</p></td><td>	5-51-57a<br>5-51-57b	<p class="mw-empty-elt"></p></td></tr>
<tr><td><p>	मन्ये पर्यायधर्मोऽयं कालस्यात्यन्तगामिनः।<br>चक्रे प्रधिरिवासक्तो नास्य शक्यं पलायितुम् ।।	</p></td><td>	5-51-58a<br>5-51-58b	<p class="mw-empty-elt"></p></td></tr>
<tr><td><p>	किं नु कुर्यां कथं कुर्यां क्व नु गच्छामि सञ्जय ।<br>एते नश्यन्ति कुरवो मन्दाः कालवशं गताः ।।	</p></td><td>	5-51-59a<br>5-51-59b	<p class="mw-empty-elt"></p></td></tr>
<tr><td><p>	अवशोऽहं तदा तात पुत्राणां निहते शते।<br>श्रोष्यामि निनदं स्त्रीणां कथं मां मरणं स्पृशेत् ।।	</p></td><td>	5-51-60a<br>5-51-60b	<p class="mw-empty-elt"></p></td></tr>
<tr><td><p>	यथा निदाघे ज्वलनः समद्धो<br>दहेत्कक्षं वायुना चोद्यमानः ।<br>गदाहस्तः पाण्डवो वै तथैव<br>हन्ता मदीयान्सहितोऽर्जुनेन ।।	</p></td><td>	5-51-61a<br>5-51-61b<br>5-51-61c<br>5-51-61d	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>यानसन्धिपर्वणि एकपञ्चाशोऽध्यायः ।।	</p></td><td>		<p class="mw-empty-elt"></p></td></tr></tbody>