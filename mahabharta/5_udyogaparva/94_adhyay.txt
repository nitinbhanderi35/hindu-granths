				
<tbody><tr><td><p>	<b>वैशंपायन उवाच।</b>	</p></td><td>	5-94-1x	<p class="mw-empty-elt"></p></td></tr>
<tr><td><p>	तथा कथयतोरेव तयोर्बुद्धिमतोस्तदा।<br>शिवा नक्षत्रसंपन्ना सा व्यतीयाय शर्वरी ।।	</p></td><td>	5-94-1a<br>5-94-1b	<p class="mw-empty-elt"></p></td></tr>
<tr><td><p>	धर्मार्थकामयुक्ताश्च विचित्रार्थपदाक्षराः।<br>शृण्वतो विविधा वाचो विदुरस्य महात्मनः ।।	</p></td><td>	5-94-2a<br>5-94-2b	<p class="mw-empty-elt"></p></td></tr>
<tr><td><p>	कथाभिरनुरूपाभी रक्तस्यामिततेजसः ।<br>अकामस्यैव कृष्णस्य सा व्यतीयाय शर्वरी ।।	</p></td><td>	5-94-3a<br>5-94-3b	<p class="mw-empty-elt"></p></td></tr>
<tr><td><p>	ततस्तु स्वरसंपन्ना बहवः सूतमागधाः ।।<br>शङ्खदुन्दुमिनिर्घोषैः केशवं प्रत्यबोधयन् ।।	</p></td><td>	5-94-4a<br>5-94-4b	<p class="mw-empty-elt"></p></td></tr>
<tr><td><p>	तत उत्थाय दाशार्हऋषभः सर्वसात्वताम् ।<br>सर्वमावश्यकं चक्रे प्रातः कार्यं जनार्दनः ।।	</p></td><td>	5-94-5a<br>5-94-5b	<p class="mw-empty-elt"></p></td></tr>
<tr><td><p>	कृतोदकानुजप्यः स हुताग्निः समलङ्कृतः।<br>ततश्चादित्यमुद्यन्तमुपातिष्ठत माधवः ।।	</p></td><td>	5-94-6a<br>5-94-6b	<p class="mw-empty-elt"></p></td></tr>
<tr><td><p>	अथ दुर्योधनः कृष्मं शकुनिश्चापि सौबलः।<br>सन्ध्यां तिष्ठन्तमभ्येत्य दाशार्हमपराजितम् ।।	</p></td><td>	5-94-7a<br>5-94-7b	<p class="mw-empty-elt"></p></td></tr>
<tr><td><p>	आचक्षेतां तु कृष्णस्य धृतराष्ट्रं सभागतम्।<br>कुरूश्च भीष्मप्रमुखान्राज्ञः सर्वांश्च पार्थिवान् ।।	</p></td><td>	5-94-8a<br>5-94-8b	<p class="mw-empty-elt"></p></td></tr>
<tr><td><p>	त्वामर्थयन्ते गोविन्द दिवि शक्रमिवामराः ।<br>तावभ्यनन्दद्गोविन्दः साम्ना परमवल्गुना ।।	</p></td><td>	5-94-9a<br>5-94-9b	<p class="mw-empty-elt"></p></td></tr>
<tr><td><p>	ततो विमल आदित्ये ब्राह्मणेभ्यो जनार्दनः।<br>ददौ हिरण्यं वासांसि गाश्चाश्चांश्च परन्तपः ।।	</p></td><td>	5-94-10a<br>5-94-10b	<p class="mw-empty-elt"></p></td></tr>
<tr><td><p>	विसृष्टवन्तं रत्नानि दाशार्हमपराजितम्।<br>तिष्ठन्तमुपसङ्गम्य ववन्दे सारथिस्तदा ।।	</p></td><td>	5-94-11a<br>5-94-11b	<p class="mw-empty-elt"></p></td></tr>
<tr><td><p>	` तस्मै रथवरो युक्तः शुशुभे लोकविश्रुतः ।<br>वाजिभिः शैब्यसुग्रीवमेघपुष्पबलाहकैः ।।	</p></td><td>	5-94-12a<br>5-94-12b	<p class="mw-empty-elt"></p></td></tr>
<tr><td><p>	शैब्यस्तु शुकपत्राभः सुग्रीवः किंशुकप्रभः ।<br>मेघपुष्पो मेघवर्णः पाण्डरस्तु बलाहकः ।।	</p></td><td>	5-94-13a<br>5-94-13b	<p class="mw-empty-elt"></p></td></tr>
<tr><td><p>	दक्षिणं चावहच्छैब्यः सुग्रीवः सव्यतोऽवहत्।<br>पृष्ठवाहौ रथस्यास्तां मेघपुष्पबलाहकौ ।।	</p></td><td>	5-94-14a<br>5-94-14b	<p class="mw-empty-elt"></p></td></tr>
<tr><td><p>	विश्वकर्मकृताऽऽपीडा रत्नजालविभूषिता ।<br>आश्रिता वै रथे तस्मिन्ध्वजयष्टिरशोभत ।।	</p></td><td>	5-94-15a<br>5-94-15b	<p class="mw-empty-elt"></p></td></tr>
<tr><td><p>	वैनतेयः स्थितस्तस्यां प्रभाकरमिव स्पृशन्।<br>तस्य सत्ववतः केतौ भुजगारिरशोभत ।।	</p></td><td>	5-94-16a<br>5-94-16b	<p class="mw-empty-elt"></p></td></tr>
<tr><td><p>	तस्य कीर्तिमतस्तेन भास्वरेण विराजता ।<br>शुशुभे स्यन्दनश्रेष्ठः पतगेन्द्रेण केतुना ।।	</p></td><td>	5-94-17a<br>5-94-17b	<p class="mw-empty-elt"></p></td></tr>
<tr><td><p>	रश्मिजालैः पताकाभिः सौवर्णेन च केतुना ।<br>बभूव स रथश्रेष्ठः कालसूर्य इवोदितः ।।	</p></td><td>	5-94-18a<br>5-94-18b	<p class="mw-empty-elt"></p></td></tr>
<tr><td><p>	पक्षिध्वजवितानैश्च रुक्मजालकृताङ्गणैः ।<br>दण्डमार्गविभागैश्च सुकृतैर्विश्वकर्मणा ।।	</p></td><td>	5-94-19a<br>5-94-19b	<p class="mw-empty-elt"></p></td></tr>
<tr><td><p>	प्रवालमणिशोभैश्च मुक्तावैडूर्यशोभनैः ।<br>किङ्किणीशतसङ्घैश्च वालजालकृतान्तरैः ।।	</p></td><td>	5-94-20a<br>5-94-20b	<p class="mw-empty-elt"></p></td></tr>
<tr><td><p>	कार्तस्वरमयीभिश्च पद्मिनीभिरलङ्कृतः।<br>शुशुभे स्यन्दनश्रेष्ठस्तापनीयैश्च पादपैः ।।	</p></td><td>	5-94-21a<br>5-94-21b	<p class="mw-empty-elt"></p></td></tr>
<tr><td><p>	व्याघ्रसिंहवराहैश्च गोभिश्च मृगपक्षिभिः ।<br>ताराभिर्भास्करैश्चापि वारणैश्च हिरण्मयैः ।।	</p></td><td>	5-94-22a<br>5-94-22b	<p class="mw-empty-elt"></p></td></tr>
<tr><td><p>	वज्राङ्कुशविमानैश्च कूबरावृत्तसन्धिषु ।<br>समुच्छ्रितमहानाभिः स्तनयित्नुमहास्वनः ।।'	</p></td><td>	5-94-23a<br>5-94-23b	<p class="mw-empty-elt"></p></td></tr>
<tr><td><p>	ततो रथेन शुभ्रेण महता किङ्किणीकिना ।<br>हयोत्तमयुजा शीघ्रमुपातिष्ठत दारुकः ।।	</p></td><td>	5-94-24a<br>5-94-24b	<p class="mw-empty-elt"></p></td></tr>
<tr><td><p>	तमुपस्थितमाज्ञाय रथं दिव्यं महामनाः ।<br>महाभ्रघननिर्घोषं सर्वरत्नविभूषितम् ।।	</p></td><td>	5-94-25a<br>5-94-25b	<p class="mw-empty-elt"></p></td></tr>
<tr><td><p>	अग्निं प्रदक्षिणं कृत्वा ब्राह्मणांश्च जनार्दनः।<br>कौस्तुभं मणिमाबध्य श्रिया परमया ज्वलन् ।।	</p></td><td>	5-94-26a<br>5-94-26b	<p class="mw-empty-elt"></p></td></tr>
<tr><td><p>	कुरुभिः संवृतः कृष्णो वृष्णिभिश्चाभिरक्षितः ।<br>आतिष्ठत रथं शौरिः सर्वयादवनन्दनः ।।	</p></td><td>	5-94-27a<br>5-94-27b	<p class="mw-empty-elt"></p></td></tr>
<tr><td><p>	अन्वारुरोह दाशार्हं विदुरः सर्वधर्मवित्।<br>सर्वप्राणभृतां श्रेष्ठं सर्वबुद्धिमतां वरम् ।।	</p></td><td>	5-94-28a<br>5-94-28b	<p class="mw-empty-elt"></p></td></tr>
<tr><td><p>	ततो दुर्योधनः कृष्णं शकुनिश्चापि सौबलः ।<br>द्वितीयेन रथेनैनमन्वयातां परन्तपम् ।।	</p></td><td>	5-94-29a<br>5-94-29b	<p class="mw-empty-elt"></p></td></tr>
<tr><td><p>	सात्यकिः कृतवर्मा च वृष्णीनां चापरे रथाः ।<br>पृष्ठतोऽनुययुः कृष्णं गजैरश्वै रथैरपि ।।	</p></td><td>	5-94-30a<br>5-94-30b	<p class="mw-empty-elt"></p></td></tr>
<tr><td><p>	तेषां हेमपरिष्कारैर्युक्ताः परमवाजिभिः ।<br>गच्छतां घोषिणश्चित्ररथा राजन्विरेजिरे ।।	</p></td><td>	5-94-31a<br>5-94-31b	<p class="mw-empty-elt"></p></td></tr>
<tr><td><p>	संमृष्टसंसिक्तरजः प्रतिपेदे महापथम् ।<br>राजर्षिचरितं काले कृष्णो धीमाञ्श्रिया ज्वलन् ।।	</p></td><td>	5-94-32a<br>5-94-32b	<p class="mw-empty-elt"></p></td></tr>
<tr><td><p>	ततः प्रयाते दाशार्हे प्रावाद्यन्तैकपुष्कराः।<br>शङ्खाश्च दध्मिरे तत्र वाद्यान्यन्यानि यानि च ।।	</p></td><td>	5-94-33a<br>5-94-33b	<p class="mw-empty-elt"></p></td></tr>
<tr><td><p>	प्रवीराः सर्वलोकस्य युवानः सिंहविक्रमाः।<br>परिवार्य रथं शौरेरगच्छन्त परन्तपाः ।।	</p></td><td>	5-94-34a<br>5-94-34b	<p class="mw-empty-elt"></p></td></tr>
<tr><td><p>	ततोऽन्ये बहुसाहस्रा विचित्राद्भुतवाससः ।<br>असिप्रासायुधधराः कृष्णस्यासन्पुरःसराः ।।	</p></td><td>	5-94-35a<br>5-94-35b	<p class="mw-empty-elt"></p></td></tr>
<tr><td><p>	गजाः पञ्चशतास्तत्र रथाश्चासन्सहस्रशः।<br>प्रयान्तमन्वयुर्वीरं दाशार्हमपराजितम् ।।	</p></td><td>	5-94-36a<br>5-94-36b	<p class="mw-empty-elt"></p></td></tr>
<tr><td><p>	पुरं कुरूणां संवृत्तं द्रष्टुकामं जनार्दनम् ।<br>सबालवृद्धं सस्त्रीकं रथ्यागतमरिन्दम ।।	</p></td><td>	5-94-37a<br>5-94-37b	<p class="mw-empty-elt"></p></td></tr>
<tr><td><p>	वेदिकामाश्रिताभिश्च समाक्रान्तान्यनेकशः ।<br>प्रचलन्तीव भारेण योषिद्भिर्भवनान्युत ।।	</p></td><td>	5-94-38a<br>5-94-38b	<p class="mw-empty-elt"></p></td></tr>
<tr><td><p>	स पूज्यमानः कुरुभिः संश्रृण्वन्मधुराः कथाः ।<br>यथार्हं प्रतिसत्कुर्वन्प्रेक्षमाणः शनैर्ययौ ।।	</p></td><td>	5-94-39a<br>5-94-39b	<p class="mw-empty-elt"></p></td></tr>
<tr><td><p>	ततः सभां समासाद्य केशवस्यानुयायिनः।<br>सशङ्खैर्वेणुनिर्घोषैर्दिशः सर्वा व्यनादयन् ।।	</p></td><td>	5-94-40a<br>5-94-40b	<p class="mw-empty-elt"></p></td></tr>
<tr><td><p>	ततः सा समितिः सर्वा राज्ञाममिततेजसाम्।<br>संप्राकम्पत हर्षेण कृष्णागमनकाङ्क्षया ।।	</p></td><td>	5-94-41a<br>5-94-41b	<p class="mw-empty-elt"></p></td></tr>
<tr><td><p>	ततोऽभ्याशंगते कृष्णे समहृष्यन्नराधिपाः।<br>श्रुत्वां तं रथनिर्घोषं पर्जन्यनिनदोपमम् ।।	</p></td><td>	5-94-42a<br>5-94-42b	<p class="mw-empty-elt"></p></td></tr>
<tr><td><p>	आसाद्य तु सभाद्वारमृषभः सर्वसात्वताम् ।<br>अवतीर्य रथाच्छौरिः कैलासशिखरोपमात् ।।	</p></td><td>	5-94-43a<br>5-94-43b	<p class="mw-empty-elt"></p></td></tr>
<tr><td><p>	नवमेघप्रतीकाशां ज्वलन्तीमिव तेजसा ।<br>महेन्द्रसदनप्रख्यां प्रविवेश सभां ततः ।।	</p></td><td>	5-94-44a<br>5-94-44b	<p class="mw-empty-elt"></p></td></tr>
<tr><td><p>	पाणौ गृहीत्वा विदुरं सात्यकिं च महायशाः।<br>ज्येतींष्यादित्यवद्राजन्कुरून्प्राच्छादयच्छ्रिया ।।	</p></td><td>	5-94-45a<br>5-94-45b	<p class="mw-empty-elt"></p></td></tr>
<tr><td><p>	अग्रतो वासुदेवस्य कर्णदुर्योधनावुभौ ।<br>कृष्णयः कृतवर्मा चाप्यासन्कृष्णस्य पृष्ठतः ।।	</p></td><td>	5-94-46a<br>5-94-46b	<p class="mw-empty-elt"></p></td></tr>
<tr><td><p>	धृतराष्ट्रं पुरस्कृत्य भीष्मद्रोणादयस्ततः ।<br>आसनेभ्योऽचलन्सर्वे पूजयन्तो जनार्दनम् ।।	</p></td><td>	5-94-47a<br>5-94-47b	<p class="mw-empty-elt"></p></td></tr>
<tr><td><p>	अभ्यागच्छति दाशार्हे प्रज्ञाचक्षुर्नरेश्वर।<br>सहैव द्रोणभीष्माभ्यामुदतिष्ठन्महायशाः ।।	</p></td><td>	5-94-48a<br>5-94-48b	<p class="mw-empty-elt"></p></td></tr>
<tr><td><p>	उत्तिष्ठति महाराजे धृतराष्ट्रे जनेश्वरे ।<br>तानि राजसहस्राणि समुत्तस्थुः समन्ततः ।।	</p></td><td>	5-94-49a<br>5-94-49b	<p class="mw-empty-elt"></p></td></tr>
<tr><td><p>	आसनं सर्वतोभद्रं जाम्बूनदपरिष्कृतम् ।<br>कृष्णार्थे कल्पितं तत्र धृतराष्ट्रस्य शासनात् ।।	</p></td><td>	5-94-50a<br>5-94-50b	<p class="mw-empty-elt"></p></td></tr>
<tr><td><p>	स्मयमानस्तु राजानं भीष्मद्रोणौ च माधवः ।<br>अभ्यभाषत धर्मात्मा राज्ञश्चान्यान्यथावयः ।।	</p></td><td>	5-94-51a<br>5-94-51b	<p class="mw-empty-elt"></p></td></tr>
<tr><td><p>	तत्र केशवमानर्चुः सम्यगभ्यागतं सभाम्।<br>राजानः पार्थिवाः सर्वे कुरवश्च जनार्दनम् ।।	</p></td><td>	5-94-52a<br>5-94-52b	<p class="mw-empty-elt"></p></td></tr>
<tr><td><p>	तत्र तिष्ठन्स दाशार्हो राजमध्ये परन्तपः।<br>अपश्यदन्तरिक्षस्थानृषीन्परपुरञ्जयः।	</p></td><td>	5-94-53a<br>5-94-53b	<p class="mw-empty-elt"></p></td></tr>
<tr><td><p>	ततस्तानभिसंप्रेक्ष्य नारदप्रमुखानृषीन् ।।<br>अभ्यभाषत दाशार्हो भीष्मं शान्तनवं शनैः ।	</p></td><td>	5-94-54a<br>5-94-54b	<p class="mw-empty-elt"></p></td></tr>
<tr><td><p>	पार्थिवीं समितिं द्रष्टुमृषयोऽभ्यागता नृप ।।<br>निमन्त्र्यन्तामासनैश्च सत्कारेण च भूयसा ।	</p></td><td>	5-94-55a<br>5-94-55b	<p class="mw-empty-elt"></p></td></tr>
<tr><td><p>	नैतेष्वनुपविष्टेषु शक्यं केनचिदासितुम् ।।<br>पूजा प्रयुज्यतामाशु मुनीनां भावितात्मनाम् ।	</p></td><td>	5-94-56a<br>5-94-56b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-94-57x	<p class="mw-empty-elt"></p></td></tr>
<tr><td><p>	ऋषीञ्शान्तनवो दृष्ट्वा सभाद्वारमुपस्थितान् ।<br>त्वरमाणस्ततो भृत्यानासनानीत्यचोदयत् ।	</p></td><td>	5-94-57a<br>5-94-57b	<p class="mw-empty-elt"></p></td></tr>
<tr><td><p>	आसनान्यथ मृष्टानि महान्ति विपुलानि च ।।<br>मणिकाञ्चनचित्राणि समाजह्रुस्ततस्ततः ।	</p></td><td>	5-94-58a<br>5-94-58b	<p class="mw-empty-elt"></p></td></tr>
<tr><td><p>	तेषु तत्रोपविष्टेषु गृहीतार्घ्येषु भारत ।।<br>निषसादासने कृष्णो राजानश्च यथासनम् ।	</p></td><td>	5-94-59a<br>5-94-59b	<p class="mw-empty-elt"></p></td></tr>
<tr><td><p>	दुःशासनः सात्यकये ददावासनमुत्तमम् ।।<br>विविंशतिर्ददौ पीठं काञ्चनं कृतवर्मणे ।	</p></td><td>	5-94-60a<br>5-94-60b	<p class="mw-empty-elt"></p></td></tr>
<tr><td><p>	अविदूरे तु कृष्णस्य कर्णदुर्योधनावुभौ ।।<br>एकासने महात्मानौ निषीदतुरमर्षणौ ।	</p></td><td>	5-94-61a<br>5-94-61b	<p class="mw-empty-elt"></p></td></tr>
<tr><td><p>	गान्धारराजः शकुनिर्गान्धारैरभिरक्षितः ।।<br>निषसादासने राजा सहपुत्रो विशांपते ।	</p></td><td>	5-94-62a<br>5-94-62b	<p class="mw-empty-elt"></p></td></tr>
<tr><td><p>	विदुरो मणिपीठे तु शुक्लस्पर्ध्याजिनोत्तरे ।।<br>संस्पृशन्नासनं शौरेर्महामतिरुपाविशत्।	</p></td><td>	5-94-63a<br>5-94-63b	<p class="mw-empty-elt"></p></td></tr>
<tr><td><p>	चिरस्य दृष्ट्वा दाशार्हं राजानः सर्व एव ते ।।<br>अमृतस्येव नातृप्यन्प्रेक्षमाणा जनार्दनम्।	</p></td><td>	5-94-64a<br>5-94-64b	<p class="mw-empty-elt"></p></td></tr>
<tr><td><p>	अतसीपुष्पसङ्काशः पीतवासा जनार्दनः ।।<br>व्यभ्राजत सभामध्ये हेम्नीवोपहितो मणिः ।।	</p></td><td>	5-94-65a<br>5-94-65b	<p class="mw-empty-elt"></p></td></tr>
<tr><td><p>	ततस्तूष्णीं सर्वमासीद्गोविन्दगतमानसम् ।<br>न तत्र कश्चित्किंचिद्वा व्याजहार पुमान्क्वचित् ।।	</p></td><td>	5-94-66a<br>5-94-66b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि चतुर्नवतितमोऽध्यायः ।।	</p></td><td>		<p class="mw-empty-elt"></p></td></tr>
</tbody>