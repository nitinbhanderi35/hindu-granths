				
<tbody><tr><td><p>	<b>वैशंपायन उवाच ।।</b>	</p></td><td>	5-128-1x	<p class="mw-empty-elt"></p></td></tr>
<tr><td><p>	ततः प्रहस्य दाशार्हः क्रोधपर्याकुलेक्षणः ।<br>दुर्योधनमिदं वाक्यमब्रवीत्कुरुसंसदि ।।	</p></td><td>	5-128-1a<br>5-128-1b	<p class="mw-empty-elt"></p></td></tr>
<tr><td><p>	लप्स्यसे वीरशयनं काममेतदवाप्स्यसि।<br>स्थिरो भव सहामात्यो विमर्दो भविता महान् ।।	</p></td><td>	5-128-2a<br>5-128-2b	<p class="mw-empty-elt"></p></td></tr>
<tr><td><p>	यच्चैतन्मन्यसे मूढ न मे कश्चिद्व्यतिक्रमः।<br>पाण्डवेष्विति तत्सर्वं निबोध त्वं नराधिप ।।	</p></td><td>	5-128-3a<br>5-128-3b	<p class="mw-empty-elt"></p></td></tr>
<tr><td><p>	श्रियां संतप्यमानेन पाण्डवानां महात्मनाम् ।<br>त्वया दुर्मन्त्रितं द्यूतं सौबलेन च भारत ।।	</p></td><td>	5-128-4a<br>5-128-4b	<p class="mw-empty-elt"></p></td></tr>
<tr><td><p>	कथं च ज्ञातयस्तात श्रेयांसः साधुसंमताः ।<br>तथाऽन्याय्यमुपस्थातुं जिह्मेनाजिह्मचारिणः ।।	</p></td><td>	5-128-5a<br>5-128-5b	<p class="mw-empty-elt"></p></td></tr>
<tr><td><p>	अक्षद्यूतं महाप्रज्ञ सतां मतिविनाशनम् ।<br>असतां तत्र जायन्ते भेदाश्च व्यसनानि च ।।	</p></td><td>	5-128-6a<br>5-128-6b	<p class="mw-empty-elt"></p></td></tr>
<tr><td><p>	तदिदं व्यसनं घोरं त्वया द्यूतमुखं कृतम् ।<br>असमीक्ष्य सदाचारान्सार्धं पापानुबन्धनैः ।।	</p></td><td>	5-128-7a<br>5-128-7b	<p class="mw-empty-elt"></p></td></tr>
<tr><td><p>	कश्चान्यो भ्रातृभार्यां वै विप्रकर्तृं तथार्हति।<br>आनीय च सभां व्यक्तं यथोक्ता द्रौपदी त्वया ।।	</p></td><td>	5-128-8a<br>5-128-8b	<p class="mw-empty-elt"></p></td></tr>
<tr><td><p>	कुलीना शीलसंपन्ना प्राणेभ्योऽपि गरीयसी ।<br>महिषी पाण्डुपुत्राणां तथा विनिकृता त्वया ।।	</p></td><td>	5-128-9a<br>5-128-9b	<p class="mw-empty-elt"></p></td></tr>
<tr><td><p>	जानन्ति कुरवः सर्वे यथोक्ताः कुरुसंसदि ।<br>दुःशासनेन कौन्तेयाः प्रव्रजन्तः परन्तपाः ।।	</p></td><td>	5-128-10a<br>5-128-10b	<p class="mw-empty-elt"></p></td></tr>
<tr><td><p>	सम्यग्वृत्तेष्वलुब्धेषु सततं धर्मचारिषु ।<br>स्वेषु बन्धुषु कः साधुश्चरेदेवमसांप्रतम् ।।	</p></td><td>	5-128-11a<br>5-128-11b	<p class="mw-empty-elt"></p></td></tr>
<tr><td><p>	नृशंसानामनार्याणां तथा परुषभाषणम् ।<br>कर्णदुःशासनाभ्यां च त्वया च बहुशः कृतम् ।।	</p></td><td>	5-128-12a<br>5-128-12b	<p class="mw-empty-elt"></p></td></tr>
<tr><td><p>	सह मात्रा प्रदग्धुं तान्बालकान्वारणावते ।<br>आस्थितः परमो यत्नो न समृद्धश्च तत्तव ।।	</p></td><td>	5-128-13a<br>5-128-13b	<p class="mw-empty-elt"></p></td></tr>
<tr><td><p>	ऊषुश्च सुचिरं कालं प्रच्छन्नाः पाण्डवास्तदा।<br>मात्रा सहैकचक्रायां ब्राह्मणस्य निवेशने ।।	</p></td><td>	5-128-14a<br>5-128-14b	<p class="mw-empty-elt"></p></td></tr>
<tr><td><p>	विषेण सर्पबन्धैश्च यतिताः पाण्डवास्त्वया ।<br>सर्वोपायैर्विनाशाय न समृद्धं च तत्तव ।।	</p></td><td>	5-128-15a<br>5-128-15b	<p class="mw-empty-elt"></p></td></tr>
<tr><td><p>	एवंबुद्धिः पाण्डवेषु मिथ्यावृत्तिः सदा भवान् ।<br>कथं ते नापराधोऽस्ति पाण्डवेषु महात्मसु ।।	</p></td><td>	5-128-16a<br>5-128-16b	<p class="mw-empty-elt"></p></td></tr>
<tr><td><p>	`एवंवृत्तः कथं राज्ये स्थातुमर्हसि पापकृत्।<br>स राज्याच्च सुखाच्चैव हास्यसे कुलपांसन ।।	</p></td><td>	5-128-17a<br>5-128-17b	<p class="mw-empty-elt"></p></td></tr>
<tr><td><p>	यच्चैभ्यो याचमानेभ्यः पित्र्यमंशं न दित्सति ।<br>तच्च पाप प्रदाताऽसि भ्रष्टैश्वर्यो निपातितः ।।	</p></td><td>	5-128-18a<br>5-128-18b	<p class="mw-empty-elt"></p></td></tr>
<tr><td><p>	कृत्वा बहून्यकार्याणि पाण्डवेषु नृशंसवत्।<br>मिथ्यावृत्तिरनार्यः सन्नद्य विप्रतिपद्यसे ।।	</p></td><td>	5-128-19a<br>5-128-19b	<p class="mw-empty-elt"></p></td></tr>
<tr><td><p>	मातापितृभ्यां भीष्मेण द्रोणेन विदुरेण च।<br>शाम्येति मुहुरुक्तोसि न च शाम्यसि पार्थिव ।।	</p></td><td>	5-128-20a<br>5-128-20b	<p class="mw-empty-elt"></p></td></tr>
<tr><td><p>	शमे हि सुमहाँल्लाभस्तव पार्थस्य चोभयोः ।<br>न च रोचयसे राजन्किमन्यद्बुद्धिलाघवात् ।।	</p></td><td>	5-128-21a<br>5-128-21b	<p class="mw-empty-elt"></p></td></tr>
<tr><td><p>	न शर्म प्राप्स्यसे राजन्नुत्क्रम्य सुहृदां वचः।<br>अधर्म्यमयशस्यं च क्रियते पार्थिव त्वया ।।	</p></td><td>	5-128-22a<br>5-128-22b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-128-23x	<p class="mw-empty-elt"></p></td></tr>
<tr><td><p>	एवं ब्रुवति दाशार्हे दुर्योधनममर्षणम् ।<br>दुःशासन इदं वाक्यमब्रवीत्करुसंसदि ।।	</p></td><td>	5-128-23a<br>5-128-23b	<p class="mw-empty-elt"></p></td></tr>
<tr><td><p>	न चेत्सन्धास्यसे राजन्स्वेन कामेन पाण्डवैः।<br>बद्ध्वा किल त्वां दास्यन्ति कुन्तीपुत्राय कौरवाः ।।	</p></td><td>	5-128-24a<br>5-128-24b	<p class="mw-empty-elt"></p></td></tr>
<tr><td><p>	वैकर्तनं त्वां च मां च त्रीनेतान्मनुजर्षभ ।<br>पाण्डवेभ्यः प्रदास्यन्ति भीष्मो द्रोणः पिता च ते ।।	</p></td><td>	5-128-25a<br>5-128-25b	<p class="mw-empty-elt"></p></td></tr>
<tr><td><p>	भ्रातुरेतद्वचः श्रुत्वा धार्तराष्ट्रः सुयोधनः ।<br>क्रुद्धः प्रातिष्ठतोत्थाय महानाग इव श्वसन् ।।	</p></td><td>	5-128-26a<br>5-128-26b	<p class="mw-empty-elt"></p></td></tr>
<tr><td><p>	विदुरं च सोमदत्तं च महाराजं च बाह्लिकम्।<br>कृपं च सोमदत्तं च भीष्मं द्रोणं जनार्दनम् ।।	</p></td><td>	5-128-27a<br>5-128-27b	<p class="mw-empty-elt"></p></td></tr>
<tr><td><p>	सर्वानेताननादृत्य दुर्मतिर्निरपत्रपः।<br>अशिष्टवदमर्यादो मानी मान्यावमानिता ।।	</p></td><td>	5-128-28a<br>5-128-28b	<p class="mw-empty-elt"></p></td></tr>
<tr><td><p>	तं प्रस्थितमभिप्रेक्ष्य भ्रातरो मनुजर्षभम्।<br>अनुजग्मुः सहामात्या राजानश्चापि सर्वशः ।।	</p></td><td>	5-128-29a<br>5-128-29b	<p class="mw-empty-elt"></p></td></tr>
<tr><td><p>	सभायामुत्थितं क्रुद्धं प्रस्थितं भ्रातृभिः सह।<br>दुर्योधनमभिप्रेक्ष्य भीष्मः शान्तनवोऽब्रवीत् ।।	</p></td><td>	5-128-30a<br>5-128-30b	<p class="mw-empty-elt"></p></td></tr>
<tr><td><p>	धर्मार्थावभिसन्त्यज्य संरम्भं योऽनुमन्यते ।<br>हसन्ति व्यसने तस्य दुर्हृदो नचिरादिव ।।	</p></td><td>	5-128-31a<br>5-128-31b	<p class="mw-empty-elt"></p></td></tr>
<tr><td><p>	दुरात्मा राजपुत्रोऽयं धार्तराष्ट्रोऽनुपायवित्।<br>मिथ्याभिमानी राज्यस्य क्रोधलोभवशानुगः ।।	</p></td><td>	5-128-32a<br>5-128-32b	<p class="mw-empty-elt"></p></td></tr>
<tr><td><p>	कालपक्वमिदं मन्ये सर्वं क्षत्रं जनार्दन ।<br>सर्वे ह्यनुसृता मोहात्पार्थिवाः सह मन्त्रिभिः ।।	</p></td><td>	5-128-33a<br>5-128-33b	<p class="mw-empty-elt"></p></td></tr>
<tr><td><p>	भीष्मस्याथ वचः श्रुत्वा दाशार्हः पुष्करेक्षणः ।<br>भीष्मद्रोणमुखान्सर्वानभ्यभाषत वीर्यवान् ।।	</p></td><td>	5-128-34a<br>5-128-34b	<p class="mw-empty-elt"></p></td></tr>
<tr><td><p>	सर्वेषां कुरुवृद्धानां महानयमतिक्रमः ।<br>प्रसह्य मन्दमैश्वर्ये न नियच्छन्ति यन्नृपम् ।।	</p></td><td>	5-128-35a<br>5-128-35b	<p class="mw-empty-elt"></p></td></tr>
<tr><td><p>	तत्र कार्यमहं मन्ये कालप्राप्तमरिन्दमाः ।<br>क्रियमाणे भवेच्छ्रेयस्तत्सर्वं श्रृणुतानघाः ।।	</p></td><td>	5-128-36a<br>5-128-36b	<p class="mw-empty-elt"></p></td></tr>
<tr><td><p>	प्रत्यक्षमेतद्भवतां यद्वक्ष्यामि हितं वचः ।<br>भवतामानुकूल्येन यदि रोचेत भारताः ।।	</p></td><td>	5-128-37a<br>5-128-37b	<p class="mw-empty-elt"></p></td></tr>
<tr><td><p>	पुत्रो वै भोजराजस्य दुराचारो ह्यनात्मवान् ।<br>जीवतः पितुरैश्वर्यं हृत्वा मृत्युवशं गतः ।।	</p></td><td>	5-128-38a<br>5-128-38b	<p class="mw-empty-elt"></p></td></tr>
<tr><td><p>	उग्रसेनसुतः कंसः परित्यक्तः स बान्धवैः।<br>ज्ञातीनां हितकामेन मया शस्तो महामृधे ।।	</p></td><td>	5-128-39a<br>5-128-39b	<p class="mw-empty-elt"></p></td></tr>
<tr><td><p>	आहुकः पुनरस्माभिर्ज्ञातिभिश्चापि सत्कृतः ।<br>उग्रसेनः कृतो राजा भोजराजन्यवर्धनः ।।	</p></td><td>	5-128-40a<br>5-128-40b	<p class="mw-empty-elt"></p></td></tr>
<tr><td><p>	संसमेकं परित्यज्य कुलार्थे सर्वयादवाः।<br>संभूय सुखमेधन्ते भारतान्धकवृष्णयः ।।	</p></td><td>	5-128-41a<br>5-128-41b	<p class="mw-empty-elt"></p></td></tr>
<tr><td><p>	अपि चाप्यवदद्राजन्परमेष्ठी प्रजापतिः ।<br>व्यूढे देवासुरे युद्धेऽभ्युद्यतेष्वायुधेषु च ।।	</p></td><td>	5-128-42a<br>5-128-42b	<p class="mw-empty-elt"></p></td></tr>
<tr><td><p>	द्वैधीभूतेषु लोकेषु विनश्यत्सु च भारत ।<br>अब्रवीत्तु तदा देवो भगवाँल्लोकभावनः ।।	</p></td><td>	5-128-43a<br>5-128-43b	<p class="mw-empty-elt"></p></td></tr>
<tr><td><p>	पराभविष्यन्त्यसुरा दैतेया दानवैः सह ।<br>आदित्या वसवो रुद्रा भविष्यन्ति दिवौसकः ।।	</p></td><td>	5-128-44a<br>5-128-44b	<p class="mw-empty-elt"></p></td></tr>
<tr><td><p>	देवासुरमनुष्याश्च गन्धर्वोरगराक्षसाः ।<br>अस्मिन्युद्धे सुसंक्रुद्धा हनिष्यन्ति परस्परम् ।।	</p></td><td>	5-128-45a<br>5-128-45b	<p class="mw-empty-elt"></p></td></tr>

<tr><td><p>	` वर्तमानं जगत्सर्वं मुहूर्तान्न भविष्यति।'<br>इति मत्वाऽब्रवीद्धर्मं परमेष्ठी प्रजापतिः ।<br>वरुणाय प्रयच्छैतान्बद्ध्वा दैतेयदानवान् ।।	</p></td><td>	5-128-46a<br>5-128-46b<br>5-128-46c	<p class="mw-empty-elt"></p></td></tr>
<tr><td><p>	एवमुक्तस्ततो धर्मो नियोगात्परमेष्ठिनः।<br>वरुणाय ददौ सर्वान्बद्ध्वा दैतेयदानवान् ।।	</p></td><td>	5-128-47a<br>5-128-47b	<p class="mw-empty-elt"></p></td></tr>
<tr><td><p>	तान्बद्ध्वा धर्मपाशैश्च स्वैश्च पाशैर्जलेश्वरः ।<br>वरुणः सागरे यत्तो नित्यं रक्षति दानवान् ।।	</p></td><td>	5-128-48a<br>5-128-48b	<p class="mw-empty-elt"></p></td></tr>
<tr><td><p>	तथा दुर्योधनं कर्णं शकुनिं चापि सौबलम् ।<br>बद्ध्वा दुःशासनं चापि पाण्डवेभ्यः प्रयच्छत ।।	</p></td><td>	5-128-49a<br>5-128-49b	<p class="mw-empty-elt"></p></td></tr>
<tr><td><p>	त्यजेत्कुलार्थे पुरुषं ग्रामस्यार्थे कुलं त्यजेत्।<br>ग्रामं जनपदस्यार्थे आत्मार्थे पृथिवीं त्यजेत् ।।	</p></td><td>	5-128-50a<br>5-128-50b	<p class="mw-empty-elt"></p></td></tr>
<tr><td><p>	राजन्दुर्योधनं बद्ध्वा ततः संशाम्य पाण्डवैः ।<br>त्वत्कृते न विनश्येयुः क्षत्रियाः क्षत्रियर्षभ ।।	</p></td><td>	5-128-51a<br>5-128-51b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि भगवद्यानपर्वणि <br>अष्टाविंशत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>