धृतराष्ट्र उवाच॥<br>
<br>
ब्रूहि भूयो महाबुद्धे धर्मार्थसहितं वचः |<br>
शृण्वतो नास्ति मे तृप्तिर्विचित्राणीह भाषसे ॥१॥<br>
<br>
विदुर उवाच॥<br>
<br>
सर्वतीर्थेषु वा स्नानं सर्वभूतेषु चार्जवम् |<br>
उभे एते समे स्यातामार्जवं वा विशिष्यते ॥२॥<br>
<br>
आर्जवं प्रतिपद्यस्व पुत्रेषु सततं विभो |<br>
इह कीर्तिं परां प्राप्य प्रेत्य स्वर्गमवाप्स्यसि ॥३॥<br>
<br>
यावत्कीर्तिर्मनुष्यस्य पुण्या लोकेषु गीयते |<br>
तावत्स पुरुषव्याघ्र स्वर्गलोके महीयते ॥४॥<br>
<br>
अत्राप्युदाहरन्तीममितिहासं पुरातनम् |<br>
विरोचनस्य संवादं केशिन्यर्थे सुधन्वना ॥५॥<br>
<br>
केशिन्युवाच॥<br>
<br>
किं ब्राह्मणाः स्विच्छ्रेयांसो दितिजाः स्विद्विरोचन |<br>
अथ केन स्म पर्यङ्कं सुधन्वा नाधिरोहति ॥६॥<br>
<br>
विरोचन उवाच॥<br>
<br>
प्राजापत्या हि वै श्रेष्ठा वयं केशिनि सत्तमाः |<br>
अस्माकं खल्विमे लोकाः के देवाः के द्विजातयः ॥७॥<br>
<br>
केशिन्युवाच॥<br>
<br>
इहैवास्स्व प्रतीक्षाव उपस्थाने विरोचन |<br>
सुधन्वा प्रातरागन्ता पश्येयं वां समागतौ ॥८॥<br>
<br>
विरोचन उवाच॥<br>
<br>
तथा भद्रे करिष्यामि यथा त्वं भीरु भाषसे |<br>
सुधन्वानं च मां चैव प्रातर्द्रष्टासि सङ्गतौ ॥९॥<br>
<br>
सुधन्वोवाच॥<br>
<br>
अन्वालभे हिरण्मयं प्राह्रादेऽहं तवासनम् |<br>
एकत्वमुपसम्पन्नो न त्वासेयं त्वया सह ॥१०॥<br>
<br>
विरोचन उवाच॥<br>
<br>
अन्वाहरन्तु फलकं कूर्चं वाप्यथ वा बृसीम् |<br>
सुधन्वन्न त्वमर्होऽसि मया सह समासनम् ॥११॥<br>
<br>
सुधन्वोवाच॥<br>
<br>
पितापि ते समासीनमुपासीतैव मामधः |<br>
बालः सुखैधितो गेहे न त्वं किञ्चन बुध्यसे ॥१२॥<br>
<br>
विरोचन उवाच॥<br>
<br>
हिरण्यं च गवाश्वं च यद्वित्तमसुरेषु नः |<br>
सुधन्वन्विपणे तेन प्रश्नं पृच्छाव ये विदुः ॥१३॥<br>
<br>
सुधन्वोवाच॥<br>
<br>
हिरण्यं च गवाश्वं च तवैवास्तु विरोचन |<br>
प्राणयोस्तु पणं कृत्वा प्रश्नं पृच्छाव ये विदुः ॥१४॥<br>
<br>
विरोचन उवाच॥<br>
<br>
आवां कुत्र गमिष्यावः प्राणयोर्विपणे कृते |<br>
न हि देवेष्वहं स्थाता न मनुष्येषु कर्हिचित् ॥१५॥<br>
<br>
सुधन्वोवाच॥<br>
<br>
पितरं ते गमिष्यावः प्राणयोर्विपणे कृते |<br>
पुत्रस्यापि स हेतोर्हि प्रह्रादो नानृतं वदेत् ॥१६॥<br>
<br>
प्रह्राद उवाच॥<br>
<br>
इमौ तौ सम्प्रदृश्येते याभ्यां न चरितं सह |<br>
आशीविषाविव क्रुद्धावेकमार्गमिहागतौ ॥१७॥<br>
<br>
किं वै सहैव चरतो न पुरा चरतः सह |<br>
विरोचनैतत्पृच्छामि किं ते सख्यं सुधन्वना ॥१८॥<br>
<br>
विरोचन उवाच॥<br>
<br>
न मे सुधन्वना सख्यं प्राणयोर्विपणावहे |<br>
प्रह्राद तत्त्वां पृच्छामि मा प्रश्नमनृतं वदीः ॥१९॥<br>
<br>
प्रह्राद उवाच॥<br>
<br>
उदकं मधुपर्कं चाप्यानयन्तु सुधन्वने |<br>
ब्रह्मन्नभ्यर्चनीयोऽसि श्वेता गौः पीवरीकृता ॥२०॥<br>
<br>
सुधन्वोवाच॥<br>
<br>
उदकं मधुपर्कं च पथ एवार्पितं मम |<br>
प्रह्राद त्वं तु नौ प्रश्नं तथ्यं प्रब्रूहि पृच्छतोः ॥२१॥<br>
<br>
प्रह्राद उवाच॥<br>
<br>
पुत्रो वान्यो भवान्ब्रह्मन्साक्ष्ये चैव भवेत्स्थितः |<br>
तयोर्विवदतोः प्रश्नं कथमस्मद्विधो वदेत् ॥२२॥<br>
<br>
अथ यो नैव प्रब्रूयात्सत्यं वा यदि वानृतम् |<br>
एतत्सुधन्वन्पृच्छामि दुर्विवक्ता स्म किं वसेत् ॥२३॥<br>
<br>
सुधन्वोवाच॥<br>
<br>
यां रात्रिमधिविन्ना स्त्री यां चैवाक्षपराजितः |<br>
यां च भाराभितप्ताङ्गो दुर्विवक्ता स्म तां वसेत् ॥२४॥<br>
<br>
नगरे प्रतिरुद्धः सन्बहिर्द्वारे बुभुक्षितः |<br>
अमित्रान्भूयसः पश्यन्दुर्विवक्ता स्म तां वसेत् ॥२५॥<br>
<br>
पञ्च पश्वनृते हन्ति दश हन्ति गवानृते |<br>
शतमश्वानृते हन्ति सहस्रं पुरुषानृते ॥२६॥<br>
<br>
हन्ति जातानजातांश्च हिरण्यार्थेऽनृतं वदन् |<br>
सर्वं भूम्यनृते हन्ति मा स्म भूम्यनृतं वदीः ॥२७॥<br>
<br>
प्रह्राद उवाच॥<br>
<br>
मत्तः श्रेयानङ्गिरा वै सुधन्वा त्वद्विरोचन |<br>
मातास्य श्रेयसी मातुस्तस्मात्त्वं तेन वै जितः ॥२८॥<br>
<br>
विरोचन सुधन्वायं प्राणानामीश्वरस्तव |<br>
सुधन्वन्पुनरिच्छामि त्वया दत्तं विरोचनम् ॥२९॥<br>
<br>
सुधन्वोवाच॥<br>
<br>
यद्धर्ममवृणीथास्त्वं न कामादनृतं वदीः |<br>
पुनर्ददामि ते तस्मात्पुत्रं प्रह्राद दुर्लभम् ॥३०॥<br>
<br>
एष प्रह्राद पुत्रस्ते मया दत्तो विरोचनः |<br>
पादप्रक्षालनं कुर्यात्कुमार्याः संनिधौ मम ॥३१॥<br>
<br>
विदुर उवाच॥<br>
<br>
तस्माद्राजेन्द्र भूम्यर्थे नानृतं वक्तुमर्हसि |<br>
मा गमः ससुतामात्योऽत्ययं पुत्राननुभ्रमन् ॥३२॥<br>
<br>
न देवा यष्टिमादाय रक्षन्ति पशुपालवत् |<br>
यं तु रक्षितुमिच्छन्ति बुद्ध्या संविभजन्ति तम् ॥३३॥<br>
<br>
यथा यथा हि पुरुषः कल्याणे कुरुते मनः |<br>
तथा तथास्य सर्वार्थाः सिध्यन्ते नात्र संशयः ॥३४॥<br>
<br>
न छन्दांसि वृजिनात्तारयन्ति; मायाविनं मायया वर्तमानम् |<br>
नीडं शकुन्ता इव जातपक्षा; श्छन्दांस्येनं प्रजहत्यन्तकाले ॥३५॥<br>
<br>
मत्तापानं कलहं पूगवैरं; भार्यापत्योरन्तरं ज्ञातिभेदम् |<br>
राजद्विष्टं स्त्रीपुमांसोर्विवादं; वर्ज्यान्याहुर्यश्च पन्थाः प्रदुष्टः ॥३६॥<br>
<br>
सामुद्रिकं वणिजं चोरपूर्वं; शलाकधूर्तं च चिकित्सकं च |<br>
अरिं च मित्रं च कुशीलवं च; नैतान्साक्ष्येष्वधिकुर्वीत सप्त ॥३७॥<br>
<br>
मानाग्निहोत्रमुत मानमौनं; मानेनाधीतमुत मानयज्ञः |<br>
एतानि चत्वार्यभयङ्कराणि; भयं प्रयच्छन्त्ययथाकृतानि ॥३८॥<br>
<br>
अगारदाही गरदः कुण्डाशी सोमविक्रयी |<br>
पर्वकारश्च सूची च मित्रध्रुक्पारदारिकः ॥३९॥<br>
<br>
भ्रूणहा गुरुतल्पी च यश्च स्यात्पानपो द्विजः |<br>
अतितीक्ष्णश्च काकश्च नास्तिको वेदनिन्दकः ॥४०॥<br>
<br>
स्रुवप्रग्रहणो व्रात्यः कीनाशश्चार्थवानपि |<br>
रक्षेत्युक्तश्च यो हिंस्यात्सर्वे ब्रह्महणैः समाः ॥४१॥<br>
<br>
तृणोल्कया ज्ञायते जातरूपं; युगे भद्रो व्यवहारेण साधुः |<br>
शूरो भयेष्वर्थकृच्छ्रेषु धीरः; कृच्छ्रास्वापत्सु सुहृदश्चारयश्च ॥४२॥<br>
<br>
जरा रूपं हरति हि धैर्यमाशा; मृत्युः प्राणान्धर्मचर्यामसूया |<br>
क्रोधः श्रियं शीलमनार्यसेवा; ह्रियं कामः सर्वमेवाभिमानः ॥४३॥<br>
<br>
श्रीर्मङ्गलात्प्रभवति प्रागल्भ्यात्सम्प्रवर्धते |<br>
दाक्ष्यात्तु कुरुते मूलं संयमात्प्रतितिष्ठति ॥४४॥<br>
<br>
अष्टौ गुणाः पुरुषं दीपयन्ति; प्रज्ञा च कौल्यं च दमः श्रुतं च |<br>
पराक्रमश्चाबहुभाषिता च; दानं यथाशक्ति कृतज्ञता च ॥४५॥<br>
<br>
एतान्गुणांस्तात महानुभावा; नेको गुणः संश्रयते प्रसह्य |<br>
राजा यदा सत्कुरुते मनुष्यं; सर्वान्गुणानेष गुणोऽतिभाति ॥४६॥<br>
<br>
अष्टौ नृपेमानि मनुष्यलोके; स्वर्गस्य लोकस्य निदर्शनानि |<br>
चत्वार्येषामन्ववेतानि सद्भि; श्चत्वार्येषामन्ववयन्ति सन्तः ॥४७॥<br>
<br>
यज्ञो दानमध्ययनं तपश्च; चत्वार्येतान्यन्ववेतानि सद्भिः |<br>
दमः सत्यमार्जवमानृशंस्यं; चत्वार्येतान्यन्ववयन्ति सन्तः ॥४८॥<br>
<br>
न सा सभा यत्र न सन्ति वृद्धा; न ते वृद्धा ये न वदन्ति धर्मम् |<br>
नासौ धर्मो यत्र न सत्यमस्ति; न तत्सत्यं यच्छलेनानुविद्धम् ॥४९॥<br>
<br>
सत्यं रूपं श्रुतं विद्या कौल्यं शीलं बलं धनम् |<br>
शौर्यं च चित्रभाष्यं च दश संसर्गयोनयः ॥५०॥<br>
<br>
पापं कुर्वन्पापकीर्तिः पापमेवाश्नुते फलम् |<br>
पुण्यं कुर्वन्पुण्यकीर्तिः पुण्यमेवाश्नुते फलम् ॥५१॥<br>
<br>
पापं प्रज्ञां नाशयति क्रियमाणं पुनः पुनः |<br>
नष्टप्रज्ञः पापमेव नित्यमारभते नरः ॥५२॥<br>
<br>
पुण्यं प्रज्ञां वर्धयति क्रियमाणं पुनः पुनः |<br>
वृद्धप्रज्ञः पुण्यमेव नित्यमारभते नरः ॥५३॥<br>
<br>
असूयको दन्दशूको निष्ठुरो वैरकृन्नरः |<br>
स कृच्छ्रं महदाप्नोति नचिरात्पापमाचरन् ॥५४॥<br>
<br>
अनसूयः कृतप्रज्ञः शोभनान्याचरन्सदा |<br>
अकृच्छ्रात्सुखमाप्नोति सर्वत्र च विराजते ॥५५॥<br>
<br>
प्रज्ञामेवागमयति यः प्राज्ञेभ्यः स पण्डितः |<br>
प्राज्ञो ह्यवाप्य धर्मार्थौ शक्नोति सुखमेधितुम् ॥५६॥<br>
<br>
दिवसेनैव तत्कुर्याद्येन रात्रौ सुखं वसेत् |<br>
अष्टमासेन तत्कुर्याद्येन वर्षाः सुखं वसेत् ॥५७॥<br>
<br>
पूर्वे वयसि तत्कुर्याद्येन वृद्धः सुखं वसेत् |<br>
यावज्जीवेन तत्कुर्याद्येन प्रेत्य सुखं वसेत् ॥५८॥<br>
<br>
जीर्णमन्नं प्रशंसन्ति भार्यां च गतयौवनाम् |<br>
शूरं विगतसङ्ग्रामं गतपारं तपस्विनम् ॥५९॥<br>
<br>
धनेनाधर्मलब्धेन यच्छिद्रमपिधीयते |<br>
असंवृतं तद्भवति ततोऽन्यदवदीर्यते ॥६०॥<br>
<br>
गुरुरात्मवतां शास्ता शास्ता राजा दुरात्मनाम् |<br>
अथ प्रच्छन्नपापानां शास्ता वैवस्वतो यमः ॥६१॥<br>
<br>
ऋषीणां च नदीनां च कुलानां च महात्मनाम् |<br>
प्रभवो नाधिगन्तव्यः स्त्रीणां दुश्चरितस्य च ॥६२॥<br>
<br>
द्विजातिपूजाभिरतो दाता ज्ञातिषु चार्जवी |<br>
क्षत्रियः स्वर्गभाग्राजंश्चिरं पालयते महीम् ॥६३॥<br>
<br>
सुवर्णपुष्पां पृथिवीं चिन्वन्ति पुरुषास्त्रयः |<br>
शूरश्च कृतविद्यश्च यश्च जानाति सेवितुम् ॥६४॥<br>
<br>
बुद्धिश्रेष्ठानि कर्माणि बाहुमध्यानि भारत |<br>
तानि जङ्घाजघन्यानि भारप्रत्यवराणि च ॥६५॥<br>
<br>
दुर्योधने च शकुनौ मूढे दुःशासने तथा |<br>
कर्णे चैश्वर्यमाधाय कथं त्वं भूतिमिच्छसि ॥६६॥<br>
<br>
सर्वैर्गुणैरुपेताश्च पाण्डवा भरतर्षभ |<br>
पितृवत्त्वयि वर्तन्ते तेषु वर्तस्व पुत्रवत् ॥६७॥<br>
