				
<tbody><tr><td><p>	<b>वैशंपायन उवाच ।</b>	</p></td><td>	5-131-1x	<p class="mw-empty-elt"></p></td></tr>
<tr><td><p>	विदुरेणैवमुक्तस्तु केशवः शत्रुपूगहा ।<br>दुर्योधनं धार्तराष्ट्रमभ्यभाषत वीर्यवान् ।।	</p></td><td>	5-131-1a<br>5-131-1b	<p class="mw-empty-elt"></p></td></tr>
<tr><td><p>	एकोऽहमिति यन्मोहान्मन्यसे मां सुयोधन।<br>परिभूय सुदुर्बुद्धे ग्रहीतुं मां चिकीर्षसि ।।	</p></td><td>	5-131-2a<br>5-131-2b	<p class="mw-empty-elt"></p></td></tr>
<tr><td><p>	इहैव पाण्डवाः सर्वे तथैवान्धकवृष्णयः ।<br>इहादित्याश्च रुद्राश्च वसवश्च महर्षिभिः ।।	</p></td><td>	5-131-3a<br>5-131-3b	<p class="mw-empty-elt"></p></td></tr>

<tr><td><p>	एवमुक्त्वा जाहासोच्चैः केशवः परवीरहा ।<br>तस्य संस्मयतः शौरेर्विद्युद्रूपा महात्मनः ।<br>`युगपच्च विनिष्पेतुः साक्षात्सर्वास्तु देवताः।।'	</p></td><td>	5-131-4a<br>5-131-4b<br>5-131-4c	<p class="mw-empty-elt"></p></td></tr>
<tr><td><p>	अङ्गुष्ठमात्रास्त्रिदशा बभूवुः पावकार्चिषः ।<br>तस्य ब्रह्मा ललाटस्थो रुद्रो वक्षसि चाभवत् ।।	</p></td><td>	5-131-5a<br>5-131-5b	<p class="mw-empty-elt"></p></td></tr>
<tr><td><p>	लोकपाला भुजेष्वासन्नग्निरास्यादजायत।<br>आदित्याश्चैव साध्याश्च वसवोऽथाश्विनावपि ।।	</p></td><td>	5-131-6a<br>5-131-6b	<p class="mw-empty-elt"></p></td></tr>
<tr><td><p>	मरुतश्च सहेन्द्रेण विश्वेदेवास्तथैव च।<br>बभूवुश्चैव यक्षाश्च गन्धर्वोरगराक्षसाः ।।	</p></td><td>	5-131-7a<br>5-131-7b	<p class="mw-empty-elt"></p></td></tr>
<tr><td><p>	प्रादुरास्तां तथा दोर्भ्यां सङ्कर्षणधनञ्जयौ।<br>दक्षिणेऽथार्जुनो धन्वी हली रामश्च सव्यतः ।।	</p></td><td>	5-131-8a<br>5-131-8b	<p class="mw-empty-elt"></p></td></tr>
<tr><td><p>	भीमो युधिष्ठिरश्चैव माद्रीपुत्रौ च पृष्ठतः।<br>अन्धका वृष्णयश्चैव प्रद्युम्नपरमुखास्ततः ।।	</p></td><td>	5-131-9a<br>5-131-9b	<p class="mw-empty-elt"></p></td></tr>
<tr><td><p>	अग्रे बभूवुः कृष्णस्य समुद्यतमहायुधाः ।<br>शङ्खचक्रगदाशक्तिशार्ङ्गलाङ्गलनन्दकाः ।।	</p></td><td>	5-131-10a<br>5-131-10b	<p class="mw-empty-elt"></p></td></tr>
<tr><td><p>	अदृश्यन्तोद्यतान्येव सर्वप्रहरणानि च।<br>नानाबाहुषु कृष्णस्य दीप्यमानानि सर्वशः ।।	</p></td><td>	5-131-11a<br>5-131-11b	<p class="mw-empty-elt"></p></td></tr>
<tr><td><p>	नेत्राभ्यां नासिकाभ्यां च श्रोत्राभ्यां च समन्ततः ।<br>प्रादुरासन्महारौद्राः सधूमाः पावकार्चिषः ।।	</p></td><td>	5-131-12a<br>5-131-12b	<p class="mw-empty-elt"></p></td></tr>
<tr><td><p>	रोमकूपेषु च तथा सूर्यस्येव मरीचयः ।<br>`सहस्रचरणः श्रीमाञ्शतबाहुः सहस्रदृक् ।।'	</p></td><td>	5-131-13a<br>5-131-13b	<p class="mw-empty-elt"></p></td></tr>
<tr><td><p>	तस्य वै नागलोकश्च गुल्फाधो ददृशे तदा।<br>चन्द्रसूर्यौ तथा नेत्रे ग्रहः वै सर्वतः स्थिताः ।।	</p></td><td>	5-131-14a<br>5-131-14b	<p class="mw-empty-elt"></p></td></tr>
<tr><td><p>	ऊर्ध्वलोकाश्च सर्वेऽपि कुक्षौ तस्य व्यवस्थिताः ।<br>सरितः सागराश्चैव स्वेदस्तस्य महात्मनः ।।	</p></td><td>	5-131-15a<br>5-131-15b	<p class="mw-empty-elt"></p></td></tr>
<tr><td><p>	अस्थीनि पर्वताः सर्वे वृक्षा रोमाणि तस्य हि।<br>निमेषणं रात्र्यहनी जिह्वायां शारदा तथा ।। '	</p></td><td>	5-131-16a<br>5-131-16b	<p class="mw-empty-elt"></p></td></tr>
<tr><td><p>	तं दृष्ट्वा घोरमात्मानं केशवस्य महात्मनः ।<br>न्यमीलयन्त नेत्राणि राजानस्त्रस्तचेतसः ।।	</p></td><td>	5-131-17a<br>5-131-17b	<p class="mw-empty-elt"></p></td></tr>
<tr><td><p>	ऋत द्रोणं च भीष्मं च विदुरं च महामतिम् ।<br>संजयं धृतराष्ट्रं च ऋषींश्चैव तपोधनान् ।।	</p></td><td>	5-131-18a<br>5-131-18b	<p class="mw-empty-elt"></p></td></tr>
<tr><td><p>	प्रादात्तेषां स भगवान्दिव्यं चक्षुर्जनार्दनः ।।	</p></td><td>	5-131-19a	<p class="mw-empty-elt"></p></td></tr>
<tr><td><p>	`धृतराष्ट्राय प्रददौ भगवान्दिव्यचक्षुषी ।<br>ददर्श परमं रूपं धृतराष्ट्रोऽम्बिकासुतः ।।	</p></td><td>	5-131-20a<br>5-131-20b	<p class="mw-empty-elt"></p></td></tr>

<tr><td><p>	ततो देवाः सगन्धर्वाः किन्नराश्च महोरगाः ।<br>ऋषयश्च महाभागा लोकपालैः समन्विताः ।<br>प्रणम्य शिरसा देवं तुष्टुवुः प्राञ्जलिस्थिताः ।।	</p></td><td>	5-131-21a<br>5-131-21b<br>5-131-21c	<p class="mw-empty-elt"></p></td></tr>

<tr><td><p>	क्रोधं प्रभो संहर संहर स्वं<br>रूपं च यद्दर्शितमात्मसंस्थम् ।<br>यावत्त्विमे देवगणैः समेता<br>लोकाः समस्ता भुवि नाशमीयुः ।।	</p></td><td>	5-131-22a<br>5-131-22b<br>5-131-22c<br>5-131-22d	<p class="mw-empty-elt"></p></td></tr>
<tr><td><p>	त्वं च कर्ता विकर्ता च त्वमेव परिरक्षसे।<br>त्वया व्याप्तमिदं सर्वं जगत्स्थावरजङ्गमम् ।।	</p></td><td>	5-131-23a<br>5-131-23b	<p class="mw-empty-elt"></p></td></tr>

<tr><td><p>	कियन्मात्रा महीपालाः किंवीर्याः किंपराक्रमाः ।<br>तेषामर्थे महाबाहो दिव्यं रूपं प्रदर्शिवान्।<br>एवमुच्चारिता वाचः सह देवार्विभुं तदा ।।'	</p></td><td>	5-131-24a<br>5-131-24b<br>5-131-24c	<p class="mw-empty-elt"></p></td></tr>
<tr><td><p>	तद्दृष्ट्वा महदाश्चर्यं माधवस्य सभातले।<br>देवदुन्दुभयो नेदुः पुष्पवर्षं पपात च ।।	</p></td><td>	5-131-25a<br>5-131-25b	<p class="mw-empty-elt"></p></td></tr>
<tr><td><p>	<b>धृतराष्ट्र उवाच।</b>	</p></td><td>	5-131-26x	<p class="mw-empty-elt"></p></td></tr>
<tr><td><p>	त्वमेव पुण्डरीकाक्ष सर्वस्य जगतो हितः।<br>तस्मान्मे यादवश्रेष्ठ प्रसादं कर्तुमर्हसि ।।	</p></td><td>	5-131-26a<br>5-131-26b	<p class="mw-empty-elt"></p></td></tr>
<tr><td><p>	भगवन्मम नेत्राभ्यामन्तर्धानं वृणे पुनः ।<br>भवन्तं दृष्टवानस्मि नान्यं द्रष्टुमिहोत्सहे ।।	</p></td><td>	5-131-27a<br>5-131-27b	<p class="mw-empty-elt"></p></td></tr>
<tr><td><p>	ततोऽब्रवीन्महाबाहुर्धृतराष्ट्रं जनार्दनः ।<br>अदृश्यमाने नेत्रे द्वे भवेतां कुरुनन्दन ।।	</p></td><td>	5-131-28a<br>5-131-28b	<p class="mw-empty-elt"></p></td></tr>
<tr><td><p>	तत्राद्भुतं महाराज धृतराष्ट्रश्च चक्षुषी ।<br>लब्धवान्वासुदेवाच्च विश्वरूपदिदृक्षया ।।	</p></td><td>	5-131-29a<br>5-131-29b	<p class="mw-empty-elt"></p></td></tr>
<tr><td><p>	लब्धचक्षुषमासीनं धृतराष्ट्रं नराधिपाः ।<br>विस्मिता ऋषिभिः सार्धं तुष्टुवुर्मधुसूदनम् ।।	</p></td><td>	5-131-30a<br>5-131-30b	<p class="mw-empty-elt"></p></td></tr>
<tr><td><p>	चचाल च मही कृत्स्ना सागरश्चापि चुक्षुभे ।<br>विस्मयं परमं जग्मुः पार्थिवा भरतर्षभ ।।	</p></td><td>	5-131-31a<br>5-131-31b	<p class="mw-empty-elt"></p></td></tr>
<tr><td><p>	ततः स पुरुषव्याघ्रः सञ्जहार वपुः स्वकम् ।<br>तां दिव्यामद्भुतां चित्रामृद्धिमत्तामरिन्दमः ।।	</p></td><td>	5-131-32a<br>5-131-32b	<p class="mw-empty-elt"></p></td></tr>
<tr><td><p>	ततः सात्यकिमादाय पाणौ विदुरमेव च ।<br>ऋषिभिस्तैरनुज्ञातो निर्ययौ मधुसूदनः ।।	</p></td><td>	5-131-33a<br>5-131-33b	<p class="mw-empty-elt"></p></td></tr>
<tr><td><p>	ऋषयोऽन्तर्हिता जग्मुस्ततस्ते नारदादयः ।<br>तस्मिन्कोलाहले वृत्ते तदद्भुतमिवाभवत् ।।	</p></td><td>	5-131-34a<br>5-131-34b	<p class="mw-empty-elt"></p></td></tr>
<tr><td><p>	तं प्रस्थितमभिप्रेक्ष्य कौरवाः सह राजभिः ।<br>अनुजग्मुर्नरव्याघ्रं देवा इव शतक्रतम् ।।	</p></td><td>	5-131-35a<br>5-131-35b	<p class="mw-empty-elt"></p></td></tr>
<tr><td><p>	अचिन्तयन्नमेयात्मा सर्वं तद्राजमण्डलम् ।<br>निश्चक्राम ततः शौरिः सधूम इव पावकः ।।	</p></td><td>	5-131-36a<br>5-131-36b	<p class="mw-empty-elt"></p></td></tr>
<tr><td><p>	ततो रथेन शुभ्रेण महता किङ्किणीकिना ।<br>हेमजालविचित्रेण लघुना मेघनादिना ।।	</p></td><td>	5-131-37a<br>5-131-37b	<p class="mw-empty-elt"></p></td></tr>
<tr><td><p>	सूपस्करेण शुभ्रेण वैयाघ्रेण वरूथिना ।<br>शैब्यसुग्रीवयुक्तेन प्रत्यदृश्यत दारुकः ।।	</p></td><td>	5-131-38a<br>5-131-38b	<p class="mw-empty-elt"></p></td></tr>
<tr><td><p>	तथैव रथमास्थाय कृतवर्मा महारथः ।<br>वृष्णीनां संमतो वीरो हार्दिक्यः समदृश्यत ।।	</p></td><td>	5-131-39a<br>5-131-39b	<p class="mw-empty-elt"></p></td></tr>
<tr><td><p>	उपस्थितरथं शौरिं प्रयास्यन्तमरिन्दमम् ।<br>धृतराष्ट्रो महाराजः पुनरेवाभ्यभाषत ।।	</p></td><td>	5-131-40a<br>5-131-40b	<p class="mw-empty-elt"></p></td></tr>
<tr><td><p>	यावद्बलं मे पुत्रेषु पश्यतस्ते जनार्दन ।<br>प्रत्यक्षं ते न ते किंचित्परोक्षं शत्रुकर्शन ।।	</p></td><td>	5-131-41a<br>5-131-41b	<p class="mw-empty-elt"></p></td></tr>
<tr><td><p>	कुरूणां शममिच्छन्तं यतमानं च केशव ।<br>विदित्वैतामवस्थां मे नातिशङ्कितुमर्हसि ।।	</p></td><td>	5-131-42a<br>5-131-42b	<p class="mw-empty-elt"></p></td></tr>
<tr><td><p>	न मे पापोऽस्त्यभिप्रायः पाण्डवान्प्रति केशव ।<br>ज्ञातमेव हितं वाक्यं यन्मयोक्तः सुयोधनः ।।	</p></td><td>	5-131-43a<br>5-131-43b	<p class="mw-empty-elt"></p></td></tr>
<tr><td><p>	जानन्ति कुरवः सर्वे राजानश्चैव पार्थिवाः ।<br>शमे प्रयतमानं मां सर्वयत्नेन माधव ।।	</p></td><td>	5-131-44a<br>5-131-44b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-131-45x	<p class="mw-empty-elt"></p></td></tr>
<tr><td><p>	ततोऽब्रवीन्महाबाहुर्धृतराष्ट्रं जनार्दनः।<br>द्रोणं पितामहं भीष्मं क्षत्तारं बाह्लिकं कृपम् ।।	</p></td><td>	5-131-45a<br>5-131-45b	<p class="mw-empty-elt"></p></td></tr>
<tr><td><p>	प्रत्यक्षमेतद्भवतां यद्वृत्तं कुरुसंसदि।<br>यथा चाशिष्टवन्मन्दो रोषादद्य समुत्थितः ।।	</p></td><td>	5-131-46a<br>5-131-46b	<p class="mw-empty-elt"></p></td></tr>
<tr><td><p>	वदत्यनीशमात्मानं धृतराष्ट्रो महीपतिः ।<br>आपृच्छे भवतः सर्वान्गमिष्यामि युधिष्ठिरम् ।।	</p></td><td>	5-131-47a<br>5-131-47b	<p class="mw-empty-elt"></p></td></tr>
<tr><td><p>	आमन्त्र्य प्रस्थितं शौरिं रथस्थं पुरुषर्षभ ।<br>अनुजग्मुर्महेष्वासाः प्रवीरा भरतर्षभाः ।।	</p></td><td>	5-131-48a<br>5-131-48b	<p class="mw-empty-elt"></p></td></tr>
<tr><td><p>	भीष्मो द्रोणः कृपः क्षत्ता धृतराष्ट्रोऽथ बाह्लिकः।<br>अश्वत्थामा विकर्णश्च युयुत्सुश्च महारथः ।।	</p></td><td>	5-131-49a<br>5-131-49b	<p class="mw-empty-elt"></p></td></tr>
<tr><td><p>	ततो रथेन शुभ्रेण महता किङ्किणीकिना ।<br>कुरूणां पश्यतां द्रष्टुं स्वसारं स पितुर्ययौ ।।	</p></td><td>	5-131-50a<br>5-131-50b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि भगवद्यानर्वणि <br>एकत्रिंशदधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>