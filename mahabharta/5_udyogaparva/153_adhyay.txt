				
<tbody><tr><td><p>	<b>जनमेजय उवाच।</b>	</p></td><td>	5-153-1x	<p class="mw-empty-elt"></p></td></tr>
<tr><td><p>	युधिष्ठिरं सहानीकमुपायान्तं युयुत्सया।<br>सन्निविष्टं कुरुक्षेत्रे वासुदेवेन पालितम् ।।	</p></td><td>	5-153-1a<br>5-153-1b	<p class="mw-empty-elt"></p></td></tr>
<tr><td><p>	विराटद्रुपदाभ्यां च सपुत्राभ्यां समन्वितम् ।<br>केकयैर्वृष्णिभिश्चैव पार्थिवैः शतशो वृतम् ।।	</p></td><td>	5-153-2a<br>5-153-2b	<p class="mw-empty-elt"></p></td></tr>
<tr><td><p>	महेन्द्रमिव चादित्यैरभिगुप्तं महारथैः।<br>श्रुत्वा दुर्योधनो राजा किं कार्यं प्रत्यपद्यत ।।	</p></td><td>	5-153-3a<br>5-153-3b	<p class="mw-empty-elt"></p></td></tr>
<tr><td><p>	एतदिच्छाम्यहं श्रोतुं विस्तरेण महामते।<br>संभ्रमे तुमुले तस्मिन्यदासीत्कुरुजाङ्गले ।।	</p></td><td>	5-153-4a<br>5-153-4b	<p class="mw-empty-elt"></p></td></tr>
<tr><td><p>	व्यथयेयुरिमे देवान्सेन्द्रानपि समागमे ।<br>पाण्डवा वासुदेवश्च विराटद्रुपदौ तथा ।।	</p></td><td>	5-153-5a<br>5-153-5b	<p class="mw-empty-elt"></p></td></tr>
<tr><td><p>	धृष्टद्युम्नश्च पाञ्चाल्यः शिखण्डी च महारथः ।<br>युधामन्युश्च विक्रान्तो देवैरपि दुरासदः ।।	</p></td><td>	5-153-6a<br>5-153-6b	<p class="mw-empty-elt"></p></td></tr>
<tr><td><p>	एतदिच्छाम्यहं श्रोतुं विस्तरेण तपोधन ।<br>कुरूणां पाण्डवानां च यद्यदासीद्विचेष्टितम् ।।	</p></td><td>	5-153-7a<br>5-153-7b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-153-8x	<p class="mw-empty-elt"></p></td></tr>
<tr><td><p>	प्रतियाते तु दाशार्हे राजा दुर्योधनस्तदा।<br>कर्णं दुःशासनं चैव शकुनिं चाब्रवीदिदम् ।।	</p></td><td>	5-153-8a<br>5-153-8b	<p class="mw-empty-elt"></p></td></tr>
<tr><td><p>	अकृतेनैव कार्येण गतः पार्थानधोक्षजः ।<br>स एनान्मन्युनाविष्टो ध्रुवं धक्ष्यत्यसंशयम् ।।	</p></td><td>	5-153-9a<br>5-153-9b	<p class="mw-empty-elt"></p></td></tr>
<tr><td><p>	इष्टो हि वासुदेवस्य पाण्डवैर्मम विग्रहः ।<br>भीमसेनार्जुनौ चैव दाशार्हस्य मते स्थितौ ।।	</p></td><td>	5-153-10a<br>5-153-10b	<p class="mw-empty-elt"></p></td></tr>
<tr><td><p>	अजातशत्रुरत्यर्थं भीमसेनवशानुगः।<br>निकृतश्च मया पूर्वं सह सर्वैः सहोदरैः ।।	</p></td><td>	5-153-11a<br>5-153-11b	<p class="mw-empty-elt"></p></td></tr>
<tr><td><p>	विराटद्रुपदौ चैव कृतवैरौ मया सह ।<br>तौ च सेनाप्रणेतारौ वासुदेववशानुगौ ।।	</p></td><td>	5-153-12a<br>5-153-12b	<p class="mw-empty-elt"></p></td></tr>
<tr><td><p>	भविता विग्रहः सोयं तुमुलो लोमहर्षणः ।<br>तस्मात्साङ्ग्रामिकं सर्वं कारयध्वमतन्द्रिताः ।।	</p></td><td>	5-153-13a<br>5-153-13b	<p class="mw-empty-elt"></p></td></tr>
<tr><td><p>	शिबिराणि कुरुक्षेत्रे क्रियन्तां वसुधाधिपाः ।<br>स्वपर्याप्तावकाशानि दुरादेयानि शत्रुभिः ।।	</p></td><td>	5-153-14a<br>5-153-14b	<p class="mw-empty-elt"></p></td></tr>
<tr><td><p>	आसन्नजलकोष्ठानि शतशोथ सहस्रशः ।<br>अच्छेद्याहारमार्गाणि बन्धोच्छ्रयचितानि च ।	</p></td><td>	5-153-15a<br>5-153-15b	<p class="mw-empty-elt"></p></td></tr>
<tr><td><p>	विविधायुधपूर्णानि पताकाध्वजवन्ति च।<br>समाश्च तेषां पन्थानः क्रियन्तां नगराद्बहिः ।।	</p></td><td>	5-153-16a<br>5-153-16b	<p class="mw-empty-elt"></p></td></tr>
<tr><td><p>	प्रयाणं घुष्यतामद्य श्वोभूत इति माचिरम् ।	</p></td><td>	5-153-17a	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-153-17x	<p class="mw-empty-elt"></p></td></tr>
<tr><td><p>	ते तथेति प्रतिज्ञाय श्वोभूते चक्रिरे तथा ।।	</p></td><td>	5-153-17b	<p class="mw-empty-elt"></p></td></tr>
<tr><td><p>	हृष्टरूपा महात्मानो निवासाय महीक्षिताम् ।<br>ततस्ते पार्थिवाः सर्वे तच्छ्रुत्वा राजशासनम् ।।	</p></td><td>	5-153-18a<br>5-153-18b	<p class="mw-empty-elt"></p></td></tr>
<tr><td><p>	आसनेभ्यो महार्हेभ्य उदतिष्ठन्नमर्षिताः ।<br>बाहून्परिघसङ्काशान्संस्पृशन्तः शनैः शनैः ।।	</p></td><td>	5-153-19a<br>5-153-19b	<p class="mw-empty-elt"></p></td></tr>

<tr><td><p>	काञ्चनाङ्गददीप्तांश्च चन्दनागरुभूषितान्।<br>उष्णीषाणि नियच्छन्तः पुण्डरीकनिभै करैः।<br>अन्तरीयोत्तरीयाणि भूषणानि च सर्वशः ।।	</p></td><td>	5-153-20a<br>5-153-20b<br>5-153-20c	<p class="mw-empty-elt"></p></td></tr>
<tr><td><p>	ते रथान्रथिनः श्रेष्ठा हयांश्च हयकोविदाः।<br>सज्जयन्ति स्म नागांश्च नागशिक्षास्वनुष्ठिताः ।।	</p></td><td>	5-153-21a<br>5-153-21b	<p class="mw-empty-elt"></p></td></tr>
<tr><td><p>	अथ वर्माणि चित्राणि काञ्चनानि बहूनि च ।<br>विविधानि च शस्त्राणि चक्रुः सर्वाणि सर्वशः ।।	</p></td><td>	5-153-22a<br>5-153-22b	<p class="mw-empty-elt"></p></td></tr>
<tr><td><p>	पदातयश्च पुरुषाः शस्त्राणि विविधानि च।<br>उपाजह्रुः शरीरेषु हेमचित्राण्यनेकशः ।।	</p></td><td>	5-153-23a<br>5-153-23b	<p class="mw-empty-elt"></p></td></tr>
<tr><td><p>	तदुत्सव इवोदग्रं संप्रहृष्टनरावृतम् ।<br>नगरं धार्तराष्ट्रस्य भारतासीत्समाकुलम् ।।	</p></td><td>	5-153-24a<br>5-153-24b	<p class="mw-empty-elt"></p></td></tr>
<tr><td><p>	जनौघसलिलावर्तो रथनागाश्वमीनवान् ।<br>शङ्खदुन्दुभिनिर्घोषः कोशसञ्चयरत्नवान् ।।	</p></td><td>	5-153-25a<br>5-153-25b	<p class="mw-empty-elt"></p></td></tr>
<tr><td><p>	चित्राभरणवर्मोर्मिः शस्त्रनिर्मलफेनवान् ।<br>प्रासादमालाद्रिवृतो रथ्यापणमहाह्रदः ।।	</p></td><td>	5-153-26a<br>5-153-26b	<p class="mw-empty-elt"></p></td></tr>
<tr><td><p>	योधचन्द्रोदयोद्भूतः कुरुराजमहार्णवः ।<br>व्यदृश्यत तदा राजंश्चन्द्रोदय इवोदधिः ।।	</p></td><td>	5-153-27a<br>5-153-27b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि सैन्यनिर्याणपर्वणि <br>त्रिपञ्चाशदधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>