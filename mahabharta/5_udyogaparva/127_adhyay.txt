				
<tbody><tr><td><p>	<b>वैशंपायन उवाच।</b>	</p></td><td>	5-127-1x	<p class="mw-empty-elt"></p></td></tr>
<tr><td><p>	श्रुत्वा दुर्योधनो वाक्यमप्रियं कुरुसंसदि।<br>प्रत्युवाच महाबाहुं वासुदेवं यशस्विनम् ।।	</p></td><td>	5-127-1a<br>5-127-1b	<p class="mw-empty-elt"></p></td></tr>
<tr><td><p>	प्रसमीक्ष्य भवानेतद्वक्तुमर्हति केशव।<br>मामेव हि विशेषेण विभाष्य परिगर्हसे ।।	</p></td><td>	5-127-2a<br>5-127-2b	<p class="mw-empty-elt"></p></td></tr>
<tr><td><p>	भक्तिवादेन पार्थानामकस्मान्मधुसूदन।<br>भवान्गर्हयति नित्यं किं समीक्ष्य बलाबलम् ।।	</p></td><td>	5-127-3a<br>5-127-3b	<p class="mw-empty-elt"></p></td></tr>
<tr><td><p>	भवान्क्षत्ता च राजा वाऽप्याचार्यो वा पितामहः ।<br>मामेव परिगर्हन्ते नान्यं कंचन पाण्डवम् ।।	</p></td><td>	5-127-4a<br>5-127-4b	<p class="mw-empty-elt"></p></td></tr>
<tr><td><p>	न चाहं लक्षये कंचिद्व्यभिचारमिहात्मनः ।<br>अथ सर्वे भवन्तो मां विद्विषन्ति सराजकाः ।।	</p></td><td>	5-127-5a<br>5-127-5b	<p class="mw-empty-elt"></p></td></tr>
<tr><td><p>	न चाहं कंचिदत्यर्थमपराधमरिन्दम ।<br>विचिन्तयन्प्रपश्यामि सुसूक्ष्ममपि केशव ।।	</p></td><td>	5-127-6a<br>5-127-6b	<p class="mw-empty-elt"></p></td></tr>
<tr><td><p>	प्रियाभ्युपगते द्यूते पाण्डवा मधूसूदन।<br>जिताः शकुनिना राज्यं तत्र किं मम दुष्कृतम् ।।	</p></td><td>	5-127-7a<br>5-127-7b	<p class="mw-empty-elt"></p></td></tr>
<tr><td><p>	यत्पुनर्द्रविणं किंचित्तत्राजीयन्त पाण्डवाः ।<br>तेभ्य एवाभ्यनुज्ञातं तत्तद मधुसूदन ।।	</p></td><td>	5-127-8a<br>5-127-8b	<p class="mw-empty-elt"></p></td></tr>
<tr><td><p>	अपराधो न चास्माकं यत्ते ह्यक्षैः पराजिताः।<br>अजेया जयतां श्रेष्ठ पार्थाः प्रव्राजिता वनम् ।।	</p></td><td>	5-127-9a<br>5-127-9b	<p class="mw-empty-elt"></p></td></tr>
<tr><td><p>	केन वाऽप्यपवादेन विरुद्ध्यन्त्यरिभिः सह।<br>अशक्ताः पाण्डवाः कृष्ण प्रहृष्टाः प्रत्यमित्रवत् ।।	</p></td><td>	5-127-10a<br>5-127-10b	<p class="mw-empty-elt"></p></td></tr>
<tr><td><p>	किमस्माभिः कृतं तेषां कस्मिन्वा पुनरागसि।<br>धार्तराष्ट्राञ्जिघांसन्ति पाण्डवाः सृञ्जयैः सह ।।	</p></td><td>	5-127-11a<br>5-127-11b	<p class="mw-empty-elt"></p></td></tr>
<tr><td><p>	न चापि वयमुग्रेण कर्मणा वचनेन वा।<br>प्रभ्रष्टाः प्रणमामेह भयादपि शतक्रतुम् ।।	</p></td><td>	5-127-12a<br>5-127-12b	<p class="mw-empty-elt"></p></td></tr>
<tr><td><p>	न च तं कृष्ण पश्यामि क्षत्रधर्ममनुष्ठितम् ।<br>उत्सहेत युधा जेतुं यो नः शत्रुनिबर्हण ।।	</p></td><td>	5-127-13a<br>5-127-13b	<p class="mw-empty-elt"></p></td></tr>
<tr><td><p>	न हि भीष्मकृपद्रोणाः सकर्णा मधुसूदन।<br>देवैरपि युधा जेतुं शक्याः किमुत पाण्डवैः ।।	</p></td><td>	5-127-14a<br>5-127-14b	<p class="mw-empty-elt"></p></td></tr>
<tr><td><p>	स्वधर्ममनुपश्यन्तो यदि माधव संयुगे।<br>अस्त्रेण निधनं काले प्राप्स्यामः स्वर्ग्यमेव तत् ।।	</p></td><td>	5-127-15a<br>5-127-15b	<p class="mw-empty-elt"></p></td></tr>
<tr><td><p>	मुख्यश्चैवैष नो धर्मः क्षत्रियाणां जनार्दन ।<br>यच्छयीमहि सङ्ग्रामे शरतल्पगता वयम् ।।	</p></td><td>	5-127-16a<br>5-127-16b	<p class="mw-empty-elt"></p></td></tr>
<tr><td><p>	ते वयं वीरशयनं प्राप्स्यामो यदि संयुगे।<br>अप्रणम्यैव शत्रूणां न नस्तप्स्यन्ति माधव ।।	</p></td><td>	5-127-17a<br>5-127-17b	<p class="mw-empty-elt"></p></td></tr>
<tr><td><p>	कश्च जातु कुले जातः क्षत्रधर्मेण वर्तयन् ।<br>भयाद्वृत्तिं समीक्ष्यैवं प्रणमेदिह कर्हिचित् ।।	</p></td><td>	5-127-18a<br>5-127-18b	<p class="mw-empty-elt"></p></td></tr>
<tr><td><p>	उद्यच्छेदेव न नमेदुद्यमो ह्येव पौरुषम् ।<br>अप्यपर्वणि भज्येत न नमेदिह कर्हिचित् ।।	</p></td><td>	5-127-19a<br>5-127-19b	<p class="mw-empty-elt"></p></td></tr>
<tr><td><p>	इति मातङ्गवचनं परिप्सन्ति हितेप्सवः ।<br>धर्माय चैव प्रणमेद्ब्राह्मणेभ्यश्च मद्विधः।।	</p></td><td>	5-127-20a<br>5-127-20b	<p class="mw-empty-elt"></p></td></tr>
<tr><td><p>	अचिन्तयन्कंचिदन्यं यावज्जीवं तथा चरेत्।<br>एष धर्मः क्षत्रियाणां मतमेतच्च मे सदा ।।	</p></td><td>	5-127-21a<br>5-127-21b	<p class="mw-empty-elt"></p></td></tr>
<tr><td><p>	राज्यांशश्चाभ्यनुज्ञातो यो मे पित्रा पुराऽभवत्।<br>न स लभ्यः पुनर्जातु मयि जीवति केशव ।।	</p></td><td>	5-127-22a<br>5-127-22b	<p class="mw-empty-elt"></p></td></tr>

<tr><td><p>	यावच्च राजा ध्रियते धृतराष्ट्रो जनार्दन ।<br>न्यस्तशस्त्रा वयं ते वाऽप्युपजीवाम माधव ।<br>अप्रदेयं पुरा दत्तं राज्यं परवतो मम ।।	</p></td><td>	5-127-23a<br>5-127-23b<br>5-127-23c	<p class="mw-empty-elt"></p></td></tr>
<tr><td><p>	अज्ञानाद्वा भयाद्वाऽपि मयि बाले जनार्दन ।<br>न तदद्य पुनर्लभ्यं पाण्डवैर्वृष्णिनन्दन ।।	</p></td><td>	5-127-24a<br>5-127-24b	<p class="mw-empty-elt"></p></td></tr>

<tr><td><p>	ध्रियमाणे महाबाहौ मयि संप्रति केशव ।<br>यावद्धि तीक्ष्णया सूच्या विद्ध्येदग्रेण केशव ।<br>तावदप्यपरित्याज्यं भूमेर्नः पाण्डवान्प्रति ।।	</p></td><td>	5-127-25a<br>5-127-25b<br>5-127-25c	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि भगवद्यानपर्वणि <br>सप्तविंशत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>