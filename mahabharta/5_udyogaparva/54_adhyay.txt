				
<tbody><tr><td><p>	<b>सञ्जय उवाच।</b>	</p></td><td>	5-54-1x	<p class="mw-empty-elt"></p></td></tr>
<tr><td><p>	एवमेतन्महाराज यथावदसि भारत।<br>युद्धे विनाशः क्षत्रस्य गाण्डीवेन प्रदृश्यते।।	</p></td><td>	5-54-1a<br>5-54-1b	<p class="mw-empty-elt"></p></td></tr>
<tr><td><p>	इदं तु नाभिजानामि तव धीरस्य नित्यशः।<br>यत्पुत्रवशमागच्छेस्तत्त्वज्ञः सव्यसाचिनः ।।	</p></td><td>	5-54-2a<br>5-54-2b	<p class="mw-empty-elt"></p></td></tr>
<tr><td><p>	नैष कालो महाराज तव शश्वत्कृतागसः।<br>त्वया ह्येवादितः पार्था निकृता भरतर्षभ ।।	</p></td><td>	5-54-3a<br>5-54-3b	<p class="mw-empty-elt"></p></td></tr>
<tr><td><p>	पिता श्रेष्ठः सुहृद्यश्च सम्यक्प्रणिहितात्मवान्।<br>आस्थेयं हि हितं तेन न द्रोग्धा गुरुरुच्यते ।।	</p></td><td>	5-54-4a<br>5-54-4b	<p class="mw-empty-elt"></p></td></tr>
<tr><td><p>	इदं जितमिदं लब्धमिति श्रुत्वा पराजितान्।<br>द्यूतकाले महाराज स्मरसे स्म कुमारवत् ।।	</p></td><td>	5-54-5a<br>5-54-5b	<p class="mw-empty-elt"></p></td></tr>
<tr><td><p>	परुषाण्युच्यमानांश्च पुरा पार्थानुपेक्षसे।<br>कृत्स्नं राज्यं जयन्तीति प्रपातं नानुपश्यसि ।।	</p></td><td>	5-54-6a<br>5-54-6b	<p class="mw-empty-elt"></p></td></tr>
<tr><td><p>	पित्र्यं राज्यं महाराज कुरवस्ते सजाङ्गलाः।<br>अथ वीरैर्जितामुर्वीमखिलां प्रत्यपद्यथाः।।	</p></td><td>	5-54-7a<br>5-54-7b	<p class="mw-empty-elt"></p></td></tr>
<tr><td><p>	बाहुवीर्यार्जिता भूमिस्तव पार्थैर्निवेदिता।<br>मयेदं कृतमित्येव मन्यसे राजसत्तम।।	</p></td><td>	5-54-8a<br>5-54-8b	<p class="mw-empty-elt"></p></td></tr>
<tr><td><p>	ग्रस्तान्गन्धर्वराजेन मज्जतो ह्यप्लवेऽम्भसि।<br>आनिनाय पुनः पार्थः पुत्रांस्ते राजसत्तम ।।	</p></td><td>	5-54-9a<br>5-54-9b	<p class="mw-empty-elt"></p></td></tr>
<tr><td><p>	कुमारवच्च स्मयसे द्यूते विनिकृतेषु यत्।<br>पाण्डवेषु वने राजन्प्रव्रजत्सु पुनःपुनः ।।	</p></td><td>	5-54-10a<br>5-54-10b	<p class="mw-empty-elt"></p></td></tr>
<tr><td><p>	प्रवर्षतः शरव्रातानर्जुनस्य शितान्बहून्।<br>अप्यर्णवा विशुष्येयुः किं पुनर्मासयोनयः ।।	</p></td><td>	5-54-11a<br>5-54-11b	<p class="mw-empty-elt"></p></td></tr>

<tr><td><p>	अस्यतां फाल्गुनः श्रेष्ठो गाण्डीवं धनुषां वरम्।<br>केशवः सर्वभूतानामायुधानां सुदर्शनम् ।<br>वानरो रोचमानश्च केतुः केतुमतां वरः ।।	</p></td><td>	5-54-12a<br>5-54-12b<br>5-54-12c	<p class="mw-empty-elt"></p></td></tr>
<tr><td><p>	एवमेतानि स रथो वहते सह यो रणे।<br>क्षपयिष्यति नो राजन्कालचक्रमिवोद्यतम् ।।	</p></td><td>	5-54-13a<br>5-54-13b	<p class="mw-empty-elt"></p></td></tr>
<tr><td><p>	तस्याद्य वसुधा राजन्निखिला भरतर्षभ।<br>यस्य भीमार्जिनौ योधौ स राजा राजसत्तम ।।	</p></td><td>	5-54-14a<br>5-54-14b	<p class="mw-empty-elt"></p></td></tr>
<tr><td><p>	तथा भीमहतप्रायां मञ्जन्तीं तव वाहिनीम् ।<br>दुर्योधनमुखा दृष्ट्वा क्षयं यास्यन्ति कौरवाः ।।	</p></td><td>	5-54-15a<br>5-54-15b	<p class="mw-empty-elt"></p></td></tr>
<tr><td><p>	न भीमार्जुनयोर्भीता लप्स्यन्ते विजयं विभो।<br>तव पुत्रा महाराज राजानश्चानुसारिणः ।।	</p></td><td>	5-54-16a<br>5-54-16b	<p class="mw-empty-elt"></p></td></tr>
<tr><td><p>	मत्स्यास्त्वामद्य नार्चन्ति पञ्चालाश्च सकेकयाः।<br>साल्वेयाः शूरसेनाश्च सर्वे त्वामवजानते ।।	</p></td><td>	5-54-17a<br>5-54-17b	<p class="mw-empty-elt"></p></td></tr>
<tr><td><p>	पार्थं ह्येते गताः सर्वे वीर्यज्ञास्तस्य धीमतः।<br>भक्त्या ह्यस्य विरुध्यन्ते तव पुत्रैः सदैव ते ।।	</p></td><td>	5-54-18a<br>5-54-18b	<p class="mw-empty-elt"></p></td></tr>
<tr><td><p>	अनर्हानेव तु वधे धर्मयुक्तान्विकर्मणा।<br>योऽक्लेशयत्पाण्डुपुत्रान्यो विद्वेष्ट्यधुनापि वै ।।	</p></td><td>	5-54-19a<br>5-54-19b	<p class="mw-empty-elt"></p></td></tr>
<tr><td><p>	सर्वोपायैर्नियन्तव्यः सानुगः पापपुरुषः।<br>तव पुत्रो महाराज नानुशोचितुमर्हसि ।।	</p></td><td>	5-54-20a<br>5-54-20b	<p class="mw-empty-elt"></p></td></tr>
<tr><td><p>	अपरोहं महाराज साक्षाच्चैनं ब्रवीम्यहम्।<br>द्यूतकाले मया चोक्तं विदुरेण च धीमता ।।	</p></td><td>	5-54-21a<br>5-54-21b	<p class="mw-empty-elt"></p></td></tr>
<tr><td><p>	यदिदं ते विलपितं पाण्डवान्प्रति भारत।<br>अनीशेनैव राजेन्द्र सर्वमेतन्निरर्थकम् ।।	</p></td><td>	5-54-22a<br>5-54-22b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>यानसन्धिपर्वणि चतुःपञ्चाशोऽध्यायः ।।	</p></td><td>		<p class="mw-empty-elt"></p></td></tr></tbody>