				
<tbody><tr><td><p>	<b>वैशंपायन उवाच।</b>	</p></td><td>	5-20-1x	<p class="mw-empty-elt"></p></td></tr>
<tr><td><p>	स च कौरव्यमासाद्य द्रुपदस्य पुरोहितः।<br>सत्कृतो धृतराष्ट्रेण भीष्मेण विदुरेण च ।।	</p></td><td>	5-20-1a<br>5-20-1b	<p class="mw-empty-elt"></p></td></tr>
<tr><td><p>	सर्वकौशल्यमुक्त्वाऽऽदौ पृष्ट्वा चैवमनामयम्।<br>सर्वसेनाप्रणेतॄणां मध्ये वाक्यमुवाच ह ।।	</p></td><td>	5-20-2a<br>5-20-2b	<p class="mw-empty-elt"></p></td></tr>
<tr><td><p>	सर्वैर्भवद्भिर्विदितो राजधर्मः सनातनः।<br>वाक्योपादानहेतोस्तु वक्ष्यामि विदिते सति ।।	</p></td><td>	5-20-3a<br>5-20-3b	<p class="mw-empty-elt"></p></td></tr>
<tr><td><p>	धृतराष्ट्रश्च पाण्डुश्च सुतावेकस्य विश्रुतौ ।<br>तयोः समानं द्रविणं पैतृकं नात्र संशयः ।।	</p></td><td>	5-20-4a<br>5-20-4b	<p class="mw-empty-elt"></p></td></tr>
<tr><td><p>	धृतराष्ट्रस्य ये पुत्राः प्राप्तं तैः पैतृकं वसु।<br>पाण्डुपुत्राः कथं नाम न प्राप्ताः पैतृकं वसु ।।	</p></td><td>	5-20-5a<br>5-20-5b	<p class="mw-empty-elt"></p></td></tr>
<tr><td><p>	वनं गतैः पाण्डवेयैर्विदितं वः पुरा यथा।<br>न प्राप्तं पैतृकं द्रव्यं धृतराष्ट्रेण यद्धृतम्।।	</p></td><td>	5-20-6a<br>5-20-6b	<p class="mw-empty-elt"></p></td></tr>
<tr><td><p>	प्राणान्तिकैरप्युपायैः प्रयतद्भिरनेकशः ।<br>शेषवन्तो न शकिता नेतुं वै यमसादनम् ।।	</p></td><td>	5-20-7a<br>5-20-7b	<p class="mw-empty-elt"></p></td></tr>
<tr><td><p>	पुनश्च वर्धितं राज्यं स्वबलेन महात्मभिः ।<br>छद्मनाऽपहृतं क्षुद्रैर्धार्तराष्ट्रैः ससौबलैः ।।	</p></td><td>	5-20-8a<br>5-20-8b	<p class="mw-empty-elt"></p></td></tr>
<tr><td><p>	तदप्यनुमतं कर्म यथा युक्तमनेन वै।<br>वासिताश्च महारण्ये वर्षाणीह त्रयोदश ।।	</p></td><td>	5-20-9a<br>5-20-9b	<p class="mw-empty-elt"></p></td></tr>
<tr><td><p>	सभायां क्लेशितैर्वीरैः सहभार्यैस्तथा भृशम् ।<br>अरण्ये विविधाः क्लेशाः संप्राप्तास्तैः सुदारुणाः ।।	</p></td><td>	5-20-10a<br>5-20-10b	<p class="mw-empty-elt"></p></td></tr>
<tr><td><p>	तथा विराटनगरे योन्यन्तरगतैरिव।<br>प्राप्तः परमसंक्लेशो यथा पापैर्महात्मभिः ।।	</p></td><td>	5-20-11a<br>5-20-11b	<p class="mw-empty-elt"></p></td></tr>
<tr><td><p>	ते सर्वं पृष्ठतः कृत्वा तत्पूर्वं कर्म किल्विषम् ।<br>साम्नैव कुरुभिः सन्धिमिच्छन्ति कुरुपुङ्गवाः ।।	</p></td><td>	5-20-12a<br>5-20-12b	<p class="mw-empty-elt"></p></td></tr>
<tr><td><p>	तेषां च वृत्तमाज्ञाय वृत्तं दुर्योधनस्य च।<br>अनुनेतुमिहार्हन्ति धार्तराष्ट्रं सुहृज्जनाः ।।	</p></td><td>	5-20-13a<br>5-20-13b	<p class="mw-empty-elt"></p></td></tr>
<tr><td><p>	न हि ते विग्रहं वीराः कुर्वन्ति कुरुभिः सह।<br>अविनाशेन लोकस्य काङ्क्षन्ते पाण्डवाः स्वकम् ।।	</p></td><td>	5-20-14a<br>5-20-14b	<p class="mw-empty-elt"></p></td></tr>
<tr><td><p>	यश्चापि धार्तराष्ट्रस्य हेतुः स्याद्विग्रहं प्रति।<br>स च हेतुर्न मन्तव्यो बलीयांसस्तथा हि ते ।।	</p></td><td>	5-20-15a<br>5-20-15b	<p class="mw-empty-elt"></p></td></tr>
<tr><td><p>	अक्षौहिण्यश्च सप्तैव धर्मपुत्रस्य सङ्गताः।<br>युयुत्समानाः कुरुभिः प्रतीक्षन्तेऽस्य शासनम् ।।	</p></td><td>	5-20-16a<br>5-20-16b	<p class="mw-empty-elt"></p></td></tr>
<tr><td><p>	अपरे पुरुषव्याघ्राः सहस्राक्षौहिणीसमाः ।<br>सात्यकिर्भीमसेनश्च यमौ च सुमहाबलौ ।।	</p></td><td>	5-20-17a<br>5-20-17b	<p class="mw-empty-elt"></p></td></tr>
<tr><td><p>	एकादशैताः पृतना एकतश्च समागताः ।<br>एकतश्च महाबाहुर्बहुरूपी धनञ्जयः ।।	</p></td><td>	5-20-18a<br>5-20-18b	<p class="mw-empty-elt"></p></td></tr>
<tr><td><p>	यथा किरीटी सर्वाभ्यः सेनाभ्यो व्यतिरिच्यते।<br>एवमेव महाबाहुर्वासुदेवो महाद्युतिः ।।	</p></td><td>	5-20-19a<br>5-20-19b	<p class="mw-empty-elt"></p></td></tr>
<tr><td><p>	बहुलत्वं च सेनानां विक्रमं च किरीटिनः।<br>बुद्धिमत्त्वं च कृष्णस्य बुद्ध्वा युध्येत को नरः ।।	</p></td><td>	5-20-20a<br>5-20-20b	<p class="mw-empty-elt"></p></td></tr>
<tr><td><p>	ते भवन्तो यथाधर्मं यथासमयमेव च।<br>प्रयच्छन्तु प्रदातव्यं मा वः कालोऽत्यगादयम् ।।	</p></td><td>	5-20-21a<br>5-20-21b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि<br> सञ्जययानपर्वणि विंशोऽध्यायः ।।	</p></td><td>		<p class="mw-empty-elt"></p></td></tr></tbody>