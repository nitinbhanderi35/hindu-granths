				
<tbody><tr><td><p>	<b>सञ्जय उवाच।</b>	</p></td><td>	5-27-1x	<p class="mw-empty-elt"></p></td></tr>

<tr><td><p>	धर्मनित्या पाण्डव ते विचेष्टा<br>लोके श्रुता दृश्यते चापि पार्थ ।<br>महाश्रावं जीवित चाप्यनित्यं<br>संपश्य त्वं पाण्डव मा व्यनीनशः ।।	</p></td><td>	5-27-1a<br>5-27-1b<br>5-27-1c<br>5-27-1d	<p class="mw-empty-elt"></p></td></tr>

<tr><td><p>	नचेद्भागं कुरवोऽन्यत्र युद्धा-<br>त्प्रयच्छेरंस्तुभ्यमजातशत्रो।<br>भैक्षचर्यामन्धकवृष्णिराज्ये<br>श्रेयो मन्ये न तु युद्धेन राज्यम् ।।	</p></td><td>	5-27-2a<br>5-27-2b<br>5-27-2c<br>5-27-2d	<p class="mw-empty-elt"></p></td></tr>

<tr><td><p>	अल्पकालं जीवितं यन्मनुष्ये<br>महास्रावं नित्यदुःखं चलं च।<br>भूयश्च तद्यशसो नानुरूपं<br>तस्मात्पापं पाण्डव मा कृथास्त्वम् ।।	</p></td><td>	5-27-3a<br>5-27-3b<br>5-27-3c<br>5-27-3d	<p class="mw-empty-elt"></p></td></tr>

<tr><td><p>	कामा मनुष्यं प्रसजन्त एते<br>धर्मस्य ये विघ्नमूलं नरेन्द्र ।<br>पूर्वं नरस्तान्मतिमान्प्रणिघ्नन्<br>लोके प्रशंसां लभतेऽनवद्याम् ।।	</p></td><td>	5-27-4a<br>5-27-4b<br>5-27-4c<br>5-27-4d	<p class="mw-empty-elt"></p></td></tr>

<tr><td><p>	निबन्धनी ह्यर्थतृष्णेह पार्थ<br>तामिच्छतां बाध्यते धर्म एव।<br>धर्मं तु यः प्रणृणीते स बुद्धः<br>कामे गृध्नो हीयतेऽर्थानुरोधात् ।।	</p></td><td>	5-27-5a<br>5-27-5b<br>5-27-5c<br>5-27-5d	<p class="mw-empty-elt"></p></td></tr>

<tr><td><p>	धर्मं कृत्वा कर्मणां तात मुख्यं<br>महाप्रतापः सवितेव भाति।<br>हीनो हि धर्मेण महीमपीमां<br>लब्ध्वा नरः सीदति पापबुद्धिः ।।	</p></td><td>	5-27-6a<br>5-27-6b<br>5-27-6c<br>5-27-6d	<p class="mw-empty-elt"></p></td></tr>

<tr><td><p>	वेदोऽधीतश्चरितं ब्रह्मचर्यं<br>यज्ञैरिष्टं ब्राह्मणेभ्यश्च दत्तम् ।<br>परं स्थानं मन्यमानेन भूय<br>आत्मा दत्तो वर्षपूगं सुखेभ्यः ।।	</p></td><td>	5-27-7a<br>5-27-7b<br>5-27-7c<br>5-27-7d	<p class="mw-empty-elt"></p></td></tr>

<tr><td><p>	सुखप्रिये सेवमानोऽतिवेलं<br>योगाभ्यासे यो न करोति कर्म।<br>वित्तक्षये हीनसुखोऽतिवेलं<br>दुःखं शेते कामवेगप्रणुन्नः ।।	</p></td><td>	5-27-8a<br>5-27-8b<br>5-27-8c<br>5-27-8d	<p class="mw-empty-elt"></p></td></tr>

<tr><td><p>	एवं पुनर्ब्रह्मचर्याऽप्रसक्तो<br>हित्वा धर्मं यः प्रकरोत्यधर्मम्।<br>अश्रद्दधत्परलोकाय मूढो<br>हित्वा देहं तप्यते प्रेत्य मन्दः ।।	</p></td><td>	5-27-9a<br>5-27-9b<br>5-27-9c<br>5-27-9d	<p class="mw-empty-elt"></p></td></tr>

<tr><td><p>	न कर्मणां विप्रणाशोऽस्त्यमुत्र<br>पुण्यानां वाऽप्यथवा पापकानाम् ।<br>पूर्वं कर्तुर्गच्छति पुण्यपापं<br>पश्चात्त्वेनमनुयात्येव कर्ता ।।	</p></td><td>	5-27-10a<br>5-27-10b<br>5-27-10c<br>5-27-10d	<p class="mw-empty-elt"></p></td></tr>

<tr><td><p>	न्यायोपेतं ब्राह्मणेभ्योऽथ दत्तं<br>श्रद्धापूतं गन्धरसोपपन्नम् ।<br>अन्वाहार्येषूत्तमदक्षिणेषु<br>तथारूपं कर्म विख्यायते ते ।।	</p></td><td>	5-27-11a<br>5-27-11b<br>5-27-11c<br>5-27-11d	<p class="mw-empty-elt"></p></td></tr>

<tr><td><p>	इह क्षेत्रे क्रियते पार्थ कार्यं<br>न वै किंचित्क्रियते प्रेत्य कार्यम् ।<br>कृतं त्वया पारलोक्यं च कर्म<br>पुण्यं महत्सद्भिरतिप्रशस्तम् ।।	</p></td><td>	5-27-12a<br>5-27-12b<br>5-27-12c<br>5-27-12d	<p class="mw-empty-elt"></p></td></tr>

<tr><td><p>	जहाति मृत्युं च जरां भयं च<br>न क्षुत्पिपासे मनसोऽप्रियाणि।<br>न कर्तव्यं विद्यते तत्र किंचि-<br>दन्यत्र वै चेन्द्रियप्रीणनाद्धि ।।	</p></td><td>	5-27-13a<br>5-27-13b<br>5-27-13c<br>5-27-13d	<p class="mw-empty-elt"></p></td></tr>

<tr><td><p>	एवंरूपं कर्मफलं नरेन्द्र<br>मातापित्रोर्हृदयस्याप्रियेण।<br>त्यज क्रोधं पाण्डव हर्षजं च<br>लोकावुभौ मा प्रहासीश्चिराया ।।	</p></td><td>	5-27-14a<br>5-27-14b<br>5-27-14c<br>5-27-14d	<p class="mw-empty-elt"></p></td></tr>

<tr><td><p>	अन्तं गत्वा कर्मणां या प्रशंसा<br>सत्यं दमं चार्जवमानृशंस्यम् ।<br>अश्वमेधं राजसूयं तथेष्ट्वा<br>पापस्यान्तं कर्मणो मा पुनर्गाः ।।	</p></td><td>	5-27-15a<br>5-27-15b<br>5-27-15c<br>5-27-15d	<p class="mw-empty-elt"></p></td></tr>

<tr><td><p>	तच्चेदेवं द्वेषरूपेण पार्थाः<br>करिष्यध्वं कर्म पापं चिराय।<br>निवसध्वं वर्षपूगान्वनेषु<br>दुःखं वासं पाण्डवा धर्म एव ।।	</p></td><td>	5-27-16a<br>5-27-16b<br>5-27-16c<br>5-27-16d	<p class="mw-empty-elt"></p></td></tr>

<tr><td><p>	प्रव्रज्यया यातयित्वा पुरस्ता-<br>दात्माधीनं यद्बलं ते तदाऽसीत्।<br>नित्यं च वश्याः सचिवास्तवेमे<br>जनार्दनो युयुधाश्च वीरः ।।	</p></td><td>	5-27-17a<br>5-27-17b<br>5-27-17c<br>5-27-17d	<p class="mw-empty-elt"></p></td></tr>

<tr><td><p>	मत्स्यो राजा रुक्मरथः सपुत्रः<br>प्रहारिभिः सहपुत्रैर्विराटः।<br>राजानस्ते ये विजिताः पुरस्ता-<br>त्त्वामेव ते संश्रयेयुः समस्ताः ।।	</p></td><td>	5-27-18a<br>5-27-18b<br>5-27-18c<br>5-27-18d	<p class="mw-empty-elt"></p></td></tr>

<tr><td><p>	महासहायः प्रतपन्बलस्थः<br>पुरस्कृतो वासुदेवार्जुनाभ्याम्।<br>वरान्हनिष्यन्द्विषतो रङ्गमध्ये<br>व्यनेष्यथा धार्तराष्ट्रस्य दर्पम् ।।	</p></td><td>	5-27-19a<br>5-27-19b<br>5-27-19c<br>5-27-19d	<p class="mw-empty-elt"></p></td></tr>

<tr><td><p>	बलं कस्माद्वर्धयित्वा परस्य<br>निजान्कस्मात्कर्शयित्वा सहायान्।<br>निरुष्य कस्माद्वर्षपूगान्वनेषु<br>युयुत्ससे पाण्डव हीनकाले।।	</p></td><td>	5-27-20a<br>5-27-20b<br>5-27-20c<br>5-27-20d	<p class="mw-empty-elt"></p></td></tr>

<tr><td><p>	अप्राज्ञो वा पाण्डव युद्ध्यमानो-<br>ऽधर्मज्ञो वा भूतिमथोऽभ्युपैति।<br>प्रज्ञावान्वा बुद्ध्यमानोऽपि धर्मं<br>संस्तम्भाद्वा सोऽपि भूतेरपैति ।।	</p></td><td>	5-27-21a<br>5-27-21b<br>5-27-21c<br>5-27-21d	<p class="mw-empty-elt"></p></td></tr>

<tr><td><p>	नाधर्मे ते धीयते पार्थ बुद्धि-<br>र्न संरम्भात्कर्म चकर्थ पापम् ।<br>आत्थ किं तत्कारणं यस्य हेतोः<br>प्रज्ञाविरुद्धं कर्म चिकीर्षसीदम् ।।	</p></td><td>	5-27-22a<br>5-27-22b<br>5-27-22c<br>5-27-22d	<p class="mw-empty-elt"></p></td></tr>

<tr><td><p>	अव्याधिजं कटुकं शीर्षरोगि<br>यशोमुषं पापफलोदयं वा।<br>सतां पेयं यन्न पिबन्त्यसन्तो<br>मन्युं महाराज पिब प्रशाम्य ।।	</p></td><td>	5-27-23a<br>5-27-23b<br>5-27-23c<br>5-27-23d	<p class="mw-empty-elt"></p></td></tr>

<tr><td><p>	पापानुबन्धं को नु तं कामयेत<br>क्षमैव ते ज्यायसी नोत भोगाः ।<br>यत्र भीष्मः शान्तनवो हतः स्या-<br>द्यत्र द्रोणः सहपुत्रो हतः स्यात् ।।	</p></td><td>	5-27-24a<br>5-27-24b<br>5-27-24c<br>5-27-24d	<p class="mw-empty-elt"></p></td></tr>

<tr><td><p>	कृपः शल्यः सौमदत्तिर्विकर्णो<br>विविंशतिः कर्णदुर्योधनौ च।<br>एतान्हत्वा कीदृशं तत्सुखं स्या-<br>द्यद्विन्देथास्तदनुब्रूहि पार्थ ।।	</p></td><td>	5-27-25a<br>5-27-25b<br>5-27-25c<br>5-27-25d	<p class="mw-empty-elt"></p></td></tr>

<tr><td><p>	लब्ध्वाऽपीमां पृथिवीं सागरान्तां<br>जरामृत्यू नैव हि त्वं प्रजह्याः।<br>प्रियाप्रिये सुखदुःखे च राज-<br>न्नैवं विद्वान्नैव युद्धं कुरु त्वम् ।।	</p></td><td>	5-27-26a<br>5-27-26b<br>5-27-26c<br>5-27-26d	<p class="mw-empty-elt"></p></td></tr>

<tr><td><p>	अमात्यानां यदि कामस्य हेतो-<br>रेवं युक्तं कर्म चिकीर्षसि त्वम्।<br>अपक्रमेः स्वं प्रदायैव तेषां<br>मागास्त्वं वै देवयानात्पथोऽद्य ।।	</p></td><td>	5-27-27a<br>5-27-27b<br>5-27-27c<br>5-27-27d	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>सञ्जययानपर्वणि सप्तविंशोऽध्यायः ।।	</p></td><td>		<p class="mw-empty-elt"></p></td></tr></tbody>