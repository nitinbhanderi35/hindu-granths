				
<tbody><tr><td><p>	<b>भीष्म उवाच।</b>	</p></td><td>	5-183-1x	<p class="mw-empty-elt"></p></td></tr>
<tr><td><p>	ततोऽहं निशि राजेन्द्र प्रणम्य शिरसा तदा।<br>ब्राह्मणानां पितॄणां च देवतानां च सर्वशः ।।	</p></td><td>	5-183-1a<br>5-183-1b	<p class="mw-empty-elt"></p></td></tr>
<tr><td><p>	नक्तंचराणां भूतानां राजन्यानां विशांपते।<br>शयनं प्राप्य रहिते मनसा समचिन्तयम् ।।	</p></td><td>	5-183-2a<br>5-183-2b	<p class="mw-empty-elt"></p></td></tr>
<tr><td><p>	जामदग्न्येन मे युद्धमिदं परमदारुणम् ।<br>अहानि च बहून्यद्य वर्तते सुमहात्ययम् ।।	</p></td><td>	5-183-3a<br>5-183-3b	<p class="mw-empty-elt"></p></td></tr>
<tr><td><p>	न च रामं महावीर्यं शक्नोमि रणमूर्धनि ।<br>विजेतुं समरे विप्रं जामदग्न्यं महाबलम् ।।	</p></td><td>	5-183-4a<br>5-183-4b	<p class="mw-empty-elt"></p></td></tr>
<tr><td><p>	यदि शक्यो मया जेतुं जामदग्न्यः प्रतापवान् ।<br>दैवतानि प्रसन्नानि दर्शयन्तु निशां मम ।।	</p></td><td>	5-183-5a<br>5-183-5b	<p class="mw-empty-elt"></p></td></tr>
<tr><td><p>	ततो निशि च राजेन्द्र प्रसुप्तः शरविक्षतः ।<br>दक्षिणेनेह पार्श्वेन प्रभातसमये तदा ।।	</p></td><td>	5-183-6a<br>5-183-6b	<p class="mw-empty-elt"></p></td></tr>
<tr><td><p>	ततोऽहं विप्रमुख्यैस्तैर्यैरस्मि पतितो रथात्।<br>उत्थापितो धृतश्चैव मा भैरिति च सान्त्वितः ।।	</p></td><td>	5-183-7a<br>5-183-7b	<p class="mw-empty-elt"></p></td></tr>
<tr><td><p>	त एव मां महाराज स्वप्ने दर्शनमेत्य वै ।<br>परिवार्याब्रुवन्वाक्यं तन्निबोध कुरूद्वह ।।	</p></td><td>	5-183-8a<br>5-183-8b	<p class="mw-empty-elt"></p></td></tr>
<tr><td><p>	उत्तिष्ठ मा भैर्गाङ्गेय न भयं तेऽस्ति किंचन।<br>रक्षामहे त्वां कौरव्य स्वशरीरं हि नो भवान् ।।	</p></td><td>	5-183-9a<br>5-183-9b	<p class="mw-empty-elt"></p></td></tr>
<tr><td><p>	न त्वां रामो रणे जेता जामदग्न्यः कथंचन ।<br>त्वमेव समरे रामं विजेता भरतर्षभ ।।	</p></td><td>	5-183-10a<br>5-183-10b	<p class="mw-empty-elt"></p></td></tr>
<tr><td><p>	इदमस्त्रं सुदयितं प्रत्यभिज्ञास्यते भवान् ।<br>विदितं हि तवाप्येतत्पूर्वस्मिन्देहधारणे ।।	</p></td><td>	5-183-11a<br>5-183-11b	<p class="mw-empty-elt"></p></td></tr>
<tr><td><p>	प्राजापत्यं विश्वकृतं प्रस्वापं नाम भारत ।<br>न हीदं वेद रामोऽपि पृथिव्यां वा पुमान्क्वचित् ।।	</p></td><td>	5-183-12a<br>5-183-12b	<p class="mw-empty-elt"></p></td></tr>
<tr><td><p>	तत्स्मरस्व महाबाहो भृशं संयोजयस्व च।<br>उपस्थास्यति राजेन्द्र स्वयमेव तवानघ ।।	</p></td><td>	5-183-13a<br>5-183-13b	<p class="mw-empty-elt"></p></td></tr>
<tr><td><p>	येन सर्वान्महावीर्यान्प्रशासिष्यसि कौरव ।<br>न च रामः क्षयं गन्ता तेनास्त्रेण नराधिप ।।	</p></td><td>	5-183-14a<br>5-183-14b	<p class="mw-empty-elt"></p></td></tr>
<tr><td><p>	एनसा न तु संयोगं प्राप्स्यसे जातु मानद ।<br>स्वप्स्यते जामदग्न्योऽसौ त्वद्बाणबलपीडितः ।।	</p></td><td>	5-183-15a<br>5-183-15b	<p class="mw-empty-elt"></p></td></tr>
<tr><td><p>	ततो जित्वा त्वमेवैनं पुनरुत्थापयिष्यसि।<br>अस्त्रेण दयितेनाजौ भीष्म संबोधनेन वै ।।	</p></td><td>	5-183-16a<br>5-183-16b	<p class="mw-empty-elt"></p></td></tr>
<tr><td><p>	एवं कुरुष्व कौरव्य प्रभाते रथमास्थितः।<br>प्रसुप्तं वा मृतं वेति तुल्यं मन्यामहे वयम् ।।	</p></td><td>	5-183-17a<br>5-183-17b	<p class="mw-empty-elt"></p></td></tr>
<tr><td><p>	न च रामेण मर्तव्यं कदाचिदपि पार्थिव।<br>ततः समुत्पन्नमिदं प्रस्वापं युज्यतामिति ।।	</p></td><td>	5-183-18a<br>5-183-18b	<p class="mw-empty-elt"></p></td></tr>
<tr><td><p>	इत्युक्त्वान्तर्हिता राजन्सर्व एव द्विजोत्तमाः ।<br>अष्टौ सदृशरूपास्ते सर्वे भासुरमूर्तयः ।।	</p></td><td>	5-183-19a<br>5-183-19b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि अम्बोपाख्यानपर्वणि <br>त्र्यशीत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>