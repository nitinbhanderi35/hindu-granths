				
<tbody><tr><td><p>	<b>वैशंपायन उवाच।</b>	</p></td><td>	5-154-1x	<p class="mw-empty-elt"></p></td></tr>
<tr><td><p>	वासुदेवस्य तद्वाक्यमनुस्मृत्य युधिष्ठिरः।<br>पुनः पप्रच्छ वार्ष्णेयं कथं मन्दोऽऽब्रवीदिदम् ।।	</p></td><td>	5-154-1a<br>5-154-1b	<p class="mw-empty-elt"></p></td></tr>
<tr><td><p>	अस्मिन्नभ्यागते काले किंच नः क्षममच्युत ।<br>कथं च वर्तमाना वै स्वधर्मान्न च्यवेमहि ।।	</p></td><td>	5-154-2a<br>5-154-2b	<p class="mw-empty-elt"></p></td></tr>
<tr><td><p>	दुर्योधनस्य कर्णस्य शकुनेः सौबलस्य च ।<br>वासुदेव मतज्ञोऽसि मम सभ्रातृकस्य च ।।	</p></td><td>	5-154-3a<br>5-154-3b	<p class="mw-empty-elt"></p></td></tr>
<tr><td><p>	विदुरस्यापि तद्वाक्यं श्रुतं भीष्मस्य चोभयोः ।<br>कुन्त्याश्च विपुलप्रज्ञ प्रज्ञा कार्त्स्न्येन ते श्रुता ।।	</p></td><td>	5-154-4a<br>5-154-4b	<p class="mw-empty-elt"></p></td></tr>
<tr><td><p>	सर्वमेतदतिक्रम्य विचार्य च पुनः पुनः ।<br>क्षमं यन्नो महाबाहो तद्ब्रवीह्यविचारयन् ।।	</p></td><td>	5-154-5a<br>5-154-5b	<p class="mw-empty-elt"></p></td></tr>
<tr><td><p>	श्रुत्वैतद्धर्मराजस्य धर्मार्थसहितं वचः।<br>मेघदुन्दुभिनिर्घोषः कृष्णो वाक्यमथाब्रवीत् ।।	</p></td><td>	5-154-6a<br>5-154-6b	<p class="mw-empty-elt"></p></td></tr>
<tr><td><p>	उक्तवानस्मि यद्वाक्यं धर्मार्थसहितं हितम्।<br>न तु तन्निकृतिप्रज्ञे कौरव्ये प्रतितिष्ठति ।।	</p></td><td>	5-154-7a<br>5-154-7b	<p class="mw-empty-elt"></p></td></tr>
<tr><td><p>	न च भीष्मस्य दुर्मेधाः शृणोति विदुरस्य वा।<br>मम वा भाषितं किंचित्सर्वमेवातिवर्तते ।।	</p></td><td>	5-154-8a<br>5-154-8b	<p class="mw-empty-elt"></p></td></tr>
<tr><td><p>	नैष कामयते धर्मं नैष कामयते यशः ।<br>जितं स मन्यते सर्वं दुरात्मा कर्णमाश्रितः ।।	</p></td><td>	5-154-9a<br>5-154-9b	<p class="mw-empty-elt"></p></td></tr>
<tr><td><p>	बन्धमाज्ञापयामास मम चापि सुयोधनः ।<br>न च तं लब्धवान्कामं दुरात्मा पापनिश्चयः ।।	</p></td><td>	5-154-10a<br>5-154-10b	<p class="mw-empty-elt"></p></td></tr>
<tr><td><p>	न च भीष्मो न च द्रोणो युक्तं तत्राहतुर्वचः।<br>सर्वे तमनुवर्तन्ते ऋते विदुरमुच्युत ।।	</p></td><td>	5-154-11a<br>5-154-11b	<p class="mw-empty-elt"></p></td></tr>
<tr><td><p>	शकुनिः सौबलश्चैव कर्णदुःशासनावपि ।<br>त्वय्ययुक्तान्यभाषन्त मूढा मूढममर्षणम् ।।	</p></td><td>	5-154-12a<br>5-154-12b	<p class="mw-empty-elt"></p></td></tr>
<tr><td><p>	किंच तेन मयोक्तेन यान्यभाषत कौरवः ।<br>संक्षेपेण दुरात्मासौ न युक्तं त्वयि वर्तते ।।	</p></td><td>	5-154-13a<br>5-154-13b	<p class="mw-empty-elt"></p></td></tr>
<tr><td><p>	पार्थिवेषु न सर्वेषु य इमे तव सैनिकाः।<br>यत्पापं यन्न कल्याणं सर्वं तस्मिन्प्रतिष्ठितम् ।।	</p></td><td>	5-154-14a<br>5-154-14b	<p class="mw-empty-elt"></p></td></tr>
<tr><td><p>	न चापि वयमत्यर्थं परित्यागेन कर्हिचित्।<br>कौरवैः शममिच्छामस्तत्र युद्धमनन्तरम् ।।	</p></td><td>	5-154-15a<br>5-154-15b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-154-16x	<p class="mw-empty-elt"></p></td></tr>
<tr><td><p>	तच्छ्रुत्वा पार्थिवाः सर्वे वासुदेवस्य भाषितम्।<br>अब्रुवन्तो मुखं राज्ञः समुदैक्षन्त भारत ।।	</p></td><td>	5-154-16a<br>5-154-16b	<p class="mw-empty-elt"></p></td></tr>
<tr><td><p>	युधिष्ठिरस्त्वभिप्रायमभिलक्ष्य महीक्षिताम् ।<br>योगमाज्ञापयामास भीमार्जुनयमैः सह ।।	</p></td><td>	5-154-17a<br>5-154-17b	<p class="mw-empty-elt"></p></td></tr>
<tr><td><p>	ततः किलकिलाभूतमनीकं पाण्डवस्य ह।<br>आज्ञापिते तदा योगे समहृष्यन्त सैनिकाः ।।	</p></td><td>	5-154-18a<br>5-154-18b	<p class="mw-empty-elt"></p></td></tr>
<tr><td><p>	अवध्यानां वधं पश्यन्धर्मराजो युधिष्ठिरः।<br>निश्वसन्भीमसेनं च विजयं चेदमब्रवीत् ।।	</p></td><td>	5-154-19a<br>5-154-19b	<p class="mw-empty-elt"></p></td></tr>
<tr><td><p>	यदर्थं वनवासश्च प्राप्तं दुःखं च यन्मया।<br>सोयमस्मानुपैत्येव परोऽनर्थः प्रयत्नतः ।।	</p></td><td>	5-154-20a<br>5-154-20b	<p class="mw-empty-elt"></p></td></tr>
<tr><td><p>	यस्मिन्यत्नः कृतोऽस्माभिः स नो हीनः प्रयत्नतः।<br>अकृते तु प्रयत्नेऽस्मानुपावृत्तः कलिर्महान् ।।	</p></td><td>	5-154-21a<br>5-154-21b	<p class="mw-empty-elt"></p></td></tr>
<tr><td><p>	कथं ह्यवध्यैः सङ्ग्रामः कार्यः सह भविष्यति।<br>कथं हत्वा गुरून्वृद्धान्विजयो नो भविष्यति ।।	</p></td><td>	5-154-22a<br>5-154-22b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-154-23x	<p class="mw-empty-elt"></p></td></tr>
<tr><td><p>	तच्छ्रुत्वा धर्मराजस्य सव्यसाची परन्तपः।<br>यदुक्तं वासुदेवेन श्रावयामास तद्वचः ।।	</p></td><td>	5-154-23a<br>5-154-23b	<p class="mw-empty-elt"></p></td></tr>
<tr><td><p>	उक्तवान्देवकीपुत्रः कुन्त्याश्च विदुरस्य च ।<br>वचनं तत्त्वया राजन्निखिलेनावधारितम् ।।	</p></td><td>	5-154-24a<br>5-154-24b	<p class="mw-empty-elt"></p></td></tr>
<tr><td><p>	न च तौ वक्ष्यतोऽधर्ममिति मे नैष्ठिकी मतिः।<br>नापि युक्तं च कौन्तेय निवर्तितुमयुध्यतः ।।	</p></td><td>	5-154-25a<br>5-154-25b	<p class="mw-empty-elt"></p></td></tr>
<tr><td><p>	तच्छ्रुत्वा वासुदेवोऽपि सव्यसाचिवचस्तदा ।<br>स्मयमानोऽब्रवीद्वाक्यं पार्थमेवमिति ब्रुवन् ।।	</p></td><td>	5-154-26a<br>5-154-26b	<p class="mw-empty-elt"></p></td></tr>
<tr><td><p>	ततस्ते धृतसंकल्पा युद्धाय सह सैनिकाः।<br>पाण्डवेया महाराज तां रात्रिं सुखमावसन् ।।	</p></td><td>	5-154-27a<br>5-154-27b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि सैन्यनिर्याणपर्वणि <br>चतुःपञ्चशदधिकशततमोऽध्यायाः ।।	</p></td><td>		<p class="mw-empty-elt"></p></td></tr>
</tbody>