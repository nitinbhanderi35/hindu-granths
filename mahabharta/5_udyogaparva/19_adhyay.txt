				
<tbody><tr><td><p>	<b>वैशंपायन उवाच।</b>	</p></td><td>	5-19-1x	<p class="mw-empty-elt"></p></td></tr>
<tr><td><p>	युयुधानस्ततो वीरः सात्वतानां महारथः।<br>महता चतुरङ्गेण बलेनागाद्युधिष्ठिरम् ।।	</p></td><td>	5-19-1a<br>5-19-1b	<p class="mw-empty-elt"></p></td></tr>
<tr><td><p>	तस्य योधा महावीर्या नानादेशसमागताः।<br>नानाप्रहरणा वीराः शोभयांचक्रिरे बलम् ।।	</p></td><td>	5-19-2a<br>5-19-2b	<p class="mw-empty-elt"></p></td></tr>
<tr><td><p>	परश्वथैर्भिण्डिपालैः शूलतोमरमुद्गरैः ।<br>परिघैर्यष्टिभिः पाशैः करवालैश्च निर्मलैः ।।	</p></td><td>	5-19-3a<br>5-19-3b	<p class="mw-empty-elt"></p></td></tr>
<tr><td><p>	खङ्गकार्मुकनिर्यूहैः शरैश्च विविधैरपि ।<br>तैलधौतैः प्रकाशद्भिस्तदशोभत वै बलम् ।।	</p></td><td>	5-19-4a<br>5-19-4b	<p class="mw-empty-elt"></p></td></tr>
<tr><td><p>	तस्य मेघप्रकाशस्य सौवर्णौः शोभितस्य च।<br>बभूव रूपं सैन्यस्य मेघस्येव सविद्युतः ।।	</p></td><td>	5-19-5a<br>5-19-5b	<p class="mw-empty-elt"></p></td></tr>
<tr><td><p>	अक्षौहिणी तु सा सेना तदा यौधिष्ठिरं बलम्।<br>प्रविश्यान्तर्दधे राजन्सागरं कुनदी यथा ।।	</p></td><td>	5-19-6a<br>5-19-6b	<p class="mw-empty-elt"></p></td></tr>
<tr><td><p>	तथैवाक्षौहिणीं गृह्य चेदीनामृषभो बली ।<br>धृष्टकेतुरुपागच्चत्पाण्डवानमितौजसः ।।	</p></td><td>	5-19-7a<br>5-19-7b	<p class="mw-empty-elt"></p></td></tr>
<tr><td><p>	मागधश्च जयत्सेनो जारासन्धिर्महाबलः ।<br>अक्षौहिण्यैव सैन्यस्य धर्मराजमुपागमत् ।।	</p></td><td>	5-19-8a<br>5-19-8b	<p class="mw-empty-elt"></p></td></tr>
<tr><td><p>	तथैव पाण्ड्यो राजेन्द्र सागरानूपवासिभिः।<br>वृतो बहुविधैर्योधैर्युधिष्ठिरमुपागमत्।।	</p></td><td>	5-19-9a<br>5-19-9b	<p class="mw-empty-elt"></p></td></tr>
<tr><td><p>	तस्य सैन्यमतीवासीत्तस्मिन्बलसमागमे।<br>प्रेक्षणीयतरं राजन्सुवेषं बलवत्तदा ।।	</p></td><td>	5-19-10a<br>5-19-10b	<p class="mw-empty-elt"></p></td></tr>
<tr><td><p>	` केकयाश्च नरव्याघ्राः सोदराः पञ्च पार्थिवाः ।<br>संहर्षयन्तः कौन्तेयोनक्षौहिण्या समागताः ।।'	</p></td><td>	5-19-11a<br>5-19-11b	<p class="mw-empty-elt"></p></td></tr>
<tr><td><p>	द्रुपदस्याप्यभूत्सेना नानादेशसमागतैः।<br>शोभिता पुरुषैः शूरैः पुत्रैश्चास्य महारथैः ।।	</p></td><td>	5-19-12a<br>5-19-12b	<p class="mw-empty-elt"></p></td></tr>
<tr><td><p>	तथैव राजा मत्स्यानां विराटो वाहिनीपतिः ।<br>पार्वतीयैर्महीपालैः सहितः पाण्डवानयात् ।।	</p></td><td>	5-19-13a<br>5-19-13b	<p class="mw-empty-elt"></p></td></tr>
<tr><td><p>	इतश्चेतश्च पाण्डूनां समाजग्मुर्महात्मनाम् ।<br>अक्षौहिण्यस्तु सप्तैव विविधध्वजसङ्कुलाः ।।	</p></td><td>	5-19-14a<br>5-19-14b	<p class="mw-empty-elt"></p></td></tr>
<tr><td><p>	युयुत्समानाः कुरुभिः पाण्डवान्समहर्षयन् ।<br>तथैव धार्तराष्ट्रस्य हर्षं समभिर्धयन् ।।	</p></td><td>	5-19-15a<br>5-19-15b	<p class="mw-empty-elt"></p></td></tr>
<tr><td><p>	भगदत्तो महीपालः सेनामक्षौहिणीं ददौ।<br>तस्य चीनैः किरातैश्च काञ्चनैरिव संवृतम् ।।	</p></td><td>	5-19-16a<br>5-19-16b	<p class="mw-empty-elt"></p></td></tr>
<tr><td><p>	बभौ बलमनाधृष्यं कर्णिकारवनं यथा।<br>तथा भूरिश्रवाः शूरः शल्यश्च कुरुनन्दन ।।	</p></td><td>	5-19-17a<br>5-19-17b	<p class="mw-empty-elt"></p></td></tr>
<tr><td><p>	दुर्योधनमुपायातावक्षौहिण्या पृथक्पृथक् ।<br>कृतवर्मा च हार्दिक्यो भोजान्धकुकुरैः सह ।।	</p></td><td>	5-19-18a<br>5-19-18b	<p class="mw-empty-elt"></p></td></tr>
<tr><td><p>	अक्षौहिण्यैव सेनाया दुर्योधनमुपागमत्।<br>तस्य तैः पुरुषव्याघ्रैर्वनमालाधरैर्बलम् ।।	</p></td><td>	5-19-19a<br>5-19-19b	<p class="mw-empty-elt"></p></td></tr>
<tr><td><p>	अशोभत यथा मत्तैर्वनं प्रक्रीडितैर्गजैः ।<br>जयद्रथमुखाश्चान्ये सिन्धुसौवीरवासिनः ।।	</p></td><td>	5-19-20a<br>5-19-20b	<p class="mw-empty-elt"></p></td></tr>
<tr><td><p>	आजग्मुः पृथिवीपालाः कम्पयन्त इवाचलान्।<br>तेषामक्षौहिणी सेना बहुला विबभौ तदा।।	</p></td><td>	5-19-21a<br>5-19-21b	<p class="mw-empty-elt"></p></td></tr>
<tr><td><p>	विधूयमानो वातेन बहुरूप इवाम्बुदः।<br>सुदक्षिणश्च काम्भोजो यवनैश्च शकैस्तथा ।।	</p></td><td>	5-19-22a<br>5-19-22b	<p class="mw-empty-elt"></p></td></tr>
<tr><td><p>	उपाजगाम कौरव्यमक्षौहिण्या विशांपते ।<br>तस्य सेनासमावायः शलभानामिवाबभौ ।।	</p></td><td>	5-19-23a<br>5-19-23b	<p class="mw-empty-elt"></p></td></tr>
<tr><td><p>	स च संप्राप्य कौरव्यं तत्रैवान्तर्दधे तदा।<br>तथा महिष्मतीवासी नीलो नीलायुधैः सह ।।	</p></td><td>	5-19-24a<br>5-19-24b	<p class="mw-empty-elt"></p></td></tr>
<tr><td><p>	महीपालो महावीर्यैर्दक्षिणापथवासिभिः ।<br>आवन्त्यौ च महीपालौ महाबलसुसंवृतौ ।।	</p></td><td>	5-19-25a<br>5-19-25b	<p class="mw-empty-elt"></p></td></tr>
<tr><td><p>	पृथगक्षौहिणीभ्यां तावभियातौ सुयोधनम् ।<br>ततस्ततस्तु सर्वेषां भूमिपानां महात्मनाम् ।।	</p></td><td>	5-19-26a<br>5-19-26b	<p class="mw-empty-elt"></p></td></tr>
<tr><td><p>	तिस्रोऽन्याः समवर्तन्त वाहिन्यो भरतर्षभ ।<br>एवमेकादशावृत्ताः सेना दुर्योधनस्य ताः ।।	</p></td><td>	5-19-27a<br>5-19-27b	<p class="mw-empty-elt"></p></td></tr>
<tr><td><p>	युयुत्समानाः कौन्तेयान्नानाध्वजसमाकुलाः ।<br>न हास्तिनपुरे राजन्नवकाशोऽभवत्तदा ।।	</p></td><td>	5-19-28a<br>5-19-28b	<p class="mw-empty-elt"></p></td></tr>
<tr><td><p>	राज्ञां स्वबलमुख्यानां प्राधान्येनापि भारत ।<br>ततः प़ञ्चनदं चैव कृत्स्नं च कुरुजाङ्गलम् ।।	</p></td><td>	5-19-29a<br>5-19-29b	<p class="mw-empty-elt"></p></td></tr>
<tr><td><p>	तथा रोहितकारण्यं मरुभूमिश्च केवला।<br>अहिच्छत्रं कालकूटं गङ्गाकूलं च भारत ।।	</p></td><td>	5-19-30a<br>5-19-30b	<p class="mw-empty-elt"></p></td></tr>
<tr><td><p>	वारणं वाटधानं च यामुनश्चैव पर्वतः।<br>एष देशः सुविस्तीर्णः प्रभूतधनधान्यवान् ।।	</p></td><td>	5-19-31a<br>5-19-31b	<p class="mw-empty-elt"></p></td></tr>
<tr><td><p>	बभूव कौरवेयाणां बलेनातीव संवृतः।<br>तत्र सैन्यं तथा युक्तं ददर्श स पुरोहितः ।।	</p></td><td>	5-19-32a<br>5-19-32b	<p class="mw-empty-elt"></p></td></tr>
<tr><td><p>	यः स पाञ्चालराजेन प्रेषितः कौरवान्प्रति ।।	</p></td><td>	5-19-33a	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>सेनोद्योगपर्वणि एकोनविंशोऽध्यायः ।।	</p></td><td>		<p class="mw-empty-elt"></p></td></tr></tbody>