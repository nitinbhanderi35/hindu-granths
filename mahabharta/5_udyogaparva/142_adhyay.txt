				
<tbody><tr><td><p>	<b>वैशंपायन उवाच।</b>	</p></td><td>	5-142-1x	<p class="mw-empty-elt"></p></td></tr>
<tr><td><p>	कर्णस्य वचनं श्रुत्वा केशवः परवीरहा।<br>उवाच प्रहसन्वाक्यं स्मितपूर्वमिदं यथा ।।	</p></td><td>	5-142-1a<br>5-142-1b	<p class="mw-empty-elt"></p></td></tr>
<tr><td><p>	<b>श्रीभगवानुवाच।</b>	</p></td><td>	5-142-2x	<p class="mw-empty-elt"></p></td></tr>
<tr><td><p>	अपि त्वां न लभेत्कर्ण राज्यलम्भोपपादनम् ।<br>मया दत्तां हि पृथिवीं न प्रशासितुमिच्छसि ।।	</p></td><td>	5-142-2a<br>5-142-2b	<p class="mw-empty-elt"></p></td></tr>

<tr><td><p>	ध्रुवो जयः पाण्डवानामितीदं<br>न संशयः कश्चन विद्यतेऽत्र।<br>जयध्वजो दृश्यते पाण्डवस्य<br>समुच्छ्रितो वानरराज उग्रः ।	</p></td><td>	5-142-3a<br>5-142-3b<br>5-142-3c<br>5-142-3d	<p class="mw-empty-elt"></p></td></tr>

<tr><td><p>	दिव्या माया विहिता भौमनेन<br>समुच्छ्रिता इन्द्रकेतुप्रकाशाः ।<br>दिव्यानि भूतानि जयावहानि<br>दृश्यन्ति चैवात्र भयानकानि ।।	</p></td><td>	5-142-4a<br>5-142-4b<br>5-142-4c<br>5-142-4d	<p class="mw-empty-elt"></p></td></tr>

<tr><td><p>	न सञ्जते शैलवनस्पतिभ्य<br>ऊर्ध्वं तिर्यग्योजनमात्ररूपः ।<br>श्रीमान्ध्वजः कर्ण धनञ्जयस्य<br>समुच्छ्रितः पावकतुल्यरूपः ।।	</p></td><td>	5-142-5a<br>5-142-5b<br>5-142-5c<br>5-142-5d	<p class="mw-empty-elt"></p></td></tr>
<tr><td><p>	यदा द्रक्ष्यसि सङ्ग्रामे श्वेताश्वं कृष्णसारथिम् ।<br>ऐन्द्रमस्त्रं विकुर्वाणमुभे चाप्यग्निमारुते ।।	</p></td><td>	5-142-6a<br>5-142-6b	<p class="mw-empty-elt"></p></td></tr>
<tr><td><p>	गाण्डीवस्य च निर्घोषं विस्फूर्जितमिवाशनेः।<br>न तदा भविता त्रेता न कृतं द्वापरं न च ।।	</p></td><td>	5-142-7a<br>5-142-7b	<p class="mw-empty-elt"></p></td></tr>
<tr><td><p>	यदा द्रक्ष्यसि सङ्ग्रामे कुन्तीपुत्रं युधिष्ठिरम् ।<br>जपहोमसमायुक्तं स्वां रक्षन्तं महाचमूम् ।।	</p></td><td>	5-142-8a<br>5-142-8b	<p class="mw-empty-elt"></p></td></tr>
<tr><td><p>	आदित्यमिव दुर्धर्षं तपन्तं शत्रुवाहिनीम् ।<br>न तदा भविता त्रेता न कृतं द्वापरं न च ।।	</p></td><td>	5-142-9a<br>5-142-9b	<p class="mw-empty-elt"></p></td></tr>
<tr><td><p>	यदा द्रक्ष्यसि सङ्ग्रामे भीमसेनं महाबलम् ।<br>दुःशासनस्य रुधिरं पीत्वा नृत्यन्तमाहवे ।।	</p></td><td>	5-142-10a<br>5-142-10b	<p class="mw-empty-elt"></p></td></tr>
<tr><td><p>	प्रभिन्नमिव मातङ्गं प्रतिद्विरदघातिनम् ।<br>न तदा भविता त्रेता न कृतं द्वापरं न च ।।	</p></td><td>	5-142-11a<br>5-142-11b	<p class="mw-empty-elt"></p></td></tr>
<tr><td><p>	यदा द्रक्ष्यसि सङ्ग्रामे द्रोणं शान्तनवं कृपम् ।<br>सुयोधनंच राजानं सैन्धवं च जयद्रथम् ।।	</p></td><td>	5-142-12a<br>5-142-12b	<p class="mw-empty-elt"></p></td></tr>
<tr><td><p>	युद्धायापततस्तूर्णं वारितान्सव्यसाचिना।<br>न तदा भविता त्रेता न कृतं द्वापरं न च ।।	</p></td><td>	5-142-13a<br>5-142-13b	<p class="mw-empty-elt"></p></td></tr>
<tr><td><p>	यदा द्रक्ष्यसि सङ्‌ग्रामे माद्रीपुत्रौ महाबलौ ।<br>वाहिनीं धार्तराष्ट्राणां क्षोभयन्तौ गजाविव ।।	</p></td><td>	5-142-14a<br>5-142-14b	<p class="mw-empty-elt"></p></td></tr>
<tr><td><p>	विगाढे शस्त्रसंपाते परवीररथारुजौ ।<br>न तदा भविता त्रेता न कृतं द्वापरं न च ।।	</p></td><td>	5-142-15a<br>5-142-15b	<p class="mw-empty-elt"></p></td></tr>
<tr><td><p>	ब्रूयाः कर्ण इतो गत्वा द्रोणं शान्तनवं कृपम् ।<br>सौम्योऽयं वर्तते मासः सुप्रापयवसेन्धनः ।।	</p></td><td>	5-142-16a<br>5-142-16b	<p class="mw-empty-elt"></p></td></tr>
<tr><td><p>	सर्वौषधिवनस्फीतः फलवानल्पमक्षिकः ।<br>निष्पङ्को रसवत्तोयो नात्युष्णशिशिरः सुखः ।।	</p></td><td>	5-142-17a<br>5-142-17b	<p class="mw-empty-elt"></p></td></tr>
<tr><td><p>	सप्तमाच्चापि दिवसादमावास्या भविष्यति।<br>सङ्ग्रामो युज्यतां तस्यां तामाहुः शक्रदेवताम् ।।	</p></td><td>	5-142-18a<br>5-142-18b	<p class="mw-empty-elt"></p></td></tr>
<tr><td><p>	तथा राज्ञो वदेः सर्वान्ये युद्धायाभ्युपागताः।<br>यद्वो मनीषितं तद्वै सर्वं संपादयाम्यहम् ।।	</p></td><td>	5-142-19a<br>5-142-19b	<p class="mw-empty-elt"></p></td></tr>
<tr><td><p>	राजानो राजपुत्राश्च दुर्योधनवशानुगाः ।<br>प्राप्य शस्त्रेण निधनं प्राप्स्यन्ति गतिमुत्तमाम् ।।	</p></td><td>	5-142-20a<br>5-142-20b	<p class="mw-empty-elt"></p></td></tr>
</tbody>