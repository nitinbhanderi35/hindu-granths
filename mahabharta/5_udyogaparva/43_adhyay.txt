<span style="font-size: 14pt; line-height: 200%"><br>
धृतराष्ट्र उवाच।<br>
कस्यैष मौनः कतरन्नु मौनं<br>
प्रब्रूहि विद्वन्निह मौनभावम्।<br>
मौनेन विद्वानुत याति मौनं<br>
कथं मुने मौनमिहाचरन्ति ।।5-43-1<br>
<br>
सनत्सुजात उवाच।<br>
यतो न वेदा मनसा सहैन-<br>
मनुप्रविशन्ति ततोऽथ मौनम्।<br>
यत्रोत्थितो वेदशब्दस्तथायं<br>
स तन्मयत्वेन विभाति राजन् ।।5-43-2<br>
<br>
धृतराष्ट्र उवाच।<br>
ऋचो यजूंषि यो वेद सामवेदं च वेद यः।<br>
पापानि कुर्वन्पापेन लिप्यते किं न लिप्यते ।।5-43-3<br>
<br>
सनत्सुजात उवाच।<br>
नैनं सामान्यृचो वापि न यजूंष्यविचक्षणम्।<br>
त्रायन्ते कर्मणः पापान्न ते मिथ्या ब्रवीम्यहम् ।।5-43-4<br>
<br>
न च्छन्दांसि वृजिनात्तारयन्ति<br>
मायाविनं मायया सर्वमानम्।<br>
नीडं शकुन्ता इव जातपक्षा-<br>
श्छन्दांस्येनं प्रजहत्यन्तकाले ।।5-43-5<br>
<br>
धृतराष्ट्र उवाच।<br>
न चेद्वेदा वेदविदं त्रातुं शक्ता विचक्षण।<br>
अथ कस्मात्प्रलापोऽयं ब्राह्मणानां सनातनः ।।5-43-6<br>
<br>
सनत्सुजात उवाच।<br>
तस्यैव नामादिविशेषरूपै-<br>
रिदं जगद्भाति महानुभाव ।<br>
निर्दिश्य सम्यक्प्रवदन्ति वेदा-<br>
स्तद्विश्ववैरूप्यमुदाहरन्ति ।।5-43-7<br>
<br>
तदर्थयुक्तं तप एतदिज्या<br>
ताभ्यामसौ पुण्यमुपैति विद्वान्।<br>
पुण्येन पापं विनिहत्य पश्चा-<br>
त्संजायते ज्ञानविदीपितात्मा ।।5-43-8<br>
<br>
ज्ञानेन चात्मानमुपैति विद्वा-<br>
नथान्यथा वर्गफलानुकाङ्क्षी।<br>
अस्मिन्कृतं तत्परिगृह्य सर्व-<br>
ममुत्र भुङ्क्ते पुनरेति मार्गम् ।।5-43-9<br>
<br>
अस्मिँल्लोके तपस्तप्तं फलमन्यत्र भुज्यते।<br>
ब्राह्मणानामिमे लोका वृद्धे तपसि संयताः ।।5-43-10<br>
<br>
ब्राह्मणानां तपः स्वृद्धमन्येषां तावदेव तत्।<br>
एतत्समृद्धमत्यृद्धं तपो भवति केवलम् ।।5-43-11<br>
<br>
धृतराष्ट्र उवाच।<br>
कथं समृद्धमप्यृद्धं तपो भवति केवलम्।<br>
सनत्सुजात तद्ब्रूहि यथा विद्याम तद्वयम् ।।5-43-12<br>
<br>
सनत्सुजात उवाच।<br>
निष्कल्मषं तपस्त्वेतत्केवलं परिचक्षते।<br>
एतत्समृद्धमप्यृद्धं तपो भवति केवलम् ।।5-43-13<br>
<br>
तपोमूलमिदं सर्वं यन्मां पृच्छसि क्षत्रिय।<br>
तपसा वेदविद्वांसः परं त्वमृतमाप्नुयुः ।।5-43-14<br>
<br>
धृतराष्ट्र उवाच।<br>
कल्मषं तपसो ब्रूहि श्रुतं निष्कल्मषं तपः।<br>
सनत्सुजात येनेदं विद्यां गुह्यं सनातनम् ।।5-43-15<br>
<br>
सनत्सुजात उवाच।<br>
<br>
<br>
क्रोधादयो द्वादश यस्य दोषा-<br>
स्तथा नृशंसानि दश त्रि राजन्।<br>
धर्मादयो द्वादशैते पितॄणां<br>
शास्त्रे गुणा ये विदिता द्विजानाम् ।।5-43-16<br>
<br>
क्रोधः कामो लोभमोहौ विधित्सा-<br>
ऽकृपाऽसूये मानशोकौ स्पृहा च।<br>
ईर्ष्या जुगुप्सा च मनुष्यदोषा<br>
वर्ज्याः सदा द्वादशैते नराणाम् ।।5-43-17<br>
<br>
एकैकमेते राजेन्द्र मनुष्यान्पर्युपासते।<br>
लिप्समानोन्तरं तेषां मृगाणामिव लुब्धकः ।।5-43-18<br>
<br>
विकत्थनः स्पृहयालुर्मनस्वी<br>
बिभ्रत्कोषं चपलो रोषणश्च।<br>
एतान्पापाः षण्णराः पापधर्मान्<br>
प्रकुर्वते नो त्रसन्तः सुदुर्गे ।।5-43-19<br>
<br>
संभोगसंविद्विषमोऽतिमानी<br>
दत्तानुतापी कृपणो बलीयान्।<br>
वर्गप्रशंसी वनितासु द्वेष्टा<br>
एते परे सप्त नृशंसवर्गाः ।।5-43-20<br>
<br>
धर्मश्च सत्यं च दमस्तपश्च<br>
आमात्सर्यं ह्रीस्तितिक्षानसूया।<br>
यज्ञश्च दानं च धृतिः श्रुतं च<br>
व्रतानि वै द्वादश ब्राह्मणस्य ।।5-43-21<br>
<br>
यस्त्वेतेभ्यः प्रभवेद्द्वादशभ्यः<br>
सर्वामपीमां पृथिवीं स शिष्यात्।<br>
त्रिभिर्द्वाभ्यामेकतो वार्थितो य-<br>
स्तस्य स्वमस्तीति स वेदितव्यः ।।5-43-22<br>
<br>
दमस्त्यागोऽप्रमादश्च एतेष्वमृतमाहितम्।<br>
तानि सत्यमुखान्याहुर्ब्राह्मणा ये मनीषिणः ।।5-43-23<br>
<br>
दमोऽष्टादशदोषः स्यात्प्रातिकूल्यं कृते भवेत् ।<br>
अनृतं चाभ्यसूया च कामार्थौ च तथा स्पृहा।।5-43-24<br>
<br>
क्रोधः शोकस्तथा तृष्णा लोभः पैशून्यमेव च।<br>
मत्सरश्च विहिंसा च परितापस्तथाऽरतिः ।।5-43-25<br>
<br>
अपस्मारश्चातिवादस्तथा संभावनात्मनि।<br>
एतैर्विमुक्तो दोषैर्यः स दान्तः सद्भिरुच्यते ।।5-43-26<br>
<br>
मदोऽष्टादशदोषः स्यात्त्यागो भवति षड्विधः।<br>
विपर्ययाः स्मृता एते मददोषा उदाहृताः ।<br>
दोषा दमस्य ये प्रोक्तास्तान्दोषान्परिवर्जयेत् ।।5-43-27<br>
<br>
श्रेयांस्तु षड्विधस्त्यागस्तृतीयो दुष्करो भवेत् ।<br>
तेन दुःखं तरत्येव भिन्नं तस्मिञ्जितं कृते ।।5-43-28<br>
<br>
श्रेयांस्तु षड्विधस्त्यागः श्रियं प्राप्य न हृष्यति ।<br>
इष्टापूर्ते द्वितीयं स्यान्नित्यवैराग्ययोगतः ।।5-43-29<br>
<br>
कामत्यागश्च राजेन्द्र स तृतीय इति स्मृतः ।।<br>
अप्यवाच्यं वदन्त्येतं स तृतीयो गुणः स्मृतः ।।5-43-30<br>
<br>
त्यक्तैर्द्रव्यैर्यद्भवति नोपयुक्तैश्च कामतः।<br>
न च द्रव्यैस्तद्भवति नोपयुक्तैश्च कामतः ।।5-43-31<br>
<br>
न च कर्मस्वसिद्धेषु दुःखं ते न च न ग्लपेत्।<br>
सर्वैरेव गुणैर्युक्तो द्रव्यवानपि यो भवेत् ।।5-43-32<br>
<br>
अप्रिये च समुत्पन्ने व्यथां जातु न गच्छति।<br>
इष्टान्पुत्रांश्च दारांश्च न याचेत कदाचन ।।5-43-33<br>
<br>
अर्हते याचमानाय प्रदेयं तच्छुभं भवेत्।<br>
अप्रमादी भवेदेतैः स चाप्यष्टगुणो भवेत् ।।5-43-34<br>
<br>
सत्यं ध्यानं समाधानं चोद्यं वैराग्यमेव च।<br>
अस्तेयं ब्रह्मचर्यं च तथाऽसंग्रहमेव च।।5-43-35<br>
<br>
एवं दोषा मदस्योक्तास्तान्दोषान्परिवर्जयेत्।<br>
तथा त्यागोऽप्रमादश्च स चाप्यष्टगुणो मतः ।।5-43-36<br>
<br>
अष्टौ दोषाः प्रमादस्य तान्दोषान्परिवर्जयेत्।<br>
इन्द्रियेभ्यश्च पञ्चभ्यो मनसश्चैव भारत।<br>
अतीतानागतेभ्यश्च मुक्त्युपेतः सुखी भवेत् ।।5-43-37<br>
<br>
सत्यात्मा भव राजेन्द्र सत्ये लोकाः प्रतिष्ठिताः।<br>
तांस्तु सत्यमुखानाहुः सत्ये ह्यमृतमाहितम् ।।5-43-38<br>
<br>
निवृत्तेनैव दोषेण तपो व्रतमिहाचरेत्।<br>
एतद्धातृकृतं वृत्तं सत्यमेव सतां व्रतम् ।।5-43-39<br>
<br>
दोषैरेतैर्वियुक्तस्तु गुणैरेतैः समन्वितः ।<br>
एतत्समृद्धमत्यर्थं तपो भवति केवलम् ।।5-43-40<br>
<br>
यन्मां पृच्छसि राजेन्द्र संक्षेपात्प्रब्रवीमि ते।<br>
एतत्पापहरं पुण्यं जन्ममृत्युजरापहम् ।।5-43-41<br>
<br>
धृतराष्ट्र उवाच।<br>
आख्यानप़ञ्चमैर्वेदैर्भूयिष्ठं कथ्यते जनः।<br>
तथा चान्ये चतुर्वेदास्त्रिधेदाश्च तथा परे ।।5-43-42<br>
<br>
द्विवेदाश्चैकवेदाश्चाप्यनृचश्च तथा परे।<br>
तेषां तु कतरः स स्याद्यमहं वेद वै द्विजम् ।।5-43-43<br>
<br>
सनत्सुजात उवाच।<br>
एकस्य वेस्याज्ञानाद्वेदास्ते बहवः कृताः।<br>
सत्यस्यैकस्य राजेन्द्र सत्ये कश्चिदवस्थितः ।।5-43-44<br>
<br>
एवं वेदमविज्ञाय प्राज्ञोऽहमिति मन्यते।<br>
दानमध्ययनं यज्ञो लोभादेतत्प्रवर्तते।।5-43-45<br>
<br>
सत्यात्प्रच्यवमानानां सङ्कल्पो वितथो भवेत्।<br>
ततो यज्ञः प्रतायेत सत्यस्यानवधारणात् ।।5-43-46<br>
<br>
मनसान्यस्य भवति वाचान्यस्याथ कर्मणा।<br>
सङ्कल्पसिद्धः पुरुषः सङ्कल्पानधितिष्ठति ।।5-43-47<br>
<br>
अनैभृत्येन चैतस्य दीक्षितव्रतमाचरेत्।<br>
नामैतद्धातुनिर्वृत्तं सत्यमेव सतां परम्।।5-43-48<br>
<br>
ज्ञानं वै नाम प्रत्यक्षं परोक्षं जायते तपः।<br>
विद्याद्बहु पठन्तं तु द्विजं वै बहुपाठिनम् ।।5-43-49<br>
<br>
तस्मात्क्षत्रिय मा मंस्था जल्पितेनैव वै द्विजम्।<br>
य एव सत्यान्नापैति स ज्ञेयो ब्राह्मणस्त्वया ।।5-43-50<br>
<br>
छन्दांसि नाम क्षत्रिय तान्यथर्वा<br>
पुरा जगौ महर्षिसङ्घ एषः<br>
छन्दोविदस्ते य उत नाधीतवेदा<br>
न वेदवेद्यस्य विदुर्हि तत्त्वम् ।।5-43-51<br>
<br>
छन्दांसि नाम द्विपदां वरिष्ठ<br>
स्वच्छन्दयोगेन भवन्ति तत्र।<br>
छन्दोविदस्ते न च तानधीत्य<br>
गता न वेदस्य न वेद्यमार्याः ।।5-43-52<br>
<br>
न वेदानां वेदिता कश्चिदस्ति<br>
कश्चित्त्वेतान्बुद्ध्यते वापि राजन्।<br>
यो वेद वेदान्न स वेद वेद्यं<br>
सत्ये स्थितो यस्तु स वेद वेद्यम् ।।5-43-53<br>
<br>
न वेदानां वेदिता कश्चिदस्ति<br>
वेद्येन वेदं न विदुर्न वेद्यम् ।<br>
यो वेद वेदं स च वेद वेद्यं<br>
यो वेद वेद्यं न स वेद सत्यम् ।।5-43-54<br>
<br>
यो वेद वेदान्स च वेद वेद्यं<br>
न तं विदुर्वेदविदो न वेदाः।<br>
तथापि वेदेन विदन्ति वेदं<br>
ये ब्राह्मणा वेदविदो भवन्ति।।5-43-55<br>
<br>
धामांशभागस्य तथा हि वेदा<br>
यथा च शाखा हि महीरुहस्य।<br>
संवेदने चैव यथामनन्ति<br>
तस्मिन्हि सत्ये परमात्मनोऽर्थे ।।5-43-56<br>
<br>
अभिजानामि ब्राह्मणं व्याख्यातारं विचक्षणम्।<br>
यश्छिन्नविचिकित्सः स व्याचष्टे सर्वसंशयान्।।5-43-57<br>
<br>
नास्य पर्येषणं गच्छेत्प्रचीनं नोत दक्षिणम्।<br>
नार्वाचीनं कुतस्तिर्यङ्गादिशन्तु कथञ्चन ।।5-43-58<br>
<br>
तस्य पर्येषणं गच्छेत्प्रत्यर्थिषु कथञ्चन।<br>
अविचिन्वन्निमं वेदे तपः पश्यति तं प्रभुम् ।।5-43-59<br>
<br>
तूष्णींभूत उपासीत न चेष्टेन्मनसापि च।<br>
उपावर्तस्व तद्ब्रह्म अन्तरात्मनि विश्रुतम् ।।5-43-60<br>
<br>
मौनान्न स मुनिर्भवति नारण्यवसनान्मुनिः ।<br>
स्वलक्षणं तु यो वेद स मुनिः श्रेष्ठ उच्यते ।।5-43-61<br>
<br>
सर्वार्थानां व्याकरणाद्वैयाकरण उच्यते।<br>
तन्मूलतो व्याकरणं व्याकरोतीति तत्तथा ।।5-43-62<br>
<br>
प्रत्यक्षदर्शी लोकानां सर्वदर्शी भवेन्नरः ।<br>
सत्ये वै ब्राह्मणस्तिष्ठंस्तद्विद्वान्सर्वविद्भवेत् ।।5-43-63<br>
<br>
धर्मादिषु स्थितोऽप्येवं क्षत्रिय ब्रह्म पश्यति।<br>
वेदानां चानुपूर्व्येण एतद्बुद्ध्या ब्रवीमि ते ।।5-43-64<br>
<br>
।।इति श्रीमन्महाभारते उद्योगपर्वणि सनत्सुजातपर्वणि त्रिचत्वारिंशोऽध्यायः ।।<br>
<br>
<br>
</span>
