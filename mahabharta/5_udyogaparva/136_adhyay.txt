				
<tbody><tr><td><p>	<b>मातोवाच।</b>	</p></td><td>	5-136-1x	<p class="mw-empty-elt"></p></td></tr>
<tr><td><p>	नैव राज्ञा दरः कार्यो जातु कस्यांचिदापदि।<br>अथ चेदपि दीर्णः स्यान्नैव वर्तेत दीर्णवत् ।।	</p></td><td>	5-136-1a<br>5-136-1b	<p class="mw-empty-elt"></p></td></tr>
<tr><td><p>	दीर्णं हि दृष्ट्वा राजानं सर्वमेवानुदीर्यते।<br>राष्ट्रं बलममात्याश्च पृथक्कुर्वन्ति ते मतीः ।।	</p></td><td>	5-136-2a<br>5-136-2b	<p class="mw-empty-elt"></p></td></tr>
<tr><td><p>	शत्रुनेके प्रपद्यन्ते प्रजहत्यपरे पुनः ।<br>अन्ये तु प्रजिहीर्षन्ति ये पुरस्ताद्विमानिताः ।।	</p></td><td>	5-136-3a<br>5-136-3b	<p class="mw-empty-elt"></p></td></tr>
<tr><td><p>	य एवात्यन्तसुहृदस्त एनं पर्युपासते।<br>अशक्तयः स्वस्तिकामा बद्धवत्सा इला इव ।।	</p></td><td>	5-136-4a<br>5-136-4b	<p class="mw-empty-elt"></p></td></tr>
<tr><td><p>	शोचन्तमनुशोचन्ति पतितानिव बान्धवान् ।<br>अपि ते पूजिताः पूर्वमपि ते सुहृदो मताः ।।	</p></td><td>	5-136-5a<br>5-136-5b	<p class="mw-empty-elt"></p></td></tr>
<tr><td><p>	ये राष्ट्रमभिमन्यन्ते राज्ञो व्यसनमीयुषः ।<br>मा दीदरस्त्वं सुहृदो मा त्वां दीर्णं प्रहासिषुः ।।	</p></td><td>	5-136-6a<br>5-136-6b	<p class="mw-empty-elt"></p></td></tr>
<tr><td><p>	प्रभावं पौरुषं बुद्धिं जिज्ञासन्त्या मया तव।<br>विदधत्या समाश्वासमुक्तं तेजोविवृद्धये ।।	</p></td><td>	5-136-7a<br>5-136-7b	<p class="mw-empty-elt"></p></td></tr>
<tr><td><p>	यदेतत्संविजानासि यदि सम्यग्ब्रवीम्यहम्।<br>कृत्वा सौम्यमिवात्मानं जायायोत्तिष्ठ सञ्जय ।।	</p></td><td>	5-136-8a<br>5-136-8b	<p class="mw-empty-elt"></p></td></tr>
<tr><td><p>	अस्ति नः कोशनिचयो महानविदितस्तव।<br>तमहं वेद नान्यस्तमुपसंपादयामि ते ।।	</p></td><td>	5-136-9a<br>5-136-9b	<p class="mw-empty-elt"></p></td></tr>
<tr><td><p>	सन्ति नैकशता भूयः सुहृदस्तव सञ्जय ।<br>सुखदुःखसहा वीर संग्रामादनिवर्तिनः ।।	</p></td><td>	5-136-10a<br>5-136-10b	<p class="mw-empty-elt"></p></td></tr>
<tr><td><p>	तादृशा हि सहाया वै पुरुषस्य बुभूषतः।<br>इष्टं जिहीर्षतः किंचित्सचिवाः शत्रुकर्शन ।।	</p></td><td>	5-136-11a<br>5-136-11b	<p class="mw-empty-elt"></p></td></tr>
<tr><td><p>	तस्यास्त्वीदृशकं वाक्यं श्रुत्वापि स्वल्पचेतसः ।<br>तमस्त्वपागमत्तस्य सुचित्रार्थपदाक्षरम् ।।	</p></td><td>	5-136-12a<br>5-136-12b	<p class="mw-empty-elt"></p></td></tr>
<tr><td><p>	<b>पुत्र उवाच।</b>	</p></td><td>	5-136-13x	<p class="mw-empty-elt"></p></td></tr>
<tr><td><p>	उदके नौरियं धार्या वक्तव्यं प्रवणे मया।<br>यस्य मे भवती नेत्री भविष्यद्भूतिदर्शिनी ।।	</p></td><td>	5-136-13a<br>5-136-13b	<p class="mw-empty-elt"></p></td></tr>
<tr><td><p>	अहं हि वचनं त्वत्तः शुश्रूषुरपरापरम् ।<br>किञ्चित्किञ्चित्प्रतिवदंस्तूष्णीमासं मुहुर्मुहुः ।।	</p></td><td>	5-136-14a<br>5-136-14b	<p class="mw-empty-elt"></p></td></tr>
<tr><td><p>	अतृप्यन्नमृतस्येव कृच्छ्राल्लब्धस्य बान्धवात्।<br>उद्यच्छाम्येष शत्रूणां नियमार्थं जायय च ।।	</p></td><td>	5-136-15a<br>5-136-15b	<p class="mw-empty-elt"></p></td></tr>
<tr><td><p>	<b>कुन्त्युवाच।</b>	</p></td><td>	5-136-16x	<p class="mw-empty-elt"></p></td></tr>
<tr><td><p>	सदश्च इव स क्षिप्तः प्रणुन्नो वाक्यसायकैः।<br>तच्चकार तथा सर्वं यथावदनुशासनम् ।।	</p></td><td>	5-136-16a<br>5-136-16b	<p class="mw-empty-elt"></p></td></tr>
<tr><td><p>	इदमुद्धर्षणं भीमं तेजोवर्धनमुत्तमम् ।<br>राजानं श्रावयेन्मन्त्री सीदन्तं शत्रुपीडितम् ।।	</p></td><td>	5-136-17a<br>5-136-17b	<p class="mw-empty-elt"></p></td></tr>
<tr><td><p>	जयो नामेतिहासोऽयं श्रोतव्यो विजिगीषुणा।<br>महीं विजयते क्षिप्रं श्रुत्वा शत्रूंश्च मर्दति ।।	</p></td><td>	5-136-18a<br>5-136-18b	<p class="mw-empty-elt"></p></td></tr>
<tr><td><p>	इदं पुंसवनं चैव वीराजननमेव च।<br>अभीक्ष्णं गर्भिणी श्रुत्वा ध्रुवं वीरं प्रजायते ।।	</p></td><td>	5-136-19a<br>5-136-19b	<p class="mw-empty-elt"></p></td></tr>
<tr><td><p>	विद्याशूरं तपःशूरं दानशूरं तपस्विनम् ।<br>ब्राह्मया श्रिया दीप्यमानं साधुवादे च संमतम् ।।	</p></td><td>	5-136-20a<br>5-136-20b	<p class="mw-empty-elt"></p></td></tr>
<tr><td><p>	अर्चिष्मन्तं बलोपेतं महाभागं महारथम् ।<br>धृतिमन्तमनाधृष्यं जेतारमपराजितम् ।।	</p></td><td>	5-136-21a<br>5-136-21b	<p class="mw-empty-elt"></p></td></tr>
<tr><td><p>	नियन्तारमसाधूनां गोप्तारं धर्मचारिणाम् ।<br>ईदृशं क्षत्रिया सूते वीरं सत्यपराक्रमम् ।।	</p></td><td>	5-136-22a<br>5-136-22b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि भगवद्यानपर्वणि <br>षट्त्रिंशदधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>