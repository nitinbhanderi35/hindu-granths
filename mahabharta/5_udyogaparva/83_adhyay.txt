				
<tbody><tr><td><p>	<b>युधिष्ठिर उवाच।</b>	</p></td><td>	5-83-1x	<p class="mw-empty-elt"></p></td></tr>
<tr><td><p>	या सा बाल्यात्प्रभृत्यस्मान्पर्यवर्धयताबला।<br>उपवासतपःशीला सदा स्वस्त्ययने रता ।।	</p></td><td>	5-83-1a<br>5-83-1b	<p class="mw-empty-elt"></p></td></tr>
<tr><td><p>	देवतातिथिपूजासु गुरुशुश्रूषणे रता।<br>वत्सला प्रियपुत्रा च माताऽस्माकं जनार्दन ।।	</p></td><td>	5-83-2a<br>5-83-2b	<p class="mw-empty-elt"></p></td></tr>
<tr><td><p>	सुयोधनभयाद्या नो त्रायतामित्रकर्शन ।<br>महतो मृत्युसंबाधुद्दुस्तरान्नौरिवार्णवात् ।।	</p></td><td>	5-83-3a<br>5-83-3b	<p class="mw-empty-elt"></p></td></tr>
<tr><td><p>	अस्मत्कृते च सततं यया दुःखानि माधव ।<br>अनुभूतान्यदुःखार्हां तां स्म पृच्छेरनामयम् ।।	</p></td><td>	5-83-4a<br>5-83-4b	<p class="mw-empty-elt"></p></td></tr>
<tr><td><p>	भृशमाश्वासयेश्चैनां पुत्रशोकपरिप्लुताम् ।<br>अभिवाद्य स्वजेथास्त्वं पाण्डवान्परिकीर्तयन् ।।	</p></td><td>	5-83-5a<br>5-83-5b	<p class="mw-empty-elt"></p></td></tr>
<tr><td><p>	ऊढात्प्रभृति दुःखानि श्वशुराणामरिन्दम।<br>निराकाराऽतदर्हा च पश्यन्ती दुःखमश्रुते ।।	</p></td><td>	5-83-6a<br>5-83-6b	<p class="mw-empty-elt"></p></td></tr>
<tr><td><p>	अपि जातु स कालः स्यात्कृष्ण दुःखविपर्ययः ।<br>यदहं मातरं क्लिष्टां सुखं दद्यामरिन्दम ।।	</p></td><td>	5-83-7a<br>5-83-7b	<p class="mw-empty-elt"></p></td></tr>
<tr><td><p>	प्रव्रजन्तोऽनुधावन्तीं कृपणां पुत्रगृद्धिनीम् ।<br>रुदतीमपहायैनामगच्छाम वयं वनम् ।।	</p></td><td>	5-83-8a<br>5-83-8b	<p class="mw-empty-elt"></p></td></tr>
<tr><td><p>	सा नूनं म्रियते दुःखैः सा चेज्जीवति केशव।<br>तथा पुत्राधिभिर्गाढमार्तामर्चय सत्कृत ।।	</p></td><td>	5-83-9a<br>5-83-9b	<p class="mw-empty-elt"></p></td></tr>
<tr><td><p>	अभिवाद्याऽथ सा कृष्ण त्वया मद्वचवाद्विभो ।<br>धृतराष्ट्रश्च कौरव्यो राजानश्च वयोधिकाः ।।	</p></td><td>	5-83-10a<br>5-83-10b	<p class="mw-empty-elt"></p></td></tr>
<tr><td><p>	भीष्मं द्रोणं कृपं चैव महाराजं च वाह्लिकम्।<br>द्रौणिं च सोमदत्तं च सर्वांश्च भरतान्पृथक् ।।	</p></td><td>	5-83-11a<br>5-83-11b	<p class="mw-empty-elt"></p></td></tr>

<tr><td><p>	` यथावयो यथास्थानं प्रपद्यस्व जनार्दन।'<br>विदुरं च महाप्राज्ञं कुरूणां मन्त्रधारिणम्।<br>अगाधबुद्धिं मर्मज्ञं स्वजेथा मधुसूदन ।।	</p></td><td>	5-83-12a<br>5-83-12b<br>5-83-12c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-83-13x	<p class="mw-empty-elt"></p></td></tr>
<tr><td><p>	इत्युक्त्वा केशवं तत्र राजमध्ये युधिष्ठिरः।<br>अनुज्ञातो निववृते कृष्णं कृत्वा प्रदक्षिणम् ।।	</p></td><td>	5-83-13a<br>5-83-13b	<p class="mw-empty-elt"></p></td></tr>
<tr><td><p>	व्रजन्नेव तु बीभत्सुः सखायं पुरुषर्षभम् ।<br>अब्रवीत्परवीरघ्रं दाशार्हमपराजितम् ।।	</p></td><td>	5-83-14a<br>5-83-14b	<p class="mw-empty-elt"></p></td></tr>
<tr><td><p>	यदस्माकं विभो वृत्तं पुरा वै मन्त्रनिश्चये ।<br>अर्धराज्यस्य गोविद विदितं सर्वराजसु ।।	</p></td><td>	5-83-15a<br>5-83-15b	<p class="mw-empty-elt"></p></td></tr>
<tr><td><p>	तच्चेद्दद्यादखङ्गेन सत्कृत्यानवमत्य च।<br>प्रियं मे स्यान्महाबाहो मुच्येरन्महतो भयात् ।।	</p></td><td>	5-83-16a<br>5-83-16b	<p class="mw-empty-elt"></p></td></tr>
<tr><td><p>	अतश्चेदन्यथाकर्ता धार्तराष्ट्रोऽनुपायवित्।<br>अन्तं नूनं करिष्यामि क्षत्रियाणां जनार्दन ।।	</p></td><td>	5-83-17a<br>5-83-17b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-83-18x	<p class="mw-empty-elt"></p></td></tr>
<tr><td><p>	एवमुक्ते पाण्डवेन समहृष्यद्वृकोदरः।<br>मुहुर्मुहुः क्रोधवशात्प्रावेपत च पाण्डवः ।।	</p></td><td>	5-83-18a<br>5-83-18b	<p class="mw-empty-elt"></p></td></tr>
<tr><td><p>	वेपमानश्च कौन्तेयः प्राक्रोशन्महतो रजन्।<br>धनञ्जयवचः श्रुत्वा हर्षोत्सिक्तमना भृशम् ।।	</p></td><td>	5-83-19a<br>5-83-19b	<p class="mw-empty-elt"></p></td></tr>
<tr><td><p>	तस्य तं निनदं श्रुत्वा संप्रावेपन्त धन्विनः ।<br>वाहनानि च सर्वामि शकृन्मूत्रे प्रमुस्रुवुः ।।	</p></td><td>	5-83-20a<br>5-83-20b	<p class="mw-empty-elt"></p></td></tr>
<tr><td><p>	इत्युक्त्वा केशवं तत्र तथा चोह्वा विनिश्चयम्।<br>अनुज्ञातो निववृते परिष्वज्य जनार्दनम् ।।	</p></td><td>	5-83-21a<br>5-83-21b	<p class="mw-empty-elt"></p></td></tr>
<tr><td><p>	तेषु राजसु सर्वेषु निवृत्तेषु जनार्दनः।<br>तूर्णमभ्यगमद्धृष्टः शैब्यसुग्रीववाहनः ।।	</p></td><td>	5-83-22a<br>5-83-22b	<p class="mw-empty-elt"></p></td></tr>
<tr><td><p>	ते हया वासुदेवस्य दारुकेण प्रचोदिताः ।<br>पन्थानमाचेमुरिव ग्रसमाना इवाम्बरम् ।।	</p></td><td>	5-83-23a<br>5-83-23b	<p class="mw-empty-elt"></p></td></tr>
<tr><td><p>	अथापश्यन्महाबाहुर्ऋषीनध्वनि केशवः ।<br>ब्राह्या श्रिया दीप्यमानान्स्थितानुभयतः पथि ।।	</p></td><td>	5-83-24a<br>5-83-24b	<p class="mw-empty-elt"></p></td></tr>
<tr><td><p>	सोऽवतीर्य रथात्तूर्णमभिवाद्य जनार्दनः।<br>यथावृत्तानृषीन्सर्वानभ्यभाषत पूजयन्।।	</p></td><td>	5-83-25a<br>5-83-25b	<p class="mw-empty-elt"></p></td></tr>

<tr><td><p>	कच्चिल्लोकेषु कुशलं कच्चिद्धर्मः स्वनुष्ठितः ।<br>ब्राह्मणानां त्रयो वर्णाः कच्चित्तिष्ठन्ति शासने ।<br>` पितृदेवातिथिभ्यश्च कच्चित्पूता स्वनुष्ठिताः ।।'	</p></td><td>	5-83-26a<br>5-83-26b<br>5-83-26c	<p class="mw-empty-elt"></p></td></tr>
<tr><td><p>	तेभ्यः प्रयुज्य तां पूजां प्रोवाच मधुसूदनः।<br>भगवन्तः क्व संसिद्धाः कोऽवधिर्भवतामिह ।।	</p></td><td>	5-83-27a<br>5-83-27b	<p class="mw-empty-elt"></p></td></tr>
<tr><td><p>	किं वा कार्यं भगवतामहं किं करवाणि यः ।<br>केनार्थेनोपप्तंप्राप्ता भगवन्तो महीतलम् ।।	</p></td><td>	5-83-28a<br>5-83-28b	<p class="mw-empty-elt"></p></td></tr>
<tr><td><p>	` एवमुक्ताः केशवेन मुनयः शंसितव्रताः ।<br>नारदप्रमुखाः सर्वे प्रत्यनन्दन्त केशवम् ।।	</p></td><td>	5-83-29a<br>5-83-29b	<p class="mw-empty-elt"></p></td></tr>
<tr><td><p>	अधश्शिराः सर्पमाली महर्षिः स हि देवलः ।<br>अर्वावसुः सुजानुश्च मैत्रेयः शुनको बली	</p></td><td>	5-83-30a<br>5-83-30b	<p class="mw-empty-elt"></p></td></tr>
<tr><td><p>	बको दाल्भ्यः स्थूलशिराः कृष्णद्वैपायनस्तथा।<br>आपोदधौम्यो धौम्यश्च आणिमाण्डव्यकौशिकौ ।।	</p></td><td>	5-83-31a<br>5-83-31b	<p class="mw-empty-elt"></p></td></tr>
<tr><td><p>	दामोष्णीषस्त्रिषवणः पर्णादो घटजानुकः।<br>मौञ्जायनो वायुभक्षः पाराशर्योऽथ शालिकः ।।	</p></td><td>	5-83-32a<br>5-83-32b	<p class="mw-empty-elt"></p></td></tr>
<tr><td><p>	शीलवानशनिर्धाता शून्यपालोऽकृतव्रणः।<br>श्वेतकेतुः कहोलश्च रामश्चैव महातपाः ।।'	</p></td><td>	5-83-33a<br>5-83-33b	<p class="mw-empty-elt"></p></td></tr>
<tr><td><p>	तमब्रवीज्जामदग्न्य उपेत्य मधुसूदनम्।<br>परिष्वज्य च गोविन्दं सुरासुरपतेः सखा ।।	</p></td><td>	5-83-34a<br>5-83-34b	<p class="mw-empty-elt"></p></td></tr>
<tr><td><p>	देवर्षयः पुण्यकृतो ब्राह्मणाश्च बहुश्रुताः ।<br>राजर्षयश्च दाशार्ह मानयन्ति तपस्विनः ।।	</p></td><td>	5-83-35a<br>5-83-35b	<p class="mw-empty-elt"></p></td></tr>

<tr><td><p>	दैवासुरस्य द्रुष्टारः पुराणस्य महामते।<br>समेत पार्थिवं क्षत्रं दिदृक्षन्तश्च सर्वतः।<br>सभासदश्च राजानस्त्वां च सत्यं जनार्दनम् ।।	</p></td><td>	5-83-36a<br>5-83-36b<br>5-83-36c	<p class="mw-empty-elt"></p></td></tr>
<tr><td><p>	एतन्महत्प्रेक्षणीयं द्रुष्टुमिच्छाम केशव ।।	</p></td><td>	5-83-37a	<p class="mw-empty-elt"></p></td></tr>
<tr><td><p>	धर्मार्थसहिता वाचः श्रोतुमिच्छाम माधव।<br>त्वयोच्यमानाः कुरुषु राजमध्ये परन्तप ।।	</p></td><td>	5-83-38a<br>5-83-38b	<p class="mw-empty-elt"></p></td></tr>
<tr><td><p>	` सभायां मधुरा वाचः शुश्रूषन्तस्त्वयेरिताः ।<br>कुरूणां प्रतिवाचश्च श्रोतुमिच्छाम माधव ।।'	</p></td><td>	5-83-39a<br>5-83-39b	<p class="mw-empty-elt"></p></td></tr>
<tr><td><p>	भीष्मद्रोणादयश्चैव विदुरश्च महामतिः ।<br>त्वं च यादवशार्दूल सभायां वै समेष्यथ ।।	</p></td><td>	5-83-40a<br>5-83-40b	<p class="mw-empty-elt"></p></td></tr>

<tr><td><p>	तव वाक्यानि दिव्यानि तथा तेषां च माधव।<br>श्रोतुमिच्छाम गोविन्द सत्यानि च हितानि च।<br>आपृष्टोऽसि महाबाहो पुनर्द्रक्ष्यामहे वयम् ।।	</p></td><td>	5-83-41a<br>5-83-41b<br>5-83-41c	<p class="mw-empty-elt"></p></td></tr>
<tr><td><p>	याह्यविघ्नेन वै वीर द्रक्ष्यामस्त्वां सभागतम्।<br>आसीनमासने दिव्ये बलतेजःसमाहितम् ।।	</p></td><td>	5-83-42a<br>5-83-42b	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-83-43x	<p class="mw-empty-elt"></p></td></tr>
<tr><td><p>	प्रयान्तं देवकीपुत्रं परवीररुजो दश।<br>महारथा महाबाहुमन्वयुः शस्त्रपाणयः ।।	</p></td><td>	5-83-43a<br>5-83-43b	<p class="mw-empty-elt"></p></td></tr>
<tr><td><p>	पदातीनां सहस्रं च सादिनां च परन्तप।<br>भोज्यं च विपुलं राजन्प्रेष्याश्च शतशोपरे ।।	</p></td><td>	5-83-44a<br>5-83-44b	<p class="mw-empty-elt"></p></td></tr>
<tr><td><p>	।। इति श्रीमन्महाभारते उद्योगपर्वणि <br>भगवद्यानपर्वणि त्र्यशीतितमोऽध्यायः ।।	</p></td><td>		<p class="mw-empty-elt"></p></td></tr>
</tbody>