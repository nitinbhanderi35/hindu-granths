				
<tbody><tr><td><p>	<b>भीष्म उवाच।</b>	</p></td><td>	5-169-1x	<p class="mw-empty-elt"></p></td></tr>
<tr><td><p>	एते रथास्तवाख्यातास्तथैवातिरथा नृप।<br>ये चाप्यर्धरथा राजन्पाण्डवानामतः श्रृणु ।।	</p></td><td>	5-169-1a<br>5-169-1b	<p class="mw-empty-elt"></p></td></tr>
<tr><td><p>	यदि कौतूहलं तेऽद्य पाण्डवानां बले नृप ।<br>रथसंख्यां शृणुष्व त्वं सहैभिर्वसुधाधिपैः ।।	</p></td><td>	5-169-2a<br>5-169-2b	<p class="mw-empty-elt"></p></td></tr>
<tr><td><p>	स्वयं राजा रथोदारः पाण्डवः कुन्तनन्दनः ।<br>अग्निवत्समरे तात चरिष्यति न संशयः ।।	</p></td><td>	5-169-3a<br>5-169-3b	<p class="mw-empty-elt"></p></td></tr>
<tr><td><p>	भीमसेनस्तु राजेन्द्र रथोऽष्टगुणसंमितः ।<br>न तस्यास्ति समो युद्धे गदया सायकैरपि ।।	</p></td><td>	5-169-4a<br>5-169-4b	<p class="mw-empty-elt"></p></td></tr>
<tr><td><p>	नागायुतबलो मानी तेजसा न स मानुषः ।<br>माद्रीपुत्रो च रथिनौ द्वावेव पुरुषर्षभौ ।।	</p></td><td>	5-169-5a<br>5-169-5b	<p class="mw-empty-elt"></p></td></tr>
<tr><td><p>	अश्विनाविव रूपेण तेजसा च समन्वितौ।<br>एते चमूमुखगताः स्मरन्तः क्लेशमुत्तमम् ।।	</p></td><td>	5-169-6a<br>5-169-6b	<p class="mw-empty-elt"></p></td></tr>
<tr><td><p>	रुद्रवत्प्रचरिष्यन्ति तत्र मे नास्ति संशयः ।<br>सर्व एव महात्मानः सालस्तम्भा इवोद्गताः ।।	</p></td><td>	5-169-7a<br>5-169-7b	<p class="mw-empty-elt"></p></td></tr>
<tr><td><p>	प्रादेशेनाधिकाः पुंभिरन्यैस्ते च प्रमाणतः।<br>सिंहसंहननाः सर्वे पाण्डुपुत्रा महाबलाः ।।	</p></td><td>	5-169-8a<br>5-169-8b	<p class="mw-empty-elt"></p></td></tr>
<tr><td><p>	चरितब्रह्मचर्याश्च सर्वे तात तपस्विनः।<br>ह्रीमन्तः पुरुषव्याघ्रा व्याघ्रा इव बलोत्कटाः ।।	</p></td><td>	5-169-9a<br>5-169-9b	<p class="mw-empty-elt"></p></td></tr>
<tr><td><p>	जवे प्रहारे संमर्दे सर्व एवातिमानुषाः ।<br>सर्वैर्जिता महीपाला दिग्जये भरतर्षभ ।।	</p></td><td>	5-169-10a<br>5-169-10b	<p class="mw-empty-elt"></p></td></tr>
<tr><td><p>	न चैषां पुरुषाः केचिदायुधानि गदाः शरान्।<br>विषहन्ति सदा कर्तुमधिज्यान्यपि कौरव ।।	</p></td><td>	5-169-11a<br>5-169-11b	<p class="mw-empty-elt"></p></td></tr>
<tr><td><p>	उद्यन्तुं वा गदा गुर्वीः शरान्वा क्षेप्तुमाहवे ।<br>जवे लक्ष्यस्य हरणे भोज्ये पांसुविकर्षणे ।।	</p></td><td>	5-169-12a<br>5-169-12b	<p class="mw-empty-elt"></p></td></tr>
<tr><td><p>	बालैरपि भवन्तस्तैः सर्व एव विशेषिताः।<br>एतत्सैन्यं समासाद्य सर्व एव बलोत्कटाः ।।	</p></td><td>	5-169-13a<br>5-169-13b	<p class="mw-empty-elt"></p></td></tr>
<tr><td><p>	विध्वंसयिष्यन्ति रणे मा स्म तैः सह संगमः ।<br>एकैकशस्त संमर्दे हन्युः सर्वान्महीक्षितः ।।	</p></td><td>	5-169-14a<br>5-169-14b	<p class="mw-empty-elt"></p></td></tr>
<tr><td><p>	प्रत्यक्षं तव राजेन्द्र राजसूये यथाभवत् ।<br>द्रौपद्याश्च परिक्लेशं द्यूते च परुषा गिरः ।।	</p></td><td>	5-169-15a<br>5-169-15b	<p class="mw-empty-elt"></p></td></tr>
<tr><td><p>	ते स्मरन्तश्च सङ्ग्रामे चरिष्यन्ति च रुद्रवत् ।<br>लोहिताक्षो गुडाकेशो नारायणसहायवान् ।।	</p></td><td>	5-169-16a<br>5-169-16b	<p class="mw-empty-elt"></p></td></tr>
<tr><td><p>	उभोयोः सेनयोर्वीरो रथो नास्तीति तादृशः ।<br>न हि देवेषु वा पूर्वं मनुष्येषूरगेषु च ।।	</p></td><td>	5-169-17a<br>5-169-17b	<p class="mw-empty-elt"></p></td></tr>
<tr><td><p>	राक्षसेष्वथ यक्षेषु नरेषु कुत एव तु ।<br>भूतोथ वा भविष्यो वा रथः कश्चिन्मया श्रुतः ।।	</p></td><td>	5-169-18a<br>5-169-18b	<p class="mw-empty-elt"></p></td></tr>
<tr><td><p>	समायुक्तो महाराज रथः पार्थस्य धीमतः।<br>वासुदेवश्च संयन्ता योद्धा चैव धनञ्जयः ।।	</p></td><td>	5-169-19a<br>5-169-19b	<p class="mw-empty-elt"></p></td></tr>
<tr><td><p>	गाण्डीवं च धनुर्दिव्यं ते चाश्वा वातरंहसः ।<br>अभेद्यं कवचं दिव्यमक्षय्यौ च महेषुधी ।।	</p></td><td>	5-169-20a<br>5-169-20b	<p class="mw-empty-elt"></p></td></tr>
<tr><td><p>	अस्त्रग्रामश्च माहेन्द्रो रौद्रः कौबेर एवच ।<br>याम्यश्च वारुणश्चैव गदाश्चोग्रप्रदर्शनाः ।।	</p></td><td>	5-169-21a<br>5-169-21b	<p class="mw-empty-elt"></p></td></tr>
<tr><td><p>	वज्रादीनि च मुख्यानि नानाप्रहरणानि च ।<br>दानवानां सहस्राणि हिरण्यपुरवासिनाम् ।।	</p></td><td>	5-169-22a<br>5-169-22b	<p class="mw-empty-elt"></p></td></tr>
<tr><td><p>	हतान्येकरथेनाजौ कस्तस्य सदृशो रथः।<br>एष हन्याद्धि संरम्भी बलवान्सत्यविक्रमः ।।	</p></td><td>	5-169-23a<br>5-169-23b	<p class="mw-empty-elt"></p></td></tr>
<tr><td><p>	तव सेनां महाबाहुः स्वां चैव परिपालयन्।<br>अहं चैनं प्रत्युदियामाचार्यो वा धनञ्जयम् ।।	</p></td><td>	5-169-24a<br>5-169-24b	<p class="mw-empty-elt"></p></td></tr>
<tr><td><p>	न तृतीयोऽस्ति राजेन्द्र सेनयोरुभयोरपि ।<br>य एनं शरवर्षाणि वर्षन्तमुदियाद्रथी ।।	</p></td><td>	5-169-25a<br>5-169-25b	<p class="mw-empty-elt"></p></td></tr>

<tr><td><p>	जीमूत इव घर्मान्ते महावातसमीरितः ।<br>समायुक्तस्तु कौन्तेयो वासुदेवसहायवान् ।<br>तरुणश्च कृती चैव जीर्णावावामुभावपि ।।	</p></td><td>	5-169-26a<br>5-169-26b<br>5-169-26c	<p class="mw-empty-elt"></p></td></tr>
<tr><td><p>	<b>वैशंपायन उवाच।</b>	</p></td><td>	5-169-27x	<p class="mw-empty-elt"></p></td></tr>
<tr><td><p>	एतच्छ्रुत्वा तु भीष्मस्य राज्ञां दध्वंसिरे तदा।<br>काञ्चनाङ्गदिनः पीना भुजाश्चन्दनरूषिताः ।।	</p></td><td>	5-169-27a<br>5-169-27b	<p class="mw-empty-elt"></p></td></tr>
<tr><td><p>	मनोभिः सह संवेगैः संस्मृत्य च पुरातनम् ।<br>सामर्थ्यं पाण्डवेयानां यथा प्रत्यक्षदर्शनात् ।।	</p></td><td>	5-169-28a<br>5-169-28b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि रथातिरथसंख्यानपर्वणि <br>एकोनसप्तत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>