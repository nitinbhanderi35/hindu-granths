				
<tbody><tr><td><p>	<b>भीष्म उवाच।</b>	</p></td><td>	5-187-1x	<p class="mw-empty-elt"></p></td></tr>
<tr><td><p>	ततस्ते तापसाः सर्वे तपसे धृतनिश्चयाम्।<br>दृष्ट्वा न्यवर्तयंस्तात किं कार्यमिति चाब्रुवन् ।।	</p></td><td>	5-187-1a<br>5-187-1b	<p class="mw-empty-elt"></p></td></tr>
<tr><td><p>	तानुवाच ततः कन्या तपोवृद्धानृषींस्तदा ।<br>निराकृतास्मि भीष्मेण भ्रंशिता पतिधर्मतः ।।	</p></td><td>	5-187-2a<br>5-187-2b	<p class="mw-empty-elt"></p></td></tr>
<tr><td><p>	वधार्थं तस्य दीक्षा मे न लोकार्थं तपोधनाः ।<br>निहत्य भीष्मं गच्छेयं शान्तिमित्येव निश्चयः ।।	</p></td><td>	5-187-3a<br>5-187-3b	<p class="mw-empty-elt"></p></td></tr>
<tr><td><p>	यत्कृते दुःखवसतिमिमां प्राप्तऽस्मि शाश्वतीम् ।<br>पतिलोकाद्विहीना च नैव स्त्री न पुमानिह ।।	</p></td><td>	5-187-4a<br>5-187-4b	<p class="mw-empty-elt"></p></td></tr>
<tr><td><p>	नाहत्वा युधि गाङ्गेयं निवर्तिष्ये तपोधनाः ।<br>एष मे हृदि संकल्पो यदिदं कथितं मया ।।	</p></td><td>	5-187-5a<br>5-187-5b	<p class="mw-empty-elt"></p></td></tr>
<tr><td><p>	स्त्रीभावे परिनिर्विण्णा पुंस्त्वार्थे कृतनिश्चया ।<br>भीष्मे प्रतिचिकीर्षामि नास्मि वार्येति वै पुनः ।।	</p></td><td>	5-187-6a<br>5-187-6b	<p class="mw-empty-elt"></p></td></tr>
<tr><td><p>	तां देवो दर्शयामास शूलपाणिरुमापतिः ।<br>मध्ये तेषां महार्षीणां स्वेन रूपेण तापसीम् ।।	</p></td><td>	5-187-7a<br>5-187-7b	<p class="mw-empty-elt"></p></td></tr>
<tr><td><p>	छन्द्यमाना वरेणाथ सा वव्रे मत्पराजयम् ।<br>हनिष्यसीति तां देवः प्रत्युवाच मनस्विनीम् ।।	</p></td><td>	5-187-8a<br>5-187-8b	<p class="mw-empty-elt"></p></td></tr>
<tr><td><p>	ततः सा पुनरेवाथ कन्या रुद्रमुवाच ह।<br>उपपद्येत्कथं देव स्त्रिया युधि जयो मम ।।	</p></td><td>	5-187-9a<br>5-187-9b	<p class="mw-empty-elt"></p></td></tr>
<tr><td><p>	स्त्रीभावेन च मे गाढं मनः शान्तमुमापते ।<br>प्रतिश्रुतश्च भूतेश त्वया भीष्मपराजयः ।।	</p></td><td>	5-187-10a<br>5-187-10b	<p class="mw-empty-elt"></p></td></tr>
<tr><td><p>	यथा स सत्यो भवति तथा कुरु वृषध्वज ।<br>यथा हन्यां समागम्य भीष्मं शान्तनवं युधि ।।	</p></td><td>	5-187-11a<br>5-187-11b	<p class="mw-empty-elt"></p></td></tr>
<tr><td><p>	तामुवाच महादेवः कन्यां किल वृषध्वजः ।<br>न मे वागमृतं प्राह सत्यं भद्रे भविष्यसि ।।	</p></td><td>	5-187-12a<br>5-187-12b	<p class="mw-empty-elt"></p></td></tr>
<tr><td><p>	हनिष्यसि रणे भीष्मं पुरुषत्वं च लप्स्यति ।।<br>स्मरिष्यसि च तत्सर्वं देहमन्यं गता सती ।।	</p></td><td>	5-187-13a<br>5-187-13b	<p class="mw-empty-elt"></p></td></tr>
<tr><td><p>	द्रुपदस्य कुले जाता भविष्यसि महारथः।<br>शीघ्रास्त्रश्चित्रयोधी च भविष्यसि सुसंमतः ।।	</p></td><td>	5-187-14a<br>5-187-14b	<p class="mw-empty-elt"></p></td></tr>
<tr><td><p>	यथोक्तमेव कल्याणि सर्वमेतद्भविष्यति।<br>भविष्यसि पुमान्पश्चात्कस्माच्चित्कालपर्ययात् ।।	</p></td><td>	5-187-15a<br>5-187-15b	<p class="mw-empty-elt"></p></td></tr>
<tr><td><p>	एवमुक्त्वा महादेवः कपर्दी वृषभध्वजः।<br>पश्यतामेव विप्राणां तत्रैवान्तरधीयत ।।	</p></td><td>	5-187-16a<br>5-187-16b	<p class="mw-empty-elt"></p></td></tr>
<tr><td><p>	ततः सा पश्यतां तेषां महर्षीणामनिन्दिता ।<br>समाहृत्य वनात्तस्मात्काष्ठानि वरवर्णिनी ।।	</p></td><td>	5-187-17a<br>5-187-17b	<p class="mw-empty-elt"></p></td></tr>
<tr><td><p>	चितां कृत्वा सुमहतीं प्रदाय च हुताशनम् ।<br>प्रदीप्तेऽग्नौ महाराज रोषदीप्तेन चेतसा ।।	</p></td><td>	5-187-18a<br>5-187-18b	<p class="mw-empty-elt"></p></td></tr>
<tr><td><p>	उक्त्वा भीष्मवधायेति प्रविवेश हुताशनम् ।<br>ज्येष्ठा काशिसुता राजन्यमुनामभितो नदीम् ।।	</p></td><td>	5-187-19a<br>5-187-19b	<p class="mw-empty-elt"></p></td></tr>
<tr><td><p>	।। इति श्रीमन्महाभारते <br>उद्योगपर्वणि अम्बोपाख्यानपर्वणि <br>सप्ताशीत्यधिकशततमोऽध्यायः ।।	</p></td><td>		<p class="mw-empty-elt"></p></td></tr>
</tbody>