<span style="font-size: 14pt; line-height: 200%">सञ्जय उवाच॥<br>
<br>
अथ शूरा महाराज परस्परकृतागसः |<br>
जग्मुः स्वशिबिराण्येव रुधिरेण समुक्षिताः ॥१॥<br>
<br>
विश्रम्य च यथान्यायं पूजयित्वा परस्परम् |<br>
संनद्धाः समदृश्यन्त भूयो युद्धचिकीर्षया ॥२॥<br>
<br>
ततस्तव सुतो राजंश्चिन्तयाभिपरिप्लुतः |<br>
विस्रवच्छोणिताक्ताङ्गः पप्रच्छेदं पितामहम् ॥३॥<br>
<br>
सैन्यानि रौद्राणि भयानकानि व्यूढानि सम्यग्बहुलध्वजानि |<br>
विदार्य हत्वा च निपीड्य शूरास्ते पाण्डवानां त्वरिता रथौघाः ॥४॥<br>
<br>
संमोह्य सर्वान्युधि कीर्तिमन्तो व्यूहं च तं मकरं वज्रकल्पम् |<br>
प्रविश्य भीमेन निबर्हितोऽस्मि घोरैः शरैर्मृत्युदण्डप्रकाशैः ॥५॥<br>
<br>
क्रुद्धं तमुद्वीक्ष्य भयेन राजन्संमूर्छितो नालभं शान्तिमद्य |<br>
इच्छे प्रसादात्तव सत्यसन्ध प्राप्तुं जयं पाण्डवेयांश्च हन्तुम् ॥६॥<br>
<br>
तेनैवमुक्तः प्रहसन्महात्मा दुर्योधनं जातमन्युं विदित्वा |<br>
तं प्रत्युवाचाविमना मनस्वी गङ्गासुतः शस्त्रभृतां वरिष्ठः ॥७॥<br>
<br>
परेण यत्नेन विगाह्य सेनां सर्वात्मनाहं तव राजपुत्र |<br>
इच्छामि दातुं विजयं सुखं च न चात्मानं छादयेऽहं त्वदर्थे ॥८॥<br>
<br>
एते तु रौद्रा बहवो महारथा यशस्विनः शूरतमाः कृतास्त्राः |<br>
ये पाण्डवानां समरे सहाया जितक्लमाः क्रोधविषं वमन्ति ॥९॥<br>
<br>
ते नेह शक्याः सहसा विजेतुं वीर्योन्नद्धाः कृतवैरास्त्वया च |<br>
अहं ह्येतान्प्रतियोत्स्यामि राजन्सर्वात्मना जीवितं त्यज्य वीर ॥१०॥<br>
<br>
रणे तवार्थाय महानुभाव न जीवितं रक्ष्यतमं ममाद्य |<br>
सर्वांस्तवार्थाय सदेवदैत्याँ ल्लोकान्दहेयं किमु शत्रूंस्तवेह ॥११॥<br>
<br>
तत्पाण्डवान्योधयिष्यामि राजन्प्रियं च ते सर्वमहं करिष्ये |<br>
श्रुत्वैव चैतत्परमप्रतीतो दुर्योधनः प्रीतमना बभूव ॥१२॥<br>
<br>
सर्वाणि सैन्यानि ततः प्रहृष्टो निर्गच्छतेत्याह नृपांश्च सर्वान् |<br>
तदाज्ञया तानि विनिर्ययुर्द्रुतं रथाश्वपादातगजायुतानि ॥१३॥<br>
<br>
प्रहर्षयुक्तानि तु तानि राजन्महान्ति नानाविधशस्त्रवन्ति |<br>
स्थितानि नागाश्वपदातिमन्ति विरेजुराजौ तव राजन्बलानि ॥१४॥<br>
<br>
वृन्दैः स्थिताश्चापि सुसम्प्रयुक्ताश्चकाशिरे दन्तिगणाः समन्तात् |<br>
शस्त्रास्त्रविद्भिर्नरदेव योधै रधिष्ठिताः सैन्यगणास्त्वदीयाः ॥१५॥<br>
<br>
रथैश्च पादातगजाश्वसङ्घैः प्रयाद्भिराजौ विधिवत्प्रणुन्नैः |<br>
समुद्धतं वै तरुणार्कवर्णं रजो बभौ छादयत्सूर्यरश्मीन् ॥१६॥<br>
<br>
रेजुः पताका रथदन्तिसंस्था वातेरिता भ्राम्यमाणाः समन्तात् |<br>
नानारङ्गाः समरे तत्र राजन्मेघैर्युक्ता विद्युतः खे यथैव ॥१७॥<br>
<br>
धनूंषि विस्फारयतां नृपाणां बभूव शब्दस्तुमुलोऽतिघोरः |<br>
विमथ्यतो देवमहासुरौघैर्यथार्णवस्यादियुगे तदानीम् ॥१८॥<br>
<br>
तदुग्रनादं बहुरूपवर्णं तवात्मजानां समुदीर्णमेवम् |<br>
बभूव सैन्यं रिपुसैन्यहन्तृ युगान्तमेघौघनिभं तदानीम् ॥१९॥<br>
<br>
<br>
</span>
