<span style="font-size: 14pt; line-height: 200%">धृतराष्ट्र उवाच।	<br>
धर्मक्षेत्रे कुरुक्षेत्रे समवेता युयुत्सवः।<br>
मामकाः पाण्डवाश्चैव किमकुर्वत सञ्जय ।।	6-25-1<br>
<br>
सञ्जय उवाच।<br>
दृष्ट्वा तु पाण्डवानीकं व्यूढं दुर्योधनस्तदा।<br>
आचार्यमुपसंगम्य राजा वचनमब्रवीत् ।।	6-25-2<br>
<br>
पश्यैतां पाण्डुपुत्राणामाचार्य महतीं चमूम् ।<br>
व्यूढां द्रुपदपुत्रेण तव शिष्येण धीमता ।।	6-25-3<br>
<br>
अत्र शूरा महेष्वासा भीमार्जुनसमा युधि ।<br>
युयुधानो विराटश्च द्रुपदश्च महारथः ।।	6-25-4<br>
<br>
धृष्टकेतुश्चेकितानः काशिराजश्च वीर्यवान् ।<br>
पुरुजित्कृन्तिभोजश्च शैब्यश्च नरपुङ्गवः ।।	6-25-5<br>
<br>
युधामन्युश्च विक्रान्त उत्तमौजाश्च नरपुङ्गवः ।।<br>
सौभद्रो द्रौपदेयाश्च सर्व एव महारथाः ।।	6-25-6<br>
<br>
अस्माकं तु विशिष्टा ये तान्निबोध द्विजोत्तम।<br>
नायका मम सैन्यस्य संज्ञार्थं तान्ब्रवीमि ते ।।	6-25-7<br>
<br>
भवान्भीष्मश्च कर्णश्च कृपश्च समितिंजयः ।<br>
अश्वत्थांमा विकर्णश्च सौमदत्तिर्जयद्रथः ।।	6-25-8<br>
<br>
अन्ये च बहवः शूरा मदर्थे त्यक्तजीविताः।<br>
नानाशस्त्रप्रहरणाः सर्वे युद्धविशारदाः ।।	6-25-9<br>
<br>
अपर्याप्तं तदस्माकं बलं भीष्माभिरक्षितम्।<br>
पर्याप्तं त्विदमेतेषां बलं भीमाभिरक्षितम् ।।	6-25-10<br>
<br>
अयनेषु च सर्वेषु यथाभागमवस्थिताः।<br>
भीष्ममेवाभिरक्षन्तु भवन्तः सर्व एव हि ।।	6-25-11<br>
<br>
तस्य संजनयन्हर्षं कुरुवृद्धः पितामहः ।<br>
सिंहनादं विनद्योच्चैः शङ्खं दध्मौ प्रतापवान् ।।	6-25-12<br>
<br>
ततः शङ्खाश्च भेर्यश्च पणवानकगोमुखाः ।<br>
सहसैवाभ्यहन्यन्त स शब्दस्तुमुलोऽभवत् ।।	6-25-13<br>
<br>
ततः श्वेतैर्हयैर्युक्ते महति स्यन्दते स्थितौ ।<br>
माधवः पाण्डवश्चैव दिव्यौ शङ्खौ प्रदध्मतुः ।।	6-25-14<br>
<br>
पाञ्चजन्यं हृषीकेशो देवदत्तं धनंजयः ।<br>
पौण्ड्रं दध्मौ महाशङ्खं भीमकर्मा वृकोदरः ।।	6-25-15<br>
<br>
अनन्तविजयं राजा कुन्तीपुत्रो युधिष्ठिरः ।<br>
नकुलः सहदेवश्च सुघोषमणिपुष्पकौ ।।<sup id="cite_ref-1" class="reference"><a href="#cite_note-1">[१]</a></sup>	6-25-16  <br>
काश्यश्च परमेष्वासः शिखण्डी च महारथः ।<br>
धृष्टद्युम्नो विराटश्च सात्यकिश्चापराजितः ।।	6-25-17<br>
<br>
द्रुपदो द्रौपदेयाश्च सर्वशः पृथिवीपते ।<br>
सौभद्रश्च महाबाहुः शङ्खान्दध्मुः पृथक्पृथक् ।।	6-25-18<br>
<br>
स घोषो धार्तराष्ट्राणां हृदयानि व्यदारयत्।<br>
नभश्च पृथिवीं चैव तुमुलो व्यनुनादयन् ।।	6-25-19<br>
<br>
अथ व्यवस्थितान्दृष्ट्वा धार्तराष्ट्रान्कपिध्वजः ।<br>
प्रवृत्ते शस्त्रसंपाते धनुरुद्यम्य पाण्डवः ।।	6-25-20<br>
<br>
हृषीकेशं तदा वाक्यमिदमाह महीपते ।	6-25-21<br>
अर्जुन उवाच।	<br>
सेनयोरुभयोर्मध्ये रथं स्थापय मेऽच्युत ।।	6-25-21b<br>
यावदेतान्निरीक्षेऽहं योद्धुकामानवस्थितान्।<br>
कैर्मया सह योद्धव्यमस्मिन्रणसमुद्यमे ।।	6-25-22<br>
<br>
योत्स्यमानानवेक्षेऽहं य एतेऽत्र समागताः ।<br>
धार्तराष्ट्रस्य दुर्बुद्धेर्युद्धे प्रियचिकीर्षवः ।।	6-25-23<br>
<br>
सञ्जय उवाच।	<br>
एवमुक्तो हृषीकेशो गुडाकेशेन भारत।<br>
सेनयोरुभयोर्मध्ये स्थापयित्वा रथोत्तमम् ।।	6-25-24<br>
<br>
भीष्मद्रोणप्रमुखतः सर्वेषां च महीक्षिताम् ।<br>
उवाच पार्थ पश्यैतान्समवेतान्कुरूनिति ।।	6-25-25<br>
<br>
तत्रापश्यत्स्थितान्पार्थः पितॄनथ पितामहान्।<br>
आचार्यान्मातुलान्भ्रातॄन्पुत्रान्पौत्रान्सखींस्तथा ।।	6-25-26<br>
<br>
श्वशुरान्सुहृदश्चैव सेनयोरुभयोरपि ।<br>
तान्समीक्ष्य स कौन्तेयः सर्वान्बन्धूनवस्थितान् ।।	6-25-27<br>
<br>
कृपया परयाऽविष्टो विषीदन्निदमब्रवीत् ।	6-25-28<br>
अर्जुन उवाच।	<br>
दृष्ट्वेमं स्वजनं कृष्ण युयुत्सुं समुपस्थितम् ।।	6-25-28b<br>
सीदन्ति मम गात्राणि मुखं च परिशुष्यति।<br>
वेपथुश्च शरीरे मे रोमहर्षश्च जायते।।	6-25-29<br>
<br>
गाण्डीवं स्रंसते हस्तात्त्वक्वैव परिदह्यते।<br>
न च शक्नोम्यवस्थातुं भ्रमतीव च मे मनः ।।	6-25-30<br>
<br>
निमित्तानि च पश्यामि विपरीतानि केशव।<br>
न च श्रेयोऽनुपश्यामि हत्वा स्वजनमाहवे ।।	6-25-31<br>
<br>
न काङ्क्षे विजयं कृष्ण न च राज्यं सुखानि च ।<br>
किं नो राज्येन गोविन्द किं भोगैर्जीवितेन वा ।।	6-25-32<br>
<br>
येषामर्थे काङ्क्षितं नो राज्यं भोगाः सुखानि च।<br>
त इमेऽवस्थिता युद्धे प्राणांस्त्यक्त्वा धनानि च ।।	6-25-33<br>
<br>
आचार्याः पितरः पुत्रास्तथैव च पितामहाः ।<br>
मातुलाः श्वशुराः पौत्राः स्यालाः संबन्धिनस्तथा ।।	6-25-34<br>
<br>
एतान्न हन्तुमिच्छामि घ्नतोऽपि मधुसूदन ।<br>
अपि त्रैलोक्यराज्यस्य हेतोः किं नु महीकृते ।।	6-25-35<br>
<br>
निहत्य धार्तराष्ट्रान्नः का प्रीतिः स्याज्जनार्दन।<br>
पापमेवाश्रयेदस्मान्हत्वैतानाततायिनः ।।	6-25-36<br>
<br>
तस्मान्नार्हा यवं हन्तुं धार्तराष्ट्रान्स्वबान्धवान्।<br>
स्वजनं हि कथं हत्वा सुखिनः स्याम माधव ।।	6-25-37<br>
<br>
यद्यप्येते न पश्यन्ति लोभोपहतचेतसः ।<br>
कुलक्षयकृतं दोषं पित्रद्रोहे च पातकम् ।।	6-25-38<br>
<br>
कथं न ज्ञेयमस्माभिः पापादस्मान्निवर्तितुम् ।<br>
कुलक्षयकृतं दोषं प्रपश्यद्भिर्जनार्दन ।।	6-25-39<br>
<br>
कुलक्षये प्रणश्यन्ति कुलधर्माः सनातनाः।<br>
धर्मे नष्टे कुलं कृत्स्नमधर्मोऽभिभवत्युत ।।	6-25-40<br>
<br>
अधर्माभिभवात्कृष्ण प्रदुष्यन्ति कुलस्त्रियः ।<br>
स्त्रीषु दुष्टासु वार्ष्णेय जायते वर्णसङ्करः ।।	6-25-41<br>
<br>
सङ्करो नरकायैव कुलघ्नानां कुलस्य च।<br>
पतन्ति पितरो ह्येषां कुप्तपिण्डोदकक्रियाः ।।	6-25-42<br>
<br>
दोषैरेतैः कुलघ्नानां वर्णसङ्करकारकैः ।<br>
उत्साद्यन्ते जातिधर्माः कुलधर्माश्च शाश्वताः ।।	6-25-43<br>
<br>
उत्सन्नकुलधर्माणां मनुष्याणां जनार्दन ।<br>
नरके नियतं वासो भवतीत्यनुशुश्रुम ।।	6-25-44<br>
<br>
अहो बत महत्पापं कर्तुं व्यवसिता वयम्।<br>
यद्राज्यसुखलोभेन हन्तुं स्वजनमुद्यताः ।।	6-25-45<br>
<br>
यदि मामप्रतीकारमशस्त्रं शस्त्रपाणयः ।<br>
धार्तराष्ट्रा रणे हन्युस्तन्मे क्षेमतरं भवेत् ।।	6-25-46<br>
<br>
सञ्जय उवाच।	<br>
एवमुक्त्वार्जुनः सङ्ख्ये रथोपस्थ उपाविशत् ।<br>
विसृज्य सशरं चापं शोकसंविग्नमानसः ।।	6-25-47<br>
<br>
।। इति श्रीमन्महाभारते भीष्मपर्वणि<br>
भगवद्गीतापर्वणि पञ्चविंशोऽध्यायः ।।	<br>
इति श्रीमद्भगवद्गीतासूपनिषत्सु ब्रह्मविद्यायां<br>
योगशास्त्रे श्रीकृष्णार्जुनसंवादे<br>
अर्जुनविषादयोगोनाम प्रथमोऽध्यायः ।। 1 ।।<br>
</span>
