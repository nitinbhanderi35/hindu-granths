				
<tbody><tr><td>
	<b>सञ्जय उवाच।</b>	</td><td>	6-96-1x	
</td></tr>
				
<tr><td>
	पुत्रं विनिहतं श्रुत्वा इरावन्तं धन?ञ्जयः।<br>दुःखेन महताऽऽविष्टो निःश्वसन्पन्नगो यथा ।।	</td><td>	6-96-1a<br>6-96-1b	
</td></tr>
				
<tr><td>
	अब्रवीत्समरे राजन्वासुदेवमिदं वचः।<br>इदं नूनं महाप्राज्ञो विदुरो दृष्टवान्पुरा ।।	</td><td>	6-96-2a<br>6-96-2b	
</td></tr>
				
<tr><td>
	कुरूणां पाण्डवानां च क्षयं घोरं महामतिःक ।<br>स ततो निवारितवान्धृतराष्ट्रं जनेश्वरम् ।।	</td><td>	6-96-3a<br>6-96-3b	
</td></tr>
				
<tr><td>
	अन्ये च बहवो वीराः संग्रामे मधुसूदन।<br>निहताः कौरवैः सङ्ख्ये तथाऽस्माभिश्च कौरवाः ।।	</td><td>	6-96-4a<br>6-96-4b	
</td></tr>
				
<tr><td>
	अर्थहेतोर्नरश्रेष्ठ क्रियते कर्म कुत्सितम्।<br>धिगर्थान्यत्कृते ह्येवं क्रियते ज्ञातिसंक्षयः ।।	</td><td>	6-96-5a<br>6-96-5b	
</td></tr>
				
<tr><td>
	अधनस्य मृतं श्रेयो न च ज्ञातिवधाद्वनम् ।<br>किं नु प्राप्स्यामहे कृष्ण हत्वा ज्ञातीन्समागतान् ।।	</td><td>	6-96-6a<br>6-96-6b	
</td></tr>
				
<tr><td>
	दुर्योधनापराधेन शकुनेः सौबलस्य च।<br>क्षत्रिया निधनं यान्ति कर्णदुर्मन्त्रितेन च ।।	</td><td>	6-96-7a<br>6-96-7b	
</td></tr>
				
<tr><td>
	इदानीं च विजानामि सुकृतं मधुसूदन।<br>कृतं राज्ञा महाबाहो याचता त सुयोधनम् ।।	</td><td>	6-96-8a<br>6-96-8b	
</td></tr>
				
<tr><td>
	राज्यार्धं पञ्च वा ग्रामान्नाकार्षीत्स च दुर्मतिःक ।<br>दृष्ट्वा हि क्षत्रियाञ्शूराञ्शयानान्धरणीतले ।।	</td><td>	6-96-9a<br>6-96-9b	
</td></tr>
				
<tr><td>
	निन्दामि भृशमात्मानं धिगस्तु क्षत्रिजीविकाम् ।<br>अशक्तमिति मामेते ज्ञास्यन्ते क्षत्रिया रणे ।।	</td><td>	6-96-10a<br>6-96-10b	
</td></tr>
				
<tr><td>
	एतदर्थं मया युद्धं रोचितं मधुसूदन।<br>संचोदय हयाञ्शीघ्रं धार्तराष्ट्रचमूं प्रति ।।	</td><td>	6-96-11a<br>6-96-11b	
</td></tr>
				
<tr><td>
	प्रतरिष्ये महापारं भुजाभ्यां समरोदधिम् ।<br>नायं क्लीबायितुं कालो विद्यते माधव क्वचित् ।।	</td><td>	6-96-12a<br>6-96-12b	
</td></tr>
<tr><td>
	<b>सञ्जय उवाच।</b>	</td><td>	6-96-13x	
</td></tr>
				
<tr><td>
	एवमुक्तस्तु पार्थेन केशवः परवीरहा।<br>चोदयामास तानश्वान्पाण्डुरान्वातरंहसः ।।	</td><td>	6-96-13a<br>6-96-13b	
</td></tr>
				
<tr><td>
	अथ शब्दो महानासीत्तव सैन्यस्य भारत।<br>मारुतोद्धूतवेगस्य सागरस्येव पर्वणि ।।	</td><td>	6-96-14a<br>6-96-14b	
</td></tr>
				
<tr><td>
	अपराह्णे महाराज संग्रामः समपद्यत ।<br>पर्जन्यसमनिर्घोषो भीष्मस्य सह पाण्डवैः ।।	</td><td>	6-96-15a<br>6-96-15b	
</td></tr>
				
<tr><td>
	ततो राजंस्तव सुता भीमसेनमुपाद्रवन् ।<br>परिवार्य रणे द्रोणं वसवो वासवं यथा ।।	</td><td>	6-96-16a<br>6-96-16b	
</td></tr>
				
<tr><td>
	ततः शान्तनवो भीष्मः कृपश्च रथिनां वरः।<br>भगदत्तः सुशर्मा च धनंजयमुपाद्रवन् ।।	</td><td>	6-96-17a<br>6-96-17b	
</td></tr>
				
<tr><td>
	हार्दिक्यो बाह्लिकश्चैव सात्यकिं समभिद्रुतौ ।<br>अम्बष्ठकस्तु नृपतिरभिमन्युमवस्थितः ।।	</td><td>	6-96-18a<br>6-96-18b	
</td></tr>
				
<tr><td>
	शेषास्त्वन्ये महाराज शेषानेव महारथान् ।<br>ततः प्रववृते युद्धं घोररूपं भयावहम् ।।	</td><td>	6-96-19a<br>6-96-19b	
</td></tr>
				
<tr><td>
	`भीमसेनस्तु संप्रेक्ष्य पुत्रांस्तव विशांपते'।<br>प्रजज्वाल रणे क्रुद्धो हविषा हव्यवाडिव ।।	</td><td>	6-96-20a<br>6-96-20b	
</td></tr>
				
<tr><td>
	पुत्रास्तु तव कौन्तेयं छादयांचक्रिरे शरैः।<br>प्रावृषीव महाराज जलदा इव पर्वतम् ।।	</td><td>	6-96-21a<br>6-96-21b	
</td></tr>
				
<tr><td>
	स च्छाद्यमानो बहुधा पुत्रैस्तव विशांपते ।<br>सृक्विणी संलिहन्वीरः शार्दूल इव दर्पितः ।।	</td><td>	6-96-22a<br>6-96-22b	
</td></tr>
				
<tr><td>
	व्यूढोरस्कस्ततो भीमः पोथयामास पार्थिवम् ।<br>क्षुरप्रेण सुतीक्ष्णेन सुमुक्तेन महारणे ।।	</td><td>	6-96-23a<br>6-96-23b	
</td></tr>
				
				
<tr><td>
	ताडयामास संक्रुद्धः सोऽभवद्व्यथितेन्द्रियः ।<br>अपरेण तु भल्लेन पीतेन निशितेन तु।<br>अपातयत्कुण्डलितं सिंहः क्षुद्रमृगं यथा ।।	</td><td>	6-96-24a<br>6-96-24b<br>6-96-24c	
</td></tr>
				
<tr><td>
	ततः सुनिशितान्बाणान्भीमसेनः शिलाशितान् ।<br>स सप्त संदधे हन्तुं पुत्रास्ते भरतर्षभ ।।	</td><td>	6-96-25a<br>6-96-25b	
</td></tr>
				
<tr><td>
	प्रेषिता भिमसेनेन शरास्ते दृढधन्वना ।<br>अपातयन्त पुत्रांस्ते रथेभ्यः सुमहारथान् ।।	</td><td>	6-96-26a<br>6-96-26b	
</td></tr>
				
<tr><td>
	अनाधृष्टिं कुण्डभेदिं विराजं दीप्तलोचनम् ।<br>दीर्घबाहुं सुबाहुं च तथैव मकरध्वजम् ।।	</td><td>	6-96-27a<br>6-96-27b	
</td></tr>
				
<tr><td>
	प्रपतन्तिस्म वीरास्ते विरेजुर्भरतर्षभ।<br>वसन्ते पुष्पशबलाः किंशुकाः पतिता इव ।।	</td><td>	6-96-28a<br>6-96-28b	
</td></tr>
				
<tr><td>
	ततः प्रदुद्रुवुः शेषास्तव पुत्रा महाहवे ।<br>तं कालमिव मन्यन्तो भीमसेनं महाबलम् ।।	</td><td>	6-96-29a<br>6-96-29b	
</td></tr>
				
<tr><td>
	द्रोणस्तु समरे वीरं निर्दहनक्तं सुतांस्तव ।<br>यथाद्रिं वारिधाराभिः समन्ताद्व्यकिरच्छरैः ।।	</td><td>	6-96-30a<br>6-96-30b	
</td></tr>
				
<tr><td>
	तत्राद्भुतमपश्याम कुन्तीपुत्रस्य पौरुषम् ।<br>द्रोणेन वार्यमाणोऽपि निजघ्ने यत्सुतांस्तव ।।	</td><td>	6-96-31a<br>6-96-31b	
</td></tr>
				
<tr><td>
	यथा गोवृषभो वर्षं संधारयति स्वात्पतत् ।<br>भीमस्तथा द्रोणमुक्तं शरवर्षमदीधरत् ।।	</td><td>	6-96-32a<br>6-96-32b	
</td></tr>
				
<tr><td>
	अद्भुतं च महाराज तत्र चक्रे वृकोदरः ।<br>यत्पुत्रांस्तेऽवधीत्सङ्ख्ये द्रोणं चैव न्यवारयत् ।।	</td><td>	6-96-33a<br>6-96-33b	
</td></tr>
				
<tr><td>
	पुत्रेषु तव वीरेषु चिक्रीडार्जुनपूर्वजः ।<br>मृगेष्विव महाराज चरन्व्याघ्रो महाबलः ।।	</td><td>	6-96-34a<br>6-96-34b	
</td></tr>
				
<tr><td>
	यथा हि पशुमध्यस्थो द्रावयेत पशून्वृकः ।<br>वृकोदरस्तव सुतांस्तथा व्यद्रावयद्रणे ।।	</td><td>	6-96-35a<br>6-96-35b	
</td></tr>
				
<tr><td>
	गाङ्गेयो भगदत्तश्च गोतमश्च महारथाः ।<br>पाण्डवं रभसं युद्धे वारयामासुरर्जुनम् ।।	</td><td>	6-96-36a<br>6-96-36b	
</td></tr>
				
<tr><td>
	अस्त्रैरस्त्राणि संवार्य तेषां सोऽतिरथो रणे<br>प्रवीरांस्तव सैन्येषु प्रेषयामास मृत्यवे ।।	</td><td>	6-96-37a<br>6-96-37b	
</td></tr>
				
<tr><td>
	अभिमन्युस्तु राजानमम्बष्ठं लोकविश्रुतम् ।<br>विरथं रथिनां श्रेष्ठं कारयामास सायकैः ।।	</td><td>	6-96-38a<br>6-96-38b	
</td></tr>
				
<tr><td>
	विरथो वध्यमानस्तु सौभद्रेण यशस्विना ।<br>अवप्लुत्य रथात्तूर्णमम्बष्ठो वसुधाधिपः ।।	</td><td>	6-96-39a<br>6-96-39b	
</td></tr>
				
<tr><td>
	असिं चिक्षेप समरे सौभद्रस्य महात्मनः ।<br>आरुरोह रथं चैव हार्दिक्यस्य महाबलः ।।	</td><td>	6-96-40a<br>6-96-40b	
</td></tr>
				
<tr><td>
	आपतन्तं तु निस्त्रिंशं युद्धमार्गविशारदः ।<br>लाघवाद्व्यंसयामास सौभद्रः परवीरहा ।।	</td><td>	6-96-41a<br>6-96-41b	
</td></tr>
				
<tr><td>
	व्यंसितं वीक्ष्य निस्त्रिंशं सौभद्रेण रणे तदा।<br>साधुसाध्विति सैन्यानां प्रणादोऽभूद्विशांपते ।।	</td><td>	6-96-42a<br>6-96-42b	
</td></tr>
				
<tr><td>
	धृष्टद्युम्नमुखास्त्वन्ये तव सैन्यमयोधयन्।<br>तथैव तावकाः सर्वे पाण्डुसैन्यमयोधयन् ।।	</td><td>	6-96-43a<br>6-96-43b	
</td></tr>
				
<tr><td>
	तत्राक्रन्दो महानासीत्तव तेषां च भारत।<br>निघ्नतां दृढमन्योन्यं कुर्वतां कर्म दुष्करम् ।।	</td><td>	6-96-44a<br>6-96-44b	
</td></tr>
				
<tr><td>
	अन्योन्यं हि रणे शूराः केशेष्वाक्षिष्य मानिनः।<br>नखदन्तैरयुध्यन्त मुष्टिभिर्जानुभिस्तथा ।।	</td><td>	6-96-45a<br>6-96-45b	
</td></tr>
				
<tr><td>
	तलैश्चैवाथ निस्त्रिंशैर्बाहुभिश्च सुसंस्थितैः।<br>विवरं प्राप्य चान्योन्यमनयन्यमसादनम् ।।	</td><td>	6-96-46a<br>6-96-46b	
</td></tr>
				
<tr><td>
	न्यहनच्च पिता पुत्रं पुत्रश्च पितरं तथा।<br>व्याकुलीकृतसंकल्पा युयुधुस्तत्र मानवाः ।।	</td><td>	6-96-47a<br>6-96-47b	
</td></tr>
				
<tr><td>
	रणे चारूणि चापानि हेमपृष्ठानि मारिष ।<br>हतानामपविद्धानि कलापाश्च महाधनाः ।।	</td><td>	6-96-48a<br>6-96-48b	
</td></tr>
				
<tr><td>
	जातरूपमयैः पुङ्खै राजतैर्निशिताः शराः।<br>तैलधौता व्यराजन्त निर्मुक्तभुजगोपमाः ।।	</td><td>	6-96-49a<br>6-96-49b	
</td></tr>
				
<tr><td>
	खङ्गाश्च दान्तत्सरवो जातरूपपरिष्कृताः ।<br>चर्माणि चापविद्धानि रुक्मचित्राणि धन्विनां ।।	</td><td>	6-96-50a<br>6-96-50b	
</td></tr>
				
<tr><td>
	सुवर्णाविकृताः प्रासाः प्रभग्ना हेमभूषिताः।<br>जातरूपमया यष्ट्यः शक्त्यश्च कनकोज्ज्वलाः ।।	</td><td>	6-96-51a<br>6-96-51b	
</td></tr>
				
<tr><td>
	अवस्कन्दाश्च पतिता मुसलानि गुरूणि च ।<br>परिघाः पट्टसाश्चैव भिण्डिपालाश्च मारिष ।।	</td><td>	6-96-52a<br>6-96-52b	
</td></tr>
				
<tr><td>
	पतिता विविधाश्चापाश्चित्रा हेमपरिष्कृताः ।<br>कुथा बहुविधाकाराश्चामरा व्यजनानि च ।।	</td><td>	6-96-53a<br>6-96-53b	
</td></tr>
				
<tr><td>
	नानाविधानि शस्त्राणि प्रगृह्य पतिता नराः।<br>जीवन्त इव दृश्यनते गतसत्त्वा महारथाः ।।	</td><td>	6-96-54a<br>6-96-54b	
</td></tr>
				
<tr><td>
	गजाविमथितैर्गात्रैर्मुसलैर्भिन्नमस्तकाः।<br>गजावाजिरथक्षुण्णाः शेरते स्म नराः क्षितौ ।।	</td><td>	6-96-55a<br>6-96-55b	
</td></tr>
				
<tr><td>
	तथैवाश्वनृनागानां शरीरैर्विबभौ तदा।<br>संछन्ना वसुधा राजन्पर्वतैरिव शातितैः ।।	</td><td>	6-96-56a<br>6-96-56b	
</td></tr>
				
<tr><td>
	समरे पतितैश्चैव शक्त्यृष्टिशरतोमरैः।<br>निस्त्रिंशैः पट्टसैः प्रासैरवस्कन्दैः परश्वथैः ।।	</td><td>	6-96-57a<br>6-96-57b	
</td></tr>
				
<tr><td>
	परिघैर्भिण्डिपालैश्च शतघ्नीभिश्च मारिष।<br>शरीरैः शस्त्रनिर्भिन्नैः समास्तीर्यत मेदिनी ।।	</td><td>	6-96-58a<br>6-96-58b	
</td></tr>
				
<tr><td>
	विशब्दैरल्पशब्दैश्च शोणितौगपरिप्लुतैः।<br>गतासुभिरमित्रघ्न विबभौ निचिता मही ।।	</td><td>	6-96-59a<br>6-96-59b	
</td></tr>
				
<tr><td>
	सतलत्रैः सकेयूरैर्बाहुभिश्चन्दनोक्षितैः ।<br>हस्तिहस्तोपमैश्छिन्नैरूरुभिश्च तरस्विनाम् ।।	</td><td>	6-96-60a<br>6-96-60b	
</td></tr>
				
<tr><td>
	बद्धचूजामणिवरैः शिरोभिश्च सकुण्डलैः ।<br>पातितै ऋषभाक्षाणां बभौ भारत मेदिनी ।।	</td><td>	6-96-61a<br>6-96-61b	
</td></tr>
				
<tr><td>
	कवचैः शोणितादिग्धैर्विप्रकीर्णैश्च काञ्चनैः ।<br>रराज सुभृशं भूमिः शान्तार्चिर्भिरिवानलैः ।।	</td><td>	6-96-62a<br>6-96-62b	
</td></tr>
				
<tr><td>
	विप्रविद्धैः कलापैश्च पतितैश्च शरासनैः ।<br>विप्रकीर्णैः शरैश्चैव रुक्मपुङ्खैः समन्ततः ।।	</td><td>	6-96-63a<br>6-96-63b	
</td></tr>
				
<tr><td>
	रथैश्च सर्वतो भग्नैः किङ्किणीजालभूषितैः ।<br>वाजिभिश्च हतैर्बाणैः स्रस्तजिह्वैः सशोणितैः ।।	</td><td>	6-96-64a<br>6-96-64b	
</td></tr>
				
<tr><td>
	अनुकर्षैः पताकाभिरुपासङ्गैर्ध्वजैरपि ।<br>प्रवीराणां महाशङ्खैर्विप्रकीर्णैश्च पाण्डुरैः ।।	</td><td>	6-96-65a<br>6-96-65b	
</td></tr>
				
<tr><td>
	स्रस्तहस्तैश्च मातङ्गैः शयानैर्विबभौ मही ।<br>नानारूपेरलंकारैः प्रमदेवाभ्यलङ्कृता।।	</td><td>	6-96-66a<br>6-96-66b	
</td></tr>
				
<tr><td>
	दन्तिभिश्चापरैस्तत्र सप्राणैर्गाढवेदनैः ।<br>करैः शब्दं विमुञ्चद्भिः शीकरं च मुहुर्मुहुः ।।	</td><td>	6-96-67a<br>6-96-67b	
</td></tr>
				
<tr><td>
	विबभौ तद्रणस्थानं स्यन्दमानैरिवाचलैः।<br>नानारागैः कम्बलैश्च परिस्तोमेश्च दन्तिनाम् ।।	</td><td>	6-96-68a<br>6-96-68b	
</td></tr>
				
<tr><td>
	वैदूर्यमणिदण्डैश्च पतितैरङ्कुशैः शुभैः।<br>घण्टाभिश्च गजेन्द्राणां पतिताभिः समन्ततः ।।	</td><td>	6-96-69a<br>6-96-69b	
</td></tr>
				
<tr><td>
	विपाटितविचित्राभिः कुथाभिरङ्कुशैस्तथा।<br>ग्रैवेयैश्चित्ररूपैश्च रुक्मकक्ष्याभिरेव च ।।	</td><td>	6-96-70a<br>6-96-70b	
</td></tr>
				
				
<tr><td>
	यन्त्रैश्च बहुधा च्छिन्नैस्तोमरैश्चापि काञ्चनैः।<br>`रराज सुभृशं भूमिस्तत्रतत्र विशांपते'<br>अश्वानां रेणुकपिलै रुक्मच्छन्नैरुरश्छदैः।।	</td><td>	6-96-71a<br>6-96-71b<br>6-96-71c	
</td></tr>
				
<tr><td>
	सादिनां च भुजैश्छिन्नैः पतितैः साङ्गदैस्तथा।<br>प्रासैश्च विमलैस्तीक्ष्णैर्विमलाभिस्तथर्ष्टिभिः।।	</td><td>	6-96-72a<br>6-96-72b	
</td></tr>
				
<tr><td>
	उष्णीषैश्च तथा चित्रैर्विप्रविद्धैस्ततस्ततः।<br>विचित्रैर्बाणवर्षैश्च जातरूपपरिष्कृतैः ।।	</td><td>	6-96-73a<br>6-96-73b	
</td></tr>
				
<tr><td>
	अश्वास्तरपरिस्तोमै राङ्कवैर्मृदितैस्तथा।<br>नरेन्द्रचूडामणिभिर्विचित्रैश्च महाधनैः ।।	</td><td>	6-96-74a<br>6-96-74b	
</td></tr>
				
<tr><td>
	छत्रैस्तथापविद्धैश्च चामरैर्व्यजनैरपि ।<br>पद्मेन्दुद्युतिभिश्चैव वदनैश्चारुकुण्डलैः ।।	</td><td>	6-96-75a<br>6-96-75b	
</td></tr>
				
<tr><td>
	क्लृप्तश्मश्रुभिरत्यर्थं वीराणां समलङ्कृतैः ।<br>अपविद्धैर्महाराज सुवर्णाज्ज्वलकुण्डलैः ।।	</td><td>	6-96-76a<br>6-96-76b	
</td></tr>
				
<tr><td>
	ग्रहनक्षत्रशबला द्यौरिवासीद्वसुंधरा।<br>एवमेते महासेने मृदिते तत्र भारत ।।	</td><td>	6-96-77a<br>6-96-77b	
</td></tr>
				
<tr><td>
	परस्परं समासाद्य तव तेषां च संयुगे ।<br>तेषु श्रान्तेषु भग्नेषु मृदितेषु च भारत ।।	</td><td>	6-96-78a<br>6-96-78b	
</td></tr>
				
<tr><td>
	रात्रिः समभवत्तत्र नापश्याम ततोऽनुगान् ।<br>ततोऽवहारं सैकन्यानां प्रचुक्रुः कुरुपाण्डवाः ।।	</td><td>	6-96-79a<br>6-96-79b	
</td></tr>
				
				
<tr><td>
	घोरे निशामुखे रौद्रे वर्तमाने महाभये।<br>अवहारं ततः कृत्वा सहिताः कुरुपाणड्वाः ।<br>न्यविशन्त निशाकाले गत्वा स्वशिबिरं तदा ।।	</td><td>	6-96-80a<br>6-96-80b<br>6-96-80c	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि <br>अष्टमदिवसयुद्धे षण्णवतितमोऽध्यायः ।।	</td><td>		
</td></tr>
</tbody>