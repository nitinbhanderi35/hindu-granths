				
<tbody><tr><td>
	<b>सञ्जय उवाच।</b>	</td><td>	6-12-1x	
</td></tr>
				
<tr><td>
	उत्तरेषु च कौरव्य द्वीपेषु श्रूयते कथा।<br>एवं तत्र महाराज ब्रुवतश्च निबोध मे ।।	</td><td>	6-12-1a<br>6-12-1b	
</td></tr>
				
<tr><td>
	घृततोयः समुद्रोऽत्र दधिमण्डोदकोऽपरः ।<br>सुरोदः सागरश्चैव तथान्यो जलसागरः ।।	</td><td>	6-12-2a<br>6-12-2b	
</td></tr>
				
<tr><td>
	परस्परेण द्विगुणाः सर्वे द्वीपा नराधिप ।<br>पर्वताश्च महाराज समुद्रैः परिवारिताः ।।	</td><td>	6-12-3a<br>6-12-3b	
</td></tr>
				
<tr><td>
	गौरस्तु मध्यमे द्वीपे गिरिर्मानःशिलो महान् ।<br>पर्वतः पश्चिमे कृष्णो नारायणसखो नृप ।।	</td><td>	6-12-4a<br>6-12-4b	
</td></tr>
				
<tr><td>
	तत्र रत्नानि दिव्यानि स्वयं रक्षति केशवः ।<br>प्रसन्नश्चाभवत्तत्र प्रजानां व्यदधत्सुखम् ।।	</td><td>	6-12-5a<br>6-12-5b	
</td></tr>
				
<tr><td>
	कुशस्तम्बः कुशद्वीपे मध्ये जनपदैः सह ।<br>संपूज्यते शाल्मलिश्च द्वीपे शाल्मलिके नृप ।।	</td><td>	6-12-6a<br>6-12-6b	
</td></tr>
				
<tr><td>
	क्रौञ्चद्वीपे महाक्रौञ्चो गिरी रत्नचयाकरः ।<br>संपूज्यते महाराज चातुर्वर्ण्येन नित्यदा ।।	</td><td>	6-12-7a<br>6-12-7b	
</td></tr>
				
<tr><td>
	गोमन्तः पर्वतो राजन्सुमहान्सर्वधातुमान् ।<br>यत्र नित्यं निवसति श्रीमान्कमललोचनः ।।	</td><td>	6-12-8a<br>6-12-8b	
</td></tr>
				
<tr><td>
	मोक्षिभिः संस्तुतो नित्यं प्रभुर्नारायणो हरिः ।<br>कुशद्वीपे तु राजेन्द्र पर्वतो विद्रुमैश्चितः ।।	</td><td>	6-12-9a<br>6-12-9b	
</td></tr>
				
<tr><td>
	सुनामा नाम दुर्धर्षो द्वितीयो हेमपर्वतः ।<br>द्युतिमान्नाम कौरव्य तृतीयः कुमुदो गिरिः ।।	</td><td>	6-12-10a<br>6-12-10b	
</td></tr>
				
<tr><td>
	चतुर्थः पुष्पवान्नाम पञ्चमस्तु कुशेशयः ।<br>षष्ठो हरिगिरिर्नाम षडेते पर्वतोत्तमाः ।।	</td><td>	6-12-11a<br>6-12-11b	
</td></tr>
				
<tr><td>
	तेषामन्तरविष्कम्भो द्विगुणः सर्वभागशः ।<br>औद्भिदं प्रथमं वर्षं द्वितीयं वेणुमण्डलम् ।।	</td><td>	6-12-12a<br>6-12-12b	
</td></tr>
				
<tr><td>
	तृतीयं सुरथाकारं चतुर्थं कम्बलं स्मृतम् ।<br>धृतिमत्पञ्चमं वर्षं षष्ठं प्रभाकरम् ।।	</td><td>	6-12-13a<br>6-12-13b	
</td></tr>
				
<tr><td>
	सप्तमं कापिलं वर्षं सप्तैते वर्षलम्भकाः ।<br>एतेषु देवगन्धर्वाः प्रजाश्च जगतीश्वर ।।	</td><td>	6-12-14a<br>6-12-14b	
</td></tr>
				
<tr><td>
	विहरन्ते रमन्ते च न तेषु म्रियते जनः।<br>न तेषु दस्यवः सन्ति म्लेच्छजात्योपि वा नृप ।।	</td><td>	6-12-15a<br>6-12-15b	
</td></tr>
				
<tr><td>
	गौरप्रायो जनः सर्वः सुकुमारश्च पार्थिव ।<br>अवशिष्टेषु सर्वेषु वक्ष्यामि मनुजेश्वर ।।	</td><td>	6-12-16a<br>6-12-16b	
</td></tr>
				
<tr><td>
	यथाश्रुतं महाराज तदव्यग्रमनाः श्रृणु ।<br>क्रौञ्चद्वीपे महारा क्रौञ्चो नाम महागिरिः ।।	</td><td>	6-12-17a<br>6-12-17b	
</td></tr>
				
<tr><td>
	क्रौञ्चात्परो वामनको वामनादन्धकारकः।<br>अन्धकारात्परो राजन्मैनाकः पर्वतोत्तमः ।	</td><td>	6-12-18a<br>6-12-18b	
</td></tr>
				
<tr><td>
	मैनाकात्परतो रादन्गोविन्दो गिरिरुत्तमः ।<br>गोविन्दात्परतो राजन्निबिडो नाम पर्वतः ।।	</td><td>	6-12-19a<br>6-12-19b	
</td></tr>
				
<tr><td>
	परस्तु द्विगुणस्तेषां विष्कम्भो वंशवर्धन ।<br>देशांस्तत्र प्रवक्ष्यामि तन्मे निगदतः श्रृणु ।।	</td><td>	6-12-20a<br>6-12-20b	
</td></tr>
				
<tr><td>
	क्रोञ्चस्य कुशलो देशो वामनस्य मनोनुगः।<br>मनोनुगात्परश्चोष्णो देशः कुरुकुलोद्वह ।।	</td><td>	6-12-21a<br>6-12-21b	
</td></tr>
				
<tr><td>
	उष्णात्परः प्रावरकः प्रावारादन्धकारकः।<br>अन्धकारकदेशात्तु मुनिदेशः परः स्मृतः ।।	</td><td>	6-12-22a<br>6-12-22b	
</td></tr>
				
<tr><td>
	मुनिदेशात्परश्चैव प्रोच्यते दुन्दुभिस्वनः।<br>सिद्धचारणसंकीर्णो गौरप्रायो जनाधिप ।।	</td><td>	6-12-23a<br>6-12-23b	
</td></tr>
				
<tr><td>
	एते देशा महाराज देवगन्धर्वसेविताः ।<br>पुष्करे पुष्करो नाम पर्वतो मणिरत्नवान् ।।	</td><td>	6-12-24a<br>6-12-24b	
</td></tr>
				
<tr><td>
	तत्र नित्यं प्रभवति स्वयं देवः प्रजापतिः ।<br>तं पर्युपासते नित्यं देवाः सर्वे महर्षयः ।।	</td><td>	6-12-25a<br>6-12-25b	
</td></tr>
				
<tr><td>
	वाग्भिर्मनोनुकूलाभिः पूजयन्तो जनाधिप।<br>जम्बूद्वीपात्प्रवर्तन्ते रत्नानि विविधान्युत ।।	</td><td>	6-12-26a<br>6-12-26b	
</td></tr>
				
<tr><td>
	द्वीपेषु तेषु सर्वेषु प्रजानां कुरुसत्तम।<br>ब्रह्मचर्येण सत्येन प्रजानां हि दमेन च ।।	</td><td>	6-12-27a<br>6-12-27b	
</td></tr>
				
				
<tr><td>
	आरोग्यायुःप्रमाणाभ्यां द्विगुणं द्विगुणं ततः।<br>एको जनपदो राजन्द्वीपेष्वेतेषु भारत।<br>उक्ता जनपदा येषु धर्मश्चैकः प्रदृश्यते ।।	</td><td>	6-12-28a<br>6-12-28b<br>6-12-28c	
</td></tr>
				
<tr><td>
	ईश्वरो दण्डमुद्यम्य स्वयमेव प्रजापतिः ।<br>द्वीपानेतान्महाराज रक्षंस्तिष्ठति नित्यदा ।।	</td><td>	6-12-29a<br>6-12-29b	
</td></tr>
				
<tr><td>
	स राजा स शिवो राजन्स पिता प्रतितामहः ।<br>गोपायति नरश्रेष्ठ प्रजाः सजडपण्डिताः ।।	</td><td>	6-12-30a<br>6-12-30b	
</td></tr>
				
<tr><td>
	भोजनं चात्र कौरव्य प्रजाः स्वयमुपस्थितम् ।<br>सिद्धमेव महाबाहो तद्धि भुञ्जन्ति नित्यदा ।।	</td><td>	6-12-31a<br>6-12-31b	
</td></tr>
				
<tr><td>
	ततः परं समा नाम दृश्यते लोकसंस्थितिः।<br>चतुरश्र महाराज त्रयस्त्रिंशत्तु मण्डलम् ।।	</td><td>	6-12-32a<br>6-12-32b	
</td></tr>
				
<tr><td>
	तत्र तिष्ठन्ति कौरव्य चत्वारो लोकसंमताः।<br>दिग्गजा भरतश्रेष्ठ वामनैरावतादयः ।।	</td><td>	6-12-33a<br>6-12-33b	
</td></tr>
				
<tr><td>
	सुप्रतीकस्तदा राजन्प्रभिन्नकरटामुखः।<br>तस्याहं परिमाणं तु न संख्यातुमिहोत्सहे ।।	</td><td>	6-12-34a<br>6-12-34b	
</td></tr>
				
<tr><td>
	असंख्यातः स नित्यं हि तिर्यगूर्ध्वमधस्तथा ।<br>तत्र वै वायवो वान्ति दिग्भ्यः सर्वाभ्य एव हि ।।	</td><td>	6-12-35a<br>6-12-35b	
</td></tr>
				
<tr><td>
	असंबद्धा महाराज तान्निगृह्णन्ति ते गजाः ।<br>पुष्करैः पद्मसंकाशैर्विकसद्भिर्महाप्रभैः ।।	</td><td>	6-12-36a<br>6-12-36b	
</td></tr>
				
				
<tr><td>
	शतधा पुनरेवाशु ते तान्मुञ्चन्ति नित्यशः ।<br>श्वसद्भिर्मुच्यमानास्तु दिग्गजैरिह मारुताः ।<br>आगच्छन्ति महाराज ततस्तिष्ठन्ति वै प्रजाः ।।	</td><td>	6-12-37a<br>6-12-37b<br>6-12-37c	
</td></tr>
<tr><td>
	<b>धृतराष्ट्र उवाच।</b>	</td><td>	6-12-38x	
</td></tr>
				
<tr><td>
	परो वै विस्तरोऽत्यर्थं त्वया सञ्जय कीर्तितः।<br>दर्शितं द्वीपसंस्थानमुत्तरं ब्रूहि सञ्जय ।।	</td><td>	6-12-38a<br>6-12-38b	
</td></tr>
<tr><td>
	<b>सञ्जय उवाच।</b>	</td><td>	6-12-39x	
</td></tr>
				
<tr><td>
	उक्ता द्वीपा महाराज ग्रहं वै शृणु तत्त्वतः ।<br>स्वर्भानोः कौरवश्रेष्ठ यावदेव प्रमाणतः ।।	</td><td>	6-12-39a<br>6-12-39b	
</td></tr>
				
<tr><td>
	परिमण्डलो महाराज स्वर्भानुः श्रूयते ग्रहः ।<br>योजनानां सहस्राणि विष्कम्भो द्वादशास्य वै ।।	</td><td>	6-12-40a<br>6-12-40b	
</td></tr>
				
<tr><td>
	परिणाहेन षट्त्रिंशद्विपुलत्वेन चानघ ।<br>षष्टिमाहुः शतान्यस्य बुधाः पौराणिकास्तथा ।।	</td><td>	6-12-41a<br>6-12-41b	
</td></tr>
				
<tr><td>
	चन्द्रमास्तु सहस्राणि राजन्नेकादश स्मृतः ।<br>विष्कम्भेण कुरुश्रेष्ठ त्रयस्त्रिंशत्तु मण्डलम् ।।	</td><td>	6-12-42a<br>6-12-42b	
</td></tr>
<tr><td>
	एकोनषष्टिविष्कम्भं शीतरश्मेर्महात्मनः ।।	</td><td>	6-12-43a	
</td></tr>
				
<tr><td>
	सूर्यस्त्वष्टौ सहस्राणि द्वे चान्ये कुरुनन्दन।<br>विष्कम्भेण ततो राजन्मण्डलं त्रिंशता समम् ।।	</td><td>	6-12-44a<br>6-12-44b	
</td></tr>
				
<tr><td>
	अष्टपञ्चाशतं राजन्विपुलत्वेन चानघ।<br>श्रूयते परमोदारः पतगोऽसौ विभावसुः ।।	</td><td>	6-12-45a<br>6-12-45b	
</td></tr>
				
<tr><td>
	एतत्प्रमाणमर्कस्य निर्दिष्टमिह भारत ।<br>स राहुश्छादयत्येतौ यथाकालं महात्तया ।।	</td><td>	6-12-46a<br>6-12-46b	
</td></tr>
				
<tr><td>
	चन्द्रादित्यौ महाराज संक्षेपोऽयमुदाहृतः ।<br>इत्येतत्ते महाराज पृच्छतः शास्त्रचक्षुषा ।।	</td><td>	6-12-47a<br>6-12-47b	
</td></tr>
				
<tr><td>
	सर्वमुक्तं यथातत्त्वं तस्माच्छममवाप्नुहि ।<br>यथोद्दिष्टं मया प्रोक्तं सनिर्माणमिदं जगत् ।।	</td><td>	6-12-48a<br>6-12-48b	
</td></tr>
				
<tr><td>
	तस्मादाश्वस कौरव्य पुत्रं दुर्योधनं प्रति।<br>श्रुत्वेदं भरतश्रेष्ठ भूमिपर्व मनोनुगम् ।।	</td><td>	6-12-49a<br>6-12-49b	
</td></tr>
				
<tr><td>
	श्रीमान्भवति राजन्यः सिद्धार्थः साधुसंमतः ।<br>आयुर्बलं च कीर्तिश्च तस्य तेजश्च वर्धते ।।	</td><td>	6-12-50a<br>6-12-50b	
</td></tr>
				
<tr><td>
	यः शृणोति महीपाल पर्वणीदं यतव्रतः ।<br>प्रीयन्ते पितरस्तस्य तथैव च पितामहाः ।।	</td><td>	6-12-51a<br>6-12-51b	
</td></tr>
				
<tr><td>
	इदं तु भारतं वर्षं यत्र वर्तामहे वयम्।<br>पूर्वैः प्रवर्तितं पुण्यं तत्सर्वं श्रुतवानसि ।।	</td><td>	6-12-52a<br>6-12-52b	
</td></tr>
<tr><td>
	।। इति श्रीमन्महाभारते भीष्मपर्वणि <br>भूमिपर्वणि द्वादशोऽध्यायः ।।	</td><td>		
</td></tr>
<tr><td>
	।। समाप्तमिदं भूमिपर्व ।।	</td><td>		
</td></tr>
</tbody>