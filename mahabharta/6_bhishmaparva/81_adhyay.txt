<span style="font-size: 14pt; line-height: 200%">सञ्जय उवाच॥<br>
<br>
अथात्मजं तव पुनर्गाङ्गेयो ध्यानमास्थितम् |<br>
अब्रवीद्भरतश्रेष्ठः सम्प्रहर्षकरं वचः ॥१॥<br>
<br>
अहं द्रोणश्च शल्यश्च कृतवर्मा च सात्वतः |<br>
अश्वत्थामा विकर्णश्च सोमदत्तोऽथ सैन्धवः ॥२॥<br>
<br>
विन्दानुविन्दावावन्त्यौ बाह्लिकः सह बाह्लिकैः |<br>
त्रिगर्तराजश्च बली मागधश्च सुदुर्जयः ॥३॥<br>
<br>
बृहद्बलश्च कौसल्यश्चित्रसेनो विविंशतिः |<br>
रथाश्च बहुसाहस्राः शोभमाना महाध्वजाः ॥४॥<br>
<br>
देशजाश्च हया राजन्स्वारूढा हयसादिभिः |<br>
गजेन्द्राश्च मदोद्वृत्ताः प्रभिन्नकरटामुखाः ॥५॥<br>
<br>
पदाताश्च तथा शूरा नानाप्रहरणायुधाः |<br>
नानादेशसमुत्पन्नास्त्वदर्थे योद्धुमुद्यताः ॥६॥<br>
<br>
एते चान्ये च बहवस्त्वदर्थे त्यक्तजीविताः |<br>
देवानपि रणे जेतुं समर्था इति मे मतिः ॥७॥<br>
<br>
अवश्यं तु मया राजंस्तव वाच्यं हितं सदा |<br>
अशक्याः पाण्डवा जेतुं देवैरपि सवासवैः ॥८॥<br>
<br>
वासुदेवसहायाश्च महेन्द्रसमविक्रमाः ॥८॥<br>
<br>
सर्वथाहं तु राजेन्द्र करिष्ये वचनं तव |<br>
पाण्डवान्वा रणे जेष्ये मां वा जेष्यन्ति पाण्डवाः ॥९॥<br>
<br>
एवमुक्त्वा ददौ चास्मै विशल्यकरणीं शुभाम् |<br>
ओषधीं वीर्यसम्पन्नां विशल्यश्चाभवत्तदा ॥१०॥<br>
<br>
ततः प्रभाते विमले स्वेनानीकेन वीर्यवान् |<br>
अव्यूहत स्वयं व्यूहं भीष्मो व्यूहविशारदः ॥११॥<br>
<br>
मण्डलं मनुजश्रेष्ठ नानाशस्त्रसमाकुलम् |<br>
सम्पूर्णं योधमुख्यैश्च तथा दन्तिपदातिभिः ॥१२॥<br>
<br>
रथैरनेकसाहस्रैः समन्तात्परिवारितम् |<br>
अश्ववृन्दैर्महद्भिश्च ऋष्टितोमरधारिभिः ॥१३॥<br>
<br>
नागे नागे रथाः सप्त सप्त चाश्वा रथे रथे |<br>
अन्वश्वं दश धानुष्का धानुष्के सप्त चर्मिणः ॥१४॥<br>
<br>
एवंव्यूहं महाराज तव सैन्यं महारथैः |<br>
स्थितं रणाय महते भीष्मेण युधि पालितम् ॥१५॥<br>
<br>
दशाश्वानां सहस्राणि दन्तिनां च तथैव च |<br>
रथानामयुतं चापि पुत्राश्च तव दंशिताः ॥१६॥<br>
<br>
चित्रसेनादयः शूरा अभ्यरक्षन्पितामहम् ॥१६॥<br>
<br>
रक्ष्यमाणश्च तैः शूरैर्गोप्यमानाश्च तेन ते |<br>
संनद्धाः समदृश्यन्त राजानश्च महाबलाः ॥१७॥<br>
<br>
दुर्योधनस्तु समरे दंशितो रथमास्थितः |<br>
व्यभ्राजत श्रिया जुष्टो यथा शक्रस्त्रिविष्टपे ॥१८॥<br>
<br>
ततः शब्दो महानासीत्पुत्राणां तव भारत |<br>
रथघोषश्च तुमुलो वादित्राणां च निस्वनः ॥१९॥<br>
<br>
भीष्मेण धार्तराष्ट्राणां व्यूढः प्रत्यङ्मुखो युधि |<br>
मण्डलः सुमहाव्यूहो दुर्भेद्योऽमित्रघातिनाम् ॥२०॥<br>
<br>
सर्वतः शुशुभे राजन्रणेऽरीणां दुरासदः ॥२०॥<br>
<br>
मण्डलं तु समालोक्य व्यूहं परमदारुणम् |<br>
स्वयं युधिष्ठिरो राजा व्यूहं वज्रमथाकरोत् ॥२१॥<br>
<br>
तथा व्यूढेष्वनीकेषु यथास्थानमवस्थिताः |<br>
रथिनः सादिनश्चैव सिंहनादमथानदन् ॥२२॥<br>
<br>
बिभित्सवस्ततो व्यूहं निर्ययुर्युद्धकाङ्क्षिणः |<br>
इतरेतरतः शूराः सहसैन्याः प्रहारिणः ॥२३॥<br>
<br>
भारद्वाजो ययौ मत्स्यं द्रौणिश्चापि शिखण्डिनम् |<br>
स्वयं दुर्योधनो राजा पार्षतं समुपाद्रवत् ॥२४॥<br>
<br>
नकुलः सहदेवश्च राजन्मद्रेशमीयतुः |<br>
विन्दानुविन्दावावन्त्याविरावन्तमभिद्रुतौ ॥२५॥<br>
<br>
सर्वे नृपास्तु समरे धनञ्जयमयोधयन् |<br>
भीमसेनो रणे यत्तो हार्दिक्यं समवारयत् ॥२६॥<br>
<br>
चित्रसेनं विकर्णं च तथा दुर्मर्षणं विभो |<br>
आर्जुनिः समरे राजंस्तव पुत्रानयोधयत् ॥२७॥<br>
<br>
प्राग्ज्योतिषं महेष्वासं हैडिम्बो राक्षसोत्तमः |<br>
अभिदुद्राव वेगेन मत्तो मत्तमिव द्विपम् ॥२८॥<br>
<br>
अलम्बुसस्ततो राजन्सात्यकिं युद्धदुर्मदम् |<br>
ससैन्यं समरे क्रुद्धो राक्षसः समभिद्रवत् ॥२९॥<br>
<br>
भूरिश्रवा रणे यत्तो धृष्टकेतुमयोधयत् |<br>
श्रुतायुषं तु राजानं धर्मपुत्रो युधिष्ठिरः ॥३०॥<br>
<br>
चेकितानस्तु समरे कृपमेवान्वयोधयत् |<br>
शेषाः प्रतिययुर्यत्ता भीममेव महारथम् ॥३१॥<br>
<br>
ततो राजसहस्राणि परिवव्रुर्धनञ्जयम् |<br>
शक्तितोमरनाराचगदापरिघपाणयः ॥३२॥<br>
<br>
अर्जुनोऽथ भृशं क्रुद्धो वार्ष्णेयमिदमब्रवीत् |<br>
पश्य माधव सैन्यानि धार्तराष्ट्रस्य संयुगे ॥३३॥<br>
<br>
व्यूढानि व्यूहविदुषा गाङ्गेयेन महात्मना ॥३३॥<br>
<br>
युद्धाभिकामाञ्शूरांश्च पश्य माधव दंशितान् |<br>
त्रिगर्तराजं सहितं भ्रातृभिः पश्य केशव ॥३४॥<br>
<br>
अद्यैतान्पातयिष्यामि पश्यतस्ते जनार्दन |<br>
य इमे मां यदुश्रेष्ठ योद्धुकामा रणाजिरे ॥३५॥<br>
<br>
एवमुक्त्वा तु कौन्तेयो धनुर्ज्यामवमृज्य च |<br>
ववर्ष शरवर्षाणि नराधिपगणान्प्रति ॥३६॥<br>
<br>
तेऽपि तं परमेष्वासाः शरवर्षैरपूरयन् |<br>
तडागमिव धाराभिर्यथा प्रावृषि तोयदा ॥३७॥<br>
<br>
हाहाकारो महानासीत्तव सैन्ये विशां पते |<br>
छाद्यमानौ भृशं कृष्णौ शरैर्दृष्ट्वा महारणे ॥३८॥<br>
<br>
देवा देवर्षयश्चैव गन्धर्वाश्च महोरगाः |<br>
विस्मयं परमं जग्मुर्दृष्ट्वा कृष्णौ तथागतौ ॥३९॥<br>
<br>
ततः क्रुद्धोऽर्जुनो राजन्नैन्द्रमस्त्रमुदीरयत् |<br>
तत्राद्भुतमपश्याम विजयस्य पराक्रमम् ॥४०॥<br>
<br>
शस्त्रवृष्टिं परैर्मुक्तां शरौघैर्यदवारयत् |<br>
न च तत्राप्यनिर्भिन्नः कश्चिदासीद्विशां पते ॥४१॥<br>
<br>
तेषां राजसहस्राणां हयानां दन्तिनां तथा |<br>
द्वाभ्यां त्रिभिः शरैश्चान्यान्पार्थो विव्याध मारिष ॥४२॥<br>
<br>
ते हन्यमानाः पार्थेन भीष्मं शान्तनवं ययुः |<br>
अगाधे मज्जमानानां भीष्मस्त्राताभवत्तदा ॥४३॥<br>
<br>
आपतद्भिस्तु तैस्तत्र प्रभग्नं तावकं बलम् |<br>
सञ्चुक्षुभे महाराज वातैरिव महार्णवः ॥४४॥<br>
<br>
</span>
