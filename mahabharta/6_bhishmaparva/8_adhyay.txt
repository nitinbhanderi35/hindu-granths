				
<tbody><tr><td>
	<b>धृतराष्ट्र उवाच।</b>	</td><td>	6-8-1x	
</td></tr>
				
<tr><td>
	वर्षाणां चैव नामानि पर्वतानां च संजय।<br>आचक्ष्व मे यथातत्त्वं ये च पर्वतवासिनः ।।	</td><td>	6-8-1a<br>6-8-1b	
</td></tr>
<tr><td>
	<b>संजय उवाच।</b>	</td><td>	6-8-2x	
</td></tr>
				
<tr><td>
	दक्षिणेन तु श्वेतस्य नीलस्यैवोत्तरेण तु।<br>वर्षं रमणकं नाम जायन्ते तत्र मानवाः ।।	</td><td>	6-8-2a<br>6-8-2b	
</td></tr>
				
<tr><td>
	शुक्लाभिजनसंपन्नाः सर्वे सुप्रियदर्शनाः।<br>निःसपत्नाश्च ते सर्वे जायन्ते तत्र मानवाः ।।	</td><td>	6-8-3a<br>6-8-3b	
</td></tr>
				
<tr><td>
	दशवर्षसहस्राणि शतानि दश पञ्च च।<br>जीवन्ति ते महाराज नित्यं मुदितमानसाः ।।	</td><td>	6-8-4a<br>6-8-4b	
</td></tr>
				
<tr><td>
	दक्षिणे शृङ्गिणश्चैव श्वेतस्याथोत्तरेण तु।<br>वर्षं हिरण्मयं नाम यत्र हैरण्वती नदी ।।	</td><td>	6-8-5a<br>6-8-5b	
</td></tr>
				
<tr><td>
	यत्र चायं महाराज पक्षिराट् पतगोत्तमः।<br>यक्षानुगा महाराज धनिनः प्रियदर्शनाः ।।	</td><td>	6-8-6a<br>6-8-6b	
</td></tr>
				
<tr><td>
	महाबलास्तत्र जना राजन्मुदितमानसाः।<br>एकादशसहस्राणि वर्षाणां ते जनाधिप ।।	</td><td>	6-8-7a<br>6-8-7b	
</td></tr>
				
<tr><td>
	आयुःप्रमाणं जीवन्ति शतानि दश पञ्च च।<br>श्रृङ्गाणि वै श्रृङ्गवतस्त्रीण्येव मनुजाधिप ।।	</td><td>	6-8-8a<br>6-8-8b	
</td></tr>
				
				
<tr><td>
	एकं मणिमयं तत्र तथैकं रौक्ममद्भुतम् ।<br>सर्वरत्नमयं चैकं भवनैरुपशोभितम् ।<br>तत्र स्वयंप्रभा देवी नित्यं वसति शाण्डिली ।।	</td><td>	6-8-9a<br>6-8-9b<br>6-8-9c	
</td></tr>
				
<tr><td>
	उत्तरेण तु श्रृङ्गस्य समुद्रान्ते जनाधिप ।<br>वर्षमैरावतं नाम तस्माच्छृङ्गवतः परम् ।।	</td><td>	6-8-10a<br>6-8-10b	
</td></tr>
				
<tr><td>
	न तत्र सूर्यस्तपति न जीर्यन्ते च मानवाः ।<br>चन्द्रमाश्च सनक्षत्रो ज्योतिर्भूत इवावृतः ।।	</td><td>	6-8-11a<br>6-8-11b	
</td></tr>
				
<tr><td>
	पद्मप्रभाः पद्मवर्णाः पद्मपत्रनिभेक्षणाः ।<br>पद्मपत्रसुगन्धाश्च जायन्ते तत्र मानवाः ।।	</td><td>	6-8-12a<br>6-8-12b	
</td></tr>
				
<tr><td>
	अनिष्पन्दा इष्टगन्धा निराहारा जितेन्द्रियाः ।<br>देवलोकच्युताः सर्वे तथा विरजसो नृप ।।	</td><td>	6-8-13a<br>6-8-13b	
</td></tr>
				
<tr><td>
	त्रयोदशसहस्राणि वर्षाणां ते जनाधिप ।<br>आयुःप्रमाणं जीवन्ति नरा भरतसत्तम ।।	</td><td>	6-8-14a<br>6-8-14b	
</td></tr>
				
<tr><td>
	क्षीरोदस्य समुद्रस्य तथैवोत्तरतः प्रभुः ।<br>हरिर्वसति वैकुण्ठः शकटे कनकोञ्ज्वले ।।	</td><td>	6-8-15a<br>6-8-15b	
</td></tr>
				
<tr><td>
	अष्टचक्रं हि तद्यानं भूतयुक्तं मनोजवम् ।<br>अग्निवर्णं महातेजो जाम्बूनदविभूषितम् ।।	</td><td>	6-8-16a<br>6-8-16b	
</td></tr>
				
<tr><td>
	स प्रभुः सर्वभूतानां विभुश्च भरतर्षभ ।<br>संक्षेपो विस्तरश्चैव कर्ता कारयिता तथा ।।	</td><td>	6-8-17a<br>6-8-17b	
</td></tr>
				
<tr><td>
	पृथिव्यापस्तथाऽऽकाशं वायुस्तेजश्च पार्थिव ।<br>स यज्ञः सर्वभूतनामास्यं तस्य हुताशनः ।।	</td><td>	6-8-18a<br>6-8-18b	
</td></tr>
<tr><td>
	<b>वैशंपायन उवाच।</b>	</td><td>	6-8-19x	
</td></tr>
				
<tr><td>
	एवमुक्तः संजयेन धृतराष्ट्रो महामनाः।<br>ध्यानमन्वगमद्राजा पुत्रान्प्रति जनाधिप ।।	</td><td>	6-8-19a<br>6-8-19b	
</td></tr>
				
<tr><td>
	स विचिन्त्य महातेजाः पुनरेवाब्रवीद्वचः।<br>असंशयं सूतपुत्र कालः संक्षिपते जगत् ।।	</td><td>	6-8-20a<br>6-8-20b	
</td></tr>
				
<tr><td>
	सृजते च पुनः सर्वं नेह विद्यति शाश्वतम् ।<br>नरो नारायणश्चैव सर्वज्ञः सर्वभूतहृत् ।।	</td><td>	6-8-21a<br>6-8-21b	
</td></tr>
<tr><td>
	देवा वैकुण्ठ इत्याद्दुर्वेदा विष्णुरिति प्रभुम् ।।	</td><td>	6-8-22a	
</td></tr>
<tr><td>
	।। इति श्रीमन्महाभारते भीष्मपर्वणि <br>जम्बूखण्‍डविनिर्माणपर्वणि अष्टमोऽध्यायः ।।	</td><td>		
</td></tr>
</tbody>