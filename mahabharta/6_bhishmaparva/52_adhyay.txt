				
<tbody><tr><td>
	<b>धृतराष्ट्र उवाच।</b>	</td><td>	6-52-1x	
</td></tr>
				
<tr><td>
	एवं व्यूढेष्वनीकेषु मामकेष्वितरेषु च ।<br>कथं प्रहरतां श्रेष्ठाः संप्रहारं प्रचक्रिरे ।।	</td><td>	6-52-1a<br>6-52-1b	
</td></tr>
<tr><td>
	<b>सञ्जय उवाच।</b>	</td><td>	6-52-2x	
</td></tr>
				
				
<tr><td>
	तथा व्यूढेष्वनीकेषु सन्नद्धरुचिरध्वजाः।<br>`तावकाः पाण्डवैः सार्धं यथाऽयुध्यन्त तच्छृणु।'<br>अपारमिव संदृश्य सागरप्रतिमं बलम् ।।	</td><td>	6-52-2a<br>6-52-2b<br>6-52-2c	
</td></tr>
				
<tr><td>
	तेषां मध्ये स्थितो राजन्पुत्रो दुर्योधनस्तव ।<br>अब्रवीत्तावकान्सर्वान्युद्ध्यध्वमिति दंशिताः ।।	</td><td>	6-52-3a<br>6-52-3b	
</td></tr>
				
<tr><td>
	ते मनः क्रूरमाधाय समभित्यक्तजीविताः ।<br>पाण्डवानभ्यवर्तन्त सर्व एवोच्छ्रितध्वजाः ।।	</td><td>	6-52-4a<br>6-52-4b	
</td></tr>
				
<tr><td>
	ततो युद्धं समभवत्तुमुलं रोमहर्षणम्।<br>तावकानां परेषां च व्यतिषक्तरथद्विपम् ।।	</td><td>	6-52-5a<br>6-52-5b	
</td></tr>
				
<tr><td>
	मुक्तास्तु रथिभिर्बाणा रुक्मपुङ्खाः सुतेजिताःक ।<br>सन्निपेतुरकुण्ठाग्रा नागेषु च हयेषु च ।।	</td><td>	6-52-6a<br>6-52-6b	
</td></tr>
				
<tr><td>
	तथा प्रवृत्ते संग्रामे धनुरुद्यम्य दंशितः ।<br>अभिपत्य महाबाहुर्भीष्मो भीमपराक्रमः ।।	</td><td>	6-52-7a<br>6-52-7b	
</td></tr>
				
<tr><td>
	सौभद्रे भीमसेने च सात्यकौ च महारथे ।<br>कैकेये च विराटे च धृष्टद्युम्ने च पार्षते ।।	</td><td>	6-52-8a<br>6-52-8b	
</td></tr>
				
<tr><td>
	एतेषु नरवीरेषु चेदिमत्स्येषु चाभिभूः ।<br>ववर्ष शरवर्षाणि वृद्धः कुरुपितामहः ।।	</td><td>	6-52-9a<br>6-52-9b	
</td></tr>
				
<tr><td>
	अभिद्यत ततो व्यूहस्तस्मिन्वीरसमागमे।<br>सर्वेषामेव सैन्यानामासीद्व्यतिकरो महान् ।।	</td><td>	6-52-10a<br>6-52-10b	
</td></tr>
				
<tr><td>
	सादिनो ध्वजिनश्चैव हतप्रवरवाजिनः ।<br>विप्रद्रुतरथानीकाः समपद्यन्त पाण्डवाः ।।	</td><td>	6-52-11a<br>6-52-11b	
</td></tr>
				
<tr><td>
	अर्जुनस्तु नरव्याघ्रो दृष्ट्वा भीष्मं महारथम् ।<br>वार्ष्णेयमब्रवीत्क्रुद्धो याहि यत्र पितामहः ।।	</td><td>	6-52-12a<br>6-52-12b	
</td></tr>
				
<tr><td>
	एष भीष्मः सुसंक्रुद्धो वार्ष्णेय मम वाहिनीम् ।<br>नाशयिष्यति सुव्यक्तं दुर्योधनहिते रतः ।।	</td><td>	6-52-13a<br>6-52-13b	
</td></tr>
				
<tr><td>
	एष द्रोणः कृपः शल्यो विकर्णश्च जनार्दन ।<br>धार्तराष्ट्राश्च सहिता दुर्योधनपुरोगमाः ।।	</td><td>	6-52-14a<br>6-52-14b	
</td></tr>
				
<tr><td>
	पाञ्चालान्निहनिष्यन्ति रक्षिता दृढधन्वना ।<br>सोऽहं भीष्मं वधिष्यामि सैन्यहेतोर्जनार्दन ।।	</td><td>	6-52-15a<br>6-52-15b	
</td></tr>
				
<tr><td>
	तमब्रवीद्वासुदेवो यत्तो भव धनंजय।<br>एष त्वां प्रापयिष्यामि पितामहरथं प्रति ।।	</td><td>	6-52-16a<br>6-52-16b	
</td></tr>
				
<tr><td>
	एवमुक्त्वा ततः शौरी रथं तं लोकविश्रुतम् ।<br>प्रापयामास भीष्मस्य रथं प्रति जनेश्वर ।।	</td><td>	6-52-17a<br>6-52-17b	
</td></tr>
				
<tr><td>
	चलद्बहुपातकेन बलाकावर्णवाजिना ।<br>समुच्छ्रितमहाभीमनदद्वानरकेतुना ।।	</td><td>	6-52-18a<br>6-52-18b	
</td></tr>
				
<tr><td>
	महता मेघनादेन रथेनामिततेजसा ।<br>विनिघ्नन्कौरवानीकं शूरसेनांश्च पाण्डवः ।।	</td><td>	6-52-19a<br>6-52-19b	
</td></tr>
				
<tr><td>
	प्रायाच्छरणदः शीघ्रं सुहृदां हर्षवर्धनः ।<br>तमापतन्तं वेगेन प्रभिन्नमिव वारणम् ।।	</td><td>	6-52-20a<br>6-52-20b	
</td></tr>
				
				
<tr><td>
	त्रसयनतं रणे शूरान्मर्दयन्तं च सायकैः ।<br>सैन्धवप्रमुखैर्गुप्तः प्राच्यसौवीरकेकयैः ।<br>सहसा प्रत्युदीयाय भीष्मः शान्तनवोऽर्जुनम् ।।	</td><td>	6-52-21a<br>6-52-21b<br>6-52-21c	
</td></tr>
				
<tr><td>
	को हि गाण्डीवधन्वानमन्यः कुरुपितामहात्।<br>द्रोणवैकर्तनाभ्यां वा रथी संयातुमर्हति ।।	</td><td>	6-52-22a<br>6-52-22b	
</td></tr>
				
<tr><td>
	ततो भीष्मो महाराज सर्वलोकमहारथः ।<br>अर्जुनं सप्ततसप्तत्या नाराचानां समाचिनोत् ।।	</td><td>	6-52-23a<br>6-52-23b	
</td></tr>
				
<tr><td>
	द्रोणश्च पञ्चविंशत्या कृपः पञ्चाशता शरैः।<br>दुर्योधनश्रतुःषष्ट्या शल्यश्च नवभिः शरैः ।।	</td><td>	6-52-24a<br>6-52-24b	
</td></tr>
				
<tr><td>
	सैन्धवो नवभिश्चैव शकुनिश्चापि पञ्चभिः ।<br>विकर्णो दशभिर्भल्लै राजन्विव्याध पाण्डवम् ।।	</td><td>	6-52-25a<br>6-52-25b	
</td></tr>
				
<tr><td>
	स तैर्विद्धो महेष्वासः समन्तान्निशितैः शरैः।<br>न विव्यथे महाबाहुर्भिद्यमान इवाचलः ।।	</td><td>	6-52-26a<br>6-52-26b	
</td></tr>
				
<tr><td>
	स भीष्मं पञ्चविंशत्या कृपं च नवभिः शरैः ।<br>द्रोणं षष्ट्या नरव्याघ्रो विकर्णं च त्रिभिः शरैः ।।	</td><td>	6-52-27a<br>6-52-27b	
</td></tr>
				
<tr><td>
	शल्यं चैव त्रिभिर्बाणै राजानं चैव पञ्चभिः ।<br>प्रत्यविध्यदमेयात्मा किरीटी भरतर्षभ ।।	</td><td>	6-52-28a<br>6-52-28b	
</td></tr>
				
<tr><td>
	तं सात्यकिर्विराटश्च धृष्टद्युम्नश्च पार्षतः।<br>सौभद्रो द्रौपदेयाश्च परिवव्रुर्धनंजयम् ।।	</td><td>	6-52-29a<br>6-52-29b	
</td></tr>
				
<tr><td>
	ततो द्रोणं महेष्वासं गाङ्गेयस्य प्रिये रतम्।<br>अभ्यवर्तत पाञ्चाल्यः संयुक्तः सह सोमकैः ।।	</td><td>	6-52-30a<br>6-52-30b	
</td></tr>
				
<tr><td>
	भीष्मस्तु रथिनां श्रेष्ठो राजन्विव्याध पाण्डवम्।<br>अशीत्या निशितैर्बाणैस्ततोऽक्रोशन्त पाण्डवाः ।।	</td><td>	6-52-31a<br>6-52-31b	
</td></tr>
				
<tr><td>
	तेषां तु निनदं श्रुत्वा सहितानां प्रहृष्टवत्।<br>प्रविवेश ततो मध्यं नरसिंहः प्रतापवान् ।।	</td><td>	6-52-32a<br>6-52-32b	
</td></tr>
				
<tr><td>
	तेषां महारथानां स मध्यं प्राप्य धनंजयः।<br>चिक्रीड धनुषा राजँल्लक्षं कृत्वा महारथान् ।।	</td><td>	6-52-33a<br>6-52-33b	
</td></tr>
				
<tr><td>
	`क्षत्रियाणां शिरांस्युग्रैः कृन्तञ्शस्त्रैर्महारथः ।<br>शून्यान्कृत्वा रथोपस्थान्व्यचरत्फल्गुनस्तदा ।'	</td><td>	6-52-34a<br>6-52-34b	
</td></tr>
				
<tr><td>
	ततो दुर्योधनो राजा भीष्ममाह जनेश्वरः ।<br>पीड्यमानं स्वकं सैन्यं दृष्ट्वा पार्थेन संयुगे ।।	</td><td>	6-52-35a<br>6-52-35b	
</td></tr>
				
				
<tr><td>
	एष पाण्डुसुतस्तात कृष्णेन सहितो बली।<br>यततां सर्वसैन्यानां मूलं नः परिकृन्तति।<br>त्वयि जीवति गाङ्गेय द्रोणे च रथिनां वरे ।।	</td><td>	6-52-36a<br>6-52-36b<br>6-52-36c	
</td></tr>
				
				
<tr><td>
	त्वत्कृते चैव कर्णोऽपि न्यस्तशस्त्रो विशांपते।<br>न युध्यति रणे पार्थान्हितकामः सदा मम।<br>स तथा कुरु गाङ्गेय यथा हन्येत फल्गुनः ।।	</td><td>	6-52-37a<br>6-52-37b<br>6-52-37c	
</td></tr>
				
<tr><td>
	एवमुक्तस्ततो राजन्पिता देवव्रतस्तव।<br>धिक् क्षात्रं धर्ममित्युक्त्वा प्रायात्पार्थं रथं प्रति ।।	</td><td>	6-52-38a<br>6-52-38b	
</td></tr>
				
<tr><td>
	उभौ श्वेतहयौ राजन्संसक्तौ प्रेक्ष्य पार्थिवाः ।<br>सिंहनादान्भृशं चक्रुः शङ्खान्दध्मुश्च मारिषत ।।	</td><td>	6-52-39a<br>6-52-39b	
</td></tr>
				
<tr><td>
	द्रौणिर्दुर्योधनश्चैव विकर्णश्च तवात्मजः ।<br>परिवार्य रणे भीष्मं स्थिता युद्धाय मारिष ।।	</td><td>	6-52-40a<br>6-52-40b	
</td></tr>
				
<tr><td>
	तथैव पाण्डवाः सर्वे परिवार्य धनञ्जयम् ।<br>स्थिता युद्धाय महते ततो युद्धमवर्तत ।।	</td><td>	6-52-41a<br>6-52-41b	
</td></tr>
				
<tr><td>
	गाङ्गेयस्तु रणे पार्थमानर्च्छन्नवभिः शरैः ।<br>तमर्जुनः प्रत्यविध्यद्दशभिर्मर्मभेदिभिः ।।	</td><td>	6-52-42a<br>6-52-42b	
</td></tr>
				
<tr><td>
	ततः शरसहस्रेण सुप्रयुक्तेन पाण्डवः ।<br>अर्जुनः समरश्लाघी भीष्मस्यावारयद्दिशः ।।	</td><td>	6-52-43a<br>6-52-43b	
</td></tr>
				
<tr><td>
	शरजालं ततस्तत्तु शरजालेन मारिष।<br>वारयामास पार्थस्य भीष्मः शान्तनवस्तदा ।।	</td><td>	6-52-44a<br>6-52-44b	
</td></tr>
				
<tr><td>
	उभौ परमसंहृष्टावुभौ युद्धाभिनन्दिनौ ।<br>निर्विशेषमयुध्येतां कृतप्रतिकृतैषिणौ ।।	</td><td>	6-52-45a<br>6-52-45b	
</td></tr>
				
<tr><td>
	भीष्मचापविमुक्तानि शरजालानि शङ्घशः।<br>शीर्यमाणान्यदृश्यन्त भिन्नान्यर्जुनसायकैःक ।।	</td><td>	6-52-46a<br>6-52-46b	
</td></tr>
				
<tr><td>
	तथैवार्जुनमुक्तानि शरजालानि सर्वशः ।<br>गाङ्गेयशरनुन्नानि प्रापतन्त महीतले ।।	</td><td>	6-52-47a<br>6-52-47b	
</td></tr>
				
<tr><td>
	अर्जुनः पञ्चविंशत्या भीष्ममार्च्छच्छितैः शरैः ।<br>भीष्मोपि समरे पार्थं विव्याध निशितैः शरैः ।	</td><td>	6-52-48a<br>6-52-48b	
</td></tr>
				
<tr><td>
	अन्योन्यस्य हयान्विद्ध्वा ध्वजौ च सुमहाबलौ ।<br>रथेषां रथचक्रे च चिक्रीडतुररिन्दमौ ।।	</td><td>	6-52-49a<br>6-52-49b	
</td></tr>
				
<tr><td>
	ततः क्रुद्धो महाराज भीष्मः प्रहरतां वरः।<br>वासुदेवं त्रिभिर्बाणैराजघान स्तनान्तरे ।।	</td><td>	6-52-50a<br>6-52-50b	
</td></tr>
				
<tr><td>
	भीष्मचापच्युतैस्तैस्तु निर्विद्धो मधुसूदनः ।<br>विरराज रणे राजन्सपुष्प इव किंशुकः ।।	</td><td>	6-52-51a<br>6-52-51b	
</td></tr>
				
<tr><td>
	ततोऽर्जुनो भृशं क्रुद्धो निर्विद्धं प्रेक्ष्य माधवम् ।<br>सारथिं कुरुवृद्धस्य निर्बिभेद शितैः शरैः ।।	</td><td>	6-52-52a<br>6-52-52b	
</td></tr>
				
<tr><td>
	यतमानौ तु तौ वीरावन्योन्यस्य वधं प्रति।<br>न शक्नुतां तदाऽन्योन्यमभिसन्धातुमाहवे ।।	</td><td>	6-52-53a<br>6-52-53b	
</td></tr>
				
<tr><td>
	तौ मण्डलानि चित्राणि गतत्प्रत्यागतानि च।<br>अदर्शयेतां बहुधा सूतसामर्थ्यलाघवात् ।।	</td><td>	6-52-54a<br>6-52-54b	
</td></tr>
				
<tr><td>
	अन्तरं च प्रहारेषु तर्कयन्तौ परस्परम् ।<br>राजन्नन्तरमार्गस्थौ स्थितावास्तां मुहुर्मुहुः ।।	</td><td>	6-52-55a<br>6-52-55b	
</td></tr>
				
<tr><td>
	उभौ सिंहरवोन्मिश्रं शङ्खशब्दं च चक्रतुः ।<br>तथैव चापनिर्घोषं चक्रतुस्तौ महारथौ ।।	</td><td>	6-52-56a<br>6-52-56b	
</td></tr>
				
<tr><td>
	तयोः शङ्खनिनादेन रथनेमिस्वनेन च।<br>दारिता सहसा भूमिश्चकम्पे च ननाद च ।।	</td><td>	6-52-57a<br>6-52-57b	
</td></tr>
				
<tr><td>
	नोभयोरन्तरं कश्चिद्ददृशे भरतर्षभ ।<br>बलिनौ युद्धदुर्धर्षावन्योन्यसदृशावुभौ ।।	</td><td>	6-52-58a<br>6-52-58b	
</td></tr>
				
<tr><td>
	चिह्नमात्रेण भीष्मं तु प्रजज्ञुस्तत्र कौरवाः ।<br>तथा पाण्डुसुताः पार्थं चिह्नमात्रेण जज्ञिरेक ।।	</td><td>	6-52-59a<br>6-52-59b	
</td></tr>
				
<tr><td>
	तयोर्नृवरयोर्दृष्ट्वा तादृशं तं पराक्रमम्।<br>विस्कमयं सर्वभूतानि जग्मुर्भारतसंयुगे ।।	</td><td>	6-52-60a<br>6-52-60b	
</td></tr>
				
<tr><td>
	न तयोर्विवरं कश्चिद्रणे पश्यति भारत।<br>धर्मे स्थितस्य हि यथा न कश्चिद्वृजिनं क्वचित् ।।	</td><td>	6-52-61a<br>6-52-61b	
</td></tr>
				
<tr><td>
	उभौ च शरजालेन तावदृश्यो बभूवतुः।<br>प्रकाशौ च पुनस्तूर्णं बभूवतुरुभौ रणे।।	</td><td>	6-52-62a<br>6-52-62b	
</td></tr>
				
<tr><td>
	तत्र देवाः सगन्धर्वाश्चारणाश्चर्षिभिः सह।<br>अन्योन्यं प्रत्यभाषन्त तयोर्दृष्ट्वा पराक्रमम् ।।	</td><td>	6-52-63a<br>6-52-63b	
</td></tr>
				
<tr><td>
	न शक्यौ युधि संरब्धौ जेतुमेतौ कथंचन।<br>सदेवासुरगन्धर्वैर्लोकैरपि महारथौ ।।	</td><td>	6-52-64a<br>6-52-64b	
</td></tr>
				
<tr><td>
	आश्चर्यभूतं लोकेषु युद्धमेतन्महाद्भुतम् ।<br>नैतादृशानि युद्धानि भविष्यन्ति कथंचन ।।	</td><td>	6-52-65a<br>6-52-65b	
</td></tr>
				
<tr><td>
	न हि शक्यो रणे जेतुं भीष्मः पार्थेन धीमता।<br>सधनुः सरथः साश्वः प्रवपन्सायकान्रणे ।।	</td><td>	6-52-66a<br>6-52-66b	
</td></tr>
				
<tr><td>
	तथैव पाण्डवं युद्धे देवैरपि दुरासदम् ।<br>न विजेतुं रणे भीष्म उत्सहेत धनुर्धरम् ।।	</td><td>	6-52-67a<br>6-52-67b	
</td></tr>
				
				
<tr><td>
	आलोकादपि युद्धं हि सममेतद्भविष्यति।<br>इति स्म वाचोऽश्रूयन्त प्रोच्चरन्त्यकस्ततस्ततः।<br>गाङ्गेयार्जुनयोः सङ्ख्ये स्तवयुक्ता विशांपते ।।	</td><td>	6-52-68a<br>6-52-68b<br>6-52-68c	
</td></tr>
				
<tr><td>
	त्वदीयास्तु तदा योधाः पाण्डवेयाश्च भारत।<br>अन्योन्यं समरे जघ्नुस्तयोस्तत्र समागमे ।।	</td><td>	6-52-69a<br>6-52-69b	
</td></tr>
				
<tr><td>
	शितधारैस्तथा स्वङ्गैर्विमलैश्च परश्वधैः ।<br>शरैरन्यैश्च बहुभिः सस्त्रैर्नानाविधैरपि ।।	</td><td>	6-52-70a<br>6-52-70b	
</td></tr>
				
				
<tr><td>
	उभयोः सेनयोः शूरा न्यकृन्तन्त परस्परम् ।<br>वर्तमाने तथा घोरे तस्मिन्युद्धे सुदारुणे।<br>द्रोणपाञ्चाल्ययो राजन्महानासीत्समागमः ।।	</td><td>	6-52-71a<br>6-52-71b<br>6-52-71c	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि <br>द्वितीयदिवसयुद्धे द्विपञ्चशोऽध्यायः ।।	</td><td>		
</td></tr></tbody>