<span style="font-size: 14pt; line-height: 200%">धृतराष्ट्र उवाच।	<br>
यदिदं भारतं वर्षं यत्रेदं मूर्च्छितं बलम्।<br>
यत्रातिमात्रलुब्धोऽयं पुत्रो दुर्योधनो मम ।।	6-9-1<br>
<br>
यत्र गृद्धा पाण्डुपुत्रा यत्र मे सञ्जते मनः।<br>
एतन्मे तत्त्वमाचक्ष्व त्वं हि मे बुद्धिमान्मतः ।।	6-9-2<br>
<br>
संजय उवाच।	<br>
न तत्र पाण्डवा गृद्धाः शृणु राजन्वचो मम।<br>
गृद्धो दुर्योधनस्तत्र शकुनिश्चापि सौबलः ।।	6-9-3<br>
<br>
अपरे क्षत्रियाश्चैव नानाजनपदेश्वराः ।<br>
ये गृद्धा भारते वर्षे न मृष्यन्ति परस्परम् ।।	6-9-4<br>
<br>
अत्र ते कीर्तयिष्यामि वर्षं भारत भारतम् ।<br>
प्रियमिन्द्रस्य देवस्य मनोर्वैवस्वतस्य च ।।	6-9-5<br>
<br>
पृथोस्तु राजन्वैन्यस्य तथेक्ष्वाकोर्महात्मनः ।<br>
ययातेरम्बरीषस्य मान्धातुर्नहुषस्य च ।।	6-9-6<br>
<br>
तथैव मुचुकुन्दस्य शिबेरौशीनरस्य च।<br>
ऋषभस्य तथैलस्य नृगस्य नृपतेस्तथा ।।	6-9-7<br>
<br>
कुशिकस्य च दुर्धर्ष गाधेश्चैव महात्मनः ।<br>
सोमकस्य च दुर्धर्ष दिलीपस्य तथैव च ।।	6-9-8<br>
<br>
अन्येषां च महाराज क्षत्रियाणां बलीयसाम् ।<br>
सर्वेषामेव राजेन्द्र प्रियं भारत भारतम् ।।	6-9-9<br>
<br>
तत्ते वर्षं प्रवक्ष्यामि यथायथमरिन्दम ।<br>
श्रृणु मे गदतो राजन्यन्मां त्वं परिपृच्छसि ।।	6-9-10<br>
<br>
महेन्द्रो मलयः सह्यः शुक्तिमानृक्षवानपि ।<br>
विन्ध्यश्च पारियात्रश्च सप्तैते कुलपर्वताः ।।	6-9-11<br>
<br>
तेषां सहस्रशो राजन्पर्वतास्ते समीपतः।<br>
अविज्ञाताः सारवन्तो विपुलाश्चित्रसानवः ।।	6-9-12<br>
<br>
अन्ये ततोऽपरिज्ञाता ह्रस्वा ह्रस्वोपजीविनः।<br>
आर्या म्लेच्छाश्च कौरव्य तैर्मिश्राः पुरुषा विभो ।।	6-9-13<br>
<br>
नदीं पिबन्ति विपुलां गङ्गां सिन्धुं सरस्वतीम् ।<br>
गोदावरीं नर्मदां च बाहुदां च महानदीम् ।।	6-9-14<br>
<br>
शतद्रूं चन्द्रभागां च यमुनां च महानदीम् ।<br>
दृषद्वतीं विपाशां च विपापां स्थूलवालुकाम् ।।	6-9-15<br>
<br>
नदीं वेत्रवतीं चैव कृष्णवेणीं च निम्नगाम्।<br>
इरावतीं वितस्तां च पयोष्णीं देविकामपि ।।	6-9-16<br>
<br>
वेदस्मृतां वेदवतीं त्रिदिवामिक्षुलां कृमिम्।<br>
करीषिणीं चित्रवाहां चित्रसेनां च निम्नगाम् ।।	6-9-17<br>
<br>
गोमतीं धूतपापां च वन्दनां च महानदीम् ।<br>
कौशिकीं त्रिविदां कृत्यां निचितां लोहितारणीं ।।	6-9-18<br>
<br>
रहस्यां शतकुम्भां च सरयूं च तथैव च।<br>
चर्मण्वतीं वेत्रवतीं हस्तिसोमां दिशं तथा ।।	6-9-19<br>
<br>
शरावतीं पयोष्णीं च वेणां भीमरथीमपि ।<br>
कावेरीं चुलुकां चापि वाणीं शतबलामपि ।।	6-9-20<br>
<br>
नीवारामहितां चापि सुप्रयोगां जनाधिप ।<br>
पवित्रां कुण्डलीं सिन्धुं राजनीं पुरमालिनीम् ।।	6-9-21<br>
<br>
पूर्वाभिरामां वीरां च भीमामोघवतीं तथा।<br>
पाशाशिनीं पापहरां महेन्द्रां पाटलावतीम् ।।	6-9-22<br>
<br>
करीषिणीमसिक्नीं च कुशचीरां महानदीम् ।<br>
मकरीं प्रवरां मेनां हेमां घृतवतीं तथा ।।	6-9-23<br>
<br>
पुरावतीमनुष्णां च शैब्यां कापीं च भारत ।<br>
सदानीरामधृष्यां च कुशधारां महानदीम् ।।	6-9-24<br>
<br>
सदाकान्तां शिवां चैव तथा वीरवतीमपि।<br>
वस्त्रां सुवस्त्रां गौरीं च कम्पनां सहिरण्वतीम् ।।	6-9-25<br>
<br>
वरां वीरकरां चापि पञ्चमीं च महानदीम् ।<br>
रथचित्रां ज्योतिरथां विश्वामित्रां कपिञ्जलाम् ।।	6-9-26<br>
<br>
उपेन्द्रां बहुलां चैव कुवीरामम्बुवाहिनीम् ।<br>
विनदीं पिञ्जलां वेणां तुङ्गवेणां महानदीम् ।।	6-9-27<br>
<br>
विदिशां कृष्णवेणां च ताम्रां च कपिलामपि।<br>
खलुं सुवामां वेदाश्वां हरिश्रावां महापगाम् ।।	6-9-28<br>
<br>
शीघ्रां च पिच्छिलां चैव भारद्वाजीं च निम्नगाम्।<br>
कौशिकीं निम्नगां शोणा बाहुदामथ चन्द्रमाम् ।।	6-9-29<br>
<br>
दुर्गां चित्रशिलां चैव ब्रह्मवेध्यां बृहद्वतीम् ।<br>
यवक्षामथ रोहीं च तथा जाम्बूनदीमपि ।।	6-9-30<br>
<br>
सुनसां तमसां दासीं वसामन्यां वराणसीम् ।<br>
नीलां धृतवतीं चैव पर्णाशां च महानदीम् ।।	6-9-31<br>
<br>
मानवीं वृषभां चैव ब्रह्ममेध्यां बृहद्ध्वनीम्।<br>
एताश्चान्याश्च बहुधा महानद्यो जनाधिप ।।	6-9-32<br>
<br>
सदानिरामयां कृष्णां मन्दगां मन्दवाहिनीम् ।<br>
ब्राह्मणीं च महागौरीं दुर्गामपि च भारत ।।	6-9-33<br>
<br>
चित्रोपलां चित्ररथां मञ्चुलां वाहिनीं तथा ।<br>
मन्दाकिनीं वैतरणीं कोषां चापि महानदीम् ।।	6-9-34<br>
<br>
शुक्तिमतीमनङ्गां च तथैव वृषसाह्वयाम् ।<br>
लोहित्यां करतोयां च तथैव वृषकाह्वयाम् ।।	6-9-35<br>
<br>
कुमारीमृषिकुल्यां च मारिषां च सरस्वतीम्।<br>
मन्दाकिनीं सुपुण्यां च सर्वां गङ्गां च भारत ।।	6-9-36<br>
<br>
विश्वस्य मातरः सर्वाः सर्वाश्चैव महाफलाः।<br>
तथा नद्यस्त्वप्रकाशाः शतशोऽथ सहस्रशः।।	6-9-37<br>
<br>
इत्येताः सरितो राजन्समाख्याता यथास्मृति।<br>
अत ऊर्ध्वं जनपदान्निबोध गदतो मम ।।	6-9-38<br>
<br>
तत्रेमे कुरुपाञ्चालाः शाल्वा माद्रेयजाङ्गलाः ।<br>
शूरसेनाः पुलिन्दाश्च बोधा मालास्तथैव च ।।	6-9-39<br>
<br>
मत्स्याः कुशल्याः सौशल्याः कुंतयः कांतिकोसलाः ।<br>
चेदिमत्स्यकरूशाश्च भोजाः सिन्धुपुलिन्दकाः ।।	6-9-40<br>
<br>
उत्तमाश्च दशार्णाश्च मेकलाश्चोत्कलैः सह ।<br>
पञ्चालाः कोसलाश्चैव नैकपृष्ठा धुरन्धराः ।।	6-9-41<br>
<br>
गोधा मद्रकलिङ्गाश्छ काशयोऽपरकाशयः ।<br>
जठराः कुकुराश्चैव सदशार्णाश्च भारत ।।	6-9-42<br>
<br>
कुन्तयोऽवन्तयश्चैव तथैवापरकुन्तयः ।<br>
गोमन्ता मन्दकाः सण्डा विदर्भा रूपवाहिकाः ।।	6-9-43<br>
<br>
अश्मकाः पाण्डुराष्ट्राश्च गोपराष्ट्राः करीतयः।<br>
अधिराज्यकुशाद्यश्च मल्लराष्ट्रं च केवलम् ।।	6-9-44<br>
<br>
वारवास्यायवाहाश्च चक्राश्चक्रातयः शकाः।<br>
विदेहा मगधाः स्वक्षा मलजा विजयास्तथा ।।	6-9-45<br>
<br>
अङ्गा वङ्गाः कलिङ्गाश्च यकृल्लोमान एव च।<br>
मल्लाः सुदेष्णाः प्रह्लादा माहिकाः शशिकास्तथा ।।	6-9-46<br>
<br>
बाह्लीका वाटधानाश्च आभीराः कालतोयकाः।<br>
अपरान्ताः परान्ताश्च पञ्चालाश्चर्ममण्डलाः ।।	6-9-47<br>
<br>
अटवीशिखराश्चैव मेरुभूताश्च मारिष ।<br>
उपावृत्तानुपावृत्ताः स्वराष्ट्राः केकयास्तथा ।।	6-9-48<br>
<br>
कुन्दापरान्ता माहेयाः कक्षाः सामुद्रनिष्कुटाः ।<br>
अन्ध्राश्च बहवो राजन्नन्तर्गिर्यास्तथैव च ।।	6-9-49<br>
<br>
बहिर्गिर्याङ्गमलजा मगधा मानवर्जकाः ।<br>
समन्तराः प्रावृषेया भार्गवाश्च जनाधिप ।।	6-9-50<br>
<br>
पुण्ड्रा भर्गाः किराताश्च सुदृष्टा यामुनास्तथा।<br>
शका निषादा निषधास्तथैवानर्तनैर्ऋताः ।।	6-9-51<br>
<br>
दुर्गालाः प्रतिमत्स्याश्च कुन्तलाः कोसलास्तथा।<br>
तीरग्रहाः शूरसेना ईजिकाः कन्यका गुणाः ।।	6-9-52<br>
<br>
तिलभारा मसीराश्च मधुमन्तः सकुन्दकाः।<br>
काश्मीराः सिन्धुसौवीरा गान्धारा दर्शकास्तथा ।।	6-9-53<br>
<br>
अभीसारा उलूताश्च शैवला बाह्लिकास्तथा ।<br>
दार्वी च वानवा दर्वा वातजामरथोरगाः ।।	6-9-54<br>
<br>
बहुवाद्याश्च कौरव्य सुदामानः सुमल्लिकाः।<br>
वध्राः करीषकाश्चापि कुलिन्दोपत्यकास्तथा ।।	6-9-55<br>
<br>
वनायवो दशापार्श्वरोमाणः कुशबिन्दवः।<br>
कच्छा गोपालकक्षाश्च जाङ्गलाः कुरुवर्णकाः ।।	6-9-56<br>
<br>
किराता बर्बराः सिद्धा वैदेहास्ताम्रलिप्तकाः।<br>
ओण्ड्रा म्लेच्छाः सैसिरिध्राः पार्वतीयाश्च मारिष ।।	6-9-57<br>
<br>
अथापरे जनपदा दक्षिणा भरतर्षभ ।<br>
द्रविडाः केरलाः प्राच्या भूषिका वनवासिकाः ।।	6-9-58<br>
<br>
कर्णाटका महिषका विकल्पा मूषकास्तथा ।<br>
झिल्लिकाः कुन्तलाश्चैव सौहृदानभकाननाः ।।	6-9-59<br>
<br>
कौकुट्टकास्तथा चोलाः कोङ्कणा मालवा नराः ।<br>
समङ्गाः करकाश्चैव कुकुराङ्गारमारिषाः ।।	6-9-60<br>
<br>
ध्वजिन्युत्सवसंकेतास्त्रिगर्ताः शाल्वसेनयः।<br>
व्यूकाः कोकबकाः प्रोष्ठाः समवेगवशास्तथा ।।	6-9-61<br>
<br>
तथैव विन्ध्यचुलिकाः पुलिन्दा वल्कलैः सह।<br>
मालवा बल्लवाश्चैव तथैवापरबल्लवाः ।।	6-9-62<br>
<br>
कुलिन्दाः कालदाश्चैव कुण्डलाः करटास्तथा ।<br>
मूषकास्तनबालाश्च सनीपा घटसृञ्जयाः।।	6-9-63<br>
<br>
अठिदाः पाशिवाटाश्च तनयाः सुनयास्तथा ।<br>
ऋषिका विदभाः काकास्तङ्गणाः परतङ्गणाः ।।	6-9-64<br>
<br>
उत्तराश्चापरे म्लेच्छाः क्रूरा भरतसत्तम।<br>
यवनाश्चीनकाम्बोजा दारुणा म्लेच्छजातयः ।।	6-9-65<br>
<br>
सकृद्ग्रहाः कुलत्थाश्च हूणाः पारसिकैः सह।<br>
तथैव रमणाश्चीनास्तथैव दशमालिकाः ।।	6-9-66<br>
<br>
क्षत्रिकयोपनिवेशाश्च वैश्यशूद्रकुलानि च।<br>
शूद्राभीराश्च दरदाः काश्मीराः पशुभिः सह ।।	6-9-67<br>
<br>
खाशीराश्चान्तचाराश्च पह्लवा गिरिगह्वराः।<br>
आत्रेयाः सभरद्वाजास्तथैव स्तनपोषिकाः ।।	6-9-68<br>
<br>
प्रोषकाश्च कलिङ्गाश्च किरातानां च जातयः।<br>
तोमरा हन्यमानाश्च तथैव करभञ्जकाः ।।	6-9-69<br>
<br>
एते चान्ये जनपदाः प्राच्योदीच्यास्तथैव च।<br>
उद्देशमात्रेण मया देशाः संकीर्तिता विभो ।।	6-9-70<br>
<br>
यथागुणबलं चापि त्रिवर्गस्य महाफलम् ।<br>
दुह्याद्धेनुः कामधुक्क भूमिः सम्यगनुष्ठिता ।।	6-9-71<br>
<br>
तस्यां गृद्ध्यन्ति राजानः शूरा धर्मार्थक्रोविदाः ।<br>
ते त्यजन्त्याहवे प्राणान्वसुगृद्धास्तरस्विनः ।।	6-9-72<br>
<br>
देवमानुषकायानां कामं भूमिः परायणम् ।<br>
अन्योन्यस्यावलुम्पन्ति सारमेया यथाऽऽमिषम् ।।	6-9-73<br>
<br>
राजानो भरतश्रेष्ठ भोक्तुकामा वसुन्धराम्।<br>
न चापि तृप्तिः कामानां विद्यतेऽद्यापि कस्यचित् ।।	6-9-74<br>
<br>
तस्मात्परिग्रहे भूमेर्यतन्ते कुरुपाण्डवाः ।<br>
साम्ना भेदेन दानेन दण्डेनैव च भारत ।।	6-9-75<br>
<br>
पिता भ्राता च पुत्राश्च खं द्यौश्च नरपुङ्गव ।<br>
भूमिर्भवति भूतानां सम्यगच्छिद्रदर्शना ।।	6-9-76<br>
<br>
।। इति श्रीमन्महाभारते भीष्मपर्वणि<br>
जम्बूखण्डविनिर्माणपर्वणि नवमोऽध्यायः ।।	<br>
<br>
</span>
