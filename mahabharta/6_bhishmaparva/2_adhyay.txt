				
<tbody><tr><td>
	<b>वैशंपायन उवाच।</b>	</td><td>	6-2-1x	
</td></tr>
				
<tr><td>
	ततः पूर्वापरे सैन्ये समीक्ष्य भगवानृषिः।<br>सर्ववेदविदां श्रेष्ठो व्यासः सत्यवतीसुतः ।।	</td><td>	6-2-1a<br>6-2-1b	
</td></tr>
				
<tr><td>
	भविष्यति रणे घोरे भरतानां पितामहः ।<br>प्रत्यक्षदर्शी भगवान्भूतभव्यभविष्यवित् ।।	</td><td>	6-2-2a<br>6-2-2b	
</td></tr>
				
<tr><td>
	वैचित्रवीर्यं राजानं रहस्स्थमिदमब्रवीत् ।<br>शोचन्तमार्तं ध्यायन्तं पुत्राणामनयं तदा ।।	</td><td>	6-2-3a<br>6-2-3b	
</td></tr>
<tr><td>
	<b>व्यास उवाच।</b>	</td><td>	6-2-4x	
</td></tr>
				
<tr><td>
	राजन्परिकालास्ते पुत्राश्चान्ये च पार्थिवाः।<br>ते हिंसन्तीव सङ्ग्रामे समासाद्येतरेतरम् ।।	</td><td>	6-2-4a<br>6-2-4b	
</td></tr>
				
<tr><td>
	तेषु कालपरीतेषु विनश्यत्स्वेव भारत ।<br>कालपर्यायमाहाय मा स्म शोके मनः कृथा ।।	</td><td>	6-2-5a<br>6-2-5b	
</td></tr>
				
<tr><td>
	यदि चेच्छसि संग्रामं द्रुष्टुमेनं विशांपते ।<br>चक्षुर्ददानि ते पुत्र युद्धमेतन्निशामया ।।	</td><td>	6-2-6a<br>6-2-6b	
</td></tr>
<tr><td>
	<b>धृतराष्ट्र उवाच।</b>	</td><td>	6-2-7x	
</td></tr>
<tr><td>
	न रोचये ज्ञातिवधं द्रष्टुं ब्रह्मर्षिसत्तम।	</td><td>	6-2-7a	
</td></tr>
<tr><td>
	युद्धमेतत्त्वशेषेण श्रृणुयां तव तेजसा ।।	</td><td>	6-2-7a	
</td></tr>
<tr><td>
	<b>वैशंपायन उवाच।</b>	</td><td>	6-2-8x	
</td></tr>
				
<tr><td>
	तस्मिन्ननिच्छति द्रष्टुं संग्रामं श्रोतुमिच्छति।<br>वराणामीश्वरो व्यासः संजयाय वरं ददौ ।।	</td><td>	6-2-8a<br>6-2-8b	
</td></tr>
<tr><td>
	<b>व्यास उवाच।</b>	</td><td>	6-2-9x	
</td></tr>
				
<tr><td>
	एष ते संजयो राजन्युद्धमेतद्वदिष्यति।<br>एतस्य सर्वं संग्रामे न परोक्षं भविष्यति ।।	</td><td>	6-2-9a<br>6-2-9b	
</td></tr>
				
<tr><td>
	चक्षुषा संजयो राजन्दिव्येनैव समन्वितः ।<br>कथयिष्यति ते युद्धं सर्वज्ञश्च भविष्यति ।।	</td><td>	6-2-10a<br>6-2-10b	
</td></tr>
				
<tr><td>
	प्रकाशं वाऽप्रकाशं वा दिवा वा यदि वा निशि ।<br>मनसा चिन्तितमपि सर्वं वेत्स्यति संजयः ।।	</td><td>	6-2-11a<br>6-2-11b	
</td></tr>
				
<tr><td>
	नैनं शस्त्राणि भेत्स्यन्ति नैनं बाधिष्यते श्रमः ।<br>गावल्गणिरयं जीवन्युद्धादस्माद्विमोक्ष्यते ।।	</td><td>	6-2-12a<br>6-2-12b	
</td></tr>
				
<tr><td>
	अहं तु कीर्तिमेतेषां करूणां भरतर्षभ ।<br>पाण्डवानां च सर्वेषां प्रथयिष्यामि मा शुचः ।।	</td><td>	6-2-13a<br>6-2-13b	
</td></tr>
				
<tr><td>
	दिष्टमेतन्नरव्याघ्र नाभिशोचितुमर्हसि ।<br>न चैव शक्यं संयन्तुं यतो धर्मस्ततो जयः ।।	</td><td>	6-2-14a<br>6-2-14b	
</td></tr>
<tr><td>
	<b>वैशंपायन उवाच।</b>	</td><td>	6-2-15x	
</td></tr>
				
<tr><td>
	एवमुक्त्वा स भगवान्कुरूणां प्रतितामहः ।<br>पुनरेव महाभागो धृतराष्ट्रमुवाच ह ।।	</td><td>	6-2-15a<br>6-2-15b	
</td></tr>
				
<tr><td>
	इह युद्धे महाराज भविष्यति महान्क्षयः ।<br>तथेह च निमित्तानि भयदान्युपलक्षये ।।	</td><td>	6-2-16a<br>6-2-16b	
</td></tr>
				
<tr><td>
	श्येना गृध्राश्च काकाश्च काङ्काश्च सहिता बकैः ।<br>संपतन्ति ध्वजाग्रेषु समवायांश्च कुर्वते ।।	</td><td>	6-2-17a<br>6-2-17b	
</td></tr>
				
<tr><td>
	अभ्यग्रं च प्रपश्यन्ति युद्धमानन्दिनो द्विजाः ।<br>क्रव्यादा भक्षयिष्यन्ति मांसानि गजवाजिनां ।।	</td><td>	6-2-18a<br>6-2-18b	
</td></tr>
				
<tr><td>
	कटाकटेति वाशन्तो भैरवा भयवेदिनः ।<br>कङ्काः क्रोशन्ति मध्याह्ने दक्षिणामभितो दिशं ।।	</td><td>	6-2-19a<br>6-2-19b	
</td></tr>
				
<tr><td>
	उभे पूर्वापरे सन्ध्ये नित्यं पश्यामि भारत ।<br>उदयास्तमने सूर्यं कबन्धैः परिवारितम् ।।	</td><td>	6-2-20a<br>6-2-20b	
</td></tr>
				
<tr><td>
	श्वेतलोहितपर्यन्ताः कृष्णाग्रीवाः सविद्युतः ।<br>त्रिवर्णाः परिघाः सन्धौ भानुमावारयन्त्युत ।।	</td><td>	6-2-21a<br>6-2-21b	
</td></tr>
				
<tr><td>
	ज्वलितार्के .......त्रं निर्विशेषदिनक्षपम् ।<br>चन्द्रोऽभूतग्निवर्णश्च पद्मवर्णे नभस्तले ।	</td><td>	6-2-22a<br>6-2-22b	
</td></tr>
				
<tr><td>
	आलक्षे प्रभया हीनां पौर्णमासीं च कीर्तिकीम् ।<br>चन्द्रोऽभूदग्निवर्णश्च पद्मवर्णे नभस्तले ।।	</td><td>	6-2-23a<br>6-2-23b	
</td></tr>
				
<tr><td>
	स्वप्स्यन्ति निहता वीरा भूमिमावृत्य पार्थिवाः ।<br>राजानो राजपुत्राश्च शूराः परिघबाहवः ।।	</td><td>	6-2-24a<br>6-2-24b	
</td></tr>
				
<tr><td>
	अन्तरिक्षे वराहस्य पृषदंशकस्य चोभयोः।<br>प्रणादं युध्यतो रात्रौ रौद्रं नित्यं प्रलक्षये ।।	</td><td>	6-2-25a<br>6-2-25b	
</td></tr>
				
<tr><td>
	देवताप्रतिमाश्चैव कम्पन्ति च हसन्ति च।<br>वमन्ति रुधिरं चास्यैः स्विद्यन्ति प्रपतन्ति च।।	</td><td>	6-2-26a<br>6-2-26b	
</td></tr>
				
<tr><td>
	अनाहता दुन्दुभयः प्रणदन्ति विशांपते ।<br>अयुक्ताश्च प्रवर्तन्ते क्षत्रियाणां महारथाः ।।	</td><td>	6-2-27a<br>6-2-27b	
</td></tr>
				
<tr><td>
	कोकिलाः शतपत्राश्च चाषा भासाः शुकास्तथा ।<br>सारसाश्च मयूराश्च वाचो मुञ्चन्ति दारुणाः ।।	</td><td>	6-2-28a<br>6-2-28b	
</td></tr>
				
<tr><td>
	गृहीतशस्त्राः क्रोशन्ति चर्मिणो वाजिपृष्ठगाः ।<br>अरुणोदये प्रदृश्यन्ते शतशः शलभव्रजाः ।।	</td><td>	6-2-29a<br>6-2-29b	
</td></tr>
				
<tr><td>
	उभे सन्ध्ये प्रकाशन्ते दिशो दाहसमन्विते।<br>पर्जन्यः पांसुवर्षी च मांसवर्षी च भारत ।।	</td><td>	6-2-30a<br>6-2-30b	
</td></tr>
				
<tr><td>
	या चैषा विश्रुता राजंस्त्रैलोक्ये साधुसंमता।<br>अरुन्धती तयाप्येष वसिष्ठः पृष्ठतः कृतः ।।	</td><td>	6-2-31a<br>6-2-31b	
</td></tr>
				
<tr><td>
	रोहिणीं पीडयन्नेष स्थितो राजञ्शनैश्चरः ।<br>व्यावृत्तं लक्ष्म सोमस्य भविष्यति महद्भयम् ।।	</td><td>	6-2-32a<br>6-2-32b	
</td></tr>
				
<tr><td>
	अनभ्रे च महाघोरस्तनितं श्रूयते भृशम् ।<br>वाहनानां च रुदतां निपतन्त्युश्रुबिन्दवः ।।	</td><td>	6-2-33a<br>6-2-33b	
</td></tr>
<tr><td>
	।। इति श्रीमन्महाभारते भीष्मपर्वणि <br>जम्बूखण्डविनिर्माणपर्वणि द्वितीयोऽध्यायः ।।	</td><td>		
</td></tr>
</tbody>