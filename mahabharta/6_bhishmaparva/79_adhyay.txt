				
<tbody><tr><td>
	<b>सञ्जय उवाच।</b>	</td><td>	6-79-1x	
</td></tr>
				
<tr><td>
	ततो दुर्योधनो राजा लोहितायति भास्करे।<br>संग्रामरभसो भीमं हन्तुकामोऽभ्यधावत ।।	</td><td>	6-79-1a<br>6-79-1b	
</td></tr>
				
<tr><td>
	तमायान्तमभिप्रेक्ष्य नृवीरं दृढवैरिणम् ।<br>भीमसेनः सुसंक्रुद्ध इदं वचनमब्रवीत् ।।	</td><td>	6-79-2a<br>6-79-2b	
</td></tr>
				
<tr><td>
	अयं स कालः संप्राप्तो वर्षपूगाभिवाञ्छितः ।<br>अद्य त्वां निहनिष्यामि यदि नोत्सृजसे रणम् ।।	</td><td>	6-79-3a<br>6-79-3b	
</td></tr>
				
<tr><td>
	अद्य कुन्त्याः परिक्लेशं वनवासं च कृत्स्नशः।<br>द्रौपद्याश्च परिक्लेशं प्रणेष्यामि हते त्वयि ।।	</td><td>	6-79-4a<br>6-79-4b	
</td></tr>
				
<tr><td>
	यत्पुरा मत्सरीभूत्वा पाण्डवानवमन्यसे ।<br>तस्य पापस्य गान्धारे पश्य व्यसनमागतम् ।।	</td><td>	6-79-5a<br>6-79-5b	
</td></tr>
				
<tr><td>
	कर्णस्य मतमास्थाय सौबलस्य च यत्पुरा ।<br>अचिन्त्य पाण्डवान्कामाद्यथेष्टं कृतवानसि ।।	</td><td>	6-79-6a<br>6-79-6b	
</td></tr>
				
<tr><td>
	याचमानं च यन्मोहाद्दाशार्हमवमन्यसे।<br>उलूकस्य समादेशं यद्ददासि च हृष्टवत् ।।	</td><td>	6-79-7a<br>6-79-7b	
</td></tr>
				
<tr><td>
	तेन त्वां निहनिष्यामि सानुबन्धं सबान्धवम् ।<br>शमीकरिष्ये तत्पापं यत्पुरा कृतवानसि ।।	</td><td>	6-79-8a<br>6-79-8b	
</td></tr>
				
<tr><td>
	एवमुक्त्वा धनुर्घोरं विकृष्योद्भ्राम्य चासकृत् ।<br>समाधत्त शरान्घोरान्महाशनिसमप्रभान् ।।	</td><td>	6-79-9a<br>6-79-9b	
</td></tr>
				
<tr><td>
	षड्विंशतिमसं क्रुद्धो मुमोचाशु सुयोधने ।<br>ज्वलिताग्निशिखाकारान्वज्रकल्पानजिह्मगान् ।।	</td><td>	6-79-10a<br>6-79-10b	
</td></tr>
				
<tr><td>
	ततोऽस्य कार्मुकं द्वाभ्यां सूतं द्वाभ्यां च विव्यधे ।<br>चतुर्भिरश्वाञ्जवनाननयद्यमसादनम् ।।	</td><td>	6-79-11a<br>6-79-11b	
</td></tr>
				
<tr><td>
	द्वाभ्यां च सुविकृष्टाभ्यां शराभ्यामरिमर्दनः ।<br>छत्रं चिच्छेद समरे राज्ञस्तस्य नरोत्तम् ।।	</td><td>	6-79-12a<br>6-79-12b	
</td></tr>
				
<tr><td>
	षङ्भिश्च तस्य चिच्छेद ज्वलन्तं ध्वजमुत्तमम् ।<br>छित्त्वा तं च ननादोच्चैस्तव पुत्रस्य पश्यतः ।।	</td><td>	6-79-13a<br>6-79-13b	
</td></tr>
				
<tr><td>
	रथाच्च स ध्वजः श्रीमान्नानारत्नविभूषितात्।<br>पपात सहसा भूमौ विद्युञ्जलधरादिव ।।	</td><td>	6-79-14a<br>6-79-14b	
</td></tr>
				
<tr><td>
	ज्वलन्तं सूर्यसंकाशं नागं मणिमयं शुभम् ।<br>ध्वजं कुरुपतेश्छिन्नं ददृशुः सर्वपार्थिवाः ।।	</td><td>	6-79-15a<br>6-79-15b	
</td></tr>
				
<tr><td>
	अथैनं दशभिर्बाणैस्तोत्रैरिव महाद्विपम् ।<br>आजघान रणे वीरं स्मयन्निव महारथः ।।	</td><td>	6-79-16a<br>6-79-16b	
</td></tr>
				
<tr><td>
	स गाढविद्धो व्यथितो भीमसेनेन संयुगे ।<br>निषसाद रथोपस्थे मूर्च्छाभिहतचेतनः ।।	</td><td>	6-79-17a<br>6-79-17b	
</td></tr>
				
<tr><td>
	ततः स राजा सिन्धूनां रथश्रेष्ठो महाबलः ।<br>दुर्योधनस्य जग्राह पार्ष्णिं स्वपुरुषैर्वृतः ।।	</td><td>	6-79-18a<br>6-79-18b	
</td></tr>
				
<tr><td>
	कृपश्च रथिनां श्रेष्ठस्तव पुत्रमचेतनम् ।<br>आरोपयद्रथं राजन्दुर्योधनममर्षणम् ।।	</td><td>	6-79-19a<br>6-79-19b	
</td></tr>
				
<tr><td>
	परिवार्य ततो भीमं जेतुकामो जयद्रथः ।<br>रथैरनेकसाहस्रैर्भीमस्यावारयद्दिशः ।।	</td><td>	6-79-20a<br>6-79-20b	
</td></tr>
				
<tr><td>
	धृष्टकेतुस्ततो राजन्नभिमन्युश्च वीर्यवान्।<br>केकया द्रौपदेयाश्च तव पुत्रानयोधयन् ।।	</td><td>	6-79-21a<br>6-79-21b	
</td></tr>
				
<tr><td>
	चित्रसेनः सुचित्रश्च चित्राङ्गश्चित्रदर्शनः ।<br>चारुचित्रः सुचारुश्च तथा नन्दोपनन्दकौ ।।	</td><td>	6-79-22a<br>6-79-22b	
</td></tr>
				
<tr><td>
	अष्टावेते महेष्वासाः सुकुमारा यशस्विनः ।<br>अभिमन्युरथं राजन्समन्तात्पर्यवारयन् ।।	</td><td>	6-79-23a<br>6-79-23b	
</td></tr>
				
<tr><td>
	आजघान ततस्तूर्णमभिमन्युर्महामनाः ।<br>एकैकं पञ्चभिर्बाणैः शितैः सन्नतपर्वभिः ।।	</td><td>	6-79-24a<br>6-79-24b	
</td></tr>
				
<tr><td>
	वज्रमृत्युप्रतीकाशैर्विचित्रायुधनिःसृतैः ।<br>अमृष्यमाणास्ते सर्वे सौभद्रं रथसत्तमम् ।।	</td><td>	6-79-25a<br>6-79-25b	
</td></tr>
				
<tr><td>
	ववृषुर्मार्गणैस्तीक्ष्णैर्गिरिं मेरुमिवाम्बुदाः ।<br>स पीड्यमानः समरे कृतास्त्रो युद्धदुर्मदः ।।	</td><td>	6-79-26a<br>6-79-26b	
</td></tr>
				
<tr><td>
	अभिमन्युर्महाराज तावकान्समकम्पयत्।<br>यथा देवासुरे युद्धे वज्रपाणिर्महासुरान् ।।	</td><td>	6-79-27a<br>6-79-27b	
</td></tr>
				
<tr><td>
	विकर्णस्य ततो भल्लान्प्रेषयामास भारत।<br>चतुर्दश रथश्रेष्ठो घोरानाशीविषोपमान् ।।	</td><td>	6-79-28a<br>6-79-28b	
</td></tr>
				
<tr><td>
	स तैर्विकर्णस्य रथात्पातयामास वीर्यवान् ।<br>ध्वजं सूतं हयांश्चैव नृत्यमान इवाहवे ।।	</td><td>	6-79-29a<br>6-79-29b	
</td></tr>
				
<tr><td>
	पुनश्चान्याञ्शरान्पीतानकुण्ठाग्राञ्शिलाशितान्।<br>प्रेषयामास संक्रुद्धो विकर्णाय महाबलः ।।	</td><td>	6-79-30a<br>6-79-30b	
</td></tr>
				
<tr><td>
	ते विकर्णं समासाद्य कङ्कबर्हिणवाससः।<br>भित्त्वा देहं गता भूमिं ज्वलन्त इव पन्नगाः ।।	</td><td>	6-79-31a<br>6-79-31b	
</td></tr>
				
<tr><td>
	ते शरा हेमपुङ्खाग्रा व्यदृश्यन्त महीतले ।<br>विकर्णरुधिरक्लिन्ना वमन्त इव शोणितम् ।।	</td><td>	6-79-32a<br>6-79-32b	
</td></tr>
				
<tr><td>
	विकर्णं वीक्ष्य निर्भिन्नं तस्यैवान्ये सहोदराः ।<br>अभ्यद्रवन्त समरे सौभद्रप्रमुखान्रथान् ।।	</td><td>	6-79-33a<br>6-79-33b	
</td></tr>
				
<tr><td>
	अभियात्वा तथैवान्यान्रथांस्तान्सूर्यवर्चसः ।<br>अविध्यन्समरेऽन्योन्यं संरम्भाद्युद्धदुर्मदाः ।।	</td><td>	6-79-34a<br>6-79-34b	
</td></tr>
				
<tr><td>
	दुर्मुखः श्रुतकर्माणं विद्ध्वा सप्तभिराशुगैः ।<br>ध्वजमेकेन चिच्छेद सारथिं चास्य सप्तमिः ।।	</td><td>	6-79-35a<br>6-79-35b	
</td></tr>
				
<tr><td>
	अश्वाञ्जाम्बूनदैर्जालैः प्रच्छन्नान्वातरंहसः ।<br>जघान षङ्भिरासाद्य सारथिं चाभ्यपातयत् ।।	</td><td>	6-79-36a<br>6-79-36b	
</td></tr>
				
<tr><td>
	स हताश्वे रथे तिष्ठञ्श्रुतकर्मा महारथः ।<br>शक्तिं चिक्षेप संक्रुद्धो महोल्कां ज्वलितामिव ।।	</td><td>	6-79-37a<br>6-79-37b	
</td></tr>
				
<tr><td>
	सा दुर्मुखस्य विमलं वर्म भित्त्वा यशस्विनः ।<br>विदार्य प्राविशद्भूभिं दीप्यमाना स्वतेजसा ।।	</td><td>	6-79-38a<br>6-79-38b	
</td></tr>
				
<tr><td>
	दुर्मुखो विह्वलस्तत्र निषसाद रणे विभो।<br>विसंज्ञं प्रेक्ष्य ते सर्वे भ्रातरः पर्यवारयन् ।।	</td><td>	6-79-39a<br>6-79-39b	
</td></tr>
				
<tr><td>
	तं दृष्ट्वा विरथं तत्र सुतसोमो महारथः ।<br>पश्यतां सर्वसैन्यानां रथमारोपयत्स्वकम् ।।	</td><td>	6-79-40a<br>6-79-40b	
</td></tr>
				
<tr><td>
	श्रुतकीर्तिस्तथा वीरो जयत्सेनं सुतं तव।<br>अभ्ययात्समरे राजन्हन्तुकामो यशस्विनम् ।।	</td><td>	6-79-41a<br>6-79-41b	
</td></tr>
				
<tr><td>
	तस्य विक्षिपतश्चापं श्रुतकीर्तेर्महास्वनम्।<br>चिच्छेद समरे तूर्णं जयत्सेनः सुतस्तव ।।	</td><td>	6-79-42a<br>6-79-42b	
</td></tr>
				
<tr><td>
	क्षुरप्रेण सुतीक्ष्णेन प्रहसन्निव भारत।<br>तं दृष्ट्वा च्छिन्नधन्वानं शतानीकः सहोदरम् ।।	</td><td>	6-79-43a<br>6-79-43b	
</td></tr>
				
<tr><td>
	अभ्यपद्यत तेजस्वी सिंहवन्निनदन्मुहुः ।<br>शतानीकस्तु समरे दृढं विस्पार्य कार्मुकम् ।।	</td><td>	6-79-44a<br>6-79-44b	
</td></tr>
				
<tr><td>
	विव्याध दशभिस्तूर्णं जयत्सेनं शिलीमुखैः ।<br>ननाद सुमहानादं प्रभिन्न इव वारणः ।।	</td><td>	6-79-45a<br>6-79-45b	
</td></tr>
				
<tr><td>
	अथान्येन सुतीक्ष्णेन सर्वावरणभेदिना ।<br>शतानीको जयत्सेनं विव्याध हृदये भृशम् ।।	</td><td>	6-79-46a<br>6-79-46b	
</td></tr>
				
				
<tr><td>
	तथा तस्मिन्वर्तमाने दुष्कर्णो भ्रातुरन्तिके ।<br>मुमोचास्मैशितान्बाणांस्तीक्ष्णानाशीविषोपमान्<br>चिच्छेद समरे चापं नाकुलेः क्रोधमूर्च्छितः ।।	</td><td>	6-79-47a<br>6-79-47b<br>6-79-47c	
</td></tr>
				
<tr><td>
	अथान्यद्धनुरादाय भारसाहमनुत्तमम् ।<br>समादत्त शरान्घोराञ्शतानीको महाबलः ।।	</td><td>	6-79-48a<br>6-79-48b	
</td></tr>
				
<tr><td>
	तिष्ठतिष्ठेति चामन्त्र्य दुष्कर्णं भ्रातुरग्रतः।<br>मुमोचास्मै शितान्बाणाज्ज्वलितान्पन्नगानिव ।।	</td><td>	6-79-49a<br>6-79-49b	
</td></tr>
				
<tr><td>
	ततोऽस्य धनुरेकेन द्वाभ्यां सूतं च मारिष ।<br>चिच्छेद समरे तूर्णं तं च विव्याध सप्तभिः ।।	</td><td>	6-79-50a<br>6-79-50b	
</td></tr>
				
<tr><td>
	अश्वान्मनोजवांस्तस्य कर्बुरान्वातरंहसः ।<br>जघान निशितैस्तूर्णं सर्वान्द्वादशभिः शरैः ।।	</td><td>	6-79-51a<br>6-79-51b	
</td></tr>
				
<tr><td>
	अथापरेण भल्लेन सुयुक्तेनाशुपातिना।<br>दुष्कर्णं नाकुलिः क्रुद्धो विव्याध हृदये भृशम् ।।	</td><td>	6-79-52a<br>6-79-52b	
</td></tr>
				
<tr><td>
	स पपात ततो भूमौ वज्राहत इव द्रुमः ।<br>दुष्कर्णं व्यथितं दृष्ट्वा पञ्च राजन्महारथाः ।।	</td><td>	6-79-53a<br>6-79-53b	
</td></tr>
				
<tr><td>
	दिघांसन्तः शतानीकं सर्वतः पर्यवारयन्।<br>छाद्यमानं शरव्रतैः शतानीकं यशस्विनम् ।।	</td><td>	6-79-54a<br>6-79-54b	
</td></tr>
				
<tr><td>
	अभ्यधावन्त संक्रुद्धाः केकयाः पञ्च सोदराः ।<br>तानभ्यापततः प्रेक्ष्य तव पुत्रा महारथाः ।।	</td><td>	6-79-55a<br>6-79-55b	
</td></tr>
				
<tr><td>
	प्रत्युद्ययुर्महाराज गजानिव महागजाः ।<br>दुर्मुखो दुर्जयश्चैव तथा दुर्मर्षणो युवा ।।	</td><td>	6-79-56a<br>6-79-56b	
</td></tr>
				
<tr><td>
	शत्रुंजयः सत्रुसहः सर्वे क्रुद्धा यशस्विनः ।<br>प्रत्युद्याता महाराज केकयान्भ्रातरः समम् ।।	</td><td>	6-79-57a<br>6-79-57b	
</td></tr>
				
<tr><td>
	रथैर्नगरसंकाशैर्हयैर्युक्तैर्मनोजवैः ।<br>नानावर्णविचित्राभिः पताकाभिरलङ्कृतैः ।।	</td><td>	6-79-58a<br>6-79-58b	
</td></tr>
				
<tr><td>
	शरचापधरा वीरा विचित्रकवचध्वजाः ।<br>विविशुस्ते परं सैन्यं सिंहा इव वनाद्वनम् ।।	</td><td>	6-79-59a<br>6-79-59b	
</td></tr>
				
<tr><td>
	तेषां सुतुमुलं युद्धं व्यतिषक्तरथद्विपम्।<br>अवर्तत महारौद्रं निघ्नतामितरेतरम् ।।	</td><td>	6-79-60a<br>6-79-60b	
</td></tr>
				
<tr><td>
	अन्योन्यागस्कृतां राजन्यमराष्ट्रविवर्धनम् ।<br>मुहूर्तास्तमिते सूर्ये चक्रुर्युद्धं सुदारुणम् ।।	</td><td>	6-79-61a<br>6-79-61b	
</td></tr>
				
<tr><td>
	रथिनः सादिनश्चाथ व्यकीर्यन्त सहस्रशः ।<br>ततः शान्तनवः क्रुद्धः शरैः सन्नतपर्वभिः ।।	</td><td>	6-79-62a<br>6-79-62b	
</td></tr>
				
<tr><td>
	नाशयामास सेनां तां भीष्मस्तेषां महात्मनाम् ।<br>पञ्चालानां च सैन्यानि शरैर्निन्ये यमक्षयम् ।।	</td><td>	6-79-63a<br>6-79-63b	
</td></tr>
				
<tr><td>
	एवं भित्त्वा महेष्वासः पाण्डवानामनीकिनीम्।<br>कृत्वाऽवहारं सैन्यानां ययौ स्वशिबिरं नृप ।।	</td><td>	6-79-64a<br>6-79-64b	
</td></tr>
				
<tr><td>
	नाशयामासतुर्वीरौ धृष्टद्युम्नवृकोदरौ।<br>करवाणामनीकानि शरैः सन्नतपर्वभिः ।।	</td><td>	6-79-65a<br>6-79-65b	
</td></tr>
				
<tr><td>
	धर्मराजोऽपि संप्रेक्ष्य धृष्टद्युम्नवृकोदरौ ।<br>मूर्ध्नि चैतावुपाघ्राय प्रहृष्टः शिबिरं ययौ ।।	</td><td>	6-79-66a<br>6-79-66b	
</td></tr>
				
<tr><td>
	` अर्जुनो वासुदेवश्च कौरवाणामनीकिनीम् ।'<br>हत्वा विद्राव्य च शरैः शिबिरायैव जग्मतुः ।।	</td><td>	6-79-67a<br>6-79-67b	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि<br> षष्ठदिवसयुद्धे एकोनाशीतितमोऽध्यायः ।।	</td><td>		
</td></tr>
</tbody>