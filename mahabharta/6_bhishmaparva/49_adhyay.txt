				
<tbody><tr><td>
	<b>धृतराष्ट्र उवाच।</b>	</td><td>	6-49-1x	
</td></tr>
				
<tr><td>
	( श्वेते सेनापतौ तात संग्रमे निहते परैः।<br>किमकुर्वन्महेष्वासाः पाञ्चालाः पाण्डवैः सह ।।	</td><td>	6-49-1a<br>6-49-1b	
</td></tr>
				
<tr><td>
	सेनापतिं समाकर्ण्य श्वेतं युधि निपातितम् ।<br>तदर्थं यततां चापि परेषां प्रपलायिनाम् ।।	</td><td>	6-49-2a<br>6-49-2b	
</td></tr>
				
<tr><td>
	मनः प्रीणाति मे वाक्यं जयं संजय श्रृण्वतः।<br>प्रत्युपायं चिन्तयन्तः सञ्जनाः प्रस्रवन्ति मे ।।	</td><td>	6-49-3a<br>6-49-3b	
</td></tr>
				
<tr><td>
	स हि वीरोऽनुरक्तश्च वृद्धः कुरुपतिस्तदा ।<br>कृतं वैरं सदा तेन पितुः पुत्रेण धीमता ।।	</td><td>	6-49-4a<br>6-49-4b	
</td></tr>
				
<tr><td>
	तस्योद्वेगभयाच्चापि संश्रितः पाण्डवान्पुरा ।<br>सर्वं बलं परित्यज्य दुर्गं संश्रित्य तिष्ठति ।।	</td><td>	6-49-5a<br>6-49-5b	
</td></tr>
				
<tr><td>
	पाण्डवानां प्रतापेन दुर्गं देशं निवेश्य च ।<br>सपत्नान्सततं बाधन्नार्यवृत्तिमनुष्ठितः ।।	</td><td>	6-49-6a<br>6-49-6b	
</td></tr>
				
<tr><td>
	आश्चर्यं वै सदा तेषां पुरा राज्ञां सुदुर्मतिः।<br>ततो युधिष्ठिरे भक्तः कथं सञ्जय सूदितः ।।)	</td><td>	6-49-7a<br>6-49-7b	
</td></tr>
				
<tr><td>
	प्रक्षिप्तः संमतः क्षुद्रः पुत्रो मे पुरुषाधमः।<br>न युद्धं रोचयेद्भीष्मो न चाचार्यः कथंचन ।।	</td><td>	6-49-8a<br>6-49-8b	
</td></tr>
				
<tr><td>
	न कृपो न च गान्धारी नाहं सञ्जय रोचये ।<br>न वासुदेवो वार्ष्णेयो धर्मराजश्च पाण्डवः ।।	</td><td>	6-49-9a<br>6-49-9b	
</td></tr>
				
<tr><td>
	न भीमो नार्जुनश्चैव न यमौ पुरुषर्षभौ ।<br>वार्यमाणो मया नित्यं गान्धार्या विदुरेण च ।।	</td><td>	6-49-10a<br>6-49-10b	
</td></tr>
				
<tr><td>
	जामदग्न्येन रामेण व्यासेन च महात्मना ।<br>दुर्योधनो युध्यमानो नित्यमेव हि सञ्जय ।।	</td><td>	6-49-11a<br>6-49-11b	
</td></tr>
				
<tr><td>
	कर्णस्य मतमास्थाय सौबलस्य च पापकृत् ।<br>दुःशासनस्य च तथा पाण्डवान्नान्वचिन्तयत् ।।	</td><td>	6-49-12a<br>6-49-12b	
</td></tr>
				
<tr><td>
	तस्याहं व्यसनं घोरं मन्ये प्राप्तं तु सञ्जय ।<br>श्वेतस्य च विनाशेन भीष्मस्य विजयेन च ।।	</td><td>	6-49-13a<br>6-49-13b	
</td></tr>
				
<tr><td>
	संक्रुद्धः कृष्णसहितः पार्थः किमकरोद्युधि ।<br>अर्जुनाद्धि भयं भूयस्तन्मे तात न शाम्यति ।।	</td><td>	6-49-14a<br>6-49-14b	
</td></tr>
				
<tr><td>
	स हि शूरश्च कौन्तेयः क्षिप्रकारी धनंजयः ।<br>मन्ये शरैः शरीराणि शत्रूणां प्रमथिष्यति ।।	</td><td>	6-49-15a<br>6-49-15b	
</td></tr>
				
<tr><td>
	ऐन्द्रिमिन्द्रानुजसमं महेन्द्रसदृशं बले ।<br>अमोघक्रोधसंकल्पं दृष्ट्वा वः किमभून्मनः ।।	</td><td>	6-49-16a<br>6-49-16b	
</td></tr>
				
<tr><td>
	तथैव वेदविच्छूरो ज्वलनार्कसमद्युतिः ।<br>इन्द्रास्त्रविदमेयात्मा प्रपतन्समितिंजयः ।।	</td><td>	6-49-17a<br>6-49-17b	
</td></tr>
				
<tr><td>
	वज्रसंस्पर्शरूपाणामस्त्राणां च प्रयोजकः ।<br>सखङ्गाक्षेपहस्तस्तु घोषं चक्रे महारथः ।।	</td><td>	6-49-18a<br>6-49-18b	
</td></tr>
				
<tr><td>
	स सञ्जय महाप्राज्ञो द्रुपदस्यात्मजो बली ।<br>धृष्टद्युम्नः किमकरोच्छ्वेते युधि निपातिते ।।	</td><td>	6-49-19a<br>6-49-19b	
</td></tr>
				
<tr><td>
	पुरा चैवापराधेन वधेन च चमूपतेः ।<br>मन्ये मनः प्रजज्वाल पाण्डवानां महात्मनाम् ।।	</td><td>	6-49-20a<br>6-49-20b	
</td></tr>
				
				
<tr><td>
	तेषां क्रोधं चिन्तयंस्तु अहःसु च निशासु च ।<br>न शान्तिमधिगच्छामि दुर्योदनकृतेन हि ।<br>कथं चाभून्महायुद्धं सर्वमाचक्ष्व सञ्जय ।।	</td><td>	6-49-21a<br>6-49-21b<br>6-49-21c	
</td></tr>
<tr><td>
	<b>सञ्जय उवाच।</b>	</td><td>	6-49-22x	
</td></tr>
				
<tr><td>
	श्रृणु राजन्स्थिरो भूत्वा तवापनयनो महान् ।<br>न च दुर्योधने दोषमिमामाधातुमर्हसि ।।	</td><td>	6-49-22a<br>6-49-22b	
</td></tr>
				
<tr><td>
	गतोदके सेतुबन्धो यादृक्तादृङ्भतिस्तव।<br>संदीप्ते भवने यद्वत्कूपस्य खननं तथा ।।	</td><td>	6-49-23a<br>6-49-23b	
</td></tr>
				
<tr><td>
	गतपूर्वाह्णभूयिष्ठे तस्मिन्नहनि दारुणे ।<br>तावकानां परेषां च पुनर्युद्धमवर्तत ।।	</td><td>	6-49-24a<br>6-49-24b	
</td></tr>
				
<tr><td>
	श्वेतं तु निहतं दृष्ट्वा विराटस्य चमूपतिम् ।<br>कृतवर्मणा च सहितं दृष्ट्वा शल्यमवस्थितम् ।।	</td><td>	6-49-25a<br>6-49-25b	
</td></tr>
				
<tr><td>
	शङ्खः क्रोधात्प्रजज्वाल हविषा हव्यवाडिव ।<br>स विस्फार्य महच्चापं शक्रचापोपमं बली ।।	</td><td>	6-49-26a<br>6-49-26b	
</td></tr>
				
<tr><td>
	अभ्यधावज्जिघांसन्वै शल्यं मद्राधिपं युधि ।<br>महता रथसङ्घेन समन्तात्परिरक्षितः ।।	</td><td>	6-49-27a<br>6-49-27b	
</td></tr>
				
<tr><td>
	सृजन्बाणमयं वर्षं प्रायाच्छल्यरथं प्रति।<br>तमापतन्तं संप्रेक्ष्य मत्तवारणविक्रमम् ।।	</td><td>	6-49-28a<br>6-49-28b	
</td></tr>
				
<tr><td>
	तावकानां रथाः सप्त समन्तात्पर्यवारयन् ।<br>मद्रराजं परीप्सन्तो मृत्योर्दंष्ट्रान्तरं गतम् ।।	</td><td>	6-49-29a<br>6-49-29b	
</td></tr>
				
<tr><td>
	बृहद्बलश्च कौसल्यो जयत्सेनश्च मागधः।<br>तथा रुक्मरथो राजन्पुत्रः शल्यस्य मानितः ।।	</td><td>	6-49-30a<br>6-49-30b	
</td></tr>
				
<tr><td>
	विन्दानुविन्दावावन्त्यौ काम्भोजश्च सुदक्षिणःक ।<br>बृहत्क्षत्रस्य दायादः सैन्धवश्च जयद्रथः ।।	</td><td>	6-49-31a<br>6-49-31b	
</td></tr>
				
<tr><td>
	नानाधातुविचित्राणि कार्मुकाणि महात्मनाम् ।<br>विस्फारितान्यदृश्यन्त तोयदेष्विव विद्युतः ।।	</td><td>	6-49-32a<br>6-49-32b	
</td></tr>
				
<tr><td>
	ते तु बाणमयं वर्षं शङ्खमूर्ध्निं न्यपातयन् ।<br>निदाघान्तेऽनिलोद्धृता मेघा इव नगे जलम् ।।	</td><td>	6-49-33a<br>6-49-33b	
</td></tr>
				
<tr><td>
	ततः क्रुद्धो महेष्वासः सप्तभल्लैः सुतेजनैः ।<br>धनूंषि तेषामाच्छिद्य ननर्द पृतनापतिः ।।	</td><td>	6-49-34a<br>6-49-34b	
</td></tr>
				
<tr><td>
	ततो भीष्मो महाबाहुर्विनद्य जलदो यथा।<br>तालमात्रं धनुर्गृह्य शङ्खमभ्यद्रवद्रणे ।।	</td><td>	6-49-35a<br>6-49-35b	
</td></tr>
				
<tr><td>
	तमुद्यन्तमुदीक्ष्याथ महेष्वासं महाबलम् ।<br>संत्रस्ता पाण्डवी सेना वातवेगहतेव नौः ।।	</td><td>	6-49-36a<br>6-49-36b	
</td></tr>
				
<tr><td>
	ततोऽर्जुनः संत्वरितः शङ्खस्यासीत्पुरःसरः ।<br>भीष्माद्रक्ष्योऽयमद्येति ततो युद्धमवर्तत ।।	</td><td>	6-49-37a<br>6-49-37b	
</td></tr>
				
<tr><td>
	हाहाकारो महानासीद्योधानां युधि युध्यताम् ।<br>तेजस्तेजसि संपृक्तमित्येवं विस्मयं ययुः ।।	</td><td>	6-49-38a<br>6-49-38b	
</td></tr>
				
<tr><td>
	अथ शल्यो गदापाणिरवतीर्य महारथात् ।<br>शङ्खस्य चतुरो वाहानहनद्भरतर्षभ ।।	</td><td>	6-49-39a<br>6-49-39b	
</td></tr>
				
<tr><td>
	स हताश्वाद्रथात्तूर्णं खङ्गमादाय विद्रुतः ।<br>बीभत्सोश्च रथं प्राप्य पुनः शान्तिमविन्दत ।।	</td><td>	6-49-40a<br>6-49-40b	
</td></tr>
				
<tr><td>
	ततो भीष्मरथात्तूर्णमुत्पतन्ति पतत्रिणः ।<br>यैरन्तरीक्षं भूमिश्च सर्वतः समवस्तृता ।।	</td><td>	6-49-41a<br>6-49-41b	
</td></tr>
				
<tr><td>
	पञ्चालानथ मत्स्यांश्च केकयांश्च प्रभद्रकान् ।<br>भीष्मः प्रहरतां श्रेष्ठः पातयामास पत्रिभिः ।।	</td><td>	6-49-42a<br>6-49-42b	
</td></tr>
				
<tr><td>
	उत्सृज्य समरे राजन्पाण्डवं सव्यसाचिनम् ।<br>अभ्यद्रवत पाञ्चाल्यं द्रुपदं सेनया वृतम् ।।	</td><td>	6-49-43a<br>6-49-43b	
</td></tr>
				
<tr><td>
	प्रियं संबन्धिनं राजञ्शरानवकिरन्बहून् ।<br>अग्निनेव प्रदग्धानि वनानि शिशिरात्यये ।।	</td><td>	6-49-44a<br>6-49-44b	
</td></tr>
				
<tr><td>
	शरदग्धान्यदृश्यन्त सैन्यानि द्रुपदस्य ह।<br>अत्यतिष्ठद्रणे भीष्मो विधूम इव पावकः ।।	</td><td>	6-49-45a<br>6-49-45b	
</td></tr>
				
<tr><td>
	मध्यन्दिने यथाऽऽदित्यं तपन्तमिव तेजसा।<br>न शेकुः पाण्डवेयस्य योधा भीष्मं निरीक्षितुम् ।।	</td><td>	6-49-46a<br>6-49-46b	
</td></tr>
				
<tr><td>
	वीक्षांचक्रुः समंतात्ते पाण्डवा भयपीडिताः ।<br>त्रातारं नाध्यगच्छन्त गावः शीतार्दिता इव ।।	</td><td>	6-49-47a<br>6-49-47b	
</td></tr>
				
<tr><td>
	सा तु यौधिष्ठिरी सेना गाङ्गेयशरपीडिता ।<br>सिंहेनेव विनिर्भिन्ना शुक्ला गौरिव गोपतेः ।।	</td><td>	6-49-48a<br>6-49-48b	
</td></tr>
				
<tr><td>
	हते विप्रुद्रुते सैन्ये निरुत्साहे विमर्दिते।<br>हाहाकारो महानासीत्पाण्डुसैन्येषु भारत ।।	</td><td>	6-49-49a<br>6-49-49b	
</td></tr>
				
<tr><td>
	ततो भीष्मः शान्तनवो नित्यं मण्डलकार्मुकः ।<br>मुमोच बाणान्दीप्ताग्रानहीनाशीविषानिव ।।	</td><td>	6-49-50a<br>6-49-50b	
</td></tr>
				
<tr><td>
	शरैरेकायनीकुर्वन्दिशः सर्वा यतव्रतः।<br>जघान पाण्डवरथानादिश्यादिश्य भारत ।।	</td><td>	6-49-51a<br>6-49-51b	
</td></tr>
				
<tr><td>
	ततः सैन्येषु भग्नेषु मथितेषु च सर्वशः ।<br>प्राप्ते चास्तं दिनकरे न प्राज्ञायत किंचन ।।	</td><td>	6-49-52a<br>6-49-52b	
</td></tr>
				
<tr><td>
	भीष्मं च समुदीर्यन्तं दृष्ट्वा पार्था महाहवे ।<br>अवहारमकुर्वन्त सैन्यानां भरतर्षभ ।।	</td><td>	6-49-53a<br>6-49-53b	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि <br>प्रथमदिवसयुद्धे एकोनपञ्चाशोऽध्यायः ।।	</td><td>		
</td></tr>
<tr><td>
	।। इति प्रथमदिवसयुद्धम् ।।</td></tr>

</tbody>