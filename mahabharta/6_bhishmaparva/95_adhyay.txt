				
<tbody><tr><td>
	<b>सञ्जय उवाच।</b>	</td><td>	6-95-1x	
</td></tr>
				
				
<tr><td>
	तस्मिन्महति संक्रन्दे राजा दुर्योधनस्तदा।<br>`पराजयं राक्षसेन नामृष्यत परंतपः।'<br>गाङ्गेयमुपसंगम्य विनयेनाभिवाद्य च ।।	</td><td>	6-95-1a<br>6-95-1b<br>6-95-1c	
</td></tr>
				
<tr><td>
	तस्य सर्वं यथावृत्तमाख्यातुमुपचक्रमे।<br>घटोत्कचस्य विजयमात्मनश्च पराजयम् ।।	</td><td>	6-95-2a<br>6-95-2b	
</td></tr>
				
<tr><td>
	कथयामास दुर्धर्षो विनिःश्वस्य पुनःपुनः ।<br>अब्रवीच्च तदा राजन्भीष्मं कुरुपितामहम् ।।	</td><td>	6-95-3a<br>6-95-3b	
</td></tr>
				
<tr><td>
	भवन्तं समुपाश्रित्य द्रोणं चैव पितामह ।<br>पाण्डवैर्विग्रहो घोरः समारब्धो मया प्रभो ।।	</td><td>	6-95-4a<br>6-95-4b	
</td></tr>
				
<tr><td>
	एकादश समाख्याता अक्षौहिण्यश्च या मम।<br>निदेशे तव तिष्ठन्ति मया सार्धं परंतप ।।	</td><td>	6-95-5a<br>6-95-5b	
</td></tr>
				
<tr><td>
	सोऽहं भरतशार्दूल भीमसेनपुरोगमैः ।<br>घटोत्कचं समाश्रित्य पाण्डवैर्युधि निर्जितः ।।	</td><td>	6-95-6a<br>6-95-6b	
</td></tr>
				
<tr><td>
	तन्मे दहति गात्राणि शुष्कवृक्षमिवानलः ।<br>तदिच्छामि महाभाग त्वत्प्रसादात्परंतप ।।	</td><td>	6-95-7a<br>6-95-7b	
</td></tr>
				
<tr><td>
	राक्षसापशदं हन्तुं स्वयमेव पितामह ।<br>त्वां समाश्रित्य दुर्धर्षं तन्मे कर्तुं त्वमर्हसि ।।	</td><td>	6-95-8a<br>6-95-8b	
</td></tr>
<tr><td>
	<b>सञ्जय उवाच।</b>	</td><td>	6-95-9x	
</td></tr>
				
<tr><td>
	एतच्छ्रुत्वा तु वचनं राज्ञो भरतसत्तम।<br>दुर्योधनमिदं वाक्यं भीष्मः शान्तनवोऽब्रवीत् ।।	</td><td>	6-95-9a<br>6-95-9b	
</td></tr>
				
<tr><td>
	शृणु राजन्मम वचो यत्त्वां वक्ष्यामि कौरव।<br>यथा त्वया महाराज वर्तितव्यं परंतप ।।	</td><td>	6-95-10a<br>6-95-10b	
</td></tr>
				
<tr><td>
	आत्मा रक्ष्यस्त्वया तात सर्वावस्थास्वरिन्दम।<br>धर्मराजेन संग्रामस्त्वया कार्यः सदाऽनघ ।।	</td><td>	6-95-11a<br>6-95-11b	
</td></tr>
				
<tr><td>
	अर्जुनेन यमाभ्यां वा भीमसेनेन वा पुनः ।<br>अन्यैर्वा पृथिवीपालै राजा राजानमृच्छति ।।	</td><td>	6-95-12a<br>6-95-12b	
</td></tr>
				
				
<tr><td>
	न तु कार्यस्त्वया राजन्हैडिम्बेन दुरात्मा।<br>अहं द्रोणः कृपो द्रौणिः कृतवर्मा च सात्वतः।<br>शल्यश्च वृषसेनश्च विकर्णश्च महारथः ।।	</td><td>	6-95-13a<br>6-95-13b<br>6-95-13c	
</td></tr>
				
<tr><td>
	शेषाश्च भ्रातरस्त्वन्ये दुःशासनपुरोगमाः।<br>त्वदर्थे प्रतियोत्स्यामो राक्षसं तं महाबलम् ।।	</td><td>	6-95-14a<br>6-95-14b	
</td></tr>
				
<tr><td>
	रौद्रे तस्मिन्राक्षसेन्द्रे यदि ते हृच्छयो महान् ।<br>अयमागच्छतु रणं तस्य युद्धाय दुर्मतेः ।।	</td><td>	6-95-15a<br>6-95-15b	
</td></tr>
				
<tr><td>
	भगदत्तो महीपालः पुरन्दरसमो युधि ।<br>एतावदुक्त्वा राजानं भगदत्तमथाब्रवीत् ।।	</td><td>	6-95-16a<br>6-95-16b	
</td></tr>
				
<tr><td>
	समक्षं पार्थिवेन्द्रस्य वाक्यं वाक्यविशारदः।<br>गच्छ शीघ्रं महाराज हैडिम्बं युद्धदुर्मदम् ।।	</td><td>	6-95-17a<br>6-95-17b	
</td></tr>
				
<tr><td>
	वारयस्व रणे यत्तो मिषतां सर्वधन्विनाम् ।<br>राक्षसं क्रूरकर्माणं यथेन्द्रस्तारकं पुरा ।।	</td><td>	6-95-18a<br>6-95-18b	
</td></tr>
				
<tr><td>
	तव दिव्यानि चास्त्राणि विक्रमश्च परंतप ।<br>समागमश्च बहुभिः पुराऽभूदमरैः सह ।।	</td><td>	6-95-19a<br>6-95-19b	
</td></tr>
				
<tr><td>
	त्वं तस्य नृपशार्दूल प्रतियोद्धा महाहवे ।<br>स्वबलेनावृतो गच्छ जहि राक्षसपुङ्गवम् ।।	</td><td>	6-95-20a<br>6-95-20b	
</td></tr>
<tr><td>
	<b>सञ्जय उवाच।</b>	</td><td>	6-95-21x	
</td></tr>
				
<tr><td>
	एतच्छ्रुत्वा तु वचनं भीष्मस्य पृतनापतेः।<br>प्रययौ सिंहनादेन परानभिमुखको द्रुतम् ।।	</td><td>	6-95-21a<br>6-95-21b	
</td></tr>
				
<tr><td>
	तमापतन्तं संप्रेक्ष्य गर्जन्तमिव तोयदम् ।<br>अभ्यवर्तन्त संक्रुद्धाः पाण्डवानां महारथाः ।।	</td><td>	6-95-22a<br>6-95-22b	
</td></tr>
				
<tr><td>
	भीमसेनोऽभिमन्युश्च राक्षसश्च घटोत्कचः ।<br>द्रौपदेयाः सत्यधृतिः क्षत्रदेवश्च भारत ।।	</td><td>	6-95-23a<br>6-95-23b	
</td></tr>
				
<tr><td>
	चेदिपो वसुदानश्च दशार्णाधिपतिस्तथा ।<br>सुप्रतीकेन तांश्चापि भगदत्तोऽप्युपाद्रवत् ।।	</td><td>	6-95-24a<br>6-95-24b	
</td></tr>
				
<tr><td>
	ततः समभवद्युद्धं घोररूपं भयानकम्।<br>पाण्डूनां भगदत्तेन यमराष्ट्रविवर्धनम् ।।	</td><td>	6-95-25a<br>6-95-25b	
</td></tr>
				
<tr><td>
	प्रयुक्ता रथिभिर्बाणा भीमवेगाः सुतेजनाः ।<br>ते निपेतुर्महाराज नागेषु च रथेषु च ।।	</td><td>	6-95-26a<br>6-95-26b	
</td></tr>
				
<tr><td>
	प्रभिन्नाश्च महानागा विनीता हस्तिसादिभिः ।<br>परस्परं समासाद्य संनिपेतुरभीतवत् ।।	</td><td>	6-95-27a<br>6-95-27b	
</td></tr>
				
<tr><td>
	मदान्धा रोषसंरब्धा विषाणाग्रैर्महाहवे ।<br>बिभिदुर्दन्तमुसलैः समासाद्य परस्परम् ।।	</td><td>	6-95-28a<br>6-95-28b	
</td></tr>
				
<tr><td>
	हयाश्च चामरापीडाः प्रासपाणिभिरास्थिताः ।<br>चोदिताः सादिभिः क्षिप्रं निजघ्रुरितरेतरम् ।।	</td><td>	6-95-29a<br>6-95-29b	
</td></tr>
				
<tr><td>
	पादाताश्च पदात्योघैस्ताडिताः शक्तितोमरैः।<br>न्यपतन्त तदा भूमौ शतशोऽथ सहस्रशः ।।	</td><td>	6-95-30a<br>6-95-30b	
</td></tr>
				
<tr><td>
	रथिनश्च रथाकंश्चित्रान्कर्णिनालीकतोमरैः ।<br>निहत्य समरे वीरान्सिंहनादान्विनेदिरे ।।	</td><td>	6-95-31a<br>6-95-31b	
</td></tr>
				
<tr><td>
	तस्मिंस्तथा वर्तमाने संग्रामे रोमहर्षणे ।<br>भगतत्तो महेष्वासो भीमसेनमथाद्रवत् ।।	</td><td>	6-95-32a<br>6-95-32b	
</td></tr>
				
<tr><td>
	कुञ्जरेण प्रभिन्नेन सप्तधा स्रवता मदम्।<br>पर्वतेन यथा तोयं स्रवमाणेन सर्वशः ।।	</td><td>	6-95-33a<br>6-95-33b	
</td></tr>
				
<tr><td>
	किरञ्छरसहस्राणि सुप्रतीकशिरोगतः ।<br>ऐरावतस्थो मघवान्वारिधारा इवानघ ।।	</td><td>	6-95-34a<br>6-95-34b	
</td></tr>
				
<tr><td>
	स भीमं शरधाराभिस्ताजयामास पार्थिवः ।<br>पर्वतं वारिधाराभिस्तपान्ते जलदो यथा ।।	</td><td>	6-95-35a<br>6-95-35b	
</td></tr>
				
<tr><td>
	भीमसेनस्तु संक्रुद्धः पादरक्षान्परःशतान्।<br>निजघान महेष्वासः संरब्धः शरवृष्टिभिः ।।	</td><td>	6-95-36a<br>6-95-36b	
</td></tr>
				
<tr><td>
	तान्दृष्ट्वा निहतान्क्रुद्धो भगदत्तः प्रतापवान् ।<br>चोदयामास नागेन्द्रं भीमसेनरथं प्रति ।।	</td><td>	6-95-37a<br>6-95-37b	
</td></tr>
				
<tr><td>
	स नागः प्रेषितस्तेन बाणो ज्याचोदितो यथा।<br>अभ्यधावत वेगेन भीमसेनपुरोगमाः ।।	</td><td>	6-95-38a<br>6-95-38b	
</td></tr>
				
<tr><td>
	तमापतन्तं संप्रेक्ष्य पाण्डवानां महारथाः।<br>अभ्यवर्तन्त वेगेन भीमसेनपुरोगमाः ।।	</td><td>	6-95-39a<br>6-95-39b	
</td></tr>
				
<tr><td>
	केकयाश्चाभिमन्युश्च द्रौपदेयाश्च सर्वशः।<br>दशार्णाधिपतिः शूरः क्षत्रदेवश्च मारिष ।।	</td><td>	6-95-40a<br>6-95-40b	
</td></tr>
				
<tr><td>
	चेदिपो धृष्टकेतुश्च संरब्धाः सर्व एव ते।<br>उत्तमास्त्राणि दिव्यानि दर्शयन्तो महाबलाः ।।	</td><td>	6-95-41a<br>6-95-41b	
</td></tr>
				
<tr><td>
	तमेकं कुञ्जरं क्रुद्धाः समन्तात्पर्यवारयन् ।<br>स विद्धो बहुभिर्बाणैर्व्यरोचत महाद्विपः ।।	</td><td>	6-95-42a<br>6-95-42b	
</td></tr>
				
<tr><td>
	संजातरुधिरोत्पीडो धातुचित्र इवाद्रिराट्।<br>दशार्णाधिपतिश्चाऽपि गजं भूमिधरोपमम् ।।	</td><td>	6-95-43a<br>6-95-43b	
</td></tr>
				
<tr><td>
	समास्थितोऽभिदुद्राव भगदत्तस्य वारणम्।<br>तमापतन्तं समरे जगं जगपतिः स च ।।	</td><td>	6-95-44a<br>6-95-44b	
</td></tr>
				
<tr><td>
	दधार सुप्रतीकोऽपि वेलेव मकरालयम् ।<br>वारितं प्रेक्ष्य नागेन्द्रं दशार्णस्य महात्मनः ।।	</td><td>	6-95-45a<br>6-95-45b	
</td></tr>
				
<tr><td>
	साधुसाध्विति सैन्यानि त्वदीयान्यभ्यपूजयन् ।<br>ततः प्राग्ज्योतिषः क्रुद्धस्तोमरान्वै चतुर्दश ।।	</td><td>	6-95-46a<br>6-95-46b	
</td></tr>
				
<tr><td>
	प्राहिणोत्तस्य नागस्य प्रमुखे नृपसत्तम।<br>तस्य कुम्भपरित्राणां शातकुम्भपरिष्कृतम् ।।	</td><td>	6-95-47a<br>6-95-47b	
</td></tr>
				
<tr><td>
	विदार्य प्राविशन्क्षिप्रं वल्मीकमिव पन्नगाः।<br>स गाढविद्धो व्यथितो नागो भरतसत्तम ।।	</td><td>	6-95-48a<br>6-95-48b	
</td></tr>
				
<tr><td>
	उपावृत्तमदः क्षिप्रमभ्यवर्तत वेगिनः ।<br>स प्रदुद्राव वेगेन प्रणदन्भैरवं रवम् ।।	</td><td>	6-95-49a<br>6-95-49b	
</td></tr>
				
<tr><td>
	संमर्दमानः स्वबलं वायुर्वृक्षानिवौजसा ।<br>तस्मिन्पराजिते नागे पाण्डवानां महारथाः ।।	</td><td>	6-95-50a<br>6-95-50b	
</td></tr>
				
<tr><td>
	सिंहनादं विनद्योच्चैर्युद्धायैवावतस्थिरे ।<br>ततो भीमं पुरस्कृत्य भगदत्तमुपाद्रवन् ।।	</td><td>	6-95-51a<br>6-95-51b	
</td></tr>
				
<tr><td>
	किरन्तो विविधान्बाणाञ्शस्त्राणि विविधानि च।<br>तेषामापततां राजन्संक्रुद्धानाममर्षिणाम् ।।	</td><td>	6-95-52a<br>6-95-52b	
</td></tr>
				
<tr><td>
	श्रुत्वा स निनदंक घोरममर्षाद्गतसाध्वसः ।<br>भगदत्तो महेष्वासः स्वनागं प्रत्यचोदयत् ।।	</td><td>	6-95-53a<br>6-95-53b	
</td></tr>
				
<tr><td>
	अङ्कुशाङ्गुष्ठनुदितः स गजप्रवरो युधि।<br>तस्मिन्क्षणे समभवत्सांवर्तक इवानलः ।।	</td><td>	6-95-54a<br>6-95-54b	
</td></tr>
				
<tr><td>
	रथसङ्घांस्तथा नागान्हयांश्च हयसादिनः ।<br>पादातांश्च सुसंक्रुद्धः शतशोऽथ सहस्रशःक ।।	</td><td>	6-95-55a<br>6-95-55b	
</td></tr>
				
<tr><td>
	अमृद्गात्समरे नागः संप्रधावंस्ततस्ततः।<br>तेन संलोड्यमानं तु पाण्डवानां बलं महत् ।।	</td><td>	6-95-56a<br>6-95-56b	
</td></tr>
				
<tr><td>
	संचुकोच महाराज चर्मेवाग्नौ समाहितम् ।<br>भग्नं तु स्वबलं दृष्ट्वा भगदत्तेन धीमता ।।	</td><td>	6-95-57a<br>6-95-57b	
</td></tr>
				
<tr><td>
	घटोत्कचोऽथ संक्रुद्धो भगदत्तमुपाद्रवत्।<br>विकटः परुषो राजन्दीप्तास्यो दीप्तलोचनः ।।	</td><td>	6-95-58a<br>6-95-58b	
</td></tr>
				
<tr><td>
	रूपं विभीषणं कृत्वा रोषेण प्रज्वलन्निव ।<br>जग्राह विमलं शूलं गिरीणामपि दारणम् ।।	</td><td>	6-95-59a<br>6-95-59b	
</td></tr>
				
<tr><td>
	नागं जिघांसुः सहसा चिक्षेप च महाबलः।<br>स विस्फुलिङ्गमालाभिः समन्तात्परिवेष्टितम् ।।	</td><td>	6-95-60a<br>6-95-60b	
</td></tr>
				
<tr><td>
	तमापतन्तं सहसा दृष्ट्वा प्राग्ज्योतिषो नृपः ।<br>चिक्षेप रुचिरं तीक्ष्णमर्धचन्द्रं सुदारुणम् ।।	</td><td>	6-95-61a<br>6-95-61b	
</td></tr>
				
<tr><td>
	चिच्छेद तन्महच्छूलं तेन बाणेन वेगवान् ।<br>उत्पपात द्विधा च्छिन्नं शूलं हेमपरिष्कृतम् ।।	</td><td>	6-95-62a<br>6-95-62b	
</td></tr>
				
<tr><td>
	महाशनिर्यथा भ्रष्टा शक्रमुक्ता नभोगता ।<br>शूलं निपतितं दृष्ट्वा द्विधा कृत्तं च पार्थिवः ।।	</td><td>	6-95-63a<br>6-95-63b	
</td></tr>
				
<tr><td>
	रुक्मदण्डां महाशक्तिं जग्राहाग्निशिखोपमान् ।<br>चिक्षेप तां राक्षसस्य तिष्ठितिष्ठेति चाब्रवीत् ।।	</td><td>	6-95-64a<br>6-95-64b	
</td></tr>
				
<tr><td>
	तामापतन्तीं संप्रेक्ष्य वियत्स्थामशनीमिव ।<br>उत्पत्य राक्षसस्तूर्णं जग्राह च ननाद च ।।	</td><td>	6-95-65a<br>6-95-65b	
</td></tr>
				
<tr><td>
	बभञ्ज चैनां त्वरितो जानुन्यारोप्य भारत।<br>पश्यतः पार्थिवेन्द्रस्य तदद्भुतमिवाभवत् ।।	</td><td>	6-95-66a<br>6-95-66b	
</td></tr>
				
<tr><td>
	तदवेक्ष्य कृतं कर्म राक्षसेन बलीयसा।<br>दिवि देवाः सगन्धर्वा मुनयश्चापि विस्मिताः ।।	</td><td>	6-95-67a<br>6-95-67b	
</td></tr>
				
<tr><td>
	पाण्डवाश्च महाराज भीमसेनपुरोगमाः ।<br>साधुसाध्विति नादेन पृथिवीमन्वनादयन् ।।	</td><td>	6-95-68a<br>6-95-68b	
</td></tr>
				
<tr><td>
	तं तु श्रुत्वा महानादं प्रहृष्टानां महात्मनाम् ।<br>नामृष्यत महेष्वासो भगदत्तः प्रतापवान् ।।	</td><td>	6-95-69a<br>6-95-69b	
</td></tr>
				
<tr><td>
	स विष्फार्य महच्चापमिन्द्राशानिसमप्रभम् ।<br>अभिदुद्राव वेगेन पाण्डवानां महारथान् ।।	</td><td>	6-95-70a<br>6-95-70b	
</td></tr>
				
<tr><td>
	विसृजन्विमलांस्तीक्ष्णान्नाराचाञ्ज्वलनप्रभान् ।<br>भीममेकेन विव्याध राक्षसं नवभिः शरैः ।।	</td><td>	6-95-71a<br>6-95-71b	
</td></tr>
				
<tr><td>
	अभिमन्युं त्रिभिश्चैव केकयान्पञ्च पञ्चभिः ।<br>पूर्णायतविसृष्टेन शरेणानतपर्वणा ।।	</td><td>	6-95-72a<br>6-95-72b	
</td></tr>
				
<tr><td>
	बिभेद दक्षिणं बाहुं क्षत्रेदवस्य चाहवे ।<br>पपात सहसा तस्य सशरं धनुरुत्तमम् ।।	</td><td>	6-95-73a<br>6-95-73b	
</td></tr>
				
<tr><td>
	द्रौपदेयांस्ततः पञ्च पञ्चभिः समताडयत् ।<br>भीमसेनस्य च क्रोधान्निजघान तुरंगमान् ।।	</td><td>	6-95-74a<br>6-95-74b	
</td></tr>
				
<tr><td>
	ध्वजं केसरिणं चास्य चिच्छेद विशिखैस्त्रिभिः ।<br>निर्बिभेद त्रिभिश्चान्यैः सारथिं चास्य पत्रिभिः ।।	</td><td>	6-95-75a<br>6-95-75b	
</td></tr>
				
<tr><td>
	स गाढविद्धो व्यथितो रथोपस्थ उपाविशत् ।<br>विशोको भरतश्रेष्ठ भगदत्तेन संयुगे ।।	</td><td>	6-95-76a<br>6-95-76b	
</td></tr>
				
<tr><td>
	ततो भीमो महाबाहुर्विरथो रथिनां वरः ।<br>गदां प्रगृह्य वेगेन प्रचस्कन्द रथोत्तमात् ।।	</td><td>	6-95-77a<br>6-95-77b	
</td></tr>
				
<tr><td>
	तमुद्यतगदं दृष्ट्वा सशृङ्गमिव पर्वतम् ।<br>तावकानां भयं घोरं समपद्यत भारत ।।	</td><td>	6-95-78a<br>6-95-78b	
</td></tr>
				
<tr><td>
	एतस्मिन्नेव काले तु पाण्डवः कृष्णसारथिः ।<br>आजगाम महाराज निघ्नञ्शत्रून्समन्ततः ।।	</td><td>	6-95-79a<br>6-95-79b	
</td></tr>
				
<tr><td>
	यत्र तौ पुरुषव्याघ्रौ पितापुत्रौ महाबलौ ।<br>प्राग्ज्योतिषेण संयुक्तौ भीमसेनघटोत्कचौ ।।	</td><td>	6-95-80a<br>6-95-80b	
</td></tr>
				
<tr><td>
	दृष्ट्वा च पाण्डवो भ्रातॄन्युध्यमानान्महारथान् ।<br>त्वरितो भरतश्रेष्ठ तत्रायुध्यत्किरञ्छरान् ।।	</td><td>	6-95-81a<br>6-95-81b	
</td></tr>
				
<tr><td>
	ततो दुर्योधनो राजा त्वरमाणो महारथः ।<br>सेनामचोदयत्क्षिप्रं रथनागाश्वसंकुलाम् ।।	</td><td>	6-95-82a<br>6-95-82b	
</td></tr>
				
<tr><td>
	तामापतन्तीं सहसा कौरवाणां महाचमूम् ।<br>अभिदुद्राव वेगेन पाण्डवः श्वेतवाहनः ।।	</td><td>	6-95-83a<br>6-95-83b	
</td></tr>
				
<tr><td>
	भगदत्तश्च समरे तेन नागेन भारत।<br>विमृद्गन्पाण्डवबलं युधिष्ठिरमुपाद्रवत् ।।	</td><td>	6-95-84a<br>6-95-84b	
</td></tr>
				
<tr><td>
	तदासीत्सुमहद्युद्धं भगदत्तस्य मारिष।<br>पाञ्चालैः पाण्डवेयैश्च केकयैश्चोद्यतायुधैः ।।	</td><td>	6-95-85a<br>6-95-85b	
</td></tr>
				
<tr><td>
	भीमसेनोऽपि समरे तावुभौ केशवार्जिनौ ।<br>अश्रावयद्यथावृत्तमिरावद्वधतुत्तमम् ।।	</td><td>	6-95-86a<br>6-95-86b	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि <br>अष्टमदिवसयुद्धे पञ्चनवतितमोऽध्यायः ।।	</td><td>		
</td></tr>
</tbody>