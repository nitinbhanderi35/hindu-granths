				
<tbody><tr><td>
	<b>सञ्जय उवाच।</b>	</td><td>	6-100-1x	
</td></tr>
				
<tr><td>
	अभिमन्यू रथोदारः पिशङ्गैस्तुरगोत्तमैः।<br>अभिदुद्राव तेजस्वी दुर्योधनबलं महत् ।।	</td><td>	6-100-1a<br>6-100-1b	
</td></tr>
				
<tr><td>
	विकिरञ्शरवर्षाणि वारिधारा इवाम्बुदः।<br>न शेकुः समरे क्रुद्धं सौभद्रमरिसूदनम् ।।	</td><td>	6-100-2a<br>6-100-2b	
</td></tr>
				
<tr><td>
	शस्त्रौघिणं गाहमानं सेनासागरमक्षयम्।<br>निवारयितुमप्याजौ त्वदीयाः कुरुनन्दन ।।	</td><td>	6-100-3a<br>6-100-3b	
</td></tr>
				
<tr><td>
	तेन मुक्ता रणे राजञ्शराः शत्रुनिबर्हणाः।<br>क्षत्रियाननयञ्शूरान्प्रेतराजनिवेशनम् ।।	</td><td>	6-100-4a<br>6-100-4b	
</td></tr>
				
<tr><td>
	यमदण्डोपमान्घोराञ्ज्वलिताशीविषोपमान् ।<br>सौभद्रः समरे क्रुद्धः प्रेषयामास सायकान् ।।	</td><td>	6-100-5a<br>6-100-5b	
</td></tr>
				
<tr><td>
	सरथान्रथिनस्तूर्णं हयांश्चैव ससादिनः ।<br>गजारोहांश्च सगजान्दारयामास फाल्गुनिः ।।	</td><td>	6-100-6a<br>6-100-6b	
</td></tr>
				
<tr><td>
	तस्य तत्कुर्वतः कर्म महत्सङ्ख्ये महीभृतः।<br>पूजयांचक्रिरे हृष्टाः प्रशशंसुश्च फाल्गुनिम् ।।	</td><td>	6-100-7a<br>6-100-7b	
</td></tr>
				
<tr><td>
	तान्यनीकानि सौभद्रो द्रावयामास भारत।<br>तूलराशीनिवाकाशे मारुतः सर्वतो दिशम् ।।	</td><td>	6-100-8a<br>6-100-8b	
</td></tr>
				
<tr><td>
	तेन विद्राव्यमाणानि तव सैन्यानि भारत ।<br>त्रतारं नाध्यगच्छन्त पङ्क्ते मग्ना इव द्वीपाः ।।	</td><td>	6-100-9a<br>6-100-9b	
</td></tr>
				
<tr><td>
	विद्राव्य सर्वसैन्यानि तावकानि नरोत्तम ।<br>अभिमन्युः स्थितो राजन्विधूमोऽग्निरिव ज्वलन् ।।	</td><td>	6-100-10a<br>6-100-10b	
</td></tr>
				
<tr><td>
	न चैनं तावका राजन्विषेहुररिघातिनम् ।<br>प्रदीप्तं पावकं यद्वत्पतङ्गाः कालचोदिताः ।।	</td><td>	6-100-11a<br>6-100-11b	
</td></tr>
				
<tr><td>
	प्रहरन्सर्वशत्रुभ्यः पाण्डवानां महारथः ।<br>अदृश्यत महेष्वासः सवज्र इव वासवः ।।	</td><td>	6-100-12a<br>6-100-12b	
</td></tr>
				
<tr><td>
	हेमपृष्ठं धनुश्चास्य ददृशे विचरद्दिशः ।<br>तोयदेषु यथा राजन्राजमाना शतह्रदा ।।	</td><td>	6-100-13a<br>6-100-13b	
</td></tr>
				
<tr><td>
	शराश्च निशिताः पीता निश्चरन्ति स्म संयुगे ।<br>वनात्फुल्लद्रुमाद्राजन्भ्रमराणामिव व्रजाः ।।	</td><td>	6-100-14a<br>6-100-14b	
</td></tr>
				
<tr><td>
	तथैव चरतस्तस्य सौभद्रस्य महात्मनः ।<br>रथेन काञ्चनाङ्गेन ददृशुर्नान्तरं जनाः ।।	</td><td>	6-100-15a<br>6-100-15b	
</td></tr>
				
<tr><td>
	मोहयित्वा कृपं द्रोणं द्रौणिं च सबृहद्बलम्।<br>सैन्धवं च महेष्वासो व्यचरल्लघु सुष्ठु च ।।	</td><td>	6-100-16a<br>6-100-16b	
</td></tr>
				
<tr><td>
	मण्डलीकृतमेवास्य धनुः पश्याम भारत।<br>सूर्यमण्डलसंकाशं दहतस्तव वाहिनीम् ।।	</td><td>	6-100-17a<br>6-100-17b	
</td></tr>
				
<tr><td>
	तं दृष्ट्वा क्षत्रियाः शुराः प्रतपन्तं तरस्विनम् ।<br>द्विफल्गुनमिमं लोकं मेनिरे तस्य कर्मभिः ।।	</td><td>	6-100-18a<br>6-100-18b	
</td></tr>
				
<tr><td>
	तेनार्दिता महाराज भारती सा महाचमूः ।<br>व्यभ्रमत्तत्रतत्रैव योषिन्मदवशादिव ।।	</td><td>	6-100-19a<br>6-100-19b	
</td></tr>
				
<tr><td>
	द्रावयित्वा महासैन्यं कम्पयित्वा महारथान् ।<br>नन्दयामास सुहृदो मयं जित्वेव वासवः ।।	</td><td>	6-100-20a<br>6-100-20b	
</td></tr>
				
<tr><td>
	तेन निद्राव्यमाणानि तव सैन्यानि संयुगे।<br>चक्रुरार्तस्वनं घोरं पर्जन्यनिनदोपमम् ।।	</td><td>	6-100-21a<br>6-100-21b	
</td></tr>
				
<tr><td>
	तं श्रुत्वा निनदं घोरं तव सैन्यस्य भारत।<br>मारुतोद्धूतवेगस्य सागरस्येव पर्वणि ।।	</td><td>	6-100-22a<br>6-100-22b	
</td></tr>
				
<tr><td>
	दुर्योधनस्तदा राजन्नार्श्यशृङ्गिमभाषत।<br>एष कार्ष्णिर्महाबाहो द्वितीय इव फल्गुनः ।।	</td><td>	6-100-23a<br>6-100-23b	
</td></tr>
				
<tr><td>
	चमूं द्रावयते क्रोधाद्वृत्रो देवचमूमिव ।<br>तस्य चान्यत्र पश्यामि संयुगे भेषजं महत् ।।	</td><td>	6-100-24a<br>6-100-24b	
</td></tr>
				
<tr><td>
	ऋते त्वां राक्षसश्रेष्ठं सर्वविद्यासु पारगम् ।<br>स गत्वा त्वरितं वीरं जहि सौभद्रमाहवे ।।	</td><td>	6-100-25a<br>6-100-25b	
</td></tr>
				
<tr><td>
	वयं पार्थं हनिष्यामो भीष्मद्रोणपुरोगमाः ।<br>स एवमुक्तो बलवान्राक्षसेन्द्रः प्रतापवान् ।।	</td><td>	6-100-26a<br>6-100-26b	
</td></tr>
				
<tr><td>
	प्रययौ समरे तूर्णं तव पुत्रस्य शासनात्।<br>नर्दमानो महानादं प्रावृषीव बलाहकः ।।	</td><td>	6-100-27a<br>6-100-27b	
</td></tr>
				
<tr><td>
	तस्य शब्देन महता पाण्डवानां बलं महत् ।<br>प्राचलत्सर्वतो राजन्वातोद्धूत इवार्णवः ।।	</td><td>	6-100-28a<br>6-100-28b	
</td></tr>
				
<tr><td>
	बहवश्च महाराज तस्य नादेन भीषिताः।<br>प्रियान्प्राणान्परित्यज्य निपेतुर्धरणीतले ।।	</td><td>	6-100-29a<br>6-100-29b	
</td></tr>
				
<tr><td>
	कार्ष्णिश्चापि मुदा युक्तः प्रगृह्य सशरं धनुः ।<br>नृत्यन्निव रथोपस्थे तद्रक्षः समुपाद्रवत् ।।	</td><td>	6-100-30a<br>6-100-30b	
</td></tr>
				
<tr><td>
	ततः स राक्षसः क्रुद्धः संप्राप्यैवार्जुनं रणे।<br>नातिदूरे स्थितां तस्य द्रावयामास वै चमूम् ।।	</td><td>	6-100-31a<br>6-100-31b	
</td></tr>
				
<tr><td>
	तां वध्यमानां च तथा पाण्डवानां महाचमूम्।<br>प्रत्यद्ययौ रणे रक्षो देवसेनां यथा बलः ।।	</td><td>	6-100-32a<br>6-100-32b	
</td></tr>
				
<tr><td>
	विमर्दः सुमहानासीत्तस्य सैन्यस्य मारिष ।<br>रक्षसा घोररूपेण वध्यमानस्य संयुगे।।	</td><td>	6-100-33a<br>6-100-33b	
</td></tr>
				
<tr><td>
	ततः शरसहस्त्रैस्तां पाण्डवानां महाचमूम्।<br>व्यद्रावयद्रणे रक्षो दर्शयतत्स्वपराक्रमम् ।।	</td><td>	6-100-34a<br>6-100-34b	
</td></tr>
				
<tr><td>
	सा वध्यमाना च तथा पाण्डवानामनीकिनी ।<br>रक्षसा घोररूपेण प्रदुद्राव रणे भयात् ।।	</td><td>	6-100-35a<br>6-100-35b	
</td></tr>
				
<tr><td>
	प्रमृद्य च रणे सेनां पद्मिनीं वारणो यथा।<br>ततोऽभिद्रद्राव रणे द्रौपदेयान्महाबलान् ।।	</td><td>	6-100-36a<br>6-100-36b	
</td></tr>
				
<tr><td>
	ते तु क्रुद्धा महेष्वासा द्रौपदेयाः प्रहारिणः।<br>राक्षसं दुद्रुवुः सङ्ख्ये ग्रहाः पञ्च रविं यथा ।।	</td><td>	6-100-37a<br>6-100-37b	
</td></tr>
				
<tr><td>
	वीर्यवद्भिस्ततस्तैस्तु पीडितो राक्षसोत्तमः ।<br>यथा युगक्षये घोरे चन्द्रमाः पञ्चभिर्ग्रहैः ।।	</td><td>	6-100-38a<br>6-100-38b	
</td></tr>
				
<tr><td>
	प्रतिविन्ध्यस्ततो रक्षो बिभेद निशितैः शरैः ।<br>सर्वपारशवैस्तूर्णमकुण्ठाग्रैर्महाबलः ।।	</td><td>	6-100-39a<br>6-100-39b	
</td></tr>
				
<tr><td>
	स तैर्भिन्नतनुत्राणः शुशुभे राक्षसोत्तमः ।<br>मरीचिभिरिवार्कस्य संस्यूतो जलदो महान् ।।	</td><td>	6-100-40a<br>6-100-40b	
</td></tr>
				
<tr><td>
	विषक्तैः सशरैश्चापि तपनीयपरिच्छदैः ।<br>आर्श्यशृङ्गिर्बभौ राजन्दीप्तशृङ्ग इवाचलः ।।	</td><td>	6-100-41a<br>6-100-41b	
</td></tr>
				
<tr><td>
	ततस्ते भ्रातरः पञ्च राक्षसेन्द्रं महाहवे।<br>विव्यधुर्निशितैर्बाणैस्तपनीयविभूषितैः ।	</td><td>	6-100-42a<br>6-100-42b	
</td></tr>
				
<tr><td>
	स निर्भिन्नः शरैर्घोरैर्भुजगैः कोपितैरिव ।<br>अलम्बुसो भृशं राजन्नागेन्द्र इव चुक्रुधे ।।	</td><td>	6-100-43a<br>6-100-43b	
</td></tr>
				
<tr><td>
	सोऽतिविद्धो महाराज मुहूर्तमथ मारिष ।<br>प्रविवेश तमो दीर्घं पीडितस्तैर्महारथैः ।।	</td><td>	6-100-44a<br>6-100-44b	
</td></tr>
				
<tr><td>
	प्रतिलभ्य ततः संज्ञां क्रोधेन द्विगुणीकृतः ।<br>चिच्छेद सायकैस्तेषां ध्वजांश्चैव धनूंषि च ।।	</td><td>	6-100-45a<br>6-100-45b	
</td></tr>
				
<tr><td>
	एकैकं पञ्चभिर्बाणैराजघान स्मयन्निव ।<br>अलम्बुसो रथोपस्थे नृत्यन्निव महारथः ।।	</td><td>	6-100-46a<br>6-100-46b	
</td></tr>
				
<tr><td>
	त्वरमाणः सुसंबद्धो हयांस्तेषां महात्मनाम् ।<br>जघान राक्षसः क्रुद्धः सारथींश्च सहस्रशः ।।	</td><td>	6-100-47a<br>6-100-47b	
</td></tr>
				
<tr><td>
	बिभेद च सुसंरब्धः पुनश्चैनान्सुतांशितैः।<br>शरैर्बहुविधाकारैः शतशोऽथ सहस्रशः ।।	</td><td>	6-100-48a<br>6-100-48b	
</td></tr>
				
<tr><td>
	विरथांश्च महेष्वासान्कृत्वा तत्र स राक्षसः ।<br>अभिदुद्राव वेगेन हन्तुकामो निशाचरः ।।	</td><td>	6-100-49a<br>6-100-49b	
</td></tr>
				
<tr><td>
	तानर्दितान्रणे तेन राक्षसेन दुरात्मना ।<br>दृष्ट्वाऽर्जुनसुतः सङ्ख्ये राक्षसं समुपाद्रवत् ।।	</td><td>	6-100-50a<br>6-100-50b	
</td></tr>
				
<tr><td>
	तयोः समभवद्युद्धं वृत्रवासवयोरिव।<br>ददृशुस्तावकाः सर्वे पाण्डवाश्च परस्परम् ।।	</td><td>	6-100-51a<br>6-100-51b	
</td></tr>
				
<tr><td>
	तौ समेतौ महायुद्धे क्रोधदीप्तौ परस्परम्।<br>महाबलौ महाराज क्रोधसंरक्तलोचनौ ।।	</td><td>	6-100-52a<br>6-100-52b	
</td></tr>
				
				
<tr><td>
	परस्परमवेक्षेतां कालानलसमौ युधि।<br>`आशीविषाविव क्रुद्धौ नेत्राभ्यामितरेतरम् ।'<br>तयोः समागमो घोरो बभूव कटुकोदयः ।।	</td><td>	6-100-53a<br>6-100-53b<br>6-100-53c	
</td></tr>
<tr><td>
	यथा देवासुरे युद्धे शक्रशम्बरयोः पुरा ।।	</td><td>	6-100-54a	
</td></tr>
<tr><td>
	।। इति श्रीमन्महाभारते भीष्मपर्वणि <br>भीष्मवधपर्वणि नवमदिवसयुद्धे शततमोऽध्यायः ।।	</td><td>		
</td></tr>
</tbody>