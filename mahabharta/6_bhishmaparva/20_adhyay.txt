				
<tbody><tr><td>
	<b>धृतराष्ट्र उवाच।</b>	</td><td>	6-20-1x	
</td></tr>
			
<tr><td>
	सूर्योदये सञ्जय के नु पूर्वं<br>युयुत्सवो हृष्यमाणा इवासन्।<br>मामका वा भीष्मनेत्राः समीपे<br>पाण्डवा वा भीमनेत्रास्तदानीम् ।।	</td><td>	6-20-1a<br>6-20-1b<br>6-20-1c<br>6-20-1d	
</td></tr>
				
<tr><td>
	केषां जघन्यौ समसूर्यौ सवायू<br>केषां सेनां श्वापदाश्चाभषन्त ।<br>केषां यूनां मुखवर्णाः प्रसन्नाः<br>सर्वं ह्येतद्ब्रूहि तत्त्वं यथावत् ।।	</td><td>	6-20-2a<br>6-20-2b<br>6-20-2c<br>6-20-2d	
</td></tr>
<tr><td>
	<b>सञ्जय उवाच।</b>	</td><td>	6-20-3x	
</td></tr>
				
<tr><td>
	उभे सेने तुल्यमिवोपयाते<br>उभे व्यूहे हृष्टरूपे नरेन्द्र।<br>उभे चित्रे वनराजिप्रकाशे<br>तथैवोभे नागरथाश्वपूर्णे।।	</td><td>	6-20-3a<br>6-20-3b<br>6-20-3c<br>6-20-3d	
</td></tr>
				
<tr><td>
	उभे सेने बृहत्यौ भीमरूपे<br>तथैवोभे भारत दुर्विषह्ये ।<br>तथैवोभे स्वर्गजयाय सृष्टे<br>तथैवोभे सत्पुरुषोपजुष्टे ।।	</td><td>	6-20-4a<br>6-20-4b<br>6-20-4c<br>6-20-4d	
</td></tr>
				
<tr><td>
	पश्चान्मुखाः कुरवो धार्तराष्ट्राः<br>स्थिताः पार्थाः प्राङ्मुखा योत्स्यमानाः ।<br>दैत्येन्द्रसेनेव च कौरवाणां<br>देवेन्द्रसेनेव च पाण्डवानाम् ।।	</td><td>	6-20-5a<br>6-20-5b<br>6-20-5c<br>6-20-5d	
</td></tr>		
				
<tr><td>
	शीतो वायुः पृष्ठतः पाण्डवानां<br>धार्तराष्ट्राञ्श्वापदा व्याहरन्त ।<br>गजेन्द्राणां मदगन्धांश्च तीव्रा-<br>न्न सेहिरे तव पुत्रस्य नागाः ।।	</td><td>	6-20-6a<br>6-20-6b<br>6-20-6c<br>6-20-6d	
</td></tr>
				
<tr><td>
	दुर्योधनो हस्तिनं पद्मवर्णं<br>सुवर्णकक्षं जालवन्तं प्रभिन्नम् ।<br>समास्थितो मध्यगतः कुरूणां<br>संस्तूयमानो बन्दिभिर्मागधैश्च ।।	</td><td>	6-20-7a<br>6-20-7b<br>6-20-7c<br>6-20-7d	
</td></tr>
				
<tr><td>
	चन्द्रप्रभं श्वेतमथातपत्रं<br>सौवर्णस्रग्भ्राजति चोत्तमाङ्गे ।<br>तं सर्वतः शकुनिः पार्वतीयैः<br>सार्धं गान्धारैर्याति गान्धारराजः ।।	</td><td>	6-20-8a<br>6-20-8b<br>6-20-8c<br>6-20-8d	
</td></tr>
				
<tr><td>
	भीष्मोऽग्रतः सर्वसैन्यस्य वृद्धः<br>श्वेतच्छत्रः श्वेतधनुः सखङ्गः ।<br>श्वेतोष्णीषः पाण्डुरेण ध्वजेन<br>श्वेतैरश्वैः श्वेतशैलप्रकाशैः ।।	</td><td>	6-20-9a<br>6-20-9b<br>6-20-9c<br>6-20-9d	
</td></tr>
				
<tr><td>
	तस्य सैन्ये धार्तराष्ट्राश्च सर्वे<br>बाह्लीकानामेकदेशः शलश्च।<br>ये चाम्बष्ठाः क्षत्रिया ये च सिन्धो-<br>स्तथा सौवीराः पञ्चनदाश्च शूराः ।।	</td><td>	6-20-10a<br>6-20-10b<br>6-20-10c<br>6-20-10d	
</td></tr>
				
<tr><td>
	शोणैर्हयै रुक्मरथो महात्मा<br>द्रोणो धनुष्पाणिरदीनसत्वः ।<br>आप्तो गुरुः प्रथितः सर्वराज्ञां<br>पश्चाच्चमूमिन्द्र इवाभियाति ।।	</td><td>	6-20-11a<br>6-20-11b<br>6-20-11c<br>6-20-11d	
</td></tr>
				
<tr><td>
	वार्धक्षत्रिः सर्वसैन्यस्य मध्ये<br>भूरिश्रवाः पुरुमित्रो जयश्च।<br>साल्वा मत्स्याः केकयाश्चेति सर्वे<br>गजानीकैर्भ्रातरो योत्स्यमानाः ।।	</td><td>	6-20-12a<br>6-20-12b<br>6-20-12c<br>6-20-12d	
</td></tr>
		
<tr><td>
	शारद्वतश्चोत्तरधूर्महात्मा<br>महेष्वासो गौतमश्चित्रयोधी।<br>शकैः किरातैर्यवनैः पह्लवैश्च<br>सार्धं चमूमुत्तरतोऽभियाति।।	</td><td>	6-20-13a<br>6-20-13b<br>6-20-13c<br>6-20-13d	
</td></tr>
				
<tr><td>
	महारथैर्वष्णिभोजैः सुगुप्तं<br>सुराष्ट्रकैर्विदितैरात्तशस्त्रैः ।<br>बृहद्बलं कृतवर्माभिगुप्तं<br>बलं त्वदीयं दक्षिणेनाभियाति ।।	</td><td>	6-20-14a<br>6-20-14b<br>6-20-14c<br>6-20-14d	
</td></tr>
				
<tr><td>
	संशप्तकानामयुतं रथानां<br>मृत्युर्जयो वार्जुनस्येति सृष्टाः।<br>येनार्जुनस्तेन राजन्कृतास्त्राः<br>प्रयातारस्ते त्रिगर्ताश्च शूराः ।।	</td><td>	6-20-15a<br>6-20-15b<br>6-20-15c<br>6-20-15d	
</td></tr>
				
<tr><td>
	साग्रं शतसहस्रं तु नागानां तव भारत ।<br>नागेनागे रथशतं शतमश्वा रथेरथे ।।	</td><td>	6-20-16a<br>6-20-16b	
</td></tr>
				
<tr><td>
	अश्वेऽश्वे दश धानुष्का धानुष्के शत चर्मिणः।<br>एवं व्यूढान्यनीकानि भीष्मेण तव भारत ।।	</td><td>	6-20-17a<br>6-20-17b	
</td></tr>
				
<tr><td>
	संव्यूह्य मानुषं व्यूहं दैवं गान्धर्वमासुरम्।<br>दिवसेदिवसे प्राप्ते भीष्मः शान्तनवोऽग्रणीः ।।	</td><td>	6-20-18a<br>6-20-18b	
</td></tr>
				
<tr><td>
	महारथौघविपुलः समुद्र इव घोषवान्।<br>भीष्मेण धार्तराष्ट्राणां व्यूहः प्रत्यङ्मुखो युधि ।।	</td><td>	6-20-19a<br>6-20-19b	
</td></tr>
				
<tr><td>
	अनन्तरूपा ध्वजिनी नरेन्द्र<br>भीमा त्वदीया न तु पाण्डवानाम्।<br>तां चैव मन्ये बृहतीं दुष्प्रघर्षां<br>यस्या नेता केशवश्चार्जुनश्च ।।	</td><td>	6-20-20a<br>6-20-20b<br>6-20-20c<br>6-20-20d	
</td></tr>
<tr><td>
	।। इति श्रीमन्महाभारते भीष्मपर्वणि <br>भगवद्गीतापर्वणि विंशोऽध्यायः ।।	</td><td>		
</td></tr>
</tbody>