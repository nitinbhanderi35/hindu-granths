				
<tbody><tr><td>
	<b>धृतराष्ट्र उवाच।</b>	</td><td>	6-120-1x	
</td></tr>
				
<tr><td>
	कथमासंस्तदा योधा हीना भीष्मेण सञ्जय ।<br>बलिना देवकल्पेन कौमारब्रह्मचारिणा ।।	</td><td>	6-120-1a<br>6-120-1b	
</td></tr>
				
<tr><td>
	तदैव निहतान्मन्ये कुरूनन्यांश्च पाण्डवैः ।<br>न प्राहरद्यदा भीष्मो घृणित्वाद्द्रुपदात्मजम् ।।	</td><td>	6-120-2a<br>6-120-2b	
</td></tr>
				
<tr><td>
	ततो दुःखतरं मन्ये किमन्यत्प्रभविष्यति ।<br>अद्यैव निहतं श्रुत्वा पितरं मम दुर्मतेः ।।	</td><td>	6-120-3a<br>6-120-3b	
</td></tr>
				
<tr><td>
	अश्मसारमयं नूनं हृदयं मम सञ्जय ।<br>श्रुत्वा विनिहतं भीष्मं शतधा यन्न दीर्यते ।।	</td><td>	6-120-4a<br>6-120-4b	
</td></tr>
				
<tr><td>
	यदन्यन्निहतेनाजौ भीष्मेण जयमिच्छता ।<br>चेष्टितं कुरुसिंहेन तन्मे कथय सुव्रत ।।	</td><td>	6-120-5a<br>6-120-5b	
</td></tr>
				
<tr><td>
	पुनःपुनर्न मृष्यामि हतं देवव्रतं रणे।<br>न हतो जामदग्न्येन दिव्यैरस्त्रैश्च यः पुरा ।।	</td><td>	6-120-6a<br>6-120-6b	
</td></tr>
<tr><td>
	स हतो द्रौपदेयेन पाञ्चाल्येन शिखण्डिना ।	</td><td>	6-120-7a	
</td></tr>
<tr><td>
	<b>सञ्जय उवाच।</b>	</td><td>	6-120-7x	
</td></tr>
<tr><td>
	सायाह्ने न्यपतद्भूमौ धार्तराष्ट्रान्विषादयन् ।।	</td><td>	6-120-7b	
</td></tr>
				
<tr><td>
	पाञ्चालान्हर्षयंश्चैव भीष्मः कुरुपितामहः ।<br>स शेते शरतल्पस्थो मेदिनीमस्पृशंस्तदा ।।	</td><td>	6-120-8a<br>6-120-8b	
</td></tr>
				
<tr><td>
	भीष्मो रथात्प्रपतितः संछिन्नो बहुभिः शरैः ।<br>हाहेति तुमुलः शब्दो भूतानां समपद्यत ।।	</td><td>	6-120-9a<br>6-120-9b	
</td></tr>
				
<tr><td>
	सीमावृक्षे निपतिते कुरूणां समितिंजये ।<br>सेनयोरुभयो राजन्क्षत्रियान्भयमाविशत् ।।	</td><td>	6-120-10a<br>6-120-10b	
</td></tr>
				
<tr><td>
	भीष्मं शान्तनवं दृष्ट्वा विशीर्णकवचध्वजम् ।<br>कुरवः पर्यवर्तन्त पाण्डवाश्च विशांपते ।।	</td><td>	6-120-11a<br>6-120-11b	
</td></tr>
				
<tr><td>
	खं तमःसंवृतमभूदासीद्भानुर्गतप्रभः ।<br>ररास पृथिवी चैव भीष्मे शान्तनवे हते ।।	</td><td>	6-120-12a<br>6-120-12b	
</td></tr>
				
<tr><td>
	अयं ब्रह्मविदां श्रेष्ठो गतिर्ब्रह्मविदां सदा।<br>इत्यभाषन्त भूतानि शयानं पुरुषर्षभम् ।।	</td><td>	6-120-13a<br>6-120-13b	
</td></tr>
				
<tr><td>
	अयं पितरमाज्ञाय कामार्तं शन्तनुं पुरा ।<br>ऊर्ध्वरेतसमात्मानं चकार पुरुषर्षभः ।।	</td><td>	6-120-14a<br>6-120-14b	
</td></tr>
				
<tr><td>
	इति स्म शरतल्पस्थं भरतानां पितामहम् ।<br>ऋषयस्त्वभ्यभाषन्त सहिताः सिद्धचारणैः ।।	</td><td>	6-120-15a<br>6-120-15b	
</td></tr>
				
<tr><td>
	हते शान्तनवे भीष्मे भरतानां पितामहे ।<br>न किंचित्प्रत्यपद्यन्त पुत्रास्तव हि मारिष ।।	</td><td>	6-120-16a<br>6-120-16b	
</td></tr>
				
<tr><td>
	विषण्णवदनाश्चासन्हतश्रीकाश्च भारत ।<br>अतिष्ठन्व्रीडिताश्चैव ह्रिया युक्ता ह्यधोमुखाः ।।	</td><td>	6-120-17a<br>6-120-17b	
</td></tr>
				
<tr><td>
	पाण्डवाश्च जयं लब्ध्वा संग्रामशिरसि स्थिताः ।<br>सर्वे दध्युर्महाशङ्खान्हेमजालपरिष्कृतान् ।।	</td><td>	6-120-18a<br>6-120-18b	
</td></tr>
				
<tr><td>
	हर्षात्तूर्यसहस्रेषु वाद्यमानेषु चानघ ।<br>अपश्याम महाराज भीमसेनं महाबलम् ।।	</td><td>	6-120-19a<br>6-120-19b	
</td></tr>
				
<tr><td>
	विक्रीडमानं कौन्तेयं हर्षेण महता युतम्।<br>निहत्य तरसा शत्रुं महाबलसमन्वितम् ।।	</td><td>	6-120-20a<br>6-120-20b	
</td></tr>
				
<tr><td>
	संमोहश्चापि तुमुलः कुरूणामभवत्ततः ।<br>कर्णदुर्योधनौ चापि निःश्वसेतां मुहुर्मुहुः ।।	</td><td>	6-120-21a<br>6-120-21b	
</td></tr>
				
<tr><td>
	तथा निपातिते भीष्मे कौरवाणां पितामहे ।<br>हाहाभूतमभूत्सर्वं निर्मर्यादमवर्तत ।।	</td><td>	6-120-22a<br>6-120-22b	
</td></tr>
				
<tr><td>
	दृष्ट्वा च पतितं भीष्मं पुत्रो दुःशासनस्तव।<br>उत्तमं जवमास्थाय द्रोणानीकभुपाद्रवत् ।।	</td><td>	6-120-23a<br>6-120-23b	
</td></tr>
				
<tr><td>
	भ्रात्रा प्रस्थापितो वीरः स्वेनानीकेन दंशितः।<br>प्रययौ पुरुषव्याघ्रः स्वसैन्यमभिहर्षयन् ।।	</td><td>	6-120-24a<br>6-120-24b	
</td></tr>
				
<tr><td>
	तमायान्तमभिप्रेक्ष्य कुरवः पर्यवारयन्।<br>दुःशासनं महाराज किमयं वक्ष्यतीति च ।।	</td><td>	6-120-25a<br>6-120-25b	
</td></tr>
				
<tr><td>
	ततो द्रोणाय निहतं भीष्ममाचष्ट कौरवः ।<br>द्रोणस्तदाऽप्रियं श्रुत्वा मुमोह भरतर्षभ ।।	</td><td>	6-120-26a<br>6-120-26b	
</td></tr>
				
<tr><td>
	स संज्ञामुपलभ्याशु भारद्वाजः प्रतापवान् ।<br>निवारयामास तदा स्वान्यनीकानि मारिष ।।	</td><td>	6-120-27a<br>6-120-27b	
</td></tr>
				
<tr><td>
	विनिवृत्तान्कुरून्दृष्ट्वा पाण्डवापि स्वसैनिकान्।<br>रथैः शीघ्राश्वसंयुक्तैः समन्तात्पर्यवारयन् ।।	</td><td>	6-120-28a<br>6-120-28b	
</td></tr>
				
<tr><td>
	निवृत्तेषु च सैन्येषु पारम्पर्येण सर्वशः ।<br>निर्मुक्तकवचाः सर्वे भीष्ममीयुर्नराधिपाः ।।	</td><td>	6-120-29a<br>6-120-29b	
</td></tr>
				
<tr><td>
	व्युपरम्य ततो युद्धाद्योधाः शतसहस्रशः ।<br>उपतस्थुर्महात्मानं प्रजापतिमिवामराः ।।	</td><td>	6-120-30a<br>6-120-30b	
</td></tr>
				
<tr><td>
	ते तु भीष्मं समासाद्य शयानं भरतर्षभम् ।<br>अभिवाद्यावतिष्ठन्त पाण्डवाः कुरुभिः सह ।।	</td><td>	6-120-31a<br>6-120-31b	
</td></tr>
				
<tr><td>
	अथ पाण्डून्कुरूंश्चैव प्रणिपत्याग्रतः स्थितान् ।<br>अभ्यभाषत धर्मात्मा भीष्मः शान्तनवस्तदा ।।	</td><td>	6-120-32a<br>6-120-32b	
</td></tr>
				
<tr><td>
	स्वागतं वो महाभागाः स्वागतं वो महारथाः ।<br>तुष्यामि दर्शनाच्चाहं युष्माकममरोपमाः ।।	</td><td>	6-120-33a<br>6-120-33b	
</td></tr>
				
				
<tr><td>
	अभिनन्द्य स तानेवं शिरसा लम्बताऽब्रवीत् ।<br>`परपार्श्वे तव सुतान्स्थितानुद्वीक्ष्य भारत।'<br>शिरो मे लम्बतेऽत्यर्थमुपधानं प्रदीयताम् ।।	</td><td>	6-120-34a<br>6-120-34b<br>6-120-34c	
</td></tr>
				
<tr><td>
	ततो नृपाः समाजह्रुस्तनूनि च मृदूनि च ।<br>उपधानानि मुख्यानि नैच्छत्तानि पितामहः ।।	</td><td>	6-120-35a<br>6-120-35b	
</td></tr>
				
<tr><td>
	अथाब्रवीन्नरव्याघ्रः प्रसहन्निव तान्नृपान् ।<br>नैतानि वीरशय्यासु युक्तरूपाणि पार्थिवाः ।।	</td><td>	6-120-36a<br>6-120-36b	
</td></tr>
				
<tr><td>
	ततो वीक्ष्य नरश्रेष्ठमभ्यभाषत पाण्डवम् ।<br>धनञ्जयं दीर्घबाहुं सर्वलोकमहारथम् ।।	</td><td>	6-120-37a<br>6-120-37b	
</td></tr>
				
<tr><td>
	धनञ्जय महाबाहो शिरो मे तात लम्बते।<br>दीयतामुपधानं वै यद्युक्तमिह मन्यसे ।।	</td><td>	6-120-38a<br>6-120-38b	
</td></tr>
<tr><td>
	<b>सञ्जय उवाच।</b>	</td><td>	6-120-39x	
</td></tr>
				
<tr><td>
	समारोप्य महच्चापमभिवाद्य पितामहम्।<br>नेत्राभ्यामश्रुपूर्णाभ्यामिदं वचनमब्रवीत् ।।	</td><td>	6-120-39a<br>6-120-39b	
</td></tr>
				
<tr><td>
	आज्ञापय कुरुश्रेष्ठ सर्वशस्त्रभृतां वर।<br>प्रेष्योऽहं तव दुर्धर्ष क्रियतां किं पितामह ।।	</td><td>	6-120-40a<br>6-120-40b	
</td></tr>
				
				
<tr><td>
	तमब्रवीच्छान्तनवः शिरो मे तात लम्बते ।<br>`दीयतामुपधानं मे यद्युक्तमिह मन्यसे'<br>उपधानं कुरुश्रेष्ठ उपधेहि ममार्जुन ।।	</td><td>	6-120-41a<br>6-120-41b<br>6-120-41c	
</td></tr>
				
<tr><td>
	वीरशय्यानुरूपं वै शीघ्रं वीर प्रयच्छ मे ।<br>त्वं हि पार्थ समर्थो वै श्रेष्ठः सर्वधनुष्मताम् ।।	</td><td>	6-120-42a<br>6-120-42b	
</td></tr>
				
<tr><td>
	क्षत्रधर्मस्य वेत्ता च बुद्धिसत्वगुणान्वितः ।<br>फल्गुनोऽपि तथेत्युक्त्वा व्यवसायं परंजयः ।।	</td><td>	6-120-43a<br>6-120-43b	
</td></tr>
				
<tr><td>
	गृह्यानुमन्त्र्य गाण्डीवं शरान्सन्नतपर्वणः ।<br>अनुमान्य महात्मानं भरतानां महारथम् ।।	</td><td>	6-120-44a<br>6-120-44b	
</td></tr>
				
<tr><td>
	त्रिभिस्तीक्ष्णैर्महावेगैरुदगृह्णाच्छिरः शरैः ।<br>अभिप्राये तु विदिते धर्मात्मा स्वयसाचिना ।।	</td><td>	6-120-45a<br>6-120-45b	
</td></tr>
				
<tr><td>
	अतुष्यद्भरतश्रेष्ठो भीष्मो धर्मार्थतत्त्ववित् ।<br>उपधानेन दत्तेन प्रत्यनन्दद्धनञ्जयम् ।।	</td><td>	6-120-46a<br>6-120-46b	
</td></tr>
				
<tr><td>
	प्राह सर्वान्समुद्वीक्ष्य भरतान्भारतं प्रति।<br>कुन्तीपुत्रं युधां श्रेष्ठं सुहृदां प्रीतिवर्धनम् ।।	</td><td>	6-120-47a<br>6-120-47b	
</td></tr>
				
<tr><td>
	शयनस्यानुरूपं मे पाण्डवोपहितं त्वया।<br>यद्यन्यथा प्रपद्येथाः शपेयं त्वामहं पुरा ।।	</td><td>	6-120-48a<br>6-120-48b	
</td></tr>
				
<tr><td>
	एवमेव महाबाहो धर्मेषु परितिष्ठता।<br>स्वप्तव्यं क्षत्रियेणाजौ शरतल्पगतेन वै ।।	</td><td>	6-120-49a<br>6-120-49b	
</td></tr>
				
<tr><td>
	एवमुक्त्वा तु बीभत्सुं सर्वांस्तानब्रवीद्वचः ।<br>राज्ञश्च राजपुत्रांश्च पाण्डवैरभिसंवृतान् ।।	</td><td>	6-120-50a<br>6-120-50b	
</td></tr>
				
<tr><td>
	पश्यध्वमुपधानं मे पाणडवेनाभिसन्धितम् ।<br>शयेयमस्यां शय्यायां यावदावर्तनं रवेः ।।	</td><td>	6-120-51a<br>6-120-51b	
</td></tr>
				
<tr><td>
	ये तदा धारयिष्यन्ति ते च प्रेक्ष्यन्ति मां नृपाः।<br>दिशं वैश्रवणाक्रान्तां यदा गन्ता दिवाकरः ।।	</td><td>	6-120-52a<br>6-120-52b	
</td></tr>
				
<tr><td>
	नूनं सप्ताश्वयुक्तेन रथेनोत्तमतेजसा ।<br>रक्ष्येऽहं वै मम प्राणान्सुहृदः सुप्रियानिव ।।	</td><td>	6-120-53a<br>6-120-53b	
</td></tr>
				
				
<tr><td>
	परिखाः खन्यतामत्र ममावसदने नृपाः ।<br>उपासिष्ये विवस्वन्तमेवं शरशताचितः ।<br>उपारमध्वं संग्रामाद्वैरमुत्सृज्य पार्थिवाः ।।	</td><td>	6-120-54a<br>6-120-54b<br>6-120-54c	
</td></tr>
<tr><td>
	<b>स?ञ्जय उवाच।</b>	</td><td>	6-120-55x	
</td></tr>
				
<tr><td>
	उपातिष्ठन्नथो वैद्याः शल्योद्धरणकोविदाः।<br>सर्वोपकरणैर्युक्ताः कुशलैः साधुशिक्षिताः ।।	</td><td>	6-120-55a<br>6-120-55b	
</td></tr>
				
<tr><td>
	तान्दृष्ट्वा जाह्नवीपुत्रः प्रोवाच तनयं तव ।<br>दत्तदेया विसृज्यन्तां पूजयित्वा चिकित्सकाः ।।	</td><td>	6-120-56a<br>6-120-56b	
</td></tr>
				
<tr><td>
	एवंगते मयेदानीं वैद्यैः कार्यमिहास्ति किम्।<br>क्षत्रधर्मे प्रशस्तां हि प्राप्तोऽस्मि परमां गतिम् ।।	</td><td>	6-120-57a<br>6-120-57b	
</td></tr>
				
<tr><td>
	नैष धर्मो महीपालाः शरतल्पगतस्य मे ।<br>एभिरेव शरैश्चाहं दग्धव्योऽग्नौ नराधिपाः ।।	</td><td>	6-120-58a<br>6-120-58b	
</td></tr>
				
<tr><td>
	तच्छ्रुत्वा वचनं तस्य पुत्रो दुर्योधनस्तव।<br>वैद्यान्विसर्जयामास पूजयित्वा यथार्हतः ।।	</td><td>	6-120-59a<br>6-120-59b	
</td></tr>
				
<tr><td>
	ततस्ते विस्मयं जग्मुर्नानाजनपदेश्वराः ।<br>स्थितिं धर्मे परां दृष्ट्वा भीष्मस्यामिततेजसः ।।	</td><td>	6-120-60a<br>6-120-60b	
</td></tr>
				
<tr><td>
	उपधानं ततो दत्त्वा पितुस्ते मनुजेश्वराः ।<br>सहिताः पाण्डवाः सर्वे कुरवश्च महारथाः ।।	</td><td>	6-120-61a<br>6-120-61b	
</td></tr>
<tr><td>
	उपगम्य महात्मानं शयानं शयने शुभे ।।	</td><td>	6-120-62a	
</td></tr>
				
<tr><td>
	तेऽभिवाद्य ततो भीष्मं कृत्वा च त्रिःप्रदक्षिणम्।<br>विधाय रक्षां भीष्मस्य सर्व एव समन्ततः ।।	</td><td>	6-120-63a<br>6-120-63b	
</td></tr>
				
<tr><td>
	वीराः स्वशिबिराण्येव ध्यायन्तः परमातुराः ।<br>निवेशायाभ्युपागच्छन्सायाह्ने रुधिरोक्षिताः ।।	</td><td>	6-120-64a<br>6-120-64b	
</td></tr>
				
<tr><td>
	निविष्टान्पाण्डवांश्चैव प्रीयमाणान्महारथान् ।<br>भीष्मस्य पतनं दृष्ट्वा उपगम्य महाबलः ।।	</td><td>	6-120-65a<br>6-120-65b	
</td></tr>
				
<tr><td>
	उवाच माधवः काले धर्मपुत्रं युधिष्ठिरम् ।<br>दिष्ट्या जयसि कौरव्य दिष्ट्या भीष्मो निपातितः ।।	</td><td>	6-120-66a<br>6-120-66b	
</td></tr>
				
<tr><td>
	अवध्यो मानुषैरेव सत्यसन्धो महारथः ।<br>अथवा दैवतैः सार्धं सर्वशास्त्रस्य पारगः ।।	</td><td>	6-120-67a<br>6-120-67b	
</td></tr>
<tr><td>
	त्वां तु चक्षुर्हणं प्राप्य दग्धो घोरेण चक्षुष ।	</td><td>	6-120-68a	
</td></tr>
<tr><td>
	<b>सञ्जय उवाच।</b>	</td><td>	6-120-68x	
</td></tr>
<tr><td>
	एवमुक्तो धर्मराजः प्रत्युवाच जनार्दनम् ।।	</td><td>	6-120-68b	
</td></tr>
				
<tr><td>
	तव प्रसादाद्विजयः क्रोधात्तव पराजयः ।<br>त्वं हि नः शरणं कृष्ण भक्तानामभयंकरः ।।	</td><td>	6-120-69a<br>6-120-69b	
</td></tr>
				
<tr><td>
	अनाश्चर्यो जयस्तेषां येषां त्वमसि केशव ।<br>रक्षिता समरे नित्यं नित्यं चापि हिते रतः ।।	</td><td>	6-120-70a<br>6-120-70b	
</td></tr>
<tr><td>
	सर्वथा त्वां समासाद्य नाश्चर्यमिति मे मतिः।	</td><td>	6-120-71a	
</td></tr>
<tr><td>
	<b>सञ्जय उवाच।</b>	</td><td>	6-120-71x	
</td></tr>
				
<tr><td>
	एवमुक्तः प्रत्युवाच स्मयमानो जनार्दनः।<br>तवैवैतद्युक्तरूपं वचनं पार्थिवोत्तम ।।	</td><td>	6-120-71b<br>6-120-71c	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि <br>दशमदिवसे विंशत्यधिकशततमोऽध्यायः ।।	</td><td>		
</td></tr>
</tbody>