				
				
<tbody><tr><td>
	ततो भूरिश्रवा राजन्सात्यकिं नवभिः शरैः।<br>प्राविध्यद्भृशसंक्रुद्धस्तोत्रैरिव महाद्विपम् ।।	</td><td>	6-64-1a<br>6-64-1b	
</td></tr>
				
<tr><td>
	कौरवं सात्यकिश्चैव शरैः सन्नतपर्वभिः।<br>अवारयदमेयात्मा सर्वलोकस्य पश्यतः।।	</td><td>	6-64-2a<br>6-64-2b	
</td></tr>
				
<tr><td>
	ततो दुर्योधनो राजा सोदर्यैः परिवारितः।<br>सोमदत्तिं रणे यत्तः समन्तात्पर्यवारयत् ।।	</td><td>	6-64-3a<br>6-64-3b	
</td></tr>
				
<tr><td>
	तं चैव पाण्डवाः सर्वे सात्यकिं रभसं रणे।<br>परिवार्य स्थिताः सङ्ख्ये समन्तात्सुमहौजसः ।।	</td><td>	6-64-4a<br>6-64-4b	
</td></tr>
				
<tr><td>
	भीमसेनस्तु संक्रुद्धो गजामुद्यम्य भारत ।<br>दुर्योधनमुखान्सर्वान्पुत्रांस्ते पर्यवारयत् ।।	</td><td>	6-64-5a<br>6-64-5b	
</td></tr>
				
<tr><td>
	रथैरनेकसाहस्रैः क्रोधामर्षसमन्वितः ।<br>नन्दकस्तव पुत्रस्तु भीमसेनं महाबलम् ।।	</td><td>	6-64-6a<br>6-64-6b	
</td></tr>
				
<tr><td>
	विव्याध विशिखैः षड्भिः कङ्कपत्रैः शिलाशितैः ।<br>दुर्योधनस्तदा राजन्भीमसेनं महारथम् ।।	</td><td>	6-64-7a<br>6-64-7b	
</td></tr>
				
<tr><td>
	आजघानोरसि क्रुद्धो मार्गणैर्नवभिः शितैः ।<br>ततो भीमो महाबाहुः स्वरथं सुमहाबलः ।।	</td><td>	6-64-8a<br>6-64-8b	
</td></tr>
				
<tr><td>
	आरुरोह रथश्रेष्ठं विशोकं चेदमब्रवीत् ।<br>एते महारथाः शूरा धार्तराष्ट्राः समागताः ।।	</td><td>	6-64-9a<br>6-64-9b	
</td></tr>
				
<tr><td>
	मामेव भृशसंक्रुद्धा हन्तुमभ्युद्यता युधि।<br>मनोरथद्रुमोऽस्माकं चिन्तितो बहुवार्षिकः ।।	</td><td>	6-64-10a<br>6-64-10b	
</td></tr>
				
<tr><td>
	सफलः सूत चाद्येह योऽहं पश्यामि सोदरान्।<br>यत्राशोकसमुत्क्षिप्ता रेणवो रथनेमिभिः ।।	</td><td>	6-64-11a<br>6-64-11b	
</td></tr>
				
<tr><td>
	प्रयास्यन्त्यन्तरिक्षं हि शरबृन्दैर्दिगन्तरे ।<br>तत्र तिष्ठति सन्नद्धः स्वयं राजा सुयोधनः ।।	</td><td>	6-64-12a<br>6-64-12b	
</td></tr>
				
<tr><td>
	भ्रातरश्चास्य सन्नद्धाः कुलपुत्रा मदोत्कटाः ।<br>एतानद्य हनिष्यामि पश्यतस्ते न संशयः ।।	</td><td>	6-64-13a<br>6-64-13b	
</td></tr>
				
<tr><td>
	तस्मान्ममाश्वान्संग्रमे यत्तः संयच्छ सारथे।<br>एवमुक्त्वा ततः पार्थस्तव पुत्रं विशांपते ।।	</td><td>	6-64-14a<br>6-64-14b	
</td></tr>
				
<tr><td>
	विव्याध निशितैस्तीक्ष्णैः शरैः कनकभूषणैः।<br>नन्दकं च त्रिभिर्भाणैरभ्यविध्यत्स्तनान्तरे ।।	</td><td>	6-64-15a<br>6-64-15b	
</td></tr>
				
<tr><td>
	तं तु दुर्योधनः षष्ट्या विद्ध्वा भीमं महाबलम्।<br>त्रिभिरन्यैः सुनिशितैर्विशोकं प्रत्यविध्यत ।।	</td><td>	6-64-16a<br>6-64-16b	
</td></tr>
				
<tr><td>
	भिमस्य च रणे राजन्धनुश्चिच्छेद भासुरम् ।<br>मुष्टिदेशे भृशं तीक्ष्णौस्त्रिभिर्भल्लैर्हसन्निव ।।	</td><td>	6-64-17a<br>6-64-17b	
</td></tr>
				
<tr><td>
	समरे प्रेक्ष्य यन्तारं विशोकं तु वृकोदरः ।<br>पीडितं विशिखैस्तीक्ष्णैस्तव पुत्रेण धन्विना ।।	</td><td>	6-64-18a<br>6-64-18b	
</td></tr>
				
<tr><td>
	अमृष्यमाणः संरब्धो धनुर्दिव्यं परामृशम् ।<br>पुत्रस्य ते महाराज वधार्थं भरतर्षभ ।।	</td><td>	6-64-19a<br>6-64-19b	
</td></tr>
				
<tr><td>
	समादधत्सुसंक्रुद्धः क्षुरप्रं रोमवाहिनम् ।<br>तेन चिच्छेद नृपतेर्भीमः कार्मुकमुत्तमम् ।।	</td><td>	6-64-20a<br>6-64-20b	
</td></tr>
				
<tr><td>
	सोऽपविद्ध्य धनुश्छिन्नं पुत्रस्ते क्रोधमूर्च्छितः ।<br>अन्यत्कार्मुकमादत्त सत्वरं वेगवत्तरम् ।।	</td><td>	6-64-21a<br>6-64-21b	
</td></tr>
				
<tr><td>
	संदधे विशिखं घोर कालमृत्युसमप्रभम् ।<br>तेनाजघान संक्रुद्धो भीमसेनं स्तनान्तरे ।।	</td><td>	6-64-22a<br>6-64-22b	
</td></tr>
				
<tr><td>
	स गाढविद्धो व्यथितः स्यान्दनोपस्थ आविशत्।<br>स निषण्णो रथोपस्थे मूर्च्छामभिजगाम ह ।।	</td><td>	6-64-23a<br>6-64-23b	
</td></tr>
				
<tr><td>
	तं दृष्ट्वा व्यथितं भीममभिमन्युपुरोगमाः ।<br>नामृष्यन्त महेष्वासाः पाण्डवानां महारथः ।।	</td><td>	6-64-24a<br>6-64-24b	
</td></tr>
				
<tr><td>
	ततस्तु तुमुलां वृष्टिं शस्त्राणां तिग्मतेजसाम् ।<br>पातयामासुरव्यग्राः पुत्रस्य तव मूर्धनि ।।	</td><td>	6-64-25a<br>6-64-25b	
</td></tr>
				
<tr><td>
	प्रतिलभ्य ततः संज्ञां भीमसेनो महाबलः ।<br>दुर्योधनं त्रिभिर्विद्ध्वा पुनर्विव्याध पञ्चभिः ।।	</td><td>	6-64-26a<br>6-64-26b	
</td></tr>
				
<tr><td>
	शल्यं च पञ्चविंशत्या शरैर्विव्याध पाण्डवः।<br>रुक्मपुङ्खैर्महेष्वासः स विद्धो व्यपयाद्रणात् ।।	</td><td>	6-64-27a<br>6-64-27b	
</td></tr>
				
<tr><td>
	प्रत्युद्ययुस्ततो भीमं तव पुत्राश्चतुर्दश ।<br>सेनापतिः सुषेणश्च जलसन्धः सुलोचनः ।।	</td><td>	6-64-28a<br>6-64-28b	
</td></tr>
				
<tr><td>
	उद्रो भीमरथो भीमो वीरबाहुरलोलुपः ।<br>दुर्मुखो दुष्प्रधर्षश्च विवित्सुर्विकटः समः ।।	</td><td>	6-64-29a<br>6-64-29b	
</td></tr>
				
<tr><td>
	विसृजन्तो बहून्बाणान्क्रोधसंरक्तलोचनाः ।<br>भीमसेनमभिद्रुत्य विव्यधुः सहिता भृशम् ।।	</td><td>	6-64-30a<br>6-64-30b	
</td></tr>
				
<tr><td>
	पुत्रांस्तु तव संप्रेक्ष्य भीमसेनो महाबलः ।<br>सृक्किणी विलिहन्वीरः पशुमध्ये यथा वृकः ।।	</td><td>	6-64-31a<br>6-64-31b	
</td></tr>
				
<tr><td>
	अभिपत्य महाबाहुर्गरुत्मानिव वेगितः।<br>सेनापतेः क्षुरप्रेण शिरश्चिच्छेद पाण्डवः ।।	</td><td>	6-64-32a<br>6-64-32b	
</td></tr>
				
<tr><td>
	संप्रहस्य च हृष्टात्मा त्रिभिर्बाणैर्महाभुजः ।<br>जलसन्धं विनिर्भिद्य सोऽनयद्यमसादनम् ।।	</td><td>	6-64-33a<br>6-64-33b	
</td></tr>
				
<tr><td>
	सुषेणं च ततो हत्वा प्रेषयामास मृत्यवे।<br>उग्रस्य सशिरस्त्राणं शिरश्चन्द्रोपमं भुवि ।।	</td><td>	6-64-34a<br>6-64-34b	
</td></tr>
				
<tr><td>
	पातयामास भल्लेन कुण्डलाभ्यां विभूषितम्।<br>वीरबाहुं च सप्तत्या साश्वकेतुं ससारथिम् ।।	</td><td>	6-64-35a<br>6-64-35b	
</td></tr>
				
<tr><td>
	निनाय समरे वीरः परलोकाय पाण्डवः।<br>भीमं भीमरथं चोभौ भीमसेनो हसन्निव ।।	</td><td>	6-64-36a<br>6-64-36b	
</td></tr>
				
<tr><td>
	पुत्रौ ते दुर्मदौ राजन्ननयद्यमसादनम् ।<br>ततः सुलोचनं भीमः क्षुरप्रेण महामृधे ।।	</td><td>	6-64-37a<br>6-64-37b	
</td></tr>
				
<tr><td>
	मिषतां सर्वसैन्यानामनयद्यमसादनम्।<br>पुत्रास्तु तव तं दृष्ट्वा भीमसेनपराक्रमम् ।।	</td><td>	6-64-38a<br>6-64-38b	
</td></tr>
				
<tr><td>
	शेषा येऽन्येऽभवंस्तत्र ते भीमस्य भयार्दिताः।<br>विप्रद्रुता दिशो राजन्वध्यमाना महात्मना ।।	</td><td>	6-64-39a<br>6-64-39b	
</td></tr>
				
<tr><td>
	ततोऽब्रवीच्छान्तनवः सर्वानेव महारथान्।<br>एष भीमो रणे क्रुद्धो धार्तराष्ट्रान्महारथान् ।।	</td><td>	6-64-40a<br>6-64-40b	
</td></tr>
				
<tr><td>
	यथा प्राग्र्यान्यथा ज्येष्ठान्यथा शूरांश्च संगतान्।<br>निपातयत्युग्रधन्वा तं प्रगृह्णीत माचिरम् ।।	</td><td>	6-64-41a<br>6-64-41b	
</td></tr>
				
<tr><td>
	एवमुक्त्वा ततः सर्वे धार्तराष्ट्रस्य सैनिकाः।<br>अभ्यद्रवन्त संक्रुद्धा भीमसेनं महाबलम् ।।	</td><td>	6-64-42a<br>6-64-42b	
</td></tr>
				
<tr><td>
	भगदत्तः प्रभिन्नेन कुञ्जरेण विशांपते ।<br>अभ्ययात्सहसा तत्रयत्र भीमो व्यवस्थितः ।।	</td><td>	6-64-43a<br>6-64-43b	
</td></tr>
				
<tr><td>
	आपतन्नेव च रणे भीमसेनं शिलीमुखैः ।<br>अदृश्यं समरे चक्रे जीमूत इव भास्करम् ।।	</td><td>	6-64-44a<br>6-64-44b	
</td></tr>
				
<tr><td>
	अभिमन्युमुखास्तत्तु नामृष्यन्त महारथाः ।<br>भीमस्याच्छादनं शङ्ख्ये स्वबाहुबलमाश्रिताः ।।	</td><td>	6-64-45a<br>6-64-45b	
</td></tr>
				
<tr><td>
	त एनं शरवर्षेण समन्तात्पर्यवारयन् ।<br>गजं च शरवृष्ट्या तु बिभिदुस्ते समन्ततः ।।	</td><td>	6-64-46a<br>6-64-46b	
</td></tr>
				
<tr><td>
	स शस्त्रवृष्ट्याऽभिहतः समस्तैस्तैर्महारथैः।<br>प्राग्ज्योतिषगजो राजन्नानालिङ्गैः सुतेजनैः ।।	</td><td>	6-64-47a<br>6-64-47b	
</td></tr>
				
<tr><td>
	संजातरुधिरोत्पीडः प्रेक्षणीयोऽभवद्रणे।<br>गभस्तिभिरिवार्कस्य संस्यूतो जलदो महान् ।।	</td><td>	6-64-48a<br>6-64-48b	
</td></tr>
				
<tr><td>
	संचोदितो मदस्रावी भगदत्तेन वारणः।<br>अभ्यधावत तन्सर्वान्कालोत्सृष्ट इवान्तकः ।।	</td><td>	6-64-49a<br>6-64-49b	
</td></tr>
				
<tr><td>
	द्विगुणं जवमास्थाय कम्पयंश्चरणैर्महीम्।<br>तस्य तत्सुमहद्रूपं दृष्ट्वा सर्वे महारथाः ।।	</td><td>	6-64-50a<br>6-64-50b	
</td></tr>
				
<tr><td>
	असह्यं मन्यमानाश्च नातिप्रमनसोऽभवन् ।<br>ततस्तु नृपतिः क्रुद्धो भीमसेनं स्तनान्तरे ।।	</td><td>	6-64-51a<br>6-64-51b	
</td></tr>
				
<tr><td>
	आजघान महाराज शरेणानतपर्वणा।<br>सोऽतिविद्धो महेष्वासस्तेन राज्ञा महारथः ।	</td><td>	6-64-52a<br>6-64-52b	
</td></tr>
				
<tr><td>
	मूर्च्छयाऽभिपरीतात्मा ध्वजयष्टिं समाश्रयत्।<br>तांस्तु भीतान्समालक्ष्य भीमसेनं च मूर्च्छितम् ।।	</td><td>	6-64-53a<br>6-64-53b	
</td></tr>
				
<tr><td>
	ननाद बलवन्नादं भगदत्तः प्रतापवान्।<br>ततो घटोत्कचो राजन्प्रेक्ष्य भीमं तथाऽऽगतं ।।	</td><td>	6-64-54a<br>6-64-54b	
</td></tr>
				
<tr><td>
	संक्रुद्धो राक्षसो घोरस्तत्रैवान्तरधीयत।<br>स कृत्वा दारुणां मायां भूरूणां भयवर्धिनीम् ।।	</td><td>	6-64-55a<br>6-64-55b	
</td></tr>
				
<tr><td>
	अदृश्यत निमेषार्धाद्धोररूपं समास्थितः।<br>ऐरावतं समारूढः स वै मायाकृतं स्वयम् ।।	</td><td>	6-64-56a<br>6-64-56b	
</td></tr>
				
<tr><td>
	तस्य चान्येऽपि दिङ्वागा बभूवुरनुयायिनः।<br>अञ्जनो वमानश्चैव महापद्मश्च सुप्रभः ।।	</td><td>	6-64-57a<br>6-64-57b	
</td></tr>
				
<tr><td>
	त्रय एते महानागा राक्षसैः समधिष्ठिताः।<br>महाकायास्त्रिधा राजन्प्रस्रवन्तो मदं बहु ।।	</td><td>	6-64-58a<br>6-64-58b	
</td></tr>
				
<tr><td>
	तेजोवीर्यबलोपेता महाबलपराक्रमाः।<br>घटोत्कचस्तु स्वं नागं चोदयामास तं तदा ।।	</td><td>	6-64-59a<br>6-64-59b	
</td></tr>
				
<tr><td>
	सगजं भगदत्तं तु हन्तुकामः परंतपः।<br>ते चान्ये चोदिता नागा राक्षसैस्तैर्महाबलैः ।।	</td><td>	6-64-60a<br>6-64-60b	
</td></tr>
				
<tr><td>
	परिपेतुः सुसंरब्धाश्चतुर्दंष्ट्राश्चतुर्दिशम्।<br>भगदत्तस्य तं नागं विषाणैरभ्यपीडयन् ।।	</td><td>	6-64-61a<br>6-64-61b	
</td></tr>
				
<tr><td>
	स पीड्यमानस्तैर्नागैर्वेदनार्तः शराहतः।<br>अनदत्सुमहानादमिन्द्राशनिसमस्वनम् ।।	</td><td>	6-64-62a<br>6-64-62b	
</td></tr>
				
<tr><td>
	`व्यवर्तत महाघोषो भैमसेनिशरार्दितः ।<br>मृदित्वा सर्वसैन्यानि तव पुत्रस्य भारत'।।	</td><td>	6-64-63a<br>6-64-63b	
</td></tr>
				
<tr><td>
	तस्य तं नदतो नादं सुघोरं भीमनिःश्वनम् ।<br>श्रुत्वा भीष्मोऽब्रवीद्द्रोणं राजानं च सुयोधनम् ।।	</td><td>	6-64-64a<br>6-64-64b	
</td></tr>
				
<tr><td>
	एष युध्यति संग्रामे हैडिम्बेन दुरात्मना।<br>भगदत्तो महेष्वासः कृच्छ्रे च परिवर्तते ।।	</td><td>	6-64-65a<br>6-64-65b	
</td></tr>
				
<tr><td>
	राक्षसश्च महामायः स च राजाऽतिकोपनः ।<br>एतौ समेतौ समरे कालमृत्युसमावुभौ ।।	</td><td>	6-64-66a<br>6-64-66b	
</td></tr>
				
<tr><td>
	श्रीयते चैव हृष्टानां पाण्डवानां महास्वनः ।<br>हस्तिनश्चैव सुमहान्भीतस्य रुदितध्वनिः ।।	</td><td>	6-64-67a<br>6-64-67b	
</td></tr>
				
<tr><td>
	तत्र गच्छाम भद्रं वो राजानं परिरक्षितुम् ।<br>अरक्ष्यमाणः समरे क्षिप्रं प्राणान्विमोक्ष्यति ।।	</td><td>	6-64-68a<br>6-64-68b	
</td></tr>
				
<tr><td>
	ते त्वरध्वं महावीर्याः किं चिरेण प्रयामहे ।<br>महान्हि वर्तते रौद्रः संग्रामो रोमहर्षणः ।।	</td><td>	6-64-69a<br>6-64-69b	
</td></tr>
				
<tr><td>
	भक्तश्च कुलपुत्रश्च शूरश्च पृतनापतिः।<br>युक्तं तस्य परित्राणं कर्तुमस्माभिरच्युत ।।	</td><td>	6-64-70a<br>6-64-70b	
</td></tr>
				
<tr><td>
	भीष्मस्य तद्वचः श्रुत्वा सर्व एव महारथाः ।<br>द्रोणभीष्मौ पुरस्कृत्य भगदत्तपरीप्सया ।।	</td><td>	6-64-71a<br>6-64-71b	
</td></tr>
				
<tr><td>
	उत्तमं जवमास्थाय प्रययुर्यत्र सोऽभवत्।<br>तान्प्रयातान्समालोक्य युधिष्ठिरपुरोगमाः ।।	</td><td>	6-64-72a<br>6-64-72b	
</td></tr>
				
<tr><td>
	पञ्चालाः पाण्डवैः सार्धं पृष्ठतोऽनुययुः परान्।<br>तान्यनीकान्यथालोक्य राक्षसेन्द्रः प्रतापवान् ।।	</td><td>	6-64-73a<br>6-64-73b	
</td></tr>
				
<tr><td>
	ननाद सुमहानादं विस्फोटमशनेरिव ।<br>तस्य तं निनदं श्रुत्वा दृष्ट्वा नागांश्च युध्यतः ।।	</td><td>	6-64-74a<br>6-64-74b	
</td></tr>
				
<tr><td>
	भीष्मः शान्तनवो भूयो भारद्वाजमभाषत ।<br>न रोचते मे संग्रामो हैडिम्बेन दुरात्मना ।।	</td><td>	6-64-75a<br>6-64-75b	
</td></tr>
				
<tr><td>
	बलवीर्यमसाविष्टः ससहायश्च सांप्रतज् ।<br>नैष शक्यो युधा जेतुमपि वज्रभृता स्वयम् ।।	</td><td>	6-64-76a<br>6-64-76b	
</td></tr>
				
<tr><td>
	लब्धलक्षः प्रहारी च वयं च श्रान्तवाहनाः।<br>पाञ्चालैः पाण्डवेयैश्च दिवसं क्षतविक्षताः ।।	</td><td>	6-64-77a<br>6-64-77b	
</td></tr>
				
				
<tr><td>
	इदानीं युधि निर्जेतुं न शक्योऽसौ स राक्षसः ।<br>अस्तमभ्येति सविता रात्रौ योद्धुं कन शक्यते।<br>अवहारमतः कुर्मः श्वो योत्स्यामः परै सह ।।	</td><td>	6-64-78a<br>6-64-78b<br>6-64-78c	
</td></tr>
				
<tr><td>
	पितामहवचः श्रुत्वा यथा चक्रुःस्म कौरवाः ।<br>उपायेनापयानं ते घटोत्कचभयार्दिताः ।।	</td><td>	6-64-79a<br>6-64-79b	
</td></tr>
				
<tr><td>
	कौरवेषु निवृत्तेषु पाण्डवा जितकाशिनः।<br>सिंहनादान्भृशं चक्रुः शङ्खान्दध्मुश्च भारत ।।	</td><td>	6-64-80a<br>6-64-80b	
</td></tr>
				
<tr><td>
	एवं तदभवद्युद्धं दिवसं भरतर्षभ ।<br>पाण्डवानां कुरूणां च पुरस्कृत्य घटोत्कचम् ।।	</td><td>	6-64-81a<br>6-64-81b	
</td></tr>
				
<tr><td>
	कौरवास्तु ततो राजन्प्रययुः शिबिरं स्वकम्।<br>व्रीडमाना निशाकाले पाण्डवेयैः पराजिताः ।।	</td><td>	6-64-82a<br>6-64-82b	
</td></tr>
				
<tr><td>
	शरविक्षतगात्रास्तु पाण्डपपुत्रा महारथाः।<br>युद्धे सुमनसो भूत्वा जग्मुः स्वशिबिरं प्रति ।।	</td><td>	6-64-83a<br>6-64-83b	
</td></tr>
				
<tr><td>
	पुरस्कृत्य महाराज भीमसेनघटोत्कचौ।<br>पूजयन्तस्तदान्योन्यं मुदा परमया युताः ।।	</td><td>	6-64-84a<br>6-64-84b	
</td></tr>
				
<tr><td>
	नदन्तो विविधान्नादांस्तूर्यस्वनविमिश्रितान् ।<br>सिंहनादांश्च कुर्वन्तो विमिश्राञ्शङ्खनिः स्वनैः ।।	</td><td>	6-64-85a<br>6-64-85b	
</td></tr>
				
<tr><td>
	विनदन्तो महात्मानः कम्पयन्तश्च मेदिनीम् ।<br>घट्टयन्तश्च मर्माणि तव पुत्रस्य मारिष ।	</td><td>	6-64-86a<br>6-64-86b	
</td></tr>
				
<tr><td>
	प्रयाताः शिबिरायैव निशाकाले परंतप ।<br>दुर्योधनस्तु नृपतिर्दीनो भ्रातृवधेन च ।।	</td><td>	6-64-87a<br>6-64-87b	
</td></tr>
				
				
<tr><td>
	मुहूर्तं चिन्तयामास बाष्पशोकसमाकुलः।<br>ततः कृत्वा विधिं सर्वं शिबिरस्य यथाविधि ।<br>प्रदध्यौ शोकसंतप्तो भ्रातृव्यसनकर्शितः ।।	</td><td>	6-64-88a<br>6-64-88b<br>6-64-88c	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि<br> चतुर्थदिवसयुद्धे चतुःषष्टितमोऽध्यायः ।।	</td><td>		
</td></tr>
<tr><td>
		।। इति चतुर्थदिवसयुद्धं समाप्तम् ।।</td></tr>

</tbody>