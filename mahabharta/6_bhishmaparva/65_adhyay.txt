				
<tbody><tr><td>
	<b>धृतराष्ट्र उवाच।</b>	</td><td>	6-65-1x	
</td></tr>
				
<tr><td>
	भयं मे सुमहञ्जातं विस्मयश्चैव सञ्जय।<br>श्रुत्वा पाण्डुकुमाराणां कर्म देवैः सुदुष्करम् ।।	</td><td>	6-65-1a<br>6-65-1b	
</td></tr>
				
<tr><td>
	पुत्राणां च पराभावं श्रुत्वा सञ्जय सर्वशः।<br>चिन्ता मे महती सूत भविष्यति कथं त्विति ।।	</td><td>	6-65-2a<br>6-65-2b	
</td></tr>
				
<tr><td>
	ध्रुवं विदुरवाक्यानि धक्ष्यन्ति हृदयं मम।<br>तथा हि दृश्यते सर्वं दैवयोगेन सञ्जय ।।	</td><td>	6-65-3a<br>6-65-3b	
</td></tr>
				
<tr><td>
	यत्र भीष्ममुखान्सर्वाञ्शस्त्रज्ञान्योधसत्तमान्।<br>पाण्डवानामनीकेषु योधयन्ति प्रहारिणः ।।	</td><td>	6-65-4a<br>6-65-4b	
</td></tr>
				
<tr><td>
	केनावध्या महात्मानः पाण्डुपुत्रा महाबलाः ।<br>केन दत्तवरास्तात किं वा ज्ञानं विदन्ति ते ।।	</td><td>	6-65-5a<br>6-65-5b	
</td></tr>
				
<tr><td>
	येन क्षयं न गच्छन्ति दिवि तारागणा इव।<br>पुनःपुनर्न मृष्यामि हतं सैन्यं तु पाण्डवैः ।।	</td><td>	6-65-6a<br>6-65-6b	
</td></tr>
				
<tr><td>
	मय्येव दण्डः पतति दैवात्परमदारुणः।<br>यथाऽवध्याः पाण्डुसुता यथा वाध्याश्च मे सुताः ।।	</td><td>	6-65-7a<br>6-65-7b	
</td></tr>
				
<tr><td>
	एतन्मे सर्वमाचक्ष्व याथातथ्येन सञ्जय ।<br>न हि पारं प्रपश्यामि दुःखस्यास्य कथंचन।।	</td><td>	6-65-8a<br>6-65-8b	
</td></tr>
				
<tr><td>
	समुद्रस्येव महतो भुजाभ्यां प्रतरन्नरः ।<br>पुत्राणां व्यसनं मन्ये ध्रुवं प्राप्तं सुदारुणम् ।।	</td><td>	6-65-9a<br>6-65-9b	
</td></tr>
				
<tr><td>
	घातयिष्यति मे स्रवान्पुत्रान्भीमो न शंसयः।<br>न हि पश्यामि तं वीरं यो मे रक्षेत्सुतान्रणे ।।	</td><td>	6-65-10a<br>6-65-10b	
</td></tr>
				
<tr><td>
	ध्रुवं विनाशः संप्राप्तः पुत्रामां मम सञ्जय।<br>तस्मान्मे कारणं सूत शक्तिं चैव विशेषतः ।।	</td><td>	6-65-11a<br>6-65-11b	
</td></tr>
				
<tr><td>
	पृच्छतो वै यथातत्त्वं सर्वमाख्यातुमर्हसि।<br>दुर्योधनश्च यच्चक्रे दृष्ट्वा स्वान्विमुखान्रणे ।।	</td><td>	6-65-12a<br>6-65-12b	
</td></tr>
				
<tr><td>
	भीष्मद्रोणौ कृपश्चैव सौबलश्च जयद्रथः ।<br>द्रौणिर्वापि महेष्वासो विकर्णो वा महाबलः ।।	</td><td>	6-65-13a<br>6-65-13b	
</td></tr>
				
<tr><td>
	निश्चयो वापि कस्तेषां तदा ह्यासीन्महात्मानाम् ।<br>विमुखेषु महाप्राज्ञ मम पुत्रेषु सञ्जय ।।	</td><td>	6-65-14a<br>6-65-14b	
</td></tr>
<tr><td>
	<b>सञ्जय उवाच।</b>	</td><td>	6-65-15x	
</td></tr>
				
<tr><td>
	श्रृणु राजन्नवहितः श्रुत्वा चैवावधारय।<br>नैव मन्त्रकृतं किंचिन्नैव मायां तथाविधाम् ।।	</td><td>	6-65-15a<br>6-65-15b	
</td></tr>
				
<tr><td>
	न वै विभीषिकां कांचिद्राजन्कुर्वन्ति पाण्डवाः ।<br>युध्यन्ति ते यथान्यायं शक्तिमन्तश्च संयुगे ।।	</td><td>	6-65-16a<br>6-65-16b	
</td></tr>
				
<tr><td>
	धर्मेण सर्वकार्याणि जीवितादीनि भारत।<br>आरभन्ते सदा पार्थाः प्रार्थयाना महद्यशः।।	</td><td>	6-65-17a<br>6-65-17b	
</td></tr>
				
<tr><td>
	न ते युद्धान्निवर्तन्ते धर्मोपेता महाबलाः ।<br>श्रिया परमया युक्ता यतो धर्मस्ततो जयः ।।	</td><td>	6-65-18a<br>6-65-18b	
</td></tr>
				
<tr><td>
	तेनावध्या रणे पार्था जययुक्ताश्च पार्थिव ।<br>तव पुत्रा दुरात्मानः पापेष्वभिरताः सदा ।।	</td><td>	6-65-19a<br>6-65-19b	
</td></tr>
				
<tr><td>
	निष्ठुरा हीनकर्माणस्तेन हीयन्ति संयुगे।<br>सुबहूनि नृशंसानि पुत्रैस्तव जनेश्वरे ।।	</td><td>	6-65-20a<br>6-65-20b	
</td></tr>
				
<tr><td>
	निकृतानीह पाण्डूनां नीचैरिव यथा नरैः ।<br>सर्वं च तदनादृत्य पुत्राणां तव किल्बिषम् ।।	</td><td>	6-65-21a<br>6-65-21b	
</td></tr>
				
<tr><td>
	धर्ममूलाः सदैवासन्पाण्डवाः पाण्डुपूर्वज।<br>न चैतान्बहुमन्यन्ते पुत्रास्तव विशांपते ।	</td><td>	6-65-22a<br>6-65-22b	
</td></tr>
				
<tr><td>
	तस्य पापस्य सततं क्रियमाणस्य कर्मणः।<br>सांप्रतं सुमहद्धोरं फलं प्राप्तं जनेश्वर ।।	</td><td>	6-65-23a<br>6-65-23b	
</td></tr>
				
<tr><td>
	स त्वं भुङ्क्ष्व महाराज सपुत्रः समुहृञ्जनः।<br>नावबुध्यसि यद्राजन्वार्यमाणः सुहृज्जनैः ।।	</td><td>	6-65-24a<br>6-65-24b	
</td></tr>
				
<tr><td>
	विदुरेणाथ भीष्मेण द्रोणेन न महात्मना।<br>तथा मया चाप्यसकृद्वार्यमाणो न बुध्यसे ।।	</td><td>	6-65-25a<br>6-65-25b	
</td></tr>
				
<tr><td>
	वाक्यं हितं च पथ्यं च मर्त्यः पथ्यमिवौषधम् ।<br>पुत्राणां मतमास्थाय जितान्मन्यसि पाण्डवान् ।।	</td><td>	6-65-26a<br>6-65-26b	
</td></tr>
				
<tr><td>
	शृणु भूयो यथातत्त्वं यन्मां त्वं परिपृच्छसि।<br>कारणं भरतश्रेष्ठ पाण्डवानां जयं प्रति ।।	</td><td>	6-65-27a<br>6-65-27b	
</td></tr>
				
<tr><td>
	तत्तेऽहं कथयिष्यामि यथाश्रुतमरिन्दम।<br>दुर्योधनेन संपृष्ट एतमर्थं पितामहः ।।	</td><td>	6-65-28a<br>6-65-28b	
</td></tr>
				
<tr><td>
	दृष्ट्वा भ्रातॄन्रणे सर्वान्निर्जितांस्तु महारथान् ।<br>शोकसंमूढहृदयो निशाकाले स्म कौरवः ।।	</td><td>	6-65-29a<br>6-65-29b	
</td></tr>
				
<tr><td>
	पितामहं महाप्राज्ञं विनयोपगम्य ह।<br>यदब्रवीत्सुतस्तेऽसौ तन्मे शृणु जनेश्वर ।।	</td><td>	6-65-30a<br>6-65-30b	
</td></tr>
<tr><td>
	<b>दुर्योधन उवाच।</b>	</td><td>	6-65-31x	
</td></tr>
				
<tr><td>
	भवान्द्रोणश्च कर्णश्च कृपो द्रौणिस्तथैव च।<br>कृतवर्मा च हार्दिक्यः काम्भोजश्च सुदक्षिणः ।।	</td><td>	6-65-31a<br>6-65-31b	
</td></tr>
				
<tr><td>
	भूरिश्रवा विकर्णश्च भगदत्तश्च वीर्यवान् ।<br>महारथाः समाख्याताः कुलपुत्रास्तनुत्यजः ।।	</td><td>	6-65-32a<br>6-65-32b	
</td></tr>
				
<tr><td>
	त्रयाणामपि लोकानां पर्याप्ता इति मे मतिः।<br>पाण्डवानां समस्ताश्च न तिष्ठन्ति पराक्रमे ।।	</td><td>	6-65-33a<br>6-65-33b	
</td></tr>
				
<tr><td>
	तत्र मे संशयो जातस्तत्त्वमाचक्ष्व पृच्छतः।<br>यं समाश्रित्य कौन्तेय जयन्त्यस्मान्क्षणेक्षणे ।।	</td><td>	6-65-34a<br>6-65-34b	
</td></tr>
<tr><td>
	<b>भीष्म उवाच।</b>	</td><td>	6-65-35x	
</td></tr>
				
<tr><td>
	शृणु राजन्वचो मह्यं यथा वक्ष्यामि कौरव।<br>बहुशश्च मयोक्तोऽसि न च मे तत्त्वया कृतम् ।।	</td><td>	6-65-35a<br>6-65-35b	
</td></tr>
				
<tr><td>
	क्रियतां पाण्डवैः सार्ध समो भरतसत्तम।<br>एतत्क्षेममहं मन्ये पृथिव्यास्तव वा विभो ।।	</td><td>	6-65-36a<br>6-65-36b	
</td></tr>
				
<tr><td>
	भुङ्क्ष्वेमां पृथिवीं राजन्भ्रातृभिः सहितः सुखी।<br>दुर्हृदस्तापयन्सर्वान्नन्दयंश्चापि बान्धवान् ।।	</td><td>	6-65-37a<br>6-65-37b	
</td></tr>
				
<tr><td>
	न च मे क्रोशतस्तात श्रुतवानसि वै पुरा।<br>तदिदं समनुप्राप्तं यत्पाण्डूनवमन्यसे ।।	</td><td>	6-65-38a<br>6-65-38b	
</td></tr>
				
<tr><td>
	यश्च हेतुरवध्यत्वे तेकषामक्लिष्टकर्मणाम्।<br>तं शृणुष्व महाबाहो मम कीर्तयतः प्रभो ।।	</td><td>	6-65-39a<br>6-65-39b	
</td></tr>
				
<tr><td>
	नास्ति लोकेषु तद्भूतं भविता नो भविष्यति।<br>यो जयेत्पाण्डवान्सर्वान्पालिताञ्छार्ङ्गधन्वना ।।	</td><td>	6-65-40a<br>6-65-40b	
</td></tr>
				
<tr><td>
	यत्तु मे कथितं तात मुनिभिर्भावितात्मभिः।<br>पुराणगीतं धर्मज्ञ तच्छृणुष्व यथातथम् ।।	</td><td>	6-65-41a<br>6-65-41b	
</td></tr>
				
<tr><td>
	पुरा किल सुराः सर्वे ऋषयश्च समागताः ।<br>पितामहमुपासेदुः पर्वत गन्धमादने ।।	</td><td>	6-65-42a<br>6-65-42b	
</td></tr>
				
<tr><td>
	तेषां मध्ये समासीनः प्रजापतिरपश्यत ।<br>विमानं प्रज्वलद्भासा स्थितं प्रवरमम्बरे ।।	</td><td>	6-65-43a<br>6-65-43b	
</td></tr>
				
<tr><td>
	ध्यानेनावेद्य तद्ब्रह्मा कृत्वा च नियतोऽञ्जलिम् ।<br>नमश्चकार हृष्टात्मा पुरुषं परमेश्वरम् ।।	</td><td>	6-65-44a<br>6-65-44b	
</td></tr>
				
<tr><td>
	ऋषयस्त्वथ देवाश्च दृष्ट्वा ब्रह्माणमुत्थितम् ।<br>स्थिताः प्राञ्जलयः सर्वे पश्यन्तो महदद्भुतम् ।।	</td><td>	6-65-45a<br>6-65-45b	
</td></tr>
				
<tr><td>
	यथावच्च तमभ्यर्च्य ब्रह्मा ब्रह्मविदां वरः ।<br>जगाद जगतः स्रष्टा परं परमधर्मवित् ।।	</td><td>	6-65-46a<br>6-65-46b	
</td></tr>
				
				
				
<tr><td>
	विश्वावसुर्विश्वमूर्तिर्हि विश्वे<br>विष्वक्सेनो विश्वकर्मा वशी च।<br>विश्वेश्वरो वासुदेवोऽसि तस्मा-<br>द्योगात्मानं देवतं त्वामुपैमि ।।	</td><td>	6-65-47a<br>6-65-47b<br>6-65-47c<br>6-65-47d	
</td></tr>
				
<tr><td>
	जय विश्वमहादेव जय लोकहिते रत।<br>जय योगीश्वर विभो जय योगपरावर ।।	</td><td>	6-65-48a<br>6-65-48b	
</td></tr>
				
<tr><td>
	पद्मगर्भविशालाक्ष जय लोकेश्वरेश्वर।<br>भूतभव्यभवन्नाथ जय सौम्यात्मजात्मज ।।	</td><td>	6-65-49a<br>6-65-49b	
</td></tr>
				
<tr><td>
	असङ्क्येयगुणाधार जय सर्वपरायण।<br>नारायण सुदुष्पार जय शार्ङ्गधनुर्धर ।।	</td><td>	6-65-50a<br>6-65-50b	
</td></tr>
				
<tr><td>
	जय सर्वगुणोपेत विश्वमूर्ते निरामय।<br>विश्वेश्वर महाबाहो जय लोकार्थतत्पर ।।	</td><td>	6-65-51a<br>6-65-51b	
</td></tr>
				
<tr><td>
	महोरगवराहाद्य हरिकेश विभो जय।<br>हरिवासदिशामीश विश्ववासामिताव्यय ।।	</td><td>	6-65-52a<br>6-65-52b	
</td></tr>
				
<tr><td>
	व्यक्ताव्यक्तामितस्थान नियतेन्द्रिय सत्त्क्रिय ।<br>असङ्ख्येयात्मभावज्ञ जय गम्भीर कामद ।।	</td><td>	6-65-53a<br>6-65-53b	
</td></tr>
				
<tr><td>
	अनन्त विदित ब्रह्मन्नित्यभूतविभावन ।<br>कृतकार्य कृतप्रज्ञ धर्मज्ञ विजयावह ।।	</td><td>	6-65-54a<br>6-65-54b	
</td></tr>
				
<tr><td>
	गुह्यात्मन्सर्वयोगात्मन्स्फुटसंभूतसंभव।<br>भूताद्य लोकत्त्वेश जय भूतविभावन ।।	</td><td>	6-65-55a<br>6-65-55b	
</td></tr>
				
<tr><td>
	आत्मयोगे महाभाग कल्पसंक्षेपतत्पर ।<br>उद्भावनमनोभाव जय ब्रह्म जयप्रिय ।।	</td><td>	6-65-56a<br>6-65-56b	
</td></tr>
				
<tr><td>
	निसर्गसर्गनिरत कामेश परमेश्वर ।<br>अमृतोद्भवसद्भाव मुक्तात्मन्विजयप्रद ।।	</td><td>	6-65-57a<br>6-65-57b	
</td></tr>
				
<tr><td>
	प्रजापतिपते देव पद्मनाभ महाबल।<br>आत्मभूतमहाभूत सत्वात्मञ्जय सर्वदा ।।	</td><td>	6-65-58a<br>6-65-58b	
</td></tr>
				
<tr><td>
	पादौ तव धा देवी दिशो बाहु दिवं शिरः।<br>मूर्तिस्तेऽहं सुराः कायश्चन्द्रादित्यौ च चक्षुषी ।।	</td><td>	6-65-59a<br>6-65-59b	
</td></tr>
				
<tr><td>
	बलं तपश्च सत्यं च कर्म धर्मात्मकं तव।<br>तेजोऽग्निः पवनः श्वास आपस्ते स्वेदसंभवाः ।।	</td><td>	6-65-60a<br>6-65-60b	
</td></tr>
				
<tr><td>
	अश्विनौ श्रवणौ नित्यं देवी जिह्वा सरस्वती।<br>वेदाः संस्कारनिष्ठा हि त्वयीदं जगदाश्रितम् ।।	</td><td>	6-65-61a<br>6-65-61b	
</td></tr>
				
<tr><td>
	न सङ्ख्यानं परीमाणं न तेजो न पराक्रमम् ।<br>न बलं योगयोगीश जानीमस्ते परंतप ।।	</td><td>	6-65-62a<br>6-65-62b	
</td></tr>
				
<tr><td>
	त्वद्भक्तिनिरता देव नियमैस्त्वां समाश्रिताः।<br>अर्चयामः सदा विष्णो परमेशं महेश्वरम् ।।	</td><td>	6-65-63a<br>6-65-63b	
</td></tr>
				
<tr><td>
	ऋषयो देवगन्धर्वा यक्षराक्षसपन्नगाः।<br>पिशाचा मानुषाश्चैव मृगपक्षिसरीसृपाः ।।	</td><td>	6-65-64a<br>6-65-64b	
</td></tr>
				
<tr><td>
	एवमादि मया सृष्टं पृथिव्यां त्वत्प्रसादजम् ।<br>पद्मनाभ विशालाक्ष कृष्ण दुःश्वप्रणाशन ।।	</td><td>	6-65-65a<br>6-65-65b	
</td></tr>
				
<tr><td>
	त्वं गतिः सर्वभूतानां त्वं नेता त्वं जगद्गुरुः ।<br>त्वत्प्रसादेन देवेश सुखिनो विबुधाः सदा ।।	</td><td>	6-65-66a<br>6-65-66b	
</td></tr>
				
<tr><td>
	पृथिवी निर्भया देव त्वत्प्रसादात्सदाऽभवत् ।<br>तस्माद्भव विशालाक्ष यदुवंशविवर्धनः ।।	</td><td>	6-65-67a<br>6-65-67b	
</td></tr>
				
<tr><td>
	धर्मसंस्थापनार्थाय दैत्यानां च बधाय च।<br>जगतो धारणार्थाय विज्ञाप्यं कुरु मे विभो ।।	</td><td>	6-65-68a<br>6-65-68b	
</td></tr>
				
<tr><td>
	यत्तत्परमकं गुह्यं त्वत्प्रसादादिदं विभो।<br>वासुदेव तदेतत्ते मयोद्गीतं यथातथम् ।।	</td><td>	6-65-69a<br>6-65-69b	
</td></tr>
				
<tr><td>
	सृष्ट्वा संकर्षणं देवं स्वयमात्मानमात्मना।<br>कृष्ण त्वमात्मनास्राक्षीः प्रद्युम्नं चात्मसंभवम् ।।	</td><td>	6-65-70a<br>6-65-70b	
</td></tr>
				
<tr><td>
	प्रद्युम्नादनिरुद्धं त्वं यं विदुर्विष्णुमव्ययम्।<br>अनिरुद्धोऽसृजन्मां वै ब्रह्माणं लोकधारिणम्।।	</td><td>	6-65-71a<br>6-65-71b	
</td></tr>
				
				
<tr><td>
	वासुदेवमयः सोऽहं त्वयैवास्मि विनिर्मितः।<br>तस्माद्याचामि लोकेश चतुरात्मानमात्मना।<br>विभज्य भागशोत्मानं व्रज मानुषतां विभो ।।	</td><td>	6-65-72a<br>6-65-72b<br>6-65-72c	
</td></tr>
				
<tr><td>
	तत्रासुरवधं कृत्वा सर्वलोकसुखाय वै।<br>धर्मं प्राप्य यशः प्राप्य योगं प्राप्स्यति तत्त्वतः ।।	</td><td>	6-65-73a<br>6-65-73b	
</td></tr>
				
<tr><td>
	त्वां हि ब्रह्मर्षयो लोके देवाश्चामितविक्रम ।<br>तैस्तैर्हि नामभिर्युक्ता गायन्ति परमात्मकम् ।।	</td><td>	6-65-74a<br>6-65-74b	
</td></tr>
				
				
				
<tr><td>
	स्थिताश्च सर्वे त्वयि भूतसङ्घाः<br>कृत्वाश्रयं त्वां वरदं सुबाहो।<br>अनादिमध्यान्तमपारयोगं<br>लोकस्य सेतुं प्रवदन्ति विप्राः ।।	</td><td>	6-65-75a<br>6-65-75b<br>6-65-75c<br>6-65-75d	
</td></tr>
<tr><td>
	।। इति श्रीमन्महाभारते भीष्मपर्वणि <br>भीष्मवधपर्वणि पञ्चषष्टितमोऽध्यायः ।।	</td><td>		
</td></tr></tbody>