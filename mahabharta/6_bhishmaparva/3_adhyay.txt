<span style="font-size: 14pt; line-height: 200%">व्यास उवाच।	<br>
खरा गोषु प्रजायन्ते रमन्ते मातृभिः सुताः।<br>
अनार्तवं पुष्पफलं दर्शयन्ति वनद्रुमाः ।।	6-3-1<br>
<br>
गर्भिण्योऽजातपुत्राश्च जनयन्ति विभीषणान् ।<br>
क्रव्यादाः पक्षिभिश्चापि सहा श्नन्ति परस्परम् ।।	6-3-2<br>
<br>
त्रिविषाणाश्चतुर्नेत्राः पञ्चपादा द्विमेहनाः ।<br>
द्विशीर्षाश्च द्विपुच्छाश्च दंष्ट्रिणः पशवोऽशिवाः ।।	6-3-3<br>
<br>
जायन्ते विवृतास्याश्च व्याहरन्तोऽशिवा गिरः ।<br>
त्रिपदाः शिखिनस्तार्क्ष्याश्चतुर्दंष्ट्रा विषाणिनः ।।	6-3-4<br>
<br>
तथैवान्याश्च दृश्यन्ते स्त्रियो वै ब्रह्मवादिनाम् ।<br>
वैनतेयान्मयूरांश्च जनयन्ति पुरे तव ।।	6-3-5<br>
<br>
गोवत्सं वडवा सूते श्वा सृगालं महीपते ।<br>
कुक्कुरान्करभाश्चैव शुकाश्चाशुवादिनः ।।	6-3-6<br>
<br>
स्त्रियः काश्चित्प्रजायन्ते चतस्रः पञ्च कन्यकाः ।<br>
जातमात्राश्च नृत्यन्ति गायन्त च हसन्ति च ।।	6-3-7<br>
<br>
पृथग्जनस्य सर्वस्य क्षुद्रकाः प्रहसन्ति च।<br>
नृत्यन्ति परिगायन्ति वेदयन्तो महद्भयम् ।।	6-3-8<br>
<br>
प्रतिमाश्चालिखन्त्येताः सशस्त्राः कालचोदिताः ।<br>
अन्योन्यमभिधावन्ति शिशवो दण्डपाणयः ।।	6-3-9<br>
<br>
अन्योन्यमभिमृद्गन्ति नगराणि युयुत्सवः ।<br>
पद्मोत्पलानि वृक्षेषु जायन्ते कुमुदानि च ।।	6-3-10<br>
<br>
विष्व्वाताश्च वान्त्युग्रा रजो नाप्युपशाम्यति।<br>
अभीक्ष्णं कम्पते भूमिरर्कं राहुरुपैति च ।।	6-3-11<br>
<br>
श्वेतो ग्रहस्तथा चित्रां समतिक्रम्य तिष्ठति ।<br>
अभावं हि विशेषेण कुरूणां तत्र पश्यति ।।	6-3-12<br>
<br>
धूमकेतुर्महाघोरः पुष्यं चाक्रम्य तिष्ठति ।<br>
सेनयोरशिवं घोरं करिष्यति महाग्रहः ।।	6-3-13<br>
<br>
मघास्वङ्गारको वक्रः श्रवणे च बृहस्पतिः ।<br>
भगं नक्षत्रमाक्रम्य सूर्यपुत्रेण पीड्यते ।।	6-3-14<br>
<br>
शुक्रः प्रोष्ठपदे पूर्वे समारुह्य विरोचते ।<br>
उत्तरे तु परिक्रम्य सहितः समुदीक्षते ।।	6-3-15<br>
<br>
श्यामो ग्रहः प्रज्वलितः सधूम इव पावकः ।<br>
ऐन्द्रं तेजस्वि नक्षत्रं ज्येष्ठामाक्रम्य तिष्ठति ।।	6-3-16<br>
<br>
ध्रुवं प्रज्वलितो घोरमपसव्यं प्रवर्तते ।<br>
रोहिणीं पीडयत्येवमुभौ च शशिभास्करो ।<br>
चित्रास्वात्यन्तरे चैव विष्ठितः परुषग्रहः ।।	6-3-17<br>
<br>
वक्रानुवक्रं कृत्वा च श्रवणं पावकप्रभः ।<br>
ब्रह्मराशिं समावृत्य लोहिताङ्गो व्यवस्थितः ।।	6-3-18<br>
<br>
सर्वसस्यपरिच्छन्ना पृथिवी सस्यमालिनी ।<br>
पञ्चशीर्षा यवाश्चापि शतशीर्षाश्च शालयः ।।	6-3-19<br>
<br>
प्रधानाः सर्वलोकस्य यास्वायत्तमिदं जगत् ।<br>
ता गावः प्रस्नुता वत्सैः शोणितं प्रक्षरन्त्युत ।।	6-3-20<br>
<br>
निश्चेरुरर्चिषश्चापात्खङ्गाश्च ज्वलिता भृशम् ।<br>
व्यक्तं पश्यन्ति शस्त्राणि संग्रामं समुपस्थितम् ।।	6-3-21<br>
<br>
अग्निवर्णा यथा भासः शस्त्राणामुदकस्य च।<br>
कवचानां ध्वजानां च भविष्यति महाक्षयः ।।	6-3-22<br>
<br>
पृथिवी शोणितावर्ता ध्वजोडुपसमाकुला ।<br>
कुरूणां वैशसे राजन्पाण्डवैः सह भारत ।।	6-3-23<br>
<br>
दिक्षु प्रज्वलितास्याश्च व्याहरन्ति मृगद्विजाः ।<br>
अत्याहितं दर्शयन्तः क्षत्रियाणां महद्भयम् ।।	6-3-24<br>
<br>
एकपक्षाक्षिचरणाः शकुन्ताः खेचरा निशि।<br>
रौद्रं वदन्ति संरब्धाः शोणितं छर्दयन्ति च ।।	6-3-25<br>
<br>
ग्रहौ ताम्रारुणनिभौ प्रज्वलन्ताविव स्थितौ ।<br>
सप्तर्षीणामुदाराणां समवच्छाद्य वै प्रभाम् ।।	6-3-26<br>
<br>
संवत्सरस्थायिनौ च ग्रहौ प्रज्वलितावुभौ ।<br>
विशाखयोः समीपस्थौ बृहस्पतिशनैश्चरौ ।।	6-3-27<br>
<br>
चन्द्रादित्यावुभौ ग्रस्तावेकाह्ना हि त्रयोदशीम्।<br>
अपर्वमि ग्रहं यातौ प्रजासंक्षयमिच्छतः ।।	6-3-28<br>
<br>
अशोभिता दिशः सर्वाः पांसुवर्षैः समन्ततः।<br>
उत्पातमेघा रौद्राश्च रात्रौ वर्षन्ति शोणितम् ।।	6-3-29<br>
<br>
कृत्तिकां पीडयंस्तीक्ष्णैर्नक्षत्रं पृथिवीपते ।<br>
अभीक्ष्णवाता वायन्ते धूमकेतुमवस्थिताः ।।	6-3-30<br>
<br>
विषमं जनयन्त्येत आक्रन्दजननं महत्।<br>
त्रिषु पूर्वेषु सर्वेषु नक्षत्रेषु विशांपते ।<br>
बुधः संपततेऽभीक्ष्णं जनयन्प्राणिनां भयम् ।।	6-3-31<br>
<br>
चतुर्दशीं पञ्चदशीं भूतपूर्वां च षोडशीम्।<br>
इमां तु नाभिजानामि अमावास्यां त्रयोदशीम् ।<br>
चन्द्रसूर्यावुभौ ग्रस्तावेकाह्ना हि त्रयोदशीम् ।।	6-3-32<br>
<br>
अपर्वणि ग्रहेणैतौ प्रजाः संक्षपयिष्यतः ।<br>
मांसवर्षं पुनस्तीव्रमासीत्कृष्णचतुर्दशीम् ।<br>
शोणितैर्वक्रसंपूर्णा अतृप्तास्तत्र राक्षसाः ।।	6-3-33<br>
<br>
प्रतिस्रोतोवहा नद्यः सरितः शोणितोदकाः ।<br>
फेनायमानाः कूपाश्च कूर्दन्ति वृषभा इव ।।	6-3-34<br>
<br>
पतन्त्युल्काः सनिर्घाताः शक्राशनिसमप्रभाः ।<br>
अद्य चैव निशां व्युष्टामनयं समवाप्स्यथ ।।	6-3-35<br>
<br>
विनिःसृत्य महोल्काभिस्तिमिरं सर्वतो दिशम् ।<br>
अन्योन्यमुपतिष्ठद्भिस्तत्र चोक्तं महर्षिभिः ।<br>
भूमिपालसहस्राणां भूमिः पास्यति शोणितम् ।।	6-3-36<br>
<br>
कैलासमन्दराभ्यां तु तथा हिमवतो विभो ।<br>
सहस्रशो महाशब्दं शिखराणि पतन्ति च ।।	6-3-37<br>
<br>
महाभूता भूमिकम्पे चत्वारः सागराः पृथक् ।<br>
वेलामुद्वर्तयन्तीव क्षोभयन्तो वसुन्धराम् ।।	6-3-38<br>
<br>
वृक्षानुन्मथ्य वान्त्युग्रा वाताः शर्करकर्षिणः ।<br>
आभग्राः सुमहावातैरशनीभिः समाहताः ।।	6-3-39<br>
<br>
वृक्षाः पतन्ति चैत्याश्च ग्रामेषु नगरेषु च ।<br>
नीललोहितपीतश्च भवत्यग्निर्हुतो द्विजैः ।।	6-3-40<br>
<br>
वामार्चिर्दुष्टगन्धश्च मुञ्चन्वै दारुणं स्वनम् ।<br>
स्पर्शा गन्धा रसाश्चैव विपरीता महीपते ।।	6-3-41<br>
<br>
धूमं ध्वजाः प्रमुञ्चन्ति कम्पमाना मुहुर्मुहुः ।<br>
मुञ्चन्त्यङ्गारवर्षं च भेर्यश्च पटहास्तथा ।।	6-3-42<br>
<br>
शिखराणां समृद्धानामुपरिष्टात्समन्ततः ।<br>
वायसाश्च रुवन्त्युग्रं वामं मण्डलमाश्रिताः ।।	6-3-43<br>
<br>
पक्वापक्वेऽतिसुभृशं वावाश्यन्ते वयांसि च।<br>
निलीयन्ते ध्वजाग्रेषु क्षयाय पृथिवीक्षिताम् ।।	6-3-44<br>
<br>
ध्यायन्तः प्रकिरन्तश्च व्याला वेपथुसंयुताः ।<br>
दीनास्तुरंगमाः सर्वे वारणाः सलिलाश्रयाः ।।	6-3-45<br>
<br>
एवंविधं दुर्निमित्तं क्षयाय पृथीवीक्षिताम्।<br>
भौमं दिव्यं चान्तरिक्षं त्रिविधं जायतेऽनिशम्'	6-3-46<br>
<br>
एतच्छ्रुत्वा भवानत्र प्राप्तकालं व्यवस्यताम्।<br>
यथा लोकः समुच्छेदं नायं गच्छेत भारत ।।	6-3-47<br>
<br>
वैशंपायन उवाच।	<br>
पितुर्वचो निशम्यैतद्धृतराष्ट्रोऽब्रवीदिदम् ।<br>
दिष्टमेतत्पुरा मन्ये भविष्यति नरक्षयः ।।	6-3-48<br>
<br>
राजानः क्षत्रधर्मेण यदि वध्यन्ति संयुगे।<br>
वीरलोकं समासाद्य सुखं प्राप्स्यन्ति केवलम् ।।	6-3-49<br>
<br>
इह कीर्तिं परे लोके दीर्घकालं महत्सुखम् ।<br>
प्राप्स्यन्ति पुरुषव्याघ्राः प्राणांस्त्यक्त्वा महाहवे ।।	6-3-50<br>
<br>
वैशंपायन उवाच।	<br>
एवं मुनिस्तथेत्सुक्त्वा कवीन्द्रो राजसत्तम।<br>
धृतराष्ट्रेण पुत्रेण ध्यानमन्वगमत्परम् ।।	6-3-51<br>
<br>
स मुहूर्तं तथा ध्यात्वा पुनरेवाब्रवीद्वचः ।<br>
असंशयं पार्थिवेन्द्र कालः संक्षयते जगत् ।।	6-3-52<br>
<br>
सृजते च पुनर्लोकान्नेह विद्यति शाश्वतम्।<br>
ज्ञातीनां वै कुरूणां च संबन्धिसुहृदां तथा ।।	6-3-53<br>
<br>
धर्म्यं दर्शय पन्थानं समर्थो ह्यसि वारणे ।<br>
क्षुद्रं जातिवधं प्राहुर्मा कुरुष्व ममाप्रियम् ।।	6-3-54<br>
<br>
कालोऽयं पुत्ररूपेण तव जातो विशांपते ।<br>
न वधः पूज्यते वेदे हितं नैव कथंचन ।।	6-3-55<br>
<br>
हन्यात्स एनं यो हन्यात्कुलधर्मं स्विकां तनुम् ।<br>
कालेनोत्पथगन्तसि शक्ये सति यथाऽऽपदि ।।	6-3-56<br>
<br>
कुलस्यास्य विनाशाय तथैव च महीक्षिताम् ।<br>
अनर्थो राज्यरूपेण तव जातो विशांपते ।।	6-3-57<br>
<br>
लुप्तधर्मा परेणासि धर्मं दर्शय वै सुतान् ।<br>
किं ते राज्येन दुर्धर्षयेन प्राप्तोऽसि किल्विषम् ।।	6-3-58<br>
<br>
यशो धर्मं च कीर्तिं च पालयन्स्वर्गमाप्स्यसि ।<br>
लभन्तां पाण्डवा राज्यं शमं गच्छन्तु कौरवाः ।।	6-3-59<br>
<br>
वैशंपायन उवाच।	<br>
एवं ब्रुवति विप्रेन्द्रे धृतराष्ट्रोऽम्बिकासुतः ।<br>
प्रशस्य वाक्यं वाक्यज्ञो वाक्यं चैवाब्रवीत्पुनः ।।	6-3-60<br>
6-3-60b<br>
धृतराष्ट्र उवाच।	6-3-61x<br>
यथा भवान्वेत्ति तथैव वेत्ता<br>
भावाभावौ विदितौ मे यथार्थौ ।<br>
स्वार्थे हि संमुह्यति तात लोको<br>
मां चापि लोकात्मकमेव विद्धि ।।	6-3-61<br>
<br>
प्रसादये त्वामतुलप्रभावं<br>
त्वं नो गतिर्दर्शयिता च धीरः ।<br>
न चापि ते वशगा मे सुताश्च<br>
न चाधर्मं कर्तुमर्हा हि मे मतिः ।।	6-3-62<br>
<br>
त्वं हि धर्मः पवित्रं च यशः कीर्तिर्धृतिः स्मृतिः ।<br>
कुरूणां पाण्डवानां च मान्यश्चापि पितामहः ।।	6-3-63<br>
<br>
व्यास उवाच।<br>
वैचित्रवीर्य नृपते यत्ते मनसि वर्तते।<br>
अभिधत्स्व यथाकामं छेत्ताऽस्मि तव संशयम् ।।	6-3-64<br>
<br>
धृतराष्ट्र उवाच।	<br>
यानि लिङ्गानि संग्रामे भवन्ति विजयिष्यताम्।<br>
तानि सर्वाणि भगवञ्छ्रोतुमिच्छामि तत्त्वतः ।।	6-3-65<br>
<br>
व्यास उवाच।	<br>
प्रसन्नभाः पावक ऊर्ध्वरश्मिः<br>
प्रदक्षिणावर्तशिखो विधूमः ।<br>
पुण्या गन्धाश्चाहुतीनां प्रवान्ति<br>
जयस्यैतद्भाविनो रूपमाहुः ।।	6-3-66<br>
<br>
गम्भीरघोषाश्च महास्वनाश्च<br>
शङ्खा मृदङ्गाश्च नदन्ति यत्र।<br>
विशुद्धरश्मिस्तपनः शशी च<br>
जयस्येतद्भाविनो रूपमाहुः ।।	6-3-67<br>
<br>
इष्टा वाचः प्रसृता वायसानां<br>
संप्रस्थितानां च गमिष्यतां च।<br>
ये पृष्ठतस्ते त्वरयन्ति राज-<br>
न्ये चाग्रतस्ते प्रतिषेधयन्ति ।।	6-3-68<br>
<br>
कल्याणवाचः शकुना राजहंसाः<br>
शुकाः क्रौञ्चाः शतपत्राश्च यत्र।<br>
प्रदक्षिणाश्चैव भवन्ति सङ्ख्ये<br>
ध्रुवं जयस्तत्र वदन्ति विप्राः ।।	6-3-69<br>
<br>
अलंकारैः कवचैः केतुभिश्च<br>
सुखप्रणादैर्हेषितैर्वा हयानाम्।<br>
भ्राजिष्मती दुष्प्रतिवीक्षणीया<br>
येषां चमूस्ते विजयन्ति शत्रून् ।।	6-3-70<br>
<br>
हृष्टा वाचस्तथा सत्वं योधानां यत्र भारत।<br>
न म्लायन्ति स्रजश्चैव ते तरन्ति रणोदधिम् ।।	6-3-71<br>
<br>
प्रयाणे वायसो वामे दक्षिणे प्रविविक्षताम्।<br>
पश्चात्संसाधयत्यर्थं पुरस्तात्प्रतिषेधति ।। '	6-3-72<br>
<br>
शब्दरूपरसस्पर्शगन्धाश्चाविकृताः शुभाः ।<br>
सदा हर्षश्च योधानां जयतामिह लक्षणम् ।।	6-3-73<br>
<br>
अनुगा वायवो वान्ति तथाऽभ्राणि वयांसि च ।<br>
अनुप्लवन्ति मेघाश्च तथैवेन्द्रधनूंषि च ।।	6-3-74<br>
<br>
एतानि जयमानानां लक्षणानि विशांपते ।<br>
भवन्ति विपरीतानि मुमूर्षूणां जनाधिप ।।	6-3-75<br>
<br>
अल्पायां वा महत्यां वा सेनायामिति निश्चयः।<br>
हर्षो योधगणस्यैको जयलक्षणमुच्यते ।।	6-3-76<br>
<br>
एको दीर्णो दारयति सेनां सुमहतीमपि ।<br>
तां दीर्णामनुदीर्यन्ते योधाः शूरतरा अपि ।।	6-3-77<br>
<br>
दुर्निवर्त्या तदा चैव प्रभग्ना महती वमूः ।<br>
अपामिव महावेगा त्रस्ता मगगणा इव ।।	6-3-78<br>
<br>
नैव शक्या समाधातुं सन्निपाते महाचमूः ।<br>
दीर्ण इत्येव दीर्यन्ते सुविद्वांसोऽपि भारत ।।	6-3-79<br>
<br>
भीतान्भग्नांश्च संप्रेक्ष्य भयं भूयोऽभिवर्धते।<br>
प्रभग्ना सहसा राजन्दिशो विद्रवते चमूः ।<br>
नैव स्थापयितुं शक्या शूरैरपि महाचमूः ।।	6-3-80<br>
<br>
सत्कृत्य महतीं सेनां चतुरङ्गां महीपतिः ।<br>
उपायपूर्वं मेधावी यतेत सततोत्थितः ।।	6-3-81<br>
<br>
उपायविजयं श्रेष्ठमाहुर्भेदेन मध्यमम् ।<br>
जघन्य एष विजयो यो युद्धेन विशांपते ।।	6-3-82<br>
<br>
महान्दोषः सन्निपातस्तस्याद्यः क्षय उच्यते ।<br>
परस्परज्ञाः संहृष्टा व्यवधूताः सुनिश्चिताः ।।	6-3-83<br>
<br>
अपि पञ्चाशतं शूरा मृद्गन्ति महतीं चमूम् ।<br>
अपि वा पञ्च षट् सप्त विजयन्त्यनिवर्तिनः ।।	6-3-84<br>
<br>
न वैनतेयो गरुडः प्रशंसति महाजनम् ।<br>
दृष्ट्वा सुपर्णोऽपचितिं महत्या अपि भारत ।।	6-3-85<br>
<br>
न बाहुल्येन सेनाया जयो भवति नित्यशः ।<br>
अध्रुवो हि जयो नाम दैवं चात्र परायणम् ।<br>
जयवन्तो हि संग्रामे कृतकृत्या भवन्ति हि ।।	6-3-86<br>
<br>
।। इति श्रीमन्महाभारते भीष्मपर्वणि<br>
जम्बूखण्डविनिर्माणपर्वणि तृतीयोऽध्यायः ।।	<br>
<br>
</span>
