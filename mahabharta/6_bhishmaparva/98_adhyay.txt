				
<tbody><tr><td>
	<b>सञ्जय उवाच।</b>	</td><td>	6-98-1x	
</td></tr>
				
<tr><td>
	वाक्शल्यैस्तव पुत्रेण सोऽतिविद्धो महामनाः ।<br>नोवाच दुःखोपहतो ह्यप्रियं प्रियमण्वपि ।।	</td><td>	6-98-1a<br>6-98-1b	
</td></tr>
				
<tr><td>
	स ध्यात्वा सुचिरं कालं दुःखरोषसमन्वितः ।<br>श्वसन्निव महानागः प्रणुन्नो वाक्शलाकया ।।	</td><td>	6-98-2a<br>6-98-2b	
</td></tr>
				
<tr><td>
	उद्वृत्य चक्षुषी लोपान्निर्दहन्निव भारत।<br>सदेवासुरगन्धर्वं लोकं काल इवापरः ।।	</td><td>	6-98-3a<br>6-98-3b	
</td></tr>
				
<tr><td>
	अब्रवीत्तव पुत्रं च सामपूर्वमिदं वचः।<br>किं त्वं दुर्योधनैवं मां वाक्शल्यैरपकृन्तसि ।।	</td><td>	6-98-4a<br>6-98-4b	
</td></tr>
				
<tr><td>
	घटमानं यथाशक्तिं कुर्वाणं च तव प्रियम् ।<br>जुह्वानं समरे प्राणांस्तव वै प्रियकाम्यया ।।	</td><td>	6-98-5a<br>6-98-5b	
</td></tr>
				
<tr><td>
	यदा तु पाण्डवः शूरः खाण्डवेऽग्निमतर्पयत् ।<br>पराजित्य रणे शक्रं पर्याप्तं तन्निदर्शनम् ।।	</td><td>	6-98-6a<br>6-98-6b	
</td></tr>
				
<tr><td>
	यदा च त्वां महाबाहो गन्धर्वैर्हृतमोजसा ।<br>अमोचयत्पाण्डुसुतः पर्याप्तं तन्निदर्शनम् ।।	</td><td>	6-98-7a<br>6-98-7b	
</td></tr>
				
<tr><td>
	द्रवमाणेषु शूरेषु सोदरेषु तव प्रभो ।<br>सूतपुत्रे च राधेये पर्याप्तं तन्निदर्शनम् ।।	</td><td>	6-98-8a<br>6-98-8b	
</td></tr>
				
<tr><td>
	यच्च नः सहितान्सर्वान्विराटनगरे तदा ।<br>एक एवाजयत्पार्थः पर्याप्तं तन्निदर्शनम् ।।	</td><td>	6-98-9a<br>6-98-9b	
</td></tr>
				
<tr><td>
	द्रोणं च युधि संरब्धं मां च निर्जित्य संयुगे।<br>वासांसि स समादत्त पर्याप्तं तन्निदर्शनम् ।।	</td><td>	6-98-10a<br>6-98-10b	
</td></tr>
				
<tr><td>
	तथा द्रौणिं महेष्वासं शारद्वतमथापि च ।<br>गोग्रहे जितवान्पूर्वं पर्याप्तं तन्निदर्शनम् ।।	</td><td>	6-98-11a<br>6-98-11b	
</td></tr>
				
<tr><td>
	विजित्य च यदा कर्णं सदा पुरुषमानिनम् ।<br>उत्तरायै ददौ वस्त्रं पर्याप्तं तन्निदर्शनम् ।।	</td><td>	6-98-12a<br>6-98-12b	
</td></tr>
				
<tr><td>
	निवातकवचान्युद्धे वासवेनापि दुर्जयान्।<br>जितवान्समरे पार्थः पर्याप्तं तन्निदर्शनम् ।।	</td><td>	6-98-13a<br>6-98-13b	
</td></tr>
				
<tr><td>
	को हि शक्तो रणे जेतुं पाण्डवं रभसं तदा।<br>यस्य गोप्ता जगद्गोप्ता शङ्खचक्रगदाधरः ।।	</td><td>	6-98-14a<br>6-98-14b	
</td></tr>
				
<tr><td>
	वासुदेवोऽनन्तशक्तिः सृष्टिसंहारकारकः ।<br>सर्वेश्वरो देवदेवः परमात्मा सनातनः ।।	</td><td>	6-98-15a<br>6-98-15b	
</td></tr>
				
<tr><td>
	उक्तोऽस्ति बहुशो राजन्नारदाद्यैर्महर्षिभिः ।<br>त्वं तु मोहान्न जानीषे वाच्यावाच्यं सुयोधन ।।	</td><td>	6-98-16a<br>6-98-16b	
</td></tr>
				
<tr><td>
	मुमूर्षुर्हि नरः सर्वान्वृक्षान्पश्यति काञ्चनान्।<br>तथा त्वमपि गान्धारे विपरीतानि पश्यसि ।।	</td><td>	6-98-17a<br>6-98-17b	
</td></tr>
				
				
<tr><td>
	स्वयं वैरं महत्कृत्वा पाण्डवैः सह सृञ्जयैः ।<br>युद्ध्यस्व तानद्य रणे पश्यामः पुरुषो भव।<br>`अशक्याः पाण्डवा जेतुं देवैरपि सवासवैः ।।'	</td><td>	6-98-18a<br>6-98-18b<br>6-98-18c	
</td></tr>
				
<tr><td>
	अहं तु सोमकान्सर्वान्पाञ्चालांश्च समागतान्।<br>निहनिष्ये नरव्याघ्र वर्जयित्वा शिखण्डिनम् ।।	</td><td>	6-98-19a<br>6-98-19b	
</td></tr>
				
<tr><td>
	तैर्वाऽहं निहतः सङ्ख्ये गमिष्ये यमसादनम् ।<br>तान्वा निहत्य समरे प्रीतिं दास्याम्यहं तव ।।	</td><td>	6-98-20a<br>6-98-20b	
</td></tr>
				
<tr><td>
	पूर्व हि स्त्री समुत्पन्ना शिखण्डी राजवेश्मनि ।<br>वरदानात्पुमाञ्जातः सैषा वे स्त्री शिखण्डिनी ।।	</td><td>	6-98-21a<br>6-98-21b	
</td></tr>
				
<tr><td>
	तमहं न हनिष्यामि प्राणत्यागेऽपि भारत।<br>याऽसौ प्राङ्वर्मिता धात्रा सैषा वै स्त्री शिखण्डिनी।।	</td><td>	6-98-22a<br>6-98-22b	
</td></tr>
				
<tr><td>
	सुखं स्वपिहि गान्धारे श्वोऽस्मि कर्ता महारणम्।<br>यं जनाः कथयिष्यन्ति यावत्स्थास्यति मेदिनी ।।	</td><td>	6-98-23a<br>6-98-23b	
</td></tr>
<tr><td>
	<b>सञ्जय उवाच।</b>	</td><td>	6-98-24x	
</td></tr>
				
<tr><td>
	एवमुक्तस्तव सुतो निर्जगाम जनेश्वर।<br>अभिवाद्य गुरुं मूर्ध्ना प्रययौ स्वं निवेशनम् ।।	</td><td>	6-98-24a<br>6-98-24b	
</td></tr>
				
<tr><td>
	आगम्य तु ततो राजा विसृज्य च महाजनम् ।<br>प्रविवेश ततस्तूर्णं क्षयं शत्रुक्षयंकरः ।।	</td><td>	6-98-25a<br>6-98-25b	
</td></tr>
				
<tr><td>
	प्रहृष्टः स निशां तां च गमयामास पार्थिवः।<br>प्रभातायां च शर्वर्यां प्रातरुत्थाय तान्नृपः ।।	</td><td>	6-98-26a<br>6-98-26b	
</td></tr>
				
<tr><td>
	राज्ञः समाज्ञापयत सेनां योजयतेति ह।<br>अद्य भीष्मो रणे क्रद्धो निहनिष्यति सोमकान् ।।	</td><td>	6-98-27a<br>6-98-27b	
</td></tr>
				
<tr><td>
	दुर्योधनस्य तच्छ्रुत्वा रात्रौ विलपितं बहु।<br>मन्यमानः स तं राजन्प्रत्यादेशमिवात्मनः ।।	</td><td>	6-98-28a<br>6-98-28b	
</td></tr>
				
<tr><td>
	निर्वेदं परमं गत्वा विनिन्द्य परवश्यताम् ।<br>दीर्घं दध्यौ शान्तनवो योद्धुकामोऽर्जुनं रणे ।।	</td><td>	6-98-29a<br>6-98-29b	
</td></tr>
				
<tr><td>
	इङ्गितेन तु तज्ज्ञात्वा गाङ्गेयेन विचिन्तितम् ।<br>दुर्योधनो महाराज दुःशासनमचोदयत् ।।	</td><td>	6-98-30a<br>6-98-30b	
</td></tr>
				
<tr><td>
	दुःशासन रथास्तूर्णं युज्यन्तां भीष्मरक्षिणः ।<br>द्वाविंशतिमनीकानि सर्वाण्येवाभिचोदय ।।	</td><td>	6-98-31a<br>6-98-31b	
</td></tr>
				
<tr><td>
	अयं हि समनुप्राप्तो वर्षपूगाभिचिन्तितः ।<br>पाण्डवानां ससैन्यानां वधो राज्यस्य चागमः ।।	</td><td>	6-98-32a<br>6-98-32b	
</td></tr>
				
<tr><td>
	तत्र कार्यमहं मन्ये भीष्मस्यैवाभिरक्षणम्।<br>स नो गुप्तः सहायः स्याद्धन्यात्पार्थांश्च संयुगे ।।	</td><td>	6-98-33a<br>6-98-33b	
</td></tr>
				
<tr><td>
	अब्रवीद्धि विशुद्धात्मा नाहं हन्यां शिखण्डिनम् ।<br>स्त्रीपूर्वको ह्यसौ राजंस्तस्माद्वर्ज्यो मया रणे ।।	</td><td>	6-98-34a<br>6-98-34b	
</td></tr>
				
<tr><td>
	लोकस्तद्वेद यदहं पितुः प्रियचिकीर्षया ।<br>राज्यं स्फीतं महाबाहो स्त्रियश्च त्यक्तवान्पुरा ।।	</td><td>	6-98-35a<br>6-98-35b	
</td></tr>
				
<tr><td>
	नैव चाहं स्त्रियं जातु न स्त्रीपूर्वं कथंचन ।<br>हन्यां युधि नरश्रेष्ठ सत्यमेतद्ब्रवीमि ते ।।	</td><td>	6-98-36a<br>6-98-36b	
</td></tr>
				
<tr><td>
	अयं स्त्रीपूर्वको राजञ्छिखण्डी यदि ते श्रुतः।<br>उद्योगे कथितं सर्वं यथा जाता शिखण्डिनी ।।	</td><td>	6-98-37a<br>6-98-37b	
</td></tr>
				
<tr><td>
	कन्या भूत्वा पुमाञ्जातः स च योत्स्यति भारत ।<br>तस्याहं प्रमुखे बाणान्न मुञ्चेयं कथंचन ।।	</td><td>	6-98-38a<br>6-98-38b	
</td></tr>
				
<tr><td>
	युद्धे हि क्षत्रियांस्तात पाण्डवानां जयैषिणः ।<br>सर्वानन्यान्हनिष्यामि संप्राप्तान्रणमूर्धनि ।।	</td><td>	6-98-39a<br>6-98-39b	
</td></tr>
				
<tr><td>
	एवं मां भरतश्रेष्ठ गाङ्गेयः प्राह शास्त्रवित् ।<br>तत्र सर्वात्मना मन्ये गाङ्गेयस्यैव पालनम् ।।	</td><td>	6-98-40a<br>6-98-40b	
</td></tr>
				
<tr><td>
	अरक्ष्यमाणं हि वृको हन्यात्सिंहं महाहवे ।<br>मा वृकेणेव गाङ्गेयं घातयेम शिखण्डिना ।।	</td><td>	6-98-41a<br>6-98-41b	
</td></tr>
				
<tr><td>
	मातुलः शकुनिः शल्यः कृपो द्रोणो विविंशतिः।<br>यत्ता रक्षन्तु गाङ्गेयं तस्मिन्गुप्ते ध्रुवो जयः ।।	</td><td>	6-98-42a<br>6-98-42b	
</td></tr>
				
<tr><td>
	एतच्छ्रुत्वा तु ते सर्वे दुर्योधनवचस्तदा ।<br>सर्वतो रथवंशेन गाङ्गेयं पर्यवारयन् ।।	</td><td>	6-98-43a<br>6-98-43b	
</td></tr>
				
<tr><td>
	पुत्राश्च तव गाङ्गेयं परिवार्य ययुर्मुदा ।<br>कम्पयन्तो भुवं द्यां च क्षोभयन्तश्च पाण्डवान् ।।	</td><td>	6-98-44a<br>6-98-44b	
</td></tr>
				
<tr><td>
	ते रथैः सुप्रसंयुक्तैर्दन्तिभिश्च महारथाः ।<br>परिवार्य रणे भीष्मं दंशिताः समवस्थिताः ।।	</td><td>	6-98-45a<br>6-98-45b	
</td></tr>
				
<tr><td>
	यथा देवासुरे युद्धे त्रिदशा वज्रधारिणम्।<br>सर्वे ते स्म व्यतिष्ठन्त रक्षन्तस्तं महारथम् ।।	</td><td>	6-98-46a<br>6-98-46b	
</td></tr>
				
				
<tr><td>
	ततो दुर्योधनो राजा पुनर्भ्रातरमब्रवीत् ।<br>सव्यं चक्रं युधामन्युरुत्तमौजाश्च दक्षिणम्।<br>गोप्तारावर्जुनस्यैतावर्जुनोऽपि शिखण्डिनः ।।	</td><td>	6-98-47a<br>6-98-47b<br>6-98-47c	
</td></tr>
				
<tr><td>
	रक्ष्यमाणः स पार्थेन तथास्माभिर्विवर्जितः ।<br>यथा भीष्मं न नो हन्याद्दुःशासन तथा कुरु ।।	</td><td>	6-98-48a<br>6-98-48b	
</td></tr>
<tr><td>
	<b>सञ्जय उवाच।</b>	</td><td>	6-98-49x	
</td></tr>
				
<tr><td>
	भ्रातुस्तद्वचनं श्रुत्वा पुत्रो दुःशासनस्तव।<br>भीष्मं प्रमुखतः कृत्वा प्रययौ सह सेनया ।।	</td><td>	6-98-49a<br>6-98-49b	
</td></tr>
				
<tr><td>
	भीष्मं तु रथवंशेन दृष्ट्वा समभिसंवृतम्।<br>अर्जुनो रथिनां श्रेष्ठो धृष्टद्युम्नमुवाच ह ।।	</td><td>	6-98-50a<br>6-98-50b	
</td></tr>
				
<tr><td>
	शिखण्डिनं नरव्याघ्रं भीष्मस्य प्रमुखे नृप।<br>स्थापयस्वाद्य पाञ्चाल्य तस्य गोप्ताऽहमित्युत ।।	</td><td>	6-98-51a<br>6-98-51b	
</td></tr>
<tr><td>
	।। इति श्रीमन्महाभारते भीष्मपर्वणि भीष्मवधपर्वणि<br> नवमदिवसयुद्धे अष्टनवतितमोऽध्यायः ।।	</td><td>		
</td></tr></tbody>