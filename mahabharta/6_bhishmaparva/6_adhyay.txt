<span style="font-size: 14pt; line-height: 200%">धृतराष्ट्र उवाच।	<br>
उक्तो द्वीपस्य संक्षेपो विधिवद्बुद्धिमंस्त्वया।<br>
तत्त्वज्ञश्चासि सर्वस्य विस्तारं ब्रूहि सञ्जय ।।	6-6-1<br>
<br>
यावान्भूम्यवकाशोऽयं दृश्यते शशलक्षणे।<br>
तस्य प्रमाणं प्रब्रूहि ततो वक्ष्यसि पिप्पलम् ।।	6-6-2<br>
<br>
वैशंपायन उवाच।<br>
एवं राज्ञा स पृष्टस्तु संजयो वाक्यमब्रवीत्।	6-6-3<br>
संजय उवाच।<br>
प्रागायता महाराज षडेते वर्षपर्वताः ।<br>
अवगाढा ह्युभयतः समुद्रौ पूर्वपश्चिमौ ।।	6-6-3<br>
<br>
हिमवान्हेमकूटश्च निषधश्च नगोत्तमः।<br>
नीलश्च वैदूर्यमयः श्वेतश्च शशिसन्निभः ।।	6-6-4<br>
<br>
सर्वधातुविचित्रश्च श्रृङ्गवान्नाम पर्वतः।<br>
एते वै पर्वता राजन्सिद्धचारणसेविताः ।।	6-6-5<br>
<br>
एषामन्तरविष्कम्भा योजनानि सहस्रशः।<br>
तत्र पुण्या जनपदास्तानि वर्षाणि भारत ।।	6-6-6<br>
<br>
वसन्ति तेषु सत्वानि नानाजातीनि सर्वशः ।<br>
इदं तु भारतं वर्षं ततो हैमवतं परम् ।।<br>
ततः किंपुरुषावासं वर्षं हिमवतः परम्'।<br>
हेमकूटात्परं चैव हरिवर्षं प्रचक्षते ।।	6-6-7<br>
<br>
दक्षिणेन तु नीलस्य निषधस्योत्तरेण तु।<br>
व्रागायतो महाभाग माल्यवान्नाम पर्वतः ।।	6-6-9<br>
<br>
ततः परं माल्यवतः पर्वतो गन्धमादनः ।<br>
परिमण्डलस्तयोर्मध्ये मेरुः कनकपर्वतः ।<br>
तरुणादित्यसंकाशो विधूम इव पावकः ।।	6-6-10<br>
<br>
योजनानां सहस्राणि षोडशाधः किल स्मृतः ।<br>
ऊर्ध्वं च चतुरशीतिर्द्वात्रिंशन्मूर्ध्नि विस्तृतः।<br>
अधस्ताच्चतुरशीतिर्योजनानां महीपते।।	6-6-11<br>
<br>
ऊर्ध्वंमधश्च तिर्यक्व मेरुरावृत्य तिष्ठति ।<br>
तस्य पार्श्वेष्वमी द्वीपाश्चत्वारः सस्थिता विभो ।।	6-6-12<br>
<br>
भद्राश्वः केतुमालश्च जम्बूद्वीपश्च भारत।<br>
उत्तराश्चैव कुरवः कृतपुण्यप्रतिश्रयाः ।।	6-6-13<br>
<br>
विहगः सुमुखो यस्तु सुपर्णस्यात्मजः किल।<br>
स वै विचिन्तयामास सौवर्णान्वीक्ष्य वायसान् ।।	6-6-14<br>
<br>
मेरुरुत्तममध्यानामधमानां च पक्षिणाम्।<br>
अविशेषकरो यस्मात्तस्मादेनं त्यजाम्यहम् ।।	6-6-15<br>
<br>
तमादित्योऽनुपर्येति सततं ज्योतिषां वरः।<br>
चन्द्रमाश्च सनक्षत्रो वायुश्चैव प्रदक्षिणः ।।	6-6-16<br>
<br>
सपर्वतो महाराज दिव्यपुष्पफलान्वितः।<br>
भवनैरावृतः सर्वैर्जाम्बूनदपरिष्कृतैः ।।	6-6-17<br>
<br>
तत्र देवगणा राजन्गन्धर्वासुरराक्षसाः।<br>
अप्सरोगणसंयुक्ताः शैले क्रीडन्ति सर्वदा ।।	6-6-18<br>
<br>
तत्र ब्रह्मा च रुद्रश्च शक्रश्चापि सुरेश्वरः।<br>
समेत्य विविधैर्यज्ञैर्यजन्तेऽनेकदक्षिणैः ।।	6-6-19<br>
<br>
तुम्बुरुर्नारदश्चैव विश्वावसुर्हहाहुहूः ।<br>
अभिगम्यामरश्रेष्ठांस्तुष्टुवुर्विविधैः स्तवैः ।।	6-6-20<br>
<br>
सप्तर्षयो महात्मानः कश्यपश्च प्रजापतिः ।<br>
तत्र गच्छन्ति भद्रं ते सदा पर्वणि पर्वणि ।।	6-6-21<br>
<br>
तस्यैव मूर्धन्युशनाः काव्यो दैत्यैर्महीपते ।<br>
इमानि तस्य रत्नानि तस्येमे रत्नपर्वताः ।।	6-6-22<br>
<br>
तस्मात्कुबेरो भगवांश्चतुर्थं भागमश्नुते ।<br>
ततः कलांशं वित्तस्य मनुष्येभ्यः प्रयच्छति ।।	6-6-23<br>
<br>
पार्श्वे तस्योत्तरे दिव्यं सर्वर्तुकुसुमैश्चितम्।<br>
कर्णिकारवनं रम्यं शिलाजालसमुद्गतम् ।।	6-6-24<br>
<br>
तत्र साक्षात्पशुपतिर्दिव्यैर्भूतैः समावृतः ।<br>
उमासहायो भगवान्रमते भूतभावनः ।।	6-6-25<br>
<br>
कर्णिकारमयी मालां बिभ्रत्पादावलम्बिनीम् ।<br>
त्रिभिर्नेत्रैः कृतोद्योतस्त्रिभिः सूर्यैरिवोदितैः ।।	6-6-26<br>
<br>
तमुग्रतपसः सिद्धाः सुव्रताः सत्यवादिनः ।<br>
पश्यन्ति नहि दुर्वृत्तैः शक्यो द्रुष्टुं महेश्वरः ।।	6-6-27<br>
<br>
तस्य शैलस्य शिखरात्क्षीरधारा नरेश्वर।<br>
विश्वरूपाऽपरिमिता भीमनिर्घातनिःस्वना ।।	6-6-28<br>
<br>
पुण्या पुण्यतमैर्जुष्टा गङ्गा भागीरथी शुभा ।<br>
प्लवन्तीव प्रवेगेन ह्रदे चन्द्रमसः शुभे ।।	6-6-29<br>
<br>
तया ह्युत्पादितः पुण्यः स ह्रदः सागरोपमः ।<br>
तां धारयामास तदा दुर्धरां पर्वतैरपि ।।	6-6-30<br>
<br>
शतं वर्षसहस्राणां शिरसैव महेश्वरः ।<br>
मेरोस्तु पश्चिमे पार्श्वे केतुमालो महीपते ।।	6-6-31<br>
<br>
जम्बूखण्डे तु तत्रैव महाजनपदो नृप ।<br>
आयुर्दशसहस्राणि वर्षाणां तत्र भारत ।।	6-6-32<br>
<br>
सुवर्णवर्णाश्च नराः स्त्रियश्चाप्सरसोपमाः ।<br>
अनामया वीतशोका नित्यं मुदितमानसाः ।।	6-6-33<br>
<br>
जायन्ते मानवास्तत्र निष्टप्तकनकप्रभाः ।<br>
गन्धमादनश्रृङ्गेषु कुबेरः सह राक्षसैः ।।	6-6-34<br>
<br>
संवृतोऽप्सरसां सङ्घैर्मोदते गुह्यकाधिपः ।<br>
गन्धमादनपार्श्वे तु पर त्वपरगण्डिकाः ।।	6-6-35<br>
<br>
एकादशसहस्राणि वर्षाणां परमायुषः ।<br>
तत्र कृष्णा नरा राजंस्तेजोयुक्ता महाबलाः ।<br>
स्त्रियश्चोत्पलवर्णाभाः सर्वाः सुप्रियदर्शनाः ।।	6-6-36<br>
<br>
नीलात्परतरं श्वेतं श्वेताद्धैरण्यकं परम्।<br>
वर्षमैरावतं राजन्नानाजनपदावृतम् ।।	6-6-37<br>
<br>
धनुःसंस्थे महाराज द्वे वर्षे दक्षिणोत्तरे।<br>
इलावृत्तं मध्यमं तु पञ्च दीर्घाणि चैव हि ।।<sup id="cite_ref-1" class="reference"><a href="#cite_note-1">[१]</a></sup>	6-6-38<br>
<br>
उत्तरोत्तरमेतेभ्यो वर्षमुद्रिच्यते गुणैः ।<br>
आयुःप्रमाणमारोग्यं धर्मतः कामतोऽर्थतः।।	6-6-39<br>
<br>
समन्वितानि भूतानि तेषु वर्षेषु भारत।<br>
एवमेषा महाराज पर्वतैः पृथिवी चिता ।।	6-6-40<br>
<br>
हेमकूटस्तु सुमहान्कैलासो नाम पर्वतः ।<br>
यत्र वैश्रवणो राजन्गुह्यकैः सह मोदते ।।	6-6-41<br>
<br>
तत्र देवो महादेवो नित्यमास्ते सहोमया।<br>
शीते शिलातले रम्ये देवर्षिगणपूजितःक ।।	6-6-42<br>
<br>
अस्त्युत्तरेण कैलासं मैनाकं पर्वतं प्रति।<br>
हिरण्यश्रृङ्गः सुमहान्दिव्यो मणिमयो गिरिः ।।	6-6-43<br>
<br>
तस्य पार्श्वे महद्दिव्यं शुभ्रं काञ्चनवालुकम् ।<br>
रम्यं बिन्दुसरो नाम यत्र राजा भगीरथः ।।	6-6-44<br>
<br>
दृष्ट्वा भागीरथीं गङ्गामुवास बहुलाः समाः।<br>
यूपा मणिमयास्तत्र चैत्याश्चापि हिरण्मयाः ।।	6-6-45<br>
<br>
तत्रेष्ट्वा तु गतः सिद्धिं सहस्राक्षो महायशाः।<br>
स्रष्टा भूतपतिर्यत्र सर्वलोकान्सनातनान् ।।	6-6-46<br>
<br>
उपास्यते तिग्मतेजा यत्र भूतैः समन्ततः ।<br>
नरनारायणौ ब्रह्मा मनुः स्थाणुश्च पञ्चमः ।।	6-6-47<br>
<br>
तत्र दिव्या त्रिपथगा प्रथमं तु प्रतिष्ठिता।<br>
ब्रह्मलोकादपक्रान्ता सप्तधा प्रतिपद्यते।।	6-6-48<br>
<br>
वस्वौकसारा नलिनी पावनी च सरस्वती ।<br>
जम्बूनदी च सीता च गङ्गा सिंधुश्च सप्तमी ।।	6-6-49<br>
<br>
अचिन्त्या दिव्यसंकाशा प्रभोरेषैव संविधिः ।<br>
उपासते यत्र सत्रं सहस्रयुगपर्यये ।।	6-6-50<br>
<br>
दृश्याऽदृश्या च भवति तत्र तत्र सरस्वती ।<br>
एता दिव्याः सप्त गङ्गास्त्रिषु लोकेषु विश्रुताः ।।	6-6-51<br>
<br>
रक्षांसि वै हिमवति हेमकूटे तु गुह्यकाः ।<br>
सर्पा नागाश्च निषधे गोकर्णं च तपोवनम् ।।	6-6-52<br>
<br>
देवासुराणां सर्वेषां श्वेतपर्वत उच्यते।<br>
गन्धर्वा निषधे नित्यं नीले ब्रह्मर्षयस्तथा ।<br>
श्रृङ्गवांस्तु महाराज देवानां प्रतिसंचरः ।।	6-6-53<br>
<br>
इत्येतानि महाराज सप्त वर्षाणि भागशः।<br>
भूतान्युपनिविष्टानि गतिमन्ति ध्रुवाणि च ।।	6-6-54<br>
<br>
तेषामृद्धिर्बहुविधा दृश्यते दैवमानुषी।<br>
अशक्या परिसंख्यातुं श्रद्धेया तु बुभूषता ।।<sup id="cite_ref-2" class="reference"><a href="#cite_note-2">[२]</a></sup>	6-6-55<br>
<br>
यां तु पृच्छसि मां राजन्दिव्यामेतां शशाकृतिम्।<br>
पार्श्वे शशस्य द्वे वर्षे उक्ते ये दक्षिणोत्तरे ।<br>
कर्णौ तु शाकद्वीपश्च काश्यपद्वीप एव च ।।	6-6-56<br>
<br>
ताम्रपर्णीशिरो राजञ्छ्रीमान्मलयपर्वतः ।<br>
एतद्द्वितीयं द्वीपस्य दृश्यते शशसंस्थितम् ।।	6-6-57<br>
<br>
।। इति श्रीमन्महाभारते भीष्मपर्वणि जम्बूखण्डविनिर्माणपर्वणि षष्ठोऽध्यायः ।।	<br>
<br>
</span>
