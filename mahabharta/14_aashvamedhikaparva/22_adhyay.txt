<span style="font-size: 14pt; line-height: 200%">।।ब्राह्मण उवाच।		<br>
अत्राप्युदाहरन्तीममितिहासं पुरातनम्।<br>
निबोध दशहोतृणां विधानमिह यादृशम्।। 	1<br>
<br>
श्रोत्रं त्वक्चक्षुषी जिह्वा नासिका चरणौ करौ।<br>
उपस्थं पायुरिति वाग्घोतृणि दश भामिनि।। 	2<br>
<br>
शब्दस्पर्शौ रूपरसौ गन्धो वाक्यं क्रिया गतिः।<br>
रेतोमूत्रपुरीषाणां त्यागो दश हवींषि च।। 	3<br>
<br>
दिशो वायू रविश्चन्द्रः पृथ्व्यग्नी विष्णुरेव च।<br>
इन्द्रः प्रजापतिर्मित्रमग्नयो दश भामिनि।। 	4<br>
<br>
दशेन्द्रियाणि होतृणि हवींषि दश भामिनि।<br>
विषया नाम समिधो हूयन्ते तु दशाग्निषु।। 	5<br>
<br>
चित्तं स्रुवश्च वित्तं च पवित्रं ज्ञानमुत्तमम्।<br>
सुविभक्तमिदं पूर्वं जगदासीदिति श्रुतम्।। 	6<br>
<br>
`ततो विविक्ता वित्तासीत्सा वित्तं पर्यवेक्षते।'<br>
सर्वमेवात्र विज्ञेयं चित्ते ज्ञानमवेक्षता।<br>
रेतः शरीरभृत्काये विज्ञाता तु शरीरभृत्।। 	7<br>
<br>
<br>
शरीरभृद्गार्हपत्यस्तस्मादग्निः प्रणीयते।<br>
मनश्चाहवनीयस्तु तस्मिन्प्रक्षिप्यते हविः।। 	8<br>
<br>
ततो वाचस्पतिर्जज्ञे तं मनः पर्यवेक्षते।<br>
रूपं भवति वै वक्त्रं तदनुद्रवते मनः।। 	9<br>
<br>
ब्राह्मण्युवाच।		<br>
कस्माद्वागभवत्पूर्वं कस्मात्पश्चान्मनोऽभवत्।<br>
मनसा चिन्तितं पूर्वं वाक्यं समभिपद्यते।। 	10<br>
<br>
केन विज्ञानयोगेन मतिश्चित्तं समास्थिता।<br>
समुन्नीता नाध्यगच्छत्को वै तां प्रतिबाधते।। 	11<br>
<br>
ब्राह्मण उवाच।		<br>
तन्मनस्थः पतिर्भूत्वा तस्मात्प्रेहन्निवायति।<br>
तां मतिं मनसः प्राहुर्मनस्तस्मादपेक्षते।। 	12<br>
<br>
प्रश्नं तु वाङ्मनसयोर्यस्मात्त्वमनुपृच्छसि।<br>
तस्मात्ते वर्तयिष्यामि तयोरेव समाह्वयम्।। 	13<br>
<br>
उभे वाङ्मनसी गत्वा भूतात्मानमपृच्छताम्।<br>
आवयोः श्रेष्ठमाचक्ष्व च्छिन्धि नौ संशयं विभो।। 	14<br>
<br>
मन इत्येवि भगवांस्तदा प्राह सरस्वतीम्।<br>
अहं वै कामधुक्तुभ्यमिति तं प्राह वागथ।। 	15<br>
<br>
ब्राह्मण उवाच।		<br>
स्थावरं जङ्गमं चैव विद्ध्युभे मनसी मम।<br>
स्थावरं मत्सकाशे वै जङ्गमं विषये तव।। 	16<br>
<br>
यस्तु ते विषये गच्छन्मन्त्रो वर्णः स्वरोपि वा।<br>
तन्मनो जङ्गमं नाम तस्मादसि गरीयसी।। 	17<br>
<br>
तस्माद्भवितुमर्हामि स्वयमभ्येत्य शोभने।<br>
तस्मादुच्छ्वासमासाद्य प्रवक्ष्यामि सरस्वति।। 	18<br>
<br>
प्राणापानावन्तरे यद्वाग्वै नित्यं स्म तिष्ठति।<br>
प्रीयमाणा महाभागे विना प्राणांश्च मामपि।<br>
प्रजापतिमुपाधावत्प्रसीद भगवन्निति।। 	19<br>
<br>
ततः प्राणः प्रादुरभूद्वाचमाप्याययन्पुनः।<br>
तस्मादुच्छ्वासमासाद्य न वाग्वदति कर्हिचित्।। 	20<br>
<br>
घोषिणी जातनिर्घोषा नित्यमेव प्रवर्तते।<br>
तयोरपि च घोषिण्या निर्घोर्षैव गरीयसी।। 	21<br>
<br>
गौरिव प्रस्रवत्यर्थान्रसमुत्तमशालिनी।<br>
सततं स्यन्दते ह्येषा शाश्वतं ब्रह्मवादिनी।। 	22<br>
<br>
दिव्यादिव्यप्रभावेन भारती गौः शुचिस्मिते।<br>
एतयोरन्तरं पश्य सूक्ष्मयोर्यतमानयोः।। 	23<br>
<br>
ब्राह्मण्युवाच।		<br>
अनुत्पन्नेषु वाक्येषु चोद्यमाना सिसृक्षया।<br>
किंन्नु पूर्वं तदा देवी व्याजहार सरस्वती।। 	24<br>
<br>
ब्राह्मण उवाच।		<br>
प्राणेन य सम्भवते शरीरे<br>
प्राणादपानं प्रतिपद्यते च।<br>
उदानभूता च विसृज्य देहं<br>
व्यानेन सर्वं दिवमावृणोति।। 	25<br>
<br>
ततः समाने प्रतितिष्ठतीह<br>
इत्येव पूर्वं प्रजजल्प वागपि।<br>
तस्मान्मनः स्थावरत्वाद्विशिष्टं<br>
तथा देवी जङ्गमत्वाद्विशिष्टाः।। 	26<br>
<br>
।। इति श्रीमन्महाभारते आश्वमेधिकपर्वणि अनुगीतापर्वणि द्वाविंशोऽध्यायः।। 22 ।। 	<br>
</span>
