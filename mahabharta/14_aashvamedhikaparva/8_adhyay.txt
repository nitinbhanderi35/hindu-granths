				
<tbody><tr><td>
	<b>संवर्त उवाच।</b>	</td><td>	14-8-1x	
</td></tr>
				
<tr><td>
	गिरेर्हिमवतः पृष्ठे मुञ्जवान्नाम पर्वतः।<br>तप्यते यत्र भगवांस्तपो नित्यमुपापतिः।।	</td><td>	14-8-1a<br>14-8-1b	
</td></tr>
				
<tr><td>
	वनस्पतीनां मूलेषु शृङ्गेषु विषमेषु च।<br>गुहासु शैलराजस्य यथाकामं यथासुखम्।।	</td><td>	14-8-2a<br>14-8-2b	
</td></tr>
				
<tr><td>
	उमासहायो भगवान्यत्र नित्यं महेश्वरः।<br>आस्ते शूली महातेजा नानाभूतगणावृतः।।	</td><td>	14-8-3a<br>14-8-3b	
</td></tr>
				
<tr><td>
	तत्र रुद्राश्च साध्याश्च विश्वेऽथ वसवस्तथा।<br>यमश्च वरुणश्चैव कुबेरश्च सहानुगः।।	</td><td>	14-8-4a<br>14-8-4b	
</td></tr>
				
<tr><td>
	भूतानि च पिशाचाश्च नासत्यावपि चाश्विनौ।<br>गन्धऱ्वाप्सरसश्चैव यक्षा देवर्षयस्तथा।।	</td><td>	14-8-5a<br>14-8-5b	
</td></tr>
				
<tr><td>
	आदित्या मरुतश्चैव यातुधानाश्च सर्वशः।<br>उपासन्ते महात्मानं बहुरूपमुपापतिम्।।	</td><td>	14-8-6a<br>14-8-6b	
</td></tr>
				
<tr><td>
	रमते भगवांस्तत्र कुबेरानुचरैः सह।<br>विकृतैर्विकृताकारैः क्रीडद्भिः पृथिवीपते।।	</td><td>	14-8-7a<br>14-8-7b	
</td></tr>
				
				
<tr><td>
	श्रिया ज्वलन्दृश्यते वै बालादित्यसमद्युतिः।<br>न रूपं शक्यते तस्य संस्थानं वा कदाचन।<br>निर्देष्टुं प्राणिभिः कैश्चित्प्राकृतैर्मांसलोचनैः।।	</td><td>	14-8-8a<br>14-8-8b<br>14-8-8c	
</td></tr>
				
<tr><td>
	नोष्णं न शिशिरं तत्र न वायुर्न च भास्करः।<br>न जारा क्षुत्पिपासे वा न मृत्युर्न भयं नृप।।	</td><td>	14-8-9a<br>14-8-9b	
</td></tr>
				
<tr><td>
	तस्य शैलस्य पार्श्वेषु सर्वेषु जयतांवर।<br>धातवो जातरूपस्य रश्मयः सवितुर्यथा।।	</td><td>	14-8-10a<br>14-8-10b	
</td></tr>
				
<tr><td>
	रक्ष्यन्ते ते कुबेरस्य सहायैरुद्यतायुधैः।<br>चिकीर्षद्भिः प्रियं राजन्कुबेरस्य महात्मनः।।	</td><td>	14-8-11a<br>14-8-11b	
</td></tr>
				
<tr><td>
	`तत्र गत्वा समन्वास्य महायोगेश्वरं शिवम्।<br>कुरु प्रणामं राजर्षे भक्त्या परमया यतुः।।'	</td><td>	14-8-12a<br>14-8-12b	
</td></tr>
				
<tr><td>
	तस्मै भगवते कृत्वा नमः शर्वाय वेधसे।<br>`एभिस्तं नामभिर्देवं सर्वविद्याधरं स्तुहि।।'	</td><td>	14-8-13a<br>14-8-13b	
</td></tr>
				
<tr><td>
	रुद्राय शितिकण्ठाय सुरूपाय सुवर्चसे।<br>कपर्दिने करालाय हर्यक्ष्णे वरदाय च।।	</td><td>	14-8-14a<br>14-8-14b	
</td></tr>
				
<tr><td>
	त्र्यक्ष्णे पूष्णो दन्तभिदे वामनाय शिवाय च।<br>याम्यायाव्यक्तरूपाय सद्वृत्ते शङ्कराय च।।	</td><td>	14-8-15a<br>14-8-15b	
</td></tr>
				
<tr><td>
	क्षेम्याय हरिकेशाय स्थाणवे पुरुषाय च।<br>हरिनेत्राय मुण्डाय क्रुद्धायोत्तरणाय च।।	</td><td>	14-8-16a<br>14-8-16b	
</td></tr>
				
<tr><td>
	भास्वराय सुतीर्थाय देवदेवाय रंहसे।<br>उष्णीषिणे सुवक्त्राय सहस्राक्षाय मीढुषे।।	</td><td>	14-8-17a<br>14-8-17b	
</td></tr>
				
<tr><td>
	गिरिशाय प्राशान्ताय यतये चीरवाससे।<br>बिल्वदण्डाय सिद्धाय सर्वदण्डधराय च।।	</td><td>	14-8-18a<br>14-8-18b	
</td></tr>
				
<tr><td>
	मृगव्याधाय महते धन्विनेऽथ भवाय च।<br>वराय सोमवक्त्राय सिद्धमन्त्राय चक्षुषे।।	</td><td>	14-8-19a<br>14-8-19b	
</td></tr>
				
<tr><td>
	हिरण्यबाहवे राजन्नुग्राय पतये दिशाम्।<br>लेलिहानाय गोष्ठाय सिद्धमन्त्राय वृष्णये।।	</td><td>	14-8-20a<br>14-8-20b	
</td></tr>
				
<tr><td>
	पशूनां पतये चैव भूतानां पतये नमः।<br>वृषाय मातृभक्ताय सेनान्ये मध्यमाय च।।	</td><td>	14-8-21a<br>14-8-21b	
</td></tr>
				
				
<tr><td>
	`अभिवक्त्राय पतये सर्वदेवमयाय च।'<br>स्रुवहस्ताय पतये धन्विने भार्गवाय च।<br>अजाय कृष्णनेत्राय विरूपाक्षाय चैव ह।।	</td><td>	14-8-22a<br>14-8-22b<br>14-8-22c	
</td></tr>
				
<tr><td>
	तीक्ष्णदंष्ट्राय तीक्ष्णाय वैश्वानरमुखाय च।<br>महात्मने चानङ्गाय सर्वाय पतये विशाम्।।	</td><td>	14-8-23a<br>14-8-23b	
</td></tr>
				
				
<tr><td>
	`तथा रुद्राय पतये पृथवे कृत्तिवाससे।'<br>विलोहिताय दीप्ताय दीप्ताक्षाय महौजसे।<br>वसुरेतःसुवपुषे पृथवे कृत्तिवाससे।।	</td><td>	14-8-24a<br>14-8-24b<br>14-8-24c	
</td></tr>
				
<tr><td>
	कपालमालिने चैव सुवर्णमुकुटाय च।<br>महादेवाय कृष्णाय त्र्यम्बकायानघाय च।।	</td><td>	14-8-25a<br>14-8-25b	
</td></tr>
				
<tr><td>
	क्रोधनायानृशंसाय मृदवे बाहुशालिने।<br>दण्डिने तप्ततपसे तथैवाक्रूरकर्मणे।।	</td><td>	14-8-26a<br>14-8-26b	
</td></tr>
				
<tr><td>
	सहस्रशिरसे चैव सहस्रचरणाय च।<br>नमः स्वधास्वरूपाय बहुरूपाय दंष्ट्रिणे।।	</td><td>	14-8-27a<br>14-8-27b	
</td></tr>
				
<tr><td>
	पिनाकिनं महादेवं महाभोगिनमव्ययम्।<br>त्रिशूलहस्तं वरदं त्र्यम्बकं भुवनेश्वरम्।।	</td><td>	14-8-28a<br>14-8-28b	
</td></tr>
				
<tr><td>
	त्रिपुरघ्नं त्रिनयनं त्रिलोकेशं महौजसम्।<br>प्रभवं सर्वभूतानां दातारं धरणीधरम्।।	</td><td>	14-8-29a<br>14-8-29b	
</td></tr>
				
<tr><td>
	ईशानं शङ्करं सर्वं शिवं विश्वेश्वरं भवम्।<br>उमापतिं पशुपतिं विश्वरूपं महेश्वरम्।।	</td><td>	14-8-30a<br>14-8-30b	
</td></tr>
				
<tr><td>
	विरूपाक्षं दशभुजं विष्यन्दं गोवृषध्वजम्।<br>उग्रं स्थाणुं शिवं रौद्रं शर्वं गौरीशमीश्वरम्।।	</td><td>	14-8-31a<br>14-8-31b	
</td></tr>
				
<tr><td>
	शितिकण्ठमजं शुक्रं पृथुं पृथुहरं वरम्।<br>विश्वरूपं विरूपाक्षं बहुरूपमुपापतिम्।।	</td><td>	14-8-32a<br>14-8-32b	
</td></tr>
				
<tr><td>
	प्रणम्य शिरसा देवमनङ्गाङ्गहरं हरम्।<br>शरण्यं शरणं याहि महादेवं चतुर्मुखम्।।	</td><td>	14-8-33a<br>14-8-33b	
</td></tr>
				
<tr><td>
	`विरोचमानं वपुषा दिव्याभरणभूषितम्।<br>अनाद्यन्तमजं शंभुं सर्वव्यापिनमीश्वरम्।।	</td><td>	14-8-34a<br>14-8-34b	
</td></tr>
				
<tr><td>
	निस्त्रैगुण्यं निरुद्वेगं निर्मलं निधिमोजसाम्।<br>प्रणम्य प्राञ्जलिः शर्वं प्रयामि शरणं हरम्।।	</td><td>	14-8-35a<br>14-8-35b	
</td></tr>
				
<tr><td>
	सम्मान्यं निश्चलं नित्यमकारुण्यमलेपनम्।<br>अध्यात्मवेदमासाद्य प्रयामि शरणं मुहुः।।	</td><td>	14-8-36a<br>14-8-36b	
</td></tr>
				
<tr><td>
	यस्य नित्यं विदुः स्थानं मोक्षमध्यात्मचिन्तकाः।<br>योगीशं तत्वमार्गस्थाः कैवल्यं पदमक्षरम्।।	</td><td>	14-8-37a<br>14-8-37b	
</td></tr>
				
<tr><td>
	यं विदुः सङ्गिनं मुक्ताः सामान्यं समदर्शिनः।<br>तं प्रपद्ये जगद्योनिमयोनिं निर्गुणात्मकम्।।	</td><td>	14-8-38a<br>14-8-38b	
</td></tr>
				
<tr><td>
	असृजद्यस्तु भूतादीन्सप्त लोकान्सनातनान्।<br>स्थितः सत्योपरि स्थाणुस्तं प्रपद्ये सनातनम्।।	</td><td>	14-8-39a<br>14-8-39b	
</td></tr>
				
<tr><td>
	भक्तानां सुलभं तं हि दुर्लभं दूरपातिनाम्।<br>अदूरस्थममुं देवं प्रकृतेः परतः स्थितम्।।	</td><td>	14-8-40a<br>14-8-40b	
</td></tr>
				
				
<tr><td>
	नमामि सर्वलोकस्थं व्रजामि शरणं शिवम्।'<br>एवं कृत्वा नमस्तस्मै महादेवाय रंहसे।<br>महात्मने क्षितिपते तत्सुवर्णमवाप्स्यसि।।	</td><td>	14-8-41a<br>14-8-41b<br>14-8-41c	
</td></tr>
				
<tr><td>
	`लभन्ते गाणपत्यं च तदेकाग्रा हि मानवाः।<br>किं पुनः स्वर्णिभाण्डानि तस्मात्त्वं गच्छ मा चिरं।।	</td><td>	14-8-42a<br>14-8-42b	
</td></tr>
				
<tr><td>
	महत्तरं हि ते लाभं हस्त्यश्वोष्ट्रादिभिः सह।'<br>सुवर्णमाहरिष्यन्तस्तत्र गच्छन्तु ते नराः।।	</td><td>	14-8-43a<br>14-8-43b	
</td></tr>
<tr><td>
	<b>व्यास उवाच।</b>	</td><td>	14-8-44x	
</td></tr>
				
<tr><td>
	इत्युक्तः स वचस्तस्य चक्रे कारन्धमात्मजः।<br>`गङ्गाधरं नमस्कृत्य लब्धवान्धनमुत्तमम्।।	</td><td>	14-8-44a<br>14-8-44b	
</td></tr>
				
<tr><td>
	कुबेर इव तत्प्राप्य महादेवप्रसादतः।'<br>ततोऽतिमानुषं सर्वं चक्रे यज्ञस्य संविधिम्।।	</td><td>	14-8-45a<br>14-8-45b	
</td></tr>
				
<tr><td>
	सौवर्णानि च भाण्डानि संचक्रुस्तत्र शिल्पिनः।<br>`शालाश्च सर्वसम्भारांस्तत्र संवर्तशासनात्।।'	</td><td>	14-8-46a<br>14-8-46b	
</td></tr>
				
<tr><td>
	बृहस्पतिस्तु तां श्रुत्वा मरुत्तस्य महीपतेः।<br>समृद्धिमति देवेभ्यः सन्तापमकरोद्भृशम्।।	</td><td>	14-8-47a<br>14-8-47b	
</td></tr>
				
<tr><td>
	सन्तप्यमानो वैवर्ण्यं कृशत्वं चागमत्परम्।<br>भविष्यति हि मे शत्रुः संवर्तो वसुमानिति।।	</td><td>	14-8-48a<br>14-8-48b	
</td></tr>
				
<tr><td>
	तं श्रुत्वा भृशसंतप्तं देवराजो बृहस्पतिम्।<br>अभिगम्यामरवृतः प्रोवाचेदं वचस्तदा।।	</td><td>	14-8-49a<br>14-8-49b	
</td></tr>
<tr><td>
	।। इति श्रीमन्महाभारते आश्वमेधिकपर्वणि<br> अश्वमेधपर्वणि अष्टमोऽध्यायः।। 8 ।।	</td><td>		
</td></tr></tbody>