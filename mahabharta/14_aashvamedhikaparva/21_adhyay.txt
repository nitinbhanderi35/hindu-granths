<span style="font-size: 14pt; line-height: 200%"><b>वासुदेव उवाच।</b>	<br>
अत्राप्युदाहरन्तीममितिहासं पुरातनम्।<br>
दंपत्योः पार्थ संवादो योऽभवद्भरतर्षभ।। 	1<br>
<br>
ब्राह्मणी ब्राह्मणं कंचिज्ज्ञानविज्ञानपारगम्।<br>
दृष्ट्वा विविक्त आसीनं भार्या भर्तारमब्रवीत्।। 	2<br>
<br>
कं नु लोकं गमिष्यामि त्वामहं पतिमाश्रिता।<br>
न्यस्तकर्माणमासीनं कीनाशमविचक्षणम्।। 	3<br>
<br>
भार्याः पतिकृताँल्लोकानाप्नुवन्तीति नः श्रुतम्।<br>
त्वामहं पतिमासाद्य कां गमिष्यामि वै गतिम्।। 	4<br>
<br>
एवमुक्तः स शान्तात्मा तामुवाच हसन्निव।<br>
सुभगे नाभ्यसूयामि वाक्यस्यास्य तवानघे।। 	5<br>
<br>
ग्राह्यं दृश्यं तथा श्राव्यं यदिदं कर्म विद्यते।<br>
एतदेव व्यवस्यन्ति कर्म कर्मेति कर्मिणः।। 	6<br>
<br>
मोहमेव निगच्छन्ति कर्मिणो ज्ञानवर्जिताः।<br>
नैष्कर्म्य न च लोकेऽस्मिन्मौर्तमित्युपलभ्यते।। 	7<br>
<br>
कर्मणा मनसा वाचा शुभं वा यदि वाऽशुभम्।<br>
जन्मादिमूर्तिभेदानां कर्म भूतेषु वर्तते।। 	8<br>
<br>
रक्षोभिर्वध्यमानेषु दृश्यश्राव्येषु कर्मसु।<br>
आत्मस्थमात्मना तेन दृष्टमायतनं मया।। 	9<br>
<br>
यत्र तद्ब्रह्म निर्द्वन्द्वं यत्र सोमः सहाग्निना।<br>
व्यवायं कुरुते नित्यं धीरो भूतानि धारयन्।। 	10<br>
<br>
यत्र ब्रह्मादयो युक्तास्तदक्षरमुपासते।<br>
विद्वांसः सुव्रता यत्र शान्तात्मानो जितेन्द्रियाः।। 	11<br>
<br>
घ्राणेन न तदाघ्रेयं नास्वाद्यं चैव जिह्वया।<br>
स्पर्शनेन तदस्पृश्यं मनसा त्ववगम्यते।। 	12<br>
<br>
चक्षुषा न विषह्यं च यत्किञ्चिच्छ्रवणात्परम्।<br>
अगन्धमरसस्पर्शमरूपं शब्दवर्जितम्।<br>
यतः प्रवर्तते तन्त्रं यत्र चैतत्प्रतिष्ठितम्।। 	13<br>
<br>
प्राणोऽपानः समानश्च व्यानश्चोदान एव च।<br>
तत एव प्रवर्न्तते तदेव प्रविशन्ति च।। 	14<br>
<br>
समानव्यानयोर्मध्ये प्राणापानौ विचेरतुः।<br>
तस्मिन्सुप्ते प्रलीयेते समानो व्यान एव च।। 	15<br>
<br>
अपानप्राणयोर्मध्ये उदानो व्याप्य तिष्ठति।<br>
तस्माच्छयानं पुरुषं प्राणापानौ न मुञ्चतः।। 	16<br>
<br>
प्राणेनोपहते यत्तु तमुदानं प्रचक्षते।<br>
तस्मात्तपो व्यवस्यन्ति तद्भवं ब्रह्मवादिनः।। 	17<br>
<br>
तेषामन्योन्यसक्तानां सर्वेषां देहचारिणाम्।<br>
अग्निर्वैश्वानरो मध्ये सप्तधा विहितोऽन्तरा।। 	18<br>
<br>
घ्राणं जिह्वा च चक्षुश्च त्वक्च श्रोत्रं च पञ्चमम्।<br>
मनो बुद्धिश्च सप्तैता जिह्वा वैश्वानरार्चिषः।। 	19<br>
<br>
घ्रेयं दृश्यं च पेयं च स्पृश्यं श्राव्यं तथैव च।<br>
मन्तव्यमवबोद्धव्यं ताः सप्त समिधो मताः।। 	20<br>
<br>
घ्राता भक्षयिता द्रष्टा स्प्रष्टा श्रोता च पञ्चमः।<br>
मन्ता बोद्धा च स्प्तैते भवन्ति परमर्त्विजः।। 	21<br>
<br>
घ्रेये पेये च दृश्ये च स्पृश्ये श्राव्ये तथैव च।<br>
मन्तव्येऽप्यथ बोद्धव्ये सुभगे पश्य सर्वदा।। 	22<br>
<br>
हवींष्याग्निषु होतारः सप्तधा सप्तसप्तसु।<br>
सम्यक्प्रक्षिप्य विद्वांसो जनयन्ति स्वयोनिषु।। 	23<br>
<br>
पृथिवी वायुराकाशमापो ज्योतिश्च पञ्चमम्।<br>
मनो बुद्धिश्च सप्तैता योनिरित्येव शब्दिताः।। 	24<br>
<br>
हविर्भूतगुणाः सर्वे प्रविशन्त्यग्नियं मुखम्।<br>
अन्तर्वासमुषित्वा च जायन्ते स्वासु योनिषु।। 	25<br>
<br>
तत्रैव च निरुध्यन्ते प्रलये भूतभावने।<br>
ततः संजायते गन्धस्ततः संजायते रसः।। 	26<br>
<br>
ततः संजायते रूपं ततः स्पर्शोऽभिजायते।<br>
ततः संजायते शब्दः संशयस्तत्र जायते।<br>
ततः संजायते निष्ठा जन्मैतत्सप्तधा विदुः।। 	27<br>
<br>
अनेनैव प्रकारेण प्रगृहीतं पुरातनैः।<br>
पूर्णाहुतिभिरापूर्णास्ते पूर्यन्ते हि तेजसा।। 	28<br>
<br>
।। इति श्रीमन्महाभारते आश्वमेधिकपर्वणि अनुगीतापर्वणि एकविंशोऽध्यायः।। 21 ।। 	<br>
</span>
