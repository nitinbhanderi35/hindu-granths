<span style="font-size: 14pt; line-height: 200%">ब्राह्मण उवाच।		<br>
अत्राप्युदाहरन्तीममितिहासं पुरातनम्।<br>
नारदस्य च संवादमृषेर्देवमतस्य च।। 	1<br>
<br>
देवमत उवाच।		<br>
जन्तोः संजायमानस्य किंनु पूर्वं प्रवर्तते।<br>
प्राणोऽपानः समानो वा व्यानो वोदान एव च।। 	2<br>
<br>
नारद उवाच।		<br>
येनायं सृज्यते जन्तुस्ततोऽन्यः पूर्वमेति तम्।<br>
प्राणद्वन्द्वं हि विज्ञेयं तिर्यगूर्ध्वमधश्च यत्।। 	3<br>
<br>
देवमत उवाच।		<br>
केनायं सृज्यते जन्तुः कश्चान्यः पूर्वमेति तम्।<br>
प्राणद्वन्द्वं च मे ब्रूहि तिर्यगूर्ध्वमधश्च यत्।। 	4<br>
<br>
नारद उवाच।		<br>
सङ्कल्पाज्जायते हर्षः शब्दादपि च जायते।<br>
रसात्संजायते चापि रूपादपि च जायते।। 	5<br>
<br>
स्पर्शात्संजायते चापि गन्धादपि च जायते।<br>
शुक्राच्छोणितसंसृष्टात्पूर्वं प्राणः प्रवर्तते।<br>
प्राणेन विकृते शुक्रे ततोऽपानः प्रवर्तते।। 	6<br>
<br>
शुक्रात्संजायते चापि रसादपि च जायते।<br>
एतद्रूपमुदानस्य हर्षो मिथुनमन्तरा।। 	7<br>
<br>
कामात्संजायते शुक्रं शुक्रात्संजायते रजः।<br>
समानव्यानजनिते सामान्ये शुक्रशोणिते।। 	8<br>
<br>
प्राणापानाविदं द्वन्द्वमवाक् चोर्ध्वं च गच्छतः।<br>
व्यानः समानश्चैवोभौ तिर्यग्द्वन्द्वत्वमुच्यते।। 	9<br>
<br>
अग्निर्वै देवताः सर्वा इति देवस्य शासनात्।<br>
संजायते हि प्राणेषु ज्ञानं बुद्धिसमन्वितम्।। 	10<br>
<br>
तस्य धूमस्तमोरूपं रजो भस्म सुतेजसः।<br>
सर्वं संजायते तस्य यत्र प्रक्षिप्यते हविः।। 	11<br>
<br>
हविः समानो व्यानश्च इति यज्ञविदो विदुः।<br>
प्राणापानावाज्यभागौ तयोर्मध्ये हुताशनः।। 	12<br>
<br>
एतद्रूपमुदानस्य परमं ब्राह्मणा विदुः।<br>
निर्द्वन्द्वमिति यत्त्वेतत्तन्मे निगदतः शृणुः।। 	13<br>
<br>
अहोरात्रमिदं द्वन्द्वं तयोर्मध्ये हुताशनः।<br>
एतद्रूपमुदानस्य परमं ब्राह्मणा विदुः।। 	14<br>
<br>
उभे सत्यानृते द्वन्द्वं तयोर्मध्ये हुताशनः।<br>
एतद्रूपमुदानस्य परमं ब्राह्मणा विदुः।। 	15<br>
<br>
सच्चासच्चैव तद्द्वन्द्वं तयोर्मध्ये हुताशनः।<br>
एतद्रूपमुदानस्य परमं ब्राह्मणा विदुः।। 	16<br>
<br>
उभे शुभाशुभे द्वन्द्वं तयोर्मध्ये हुताशनः।<br>
एतद्रूपमुदानस्य परमं ब्राह्मणा विदुः।। 	17<br>
<br>
ऊर्ध्वं समानो व्यानश्च व्यस्यते कर्म तेन तत्।<br>
द्वितीयं तु समानेन पुनरेव व्यवस्यते।। 	18<br>
<br>
शान्त्यर्थं वामदेव्यं च शान्तिर्ब्रह्म सनातनम्।<br>
एतद्रूपमुदानस्य परमं ब्राह्मणा विदुः।। 	19<br>
<br>
।। इति श्रीमन्महाभारते आश्वमेधिकपर्वणि अनुगीतापर्वणि पञ्चविशोऽध्यायः।। 25 ।। 	<br>
</span>
