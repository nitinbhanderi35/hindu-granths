				
<tbody><tr><td>
	<b>युधिष्ठिर उवाच।</b>	</td><td>	14-118-1x	
</td></tr>
				
<tr><td>
	देशान्तरगते विप्रे संयुक्ते कालधर्मणा।<br>शरीरनाशे संप्राप्ते कथं प्रेतत्वकल्पना।।	</td><td>	14-118-1a<br>14-118-1b	
</td></tr>
<tr><td>
	<b>भगवानुवाच।</b>	</td><td>	14-118-2x	
</td></tr>
				
<tr><td>
	श्रूयतामाहिताग्नेस्तु तथाभूतस्य संस्क्रिया।<br>पालाशबृन्दैः प्रतिमा कर्तव्या कल्पचोदिता।।	</td><td>	14-118-2a<br>14-118-2b	
</td></tr>
				
<tr><td>
	त्रीणि षष्टिशतान्याहुरस्थीन्यस्य युधिष्ठिर।<br>तेषां विकल्पना कार्या यथाशास्त्रं विनिश्चितम्।।	</td><td>	14-118-3a<br>14-118-3b	
</td></tr>
				
<tr><td>
	अशीत्यर्धं शिरसि च ग्रीवायां दश एव च।<br>बाह्वोश्चापि शतं दद्यादङ्गुलीषु पुनर्दश।।	</td><td>	14-118-4a<br>14-118-4b	
</td></tr>
				
<tr><td>
	उरसि त्रिंशतं दद्याज्जठरे वाऽपि विंशतिम्।<br>वृषणे द्वादशार्धं तु शिश्ने चाष्टार्धमेव च।।	</td><td>	14-118-5a<br>14-118-5b	
</td></tr>
				
<tr><td>
	दद्यात्तु शतमूर्वोस्तु षष्ट्यर्थं जानुजङ्घयोः।<br>दश दद्याच्चरणयोरेषा प्रेतस्य निष्कृतिः।।	</td><td>	14-118-6a<br>14-118-6b	
</td></tr>
<tr><td>
	<b>युधिष्ठिर उवाच।</b>	</td><td>	14-118-7x	
</td></tr>
				
<tr><td>
	विशेषतीर्थं सर्वेषामशक्तानामनुग्रहात्।<br>भक्तानां तारणार्तं तु वक्तुमर्हसि धर्मतः।।	</td><td>	14-118-7a<br>14-118-7b	
</td></tr>
<tr><td>
	<b>भगवानुवाच।</b>	</td><td>	14-118-8x	
</td></tr>
				
<tr><td>
	पावनं सर्वतीर्थानां सत्यं गायन्ति सामगाः।<br>सत्यस्य वचनं तीर्थमहिंसा तीर्थमुच्यते।।	</td><td>	14-118-8a<br>14-118-8b	
</td></tr>
				
<tr><td>
	तपस्तीर्थं दया तीर्थं शीलं तीर्थं युधिष्ठिर।<br>अल्पसंतोषकं तीर्थं नारी तीर्थं पतिव्रता।।	</td><td>	14-118-9a<br>14-118-9b	
</td></tr>
				
<tr><td>
	संतुष्टो ब्राह्मणस्तीर्थं ज्ञानं वा तीर्थमुच्यते।<br>मद्भक्तः सततं तीर्थं शङ्करस्य विशेषतः।।	</td><td>	14-118-10a<br>14-118-10b	
</td></tr>
				
<tr><td>
	यतयस्तीर्थमित्येवं विद्वांसस्तीर्थमुच्यते।<br>शरण्यपुरुषस्तीर्थमभयं तीर्थमुच्यते।।	</td><td>	14-118-11a<br>14-118-11b	
</td></tr>
				
<tr><td>
	त्रैलोक्येऽस्मिन्निरुद्विग्नो न बिभेमि कुतश्चन।<br>न दिवा यदि वा रात्रावुद्वेगः शूद्रलङ्घनात्।।	</td><td>	14-118-12a<br>14-118-12b	
</td></tr>
				
<tr><td>
	न भयं देवदैत्येभ्यो रक्षोभ्यश्चैव मे नृप।<br>शूद्रवक्त्राच्च्युतं ब्रह्म भयं तु मम सर्वदा।।	</td><td>	14-118-13a<br>14-118-13b	
</td></tr>
				
<tr><td>
	तस्मात्सप्रणवं शूद्रो मन्नामापि न कीर्तयेत्।<br>प्रणवं हि परं लोके ब्रह्म ब्रह्मविदो विदुः।।	</td><td>	14-118-14a<br>14-118-14b	
</td></tr>
				
<tr><td>
	द्विजशुश्रूषणं धर्मः शूद्राणां भक्तितो मयि।<br>तेन गच्छन्ति ते स्वर्गं चिन्तयन्तो हि मां सदा।।	</td><td>	14-118-15a<br>14-118-15b	
</td></tr>
				
<tr><td>
	द्विजशुश्रूषया शूद्रः परं श्रेयोऽधिगच्छति।<br>द्विजशुश्रूषणादन्यन्नास्ति शूद्रस्य निष्कृतिः।।	</td><td>	14-118-16a<br>14-118-16b	
</td></tr>
				
<tr><td>
	रागो द्वेषश्च मोहश्च पारुष्यं चानृशंसता।<br>शाठ्यं च दीर्घवैरित्वमतिमानमनार्जवम्।।	</td><td>	14-118-17a<br>14-118-17b	
</td></tr>
				
<tr><td>
	अनृतं चापवादं च पैशुन्यमतिलोभता।<br>हिंसा स्तेयो मृषावादो वञ्चना रोषलोभता।।	</td><td>	14-118-18a<br>14-118-18b	
</td></tr>
				
				
<tr><td>
	अबुद्धिता च नास्तिक्यं भयमालस्यमेव च।<br>अशौचं चाकृतज्ञत्वं डंभता स्तंभ एव च।<br>निकृतिश्चाप्यविज्ञानं जातके शूद्रमाविशेत्।।	</td><td>	14-118-19a<br>14-118-19b<br>14-118-19c	
</td></tr>
				
				
<tr><td>
	सृष्ट्वा पितामहः शूद्रमभिभूतं तु तामसैः।<br>द्विजशुश्रूषणं धर्मं शूद्राणां तु प्रयुक्तवान्।<br>नश्यन्ति तामसा भावाः शूद्रस्य द्विजभक्तितः।।	</td><td>	14-118-20a<br>14-118-20b<br>14-118-20c	
</td></tr>
				
<tr><td>
	पत्रं पुष्पं फलं तोयं यो मे भक्त्या प्रयच्छति।<br>तदहं भक्त्युपहृतं मूर्ध्ना गृह्णामि शूद्रतः।।	</td><td>	14-118-21a<br>14-118-21b	
</td></tr>
				
<tr><td>
	अग्रजो वाऽपि यः कश्चित्सर्वपापसमन्वितः।<br>यदि मां सततं ध्यायेत्सर्वपापैः प्रमुच्यते।।	</td><td>	14-118-22a<br>14-118-22b	
</td></tr>
				
<tr><td>
	विद्याविनयसंपन्ना ब्राह्मणा वेदपारगाः।<br>मयि भक्ति न कुर्वन्ति चण्डालसदृशा हि ते।।	</td><td>	14-118-23a<br>14-118-23b	
</td></tr>
				
<tr><td>
	वृथा दानं वृथा तप्तं वृथा चेष्टं वृथा हुतम्।<br>वृथाऽऽतिथ्यं च तत्तस्य यो न भक्तो मम द्विजः।।	</td><td>	14-118-24a<br>14-118-24b	
</td></tr>
				
<tr><td>
	यत्कृतं च हुतं चापि यदिष्टं दत्तमेव च।<br>अभक्तिमत्कृतं सर्वं राक्षसा एव भुञ्जते।।	</td><td>	14-118-25a<br>14-118-25b	
</td></tr>
				
<tr><td>
	स्थावरे जङ्गमे वाऽपि सर्वभूतेषु पाण्डव।<br>समत्वेन यदा कुर्यान्मद्भक्तो मित्रशत्रुषु।।	</td><td>	14-118-26a<br>14-118-26b	
</td></tr>
				
<tr><td>
	आनृशंस्यमहिंसा च यथा सत्यं तथाऽऽर्जवम्।<br>अद्रोहश्चैव भूतानां मद्गतानां व्रतं नृप।।	</td><td>	14-118-27a<br>14-118-27b	
</td></tr>
				
<tr><td>
	नम इत्येव यो ब्रूयान्मद्भक्तं श्रुद्धयाऽन्वितः।<br>तस्याक्षयाऽभवँल्लोकाः श्वपाकस्यापि पार्थिव।।	</td><td>	14-118-28a<br>14-118-28b	
</td></tr>
				
<tr><td>
	किं पुनर्ये यजन्ते मां सदारं विधिपूर्वकम्।<br>मद्भक्ता मद्गतप्राणाः कथयन्तश्च मां सदा।।	</td><td>	14-118-29a<br>14-118-29b	
</td></tr>
				
<tr><td>
	बहुवर्षसहस्राणि तपस्तप्यति यो नरः।<br>नासौ पदमवाप्नोति मद्भक्तैर्यदवाप्यते।।	</td><td>	14-118-30a<br>14-118-30b	
</td></tr>
				
<tr><td>
	मामेव तस्माद्राजेन्द्र ध्यायन्नित्यमतन्द्रितः।<br>अवाप्स्यति ततः सिद्धिं द्रक्ष्यत्येव परं पदम्।।	</td><td>	14-118-31a<br>14-118-31b	
</td></tr>
				
<tr><td>
	अपार्थकं प्रभाषन्तः शूद्रा भागवता इति।<br>न शूद्रा भगवद्भक्ता विप्रा भागवताः स्मृताः।।	</td><td>	14-118-32a<br>14-118-32b	
</td></tr>
				
<tr><td>
	द्वादशाक्षरतत्वज्ञश्चतुर्व्यूहविभागवित्।<br>अच्छिद्रपञ्चकालज्ञः स वै भागवतः स्मृतः।।	</td><td>	14-118-33a<br>14-118-33b	
</td></tr>
				
<tr><td>
	ऋग्वेदेनैव होता च यजुषाऽध्वर्युरेव च।<br>सामवेदेन चोद्गाता पुण्येनाभिष्टुवन्ति माम्।।	</td><td>	14-118-34a<br>14-118-34b	
</td></tr>
				
<tr><td>
	अथर्वशिरसा चैव नित्यमाथर्वाणा द्विजाः।<br>स्तुवन्ति सततं ये मां ते वै भागवताः स्मृताः।।	</td><td>	14-118-35a<br>14-118-35b	
</td></tr>
				
<tr><td>
	वेदाधीनाः सदा यज्ञा यज्ञाधीनास्तु देवताः।<br>देवता ब्राह्मणाधीनास्तस्माद्विप्रास्तु देवताः।।	</td><td>	14-118-36a<br>14-118-36b	
</td></tr>
				
<tr><td>
	अनाश्रित्योच्छ्रयं नास्ति मुख्यमानश्रयमाश्रयेत्।<br>रुद्रं समाश्रिता देवा रुद्रो ब्रह्माणमाश्रितः।।	</td><td>	14-118-37a<br>14-118-37b	
</td></tr>
				
<tr><td>
	ब्रह्मा मामाश्रितो राजन्नाहं कंचिदुपाश्रितः।<br>ममाश्रयो न कश्चित्तु सर्वेषामाश्रयो ह्यहम्।।	</td><td>	14-118-38a<br>14-118-38b	
</td></tr>
				
<tr><td>
	एवमेतन्मया प्रोक्तं रहस्यमिदमुत्तमम्।<br>धर्मप्रियस्य ते नित्यं राजन्नेवं समाचर।।	</td><td>	14-118-39a<br>14-118-39b	
</td></tr>
				
<tr><td>
	इदं पवित्रमाख्यानं पुण्यं वेदेन संमितम्।<br>यः पठेन्मामकं धर्ममहन्यहनि पाण्डव।।	</td><td>	14-118-40a<br>14-118-40b	
</td></tr>
				
<tr><td>
	धर्मोति वर्धते तस्य बुद्धिश्चापि प्रसीदति।<br>पापक्षयमुपेत्यैवं कल्याणं च विवर्धते।।	</td><td>	14-118-41a<br>14-118-41b	
</td></tr>
				
<tr><td>
	एतत्पुण्यं पवित्रं च पामनाशनमुत्तमम्।<br>श्रोतव्यं श्रद्धया युक्तैः श्रोत्रियैश्च विशेषतः।।	</td><td>	14-118-42a<br>14-118-42b	
</td></tr>
				
<tr><td>
	श्रावयेद्यस्त्विदं भक्त्या प्रयतोथ शृणोति वा।<br>स गच्छेन्मम सायुज्यं नात्र कार्या विचारणा।।	</td><td>	14-118-43a<br>14-118-43b	
</td></tr>
				
<tr><td>
	यश्चेमं श्रावयेच्छ्राद्धे मद्भक्तो मत्परायणः।<br>पितरस्तस्य तृप्यन्ति यावदाभूतसंप्लवम्।।	</td><td>	14-118-44a<br>14-118-44b	
</td></tr>
<tr><td>
	<b>वैशम्पायन उवाच।</b>	</td><td>	14-118-45x	
</td></tr>
				
<tr><td>
	श्रुत्वा भागवतान्धर्मान्साक्षाद्विष्णोर्जगद्गुरोः।<br>प्रहृष्टमनसो भूत्वा चिन्तयन्तोद्भुताः कथाः।।	</td><td>	14-118-45a<br>14-118-45b	
</td></tr>
				
<tr><td>
	ऋषय पाण्डवाश्चैव प्रणेमुस्तं जनार्दनम्।<br>पूजयामास गोविन्दं धर्मपुत्रः पुनः पुनः।।	</td><td>	14-118-46a<br>14-118-46b	
</td></tr>
				
<tr><td>
	देवा ब्रह्मर्षयः सिद्धा गन्धर्वाप्सरसस्तथा।<br>ऋषयस्च महात्मानो गुह्यका भुजगास्तता।।	</td><td>	14-118-47a<br>14-118-47b	
</td></tr>
				
<tr><td>
	वालखिल्या महात्मानो योगिनस्तत्वदर्शिनः।<br>तथा भागवताश्चापि पञ्चकालमुपासकाः।।	</td><td>	14-118-48a<br>14-118-48b	
</td></tr>
				
<tr><td>
	कौतूहलसमायुक्ता भगवद्भक्तिमागताः।<br>श्रुत्वा तु परमं पुण्यं वैष्णवं धर्मशासनम्।।	</td><td>	14-118-49a<br>14-118-49b	
</td></tr>
				
<tr><td>
	विमुक्तपापाः पूतास्ते संवृत्तास्तत्क्षणेन् तु।<br>प्रणम्य शिरसा विष्णु प्रतिनन्द्य च ताः कथाः।।	</td><td>	14-118-50a<br>14-118-50b	
</td></tr>
				
				
<tr><td>
	द्रष्टारो द्वारकायां वै वयं सर्वे जगद्गुरुम्।<br>इति प्रहृष्टमनसो ययुर्देवगणैः सह।<br>सर्वे ऋषिगणा राजन्ययुः स्वंस्वं निवेशनम्।।	</td><td>	14-118-51a<br>14-118-51b<br>14-118-51c	
</td></tr>
				
				
<tr><td>
	गतेषु तेषु सर्वेषु केशवः केशिहा हरिः।<br>सस्मार दारुकं राजन्स च सात्यकिना सह।<br>समीपस्थोऽभवत्सूतो याहि देवेति चाब्रवीत्।।	</td><td>	14-118-52a<br>14-118-52b<br>14-118-52c	
</td></tr>
				
				
<tr><td>
	ततो विषण्णवदनाः पाण्डवाः पुरुषोत्तमम्।<br>अञ्जलिं मूर्ध्नि संधाय नेत्रैरश्रुपरिप्लुतैः।<br>पिबन्तः सततं कृष्णं नोचुरार्ततरास्तदा।।	</td><td>	14-118-53a<br>14-118-53b<br>14-118-53c	
</td></tr>
				
<tr><td>
	कृष्णोपि भगवान्देवः पृथामामन्त्र्य चार्तवत्।<br>धृतराष्ट्रं च गान्धारीं विगदुरं द्रौपदीं तथा।।	</td><td>	14-118-54a<br>14-118-54b	
</td></tr>
				
				
<tr><td>
	कृष्णद्वैपायनं व्यासमृषीनन्यांस्च मन्त्रिणः।<br>सुभद्रामात्मजयुतामुत्तरां स्पृश्य पाणिना।<br>निर्गत्य वेश्मनस्तस्मादारुरोह तदा रथम्।।	</td><td>	14-118-55a<br>14-118-55b<br>14-118-55c	
</td></tr>
				
<tr><td>
	वाजिभिः शैव्यसुग्रीवमेघपुष्पबलाहकैः।<br>युक्तं तु ध्वजभूतेन पतगेन्द्रेण धीमता।।	</td><td>	14-118-56a<br>14-118-56b	
</td></tr>
				
				
<tr><td>
	अन्वारुरोह चाप्येन प्रेम्या राजा युधिष्ठिरः।<br>अपास्य चाशु यन्तारं दारुकं सूतसत्तमम्।<br>अभीशून्प्रतिजग्राह स्वयं कुरुपतिस्तदा।।	</td><td>	14-118-57a<br>14-118-57b<br>14-118-57c	
</td></tr>
				
<tr><td>
	उपारुह्यार्जुनश्चापि चामरव्यजनं शुभम्।<br>रुक्मदण्डं बृहन्मूर्ध्नि दुधावाभिप्रदक्षिणम्।।	</td><td>	14-118-58a<br>14-118-58b	
</td></tr>
				
<tr><td>
	तथैव भीमसेनोपि रथमारुह्य वीर्यवान्।<br>छत्रं शतशलाकं च दिव्यमाल्योपशोभितम्।।	</td><td>	14-118-59a<br>14-118-59b	
</td></tr>
				
<tr><td>
	वैडूर्यमणिदण्‍डं च चामीकरविभूषितम्।<br>दधार तरसा भीमश्छत्रं तच्छार्ङ्गधन्वनः।।	</td><td>	14-118-60a<br>14-118-60b	
</td></tr>
				
<tr><td>
	उपारुह्य रथं शीघ्रं चामरव्यजने सिते।<br>नकुलः सहदेवश्च धूयमानौ जनार्दनम्।।	</td><td>	14-118-61a<br>14-118-61b	
</td></tr>
				
<tr><td>
	भीमसेनोऽर्जुनश्चैव यमावप्यरिसूदनौ।<br>पृष्ठतोऽनुययुः कृष्णं माशब्द इति हर्षिताः।।	</td><td>	14-118-62a<br>14-118-62b	
</td></tr>
				
<tr><td>
	त्रियोजने व्यतीते तु परिष्वज्य च पाण्डवान्।<br>विसृज्य कृष्णस्तान्सर्वान्प्रणतान्द्वारका ययौ।।	</td><td>	14-118-63a<br>14-118-63b	
</td></tr>
				
<tr><td>
	तथा प्रणम्य गोविन्दं तदाप्रभृति पाण्डवाः।<br>कपिलाद्यानि दानानि ददुर्धर्मपरायणाः।।	</td><td>	14-118-64a<br>14-118-64b	
</td></tr>
				
<tr><td>
	मधुसूदनवाक्यानि स्मृत्वास्मृत्वा पुनःपुनः।<br>मनसा पूजयामासुर्हदयस्थानि पाण्डवाः।।	</td><td>	14-118-65a<br>14-118-65b	
</td></tr>
				
<tr><td>
	युधिष्ठिरस्तु धर्मात्मा हृदि कृत्वा जनार्दनम्।<br>तद्भक्तस्तन्मना युक्तस्तद्याजी तत्परोऽभवत्।।	</td><td>	14-118-66a<br>14-118-66b	
</td></tr>
				
<tr><td>
	एवमुक्तं पुरावृत्तं वैष्णवं धर्मशासनम्।<br>मया ते कथितं राजन्पिवित्रं पापनाशनम्।।	</td><td>	14-118-67a<br>14-118-67b	
</td></tr>
				
<tr><td>
	तच्छृणुष्व महाराज विष्णुप्रोक्तं कुरूद्वह।<br>तेन गच्छसि नान्येन तद्विष्णोः परमं पदम्।।	</td><td>	14-118-68a<br>14-118-68b	
</td></tr>
<tr><td>
	।। इति श्रीमन्महाभारते शतसाहस्र्यां संहितायां वैयासिक्यां आश्वमेधिकपर्वणि<br> वैष्णवधर्मपर्वणि अष्टादशाधिकशततमोऽध्यायः।। 118 ।।	</td><td>		
</td></tr>
<tr><td>
<p>	इत्याश्वमेधिकपर्व कुंभघोणस्येन टी.आर्.कृष्णाचार्येण टी.आर्.व्यासाचार्येण च मुंबय्यां निर्णयसागरमुद्रायन्त्रे मुद्रापितम्। शकाब्दाः 1832 सन 1910.	
</p>
</td></tr></tbody>