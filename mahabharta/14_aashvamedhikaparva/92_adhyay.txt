				
<tbody><tr><td>
	<b>नकुल उवाच।</b>	</td><td>	14-92-1x	
</td></tr>
				
<tr><td>
	हन्त वः कथयिष्यामि दानस्य फलमुत्तमम्।<br>न्यायलब्धस्य सूक्ष्मस्य विप्रदत्तस्य यद्द्विजाः।।	</td><td>	14-92-1a<br>14-92-1b	
</td></tr>
				
<tr><td>
	धर्मक्षेत्रे कुरुक्षेत्रे धर्मज्ञैर्बहुभिर्वृते।<br>उञ्छवृत्तिर्द्विजः कश्चित्कापोतिरभवत्पुरा।।	</td><td>	14-92-2a<br>14-92-2b	
</td></tr>
				
<tr><td>
	सभार्यः सहपुत्रेण सस्नुषस्तपसि स्थितः।<br>बभूव शुक्लवृत्तः स धर्मात्मा नियतेन्द्रियः।।	</td><td>	14-92-3a<br>14-92-3b	
</td></tr>
<tr><td>
	षष्ठे काले सदा विप्रो भुङ्क्ते तैः सह संवृतः।।	</td><td>	14-92-4a	
</td></tr>
				
<tr><td>
	षष्ठे काले कदाचित्तु तस्याहारो न विद्यते।<br>भुङ्क्तेऽन्यस्मिन्कदाचित्स षष्ठे काले द्विजोत्तमः।।	</td><td>	14-92-5a<br>14-92-5b	
</td></tr>
				
<tr><td>
	कपोतधर्मिणस्तस्य दुर्भिक्षे सति दारुणे।<br>नाविद्यत तदा विप्राः संचयस्तन्निबोधत।।	</td><td>	14-92-6a<br>14-92-6b	
</td></tr>
				
<tr><td>
	क्षीणाषैदिसमावापो द्रव्यहीनोऽभवत्तदा।<br>कालेकालेऽस्य सम्प्राप्ते नैव विद्येत भोजनम्।।	</td><td>	14-92-7a<br>14-92-7b	
</td></tr>
				
<tr><td>
	क्षुधापरिगताः सर्वे प्रातिष्ठन्त तदा तु ते।<br>उञ्छं तदा शुक्लपक्षे मध्यं तपति भास्करे।।	</td><td>	14-92-8a<br>14-92-8b	
</td></tr>
				
<tr><td>
	उष्णार्तश्च क्षुधार्तश्च विप्रस्तपसि संस्थितः।<br>उञ्छमप्राप्तवानेव ब्राह्मणः क्षुच्छ्रमान्वितः।।	</td><td>	14-92-9a<br>14-92-9b	
</td></tr>
				
<tr><td>
	स तथैव क्षुधाविष्टः सार्धं परिजनेन ह।<br>क्षपयामास तं कालं कृच्छ्रप्राणो द्विजोत्तमः।।	</td><td>	14-92-10a<br>14-92-10b	
</td></tr>
				
<tr><td>
	अथ षष्ठे गते काले यवप्रस्थमुपार्जयन्।<br>यवप्रस्थं तु तं सक्तूनकुर्वन्त तपस्विनः।।	</td><td>	14-92-11a<br>14-92-11b	
</td></tr>
				
<tr><td>
	कृतजप्याह्निकास्ते तु हुत्वा चाग्निं यथाविधि।<br>कुडवंकुडवं सर्वे व्यभजन्त तपस्विनः।।	</td><td>	14-92-12a<br>14-92-12b	
</td></tr>
				
<tr><td>
	अथागच्छद्द्विजः कश्चिदतिथिर्भुञ्जतां तदा।<br>ते तं दृष्ट्वाऽतिथिं प्राप्तं प्रहृष्टमनसोऽभवन्।।	</td><td>	14-92-13a<br>14-92-13b	
</td></tr>
				
<tr><td>
	तेऽभिवाद्य सुखप्रश्नं पृष्ट्वा तमतिथिं तदा।<br>विशुद्धमनसो दान्ताः श्रद्धादमसमन्विताः।।	</td><td>	14-92-14a<br>14-92-14b	
</td></tr>
				
<tr><td>
	अनसूया गतक्रोधाः साधवो वीतमत्सराः।<br>त्यक्तमानमदक्रोधा धर्मज्ञा द्विजसत्तमाः।।	</td><td>	14-92-15a<br>14-92-15b	
</td></tr>
				
<tr><td>
	सब्रह्यचर्यं गोत्रं ते तस्य ख्यात्वा परस्परम्।<br>कुटीं प्रवेशयामासुः क्षुधार्तमतिथिं तदा।।	</td><td>	14-92-16a<br>14-92-16b	
</td></tr>
				
				
<tr><td>
	इदमर्घ्यं च पाद्यं च बृसी चेयं तवानघ।<br>शुचयः सक्तवश्चेमे नियमोपार्जिताः प्रभो।<br>प्रतिगृह्णीष्व भद्रं ते मया दत्ता द्विजर्षभ।।	</td><td>	14-92-17a<br>14-92-17b<br>14-92-17c	
</td></tr>
				
<tr><td>
	इत्युक्तः प्रतिगृह्याथ सक्तूनां कुडवं द्विजः।<br>भक्षयामास राजेन्द्र न च तुष्टिं जगाम सः।।	</td><td>	14-92-18a<br>14-92-18b	
</td></tr>
				
<tr><td>
	स उञ्छवृत्तिस्तं प्रेक्ष्य क्षुधापरिगतं द्विजम्।<br>आहारं चिन्तयामास कथं तुष्टो भवेदिति।।	</td><td>	14-92-19a<br>14-92-19b	
</td></tr>
				
<tr><td>
	तस्य भार्याऽब्रवीद्वाक्यं मद्भागो दीयतामिति।<br>गच्छत्वेष यथाकामं परितुष्टो द्विजोत्तमः।।	</td><td>	14-92-20a<br>14-92-20b	
</td></tr>
				
<tr><td>
	इति ब्रुवन्तीं तां साध्वीं भार्यां स द्विजसत्तमः।<br>क्षउधापरिगतां ज्ञात्वा तान्सक्तून्नाभ्यनन्दत।।	</td><td>	14-92-21a<br>14-92-21b	
</td></tr>
				
				
<tr><td>
	आत्मानुमानतो विद्वान्स तु विप्रर्षभस्तदा।<br>जानन्वृद्धां क्षुधार्तां च श्रान्तां ग्लानां तपस्विनीम्।<br>त्वगस्थिभूता वेपन्तीं ततो भार्यामुवाच ह।।	</td><td>	14-92-22a<br>14-92-22b<br>14-92-22c	
</td></tr>
				
<tr><td>
	अपि कीटपतङ्गानां मृगाणां चैव शोभने।<br>स्त्रियो रक्ष्याश्च पोष्पाश्च न त्वेवं वक्तुमर्हसि।।	</td><td>	14-92-23a<br>14-92-23b	
</td></tr>
				
<tr><td>
	अनुकंप्यो नरः पत्न्या पुष्टो रक्षित एव च।<br>प्रपतेद्यशसो दीप्तात्स च लोकान्न चाप्नुयात्।।	</td><td>	14-92-24a<br>14-92-24b	
</td></tr>
				
<tr><td>
	धर्मकामार्थकार्याणि शुश्रूषाकुलसंततिः।<br>दारेष्वदीनो धर्मस्च पितॄणामात्मनस्तथा।।	</td><td>	14-92-25a<br>14-92-25b	
</td></tr>
				
<tr><td>
	न वेत्ति कर्मतो भार्यारक्षणे योऽक्षमः पुमान्।<br>अयशो महदाप्नोति नारकांश्चैव गच्छति।।	</td><td>	14-92-26a<br>14-92-26b	
</td></tr>
				
<tr><td>
	इत्युक्ता सा ततः प्राह धर्मार्थौ नौ समौ द्विज।<br>सक्तुप्रस्थचतुर्भागं गृहाणेमं प्रसीद मे।।	</td><td>	14-92-27a<br>14-92-27b	
</td></tr>
				
<tr><td>
	सत्यं रतिश्च धर्मश्च स्वर्गश्च गुणनिर्जितः।<br>स्त्रीणां पतिसमाधीनं काङ्क्षितं च द्विजर्षभ।।	</td><td>	14-92-28a<br>14-92-28b	
</td></tr>
				
<tr><td>
	ऋतुर्मातु पितुर्बीजं दैवतं परमं पतिः।<br>भर्तुः प्रसादान्नारीणां रतिपुत्रफलं तथा।।	</td><td>	14-92-29a<br>14-92-29b	
</td></tr>
				
<tr><td>
	पालनाद्धि पतिस्त्वं मे भर्ताऽसि भरणाच्च मे।<br>पुत्रप्रदानाद्वरदस्तस्मात्सक्तून्प्रयच्छ मे।।	</td><td>	14-92-30a<br>14-92-30b	
</td></tr>
				
<tr><td>
	जरापरिगतो वृद्धः क्षुधार्तो दुर्बलो भृशम्।<br>उपवासपरिश्रान्तो यदा त्वमपि कर्शितः।।	</td><td>	14-92-31a<br>14-92-31b	
</td></tr>
				
<tr><td>
	इत्युक्तः स तया सक्तून्प्रगृह्येदं वचोऽब्रवीत्।<br>द्विजि सक्तूनिमान्भूयः प्रतिगृह्णीष्व सत्तम।।	</td><td>	14-92-32a<br>14-92-32b	
</td></tr>
				
<tr><td>
	स तान्प्रगृह्य भुक्त्वा च न तुष्टिमगमद्द्विजः।<br>तमुञ्छवृत्तिरालक्ष्य ततश्चिन्तापरोऽभवत्।।	</td><td>	14-92-33a<br>14-92-33b	
</td></tr>
<tr><td>
	<b>पुत्र उवाच।</b>	</td><td>	14-92-34x	
</td></tr>
				
<tr><td>
	सक्तूनिमान्प्रगृह्य त्वं देहि विप्राय सत्तम।<br>इत्येव सुकृतं मन्ये तस्मादेतत्करोम्यहम्।।	</td><td>	14-92-34a<br>14-92-34b	
</td></tr>
				
<tr><td>
	भवान्हि परिपाल्यो मे सर्वदैव प्रयत्नतः।<br>साधूनां काङ्क्षितं यस्मात्पितुर्वृद्धस्य पालनम्।।	</td><td>	14-92-35a<br>14-92-35b	
</td></tr>
				
<tr><td>
	पुत्रार्थो विहितो ह्येष वार्धके परिपालनम्।।<br>श्रुतिरेषा हि विप्रर्षे त्रिषु लोकेषु शाश्वती।।	</td><td>	14-92-36a<br>14-92-36b	
</td></tr>
				
<tr><td>
	प्राणाधारणमात्रेण शक्यं कर्तुं तपस्त्वया।<br>प्राणो हि परमो धर्मः स्थितो देहेषु देहिनाम्।।	</td><td>	14-92-37a<br>14-92-37b	
</td></tr>
<tr><td>
	<b>पितोवाच।</b>	</td><td>	14-92-38x	
</td></tr>
				
<tr><td>
	अपि वर्षसहस्री त्वं बाल एव मतो मम।<br>उत्पाद्य पुत्रं हि पिता कृतकृत्यो भवेत्सुतात्।।	</td><td>	14-92-38a<br>14-92-38b	
</td></tr>
				
<tr><td>
	बालानां क्षुद्बलवती जानाम्येतदहं प्रभो।<br>वृद्धोऽहं धारयिष्यामि त्वं बली भव पुत्रक।।	</td><td>	14-92-39a<br>14-92-39b	
</td></tr>
				
<tr><td>
	जीर्णेन वयसा पुत्र न मां क्षुद्बाधतेऽपि च।<br>दीर्घकालं तपस्तप्तं न मे मरणतो भयम्।।	</td><td>	14-92-40a<br>14-92-40b	
</td></tr>
<tr><td>
	<b>पुत्र उवाच।</b>	</td><td>	14-92-41x	
</td></tr>
				
<tr><td>
	अपत्यमस्मि ते पुंसस्त्राणात्पुत्र इति स्मृतः।<br>आत्मा पुत्रः स्मृतस्तस्मात्त्राह्यात्मानमिहात्मना।।	</td><td>	14-92-41a<br>14-92-41b	
</td></tr>
<tr><td>
	<b>पितोवाच।</b>	</td><td>	14-92-42x	
</td></tr>
				
<tr><td>
	रूपेण सदृशस्त्वं मे शीलेन च दमेन च।<br>परीक्षितश्च बहुधा सक्तूनादद्मि ते सुत।।	</td><td>	14-92-42a<br>14-92-42b	
</td></tr>
				
<tr><td>
	इत्युक्त्वाऽऽदाय तान्सक्तून्प्रीतात्मा द्विजसत्तमः।<br>प्रहसन्निव विप्राय स तस्मै प्रददौ तदा।।	</td><td>	14-92-43a<br>14-92-43b	
</td></tr>
				
<tr><td>
	भुक्त्वा तानपि सक्तून्स नैव तुष्टो बभूव ह।<br>उच्छवृत्तिस्तु धर्मात्मा व्रीडामनुजगाम ह।।	</td><td>	14-92-44a<br>14-92-44b	
</td></tr>
				
<tr><td>
	तं वै वधूः स्थिता साध्वी ब्राह्मणिप्रियकाम्यया।<br>सक्तूनादाय संहृष्टा श्वशुरं वाक्यमब्रवीत्।।	</td><td>	14-92-45a<br>14-92-45b	
</td></tr>
				
<tr><td>
	संतानात्तव संतानं मम विप्र भविष्यति।<br>सक्तूनिमानतिथये गृहीत्वा सम्प्रयच्छ मे।।	</td><td>	14-92-46a<br>14-92-46b	
</td></tr>
				
<tr><td>
	तव प्रसादान्निर्वृत्ता मम लोकाः किलाक्षयाः।<br>पुत्रेण तानवाप्नोति यत्र गत्वा न शोचति।।	</td><td>	14-92-47a<br>14-92-47b	
</td></tr>
				
<tr><td>
	धर्माद्या हि यथा त्रेता वह्नित्रेता तथैव च।<br>तथैव पुत्रपौत्राणां स्वर्गस्त्रेता किलाक्षयः।।	</td><td>	14-92-48a<br>14-92-48b	
</td></tr>
				
<tr><td>
	पितॄणात्तारयति पुत्र इत्यनुशुश्रुम।<br>पुत्रपौत्रैश्च नियतं सादुलोकानुपाश्नुते।।	</td><td>	14-92-49a<br>14-92-49b	
</td></tr>
<tr><td>
	<b>श्वशुर उवाच।</b>	</td><td>	14-92-50x	
</td></tr>
				
<tr><td>
	वातातपविशीर्णाङ्गीं त्वां विवर्णां निरीक्ष्य वै।<br>कर्शितां सुव्रताचारे क्षुधाविह्वलचेतसम्।।	</td><td>	14-92-50a<br>14-92-50b	
</td></tr>
				
<tr><td>
	कथं सक्तून्ग्रहीष्यामि भूत्वा धर्मोपघातकः।<br>कल्याणवृत्ते कल्याणि नैव त्वं वक्तुमर्हसि।।	</td><td>	14-92-51a<br>14-92-51b	
</td></tr>
				
<tr><td>
	षष्ठे काले व्रतवतीं शौचशीलतपोन्विताम्।<br>कृच्छ्रवृत्तिं निराहारां द्रक्ष्यामि त्वां कथं शुभे।।	</td><td>	14-92-52a<br>14-92-52b	
</td></tr>
				
<tr><td>
	बाला क्षुधार्ता नारी च रक्ष्या त्वं सततं मया।<br>उपवासपरिश्रान्ता त्वं हि बान्धवनन्दिनी।।	</td><td>	14-92-53a<br>14-92-53b	
</td></tr>
<tr><td>
	<b>स्नुषोवाच।</b>	</td><td>	14-92-54x	
</td></tr>
				
<tr><td>
	गुरोर्मम गुरुस्त्वं वै यतो दैवतदैवतम्।<br>देवातिदेवस्तस्मात्त्वं सक्तूनादत्स्व मे प्रभो।।	</td><td>	14-92-54a<br>14-92-54b	
</td></tr>
				
<tr><td>
	देहः प्राणश्च धर्मश्च शुश्रूषार्थमिदं गुरोः।<br>तव विप्र प्रसादेन लोकान्प्राप्स्यामहे शुभान्।।	</td><td>	14-92-55a<br>14-92-55b	
</td></tr>
				
<tr><td>
	अवेक्ष्या इति कृत्वाऽहं दृढभक्तेति वा द्विज।<br>चिन्त्या ममेयमिति वा सक्तूनादानुमर्हसि।।	</td><td>	14-92-56a<br>14-92-56b	
</td></tr>
<tr><td>
	<b>श्वशुर उवाच।</b>	</td><td>	14-92-57x	
</td></tr>
				
<tr><td>
	अनेन नित्यं साध्वी त्वं शीलवृत्तेन शोभसे।<br>या त्वं धर्मव्रतोपेता गुरुवृत्तिमवेक्षसे।।	</td><td>	14-92-57a<br>14-92-57b	
</td></tr>
				
<tr><td>
	तस्मात्सक्तून्ग्रहीष्यामि वधु नार्हसि वञ्चनाम्।<br>गणयित्वा महाभागे त्वां हि धर्मभृतां वरे।।	</td><td>	14-92-58a<br>14-92-58b	
</td></tr>
				
<tr><td>
	इत्युक्त्वा तानुपादाय सक्तून्प्रादाद्द्विजातये।<br>ततस्तुष्टोऽभवद्विप्रस्तस्य साधोर्महात्मनः।।	</td><td>	14-92-59a<br>14-92-59b	
</td></tr>
				
<tr><td>
	प्रीतात्मा स तु तं वाक्यमिदमाह द्विजर्षभम्।<br>वाग्मी तदा द्विजश्रेष्टो धर्मः पुरुषविग्रहः।।	</td><td>	14-92-60a<br>14-92-60b	
</td></tr>
				
<tr><td>
	शुद्धेनि तव दानेन न्यायोपात्तेन धर्मतः।<br>यथाशक्ति विसृष्टेन प्रीतोस्मि द्विजसत्तम।।	</td><td>	14-92-61a<br>14-92-61b	
</td></tr>
				
<tr><td>
	अहो दानं घुष्यते ते स्वर्गे स्वर्गनिवासिभिः।<br>गगनात्पुष्पवर्षं च पश्येदं पतितं भुवि।।	</td><td>	14-92-62a<br>14-92-62b	
</td></tr>
				
<tr><td>
	सुरर्षिदेवगन्धर्वा ये च देवपुरःसराः।<br>स्तुवन्तो देवदूताश्च स्थिता दानेन विस्मिताः।।	</td><td>	14-92-63a<br>14-92-63b	
</td></tr>
				
<tr><td>
	ब्रह्मर्षयो विमानस्था ब्रह्मलोकचरश्च ये।<br>काङ्क्षन्ते दर्शनं तुभ्यं दिवं व्रज द्विजर्षभ।।	</td><td>	14-92-64a<br>14-92-64b	
</td></tr>
				
<tr><td>
	पितृलोकगताः सर्वे तारिताः पितरस्त्वया।<br>अनागताश्च बहवः सुबहूनि युगान्युत।।	</td><td>	14-92-65a<br>14-92-65b	
</td></tr>
				
<tr><td>
	ब्रह्मचर्येण दानेन यज्ञेनि तपसा तथा।<br>अगह्वरेण धर्मेण तस्माद्गच्च दिवं द्विज।।	</td><td>	14-92-66a<br>14-92-66b	
</td></tr>
				
<tr><td>
	श्रद्धया परया यरत्वं तपश्चरसि सुव्रत।<br>तस्माद्देवास्तवानेन प्रीता ब्राह्मणसत्तम।।	</td><td>	14-92-67a<br>14-92-67b	
</td></tr>
				
<tr><td>
	सर्वमेतद्धि यस्मात्ते दत्तं शुद्धेन चेतसा।<br>कृच्छ्रकाले ततः स्वर्गो विजितः कर्मणा त्वया।।	</td><td>	14-92-68a<br>14-92-68b	
</td></tr>
				
<tr><td>
	क्षुधा निर्णुदति प्रज्ञां धर्मबुद्धिं व्यपोहति।<br>क्षुधापरिगतज्ञानो धृतिं त्यजति चैव ह।।	</td><td>	14-92-69a<br>14-92-69b	
</td></tr>
				
<tr><td>
	बुभुक्षां जयते यस्तु स स्वर्गं जयते ध्रुवम्।<br>यदा दानरुचिः स्याद्वै तदा धर्मो न सीदति।।	</td><td>	14-92-70a<br>14-92-70b	
</td></tr>
				
<tr><td>
	अनवेक्ष्य सुतस्नेहं कलत्रस्नेहमेव च।<br>धर्ममेव गुरं ज्ञात्वा तृष्णा न गणिता त्वया।।	</td><td>	14-92-71a<br>14-92-71b	
</td></tr>
				
<tr><td>
	द्रव्यागमो नृणां सूक्ष्मः पात्रे दानं ततः परम्।<br>कालः परतरो दानाच्छ्रद्धा चैव ततः परा।।	</td><td>	14-92-72a<br>14-92-72b	
</td></tr>
				
<tr><td>
	स्वर्गद्वारं सुसूक्ष्मं हि नरैर्माहान्नि दृश्यते।<br>सङ्गर्गलं लोभकीलं रागगुप्तं दुरासदम्।।	</td><td>	14-92-73a<br>14-92-73b	
</td></tr>
				
<tr><td>
	तं तु पश्यन्ति पुरुषा जितदक्रोधा जितेन्द्रियाः।<br>ब्राह्मणास्तपसा युक्ता यथाशक्ति प्रदायिनः।।	</td><td>	14-92-74a<br>14-92-74b	
</td></tr>
				
<tr><td>
	सहस्रशक्तिश्च शतं शतशक्तिर्दशापि च।<br>दद्यादपश्च यः शक्त्या सर्वे तुल्यफलाः स्मृताः।।	</td><td>	14-92-75a<br>14-92-75b	
</td></tr>
				
<tr><td>
	रन्तिदेवो हि नृपतिरपः प्रादादकिंचनः।<br>शुद्धेन मनसा विप्र नाकपृष्ठं ततो गतः।।	</td><td>	14-92-76a<br>14-92-76b	
</td></tr>
				
<tr><td>
	न धर्मः प्रीयते तात दानैर्दत्तैर्महाफलैः।<br>न्यायलब्धैर्यथा सूक्ष्मैः श्रुद्धापूतैः स तुष्यति।।	</td><td>	14-92-77a<br>14-92-77b	
</td></tr>
				
<tr><td>
	गोप्रदानसहस्राणि द्विजेभ्योऽदान्नृगो नृपः।<br>एकां दत्त्वा स पारक्यां नरकं समपद्यत।।	</td><td>	14-92-78a<br>14-92-78b	
</td></tr>
				
<tr><td>
	आत्ममांसप्रदानेन शिबोरौशीनरो नृपः।<br>प्राप्य पुण्यकृताँल्लोकान्मोदत दिवि सुव्रतः।।	</td><td>	14-92-79a<br>14-92-79b	
</td></tr>
				
<tr><td>
	विभवेन नृणां पुण्यं यच्छत्त्या स्वार्जितं न तत्।<br>न यज्ञैर्विविधैर्विप्र यथान्यायेन संचितैः।।	</td><td>	14-92-80a<br>14-92-80b	
</td></tr>
				
<tr><td>
	क्रोधाद्दानफलं हन्ति लोभात्स्वर्गं न गच्छति।<br>न्यायवृत्तिर्हि तपसा दानवित्स्वर्गमश्नुते।।	</td><td>	14-92-81a<br>14-92-81b	
</td></tr>
				
<tr><td>
	न राजसूयैर्बहुभिरिष्टा विपुलदक्षिणैः।।<br>न चाश्वमेधैर्बहुभिः फलं सममिदं तव।।	</td><td>	14-92-82a<br>14-92-82b	
</td></tr>
				
<tr><td>
	सक्तुप्रस्थेन विजितो ब्रह्मलोकस्त्वयाऽक्षयः।<br>विरजो ब्रह्मसदनं गच्छ विप्र यतासुखम्।।	</td><td>	14-92-83a<br>14-92-83b	
</td></tr>
				
<tr><td>
	सर्वेषां वो द्विजश्रेष्ठ दिव्यं यानमुपस्थितम्।<br>आरोहत यथाकामं धर्मोस्मि द्विज पश्य माम्।।	</td><td>	14-92-84a<br>14-92-84b	
</td></tr>
				
<tr><td>
	बाधितो हि त्वया देहो लोके कीर्तिः स्थिरा च ते।<br>सभार्यः सहपुत्रश्च सस्नुषश्च दिवं व्रज।।	</td><td>	14-92-85a<br>14-92-85b	
</td></tr>
				
<tr><td>
	इत्युक्तवाक्ये धर्मे तु यानमारुद्य स द्विजः।<br>सदारः ससुतश्चैव सस्नुषश्च दिवं गतः।।	</td><td>	14-92-86a<br>14-92-86b	
</td></tr>
				
<tr><td>
	तस्मिन्विपरे गते स्वर्गं ससुते सस्नुषे तदा।<br>भार्याचतुर्थे धर्मज्ञे ततोऽहं निःसृतो बिलात्।।	</td><td>	14-92-87a<br>14-92-87b	
</td></tr>
				
<tr><td>
	ततस्तु सक्तुगन्धेन क्लेदेन सलिलस्य च।<br>दिव्यपुष्पविमर्दाच्च साधोर्दानलवैश्च तैः।।	</td><td>	14-92-88a<br>14-92-88b	
</td></tr>
				
<tr><td>
	विप्रस्य तपसा तस्य शिरो मे काञ्चनीकृतम्।<br>तस्य सत्याभिसन्धस्य सक्तुदानेन चैव ह।।	</td><td>	14-92-89a<br>14-92-89b	
</td></tr>
				
<tr><td>
	शरीरार्धं च मे विप्राः शातकुंभमयं कृतम्।<br>पश्यतेमं सुविपुलं तपसा तस्य धीमतः।।	</td><td>	14-92-90a<br>14-92-90b	
</td></tr>
				
<tr><td>
	कथमेवंविधं स्याद्वै पार्श्वमन्यदिति द्विजाः।<br>तपोवनानि यज्ञांश्च हृष्टोऽभ्योमि पुनः पुनः।	</td><td>	14-92-91a<br>14-92-91b	
</td></tr>
				
<tr><td>
	यज्ञं त्वहमिमं श्रुत्वा रुरुराजस्य धीमतः।<br>आशया परया प्राप्तो न चाहं काञ्चनीकृतः।।	</td><td>	14-92-92a<br>14-92-92b	
</td></tr>
				
<tr><td>
	ततो मयोक्तं तद्वाक्यं प्रहस्य ब्राह्मणर्षभाः।<br>सक्तुप्रस्थेन यज्ञोऽयं संमितो नेति सर्वथा।।	</td><td>	14-92-93a<br>14-92-93b	
</td></tr>
				
<tr><td>
	सक्तुप्रस्थलवैस्तैर्हि तदाऽहं काञ्चनीकृतः।<br>न हि यज्ञो महानेष सदृशस्तैर्मतो मम।।	</td><td>	14-92-94a<br>14-92-94b	
</td></tr>
				
<tr><td>
	इत्युक्त्वा नकुलः सर्वान्यज्ञे द्विजवरांस्तदा।<br>जगामादर्सनं तेषां विप्रास्ते च ययुर्गृहान्।।	</td><td>	14-92-95a<br>14-92-95b	
</td></tr>
				
<tr><td>
	एतत्ते सर्वमाख्यातं मया परपुरंजय।<br>यदाश्चर्यमभूत्तत्र वाचिमेधे महाक्रतौ।।	</td><td>	14-92-96a<br>14-92-96b	
</td></tr>
				
<tr><td>
	न विस्मयस्ते नृपते यज्ञे कार्यः कथञ्चन।<br>ऋषिकोटिसहस्राणि तपोभिर्ये दिवं गताः।।	</td><td>	14-92-97a<br>14-92-97b	
</td></tr>
				
<tr><td>
	अद्रोहः सर्वभूतेषु संतोषः शीलमार्जवम्।<br>तपो दमश्च सत्यं च प्रदानं चेति संमितम्।।	</td><td>	14-92-98a<br>14-92-98b	
</td></tr>
<tr><td>
	।। इति श्रीमन्महाभारते आश्वमेधिकपर्वणि<br> अनुगीतापर्वणि द्विनवतितमोऽध्यायः।। 92 ।।	</td><td>		
</td></tr></tbody>