				
<tbody><tr><td>
	<b>जनमेजय उवाच।</b>	</td><td>	14-96-1x	
</td></tr>
				
<tr><td>
	अश्वमेधे पुरावृत्ते केशवं केशिसूदनम्।<br>धर्मसंशयमुद्दिश्य किमपृच्छत्पितामहः।।	</td><td>	14-96-1a<br>14-96-1b	
</td></tr>
<tr><td>
	<b>वैशम्पायन उवाच।</b>	</td><td>	14-96-2x	
</td></tr>
				
<tr><td>
	पश्चिमेनाश्वमेधेन यदा स्नातो युधिष्ठिरः।<br>तदा राजा नमस्कृत्य केशवं पुनरब्रवीत्।।	</td><td>	14-96-2a<br>14-96-2b	
</td></tr>
				
<tr><td>
	भववन्वैष्णवा धर्माः किंफलाः किंपरायणाः।<br>किं धर्ममधिकृत्याथ भवतोत्पादिताः पुरा।।	</td><td>	14-96-3a<br>14-96-3b	
</td></tr>
				
<tr><td>
	यदि तेहमनुग्राह्यः प्रियोस्मि मधुसूदन।<br>श्रोतव्या यदि मे कृष्ण तन्मे कथय सुव्रत।।	</td><td>	14-96-4a<br>14-96-4b	
</td></tr>
				
<tr><td>
	पवित्रा किल ते धर्माः सर्वपापप्रणाशनाः।<br>सर्वधर्मोत्तमाः पुण्या भगवंस्त्वन्मुखोद्गताः।।	</td><td>	14-96-5a<br>14-96-5b	
</td></tr>
				
<tr><td>
	याञ्श्रुत्वा ब्रह्महा गोघ्नो मातृहा गुरुतल्पगः।<br>पाकर्भेदी कृतघ्नश्च सुरापो ब्रह्मविक्रयी।।	</td><td>	14-96-6a<br>14-96-6b	
</td></tr>
				
<tr><td>
	मित्रविश्वासघाती च वीरहा भ्रूणहा तथा।<br>तपोविक्रयिणश्चैव दानविक्रयिणस्तथा।।	</td><td>	14-96-7a<br>14-96-7b	
</td></tr>
				
<tr><td>
	आत्मविक्रमयिणो मूढा जीवेद्यश्च विकर्मभिः।<br>पापाः शठा नैकृतिका डांभिका दूषकास्तथा।।	</td><td>	14-96-8a<br>14-96-8b	
</td></tr>
				
<tr><td>
	रसभेदकरा ये च ये च स्युर्ब्रह्मघातकाः।<br>शूद्रप्रेष्यकराश्चोरा विप्रा ये च पुरोहिताः।।	</td><td>	14-96-9a<br>14-96-9b	
</td></tr>
				
<tr><td>
	निक्षेपहारिणः स्त्रीघ्नास्तथा ये पारदारिकाः।<br>एते चान्ये च पापा ये मुच्यन्तेतेऽपि किल्बिषात्।।	</td><td>	14-96-10a<br>14-96-10b	
</td></tr>
<tr><td>
	तानाचक्ष्व सुरश्रेष्ठ त्वद्भक्तस्य ममाच्युत।।	</td><td>	14-96-11a	
</td></tr>
<tr><td>
	<b>वैशंपायन उवाच।</b>	</td><td>	14-96-12x	
</td></tr>
				
<tr><td>
	इत्येवं कथिते देवे धर्मपुत्रेण संसदि।<br>वसिष्ठाद्यास्तपोयुक्ता मुनयस्तत्वदर्शिनः।।	</td><td>	14-96-12a<br>14-96-12b	
</td></tr>
				
<tr><td>
	श्रोतुकामाः परं गुह्यं वैष्णवं धर्ममुत्तमम्।<br>तथा भागवताश्चैव ततस्तं पर्यवारयन्।।	</td><td>	14-96-13a<br>14-96-13b	
</td></tr>
<tr><td>
	</td><td>		
</td></tr>
<tr><td>
	<b>युधिष्ठिर उवाच।</b>	</td><td>	14-96-14x	
</td></tr>
				
<tr><td>
	तत्वतस्तव भावेन पादमूलमुपागतम्।<br>यदि जानासि मां भक्तं स्निग्धं वा भक्तवत्सल।।	</td><td>	14-96-14a<br>14-96-14b	
</td></tr>
				
<tr><td>
	धर्मगुह्यानि सर्वाणि वेत्तुमिच्छामि तत्वतः।<br>धर्मान्कथय मे देव यद्यनुग्रहभागहम्।।	</td><td>	14-96-15a<br>14-96-15b	
</td></tr>
				
<tr><td>
	श्रुता मे मानवा धर्मा वासिष्ठाः काश्यपास्तथा।<br>गार्गीया गौतमीयाश्च तथा गोपालकस्य च।।	</td><td>	14-96-16a<br>14-96-16b	
</td></tr>
				
<tr><td>
	पराशरकृताः पूर्वा मैत्रेयस्य च धीमतः।<br>औमा माहेश्वराश्चैव नन्दिधर्माश्च पावनाः।।	</td><td>	14-96-17a<br>14-96-17b	
</td></tr>
				
<tr><td>
	ब्रह्मणा कथिता ये च कौमाराश्च श्रुता मया।<br>धूमायनकृता धर्माः काण्डवैश्वानरा अपि।।	</td><td>	14-96-18a<br>14-96-18b	
</td></tr>
				
<tr><td>
	भार्गवा याज्ञवल्क्याश्च मार्कण्डेयकृता अपि।<br>भारद्वाजकृता ये च बृहस्पतिकृताश्च ये।।	</td><td>	14-96-19a<br>14-96-19b	
</td></tr>
				
<tr><td>
	कुणेश्च कुणिबाहोश्च विश्वामित्रकृताश्च ये।<br>सुमन्तुजैमिनिकृताः शाकुनेयास्तथैव च।।	</td><td>	14-96-20a<br>14-96-20b	
</td></tr>
				
<tr><td>
	पुलस्त्यपुलहोद्गीताः पावकीयास्तथैव च।<br>अगस्त्यगीता मौद्गल्याः शाण्डिल्याः शलभायनाः।।	</td><td>	14-96-21a<br>14-96-21b	
</td></tr>
				
<tr><td>
	वालखिल्यकृता ये च ये च सप्तर्षिभिस्तथा।<br>आपस्तंबकृता धर्माः शङ्खस्य लिखितस्य च।।	</td><td>	14-96-22a<br>14-96-22b	
</td></tr>
				
<tr><td>
	प्राजापत्यास्तथा याम्या माहेन्द्राश्च श्रुता मया।<br>वैयाघ्रव्यासकीयाश्च विभण्डककृताश्च ये।।	</td><td>	14-96-23a<br>14-96-23b	
</td></tr>
				
<tr><td>
	नारदीयाः श्रुता धर्माः कापोताश्च श्रुता मया।<br>तथा विदुरवाक्यानि भृगोरङ्गिरसस्तथा।।	</td><td>	14-96-24a<br>14-96-24b	
</td></tr>
				
<tr><td>
	क्रौञ्चा मृदङ्गगीताश्च सौर्या हारीतकाश्च ये।<br>ये पिशङ्गकृताश्चापि कातपायाः सुवालकाः।।	</td><td>	14-96-25a<br>14-96-25b	
</td></tr>
				
<tr><td>
	उद्दालककृता धर्मा औशनस्यास्तथैव च।<br>वैशंपायनगीताश्च ये चान्येऽप्येवमादितः।।	</td><td>	14-96-26a<br>14-96-26b	
</td></tr>
				
<tr><td>
	एतेभ्यः सर्वधर्मेभ्यो देव त्वन्मुखनिस्सृताः।<br>पावनात्वात्पवित्रत्वाद्विशिष्टा इति मे मतिः।।	</td><td>	14-96-27a<br>14-96-27b	
</td></tr>
				
<tr><td>
	तस्माद्धि त्वां प्रपन्नस्य त्वद्भक्तस्य च केशव।<br>युष्मदीयान्वरान्धर्मान्पुण्यान्कथय मेच्युत।।	</td><td>	14-96-28a<br>14-96-28b	
</td></tr>
<tr><td>
	<b>वैशंपायन उवाच।</b>	</td><td>	14-96-29x	
</td></tr>
				
<tr><td>
	एवं पृष्टस्तु धर्मज्ञो धर्मपुत्रेण केशवः।<br>उवाच धर्मान्सूक्ष्मार्थान्धर्मपुत्रस्य हर्षितः।।	</td><td>	14-96-29a<br>14-96-29b	
</td></tr>
				
<tr><td>
	एवं ते यस्य कौन्तेय यत्नो धर्मेषु सुव्रत।<br>तस्य ते दुर्लभो लोके न कश्चिदपि विद्येत।।	</td><td>	14-96-30a<br>14-96-30b	
</td></tr>
				
<tr><td>
	धर्मः श्रुतो वा दृष्टो वा कथितो वा कृतोपि वा।<br>अनुमोदितो वा राजेन्द्र नयतीन्द्रपदं नरम्।।	</td><td>	14-96-31a<br>14-96-31b	
</td></tr>
				
<tr><td>
	धर्मः पिता च माता च धर्मो नाथः सुहृत्तथा।<br>धर्मो भ्राता सखा चैव धर्मः स्वामी परंतप।।	</td><td>	14-96-32a<br>14-96-32b	
</td></tr>
				
<tr><td>
	धर्मादर्थश्च कामश्च धर्माद्भोगाः सुखानि च।<br>धर्मार्दैश्वर्यमेवाग्र्यं धर्मात्स्वर्गगतिः परा।।	</td><td>	14-96-33a<br>14-96-33b	
</td></tr>
				
<tr><td>
	धर्मोयं सेवितः शुद्धस्त्रायते महतो भयात्।<br>धर्माद्द्विजत्वं देवत्वं धर्मः पावयते नरम्।।	</td><td>	14-96-34a<br>14-96-34b	
</td></tr>
				
<tr><td>
	यदा च क्षीयते पापं कालेन पुरुषस्य तु।<br>तदा संजायते बुद्धिर्धर्मं कर्तुं युधिष्ठिर।।	</td><td>	14-96-35a<br>14-96-35b	
</td></tr>
				
<tr><td>
	जन्मान्तरसहस्रैस्तु मनुष्यत्वं हि दुर्लभम्।<br>तद्गत्वापीह यो धर्मं न करोति स्ववञ्चितः।।	</td><td>	14-96-36a<br>14-96-36b	
</td></tr>
				
<tr><td>
	कुत्सिता ये दरिद्राश्च विरूपा व्याधितास्तथा।<br>परद्वेष्याश्च मूर्खाश्च न तैर्धर्मः कृतः पुरा।।	</td><td>	14-96-37a<br>14-96-37b	
</td></tr>
				
<tr><td>
	ये च दीर्घायुषः शूराः पण्डिता भोगिनस्तथा।।<br>नीरोगा रूपसंपन्नास्तैर्धर्मः सुकृतः पुरा।।	</td><td>	14-96-38a<br>14-96-38b	
</td></tr>
				
<tr><td>
	एवं धर्मः कृतः शुद्धो नयते गतिमुत्तमाम्।<br>अधर्मं सेवते यस्तु तिर्यग्योन्यां पतत्यसौ।।	</td><td>	14-96-39a<br>14-96-39b	
</td></tr>
				
<tr><td>
	इदं रहस्यं कौन्तेय शृणु धर्ममनुत्तमम्।<br>कथयिष्ये परं धर्मं तव भक्तस्य पाण्डव।।	</td><td>	14-96-40a<br>14-96-40b	
</td></tr>
				
<tr><td>
	इष्टस्त्वमसि मेऽत्यर्थं प्रपन्नश्चापि मां सदा।<br>परमार्थमपि ब्रूयां किं पुनर्धर्मसंहिताम्।।	</td><td>	14-96-41a<br>14-96-41b	
</td></tr>
				
<tr><td>
	इदं मे मानुषं जन्म कृतमात्मनि मायया।<br>धर्मसंस्थापनार्थाय दुष्टानां नाशनाय च।।	</td><td>	14-96-42a<br>14-96-42b	
</td></tr>
				
<tr><td>
	मानुष्यं भावमापन्नं ये मां गृह्णन्त्यवज्ञया।<br>संसारान्तर्हि ते मूढास्तिर्यग्योनिष्वनेकशः।।	</td><td>	14-96-43a<br>14-96-43b	
</td></tr>
				
<tr><td>
	ये च मां सर्वभूतस्थं पश्यन्ति ज्ञानचक्षुषा।<br>मद्भक्तांस्तान्सदा युक्तान्मत्समीपं नयाम्यहम्।।	</td><td>	14-96-44a<br>14-96-44b	
</td></tr>
				
<tr><td>
	मद्भक्ता न विनश्यन्ति मद्भक्ता वीतकल्मषाः।<br>मद्भाक्तानां तु मानुष्ये सफल जन्म पाण्डवा।।	</td><td>	14-96-45a<br>14-96-45b	
</td></tr>
				
<tr><td>
	अपि पापेष्वभिरता मद्भक्ताः पाण्डुनन्दन।<br>मुच्यन्ते पातकैः सर्वैः पद्मपत्रमिवांभसा।।	</td><td>	14-96-46a<br>14-96-46b	
</td></tr>
				
<tr><td>
	जन्मान्तरसहस्रेषु तपसा भावितात्मनाम्।<br>भक्तिरुत्पद्यते तात मनुष्याणां न संशयः।।	</td><td>	14-96-47a<br>14-96-47b	
</td></tr>
				
<tr><td>
	यच्च रूपं परं गुह्यं कूटस्तमचलं ध्रुवम्।<br>न दृश्यते तता देवैर्मद्भक्तैर्दृश्यते यथा।।	</td><td>	14-96-48a<br>14-96-48b	
</td></tr>
				
<tr><td>
	अपरं यच्च मे रूपं पर्रादुर्भावेषु दृश्यते।<br>तदर्चयन्ति सर्वार्थैः सर्वभूतानि पाण्डव।।	</td><td>	14-96-49a<br>14-96-49b	
</td></tr>
				
<tr><td>
	कल्पकोटिसहस्रेषु व्यतीतेष्वागते च।<br>दर्शयामीह तद्रूपं यच्च पश्यन्ति मे सुराः।।	</td><td>	14-96-50a<br>14-96-50b	
</td></tr>
				
<tr><td>
	स्तित्युत्पत्त्यव्ययकरं यो मां ज्ञात्वा प्रपद्यते।<br>अनुगृह्णाम्यहं तं वै संसारान्मोचयामि च।।	</td><td>	14-96-51a<br>14-96-51b	
</td></tr>
				
<tr><td>
	अहमादिर्हि देवानां सृष्टा ब्रह्मादयो मया।<br>प्रकृतिं स्वामवष्टभ्य जगत्सर्वं सृजाम्यहम्।।	</td><td>	14-96-52a<br>14-96-52b	
</td></tr>
				
<tr><td>
	तमोमूलोहमव्यक्तो रजोमध्ये प्रतिष्ठितः।<br>ऊर्ध्वं सत्त्वं विना लोभं ब्रह्मादिस्तंबपर्यतः।।	</td><td>	14-96-53a<br>14-96-53b	
</td></tr>
				
<tr><td>
	मूर्धानं मे विद्धि दिवं चन्द्रादित्यौ च लोचने।<br>गावोग्निर्बाह्मणो वक्त्रं मारुतः श्वसनं च मे।।	</td><td>	14-96-54a<br>14-96-54b	
</td></tr>
				
				
<tr><td>
	दिशो मे बाहवश्चाष्टौ नक्षत्राणि च भूषणम्।<br>अन्तरिक्षमुरो विद्धि सर्वभूतावकाशकम्।<br>मार्गो मेघानिलाभ्यां तु यन्ममोदरमव्ययम्।।	</td><td>	14-96-55a<br>14-96-55b<br>14-96-55c	
</td></tr>
				
<tr><td>
	पृथिवीमण्डलं यद्वै द्वीपार्णवनगैर्युतम्।<br>सर्वसंधारणोपेतं पादौ मम युधिष्ठिर।।	</td><td>	14-96-56a<br>14-96-56b	
</td></tr>
				
<tr><td>
	स्थितो ह्येकगुणः खेऽहं द्विगुणश्चास्मि मारुते।<br>त्रिगुणोग्नौ स्थितोहं वै सलिले च चतुर्गुणः।।	</td><td>	14-96-57a<br>14-96-57b	
</td></tr>
				
<tr><td>
	शब्दाद्या ये गुणाः पञ्च महाभूतेषु पञ्चसु।<br>तन्मात्रासंस्थितः सोहं पृथिव्यां पञ्चधास्थितः।।	</td><td>	14-96-58a<br>14-96-58b	
</td></tr>
				
<tr><td>
	अहं सहस्रसीर्षस्तु सहस्रवदनेक्षणः।<br>सहस्रबाहूदरधृक्सहस्रोरुः सहस्रपात्।।	</td><td>	14-96-59a<br>14-96-59b	
</td></tr>
				
<tr><td>
	धृत्वोर्वीं सर्वतः सम्यगत्यतिष्ठं दशांगुलम्।<br>सर्वभूतात्मभूतस्थः सर्वव्यापी ततोस्म्यहम्।।	</td><td>	14-96-60a<br>14-96-60b	
</td></tr>
				
<tr><td>
	अचिन्त्योहमनन्तोहमजरोहमजो ह्यहम्।<br>अनाद्योऽहमवध्योहमप्रमेयोहमव्ययः।।	</td><td>	14-96-61a<br>14-96-61b	
</td></tr>
				
<tr><td>
	निर्गुणोहं निगूढात्मा निर्द्वन्द्वो निर्ममो नृप।<br>निष्कलो निर्विकारोहं निदानममृतस्य तु।।	</td><td>	14-96-62a<br>14-96-62b	
</td></tr>
				
<tr><td>
	सुधा चाहं स्वधा चाहं स्वाहा चाहं नराधिप।<br>तेजसा तपसा चाहं भूतग्रामं चतुर्विधम्।।	</td><td>	14-96-63a<br>14-96-63b	
</td></tr>
				
				
<tr><td>
	स्नेहपाशैर्गुणबद्ध्वा धारयाम्यात्ममायया।<br>चातुराश्रमधर्मेहं चातुर्होत्रफलाशनः।<br>चतुर्मूर्तिश्चतुर्यज्ञश्चतुराश्रमभावनः।।	</td><td>	14-96-64a<br>14-96-64b<br>14-96-64c	
</td></tr>
				
<tr><td>
	संहृत्याहं जगत्सर्वं कृत्वा वै गर्भमात्मनः।<br>शयामि दिव्ययोगेन प्रलयेषु युधिष्ठिर।।	</td><td>	14-96-65a<br>14-96-65b	
</td></tr>
				
<tr><td>
	सहस्रयुगपर्यन्तां ब्राह्मीं रात्रिं महार्णवे।<br>स्थित्वा सृजामि भूतानि जङ्गमानि स्थिराणि च।।	</td><td>	14-96-66a<br>14-96-66b	
</td></tr>
				
<tr><td>
	कल्पे कल्पे च भूतानि संहरामि सृजामि च।<br>न च मां तानि जानन्ति मायया मोहितानि मे।।	</td><td>	14-96-67a<br>14-96-67b	
</td></tr>
				
<tr><td>
	मम चैवान्धकारस्य मार्गितव्यस्य नित्यशः।<br>प्रशान्तस्येव दीपस्य गतिर्नैपोपलभ्यते।।	</td><td>	14-96-68a<br>14-96-68b	
</td></tr>
				
<tr><td>
	न तदस्ति क्वचिद्राजन्यत्राहं न प्रतिष्ठितः।<br>न च तद्विद्यते भूतं मयि यन्न प्रतिष्ठितम्।।	</td><td>	14-96-69a<br>14-96-69b	
</td></tr>
				
<tr><td>
	यावन्मित्रं भवेद्भूतं स्थूलं सूक्ष्ममिदं जगत्।<br>दीवभूतो ह्यहं तस्मिंस्तावन्मात्रं प्रतिष्ठितः।।	</td><td>	14-96-70a<br>14-96-70b	
</td></tr>
				
<tr><td>
	किंचात्र बहुनोक्तेन सत्यमेतद्ब्रवीमि ते।<br>यद्भूतं यद्भविष्यच्च तत्सर्वमहमेव तु।।	</td><td>	14-96-71a<br>14-96-71b	
</td></tr>
				
<tr><td>
	मया सृष्टानि भूतानि मन्मयानि च भारत।<br>मामेव न विजानन्ति मायया मोहितानि वै।।	</td><td>	14-96-72a<br>14-96-72b	
</td></tr>
				
<tr><td>
	एवं सर्वं जगदिदं सदेवासुरमानुषम्।<br>मत्तः प्रभवते राजन्मय्येव प्रविलीयते।।	</td><td>	14-96-73a<br>14-96-73b	
</td></tr>
<tr><td>
	।। इति श्रीमन्महाभारते आश्वमेधिकपर्वणि<br> वैष्णवधर्मपर्वणि षण्णवतितमोऽध्यायः।। 96 ।।	</td><td>		
</td></tr></tbody>