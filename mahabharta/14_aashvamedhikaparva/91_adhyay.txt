<span style="font-size: 14pt; line-height: 170%"><br>
&nbsp;१४.९२  14.90<br>
<br>
<br>
जनमेजय उवाच॥<br>
<br>
पितामहस्य मे यज्ञे धर्मपुत्रस्य धीमतः |<br>
यदाश्चर्यमभूत्किञ्चित्तद्भवान्वक्तुमर्हति ॥१॥<br>
<br>
वैशम्पायन उवाच॥<br>
<br>
श्रूयतां राजशार्दूल महदाश्चर्यमुत्तमम् |<br>
अश्वमेधे महायज्ञे निवृत्ते यदभूद्विभो ॥२॥<br>
<br>
तर्पितेषु द्विजाग्र्येषु ज्ञातिसम्बन्धिबन्धुषु |<br>
दीनान्धकृपणे चापि तदा भरतसत्तम ॥३॥<br>
<br>
घुष्यमाणे महादाने दिक्षु सर्वासु भारत |<br>
पतत्सु पुष्पवर्षेषु धर्मराजस्य मूर्धनि ॥४॥<br>
<br>
बिलान्निष्क्रम्य नकुलो रुक्मपार्श्वस्तदानघ |<br>
वज्राशनिसमं नादममुञ्चत विशां पते ॥५॥<br>
<br>
सकृदुत्सृज्य तं नादं त्रासयानो मृगद्विजान् |<br>
मानुषं वचनं प्राह धृष्टो बिलशयो महान् ॥६॥<br>
<br>
सक्तुप्रस्थेन वो नायं यज्ञस्तुल्यो नराधिपाः |<br>
उञ्छवृत्तेर्वदान्यस्य कुरुक्षेत्रनिवासिनः ॥७॥<br>
<br>
तस्य तद्वचनं श्रुत्वा नकुलस्य विशां पते |<br>
विस्मयं परमं जग्मुः सर्वे ते ब्राह्मणर्षभाः ॥८॥<br>
<br>
ततः समेत्य नकुलं पर्यपृच्छन्त ते द्विजाः |<br>
कुतस्त्वं समनुप्राप्तो यज्ञं साधुसमागमम् ॥९॥<br>
<br>
किं बलं परमं तुभ्यं किं श्रुतं किं परायणम् |<br>
कथं भवन्तं विद्याम यो नो यज्ञं विगर्हसे ॥१०॥<br>
<br>
अविलुप्यागमं कृत्स्नं विधिज्ञैर्याजकैः कृतम् |<br>
यथागमं यथान्यायं कर्तव्यं च यथाकृतम् ॥११॥<br>
<br>
पूजार्हाः पूजिताश्चात्र विधिवच्छास्त्रचक्षुषा |<br>
मन्त्रपूतं हुतश्चाग्निर्दत्तं देयममत्सरम् ॥१२॥<br>
<br>
तुष्टा द्विजर्षभाश्चात्र दानैर्बहुविधैरपि |<br>
क्षत्रियाश्च सुयुद्धेन श्राद्धैरपि पितामहाः ॥१३॥<br>
<br>
पालनेन विशस्तुष्टाः कामैस्तुष्टा वरस्त्रियः |<br>
अनुक्रोशैस्तथा शूद्रा दानशेषैः पृथग्जनाः ॥१४॥<br>
<br>
ज्ञातिसम्बन्धिनस्तुष्टाः शौचेन च नृपस्य नः |<br>
देवा हविर्भिः पुण्यैश्च रक्षणैः शरणागताः ॥१५॥<br>
<br>
यदत्र तथ्यं तद्ब्रूहि सत्यसन्ध द्विजातिषु |<br>
यथाश्रुतं यथादृष्टं पृष्टो ब्राह्मणकाम्यया ॥१६॥<br>
<br>
श्रद्धेयवाक्यः प्राज्ञस्त्वं दिव्यं रूपं बिभर्षि च |<br>
समागतश्च विप्रैस्त्वं तत्त्वतो वक्तुमर्हसि ॥१७॥<br>
<br>
इति पृष्टो द्विजैस्तैः स प्रहस्य नकुलोऽब्रवीत् |<br>
नैषानृता मया वाणी प्रोक्ता दर्पेण वा द्विजाः ॥१८॥<br>
<br>
यन्मयोक्तमिदं किञ्चिद्युष्माभिश्चाप्युपश्रुतम् |<br>
सक्तुप्रस्थेन वो नायं यज्ञस्तुल्यो नराधिपाः ॥१९॥<br>
<br>
उञ्छवृत्तेर्वदान्यस्य कुरुक्षेत्रनिवासिनः ॥१९॥<br>
<br>
इत्यवश्यं मयैतद्वो वक्तव्यं द्विजपुङ्गवाः |<br>
शृणुताव्यग्रमनसः शंसतो मे द्विजर्षभाः ॥२०॥<br>
<br>
अनुभूतं च दृष्टं च यन्मयाद्भुतमुत्तमम् |<br>
उञ्छवृत्तेर्यथावृत्तं कुरुक्षेत्रनिवासिनः ॥२१॥<br>
<br>
स्वर्गं येन द्विजः प्राप्तः सभार्यः ससुतस्नुषः |<br>
यथा चार्धं शरीरस्य ममेदं काञ्चनीकृतम् ॥२२॥<br>
<br>
<br>
</span>
