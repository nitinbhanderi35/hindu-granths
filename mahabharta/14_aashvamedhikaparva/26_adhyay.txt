<span style="font-size: 14pt; line-height: 200%">ब्राह्मण उवाच।		<br>
अत्राप्युदाहरन्तीममितिहासं पुरातनम्।<br>
चातुर्होत्रविधानस्य विधानमिह यादृशम्।। 	1<br>
<br>
तस्य सर्वस्य विधिवद्विधानमुपदेक्ष्यते।<br>
शृणु मे गदतो भद्रे रहस्यमिदमुद्भुतम्।। 	2<br>
<br>
करणं कर्म कर्ता च मोक्ष इत्येव भामिनि।<br>
चत्वार एते होतारो यैरिदं जगदावृतम्।। 	3<br>
<br>
होतॄणां साधनं चैव शृणु सर्वमशेषतः।<br>
घ्राणं जिह्वा च चक्षुश्च त्वक्च श्रोत्रं च पञ्चमम्।<br>
मनो बुद्धिश्च सप्तैते ज्ञेयाः कारणहेतवः।। 	4<br>
<br>
गन्धो रसश्च रूपं च शब्दः स्पर्शश्च पञ्चमः।<br>
मन्तव्यमवबोद्धव्यं सप्तैते कर्महेतवः।। 	5<br>
<br>
घ्राता भक्षयिता द्रष्टा स्प्रष्टा श्रोता च पञ्चमः।<br>
मन्ता बोद्धा च सप्तैते विज्ञेयाः कर्तृहेतवः।। 	6<br>
<br>
स्वगुणान्भक्षयन्त्येते गुणवन्तः शुभाशुभान्।<br>
असन्तो निर्गुणाश्चैते सप्तैते मोक्षहेतवः।। 	7<br>
<br>
विदुषां बुध्यमानानां स्वंस्वं स्थानं यथाविधि।<br>
गुणास्ते देवता भूत्वा सततं भुञ्जते हविः।। 	8<br>
<br>
`अदन्हवींषि चान्नानि ममत्वेन विहन्यते।'<br>
आत्मार्थे पाचयन्नन्नं ममत्वेनोपहन्यते।। 	9<br>
<br>
अभक्ष्यभक्षणं चैव मद्यपानं च हन्ति तम्।<br>
स चान्नं हन्ति तं चान्नं स हत्वा हन्यते पुनः।। 	10<br>
<br>
हन्ता ह्यन्नमिदं विद्वान्पुनर्जनयतीश्वरः।<br>
न चान्नाज्जायते तस्मिन्सूक्ष्मो नाम व्यतिक्रमः।। 	11<br>
<br>
मनसा मन्यते यच्च यच्च वाचा निगद्यते।<br>
श्रोत्रेण श्रूयते यच्च चक्षुषा यच्च दृश्यते।। 	12<br>
<br>
स्पर्शेन स्पृश्यते यच्च घ्राणेन घ्रायते च यत्।<br>
मनस्येतानि संयम्य हवींष्येतानि सर्वशः।। 	13<br>
<br>
गुणवत्पावको मह्यं दीप्यतेऽन्तःशरीरगः।<br>
योगयज्ञः प्रवृत्तो मे ज्ञानं ब्रह्ममयो हविः। 	14<br>
<br>
प्राणस्तोत्रोऽपानशस्त्रः सर्वत्यागसुदक्षिणः।। 	<br>
कर्ताऽनुमन्ता ब्रह्मात्मा होताऽध्वर्युः कृतस्तुतिः<br>
ऋतं प्रशास्ता तच्छस्त्रमपवर्गोऽस्य दक्षिणा।। 	15<br>
<br>
ऋचश्चाप्यत्र शंसन्ति नारायणविदो जनाः।<br>
नारायणाय देवाययदविन्दन्पशून्पुरा।। 	16<br>
<br>
तत्र सामानि गायन्ति तत्र चाहुर्निदर्शनम्।<br>
देवं नारायणं भीरु सर्वात्मानं निबोध तम्।। 	17<br>
<br>
।। इति श्रीमन्महाभारते आश्वमेधिकपर्वणि अनुगीतापर्वणि षडिंशोऽध्यायः।। 26 ।। <br>
</span>
