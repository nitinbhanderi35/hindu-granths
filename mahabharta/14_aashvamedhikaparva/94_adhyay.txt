				
<tbody><tr><td>
	<b>जनमेजय उवाच।</b>	</td><td>	14-94-1x	
</td></tr>
				
<tr><td>
	धर्मागतेन त्यागेन भगवन्सर्वमस्ति चेत्।<br>एतन्मे सर्वमाचक्ष्व कुशलो ह्यसि भाषितुम्।।	</td><td>	14-94-1a<br>14-94-1b	
</td></tr>
				
<tr><td>
	तस्योञ्छवृत्तेर्यद्वृत्तं सक्तुदाने फलं महत्।<br>कथितं तु मम ब्रह्मंस्तथ्यमेतदसंशयम्।।	</td><td>	14-94-2a<br>14-94-2b	
</td></tr>
				
<tr><td>
	कथं हि सर्वयज्ञेषु निश्चयः परमो भवेत्।<br>एतदर्हसि मे वक्तुं निखिलेन द्विजर्षभ।।	</td><td>	14-94-3a<br>14-94-3b	
</td></tr>
<tr><td>
	<b>वैशम्पायन उवाच।</b>	</td><td>	14-94-4x	
</td></tr>
				
<tr><td>
	अत्राप्युदाहरन्तीममितिहासं पुरातनम्।<br>अगस्त्यस्य महायज्ञे पुरावृत्तमरिंदम।।	</td><td>	14-94-4a<br>14-94-4b	
</td></tr>
				
<tr><td>
	पुराऽगस्त्यो महातेजा दीक्षां द्वादशवार्षिकीम्।<br>प्रविवेश महाराज सर्वभूतहिते रतः।।	</td><td>	14-94-5a<br>14-94-5b	
</td></tr>
				
<tr><td>
	तत्राग्निकल्पा होतार आसन्सत्रे महात्मनः।<br>मूलाहाराः फलाहाराश्चाश्मकुट्टा मरीचिपाः।।	</td><td>	14-94-6a<br>14-94-6b	
</td></tr>
				
<tr><td>
	परिपृष्टिका वैघसिकाः प्रसङ्ख्यानास्तथैव च।<br>यतयो भिक्षवश्चात्र बभूवुः पर्यवस्थिताः।।	</td><td>	14-94-7a<br>14-94-7b	
</td></tr>
				
<tr><td>
	सर्वे प्रत्यक्षधर्माणो जितक्रोधा जितेन्द्रियाः।<br>दमे स्थिताश्च सर्वे ते हिंसादंभविवर्जिताः।।	</td><td>	14-94-8a<br>14-94-8b	
</td></tr>
				
<tr><td>
	वृत्ते शुद्धे स्थिता नित्यमिन्द्रियैश्चाप्यबाधिताः।<br>उपातिष्ठन्त तं यज्ञं यजन्तस्ते महर्षयः।।	</td><td>	14-94-9a<br>14-94-9b	
</td></tr>
				
<tr><td>
	यथाशक्त्या भगवता तदन्नं समुपार्जितम्।<br>तस्मिन्सत्रे तु यद्वृत्तं यद्योग्यं च तदाऽभवत्।।	</td><td>	14-94-10a<br>14-94-10b	
</td></tr>
				
				
<tr><td>
	तथा ह्यनेकैर्मुनिभिर्महान्तः क्रतवः कृताः।<br>एवंविधे त्वगस्त्यस्य वर्तमाने तथाऽध्वरे।<br>न ववर्ष सहस्राक्षस्तदा भरतसत्तम।।	</td><td>	14-94-11a<br>14-94-11b<br>14-94-11c	
</td></tr>
				
<tr><td>
	ततः कर्मान्तरे राजन्नगस्त्यस्य महात्मनः।<br>कथेयमभिनिर्वृत्ता मुनीनां भावितात्मनाम्।।	</td><td>	14-94-12a<br>14-94-12b	
</td></tr>
				
<tr><td>
	अगस्त्यो यजमानोसौ ददात्यन्नं विमत्सरः।<br>न च वर्षति पर्जन्यः कथमन्नं भविष्यति।।	</td><td>	14-94-13a<br>14-94-13b	
</td></tr>
				
<tr><td>
	सत्रं चेदं महद्विप्रा मुनेर्द्वादशवार्षिकम्।<br>न वर्षिष्यति देवश्च वर्षाण्येतानि द्वादश।।	</td><td>	14-94-14a<br>14-94-14b	
</td></tr>
				
<tr><td>
	एतद्भवन्तः संचिन्त्य महर्षेरस्य धीमतः।<br>अगस्त्यस्यातितपसः कर्तुमर्हन्त्यनुग्रहम्।।	</td><td>	14-94-15a<br>14-94-15b	
</td></tr>
				
<tr><td>
	इत्येवमुक्ते वचने ततोऽगस्त्यः प्रतापवान्।<br>प्रोवाच वाक्यं स तदा प्रसाद्य शिरसा मुनीन्।।	</td><td>	14-94-16a<br>14-94-16b	
</td></tr>
				
<tr><td>
	यदि द्वादशवर्षाणि न वर्षिष्यति वासवः।<br>चिन्तायज्ञं करिष्यामि विधिरेष सनातनः।।	</td><td>	14-94-17a<br>14-94-17b	
</td></tr>
				
<tr><td>
	यदि द्वादशवर्षाणि न वर्षिष्यति वासवः।<br>स्पर्शयज्ञं करिष्यामि विधिरेष सनातनः।।	</td><td>	14-94-18a<br>14-94-18b	
</td></tr>
				
<tr><td>
	यदि द्वादशवर्षाणि न वर्षिष्यति वासवः।<br>व्यायामेनाहरिष्यामि यज्ञानेतान्यतव्रतः।।	</td><td>	14-94-19a<br>14-94-19b	
</td></tr>
				
<tr><td>
	बीजयज्ञो मयाऽयं वै बहुवर्षसमाचितः।<br>बीजैर्हितं करिष्यामि नात्र विघ्नो भविष्यति।।	</td><td>	14-94-20a<br>14-94-20b	
</td></tr>
				
<tr><td>
	नेदं शक्यं वृथा कर्तुं मम सत्रं कथञ्चन।<br>वर्षिष्यतीह वा देवो नवा वर्षं भविष्यति।।	</td><td>	14-94-21a<br>14-94-21b	
</td></tr>
				
<tr><td>
	अथवाऽभ्यर्थनामिन्द्रो न करिष्यति कामतः।<br>स्वयमिन्द्रो भविष्यामि जीवयिष्यामि च प्रजाः।।	</td><td>	14-94-22a<br>14-94-22b	
</td></tr>
				
<tr><td>
	यो यदाहारजातश्च स तथैव भविष्यति।<br>विशेषं चैव कर्तास्मि पुनः पुनरतीव हि।।	</td><td>	14-94-23a<br>14-94-23b	
</td></tr>
				
<tr><td>
	अद्येह स्वर्णमभ्येतु यच्चान्यद्वसु दुर्लभम्।<br>त्रिषु लोकेषु यच्चास्ति तदिहागम्यतां स्वयम्।।	</td><td>	14-94-24a<br>14-94-24b	
</td></tr>
				
<tr><td>
	दिव्याश्चाप्सरसां सङ्घा गन्धर्वाश्च सकिन्नराः।<br>विश्वावसुश्च ये चान्ये तेऽप्युपासन्तु मे मखम्।।	</td><td>	14-94-25a<br>14-94-25b	
</td></tr>
				
<tr><td>
	उत्तरेभ्यः कुरुभ्यश्च यत्किंचिद्वसु विद्यते।<br>सर्वं तदिह यज्ञेषु स्वयमेवोपतिष्ठतु।।	</td><td>	14-94-26a<br>14-94-26b	
</td></tr>
				
				
<tr><td>
	स्वर्गः स्वर्गसदश्चैवक धर्मश्च स्वयमेव तु।<br>इत्युक्ते सर्वमेवैतदभवत्तपसा मुनेः।<br>तस्य दीप्ताग्निमहसस्त्वगस्त्यस्यातितेजसः।।	</td><td>	14-94-27a<br>14-94-27b<br>14-94-27c	
</td></tr>
				
<tr><td>
	ततस्ते मुनयो हृष्टा ददृशुस्तपसो बलम्।<br>विस्मिता वचनं प्राहुरिदं सर्वे महार्थवत्।।	</td><td>	14-94-28a<br>14-94-28b	
</td></tr>
				
<tr><td>
	प्रीताः स्म तव वाक्येन न त्विच्छामस्तपोवनम्।<br>तैरेव यज्ञैस्तुष्टाः स्य न्यायेनेच्छामहे वयम्।।	</td><td>	14-94-29a<br>14-94-29b	
</td></tr>
				
<tr><td>
	यज्ञं दीक्षां तथा होमान्यच्चान्यन्मृगयामहे।<br>`तयोस्संधर्षितैर्यज्ञैर्नान्यतो मृगयामहे।।'	</td><td>	14-94-30a<br>14-94-30b	
</td></tr>
				
<tr><td>
	न्यायेनोपार्जिताहाराः स्वकर्माभिरता वयम्।<br>वेदांश्च ब्रह्मचर्येण न्यायतः प्रार्थयामहे।।	</td><td>	14-94-31a<br>14-94-31b	
</td></tr>
				
<tr><td>
	न्यायेनोत्तरकालं च गृहेभ्यो निःसृता वयम्।<br>धर्मदृष्टैर्विधिद्वारैस्तपस्तप्स्यामहे वयम्।।	</td><td>	14-94-32a<br>14-94-32b	
</td></tr>
				
<tr><td>
	भवतः सम्यगिष्टा तु बुद्धिर्हिसाविवर्जिता।<br>एतामहिंसा यज्ञेषु ब्रूयास्त्वं सततं प्रभो।।	</td><td>	14-94-33a<br>14-94-33b	
</td></tr>
				
<tr><td>
	प्रीतास्ततो भविष्यामो वयं तु द्विजसत्तम।<br>विसर्जिताः समाप्तौ च सत्रादस्माद्व्रजामहे।।	</td><td>	14-94-34a<br>14-94-34b	
</td></tr>
				
<tr><td>
	तथा कथयतां तेषां देवराजः पुरंदरः।<br>ववर्ष सुमहातेजा दृष्ट्वा तस्य तपोबलम्।।	</td><td>	14-94-35a<br>14-94-35c	
</td></tr>
				
<tr><td>
	आसमाप्तेश्च यज्ञस्य तस्यामितपराक्रमः।<br>निकामवर्षी पर्जन्यो बभूव जनमेजय।।	</td><td>	14-94-36a<br>14-94-36b	
</td></tr>
				
<tr><td>
	प्रसादयामास च तमगस्त्यं त्रिदशेश्वरः।<br>स्वयमभ्येत्य राजर्षे पुरस्कृत्य बृहस्पतिम्।।	</td><td>	14-94-37a<br>14-94-37b	
</td></tr>
				
<tr><td>
	ततो यज्ञसमाप्तौ तान्विससर्ज महामुनीन्।<br>अगस्त्यः परमप्रीतः पूजयित्वा यथाविधि।।	</td><td>	14-94-38a<br>14-94-38b	
</td></tr>
<tr><td>
	।। इति श्रीमन्महाभारते आश्वमेधिकपर्वणि<br> अनुगीतापर्वि चतुर्नवतितमोऽध्यायः।।  94 ।।	</td><td>		
</td></tr></tbody>