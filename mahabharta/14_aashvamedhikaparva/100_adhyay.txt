				
<tbody><tr><td>
	<b>युधिष्ठिर उवाच।</b>	</td><td>	14-100-1x	
</td></tr>
				
				
<tr><td>
	देवदेवेश दैत्यघ्नि परं कौतूहलं हि मे।<br>एतत्कथय सर्वज्ञ त्वद्भक्तस्य च केशव।<br>मानुषस्य च लोकस्य धर्मलोकस्य चान्तरम्।।	</td><td>	14-100-1a<br>14-100-1b<br>14-100-1c	
</td></tr>
				
<tr><td>
	कीदृशं किंप्रमाणं वा किमधिष्ठानमेव च।<br>तरन्ति मानुषा देव केनोपायेन माधव।।	</td><td>	14-100-2a<br>14-100-2b	
</td></tr>
				
<tr><td>
	त्वगस्थिमांसनिर्मुक्ते पञ्चभूतविवर्जिते।<br>कथयस्व महादेव सुखदुःखमशेषतः।।	</td><td>	14-100-3a<br>14-100-3b	
</td></tr>
				
<tr><td>
	जीवस्य कर्मलोकेषु कर्मभिस्तु शुभाशुभैः।<br>अनुबद्धस्य तैः पाशैर्नीयमानस्य दारुणैः।।	</td><td>	14-100-4a<br>14-100-4b	
</td></tr>
				
<tr><td>
	मृत्युदूतैर्दुराधर्षैर्घोरैर्घोरपरक्रमैः।<br>वध्यस्याक्षिप्यमाणस्य विद्रुतस्य यमाज्ञया।।	</td><td>	14-100-5a<br>14-100-5b	
</td></tr>
				
				
<tr><td>
	पुण्यपापकृदातिष्ठेत्सुखदुःखमशेषतः।<br>यमदूतैर्द्रुराधर्षैर्नीयते वा कथं पुनः।<br>किं वा तत्र गता देव कर्म कुर्वन्ति मानवाः।।	</td><td>	14-100-6a<br>14-100-6b<br>14-100-6c	
</td></tr>
				
<tr><td>
	कथं धर्मपरा यान्ति देवताद्विजपूजकाः।<br>कतं वा पापकर्माणो यान्ति प्रेतपुरं नराः।।	</td><td>	14-100-7a<br>14-100-7b	
</td></tr>
				
<tr><td>
	किं रूपं किं प्रमाणं वा वर्णः को वाऽस्य केशव।<br>जीवस्य गच्छतो नित्यं यमलोकं ब्रवीहि मे।।	</td><td>	14-100-8a<br>14-100-8b	
</td></tr>
<tr><td>
	<b>भगवानुवाच।</b>	</td><td>	14-100-9x	
</td></tr>
				
<tr><td>
	शृणु राजन्यथावृतं यन्मां त्वं परिपृच्छसि।<br>तत्तेऽहं कथयिष्यामि मद्भक्तस्य नरेश्वर।।	</td><td>	14-100-9a<br>14-100-9b	
</td></tr>
				
<tr><td>
	षडशीतिसहस्राणि योजनानां युधिष्ठिर।<br>मानुष्यस्य च लोकस्य यमलोकस्य चान्तरम्।।	</td><td>	14-100-10a<br>14-100-10b	
</td></tr>
				
<tr><td>
	न तत्र वृक्षच्छाया वा न तटाकं सरोपि वा।<br>न वाप्यो दीर्घिका वाऽपि न कूपो वा युधिष्ठिर।।	</td><td>	14-100-11a<br>14-100-11b	
</td></tr>
				
<tr><td>
	न मण्टपं सभा वाऽपि न प्रपा न निकेतनम्।<br>न पर्वतो नदी वाऽपि न भूमेर्विवरं क्वचित्।।	</td><td>	14-100-12a<br>14-100-12b	
</td></tr>
				
<tr><td>
	न ग्रामो नाश्रमो वाऽपि नोद्यानं वा वनानि च।<br>न किंचिदाश्रयस्थानं पथि तस्मिन्युधिष्ठिर।।	</td><td>	14-100-13a<br>14-100-13b	
</td></tr>
				
<tr><td>
	जन्तोर्हि प्राप्तकालस्य वेदनार्तस्य वै भृशम्।<br>कारणैस्त्यक्तदेहस्य प्राणैः कण्ठगतैः पुनः।।	</td><td>	14-100-14a<br>14-100-14b	
</td></tr>
				
<tr><td>
	शरीराच्चाल्यते जीवो ह्यवशो मातरिश्वना।<br>निर्गतो वायुभूतस्तु षट्कोशात्तु कलेवरात्।।	</td><td>	14-100-15a<br>14-100-15b	
</td></tr>
				
<tr><td>
	शरीरमन्यत्तद्रूपं तद्वर्णं तत्प्रमाणतः।<br>अदृश्यं तत्प्रविष्टस्तु सोप्यदृष्टोऽथ केनचित्।।	</td><td>	14-100-16a<br>14-100-16b	
</td></tr>
				
<tr><td>
	सोन्तरात्मा देहवतामष्टाङ्गो यस्तु संचरेत्।<br>छेदनाद्भेदनाद्दाहात्ताडनाद्वा न नश्यति।	</td><td>	14-100-17a<br>14-100-17b	
</td></tr>
				
<tr><td>
	नाना रूपधरैर्घौरैः प्रचण्डेश्चण्डसाधनैः।<br>नीयमानो दुराधर्षैर्यमदूतैर्यमाज्ञया।।	</td><td>	14-100-18a<br>14-100-18b	
</td></tr>
				
<tr><td>
	पुत्रदारमयैः पाशैः संनिरूद्धोऽवशो बलात्।<br>स्वकर्मभिश्चानुगतः कृतैः सुकृतदुष्कृतैः।।	</td><td>	14-100-19a<br>14-100-19b	
</td></tr>
				
<tr><td>
	आक्रन्दमानः करुणं बन्धुभिर्दुःखपीडितैः।<br>त्यक्त्वा बन्धुजनं सर्वं निरपेक्षस्तु गच्छति।।	</td><td>	14-100-20a<br>14-100-20b	
</td></tr>
				
<tr><td>
	मातृभिः पितृभिश्चैव भ्रातृभिर्मातुलैस्तथा।<br>दारैः पुत्रैर्वयस्यैश्च रुदद्भिस्त्यज्यते पुनः।।	</td><td>	14-100-21a<br>14-100-21b	
</td></tr>
				
<tr><td>
	अदृश्यमानस्तैर्दीनैरश्रुपूर्णमुखेक्षणैः।<br>स्वशरीरं परित्यज्य वायुभूतस्तु गच्छति।।	</td><td>	14-100-22a<br>14-100-22b	
</td></tr>
				
<tr><td>
	अन्धकारमपारं तं महाघेरं तमोवृतम्।<br>दुःखान्तं दुष्प्रतारं च दुर्गमं पापकर्मणाम्।।	</td><td>	14-100-23a<br>14-100-23b	
</td></tr>
				
<tr><td>
	दुःसहायं दुरन्तं च दुर्निरीक्षं दुरासदम्।<br>दुरापमतिदुःखं च पापिष्ठानां नरोत्तम।।	</td><td>	14-100-24a<br>14-100-24b	
</td></tr>
				
<tr><td>
	ऋषिभिः कथ्यमानं तत्पारंपर्येण पार्थिव।<br>त्रासं जनचति प्रायः श्रूयमाणं कथास्वपि।।	</td><td>	14-100-25a<br>14-100-25b	
</td></tr>
				
<tr><td>
	अवश्यं चैव गन्तव्यं तदध्वानं युधिष्ठिर।<br>प्राप्तकालेन संत्यज्य बन्धून्भोगान्धनानि च।।	</td><td>	14-100-26a<br>14-100-26b	
</td></tr>
				
<tr><td>
	जरायुजैरण्डजैश्च स्वेदजैरुद्भिदैस्तथा।<br>जङ्गमैः स्थिरसंज्ञैश्च गन्तव्यं यमसादनम्।।	</td><td>	14-100-27a<br>14-100-27b	
</td></tr>
				
<tr><td>
	देवासुरैर्मनुष्याद्यैर्वैवस्वतवशानुगैः।<br>स्त्रीपुंनपुंसकैश्चापि पृथिव्यां जीवसंज्ञितैः।।	</td><td>	14-100-28a<br>14-100-28b	
</td></tr>
				
<tr><td>
	मध्यमैर्युवभिर्वाऽपि बालैर्वृद्धैस्तथैव च।<br>जातमात्रैश्च गर्भस्थैर्गन्तव्यः स महापथः।।	</td><td>	14-100-29a<br>14-100-29b	
</td></tr>
				
<tr><td>
	पूर्वाह्णे वाऽपराह्णे वा सन्ध्याकालेऽथवा पुनः।<br>प्रदोषे वाऽर्धरात्रे वा प्रत्युषे वाऽप्युपस्थिते।।	</td><td>	14-100-30a<br>14-100-30b	
</td></tr>
				
<tr><td>
	प्रवासस्थैर्वनस्थैर्वा पर्वतस्थैर्जले स्थितैः।<br>क्षेत्रस्थैर्वा नभःस्थेर्वा गृहमध्यगतैरपि।।	</td><td>	14-100-31a<br>14-100-31b	
</td></tr>
				
				
<tr><td>
	भुञ्जद्भिर्वा पिबद्भिर्वा खादद्भिर्वा नरोत्तम।<br>आसीनैर्वा स्थितैर्वापि शयनीयगतैरपि।<br>जाग्रद्भिर्वा प्रसुप्तैर्वा गन्तव्यः स महापथः।।	</td><td>	14-100-32a<br>14-100-32b<br>14-100-32c	
</td></tr>
				
<tr><td>
	मृत्युदूतैर्दुराधर्षैः प्रचण्डैश्चण्डसासनैः।<br>आक्षिप्यमाणा ह्यवशाः प्रयान्ति यमसादनम्।।	</td><td>	14-100-33a<br>14-100-33b	
</td></tr>
				
<tr><td>
	क्वचिद्भीतैः क्वचिन्मत्तैः प्रस्खलद्भिः क्वचित्क्वचित्।<br>क्रन्दद्भिर्वेदनार्तैस्तु गन्तव्यं यमसादनम्।।	</td><td>	14-100-34a<br>14-100-34b	
</td></tr>
				
<tr><td>
	निर्भर्त्स्यमानैरुद्विग्रैर्विधूतैर्भयविह्वलैः।<br>तुद्यमानशरीरैश्च गन्तव्यं तर्जितैस्तथा।।	</td><td>	14-100-35a<br>14-100-35b	
</td></tr>
				
<tr><td>
	कण्टकाकीर्णमार्गेण तप्तवालुकपांसुना।<br>दह्यमानैस्तु गन्तव्यं नरैर्दानविवर्जितैः।।	</td><td>	14-100-36a<br>14-100-36b	
</td></tr>
				
<tr><td>
	काष्ठोपलशिलाघातैर्दण्डोल्मुककशाङ्कुशैः।<br>हन्यमानैर्यमपुरं गन्तव्यं धर्मवर्जितैः।।	</td><td>	14-100-37a<br>14-100-37b	
</td></tr>
				
<tr><td>
	मेदःशोणितपूयाद्यैर्वक्त्रैर्गात्रैश्च सव्रणैः।<br>दग्धक्षतजकीर्णैश्च गन्तव्यं जीवघातकैः।।	</td><td>	14-100-38a<br>14-100-38b	
</td></tr>
				
<tr><td>
	वेदनार्तैस्च कूजद्भिर्विक्रोशद्भिश्च विस्वरम्।<br>वेदनार्तैः पतद्भिश्च गन्तव्यं जीवघातकैः।।	</td><td>	14-100-39a<br>14-100-39b	
</td></tr>
				
<tr><td>
	भग्रपादोरुहस्तङ्गैर्भग्रजङ्घाशिरोधरैः।<br>छिन्नकर्णोष्ठनासैश्च गन्तव्यं जीवघातकैः।।	</td><td>	14-100-40a<br>14-100-40b	
</td></tr>
				
<tr><td>
	शक्तिभिर्भिण्डिपालैश्च शङ्कुतोमरसायकैः।<br>तुद्यमानैस्तु शूलाग्रैर्गन्तव्यं जीवघातकैः।।	</td><td>	14-100-41a<br>14-100-41b	
</td></tr>
				
<tr><td>
	श्वभिर्व्याघ्रैर्वृकैः काकैर्भक्ष्यमाणाः समन्ततः।<br>तुद्यमानाश्च गच्छन्ति राक्षसैर्मांसघातिभिः।।	</td><td>	14-100-42a<br>14-100-42b	
</td></tr>
				
<tr><td>
	महिषैश्च मृगैश्चापि सूकरैः पृषतैस्तथा।<br>भक्ष्यमाणैस्तदध्वानं गन्तव्यं मांसखादिभिः।।	</td><td>	14-100-43a<br>14-100-43b	
</td></tr>
				
<tr><td>
	सूचीसुतीक्ष्णतुण्डाभिर्मक्षिकाभिः समन्ततः।<br>तुद्यमानैश्च गन्तव्यं पापिष्ठैर्बालघातकैः।।	</td><td>	14-100-44a<br>14-100-44b	
</td></tr>
				
<tr><td>
	विस्रब्धं स्वामिनं मित्रं स्त्रियं वा घ्रन्ति ये नराः।<br>शस्त्रैर्निर्भिद्यमानैश्च गन्तव्यं यमसादनम्।।	</td><td>	14-100-45a<br>14-100-45b	
</td></tr>
				
<tr><td>
	खादयन्ति च ये जीवान्दुःखमापादयन्ति च।<br>राक्षसैश्च श्वभिश्चैव भक्ष्यमाणा व्रजन्ति च।।	</td><td>	14-100-46a<br>14-100-46b	
</td></tr>
				
<tr><td>
	ये हरन्ति च वस्त्राणि शय्यां प्रावरणानि च।<br>ते यान्ति विद्रुता नग्नाः पिशाचा इव तत्पथं।।	</td><td>	14-100-47a<br>14-100-47b	
</td></tr>
				
<tr><td>
	गाश्च धान्यं हिरण्यं वा बलात्क्षेत्रं गृहं तथा।<br>ये हरन्ति दुरात्मानः परस्वं पापकारिणः।।	</td><td>	14-100-48a<br>14-100-48b	
</td></tr>
				
<tr><td>
	पाषाणैरुल्मुकैर्दण्डैः काष्ठघातैश्च चर्झरैः।<br>हन्यमानैः क्षताकीर्णैर्नन्तव्यं तैर्यमालयम्।।	</td><td>	14-100-49a<br>14-100-49b	
</td></tr>
				
<tr><td>
	ब्रह्मस्वं ये हरन्तीह नरा नरकनिर्भयाः।<br>आक्रोशन्तीह ये नित्यं प्रहरन्ति च ये द्विजान्।।	</td><td>	14-100-50a<br>14-100-50b	
</td></tr>
				
<tr><td>
	शुष्ककण्ठा निबद्धास्ते छिन्नजिह्वाक्षिनासिकाः।<br>पूयशोणितदुर्गन्धा भक्ष्यमाणाश्च जंबुकैः।।	</td><td>	14-100-51a<br>14-100-51b	
</td></tr>
				
<tr><td>
	चण्डालैर्भीषणैश्चण्डैस्तुद्यमानाः समन्ततः।<br>क्रोशन्तः करुणं घोरं गच्छन्ति यमासादनम्।।	</td><td>	14-100-52a<br>14-100-52b	
</td></tr>
				
<tr><td>
	तत्र चापि गताः पापा विष्ठाकूपेष्वनेकशः।<br>जीवन्तो वर्षकोटीस्तु क्लिश्यन्ते वेदनात्ततः।।	</td><td>	14-100-53a<br>14-100-53b	
</td></tr>
				
<tr><td>
	ततश्च मुक्ताः कालेन लोके चास्मिन्नराधमाः।<br>विष्ठाक्रिमित्वं गच्छन्ति जन्मकोटिशतं नृप।।	</td><td>	14-100-54a<br>14-100-54b	
</td></tr>
				
<tr><td>
	विद्यमानधनैर्यैस्तु लोभडंभानृतान्वितैः।<br>श्रोत्रियेभ्यो न दत्तानि दानानि कुरुपुङ्गव।।	</td><td>	14-100-55a<br>14-100-55b	
</td></tr>
				
<tr><td>
	ग्रीवापाशनिबद्धास्ते हन्यमानाश्च राक्षसैः।<br>क्षुत्पिपासाश्रमार्तास्तु यान्ति प्रेतपुरं नराः।।	</td><td>	14-100-56a<br>14-100-56b	
</td></tr>
				
<tr><td>
	अदत्तदाना गच्छन्ति शुष्ककण्ठास्यतालुकाः।<br>अन्नं पानीयसहितं प्रार्थयन्तः पुनःपुनः।।	</td><td>	14-100-57a<br>14-100-57b	
</td></tr>
				
				
<tr><td>
	स्वामिन्बुभक्षातृष्णार्ता गन्तुं नैवाद्य शक्नुमः।<br>ममान्नं दीयतां स्वामिन्पानीयं दीयतां मम।<br>इति ब्रुवन्तस्तैर्दूतैः प्राप्यन्ते वै यमालयम्।।	</td><td>	14-100-58a<br>14-100-58b<br>14-100-58c	
</td></tr>
<tr><td>
	<b>वैशंपायन उवाच।</b>	</td><td>	14-100-59x	
</td></tr>
				
<tr><td>
	तच्छ्रुत्वा वचनं विष्णोः पपात भुवि पाण्डवः।<br>निस्संज्ञो भयसंत्रस्तो मूर्छया समभिप्लुतः।।	</td><td>	14-100-59a<br>14-100-59b	
</td></tr>
				
<tr><td>
	ततो लब्ध्वा शनैः संज्ञां समाश्वस्तोच्युतेन सः।<br>नेत्रे प्रक्षाल्य तोयेन भूयः केशवमब्रवीत्।।	</td><td>	14-100-60a<br>14-100-60b	
</td></tr>
				
<tr><td>
	भीतोस्म्यहं महादेव श्रुत्वा मार्गस्य विस्तरम्।<br>केनोपायेन तं मार्गं तरन्ति पुरुषाः सुखम्।।	</td><td>	14-100-61a<br>14-100-61b	
</td></tr>
<tr><td>
	<b>भगवानुवाच।</b>	</td><td>	14-100-62x	
</td></tr>
				
<tr><td>
	इह ये धार्मिका लोके जीवगातविवर्जिताः।<br>गुरुशुश्रूषणे युक्ता देवब्राह्मणपूजकाः।।	</td><td>	14-100-62a<br>14-100-62b	
</td></tr>
				
<tr><td>
	अस्मान्मानुष्यलोकात्ते समार्याः सहबान्धवाः।<br>यमध्वानं तु गच्छन्ति यथावत्तं निबोध मे।।	</td><td>	14-100-63a<br>14-100-63b	
</td></tr>
				
<tr><td>
	ब्राह्मणेभ्यः प्रदानानि नानारूपाणि पाण्डव।<br>ये प्रयच्छन्ति विप्रेभ्यस्ते सुखं यान्ति तत्फलम्।।	</td><td>	14-100-64a<br>14-100-64b	
</td></tr>
				
<tr><td>
	अन्नं ये च प्रयच्छन्ति ब्राह्मणेभ्यः सुसंस्कृतम्।<br>क्षोत्रियेभ्यो विशेषेण प्रीत्या परमया युताः।।	</td><td>	14-100-65a<br>14-100-65b	
</td></tr>
				
<tr><td>
	ते विमानैर्महात्मानो यान्ति चित्रैर्यमालयम्।<br>सेव्यमाना वरस्त्रीभिरप्सरोभिर्महापथम्।।	</td><td>	14-100-66a<br>14-100-66b	
</td></tr>
				
<tr><td>
	ये च नित्यं प्रभाषन्ते सत्यं निष्कल्मषं वचः।<br>ते च यान्त्यमलाभ्राभैर्विमानैर्वृषयोजितैः।।	</td><td>	14-100-67a<br>14-100-67b	
</td></tr>
				
<tr><td>
	कपिलाद्यानि पुण्यानि गोप्रदानानि ये नराः।<br>ब्राह्मणेभ्यः प्रयच्छन्ति श्रोत्रियेभ्यो विशेषतः।।	</td><td>	14-100-68a<br>14-100-68b	
</td></tr>
				
<tr><td>
	ते यान्त्यमलवर्णाभैर्विमानैर्वृषयोजितैः।<br>वैवस्वतपुरं प्राप्य ह्यप्सरोभिर्निषेविताः।।	</td><td>	14-100-69a<br>14-100-69b	
</td></tr>
				
<tr><td>
	उपानहौ च च्छत्रं च शयनान्यासनानि च।<br>विप्रेभ्यो ये प्रयच्छन्ति वस्त्राण्याभरणानि च।।	</td><td>	14-100-70a<br>14-100-70b	
</td></tr>
				
<tr><td>
	ते यान्त्यश्वैर्वृषैर्वाऽपि कुञ्जरैरप्यलङ्कृताः।<br>धर्मराजपुरं रम्यं सौवर्णच्छत्रशोभिताः।।	</td><td>	14-100-71a<br>14-100-71b	
</td></tr>
				
<tr><td>
	ये च भक्ष्याणि दास्यन्ति भोज्यं पेयं तथैव च।<br>स्निग्धान्नान्यापि विप्रेभ्यः श्रद्धया परया युताः।।	</td><td>	14-100-72a<br>14-100-72b	
</td></tr>
				
<tr><td>
	ते यान्ति काञ्चनार्यानैः सुखं वैवस्वतालयम्।<br>वरस्त्रीभिर्यथाकामं सेव्यमानाः सहस्रशः।।	</td><td>	14-100-73a<br>14-100-73b	
</td></tr>
				
<tr><td>
	ये च क्षीरं प्रयच्छन्ति घृतं दधि गुडं मधु।<br>ब्राह्मणेभ्यः प्रयत्नेन श्रद्दधानाः सुसंस्कृताः।।	</td><td>	14-100-74a<br>14-100-74b	
</td></tr>
				
<tr><td>
	चक्रवाकप्रयुक्तैस्तु यानै रुक्ममयैः शुभैः।<br>यान्ति गन्धर्ववादित्रैः सेव्यमाना यमालयम्।।	</td><td>	14-100-75a<br>14-100-75b	
</td></tr>
				
<tr><td>
	ये फलानि प्रयच्छन्ति पुष्पाणि सुरभीणि च।<br>हंसयुक्तैर्विमानैस्तु यान्ति धर्मपुरं नराः।।	</td><td>	14-100-76a<br>14-100-76b	
</td></tr>
				
<tr><td>
	ये प्रयच्छन्ति विप्रेभ्यो विचित्रान्नं घृताप्लुतम्।<br>ते व्रजनत्यमलाभ्राभैर्विमानैर्वायुवेगिभिः।<br>पुरं तत्प्रेतनाथस्य नानाजनसमाकुलम्।	</td><td>	14-100-77a<br>14-100-77b<br>14-100-77c	
</td></tr>
				
<tr><td>
	पानीयं ये प्रयच्छन्ति सर्वभूतप्रजीवनम्।<br>ते सुतृप्ताः सुखं यान्ति भवनैर्हंसचोदितैः।।	</td><td>	14-100-78a<br>14-100-78b	
</td></tr>
				
<tr><td>
	ये तिलं तिलधेनुं वा धृतधेनुमथापि च।<br>श्रोत्रियेभ्यः प्रयच्छन्ति सौम्यभावसमन्विताः।।	</td><td>	14-100-79a<br>14-100-79b	
</td></tr>
				
<tr><td>
	सूर्यमण्डलसंकाशैर्यानैस्ते यान्ति निर्मलैः।<br>गीयमानैस्तु गन्धर्वैर्वैवस्वतपुरं नृप।।	</td><td>	14-100-80a<br>14-100-80b	
</td></tr>
				
<tr><td>
	येषां वाप्यश्च कूपाश्च तटाकानि सरांसि च।<br>दीर्घिकाः पुष्करिण्यश्च सजलाश्च जलाशयाः।।	</td><td>	14-100-81a<br>14-100-81b	
</td></tr>
				
				
<tr><td>
	यानैस्ते यान्ति चन्द्राभैर्दिव्यघण्टानिनादितैः।<br>चामरैस्तालवृन्तैश्च वीज्यमाना महाप्रभाः।<br>नित्यतृप्ता महात्मानो गच्छन्ति यमसादनम्।।	</td><td>	14-100-82a<br>14-100-82b<br>14-100-82c	
</td></tr>
				
<tr><td>
	येषां देवगृहाणीह चित्राण्यायतनानि च।<br>मनोहराणि कान्तानि दर्शनीयानि भान्ति च।।	</td><td>	14-100-83a<br>14-100-83c	
</td></tr>
				
<tr><td>
	ते व्रजन्त्यमलाभ्राभैर्विमानैर्वायुवेगिभिः।<br>पुरं तत्प्रेतनाथस्य नानाजनपदाकुलम्।।	</td><td>	14-100-84a<br>14-100-84b	
</td></tr>
				
<tr><td>
	वैवस्वतं च पश्यन्ति सुखचित्तं सुखस्थितम्।<br>यमेन पूजिता यान्ति देवसालोक्यतां ततः।।	</td><td>	14-100-85a<br>14-100-85b	
</td></tr>
				
<tr><td>
	देवानुद्दिश्य लोकेषु प्रपासु करकोद्धृतम्।<br>शीतलं सलिलं रम्यं तृषितेभ्यो दिशन्ति ये।<br>ते तु तृप्ति परां यान्ति प्राप्य सौख्यं महापथम्।।	</td><td>	14-100-86a<br>14-100-86b<br>14-100-86c	
</td></tr>
				
<tr><td>
	काष्ठपादुकदा यान्ति तदध्वानं सुखं नराः।<br>सौवर्णमणिपीठे तु पादं कृत्वा स्थोत्तमे।।	</td><td>	14-100-87a<br>14-100-87b	
</td></tr>
				
<tr><td>
	आरामान्वृक्षषण्डांश्च रोपयन्ति च ये नराः।<br>संवर्धयन्ति चाव्यग्रं फलपुष्पोपशोभितम्।।	</td><td>	14-100-88a<br>14-100-88b	
</td></tr>
				
<tr><td>
	वृक्षच्छायासु रम्यासु शीतलासु स्वलङ्कृताः।<br>यान्ति ते वाहनैर्दिव्यैः पूज्यमाना मुहुर्मुहुः।	</td><td>	14-100-89a<br>14-100-89b	
</td></tr>
				
<tr><td>
	सेव्यमानाः सुरूपाभिरुत्तमाभिः प्रयत्नतः।<br>स्त्रीभिः कनकवर्णाभिर्यथाकामं यथासुखम्।।	</td><td>	14-100-90a<br>14-100-90b	
</td></tr>
				
<tr><td>
	अश्वयानं तु गोयानं हस्तियानमथापि च।<br>ये प्रयच्छन्ति विप्रेभ्यो विमानैः कनकोपमैः।।	</td><td>	14-100-91a<br>14-100-91b	
</td></tr>
				
<tr><td>
	सुवर्णं रजतं वाऽपि विद्रुमं मौक्तिकं तथा।<br>ये प्रयच्छन्ति ते यान्ति विमानैः कनकोज्ज्वलैः।<br>ते व्रजन्ति वरस्त्रीभिः सेव्यमाना यथासुखम्।।	</td><td>	14-100-92a<br>14-100-92b<br>14-100-92c	
</td></tr>
				
<tr><td>
	भूमिदा यान्ति तं लोकं सर्वकामैः सुतर्पिताः।<br>उदितादित्यसंकाशैर्विमानैर्वृषयोजितैः।।	</td><td>	14-100-93a<br>14-100-93b	
</td></tr>
				
<tr><td>
	कन्यां ये च प्रयच्छन्ति विप्राय श्रोत्रियाय च।<br>दिव्यकन्यावृता यान्ति विमानैस्ते यमालयम्।।	</td><td>	14-100-94a<br>14-100-94b	
</td></tr>
				
<tr><td>
	सुगन्धान्गन्धसंयोगान्पुष्पाणि सुरभीणि च।<br>प्रयच्छन्ति द्विजाग्रेभ्यो भक्तया परमया युताः।।	</td><td>	14-100-95a<br>14-100-95b	
</td></tr>
				
<tr><td>
	सुगन्धाः धर्मपुरं यानैर्विचित्रैरप्यलङ्कृताः।।<br>यान्ति धर्मपुरं यानैर्विचित्रैरप्यलङ्कृताः।।	</td><td>	14-100-96a<br>14-100-96b	
</td></tr>
				
<tr><td>
	दीपया यान्ति यानैश्च द्योतयन्तो दिशो दश।<br>आदित्यसदृशाकारैर्दीप्यमाना इवाग्नयः।।	</td><td>	14-100-97a<br>14-100-97b	
</td></tr>
				
<tr><td>
	गृहावसथदातारो गृहैः काञ्चनवेदिकैः।<br>व्रजन्ति बालसूर्याभैर्धर्मराजपुरं नराः।।	</td><td>	14-100-98a<br>14-100-98b	
</td></tr>
				
<tr><td>
	जलभाजनदातारः कुण्डिकाकरकप्रदाः।<br>पूज्यमाना वरस्त्रीभिर्यान्ति तृप्ता महागजैः।।	</td><td>	14-100-99a<br>14-100-99b	
</td></tr>
				
<tr><td>
	पादाभ्यङ्गं शिरोभ्यह्गं पानं पादोदकं तथा।<br>ये प्रयच्छन्ति विप्रेभ्यस्ते यान्त्यश्वैर्यमालयम्।।	</td><td>	14-100-100a<br>14-100-100b	
</td></tr>
				
<tr><td>
	विश्रामायन्ति ये विप्राञ्श्रान्तानध्वनि कर्शितान्।<br>चक्रवाकप्रयुक्तेन यान्ति यानेन तेऽपि च।।	</td><td>	14-100-101a<br>14-100-101b	
</td></tr>
				
<tr><td>
	स्वागतेन च यो विप्रान्पूजयेदासनेन च।<br>स गच्छति तदध्वानं सुखं परमनिर्वृतः।।	</td><td>	14-100-102a<br>14-100-102b	
</td></tr>
				
<tr><td>
	नमो ब्रह्मण्यदेवेति यो मां दृष्ट्वाऽभिवादयेत्।<br>व्रतीवं प्रयतो नित्यं स सुखं तत्पदं व्रजेत्।।	</td><td>	14-100-103a<br>14-100-103b	
</td></tr>
				
<tr><td>
	नमः सर्वसहाभ्यश्चेत्यभिख्याय दिनेदिने।<br>नमस्करोति नित्यं गां स सुखं याति तत्पथं।।	</td><td>	14-100-104a<br>14-100-104b	
</td></tr>
				
<tr><td>
	नमोस्तु प्रियदत्तायेत्येवंवादी दिनेदिने।<br>भूमिमाक्रमते प्रातः सयनादुत्थितश्च यः।।	</td><td>	14-100-105a<br>14-100-105b	
</td></tr>
				
<tr><td>
	सर्वकामैः स तृप्तात्मा सर्वभूषणभूषितः।<br>याति यानेन दिव्येन सुकं वैवस्वतालयम्।।	</td><td>	14-100-106a<br>14-100-106b	
</td></tr>
				
<tr><td>
	अनत्तराशिनो ये तु डंभानृतविवर्जिताः।<br>तेऽपि सारसयुक्तेन यान्ति यानेन वै सुखम्।।	</td><td>	14-100-107a<br>14-100-107b	
</td></tr>
				
<tr><td>
	ये चाप्येकेन भुक्तेन डंभानृतविवर्जिताः।<br>हंसयुक्तैर्विमानैस्तु सुखं यान्ति यमालयम्।।	</td><td>	14-100-108a<br>14-100-108b	
</td></tr>
				
<tr><td>
	चतुर्थेन च भुक्तेन वर्तन्ते ये जितेन्द्रियाः।<br>यान्ति ते धर्मनगरं यानैर्बर्हिणयोजितैः।।	</td><td>	14-100-109a<br>14-100-109b	
</td></tr>
				
<tr><td>
	तृतीयदिवसेनेह भुञ्जते ये जितेन्द्रियाः।<br>तेऽपि हस्तिरथं यान्ति तत्पथं कनकोज्ज्वलैः।।	</td><td>	14-100-110a<br>14-100-110b	
</td></tr>
				
				
<tr><td>
	षष्ठान्नकालिको यस्तु वर्षमेकं तु वर्तते।<br>कामक्रोधवनिर्मुक्तः शुचिर्नित्यं जितेन्द्रियः।<br>स याति कुञ्जरस्थैस्तु जयशब्दरवैर्युतः।।	</td><td>	14-100-111a<br>14-100-111b<br>14-100-111c	
</td></tr>
				
<tr><td>
	पक्षोपवासिनो यान्ति यानैः शार्दूलयोजितैः।<br>धर्मराजपूरं रम्यं दिव्यस्त्रीगणसेवितम्।।	</td><td>	14-100-112a<br>14-100-112b	
</td></tr>
				
<tr><td>
	ये च मासोपवासं वै कुर्वते संयतेन्द्रियाः।<br>तेऽपि सूर्यादयप्रख्यैर्यान्ति यानैर्यमालयम्।।	</td><td>	14-100-113a<br>14-100-113b	
</td></tr>
				
<tr><td>
	अग्निप्रवेशं यश्चापि कुरुते मद्गतात्मना।<br>स यात्यग्निप्रकाशेन विमानेन यमालयम्।।	</td><td>	14-100-114a<br>14-100-114b	
</td></tr>
				
<tr><td>
	गोकृते स्त्रीकृते चैव हत्वा विप्रकृतेऽपि च।<br>ते यान्त्यमरकन्याभिः सेव्यमाना रविप्रभाः।।	</td><td>	14-100-115a<br>14-100-115b	
</td></tr>
				
<tr><td>
	ये च कुर्वन्ति मद्भक्तास्तीर्थयात्रां जितेन्द्रियाः।<br>ते पन्थानं महात्मानो यानैर्यान्ति सुनिर्वृताः।।	</td><td>	14-100-116a<br>14-100-116b	
</td></tr>
				
<tr><td>
	ये यजन्ति द्विजश्रेष्ठाः क्रतुभिर्भूरिदक्षिणैः।<br>हंससारससंयुक्तैर्यानैस्ते यान्ति तत्पथम्।।	</td><td>	14-100-117a<br>14-100-117b	
</td></tr>
				
<tr><td>
	परपीडामकृत्वैव भृत्यान्बिभ्रति ये नराः।<br>तत्पथं ससुखं यान्ति विमानैः काञ्चनोज्ज्वलैः।।	</td><td>	14-100-118a<br>14-100-118b	
</td></tr>
				
<tr><td>
	ये समाः सर्वभूतेषु जीवानामभयप्रदाः।<br>क्रोधलोभविनिर्मुक्ता निगृहीतेन्द्रियास्तथा।	</td><td>	14-100-119a<br>14-100-119b	
</td></tr>
				
<tr><td>
	पूर्णचन्द्रप्रतीकाशैर्विमानैस्ते महाप्रभाः।<br>यान्ति वैवस्वतपुरं देवगन्धर्वसेविताः।।	</td><td>	14-100-120a<br>14-100-120b	
</td></tr>
				
				
<tr><td>
	ये मामेकान्तभावेन देवं त्र्यंबकमेव वा।<br>पूजयन्ति नमस्यन्ति स्तुवन्ति च दिनेदिने।<br>धर्मराजपुरं यान्ति यानैस्तेऽर्कसमप्रभैः।।	</td><td>	14-100-121a<br>14-100-121b<br>14-100-121c	
</td></tr>
				
<tr><td>
	पूजितास्तत्र धर्मेण स्वयं माल्यादिभिः शुभैः।<br>यान्त्येव धर्मलोकं वा रुद्रलोकमथापि वा।।	</td><td>	14-100-122a<br>14-100-122b	
</td></tr>
<tr><td>
	।। इति श्रीमन्महाभारते आश्वमेधिकपर्वणि<br> वैष्णवधर्मपर्वणि शततमोऽध्यायः।।  100 ।।	</td><td>		
</td></tr></tbody>