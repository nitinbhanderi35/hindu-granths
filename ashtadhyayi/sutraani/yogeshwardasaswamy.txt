{
  "11001": "<p><strong>वृद्धिरादैच्&nbsp;-&nbsp;( १.१.१ )</strong></p><p style=\"margin-left:0in;\">&nbsp; &nbsp; वृत्तिः - पदच्छेदः, विभक्तिः - वृद्धिः ( १-१ ) आदैच् ( १-१ ) समासः - आत् च&nbsp;= आच्च, ऐत् च&nbsp;= ऐच्च आदैच्, समाहारद्वन्द्वसमासः ।। सञ्ज्ञासूत्रमिदम् ।।</p><p style=\"margin-left:0in;\">&nbsp; &nbsp; अर्थः - आ ऐ औ इत्येतेषां वर्णानां वृद्धिसञ्ज्ञा भवति ।</p><p style=\"margin-left:0in;\">&nbsp; &nbsp; “वृद्धिरादैच्“ इत्यस्मिन् सञ्ज्ञासूत्रे बहव आक्षेपाः समागताः । यथा - अत्र सूत्रे द्विपदं वा त्रिपदं&nbsp;? । अत्र कुत्वं कथं न भवति ? । आदैचां तद्भाविताऽतद्भाविता भवितुमर्हति न वा&nbsp;? । विधेयशब्दस्य पूर्वप्रयोगः कथं भवितुमर्हति ? । सञ्ज्ञायां प्राप्तान्यान्याश्रयदोषस्य परिहारः कथं भवति ? । आदैच् इत्यत्र तपरकरणस्य किं प्रयोजनम्&nbsp;? ।&nbsp; &nbsp; &nbsp;</p><p style=\"margin-left:0in;\">&nbsp; &nbsp; भाष्यकारस्य चेयं शैली लोकोत्तरा वर्त्तते यत्सम्भावितेषु पक्षेषु महतो बहून् दोषान् प्रदर्श्यायं पश्चात् सिद्धान्तपक्षं वर्णयति । अत्र के पक्षाः सम्भावितास्तत्र च के दोषा इति प्रदर्श्यते ।</p><p style=\"margin-left:0in;\">&nbsp;</p><p><span style=\"color:black;\"><strong>द्विपदं&nbsp; त्रिपदंवा सूत्रम् -</strong></span></p><p style=\"margin-left:0in;\">&nbsp; &nbsp; “वृद्धिरादैच्“ इति सूत्रे&nbsp;‘कृतमनयोः साधुत्वम्‘ इति महाभाष्यवाक्येऽनयोरिति पदादत्र द्वे एव पदे इति विज्ञायते ।&nbsp;‘वृद्धिः‘‘आत्‘‘ऐच्‘ इति पस्पशायां पृथक्पदत्वमप्युक्तत्वात्&nbsp;‘वृद्धिः‘‘आत्‘‘ऐच्‘ इति पदत्रयं न तु&nbsp;‘आदैच्‘ इति समाहारद्वन्द्वेन पदद्वयं भवति । यदा पदद्वयं स्यात् तदा&nbsp;“<a href=\"https://sanskritam.world/ashtadhyayi/sutraani/54106\">द्वन्द्वाच्चुदषहान्तात्समाहारे</a>“ इति सूत्रेण टजापत्तेः । न चेतरेतरद्वन्द्वः स्यात्, द्विवचनापत्तेः । यदि तु&nbsp;“<a href=\"https://sanskritam.world/ashtadhyayi/sutraani/62193\">प्रतेरंश्वादयस्तत्पुरुषे</a>“ इति सूत्रे अंश्वादिगणे राजन् शब्दपाठः । प्रतेः परे अंश्वादयोऽन्तोदात्ता इति तदर्थः ।&nbsp;“<a href=\"https://sanskritam.world/ashtadhyayi/sutraani/54091\">राजाहःसखिभ्यष्टच्</a>“ इति सूत्रेण टचो नित्यत्वे तु चित्वादेवान्तोदात्तत्वं स्यात् । अंश्वादिगणे राजन् शब्दपाठात् समासान्तविधिरनित्य इति ज्ञाप्यत इत्यनित्यत्वान्न टजित्युच्यते तदा पदद्वयमेव । परन्तु अनित्यत्वस्यागतिकगतित्वान्नेदं युक्तम् । न चात्र पदत्रयत्वेऽत्रैव&nbsp; ‘कृतमनयोः साधुत्वम्‘ इति महाभाष्यवाक्येऽनयोरिति द्विवचनासङ्गतिः,&nbsp;‘अनयोः‘ इत्यस्य उद्देश्यदल-विधेयदलयोरित्यर्थेनादोषात् । यद्यपि वृद्धिः आत् ऐजिति पस्पशायां पृथक्पदत्वमप्युक्तम्, तथाऽपि तदभ्युच्चयमात्रम् । अनयोः सुत्रखण्डयोरिति व्याख्यानापत्तेः । तस्य च&nbsp;‘वृद्धिरस्मै अविशेषेणोपदिष्टः प्रकृतिपाठे तस्मात्स्त्रियां क्तिन्प्रत्ययः, आदैचोऽप्यक्षरसमाम्नाये उपदिष्टाः‘ इति भाष्यविरुद्धत्वात् । चकाराध्याहारप्रसङ्गाच्च इति व्याकरणसिद्धान्तसुधानिधिकाराणामाशयः । अत एव&nbsp;“<a href=\"https://sanskritam.world/ashtadhyayi/sutraani/71039\">सुपां सुलुक्पूर्वसवर्णाच्छेयाडाड्यायाजालः</a>“ इति सूत्रेण औङो लोपं मत्वा आच्च ऐच्च इति इतरेतरयोगद्वन्द्वपक्षमपि तत्त्वबोधिनीकारः प्राह । अनेन नात्र भाष्यकाराणां नैर्भयं यत् द्विपदमुत त्रिपदमिदं सूत्रमिति ।&nbsp;</p><p style=\"margin-left:0in;\">नन्वत्र पस्पशायाम्&nbsp;‘कृतमनयोः साधुत्वम्‘ इति प्रोक्तं भगवता भाष्यकारेणतेन द्विपदमेव सूत्रमिति निश्चीयते । पक्षेऽस्मिन्&nbsp;‘कृतमनयोः साधुत्वम्‘इति भाष्यग्रन्थोऽनुकूलः ।&nbsp; एवञ्च&nbsp;‘न केवलानि चर्चापदानि ......... वृद्धिः, आत्, ऐच्‘ इति पस्पशायां पृथक्पदत्वमप्युक्तम्, तथाऽपि तदभ्युच्चयमात्रम् । एवं पस्पशायां&nbsp;‘शब्दाप्रतिपत्तिः‘ इति वार्तिके&nbsp; ‘न केवलानि चर्चापदानि ......... वृद्धिः, आत् ऐच्‘ इतिपदविभागपूर्वकं भाष्यकारेणैवोक्तं तेन त्रिपदमिदं सूत्रमिति निश्चीयते ।&nbsp; अस्मिंश्च पक्षे&nbsp;‘कृतमनयोः साधुत्वम्‘इति भाष्यम्&nbsp;‘अनयोः सूत्रखण्डयोः (&nbsp;उद्देश्यविधेयरूपभागयोः )‘इत्यर्थकं ज्ञेयम् । अन्यथा&nbsp;‘वृद्धिः, आत् ऐच्‘ इतिपदविभागपूर्वकं भाष्यकारेणैवोक्तं तेन सह भाष्यकाराणां सिद्धान्तेऽसङ्गत्यापत्तिः स्यात् । अत एवोक्तं शब्दकौस्तुभे उद्द्योते च प्रकृतसूत्रव्याख्याने&nbsp;‘अनयोः सूत्रखण्डयोः‘ इति । अस्मिन् पक्षे उद्देश्यानेकत्वाद् वृद्धिपदमावर्त्यं स्यात् । आवृत्तिपक्षस्तु दीक्षितेन कौस्तुभे एव दर्शितः । स एव नागेशेनापि स्वीकृतः । तथा चोक्तं नागेशेन लघुशब्देन्दुशेखरे -‘वृद्धिः आत् ऐजिति पदत्रयमिति न समासान्तादिप्रवृत्तिशङ्का‘ ।&nbsp;</p><p style=\"margin-left:0in;\">तत्रायं निष्कर्षः - भट्टोजिदीक्षितमते वृद्धिसञ्ज्ञासूत्रं द्विपदं त्रिपदं वा भवतु उभयस्मिन्नपि पक्षेप्रमाणानां सत्त्वाद् न काचित् क्षतिः । नागेशभट्टैस्तु वृद्धिः आत् ऐजिति पदत्रयात्मकं सूत्रमित्येव पक्षः प्रधानरूपेण प्रस्तूयते ।&nbsp;‘न केवलानि चर्चापदानि ......... वृद्धिः, आत्, ऐच्‘ इति पस्पशास्थभाष्ये साक्षादुक्तत्वेन त्रिपदं सूत्रमिति ।&nbsp;‘आदैच्‘ इत्यस्य समस्तपदत्वे, समाहारद्वन्द्वे&nbsp;“<a href=\"https://sanskritam.world/ashtadhyayi/sutraani/54106\">द्वन्द्वाच्चुदषहान्तात्समाहारे</a>“ इति सूत्रेण टच् प्रसज्येत । इतरेतरयोगद्वन्द्वे द्विवचनप्रसङ्गः । अद्यपि&nbsp;‘कृतमनयोः साधुत्वम्‘ इति प्रकृतसूत्रभाष्याद् द्विपदं सूत्रमिति लभ्यते ।“<a href=\"https://sanskritam.world/ashtadhyayi/sutraani/62193\">प्रतेरंश्वादयस्तत्पुरुषे</a>“ इति सूत्रे अश्वादिगणे राजन्शब्दपाठाल्लिङ्गात् । अन्यथा&nbsp;“<a href=\"https://sanskritam.world/ashtadhyayi/sutraani/54091\">राजाहःसखिभ्यष्टच्</a>“ इति टचा सिद्धे किं तेन । तेन समासान्तविधेरनित्यत्वज्ञापनेन समाहारद्वन्द्वे टचः प्रसक्तिर्नास्ति । एवमितरेतरद्वन्द्वेऽपि&nbsp;“सुपां सुलुक् .......“ इति लुका द्विवचनश्रवणं नास्तीति&nbsp;‘आदैच्‘ इत्यस्य समस्तपदत्वेऽपि न दोषः, तथापि शङ्कासमाधानयोः करणस्य भाष्यकारशैलीसिद्धतया प्रकृते तदकरणात् पदत्रये एव तेषां तात्पर्यमिति सम्भाव्यते । अन्यथा कुत्वं कस्मान्न भवति इति कुत्वादिशङ्कापरिहाराविव समासान्तादिशङ्कापरिहारौ कर्तव्यौ स्याताम् । कृतमनयोस्साधुत्वमिति भाष्यं तु उद्देश्यविधेयभावेन खण्डयोरित्यर्थपरतया योजनीयम् । एवं वृद्धिशब्दस्तु तन्त्रेणावृत्या वा योजनीयः ।&nbsp;“<a href=\"https://sanskritam.world/ashtadhyayi/sutraani/11059\">द्विर्वचनेऽचि</a>“,&nbsp;“<a href=\"https://sanskritam.world/ashtadhyayi/sutraani/11045\">इग्यणः सम्प्रसारणम्</a>“ इत्यादाविव अत एव चकाराध्याहारप्रसङ्गोऽपि न स्यादिति नागेशभट्टानामभिप्रायः ।</p><p style=\"margin-left:0in;\">&nbsp; &nbsp; &nbsp;</p><p><span style=\"color:black;\"><strong>आदैच् इत्यत्र चकारस्य कुत्वाभावः -</strong></span></p><p style=\"margin-left:0in;\">&nbsp; &nbsp; ‘आदैच्‘ इत्यत्र समासत्वेनार्थवत्त्वाद् विभक्त्युत्पत्तौ पदत्वाद् अथवा चात्र अनेकशक्तेः शब्दस्य शक्त्यवच्छेदेन सञ्ज्ञिनि विनियोगान्नित्यत्वाच्च सर्वसञ्ज्ञानां लौकिकत्वादादैच् शब्दस्याऽनुकरणशब्दत्वाज्जातिशब्दत्वाद्वा&nbsp;“<a href=\"https://sanskritam.world/ashtadhyayi/sutraani/14014\">सुप्तिङन्तं पदम्</a>“ इत्यनेन पदसञ्ज्ञायां&nbsp;“<a href=\"https://sanskritam.world/ashtadhyayi/sutraani/82030\">चोः कुः</a>“ इति सूत्रेण चकारस्य कुत्वे प्राप्ते भाष्यकार आह - भसञ्ज्ञत्वात् पदान्तनिमित्तककुत्वं न भवति । भत्वञ्च&nbsp;“<a href=\"https://sanskritam.world/ashtadhyayi/sutraani/14020\">अयस्मयादीनि च्छन्दसि</a>“इति सूत्रेण बोद्धव्यम् । न च नेदञछन्दः, इति वाच्यम्&nbsp;? ‘छन्दोवत्सूत्राणि भवन्ति‘इति वचनात् । इष्टश्चैवं व्याकरणसूत्राणां प्राचीनाचार्यस्मृतेश्च । न चैवम्, यदि भसञ्ज्ञा चेत्&nbsp;‘वृद्धिरादैजदेङ्गुणः‘ इति संहितापाठे जश्त्वन्न भविष्यतीति वाच्यम्&nbsp;? छन्दसामुभयसञ्ज्ञत्वात् जश्त्वोपयोगिनी तु पदसञ्ज्ञास्त्येव । तथाहि -‘स सुष्ठुभा स ऋक्वता गणेन‘ इत्यत्र पदत्वात् कुत्वं भत्वाज्जश्त्वं न भवति । दृष्टान्ते कुत्वोपयोगिनी पदसञ्ज्ञास्ति, न तु जश्त्वोपयोगिनीति एवमिहापि पदत्वाज्जश्त्वेन भत्वात्कुत्वेनाऽदोषात् । न चैवं पदान्तत्वाभावाद्द्त्वं न स्यादिति वाच्यम् । असन्देहार्थतया पूर्वशेषत्वस्यापि सम्भवात् । दकारस्य तत्कालग्राहकत्वेऽपि पूर्वं निर्णितम् ।</p><p style=\"margin-left:0in;\">&nbsp; &nbsp; वस्तुतस्तु ‘आदैच्‘ इतिनिर्देशात् सुप्सकारपरत्वाभावे प्रत्याहारघटकस्य चस्य कुत्वं नेति ज्ञाप्यते । अत एव&nbsp;“<a href=\"https://sanskritam.world/ashtadhyayi/sutraani/13002\">उपदेशेऽजनुनासिक इत्</a>“,&nbsp;“<a href=\"https://sanskritam.world/ashtadhyayi/sutraani/61002\">अजादेर्द्वितीयस्य</a>“,&nbsp;“<a href=\"https://sanskritam.world/ashtadhyayi/sutraani/84032\">इजादेः सनुमः</a>“, इत्यादिसौत्रनिर्देशाः । सकारपरत्वाभावे इत्युक्त्या अचोऽक्षु इति भाष्ये कुत्वस्य नासङ्गतिः ।सुप्सकारेत्युक्त्या&nbsp;‘अच्सन्धिः‘ इत्यत्र कुत्वं न ।</p><p style=\"margin-left:0in;\">&nbsp;</p><p><span style=\"color:black;\"><strong>तद्भावितातद्भावितासञ्ज्ञा&nbsp;</strong></span></p><p style=\"margin-left:0in;\">&nbsp; &nbsp; अत्र पूर्वं तद्भाविताऽतद्भावितशब्दयोरर्थो विज्ञातव्यः ।&nbsp;</p><p style=\"margin-left:0in;\">&nbsp; &nbsp; तद्भाविताः- वृद्धिशब्दोच्चारणेन यत्र आकारैकारौकाराः भाविताः -विहिताः ते&nbsp; वृद्धिसञ्ज्ञका भवन्ति ।</p><p style=\"margin-left:0in;\">&nbsp; &nbsp; अतद्भाविताः - वृद्धिशब्दोच्चारणं विनैव स्वयं सिद्धाः - प्रकृतिरूपा ये आकारैकारौकाराः ते वृद्धिसञ्ज्ञकास्सन्ति ।&nbsp;</p><p style=\"margin-left:0in;\">&nbsp; &nbsp; विहितीनामविहितानां चादैचां प्रत्येकं सामान्येन वृद्धिसञ्ज्ञा भवति । तेन आश्वलायनः, ऐतिकायनः इत्यत्र&nbsp;“<a href=\"https://sanskritam.world/ashtadhyayi/sutraani/72118\">किति च</a>“ इति सूत्रेण वृद्धिशब्दोच्चारणेन&nbsp;‘आ ऐ‘इति द्वौविहितौ भवतः । शालीयः, मालीयः इत्यत्रवृद्धिशब्दोच्चारणं विनैव आकारौ स्वयं सिद्धौ स्तः ।</p><p style=\"margin-left:0in;\">&nbsp; &nbsp; विधेयवाचकवृद्धिशब्दस्य पूर्वप्रयोगः -</p><p style=\"margin-left:0in;\">&nbsp; &nbsp; वाक्यप्रयोगे नियमोऽयं वर्त्तते यदुद्देश्यविधेयवाचकयोः पदयोः कस्य पूर्वमुपादानं कर्तव्यं कस्य च पश्चादिति विचारे उद्देश्यवचनं पूर्वं प्रयोक्तव्यं विधेयवाचकश्च पश्चादिति । तथा चोक्तमभियुक्तैः -</p><p style=\"margin-left:0in;\"><strong>&nbsp; &nbsp; &nbsp; &nbsp; &nbsp; &nbsp; यच्छब्दयोगः&nbsp; प्राथम्यमित्याद्युद्देश्यलक्षणम् ।</strong></p><p style=\"margin-left:0in;\"><strong>&nbsp; &nbsp; &nbsp; &nbsp; &nbsp; &nbsp; तच्छब्दयोगः पश्चात्त्वं साध्यत्वं च विधेयता ।।</strong>इति ।</p><p style=\"margin-left:0in;\">&nbsp; &nbsp; शाब्दबोधे प्रथमनिर्दिष्टमुद्देश्यं परनिर्दिष्टं विधेयमिति नियमात् उद्देश्यभूतस्य आदैच्छब्दस्य पूर्वप्रयोगस्यापेक्षा स्यात्, तत्कथमत्र आदैजुद्देशेन वृद्धिसञ्ज्ञा विधीयत इति चेदाह भगवान् पतञ्जलिः -‘एतदेकमाचार्यस्य मङ्गलार्थं मृष्यताम् । माङ्गलिक आचार्यो महतः शास्त्रौघस्य मङ्गलार्थं वृद्धिशब्दमादितः प्रयुङ्क्ते । मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते, वीरपुरुषाणि च भवन्त्यायुष्मत्पुरुषाणि चाध्येतारश्च वृद्धियुक्ता यथा स्युरिति । सर्वत्रैव हि व्याकरणे पूर्वोच्चारितः सञ्ज्ञी, परोच्चारिता सञ्ज्ञा ।&nbsp;“<a href=\"https://sanskritam.world/ashtadhyayi/sutraani/11002\">अदेङ् गुणः</a>“ इति यथा&nbsp;‘।</p><p style=\"margin-left:0in;\">&nbsp; &nbsp; इदानीमिदं विचारणीयं विद्यते यद् मङ्गलार्थतया वृद्धिशब्दस्य पूर्वं प्रयोगेऽपि&nbsp;“<a href=\"https://sanskritam.world/ashtadhyayi/sutraani/12041\">अपृक्त एकाल्प्रत्ययः</a>“ इति सूत्रे पूर्वोक्तनियममुल्लङ्घ्य विधेयस्य&nbsp;‘अपृक्त‘ इत्यस्य पूर्वं प्रयोगः कथम्&nbsp;?&nbsp;।</p><p style=\"margin-left:0in;\">&nbsp; &nbsp; यद्यप्यत्रेत्थं समाधातुं प्रभवेत् यद् विधेयस्य पूर्वं प्रयोगेऽसाधुत्वं भवति एतादृशो भ्रमो मा भूदिति बोधयितुं नियमवैपरीत्येन सूत्रकारस्तथा प्रायुङ्क्त । तथा च उद्देश्यस्य प्रथमप्रयोगे औचित्यमात्रं बोधितं न त्वसाधुत्वमिति ।</p><p style=\"margin-left:0in;\">&nbsp; &nbsp; एवञ्चास्याभाणकस्य प्रामाण्यात् तथा दर्शनाच्च क्वचिद्विधेयवाचकस्य पदस्य पूर्वप्रयोगे लोकानां स्यात् किलासाधुत्वभ्रमः । किन्तु तत्र न साधुत्वव्यतिरेक इति शब्दसाधुत्वप्रमात्मकार्षज्ञानवता भगवता पाणिनिना विधेयवाचकपदानां पूर्वप्रयोगेण तादृशो भ्रमोऽपाकारि । तथाहि -“वृद्धिरादैच्“ इति&nbsp;“<a href=\"https://sanskritam.world/ashtadhyayi/sutraani/12041\">अपृक्त एकाल्प्रत्ययः</a>“ इत्यादि । एवञ्चाचार्यव्यवहारेणेदमपि ज्ञाप्यते यद्विधेयबोधकपदानां पूर्वप्रयोगेऽपि साधुत्वं न निवर्त्तते इति । अत एव&nbsp;‘वाक्यं वक्तर्यधीनं हि‘ इति प्रोक्तम् । अत एव च&nbsp;“<a href=\"https://sanskritam.world/ashtadhyayi/sutraani/11056\">स्थानिवदादेशोऽनल्विधौ</a>“ इति सूत्रेऽपि विधेयबोधकस्य स्थानिवद् इति पदस्य न पश्चात् प्रयोगः । यद्यपि वृद्धिशब्दस्य महाभाष्ये मङ्गलार्थत्वं प्रतिपादितम्, तथापि प्रकृतार्थज्ञापनसम्भवेन तदविरोधात् । अन्यत्रापि तथाप्रयोगोपदर्शनेन प्रकृतार्थलाभात् ।&nbsp;</p><p style=\"margin-left:0in;\">&nbsp;</p><p><span style=\"color:black;\"><strong>सञ्ज्ञासञ्ज्ञिनोरितरेतराश्रयदोषोद्धारः -</strong></span></p><p style=\"margin-left:0in;\">&nbsp; &nbsp; सतः सञ्ज्ञिनः सञ्ज्ञाभावात् तदाश्रये सञ्ज्ञिनि वृद्ध्यादिष्वितरेतराश्रयत्वादप्रसिद्धिः । का इतरेतराश्रयता?&nbsp;सतामादैचां वृद्धिसञ्ज्ञया भवितव्यम्, वृद्धिसञ्ज्ञया चादैचो भाव्यन्ते । तदेतदितरेतराश्रयं भवति ।&nbsp;‘इतरेतराश्रयाणि च कार्याणि न प्रकल्पन्ते‘ इति शङ्कायां भाष्यकार आह-‘सिद्धं तु नित्यशब्दत्वात् । नित्याः शब्दाः, नित्येषु शब्देषु सतामादैचां सञ्ज्ञा क्रियते, न च सञ्ज्ञया आदैचो भाव्यन्ते‘ ।</p><p style=\"margin-left:0in;\">&nbsp;</p><p><span style=\"color:black;\"><strong>तपरकरणस्य प्रयोजनम् -</strong></span></p><p style=\"margin-left:0in;\">&nbsp; &nbsp; भिन्नकालसवर्णग्रहणनिवृत्तिः समकालसवर्णग्रहणञ्च तपरकरणस्य प्रयोजनमस्ति ।&nbsp;‘आदैच्‘ इत्यत्र&nbsp;‘तः परो यस्मात् स तपरः‘ इति बहुव्रीहिविग्रहे आकारस्तपरः,&nbsp;‘तात् परः‘ इति पञ्चमीतत्पुरुषविग्रहे ऐजपि तपरः ।&nbsp;</p><p style=\"margin-left:0in;\">&nbsp; &nbsp; ‘आद्‘ इत्यत्र तपरकरणन्तु अनुनासिकत्वादीनां गुणानां भेदकत्वाभावात् आकारेण षड्विधानां तेषां ग्रहणेन आकारस्य अण्त्वाभावादेव&nbsp;“<a href=\"https://sanskritam.world/ashtadhyayi/sutraani/11069\">अणुदित्सवर्णस्य चाप्रत्ययः</a>“ इति सूत्रस्य प्रवृत्तित्वेन प्लुतग्रहणाभावात् सिद्धत्वात् समकालग्रहणार्थत्वेन भिन्नकालव्यावृत्त्यर्थत्वेन च तपरस्योपयोगाभावाद् असन्देहार्थस्तकारो वर्त्तते । तकाराभावे आकारस्य ऐचा सह वृद्धौ आकारस्य विलयेन तत्सत्त्वे सन्देहः स्यात् किमिमावैचावेव, आहोस्विदाकारोऽप्यत्र निर्दिश्यते&nbsp;? ।</p><p style=\"margin-left:0in;\">&nbsp; &nbsp; उत्तरत्र ऐचि तु वर्णसमाम्नाये ऐऔ इति स्वरूपेण पाठात् अण्प्रत्याहारे श्रूयमाणत्वेन&nbsp;“<a href=\"https://sanskritam.world/ashtadhyayi/sutraani/11069\">अणुदित्सवर्णस्य चाप्रत्ययः</a>“ इति सूत्रे अण्पदेन ग्रहणात् प्लुतस्यापि ऐच्पदेन ग्रहणं प्राप्तम् । तस्य वारणाय तपरकरणमवश्यं कर्तव्यम् । तेन त्रिमात्राणां चतुर्मात्राणां च स्थानिनां स्थाने द्विमात्रा एव वृद्धिसञ्ज्ञका आदेशाः स्युः । तथा च द्विमात्रिक आकार ऐकार औकारश्च वृद्धिपदवाच्या भवन्तीति सूत्रस्य निर्गलितोऽर्थः ।</p><p style=\"margin-left:0in;\">&nbsp; &nbsp; ननु गुणानां भेदकत्वाद् अनुनासिकत्वोदात्तत्वानुदात्तत्वादीनां समकालानां सङ्ग्रहाय तपरकरणस्य&nbsp;‘आद्‘ इत्यत्र बहुव्रीहिविग्रहत्वेनापि सम्भवेन असन्देहार्थत्वं कुतः&nbsp;? ।</p><p style=\"margin-left:0in;\">&nbsp; &nbsp; तत्र भाष्यकार आह -“वृद्धिरादैच्“ इति सूत्रव्याख्यायाम् -‘उभयमिदं गुणेषूक्तम् - भेदकाः, अभेदका इति । किं पुनरत्र न्याय्यम्&nbsp;? अभेदका गुणा इत्येव न्याय्यम्‘ इति । गुणा अभेदकाः - इतरव्यावर्तका न भवन्ति । अत एव&nbsp;“<a href=\"https://sanskritam.world/ashtadhyayi/sutraani/71075\">अस्थिदधिसक्थ्यक्ष्णामनङुदातः</a>“ इति सूत्रे उदात्तग्रहणं कृतम् । अन्यथा उदात्तगुणकमेवानङमुच्चारयेत् । अत एव&nbsp;“अस्थिदधिसक्थ्यक्ष्णामनङुदातः“ इति सूत्रे उदात्तपदोच्चारणरूपयत्नविशेषस्य सत्त्वात् अत्र गुणस्य भेदकत्वं स्वीक्रियते ।&nbsp;“वृद्धिरादैच्“ इत्यत्र सूत्रे यत्नविशेषस्याभावाद् गुणानामभेदकत्वं मन्यते ।</p><p style=\"margin-left:0in;\">&nbsp;</p><p><span style=\"color:black;\"><strong>सञ्ज्ञासञ्ज्ञिभावः -</strong></span></p><p style=\"margin-left:0in;\">&nbsp; &nbsp; अत्र “वृद्धिरादैच्“ इति सूत्रे अनर्थकं साध्वनुशासनं प्रयोगनियमार्थमादेशार्थमागमार्थं&nbsp; चेमान् सम्भाव्यमानान् पक्षान् निराकृत्य भगवान् महाभाष्यकारः पतञ्जलिः इदं खल्वपि भूयः सामानाधिकरण्यमेकविभक्तित्वञ्च द्वयोश्चैतद् भवति । कयोः, विशेषणविशेष्ययोर्वा, सञ्ज्ञासञ्ज्ञिनोर्वा&nbsp;? तत्रैतत्स्याद्विशेषणविशेष्ये इति । तच्च न द्वयोर्हि प्रतीतपदार्थकयोर्लोके विशेषणविशेष्यभावो भवति । न चादैच्छब्दः प्रतीतपदार्थकः, तस्मात्सञ्ज्ञासञ्ज्ञिनावेव इति परमोजस्विसहेतुकवाक्यकदम्बेन सञ्ज्ञासूत्रत्वमेवोररीचकार ।</p><p style=\"margin-left:0in;\">&nbsp; &nbsp; कृतानामकृतानां चादैचां प्रत्येकं साधारण्येन वृद्धिसञ्ज्ञा स्यादित्ययं निर्गलितः सूत्रार्थः ।</p><p style=\"margin-left:0in;\">&nbsp;</p><p><strong>भट्टोजिदीक्षितनागेशभट्टयोः मतभेदः –</strong></p><p>&nbsp;</p><p><strong>&nbsp; &nbsp; भट्टोजिदीक्षितस्य मतम्&nbsp;</strong></p><p>&nbsp; &nbsp; सिद्धान्तकौमुद्यां भट्टोजिदीक्षितैः अस्य सूत्रस्य आच् च ऐच् च वृद्धिसञ्ज्ञः स्यात् इत्यर्थः क्रियते तथा च तद्रीत्या इदं द्विपदं सूत्रम् । वृद्धिः आदैच् इति । तत्र आदैच् पदे आच्च ऐच्च इतीतरेतरयोगद्वन्द्वः<a href=\"#_ftn1\"><span style=\"color:black;\">[1]</span></a> । तेन उक्तसूत्रार्थलाभः ।</p><p>&nbsp; &nbsp; अथवा तन्मतेन समाहारद्वन्द्वस्वीकारेऽपि न दोषः । समासान्तविधेरनित्यत्वेन तत्र पक्षेऽपि टजभावस्य सिद्धेः<a href=\"#_ftn2\"><span style=\"color:black;\">[2]</span></a> ।‘कृतमनयोः साधुत्वम्‘ इत्यादिभाष्यग्रन्थाश्चास्मिन्पक्षेऽनुकूलाः । अनयोः पदयोरिति स्वरसात् &nbsp; &nbsp;&nbsp;</p><p>&nbsp; &nbsp; अथवा&nbsp;‘आत्‘ इत्यसमस्तमेव पस्पशायाम्&nbsp;‘शब्दाप्रतिपत्तः‘ इति वार्तिके भाष्यकारेणैव&nbsp;‘वृद्धिः आदैच्‘ इति पदविभागदर्शनात् । अस्मिंश्च पक्षे&nbsp;‘अनयोः सूत्रखण्डयोः‘ इति नेयम् । पक्षान्तराभिप्रायकमेव वा तत् । वृद्धिशब्दस्तु तन्त्रेणावृत्या वा योजनीयः ।&nbsp;“<a href=\"https://sanskritam.world/ashtadhyayi/sutraani/11059\">द्विर्वचनेऽचि</a>“,&nbsp;“<a href=\"https://sanskritam.world/ashtadhyayi/sutraani/11045\">इग्यणः सम्प्रसारणम्</a>“ इत्यादाविवोभयथाऽप्यदोषात्‘ इति &nbsp; &nbsp; शब्दकौस्तुभः - प्रकृतसूत्रे। अनया रीत्या इदं त्रिपदं सूत्रमिति ।&nbsp; &nbsp;</p><p>&nbsp; &nbsp; अत्र सूत्रे तपरकरणं परार्थनाम ऐजर्थमेव,&nbsp;इति भट्टोजिदीक्षितानां सिद्धान्तः । तेन त्रिमात्रचतुर्मात्राणां न वृद्धिसञ्ज्ञा इति फलं बोध्यम्<a href=\"#_ftn3\"><span style=\"color:black;\">[3]</span></a> । आकारस्य कृते तु तत्स्पष्टार्थमिति तेषामभिप्रायः<a href=\"#_ftn4\"><span style=\"color:black;\">[4]</span></a> ।</p><p>&nbsp; &nbsp; किं च ऐजर्थं यत्तपरकरणं तदपि यथोद्देशपक्षे एव आवश्यकं न तु कार्यकालपक्षे इत्यपि भट्टोजिदीक्षितानां मतं बोध्यम्<a href=\"#_ftn5\"><span style=\"color:black;\">[5]</span></a> । तद्रीत्या कार्यकालपक्षे यत्र वृद्धिपदं तत्र आदैजित्युपतिष्ठते इति सूत्रार्थात् आदैच् पदस्य वृद्धिविशेषणतया विधेयत्वम् ।</p><p>&nbsp; &nbsp; एवं च&nbsp;‘अप्रत्ययः‘ इति निषेधादेव सवर्णग्रहणस्य अप्रसक्त्या तत्पक्षे तद्ग्रहणवारणाय कार्यकालपक्षे तपरकरणस्य प्रयोजनाभावात्<a href=\"#_ftn6\"><span style=\"color:black;\">[6]</span></a> । तस्माद् यथोद्देशपक्षे एव तदावश्यकं न तु कार्यकालपक्षे इति भट्टोजिदीक्षितानां मतं बोध्यम् ।&nbsp;</p><p>&nbsp; &nbsp; ‘वृद्धिः आत् ऐच्‘ इति पदत्रयात्मकं सूत्रमित्यपि भाष्योक्तः पक्षः भट्टोजिदीक्षितैः प्रदर्श्यते । किन्तु तत्पक्षे तेषां सहमति न दृश्यते<a href=\"#_ftn7\"><span style=\"color:black;\">[7]</span></a> । यतोहि&nbsp;‘कृतमनयोः साधुत्वम्‘ इति भाष्यस्य तत्र पक्षे&nbsp;‘अनयोः,&nbsp;सूत्रखण्डयोः‘ इत्यर्थकतया नेयत्वेन तैः वर्णनात् । अथवा भट्टोजिदीक्षितरीत्या&nbsp;‘कृतमनयोः साधुत्वम्‘ इति भाष्यं द्विपदात्मकं सूत्रमिति पक्षाभिप्रायकमेव । तथा च तद्रीत्या द्विपदं सूत्रमित्येव पक्षः प्रधानः इति बोध्यम् ।</p><p>&nbsp;</p><p><strong>&nbsp; &nbsp; नागेशभट्टस्य मतम्&nbsp;</strong></p><p>&nbsp; &nbsp; नागेशभट्टैस्तु वृद्धिः आत् ऐजिति पदत्रयात्मकं सूत्रमित्येव पक्षः प्रधानरूपेण प्रस्तूयते<a href=\"#_ftn8\"><span style=\"color:black;\">[8]</span></a> । अतः तद्रीत्या समासान्तादिप्रवृत्तिशङ्कैव न<a href=\"#_ftn9\"><span style=\"color:black;\">[9]</span></a> ।</p><p>&nbsp; &nbsp; नागेशभट्टरीत्या तपरकरणस्य असन्देहार्थं पूर्वार्थत्वमपि प्रयोजनम्<a href=\"#_ftn10\"><span style=\"color:black;\">[10]</span></a> । भाष्यरीत्या गुणानामभेदकत्वेन प्राप्तस्य सवर्णग्रहणस्य अभावार्थं तत्रापि तस्य प्रयोजनसम्भवात् । कृष्णैकत्वमित्यादौ त्रिमात्रव्यावृत्तये परार्थमपि तपरकरणं सप्रयोजनमिति नागेशभट्टानां सिद्धान्तः<a href=\"#_ftn11\"><span style=\"color:black;\">[11]</span></a> । किञ्च तपरकरणस्य परार्थत्वं तद्रीत्या कार्यकालपक्षे यथोद्देशपक्षे चावश्यकम् । तद्रीत्या कार्यकालपक्षे मृजेर्वृद्धिरित्यादौ वृद्धिपदार्थजिज्ञासायां&nbsp;“वृद्धिरादैच्“ इत्युपस्थित्या तदर्थबोधरूपशक्तिग्रहे वृत्ते विधिवाक्यार्थबोधः<a href=\"#_ftn12\"><span style=\"color:black;\">[12]</span></a> ।&nbsp;</p><p>&nbsp; &nbsp; एवञ्च सञ्ज्ञासूत्रस्य पक्षद्वयेऽपि पृथग् वाक्यार्थबोधात् तपरकरणं द्वयोरपि पक्षयोः आवश्यकमिति नागेशभट्टानामभिप्रायः ।&nbsp;</p><p>&nbsp; &nbsp; कार्यकालपक्षे तपरत्वं स्पष्टार्थम्&nbsp;‘आदैच्‘ पदार्थस्य वृद्धिविशेषणतया विधेयत्वेन सवर्णग्रहणप्रसक्तेः इत्यादि भट्टोजिदीक्षितमतं तु नागेशभट्टैः नाङ्गीक्रियते<a href=\"#_ftn13\"><span style=\"color:black;\">[13]</span></a> । उक्तरीत्या तन्मते पृथक् वाक्यार्थबोधस्य आवश्यकत्वाद् इति बोध्यम् ।&nbsp;‘सर्वे सर्वार्थवाचकाः‘ इति पक्षे सञ्ज्ञासूत्राणां नियमार्थत्वमित्यपि भट्टोजिदीक्षितमतं नागेशभट्टैः नाङ्गीक्रियते&nbsp; । तैः एतद्विषये लघुशब्देन्दुशेखरे विशेषरूपेण स्वमतं प्रकटितं दृश्यते । तत्र&nbsp;‘सर्वे सर्वार्थवाचकाः‘ इति सिद्धान्तस्य द्विधा खण्डनं विधीयते ।</p><p>&nbsp; &nbsp; प्रथमतः अस्य सिद्धान्तस्य स्वीकारेऽपि वाचकत्वस्य गृहीतस्यैव बोधजनकत्वेन सञ्ज्ञासूत्राणां सञ्ज्ञिविषये अज्ञातशक्तिज्ञापकतायाः सत्त्वाद् विधित्वमेव उचितमिति तेषां सिद्धान्तः ।</p><p>&nbsp; &nbsp; अपरतश्च&nbsp;‘सर्वे सर्वार्थवाचकाः‘ इति सिद्धान्तः अस्मद्दृष्ट्या नैवोपयुक्तः योगिदृष्ट्या तस्य स्वीकारयोग्यत्वेऽपि अस्मादृशां सर्वे सर्वशब्दानां सर्वेषु अर्थेषु विशिष्यज्ञानाभावाद् अयं सिद्धान्तः नोपपद्यते । यद्यपि सामान्यतया तादृशं ज्ञानं अस्मासु वर्तते किन्तु न तद्बोधोपयोगी अतः अस्य सिद्धान्तस्य स्वीकारयोग्यत्वादेव तदाधारेण सञ्ज्ञासूत्राणां नियमार्थत्वं न स्वीकारयोग्यमिति नागेशभट्टानां&nbsp; सिद्धान्तः ।</p><p>&nbsp; &nbsp; एवञ्च वृद्धिसञ्ज्ञासूत्रं द्विपदं त्रिपदमिति उभयपक्षो भट्टोजिदीक्षितैः समर्थ्यते । त्रिपदसूत्रमिति पक्षश्च नागेशभट्टैः समर्थ्यते ।</p><p>&nbsp; &nbsp; तपरकरणमाकारविषये स्पष्टार्थम्,‘ऐच्‘ विषये यथोद्देशपक्षे आवश्यकम्,&nbsp;कार्यकालपक्षे स्पष्टार्थमिति भट्टोजिदीक्षितानामभिप्रायः । किन्तु आकारविषये असन्देहार्थम्,‘ऐच्‘ विषये यथोद्देशपक्षे कार्यकालपक्षे च तपरकरणमावश्यकमिति नागेशभट्टानामभिप्रायः ।</p><p>&nbsp; &nbsp; ‘विधिनियमसम्भवे विधिरेव ज्यायान्‘ इति परिभाषाप्रामाण्यात् सञ्ज्ञासूत्राणां विधित्वमेव उचितं न तु नियमत्वमिति नागेशभट्टानां सिद्धान्तः ।&nbsp;</p><p>&nbsp; &nbsp; एवञ्च भट्टोजिदीक्षितैः सञ्ज्ञासूत्राणाम् एकस्मिन् पक्षे नियमत्वम्,&nbsp;अपरस्मिन् पक्षे विधित्वं स्वीक्रियते । किन्तु नागेशभट्टैः सञ्ज्ञासूत्राणां विधित्वमेव स्वीक्रियते,&nbsp;न तु नियमार्थत्वमिति ।&nbsp;</p><p>&nbsp; &nbsp; सञ्ज्ञासूत्राणां नियमार्थत्वमिति भट्टोजिदीक्षितानां सिद्धान्तः,&nbsp; विध्यर्थत्वमिति नागेशभट्टानां सिद्धान्तः ।&nbsp;</p><p>&nbsp; &nbsp; अतः उपर्युक्तेषु विषयेषु भट्टोजिदीक्षितनागेशभट्टयोः मतभेदः स्पष्टः इति बोध्यम् ।&nbsp;</p><p>&nbsp; &nbsp; &nbsp; &nbsp; &nbsp; &nbsp; &nbsp;&nbsp;</p><p><strong>वृत्तौ दत्तान्युदाहरणानि</strong></p><p style=\"margin-left:0in;\"><strong>&nbsp; &nbsp; तद्भावितोदाहरणम् -</strong>भागः, त्यागः, यागः, नायकः, चायकः, पावकः, स्तावकः, कारकः, हारकः, पाठकः, पाचकः, औपगवः, औपमन्यवः, ऐतिकायनः, आश्वलायनः, आरण्यः, अचैषीत्, अनैषीत्, अलावीत्, अपावीत्, अकार्षीत्, अहार्षीत्, अपाठीत् ।</p><p style=\"margin-left:0in;\"><strong>&nbsp; &nbsp; अतद्भावितोदाहरणम् </strong>- शालीयः, मालीयः ।&nbsp;</p><p style=\"margin-left:0in;\">&nbsp; &nbsp; अत्रेदं समालोच्यते यद् अतद्भावितस्याकारस्योदाहरणं दत्तम्, परञ्च महाभाष्यवद् ऐकारौकारयोस्त्वतद्भावितयोरुदाहरणं नात्र प्रदर्शितम् । तयोरुदाहरणे रैमयम्, नौमयम् । अत्रैकारौकारयोर्वृद्धिसञ्ज्ञायां सत्यां वृद्धसञ्ज्ञा । तस्याञ्च सत्यां रायो विकारः, नावो विकारः इति&nbsp;“<a href=\"https://sanskritam.world/ashtadhyayi/sutraani/43144\">नित्यं वृद्धशरादिभ्यः</a>“ इति सूत्रेण मयड् भवति ।</p><p style=\"margin-left:0in;\">&nbsp;</p><p style=\"margin-left:0in;\"><strong>भाष्ये दत्तानि चोदाहरणानि</strong></p><p style=\"margin-left:0in;\"><strong>&nbsp; &nbsp; तद्भावितोदाहरणम् -</strong>खट्वा एलका खट्वैलका, खट्वा ओदनः खट्वौदनः, खट्वा ऐतिकायनः खट्वैतिकायनः, खट्वा औपगवः खट्वौपगवः ।</p><p style=\"margin-left:0in;\"><strong>&nbsp; &nbsp; अतद्भावितोदाहरणम् -</strong> शालीयः, मालीयः, आम्रमयम्, शालमयम्, आम्रगुप्तायनिः, शालगुप्तायनि ।&nbsp;</p><p style=\"margin-left:0in;\">&nbsp; &nbsp; अत्रापि भाष्ये ऐकारौकारयोस्त्वतद्भावितयोरुदाहरणं नात्र प्रदर्शितम् ।&nbsp;</p><p style=\"margin-left:0in;\">&nbsp; &nbsp; वृत्तिभाष्ययोरुदाहरणानि समीक्ष्य इदं स्पष्टं भवति यद् वृत्तिकारः प्रायेण महाभाष्यमनुसरति ।&nbsp;</p><p style=\"margin-left:0in;\"><strong>&nbsp; &nbsp; तद्भावितवृद्धिसञ्ज्ञाप्रदेशाः -</strong>प्रदिश्यन्ते कथ्यन्ते प्रयोजनानि यत्र स प्रदेशः । यथा -</p><p style=\"margin-left:0in;\">&nbsp; &nbsp; १.<a href=\"https://sanskritam.world/ashtadhyayi/sutraani/61088\">वृद्धिरेचि- ( ६.१.८७ )</a></p><p style=\"margin-left:0in;\">&nbsp; &nbsp; आदेचि परे वृद्धिरेकादेशः स्यात् । उदाहरणम् - कृष्णैकत्वम्, गङ्गौघः, देवैश्वर्यम्, कृष्णौत्कण्ठ्यम् ।</p><p style=\"margin-left:0in;\">&nbsp; &nbsp; २.<a href=\"https://sanskritam.world/ashtadhyayi/sutraani/61089\">एत्येधत्यूठ्सु- ( ६.१.८८ )</a></p><p style=\"margin-left:0in;\">&nbsp; &nbsp; अवर्णादेजाद्योरेत्येधत्योरूठि च परे वृद्धिरेकादेशः स्यात् । उदाहरणम् - उपैति, उपैधते, प्रष्ठौहः ।</p><p style=\"margin-left:0in;\">&nbsp; &nbsp; ३.<a href=\"https://sanskritam.world/ashtadhyayi/sutraani/61090\">आटश्च</a>- ( ६.१.८९ )</p><p style=\"margin-left:0in;\">&nbsp; &nbsp; आटोऽचि परे वृद्धिरेकादेशः स्यात् । उदाहरणम् - ऐधत, ऐक्षत, बहुश्रेयस्यै ।&nbsp;</p><p style=\"margin-left:0in;\">&nbsp; &nbsp; ४.<a href=\"https://sanskritam.world/ashtadhyayi/sutraani/61091\">उपसर्गादृति धातौ</a>- ( ६.१.९० )&nbsp;</p><p style=\"margin-left:0in;\">&nbsp; &nbsp; अवर्णान्तादुपसर्गादृकारादौ धातौ परे वृद्धिरेकादेशः स्यात् । उदाहरणम् - उपार्च्छति, प्रार्च्छति ।</p><p style=\"margin-left:0in;\">&nbsp; &nbsp; ५.<a href=\"https://sanskritam.world/ashtadhyayi/sutraani/61092\">वा सुप्यापिशलेः- ( ६.१.९१ )</a></p><p style=\"margin-left:0in;\">&nbsp; &nbsp; अवर्णान्तादुपसर्गादृकारादौ सुबन्तप्रकृतिकधातौ परे वृद्धिरेकादेशो वा स्यात् । उदाहरणम् - प्रार्षभीयते, प्रर्षभीयति ।</p><p style=\"margin-left:0in;\">&nbsp; &nbsp; ६.<a href=\"https://sanskritam.world/ashtadhyayi/sutraani/72115\">अचो ञ्णिति- ( ७.२.११५ )</a></p><p style=\"margin-left:0in;\">&nbsp; &nbsp; अजन्ताङ्गस्य वृद्धिः स्यात् ञिति णिति च प्रत्यये परे । उदाहरणम् - सखायौ, , कारकः, कार्यम् ।</p><p style=\"margin-left:0in;\">&nbsp; &nbsp; ७.<a href=\"https://sanskritam.world/ashtadhyayi/sutraani/72116\">अत उपधायाः- ( ७.२.११६ )</a></p><p style=\"margin-left:0in;\">&nbsp; &nbsp; उपधाया अतो वृद्धिः स्यात् ञिति णिति च प्रत्यये परे । उदाहरणम् - जगाद, पाचकः ।&nbsp; &nbsp;</p><p style=\"margin-left:0in;\">&nbsp; &nbsp; ८.<a href=\"https://sanskritam.world/ashtadhyayi/sutraani/72117\">तद्धितेष्वचामादेः- (७.२.११७ )</a></p><p style=\"margin-left:0in;\">&nbsp; &nbsp; ञिति णिति च तद्धिते परेऽचामादेरचो वृद्धिः स्यात् । उदाहरणम् - गार्ग्यः, दाक्षिः, औपगवः ।</p><p style=\"margin-left:0in;\">&nbsp; &nbsp; ९.<a href=\"https://sanskritam.world/ashtadhyayi/sutraani/72118\">किति च- ( ७.२.११८ )</a></p><p style=\"margin-left:0in;\">&nbsp; &nbsp; किति तद्धिते परेऽचामादेरचो वृद्धिः स्यात् । उदाहरणम् - नाडायनः, आक्षिकः ।&nbsp;</p><p style=\"margin-left:0in;\">&nbsp; &nbsp; १०.<a href=\"https://sanskritam.world/ashtadhyayi/sutraani/73001\">देविकाशिंशपादित्यवाड्दीर्घसत्रश्रेयसामात्- ( ७.३.१ )</a></p><p style=\"margin-left:0in;\">&nbsp; &nbsp; एषां पञ्चानां वृद्धिप्राप्तावादेरच आत् स्यात्, ञिति णिति किति च । दाविकम्, शांशपः, दात्यौहम्, दार्घसत्रम्, श्रायसम् ।</p><p style=\"margin-left:0in;\">&nbsp; &nbsp; ११.<a href=\"https://sanskritam.world/ashtadhyayi/sutraani/73002\">केकयमित्रयुप्रलयानां यादेरियः- ( ७.३.२ )</a></p><p style=\"margin-left:0in;\">&nbsp; &nbsp; एषां यकारादेरियादेशः स्यात् ञिति णिति किति च परे । कैकेयः, मैत्रेयिका ।</p><p style=\"margin-left:0in;\">&nbsp; &nbsp; १२.<a href=\"https://sanskritam.world/ashtadhyayi/sutraani/73006\">न कर्मव्यतिहारे- ( ७.३.६ )</a></p><p style=\"margin-left:0in;\">&nbsp; &nbsp; न य्वाभ्यां पदान्ताभ्यां पूर्वौ तु ताभ्यामैच् इति सूत्रेण प्राप्तस्य निषेधेनादिवृद्धिः स्यात् । उदाहरणम् - व्याक्रोशी, व्यावहासी ।</p><p style=\"margin-left:0in;\">&nbsp; &nbsp; १३.<a href=\"https://sanskritam.world/ashtadhyayi/sutraani/73007\">स्वागतादीनां च -&nbsp;&nbsp;( ७.३.७ )</a></p><p style=\"margin-left:0in;\">&nbsp; &nbsp; न य्वाभ्यां पदान्ताभ्यां पूर्वौ तु ताभ्यामैच् इति सूत्रेण प्राप्तस्य निषेधेनादिवृद्धिः स्यात् । उदाहरणम् - स्वागतिकः, स्वाध्वरिकः, स्वाङ्गिः ।</p><p style=\"margin-left:0in;\">&nbsp; &nbsp; १४.<a href=\"https://sanskritam.world/ashtadhyayi/sutraani/73008\">श्वादेरिञि- ( ७.३.८ )</a></p><p style=\"margin-left:0in;\">&nbsp; &nbsp; श्वन्शब्दपूर्वपदस्याङ्गस्य इञि परे न य्वाभ्यां पदान्ताभ्यां पूर्वौ तु ताभ्यामैच् इति सूत्रेण प्राप्तस्य निषेधेनादिवृद्धिः स्यात् । उदाहरणम् - श्वादंष्ट्रिः ।</p><p style=\"margin-left:0in;\">&nbsp; &nbsp; १५.<a href=\"https://sanskritam.world/ashtadhyayi/sutraani/73009\">पदान्तस्यान्यतरस्याम्- ( ७.३.९ )</a></p><p style=\"margin-left:0in;\">&nbsp; &nbsp; श्वादेररङ्गस्य पदशब्दान्तस्यैज्वा स्यात् । उदाहरणम् - श्वापदस्येदं श्वापदम्, शौवापदम् ।</p><p style=\"margin-left:0in;\">&nbsp; &nbsp; १६<a href=\"https://sanskritam.world/ashtadhyayi/sutraani/73011\">.अवयवादृतोः- ( ७.३.११ )</a></p><p style=\"margin-left:0in;\">&nbsp; &nbsp; अवयववाचिनः पूर्वपदादृतुवाचिनोऽचामादेरचो वृद्धिः स्यात् ञिति णिति किति च तद्धिते परे । उदाहरणम् -पूर्ववार्षिकः, अपरहैमनः ।&nbsp;</p><p style=\"margin-left:0in;\">&nbsp; &nbsp; १७.<a href=\"https://sanskritam.world/ashtadhyayi/sutraani/73012\">सुसर्वार्धाज्जनपदस्य- ( ७.३.१२ )</a></p><p style=\"margin-left:0in;\">&nbsp; &nbsp; सुसर्वार्धपूर्वस्य जनपदवाचिन उत्तरपदस्य वृद्धिः स्यात् । उदाहरणम् - सुपाञ्चालकः, सर्वपाञ्चालकः, अर्धपाञ्चालकः ।</p><p style=\"margin-left:0in;\">&nbsp; &nbsp; १८.<a href=\"https://sanskritam.world/ashtadhyayi/sutraani/73013\">दिशोऽमद्राणाम्- ( ७.३.१३ )</a></p><p style=\"margin-left:0in;\">&nbsp; &nbsp; दिग्वाचकाज्जनपदवाचिनो मद्रवाचिभिन्नस्य वृद्धिः स्यात् । उदाहरणम् - पूर्वपाञ्चालकः,&nbsp;</p><p style=\"margin-left:0in;\">&nbsp; &nbsp; १९.<a href=\"https://sanskritam.world/ashtadhyayi/sutraani/73014\">प्राचां ग्रामनगराणाम्- ( ७.३.१४ )</a></p><p style=\"margin-left:0in;\">&nbsp; &nbsp; दिशः परे ये प्राच्यग्रामवाचिनः प्राच्यनगरवाचिनश्च तेषामवयवस्यादेः वृद्धिः स्यात् । उदाहरणम् - पूर्वेषुकामशम्यां भवः पूर्वैषुकामशमः ।&nbsp;</p><p style=\"margin-left:0in;\">&nbsp; &nbsp; २०.<a href=\"https://sanskritam.world/ashtadhyayi/sutraani/73015\">सङ्ख्यायाः संवत्सरसंख्यस्य च- ( ७.३.१५ )</a></p><p style=\"margin-left:0in;\">&nbsp; &nbsp; संख्याया उत्तरपदस्य संवत्सरसंख्यस्य वृद्धिः स्यात् ञिदादौ परे । उदाहरणम् - द्विसांवत्सरिकः ।</p><p style=\"margin-left:0in;\">&nbsp; &nbsp; २१.<a href=\"https://sanskritam.world/ashtadhyayi/sutraani/73016\">वर्षस्याभविष्यति- ( ७.३.१६ )</a></p><p style=\"margin-left:0in;\">&nbsp; &nbsp; अभविष्यति यो ञिदादिः, तस्मिन् परे संख्याया उत्तरपदस्य वर्षस्य वृद्धिः स्यात्&nbsp; उदाहरणम् - द्विवार्षिकः ।</p><p style=\"margin-left:0in;\">&nbsp; &nbsp; २२. <a href=\"https://sanskritam.world/ashtadhyayi/sutraani/73017\">परिमाणान्तस्यासञ्ज्ञाशाणयोः- ( ७..३.१७ )</a></p><p style=\"margin-left:0in;\">&nbsp; &nbsp; परिमाणान्तस्याङ्गस्य संख्याया उत्तरपदवृद्धि&nbsp; स्यात् ञिदादौ, सञ्ज्ञायां विषये शाणे चोत्तरपदे तु न । उदाहरणम् - परमनैष्किकः ।</p><p style=\"margin-left:0in;\">&nbsp; &nbsp; २३. <a href=\"https://sanskritam.world/ashtadhyayi/sutraani/73018\">जे प्रोष्ठपदानाम्- ( ७.३.१८ )</a></p><p style=\"margin-left:0in;\">&nbsp; &nbsp; प्रोष्ठपदानामुत्तरपदस्याचामादेरचो वृद्धिः स्याज्जातार्थे ञिति णिति किति च परे । उदाहरणम् - प्रोष्ठपदासु जातः प्रोष्ठपादो माणवकः ।</p><p style=\"margin-left:0in;\">&nbsp; &nbsp; २४. <a href=\"https://sanskritam.world/ashtadhyayi/sutraani/73019\">हृद्भगसिन्ध्वन्ते पूर्वपदस्यच- ( ७.३.१९ )</a></p><p style=\"margin-left:0in;\">&nbsp; &nbsp; हृदाद्यन्ते पूर्वोत्तरपदयोरचामादेरचो वृद्धिः ञिति णिति किति च परे । उदाहरणम् - सौहार्दः, सौहार्द्यम्, सौभागिनेयः, साक्तुसैन्धवः ।</p><p style=\"margin-left:0in;\">&nbsp; &nbsp; २५. <a href=\"https://sanskritam.world/ashtadhyayi/sutraani/73020\">अनुशतिकादीनां च- ( ७.३.२० )</a></p><p style=\"margin-left:0in;\">&nbsp; &nbsp; एषामुभयपदवृद्धिर्ञिति णिति किति च परे । उदाहरणम् - अधिदेवस्येदमिति आधिदैविकम्, आधिभौतिकम्, ऐहलौकिकम्, पारलौकिकम् ।</p><p style=\"margin-left:0in;\">&nbsp; &nbsp; २६. <a href=\"https://sanskritam.world/ashtadhyayi/sutraani/73021\">देवताद्वन्द्वे च- ( ७.३.२१ )</a></p><p style=\"margin-left:0in;\">&nbsp; &nbsp; अत्र पूर्वोत्तरपदयोराद्यचो वृद्धिर्ञिति णिति किति च परे । उदाहरणम् - अग्नामरुतौ देवता अस्य आग्निमारुतम् ।&nbsp;</p><p style=\"margin-left:0in;\">&nbsp; &nbsp; २७. <a href=\"https://sanskritam.world/ashtadhyayi/sutraani/73023\">दीर्घाच्च वरुणस्य- ( ७.३.२३ )</a></p><p style=\"margin-left:0in;\">&nbsp; &nbsp; दीर्धात् परस्य वरुणस्य वृद्धिर्न स्यात् । उदाहरणम् - ऐन्द्रावरुणम् ।</p><p style=\"margin-left:0in;\">&nbsp; &nbsp; २८. <a href=\"https://sanskritam.world/ashtadhyayi/sutraani/73024\">प्राचां नगरान्ते- ( ७.३.२४ )</a></p><p style=\"margin-left:0in;\">&nbsp; &nbsp; प्राचां देशे नगरान्तेऽङ्गे पूर्वपदस्योत्तरपदस्य चाचामादेरचो वृद्धिर्ञिति णिति किति च परे । उदाहरणम् - सुह्मनगरे भवः सौह्मनागरः, पौण्ड्रनागरः ।</p><p style=\"margin-left:0in;\">&nbsp; &nbsp; २९. <a href=\"https://sanskritam.world/ashtadhyayi/sutraani/73025\">जङ्गलधेनुवलजान्तस्य विभाषितमुत्तरम्- ( ७.३.२५ )</a></p><p style=\"margin-left:0in;\">&nbsp; &nbsp; जङगलाद्यन्तस्याङ्गस्य पूर्वपदस्याचामादेरचो वृद्धिरुत्तरपदस्य तु वा ञिति णति किति च परे । उदाहरणम् - कुरुजङ्गले भवम् कौरुजङ्गलम्, कौरुजाङ्गलम्, वैश्वधेनवम्, वैश्वधैनवम्, सौवर्णवलजम्, सौवर्णवालजम् ।&nbsp;</p><p style=\"margin-left:0in;\">&nbsp; &nbsp; ३०. <a href=\"https://sanskritam.world/ashtadhyayi/sutraani/73026\">अर्धात् परिमाणस्यपूर्वस्य तु वा- ( ७.३.२६ )</a></p><p style=\"margin-left:0in;\">&nbsp; &nbsp; अर्धात् परिमाणवाचकस्योत्तरपदस्यादेरचो वृद्धिः पूर्वपदस्य तु वा ञिति णित किति च&nbsp; उदाहरणम् - अर्धद्रोणेन क्रीतम् अर्धद्रौणिकम्, आर्धद्रौणिकम् ।</p><p style=\"margin-left:0in;\">&nbsp; &nbsp; ३१. <a href=\"https://sanskritam.world/ashtadhyayi/sutraani/73028\">प्रवाहणस्य ढे- ( ७.३.२८ )</a></p><p style=\"margin-left:0in;\">&nbsp; &nbsp; प्रवाहणशब्दस्योत्तरपदस्याचामादेरचो वृद्धिः पूर्वपदस्य तु वा ढे परे । उदाहरणम् - प्रवाहणस्य अपत्यम् प्रावाहणेयः, प्रवाहणेयः ।</p><p style=\"margin-left:0in;\">&nbsp; &nbsp; ३२. <a href=\"https://sanskritam.world/ashtadhyayi/sutraani/73029\">तत्प्रत्ययस्य च- ( ७.३.२९ )</a></p><p style=\"margin-left:0in;\">&nbsp; &nbsp; ढप्रत्ययान्तस्य प्रवाहणस्योत्तरपदस्यादेरचो वृद्धिः पूर्वपदस्य तु वा । उदाहरणम् - प्रवाहणेयस्य अपत्यम् प्रावाहणेयिः, प्रवाहणेयिः ।</p><p style=\"margin-left:0in;\">&nbsp; &nbsp; ३३. <a href=\"https://sanskritam.world/ashtadhyayi/sutraani/73030\">नञः शुचीश्वरक्षेत्रज्ञकुशलनिपुणानाम्- ( ७.३.३० )</a></p><p style=\"margin-left:0in;\">&nbsp; &nbsp; नञः परेषां शुच्यादिपञ्चानामादेरचो वृद्धिः पूर्वपदस्य तु वा ञिदादौ परे । उदाहरणम् -&nbsp; आशौचम्, अशौचम् । आनैश्वर्यम्, अनैश्वर्यम् । आक्षैत्रज्ञम्, अक्षैत्रज्ञम् ।&nbsp;</p><p style=\"margin-left:0in;\">&nbsp; &nbsp; ३४. <a href=\"https://sanskritam.world/ashtadhyayi/sutraani/73031\">यथातथयथापुरयोः पर्यायेण- ( ७.३.३१ )</a></p><p style=\"margin-left:0in;\">&nbsp; &nbsp; ऩञः परयोरेतयोः पूर्वोत्तरपदयोः पर्यायेणादेरचो वृद्धिर्ञिदादौ परे । उदाहरणम् -अयथातथाभाव आयथातथ्यम् , अयाथातथ्यम् । आयथापुर्यम्, अयाथापुर्यम् ।</p><p style=\"margin-left:0in;\">&nbsp; &nbsp; ३५. <a href=\"https://sanskritam.world/ashtadhyayi/sutraani/73089\">उतो वृद्धिर्लुकि हलि - ( ७.३.८९ )</a></p><p style=\"margin-left:0in;\">&nbsp; &nbsp; लुग्विषये उकारस्य वृद्धिः स्यात् पिति हलादौ सार्वधातुके, न त्वभ्यस्तस्य । उदाहरणम् -यौति, स्तौति, नौमि ।</p><p style=\"margin-left:0in;\">&nbsp; &nbsp; ३६. <a href=\"https://sanskritam.world/ashtadhyayi/sutraani/73090\">ऊर्णोतेर्विभाषा - ( ७.३.९० )</a></p><p style=\"margin-left:0in;\">&nbsp; &nbsp; ऊर्णोतेर्वा वृद्धिः स्यात् हलादौ पिति सार्वधातुके । उदाहरणम् - ऊर्णौति, ऊर्णोति ।</p><p style=\"margin-left:0in;\">&nbsp;</p><p style=\"margin-left:0in;\">&nbsp; &nbsp;&nbsp;<strong>अतद्भावितवृद्धिसञ्ज्ञाप्रदेशाः -</strong></p><p style=\"margin-left:0in;\">&nbsp; &nbsp; १. <a href=\"https://sanskritam.world/ashtadhyayi/search?sutraani_id=73090&amp;page=sutraani&amp;search=%E0%A5%AA.%E0%A5%A7.%E0%A5%A7%E0%A5%AA%E0%A5%AE\">वृद्धाट् ठक् सौवीरेषु बहुलम्- ( ४.१.१४८ )</a></p><p style=\"margin-left:0in;\">&nbsp; &nbsp; वृद्धात्सौविरगोत्राद्यूनि बहुलं ठक् स्यात् कुत्सायाम् । उदाहरणम् - भागवित्तिकः, भागवित्तायनः ।</p><p style=\"margin-left:0in;\">&nbsp; &nbsp; २. <a href=\"https://sanskritam.world/ashtadhyayi/sutraani/41157\">उदीचां वृद्धादगोत्रात्- ( ४.१.१५७ )</a></p><p style=\"margin-left:0in;\">&nbsp; &nbsp; वृद्धसञ्ज्ञकादगोत्रप्रत्ययान्तात्फिञ् वा स्यात् । उदाहरणम् - आम्रगुप्तायनिः, आम्रगुप्तिः ।&nbsp;</p><p style=\"margin-left:0in;\">&nbsp; &nbsp; ३. <a href=\"https://sanskritam.world/ashtadhyayi/sutraani/41169\">वृद्धेत्कोसलाजादाञ् ञ्यङ्- ( ४.१.१६९ )</a></p><p style=\"margin-left:0in;\">&nbsp; &nbsp; जनपदक्षत्रियोभयवाचकाद् वृद्धसञ्ज्ञकाद्, इदन्तात्, कोसलादिभ्यां चापत्ये ञ्यङ् स्यात् । उदाहरणम् - आम्बष्ठ्यः, सौवीर्यः ।&nbsp;</p><p style=\"margin-left:0in;\">&nbsp; &nbsp; ४. <a href=\"https://sanskritam.world/ashtadhyayi/sutraani/42114\">वृद्धाच्छः- ( ४.२.११४ )</a></p><p style=\"margin-left:0in;\">&nbsp; &nbsp; वृद्धसञ्ज्ञकाच्छप्रत्ययः स्यात् शेषे । उदाहरणम् - शालीयः, मालीयः ।&nbsp;</p><p style=\"margin-left:0in;\">&nbsp; &nbsp; ५. <a href=\"https://sanskritam.world/ashtadhyayi/sutraani/42117\">वाहीकग्रामेभ्यश्च- ( ४.२.११७ )</a></p><p style=\"margin-left:0in;\">&nbsp; &nbsp; वाहीकग्रामवाचिभ्यो वृद्धेभ्यष्ठञ्ञिठौ स्तः । उदाहरणम् - कास्तीरिकी, कास्तीरिका ।</p><p style=\"margin-left:0in;\">&nbsp; &nbsp; ६. <a href=\"https://sanskritam.world/ashtadhyayi/sutraani/42118\">विभाषोशीनरेषु- ( ४.२.११८ )</a></p><p style=\"margin-left:0in;\">&nbsp; &nbsp; उशीनरेषु ये ग्रामास्तद्वाचिभ्यो वृद्धेभ्यष्ठञ्ञिठौ वा स्तः । उदाहरणम् - सौदर्शनिकी, सौदर्शनिका, सौदर्शनीया ।&nbsp;</p><p style=\"margin-left:0in;\">&nbsp; &nbsp; ७. <a href=\"https://sanskritam.world/ashtadhyayi/sutraani/42120\">वृद्धात् प्राचाम्- ( ४.२.१२० )</a></p><p style=\"margin-left:0in;\">&nbsp; &nbsp; प्राग्देशवाचिनो वृद्धादेवेति नियमार्थं सूत्रम् । उदाहरणम् - आढकजम्बुकः, शाकजम्बुकः ।</p><p style=\"margin-left:0in;\">&nbsp; &nbsp; ८. <a href=\"https://sanskritam.world/ashtadhyayi/sutraani/42121\">धन्वयोपधाद् वुञ्- ( ४.२.१२१ )</a></p><p style=\"margin-left:0in;\">&nbsp; &nbsp; धन्वविशेषवाचिनो यकारोपधाच्च देशवाचिनो वृद्धाद्वुञ् शेषे । उदाहरणम् - ऐरावतकः, साङ्काश्यकः ।&nbsp;</p><p style=\"margin-left:0in;\">&nbsp; &nbsp; ९. <a href=\"https://sanskritam.world/ashtadhyayi/sutraani/42122\">प्रस्थपुरवहान्ताच्च- ( ४.२.१२२ )</a></p><p style=\"margin-left:0in;\">&nbsp; &nbsp; एतदन्ताद् वृद्धाद्देशवाचिनो वुञ् । उदाहरणम् - मालाप्रस्थकः, नान्दीपुरकः ।</p><p style=\"margin-left:0in;\">&nbsp; &nbsp; १०. <a href=\"https://sanskritam.world/ashtadhyayi/sutraani/42123\">रोपधेतोः प्राचाम्- ( ४.२.१२३ )</a></p><p style=\"margin-left:0in;\">&nbsp; &nbsp; रोपधादीकारान्ताच्च प्राग्देशवाचिनो वृद्धाद्वुञ् । उदाहरणम् - पाटलिपुत्रकः, काकन्दकः ।&nbsp;</p><p style=\"margin-left:0in;\">&nbsp; &nbsp; ११. <a href=\"https://sanskritam.world/ashtadhyayi/sutraani/42124\">जनपदतदवध्योश्च- ( ४.२.१२४ )</a></p><p style=\"margin-left:0in;\">&nbsp; &nbsp; जनपदवाचिनस्तदवधिवाचिनश्च वृद्धाद्वुञ् । उदाहरणम् - आदर्शकः, त्रैगर्तकः ।</p><p style=\"margin-left:0in;\">&nbsp; &nbsp; १२. <a href=\"https://sanskritam.world/ashtadhyayi/sutraani/42125\">अवृद्धादपि बहुवचनविषयात्- ( ४.२.१२५ )</a></p><p style=\"margin-left:0in;\">&nbsp; &nbsp; अवृद्धाद् वृद्धाच्च जनपदतदवधिवाचिनो बहुवचनविषयात् प्रातिपदिकाद्वुञ् । उदाहरणम् - आङ्गकः, आजमीढकः, दारवकः कालञ्जरकः ।</p><p style=\"margin-left:0in;\">&nbsp; &nbsp; १३. कच्छाग्निवक्त्रवर्तोत्तरपदात्- ( ४.२.१२६ )</p><p style=\"margin-left:0in;\">&nbsp; &nbsp; कच्छाद्युत्तरपदाद्देशवाचिनो वृद्धादवृद्धाच्च वुञ् । उदाहरणम् - दारुकच्छकः, काण्डाग्नकः,सैन्धुवक्त्रकः, वाहुवर्तकः ।</p><p style=\"margin-left:0in;\">&nbsp; &nbsp; १४. <a href=\"https://sanskritam.world/ashtadhyayi/sutraani/42141\">वृद्धादकेकान्तखोपधात्- ( ४.२.१४१ )</a></p><p style=\"margin-left:0in;\">&nbsp; &nbsp; ‘अक‘,‘इक‘ एतदन्तात् खोपधाच्च वृद्धाद्देशवाचिनः छप्रत्ययः स्यात् । उदाहरणम् - ब्राह्मणकीयः, शाल्मलिकीयः, आयोमुखीयः ।</p><p style=\"margin-left:0in;\">&nbsp; &nbsp; १५.&nbsp;<a href=\"https://sanskritam.world/ashtadhyayi/sutraani/42142\">कन्थापलदनगरग्रामह्रदोत्तरपदात्- ( ४.२.१४२ )</a></p><p style=\"margin-left:0in;\">&nbsp; &nbsp; कन्थादिपञ्चकोत्तरपदाद्देशवाचिनो वृद्धाच्छप्रत्ययः स्यात् । उदाहरणम् - दाक्षिकन्थीयम्, दाक्षिपलदीयम्, दाक्षिनगरीयम् ।</p><p style=\"margin-left:0in;\">&nbsp; &nbsp; १६.&nbsp;<a href=\"https://sanskritam.world/ashtadhyayi/sutraani/43144\">नित्यं वृद्धशरादिभ्यः- ( ४.३.१४४ )</a></p><p style=\"margin-left:0in;\">&nbsp; &nbsp; एतेभ्यो मयट् स्यात् नित्यम् । उदाहरणम् - आम्रमयम्, शरमयम्, मृन्मयम् ।</p><p style=\"margin-left:0in;\">&nbsp; &nbsp; १७.&nbsp;<a href=\"https://sanskritam.world/ashtadhyayi/sutraani/62088\">मालादीनां च- ( ६.२.८८ )</a></p><p><span style=\"color:black;\">&nbsp; &nbsp; प्रस्थशब्दे उत्तरपदे मालादीनामादिरुदात्तः । उदाहरणम् -मालाप्रस्थः, शोणाप्रस्थः ।</span></p><p>&nbsp;</p><p>&nbsp;</p><p><a href=\"#_ftnref1\"><span style=\"color:black;\">[1]</span></a>इहाच्च ऐच्चेतीतरेतरयोगद्वन्द्वः सुपां सुलुक्....... इति सुलुग्वा । ( शब्दकौस्तुभः भागः - १- प्रकृतसूत्रे - पृ. ६६ )</p><p><a href=\"#_ftnref2\"><span style=\"color:black;\">[2]</span></a>अथवा समाहारद्वन्द्वो न चैवं द्वन्द्वच्चुदषहान्तात् इति टच् स्यादिति वाच्यं समासान्तविधेरनित्यत्वात् ।&nbsp; ( शब्दकौस्तुभः भागः - १- प्रकृतसूत्रे - पृ. ६६ )</p><p><a href=\"#_ftnref3\"><span style=\"color:black;\">[3]</span></a>आदिति तपरकरणमैजर्थम्,&nbsp;तेन त्रिमात्रचतुर्मात्रणामैचां सञ्ज्ञा न भवतीति । ( शब्दकौस्तुभः भागः - १- प्रकृतसूत्रे - पृ. ६८ )</p><p><a href=\"#_ftnref4\"><span style=\"color:black;\">[4]</span></a>इह तु तपरकरणं स्पष्टार्थमेवेति । ( शब्दकौस्तुभः भागः - १- प्रकृतसूत्रे - पृ. ६८ )</p><p><a href=\"#_ftnref5\"><span style=\"color:black;\">[5]</span></a>भाष्ये तु पक्षान्तराभिप्रायेण ऐजर्थत्वमुक्तम् । तदपि यथोद्देशपक्षे बोध्यम् । ( शब्दकौस्तुभः भागः -१- प्रकृतसूत्रे - पृ. ७६ )&nbsp;</p><p><a href=\"#_ftnref6\"><span style=\"color:black;\">[6]</span></a>कार्यकालपक्षे तु विधिवाक्येनैव वृद्धिसञ्ज्ञाविशिष्टानामादैचां भाव्यमानतया सवर्णग्रहणं न प्राप्नोत्येव । ( शब्दकौस्तुभः भागः - १- प्रकृतसूत्रे- पृ. ७६-७७ )</p><p><a href=\"#_ftnref7\"><span style=\"color:black;\">[7]</span></a>‘कृतमनयोः साधुत्वम्‘ इत्यादिभाष्यग्रन्थाश्चास्मिन् पक्षे अनुकूलाः । अनयोः पदयोरिति स्वरसात् । अथवा&nbsp;‘आत्‘ इत्यसमस्तमेव&nbsp;‘पस्पशायां शब्दाप्रतिपत्तिः‘ इति वार्तिके भाष्यकारैरेव वृद्धिः आदैजिति पदविभागप्रदर्शनात् । अस्मिंश्च पक्षे अनयोः सूत्रखण्डयोरिति नेयम् ।&nbsp; ( शब्दकौस्तुभः भागः - १- प्रकृतसूत्रे - पृ. ६७-६८ )</p><p><a href=\"#_ftnref8\"><span style=\"color:black;\">[8]</span></a>यद्वा पदत्रयं पस्पशायां भाष्ये वृद्धिः आत् ऐच् इति पदविभागदर्शनात् । ( महाभाष्यम् - उद्द्योतः)</p><p><a href=\"#_ftnref9\"><span style=\"color:black;\">[9]</span></a>वृद्धिः आत् ऐजिति पदत्रयमिति न समासान्तादिप्रवृत्तिशङ्का । ( लघुशब्देन्दुशेखरः - प्रकृतसूत्रे )&nbsp;</p><p><a href=\"#_ftnref10\"><span style=\"color:black;\">[10]</span></a>तपरकरणमसन्देहार्थतया पूर्वार्थम्,&nbsp;प्रकृतसूत्रे भाष्येऽत्र शास्त्रे गुणानामभेदकत्वं ज्ञापकादाश्रित्य सवर्णग्रहणार्थत्वाभावस्योक्तत्वात् । ( लघुशब्देन्दुशेखरः - प्रकृतसूत्रे )&nbsp;</p><p><a href=\"#_ftnref11\"><span style=\"color:black;\">[11]</span></a>‘कृष्णौत्कण्ठम्, गङ्गौघः‘ इत्यादौ त्रिमात्रव्यावृत्तये परार्थमपि । ( लघुशब्देन्दुशेखरः - प्रकृतसूत्रे )&nbsp;</p><p><a href=\"#_ftnref12\"><span style=\"color:black;\">[12]</span></a>अत्र पक्षे एकत्र शक्तिग्रहे वृत्तेऽपि तत्प्रदेशस्थस्यैव तत्रार्थे शक्तिरिति सम्भावनया प्रदेशान्तरस्थे बोधो न स्यादिति सर्वप्रदेशेषु तत्तत्पदशक्तिग्रहपूर्वकं विधिवाक्यार्थबोधः । ( लघुशब्देन्दुशेखरः - प्रकृतसूत्रे )&nbsp;</p><p><a href=\"#_ftnref13\"><span style=\"color:black;\">[13]</span></a>एतेन कार्यकालपक्षे तपरत्वं स्पष्टार्थमेव आदैच् पदार्थस्य वृद्धिविशेषणतया विधेयत्वेन सवर्णग्रहणाप्रसक्तेः । यत्र वृद्धिपदं तत्रादैजित्युपतिष्ठते इति क्रमेण सञ्ज्ञासूत्राणामर्थादित्यापास्ताम् । ( लघुशब्देन्दुशेखरः - प्रकृतसूत्रे )&nbsp;</p>"
}
