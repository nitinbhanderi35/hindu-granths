[
  {
    "id": "1",
    "s": "व्याख्यानतो विशेषप्रतिपत्तिर्न हि सन्देहादलक्षणम् ।",
    "d": "<p><br></p><p style=\"text-align: justify\"><strong>प्रस्तावना -</strong>पाणिनीयव्याकरणस्याष्टाध्याय्याः प्रत्याहारसूत्रे 'अइउण्' 'लण्' (अ० प्रत्या० १,६) इत्यत्र सूत्रद्वयेऽपि लोपभावी हल् णकारो द्विः पठितः । अनेन च णकारेण 'अण्' इति 'इण्' इति च प्रत्याहारद्वयं निर्मीयते । एवञ्च येषु सूत्रेषु अण्प्रत्याहारस्य इण्प्रत्याहारस्य वा निर्देशोऽस्ति, तत्र संदेहो जायते क्व नु पूर्वेण णकारेण 'अण्' वा 'इण्' वा प्रत्याहारो ग्राह्यः क्व च परेणेत्येवमादिकं सन्देहम् अपाकर्तुं भवत्येषा ज्ञापकसिद्धा परिभाषा -</p><p style=\"text-align: justify\"><strong>१. व्याख्यानतो विशेषप्रतिपत्तिर्न हि सन्देहादलक्षणम् ॥</strong>(म० भा० प्रत्या० ६-लण् सूत्रे)</p><p style=\"text-align: justify\">यत्र सूत्रे वार्त्तिकादौ च क्वचित् संदेहः स्यात् तत्र व्याख्यानेन विशेषस्य निश्चयो विधेयः, न तु सन्देहमात्रेण सूत्रादिकमेवान्यथा मन्तव्यम् । यतो हि पदार्थानां साधारणधर्मं गृहीत्वा सन्देहो जायते, यदा तु तत्र कस्यचिद् विशेषस्य धर्मस्य निश्चयो भवति तदा सन्देहो निवर्तते । तदेवं सति संदेहेऽभियुक्तैरुक्तेन षड्विधेन व्याख्यानेन विशेषार्थस्यावधारणं कर्त्तव्यम् । तद्यथा -</p><p style=\"text-align: justify\">पदच्छेदः पदार्थोक्तिर्विग्रहो वाक्ययोजना ।आक्षेपोऽथसमाधानं व्याख्यानं षड्विधं भवेत् ।।</p><p style=\"text-align: justify\">१. पदच्छेदः, २. पदार्थोक्तिः, ३. विग्रहः, ४. वाक्ययोजना अन्वयः, ५. आक्षेपः = पूर्वपक्ष: ६. समाधानम् = उत्तरपक्ष इति ।</p><p style=\"text-align: justify\">एवञ्चात्र चत्वारि इमानि अण्ग्रहणानि पूर्वेण णकारेण 'उरण् रपरः' (अ०१.१.५०), 'ढ्रलोपे पूर्वस्य०' (अ०६.३.११०), 'केऽण:'(अ०७.४.१३), 'अणोऽप्रगृह्यस्यानुनासिकः' (अ०८,४.५६) इति ।</p><p style=\"text-align: justify\">'अणुदित् सवर्णस्य चाप्रत्ययः' (अ०१.१.६८) इत्येकं परेण । इण्ग्रहणानि तु सर्वाण्येव परेणेति ।</p><p style=\"text-align: justify\">तत्र कथं कृत्वा विशेषार्थस्य निश्चयः क्रियत इति दिङ्मात्रम् अधस्तात् प्रस्तूयते</p><p style=\"text-align: justify\"><strong>पूर्वपक्ष:</strong>- 'ढ्रलोपेपूर्वस्य दीर्घाऽण:' (अ०६.३.११०) इत्यत्र 'अण्' इति प्रत्याहारः पूर्वेण वा णकारेण गृह्यते परेण वेति संदेह : ?</p><p style=\"text-align: justify\"><strong>समाधानम्</strong>- पूर्वेणैव णकारेणेति निश्चप्रचमेतद् । कुत: ?परेण णकारेण गृहीतः स्याच्चेदत्र 'अण:' इत्येतस्य ग्रहणमेव व्यर्थ स्यात् । यतो हि 'अचश्च' (अ०१.२.२८) इति सूत्रेण ह्रस्वो दीर्घः प्लुतश्च अच एव स्थाने भवन्तीति कृत्वा 'अच:' इत्युपस्थितं स्यादेव ; पुनरपि यद् अण्ग्रहणं करोति तस्य एतदेव प्रयोजनं यद् ‘ढ्रलोपे॰' इत्येवमादिकेषु सूत्रेषु पूर्वेणैव णकारेण प्रत्याहारोऽयं ग्रहीतव्य इति ।</p><p style=\"text-align: justify\"><strong>पूर्वपक्ष:</strong>- 'अणुदित् सवर्णस्य चाप्रत्ययः' (अ०१.१.६८) इत्येतस्मिन् सूत्रे अण्प्रत्याहारः पूर्वेण वा णकारेण परेण वा इति जिज्ञासा ।</p><p style=\"text-align: justify\"><strong>समाधानम्</strong>- एतत्सूत्रस्थोऽयम् अण्प्रत्याहारः परेणैव णकारेणेतिनास्ति कश्चित् संदेहः । कथम् ? सूत्रकारस्य 'उर्ऋत्' (अ०७.४.७) इति स्वीयं वचनमेवात्र ज्ञापकम् । तथा हि अस्मिन् सूत्रे ॠकारस्य तपरकरणे एतत् प्रयोजनं यद् 'अचीकृतत्' इत्येवमादिषु प्रयोगेषु 'कॄत् णिच् चङ् त्' इति स्थितौ ॠकारस्य स्थाने ह्रस्व एव ऋकारादेशो यथा स्यात् 'स्थानेऽन्तरतमः' (अ०१.१.४९) इति परिभाषया प्रमाणकृतान्तर्येण 'अणुदित्. ' (अ०१.१.६८) इति ग्राहकशास्त्रसाहाय्येन दीर्घस्य दीर्घादिशो मा भूदिति । दीर्घस्य दीर्घवचने प्रयोजनं नास्तीति कृत्वा ह्रस्व एव भविष्यति इति चेत्; 'ॠत इद् धातो:' (अ० ७.१.१००) इति इत्त्ववारणरूपप्रयोजनस्य सत्त्वात् । एवञ्च दीर्घ- ॠकारस्य स्थाने प्राप्तं दीर्घादेशविधानं वारयितुमेव तपरकरणमिति सिद्धम् । परं यदि पूर्वणकारेणाणग्रहणं स्यात् तर्हि पूर्वस्मिन्नणिऋकारस्यासमावेशाद् ऋकारस्य सवर्णग्रहणं प्राप्तमेव न भवति, तत् किं सवर्णनिवृत्त्यर्थेन ऋकारस्य तपरकरणेन ? कृतन्तु ज्ञापयति यद् 'अणुदित् सवर्णस्य०' (अ०१.१.६८) इत्यस्मिन् सूत्रे परेण णकारेणाण् गृह्यते । तथा तु सति 'उर्ऋत्' (अ०७.४.७) इत्यत्र ऋकारस्य तपरकरणं सार्थकं भवति, इतरथा हि सवर्णग्राहकतया दीर्घस्थानिनो दीर्घ एवादेशः स्यादिति । एवञ्च 'उर्ऋत्' इत्यत्र तपरकरणरूपलिङ्गेन अणुदित्सूत्रस्थस्य अण्प्रत्याहारस्य विशेषार्थस्य निश्चयो जातः ।</p><p style=\"text-align: justify\"><strong>पूर्वपक्ष:-</strong>'इण्कोः' (अ०८.३.५७) इत्यादिषु येषु सूत्रेषु इण्प्रत्याहारः पठ्यते, तत्र पूर्वेण वा णकारेण परेण वा ग्रहणं कार्यम् ?</p><p style=\"text-align: justify\"><strong>समाधानम्</strong><strong>-</strong>इह तु सर्वत्रापि असंदिग्धं परेणैव णकारेण इण्प्रत्याहारो ग्राह्यः । कथम् ? पूर्वेण हि णकारेण इण्ग्रहणे सति 'इ-उ' इति वर्णद्वयं गृहीतं भवति । आचार्यप्रवृत्तिश्च ज्ञापयति यत्र क्वचिदनयोर्द्वयोरपि वर्णयोः कार्यं भवति, तत्र 'इ-उ' इत्येतयोर्विभक्त्या सह सन्धिं विधाय 'य्वो:' इत्येवं स्वरूपेण निर्दिशति 'अचिश्नुधातुभ्रुवां य्वोरियङुवङौ' (अ०६.४.७७) इति यथा । 'य्वो:' इति निर्देशापेक्षया 'इण:' इति निर्देशे मात्रागौरवमपि नास्ति, अपितु अर्धमात्राया लाघवमेवास्ति । तद् यथा 'इणः' इति ग्रहणे 'इ' इत्यस्य एका मात्रा, 'ण्' इत्यस्यार्धमात्रा, एकमात्राकारस्य अर्धमात्रा च विसर्गस्य, सर्वासां योगस्तिस्रो मात्रा: । 'खो:' इति ग्रहणे च 'य्' इत्यस्यार्धमात्रा, 'व्' इत्यस्याप्यर्धमात्रा द्वे मात्रे ओकारस्य, अर्धमात्रा च विसर्गस्य, सर्वासां च योगः सार्धत्रिमात्रा इति भवति । एवञ्च 'इ-उ' इत्येतयोर्निर्देशे कर्तव्ये य्वोरित्येतदपेक्षया 'इण:' इत्येवंपरे निर्देशे लाघवं भवति । पुनरपि 'इ-उ' इति निर्देश्ये स्थले इण्प्रत्याहारं न पठति, अनेन एतन्निश्चीयते सर्वत्र परेणैव णकारेण इण्प्रत्याहारः साध्यते इति ।</p><p style=\"text-align: justify\">इयं परिभाषा 'लण्' (प्रत्याहारसूत्र - ६ ) इत्यत्र भाष्यकारेण ज्ञापिता । तदुक्तं - \" किं पुनरयं वर्णोत्सत्ताविव णकारः सन्देहहेतुरनुबद्धोऽपि पुनरनुबध्यते । यस्मादनेन अण्ग्रहणेषु इण्ग्रहणेषु च संदेह: किं पूर्वेण णकारेण परेण वेति । एवं तर्हि एतज्ज्ञापयत्याचार्य:- भवत्येषा परिभाषा - 'व्याख्यानतो विशेषप्रतिपत्तिः.....\"। एवञ्चान्यत्रापि यत्र क्वचित् शिष्टवचनेषु संदेहः स्यात् तत्र व्याख्यानेन विशेषमन्विष्य सत्यविषयो निश्चेतव्यः, किन्तु तद्वचनं व्यर्थमेवेति ज्ञात्वा न हातव्यम् । संदिग्धेषु लौकिकव्यवहारेषु चापि विशेषव्याख्यानेनैव निर्णयः क्रियते इति प्रतिदिनमस्माकमनुभव इति<strong>॥ १॥</strong></p>"
  },
  {
    "id": "2_3",
    "s": "कार्यकालं संज्ञापरिभाषम् । _ यथोद्देशं संज्ञापरिभाषम्  ।",
    "d": "<p style=\"text-align: justify\"><strong>प्रस्तावना -</strong>सार्वधातुकार्धधातुकयोः (अ०७.३.८४) इति गुणकार्यस्य कालः । तदत्र 'अलोऽन्त्यस्य', 'इको गुणवृद्धी', 'येन विधिस्तदन्तस्य', 'षष्ठी स्थानेयोगा', 'स्थानेऽन्तरतमः' (अ०१.१.५१; ३ ; ७१ ; ४८; ४९) इति पञ्चानां परिभाषाणामपि विधिसूत्रेण (सार्वधातुकार्ध० - अ०७.३.८४) सह परिभाषाबुद्ध्या एकवाक्यता यथा स्यादिति कार्यकालपक्षः । अथ च 'राज्ञाम्' इत्यत्र 'राजन् + आम्' इत्येतस्यां स्थितौ 'स्वादिष्वसर्वनाम' (अ०१.४.१७) इति पदसंज्ञां बाधित्वा 'यचि भम्' (अ०१.४.१८) इति भसंज्ञा यथा स्यादिति यथोद्देशपक्षोऽप्यस्ति । केवले कार्यकालपक्षे समाश्रीयमाणे हि संज्ञायाः कार्येण सह प्रतिबद्धत्वात् प्रकृते च भसंज्ञककार्यस्य अभावाद् भसंज्ञा न प्रवर्तेत; अथ च 'न लोपः प्रातिपदि ' (अ०८.२.७) इति नलोपरूपपदकार्यस्य विद्यमानत्वात् सामान्यविहिता पदसंज्ञा एव स्यात्, ततश्चानिष्टो नलोपः प्रसज्येत । तदेतत् सर्वमक्षिलक्ष्यीकृत्य अत्र शास्त्रे मतद्वयमपि स्वीकृतम् । यथालक्ष्ये ह्युभयोरप्याश्रयणं क्रियते इति भावः । तच्वेदं मतद्वयस्य प्रतिपादकं ज्ञापकसिद्धं परिभाषाद्वयम् -</p><p style=\"text-align: justify\"><strong>२. कार्यकालं संज्ञापरिभाषम् ॥</strong></p><p style=\"text-align: justify\"><strong>३. यथोद्देशं संज्ञापरिभाषम् ॥</strong>(म० भा० १.१.११)</p><p style=\"text-align: justify\">कार्यस्य कालः कार्यकालः, कार्यकालः कालोऽस्य तत् कार्यकालम् - ‘षष्ठीतत्पुरुषगर्भ-उत्तरपदलोपिबहुव्रीहिः'। कार्येण काल्यते स्वसन्निधिं प्राप्यत इति वा कार्यकालः । संज्ञा च परिभाषा च तत् संज्ञापरिभाषम् - समाहारद्वन्द्वे 'ह्रस्वो नपुंसके' (अ०१.२.४७) इति नपुंसकह्रस्वत्वम् । उद्देशम् = उपदेशदेशम् = प्रथमोच्चारणकालमनतिक्रम्य यथोद्देशम् - अव्ययीभावः । इह व्याकरणे संज्ञानां परिभाषाणाञ्च स एव कालोऽस्ति यः कार्यस्य कालः, कार्यवेलायां ता उपस्थिता भवन्ति । तदेव तासां स्थानं भवतीति यावत् । यथा कश्चिद् दीप एकस्मिन् स्थाने स्थापितः सन् सर्वं गृहं स्वप्रकाशेन प्रकाशयति तथा परिभाषा अपि एकस्मिन् देशे स्थिताः सत्यः शास्त्रस्य तत्-तद्-विषयं प्रकाशयन्ति । यथोद्देशपक्षेण चैतत् प्रयोजनमस्ति - यस्मिन् स्थाने यस्याः संज्ञायाः परिभाषाया वोच्चारणं कृतम्, तदेव तस्याः स्थानमवगन्तव्यम् ।</p><p style=\"text-align: justify\">अद्यतनीनेन नापितदृष्टान्तेनायं विषयोऽवगन्तुं शक्यते । द्विविधा हि खलु नापिता भवन्ति, एके स्वस्मिन् स्थाने एव तिष्ठन्ति । यैरपि मुण्डनं कारयितव्यं भवति, ते तत्रैवागत्य नापितसेवां गृह्णन्ति । अयमस्ति यथोद्देशपक्षः । अपरे पुनर्नापिताः गृहं गृहं प्रति गत्वा स्वयं कार्यं कुर्वन्ति । अयमेवास्ति कार्यकालपक्षः ।</p><p style=\"text-align: justify\">एतयोर्द्वयोरपि पक्षयोरयं भेदोऽस्ति यत् कार्यकालपक्षे संज्ञा वा परिभाषा वा न कस्यापि दृष्टौ असिद्धा भवन्ति । यथोद्देशपक्षे तु परिभाषास्त्रपादिके नाम असिद्धप्रकरणे नोपस्थिता भवन्ति ।</p><p style=\"text-align: justify\">कथं पुनर्ज्ञायते कार्यकालमस्तीति । यदयं 'न मु ने' (अ०८.२.३) इत्याह पाणिनिः । कथं कृत्वा ज्ञापकम् ? 'अमुना' इत्यत्र 'सुपि च' (अ०७.३.१०२) इत्येतस्य दृष्ट्या 'पूर्वत्रासिद्धम्' (अ०८.२.१) इत्यनेन मुभावे (अदसोऽसेददु दो म:- अ०८.२.८०) असिद्धत्वे प्राप्ते 'न मु ने' इति सिद्धत्वमुच्यते । ज्ञापकसूत्रे 'ने' इति वचनसामर्थ्याद् (विषयसप्तमीत्वाद्वा) एव मुभावो नाभावसूत्रं (आङो नाऽस्त्रियाम् - अ० ७.३.११९) प्रति सिद्ध:, घिसज्ञां (शेषो घ्यसखि - अ०१.४.७) प्रति तु असिद्ध एव । अतः तत्सञ्ज्ञां प्रति मुभाव एव नास्ति । कुतो घिसञ्ज्ञा ? तदभावे कथं पुनः नाभावः। नाभावाभावे तस्मिन् परतः मुत्वस्य सिद्धत्वकथनं निरर्थकमेव । तन्त्र, अनेन ज्ञापयत्याचार्यो यत् 'कार्यकालं सञ्ज्ञापरिभाषम्' इति । यत्र कार्य तत्र सञ्ज्ञापरिभाषमुपतिष्ठते । अर्थात् 'शेषो घ्यसखि ' इति घिसञ्ज्ञा 'अदसोसेऽर्दादु दो मः' इत्येतस्मात् परा भवति । ततः सूत्रेण सह एकवाक्यतोपपद्यते । तस्मात् सिद्धायां सत्यां घिसंज्ञायां मुत्वमपि सिद्धं भवति । तस्मिन् सिद्धे सूत्रं सार्थकमेव ।</p><p style=\"text-align: justify\">अन्यत्र चैवं ज्ञाप्यते -‘अणोऽप्रगृह्यस्यानुनासिकः' (अ०८.४.५६) इत्यत्रानुनासिकविधानेऽणः प्रगृह्यसचैव नार्हति स्थातुम्, 'पूर्वत्रासिद्धम्' इत्यसिद्धत्वकथनात्। पुनरप्रगृह्यस्येति प्रतिषेधः किमर्थम् ? पश्यति त्वाचार्यो यत् - संज्ञासूत्रं (अदसो मात् - अ०१.१.१२) कार्यकाल उपतिष्ठत इति । एवं स्थालीपुलाकन्यायेन परिभाषासूत्रविषयेऽपि कार्यकालमस्तीति ज्ञेयम् ।</p><p style=\"text-align: justify\">किमेतस्या ज्ञापने प्रयोजनम् ? 'अदसोऽसेर्दा', 'एत ईद् बहुवचने' (अ० ८.२.८०; ८१ ) इत्येताभ्यां परा प्रगृह्यसंज्ञोपतिष्ठते। तेन 'अमू अत्र, अमी अत्र' इत्यत्र प्रगृह्यसंज्ञां प्रति ईत्त्वोत्त्वयोः सिद्धत्वम् ।</p><p style=\"text-align: justify\">पुनर्यथोद्देशमस्तीति कथं ज्ञायते ? 'षपूर्वहन्धृतराज्ञामणि' (अ०६.४.१३५) इत्यत्र 'राज्ञाम्' इति यद् निर्दिशति तेन ज्ञायते । कथम् ? 'राजन् + आम्' इत्यत्र पदसञ्ज्ञा भसञ्ज्ञा च प्राप्यते । 'विप्रतिषेधे परं</p><p style=\"text-align: justify\">कार्यम्' (अ०१.४.२) इति परिभाषामनुसृत्य परत्वाद् भसञ्ज्ञां विधाय, तन्निमित्तकमल्लोपं कृत्वा राज्ञामिति निर्दिशति आचार्यः । तच्च पौर्वापर्यं तदैव भवितुमर्हति यदा यथापाठम् अर्थात् संज्ञा-परिभाषयोः सूत्रयोरुच्चारणदेशोऽनुक्रियते । अतः स्पष्टं यथोद्देशमस्तीति<strong>॥२,३ ॥</strong></p>"
  },
  {
    "id": "4",
    "s": "अनेकान्ता अनुबन्धाः ।",
    "d": "<p style=\"text-align: justify\"><strong>प्रस्तावना -</strong>'दाधाघ्वदाप्' (अ०१.१.१९) इत्यस्मिन् सूत्रे 'अदाप्' इति वचनेन 'दाप् लवने' (अदा० ५२) धातोरेव निषेधः प्राप्नोति न तु 'दैप् शोधने' (भ्वादि० ६५८) इत्येतस्यापि । एवञ्च 'दैप् शोधने' धातोर्घुसंज्ञा स्यादेव ; ततश्च 'अवदातं मुखम्' इत्यत्र 'अच उपसर्गात्तः' (अ०७.४.४७) इत्यजन्ताद् उपसर्गाद् उत्तरस्य घुसंज्ञकस्य धातोः विधीयमानस्तकारादेश: प्रसज्येत, तथा च 'अवत्तं मुखम्' इत्यनिष्टं रूपं स्यात् । एतस्मात् कारणाद् दैप्धातोः घुसंज्ञा नेष्यते । एवंविधानि प्रयोजनानि सम्मुखीकृत्यैव उच्यते एषा ज्ञापकसिद्धा परिभाषा -</p><p style=\"text-align: justify\"><strong>४. अनेकान्ता अनुबन्धाः ॥</strong>(म० भा०१.१.२०)</p><p style=\"text-align: justify\">प्-ञ्-ङ्-क्-इत्येवमादयोऽनुबन्धाः ' यैर्धात्वादिभिः सह सम्बद्धाः संयुक्ता वा भवन्ति, न ते तेषाम् एकान्ताः = अवयवा मन्यन्ते, अपितु तेऽनुबन्धास्तेभ्यो धात्वादिभ्यः पृथगेव भवन्ति । अनेन हि ‘दैप्’ इत्येतं धातुम् एजन्तं मत्वा आकारादेशं विधाय २ दाप्ररूपत्वाद् 'अदाप्' इति निषेधेन घुसंज्ञा प्रतिषिद्धा भवति । एवञ्च ‘अवदातम् मुखम्' इत्यत्र न कश्चिद् दोषो जायते ।</p><p style=\"text-align: justify\">'उदीचां माङो व्यतीहारे' (अ०३.४.१९) इत्यत्र आचार्यो यत् कृतात्त्वं 'मेङ् प्रणिदाने' (भ्वा० ६८८) इति धातुं मारूपेण पठति तेन ज्ञाप्यते यद् 'अनेकान्ता अनुबन्धा' इति । एकान्तपक्षे हि अकृते ङकारानुबन्धलोपे एकारान्तत्वाभावाद् आत्त्वमेव न प्रसज्येत<strong>॥४॥</strong></p>"
  },
  {
    "id": "5",
    "s": "एकान्ता अनुबन्धाः ।",
    "d": "<p style=\"text-align: justify\"><strong>प्रस्तावना -</strong>यदीमेऽनुबन्धाः येन सह पठिताः सन्ति न तस्याऽवयवा भवन्ति चेत् शास्त्रे कित्-शित्-ङित् इत्येवमादयो निर्देशा नोपपद्येरन् । कथम् ? क् इद् यस्य स किद् भवति, यदि च स तस्यावयव एव न स्यात् तर्हि किदित्यादिर्निर्देशः कथं संभाव्येत ? एतदर्थमेषा ज्ञापकसिद्धा परिभाषा -</p><p style=\"text-align: justify\"><strong>५.</strong><strong>एकान्ता अनुबन्धाः ॥</strong>(म० भा०१.३.९)</p><p style=\"text-align: justify\">अनुबन्धा येन सह पठिता भवन्ति तस्य हि तेऽवयवा अपि स्वीक्रियन्ते । एवञ्च कृत्वा कित् शित्प्रभृतयो निर्देशा उपपद्यन्ते एव ।</p><p style=\"text-align: justify\">अनेकान्तपक्षे तु कित्- शित्-इत्येवमादौ बहुव्रीहिसमासस्य आश्रयणात् तस्य चान्यपदार्थप्रधानत्वात् तल्लभ्यप्रत्ययेन (क्त, शप्, इत्यादिप्रत्ययेन) सह ककाराद्यनुबन्धस्य मुख्यः सम्बन्धो न स्याद् । एकान्तपक्षे तु तस्मिन् सम्बन्धे न काचिद् बाधेति ।</p><p style=\"text-align: justify\">'काश्यादिभ्यष्ठञ्ञिठौ' (अ०४.२.११५) इत्यत्र 'ठञ्ञिठौ' इति प्रत्ययद्वयमध्ये 'ञ्' इति अनुबन्धद्वयपठनेन ज्ञाप्यत एतद् – 'एकान्ता अनुबन्धा' इति । अनेकान्तत्वे हि देहलीदीपकन्यायेन यथा एक एव देहलीस्थो दीपक कस्यचिदेकस्यैव प्रकोष्ठस्य अनवयवत्वाद् उभावपि प्रकोष्ठौ प्रकाशयति तथैव ह्येक एव मध्यपठितो ञकार उभयत्रापि उपकारी स्यादेव । तदेवं द्वितीयं ञकारं पठन्नाचार्य इमां परिभाषां ज्ञापयति<strong>॥५॥</strong></p>"
  }
]
