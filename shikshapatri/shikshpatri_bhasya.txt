{
  "1": "<p>વંટોળિયો જેમ આંકડાના તૂલને ઉડાડી દે છે તેમ જેણે પોતાના પ્રતાપથી દારૂ પીવો અને માંસ ભક્ષણ કરવા રૂપ ઉપધર્મ - પાખંડ ધર્મને આ ભૂમિ ઉપરથી ચો તરફ ઉડાડી મૂક્યો હતો. તેની સાથે જ ભાગવત ધર્મનું સર્વત્ર પોષણ કર્યું હતું. જેણે લોકોના અંતઃકરણ અને પ્રાણોનો ભગવાનની મૂર્તિમાં સ૨લતાથી નિરોધ (સમાધિ દ્વારા) કરાવીને પોતાનું  મહાન્ ઐશ્વર્ય સહુને દર્શાવ્યું હતું, અને જે મને અપાર આનંદ આપનારા છે, પરમ ઐશ્વર્ય સંપન્ન છે, આવા શ્રીસહજાનંદ સ્વામી સર્વત્ર વિજયી રહ્યા છે. ।।૧।।</p><p>જેને ધર્મપ્રિય છે, જે ધર્મથી પ્રકટ્યા છે, ધર્મમાં રહ્યા છે, ધર્મનું પોષણ કરે છે, ધર્મના વેરી અધર્મ અને અધર્મીઓ, તે રૂપ અંધારાનો નાશ કરવામાં સૂર્યના જેવા પ્રતાપી છે, આવા શ્રીકૃષ્ણ સ્વરૂપ શ્રીહરિને હું (શતાનંદ મુનિ) પ્રણામ કરું છું ।।૨।।</p><p>ધર્મની સાથે ભક્તિને આશરીને શ્રીહરિના રાજીપાથી “શિક્ષાપત્રી”ના પ્રતિપાદ્ય અર્થને સ્પષ્ટ બતાવનારી “અર્થદીપિકા ” નામે ટીકા, હું શતાનંદ મુનિ લખું છું, તેમાં સચ્છાત્રો અને સત્પુરુષોના વચન પ્રમાણરૂપમાં દર્શાવીશ. ।।૩।।</p><p>શ્રીસ્વામિનારાયણ ભગવાન શિક્ષાપત્રી દ્વારા પોતાના આશ્રિત ભક્તજનોને સદ્ધર્મ શીખવી રહ્યા છે. તેઓ લખવા શરૂ કરેલા શિક્ષાપત્રી ગ્રંથમાં કોઇ વિઘ્ન નડે નહિ, એટલા માટે શિષ્યપરંપરાથી ચાલ્યું આવતું ઇષ્ટદેવના સ્મરણરૂપ મંગળાચરણ પહેલા શ્લોકમાં કરે છે.</p><p>“જેના ડાબે પડખે રાધિકાજી રહ્યા છે,” આ વાક્યમાં રાધા શબ્દ છે. “રાધા” એટલે ભક્તોના કાર્યને જે સફળ કરી દે” અથવા ભક્તજન જેના દ્વારા પોતાના કામોમાં સંપૂર્ણ સફળતા મેળવે તે “રાધા”, આવો અર્થ રાધા શબ્દનો છે. રાધા અર્થાત્ વૃષભાનુ ગોપની પુત્રી.</p><p>રાધા શબ્દનું વિવેચન બ્રહ્મવૈવર્ત પુરાણના શ્રીકૃષ્ણજન્મખંડમાં કર્યું છે જેમકે “કોઇ માણસ ‘રાધા’ આવો શબ્દ સાંભળે, સંભારે અથવા બોલે, તો તે રાધા શબ્દમાં ચાર અક્ષર છે ર્ + આ, ધ્ + આ, તેમાં પહેલો રેફ ‘૨’ છે તે તેના અનેક જન્મના પાપને નષ્ટ કરે છે અને સારા નરસા કર્મફળ ભોગને અટકાવે છે. બીજો અક્ષર ‘આ' છે, તે તેના ગર્ભવાસ, મૃત્યુ અને રોગોનો નાશ કરે છે. ત્રીજો અક્ષર ‘ધ્’ છે તે તેના આયુષના નુકસાનને રોકે છે અને ચોથો અક્ષર ‘આ’ છે, તે તેના સંસારના બંધનને કાપે છે, આમાં કોઇ સંશય નથી.” આ પ્રમાણે રાધા શબ્દ બધા જ અનિષ્ટોને દૂર કરે છે અને ઇષ્ટફળને આપે છે જેમ કે - “રાધા શબ્દને કોઇ મનુષ્ય શ્રદ્ધાથી સાંભળે, બોલે કે સંભારે, તેનો પ્રયત્ન કરે તો તે “રાધા” શબ્દમાં રહેલો પ્રથમ અક્ષર ‘ર્’ ભગવાનના સ્વરૂપમાં અવિચળ ભક્તિને આપે છે, ભગવાનના ચરણ કમળમાં દાસપણાની ભાવનાને આપે છે, સહુ ચાહે તેવા નિત્ય આનંદને આપે છે. બધી જ સિદ્ધિઓને આપે છે અને સાક્ષાત્ “પરમેશ્વરને પણ મેળવી આપે છે. તૃતીય અક્ષર ‘ધ્' પરમાત્મા સાથે નિવાસ કરાવે છે, તેમના જેવો જ સમય આપે છે, સમાન ગુણયોગ અને સમાનરૂપ આપે છે, તત્ત્વોનું સ્વરૂપ ઓળખાવે છે તથા ભગવત્સ્વરૂપનું સુખ આપે છે. ‘ર્’ અને ‘ધ્'ના પછીનો દ્વિતીય અને ચતુર્થ અક્ષર ‘આ’ ભગવાનના જેવી પુષ્કળ તેજસ્વિતાને અને દાન શક્તિને આપે છે, યોગશક્તિ, યોગમાં બુદ્ધિ અને નિરંતર ભગવાનનું સ્મરણ કરાવે છે. (રાધા આવા શબ્દને કોઇ સાંભળે, બોલે કે સંભારવા પ્રયત્ન કરે તો) તે રાધા શબ્દ અનેક પ્રકારના મોહનો અને તેથી થયેલા પાપોનો નાશ કરે છે. “રાધા” આવા શબ્દના ડરથી તો રોગ, શોક, મૃત્યુ અને યમરાજ પણ કંપે છે, આમાં કોઇ સંદેહ નથી.”</p><p>“ ડાબા પડખાને વિષે રાધિકાજી રહ્યા છે” આ વાક્યથી રાધિકાજીનો સેવારૂપ ધર્મ બતાવ્યો છે, અને તેથી જ શણગાર કે પૂજામાં ઉપયોગી ફૂલહાર અને ચંદન આદિ પૂજાપાત્ર તેમના હાથમાં હોય તેવું સ્પષ્ટ જણાય છે.</p><p>જેના વક્ષ:સ્થળને વિષે લક્ષ્મીજી રહ્યા છે. લક્ષ્મીજીને માટે અહીં ‘શ્રી’ શબ્દ મૂક્યો છે, ‘શ્રી’ અર્થાત્ જે સેવા કરવા માટે ભગવાનને આશરીને રહે. તે શ્રી - લક્ષ્મીજી સોનેરી રેખાના રૂપમાં ભગવાનના વક્ષ:સ્થળ (છાતી) માં રહ્યા છે. બહાર પ્રત્યક્ષ લોકો ન દેખી શકે તે રીતે રાધિકાજીની જેમ જ સેવામાં તત્પર રહ્યા જ છે. તે શ્રી (લઘુ ) ભાગવતામૃતમાં કહ્યું છે કે</p><p>‘લક્ષ્મીજી શ્રીકૃષ્ણના સૌંદર્યને જોઇને તેમાં લોભાઇ ગયા. પછી તપ કરવા લાગ્યા, તેને દેખીને શ્રીકૃષ્ણે કહ્યું, “શા માટે તપ કરો છો ?” લક્ષ્મીજીએ કહ્યું, ગોપીરૂપે થઇને આપની સાથે ગોકુળ (ગોષ્ઠ) માં વિહાર કરવા (૨હેવા) ચાહું છું. કૃષ્ણ કહે, તે તો અશક્ય છે, ત્યારે ફરીને લક્ષ્મીજીએ કહ્યું, આપની છાતીમાં સોનેરી રેખાની જેમ હું રહેવા ચાહું છું. ત્યારે કૃષ્ણ કહે, ભલે, રહો. પછીથી લક્ષ્મીજી શ્રીકૃષ્ણ ભગવાનના વક્ષ:સ્થળ (છાતી)માં નિવાસ કરીને રહ્યા.”</p><p>તે રીતે જ ભાગવતમાં પણ કહ્યું છે કે “જગપિતા ભગવાને જગતની માતા અને સમસ્ત સંપત્તિઓની અધિષ્ઠાત્રી દેવી લક્ષ્મીજીને પોતાના વક્ષ:સ્થળમાં જ નિવાસ કરાવ્યો.”</p><p>“વૃંદાવનને વિષે વિહારના કરનારા છે” અર્થાત્ વ્રજભૂમિમાં વૃંદાવન નામે એક બાગ છે તેમાં ભક્તરૂપ ગોવાળો અને ગોપીઓની સાથે ક્રીડા કરનારા.</p><p>અહીં એક શંકા કરી શકાય છે કે “ઇષ્ટદેવના રૂપમાં કહેવાતા વૃંદાવન વિહારી શ્રીકૃષ્ણભગવાન માનવરૂપે પ્રકટ્યા ત્યારે ભગવતી રાધિકાજી તેમની સાથે હતા પણ વૃંદાવનમાં લક્ષ્મીજી તેમની સાથે હતા એવું તો ક્યાંય પ્રસિદ્ધ નથી. વિષ્ણુપુરાણમાં તો આવું કહ્યું છે કે “લક્ષ્મીજી રામાવતારમાં સીતારૂપે હતા અને કૃષ્ણાવતારમાં રુક્મિણીરૂપે હતા” માટે લક્ષ્મીજી તો દ્વારકામાં હતા પણ વૃંદાવનમાં નહિ. આવી હકીકત જાહેર છે.</p><p>આ શંકા ખરી છે. મનુષ્યરૂપે પ્રકટેલા લક્ષ્મીજી રુક્મિણી થયા અને દ્વારકામાં શ્રીકૃષ્ણ સાથે રહ્યા, આ બાબત સાચી જ છે. પરંતુ લોકો ન દેખી શકે તેવા અદશ્યરૂપે ભગવતી લક્ષ્મીજી વૃંદાવનમાં પણ ભગવાન શ્રીકૃષ્ણ સાથે હતા જ. કારણ કે તેઓ ભગવાનની સાથે અખંડ નિરંતર રહે છે. તે અંગે શ્રીમદ્ ભાગવત કહે છે કે “શ્રીકૃષ્ણ જન્મ પછી નંદજીના વ્રજમાં બધી જ સમૃદ્ધિ રહેવા લાગી. શ્રીકૃષ્ણનો નિવાસ અને પોતાના સ્વાભાવિક ગુણોને લીધે વ્રજ લક્ષ્મીજીનું ક્રીડાસ્થળ બની ગયું.” “તમારા જન્મને લીધે વ્રજનો મહિમા વૈકુંઠ આદિ લોકો કરતા પણ વધી ગયો છે. અને લક્ષ્મીજી પણ આ વ્રજમાં અખંડ રહે છે.” “શરણાગતોને અભયદાન કરનારી તમારી ભુજાઓને અને લક્ષ્મીજીના ક્રીડાસ્થળ જેવા તમારા વક્ષ:સ્થળને દેખીને અમે બધી તમારી દાસી થઇ ગઇ છીએ.” “હૈ સૌમ્ય ! પ્રિય ભ્રમર ! તું અમને કૃષ્ણ પાસે શા સારું લઇ જા છો ? તેની પાસે જઇને પાછા આવવું ઘણું કઠિન છે, કારણ કે કૃષ્ણના વક્ષ:સ્થળ ઉપર તો તેની પ્યારી પત્ની લક્ષ્મીજી સદાય રહે જ છે ને ? “સ્વયં લક્ષ્મીજી અન્ય દેવોનો ત્યાગ કરીને તથા પોતાની ચંચળતા કે ગર્વ આદિ દોષોને પણ છોડીને કેવળ એક વાર તેમના ચરણકમળનો સ્પર્શ કરવા ખાતર તેમની સેવા કરી રહ્યા છે. તે પ્રભુ કોઇની પાસે ભોજનની માગણી કરે, તે તો લોકોને મોહ પમાડવા માટે છે.” “સુકુમારી લક્ષ્મી આ કૃષ્ણના ચરણ કમળોની સેવા શાથી કરતા હશે ? ચોક્કસ તે શ્રીકૃષ્ણની મીઠી મીઠી વાતોમાં મુગ્ધ થઇ ગયા હશે અર્થાત્ મીઠી વાતોથી તેનું ચિત્ત ચોરી લીધું હશે.”</p><p>“શ્રીકૃષ્ણ ભગવાનનું ધ્યાન કરું છું” અહીં કૃષ્ણ શબ્દ પહેલા ‘શ્રી’ લખેલ છે તે એક શિષ્ટાચાર છે કે સુપ્રતિષ્ઠિત વ્યક્તિના નામ આગળ ‘શ્રી’ અક્ષર (શબ્દ) મૂકવો. અથવા શ્રીકૃષ્ણ એટલે સર્વાધિક શોભા સંપન્ન કૃષ્ણ. સ્વયં સદા આનંદરૂપ, સુખરૂપ છે માટે પોતાના આશ્રિતોના સમગ્ર દ:ખોને મૂળમાંથી ઉખાડી નાખે છે, માટે તે કૃષ્ણ કહેવાય છે. કૃષ્ણ અર્થાત્ મનુષ્યરૂપે રહેલા પરબ્રહ્મ. મહાભારત શાંતિ પર્વાંતર્ગત મોક્ષધર્મમાં ગુરુશિષ્યના સંવાદ પ્રસંગે “તે આ વૃષ્ણિકુળ (યદુકુળ)માં પ્રકટેલા કૃષ્ણ બ્રહ્મ છે” આમ કૃષ્ણને બ્રહ્મ કહ્યા છે આવો અર્થ ચાતુર્ધર પંડિત નીલકંઠે કર્યો છે.</p><p>શ્રીમદ્ ભાગવતમાં પણ કહ્યું છે કે “પ્રભો ! વેદો આપના જે સ્વરૂપને અવ્યક્ત તથા સર્વનું કારણ કહે છે, જે બ્રહ્મ, જ્યોતિઃસ્વરૂપ, માયાના ગુણોથી રહિત અને નિર્વિકાર છે, જેને માયિક વિશેષણોથી રહિત, કર્મવશ ક્રિયાથી રહિત વિશુદ્ધ સત્તારૂપમાં કહેવાય છે, તે બુદ્ધિ આદિના પ્રકાશક વિષ્ણુ આપ સ્વયં છો.”</p><p>“યુધિષ્ઠિર ! આ માનવ લોકમાં તમે મહાન્ ભાગ્યશાળી છો કારણ કે તમારે ઘરે સાક્ષાત્ પરબ્રહ્મ પરમાત્મા મનુષ્યરૂપે ગુપ્તપણે રહ્યા છે. અને તેથી જ સંસારને પવિત્ર કરવાવાળા ઋષિ મુનિઓ તેમના દર્શન કરવા વારંવાર તમારી પાસે આવે છે.”</p><p>“ભગવાન્ શ્રીકૃષ્ણ જ પરબ્રહ્મ છે, એમ સાંભળીને યુધિષ્ઠિરને અત્યંત આશ્ચર્ય થયું.”</p><p>“અહો, નંદ આદિ વ્રજવાસી ગોવાળોના ધન્ય ભાગ્ય છે. કારણ કે પરમાનંદ સ્વરૂપ સનાતન પરિપૂર્ણ બ્રહ્મ, તેઓના સુહૃદ્, પરમમિત્ર સગા છે.</p><p>“'કૃષ્, ભૂ, સત્તા, સત્યતા, પરમેશ્વરના સત્યત્વ ગુણને કહે છે અને ‘ણ’ આનંદને કહે છે, તે બન્ને ભાવોની એકતા એટલે (સદાનંદ સ્વરૂપ, સત્ય સ્વરૂપ અને આનંદ સ્વરૂપ) કૃષ્ણ. તે કૃષ્ણ પરબ્રહ્મ છે.”</p><p>શ્રીકૃષ્ણ તો સ્વયં ભગવાન્ છે, અવતારી છે.”</p><p>આ કારણથી જ વૃંદાવનવિહારી નટવરમૂર્તિ ભગવાનની પ્રાર્થનામાં ગોપીઓએ ‘શ્રીકરગ્રહમ્' “બધાની અભિલાષાઓને પૂર્ણ કરનારો જમણો કરકમળ, કે જેનાથી તમે લક્ષ્મીજીનો હાથ પકડ્યો છે, તે અમારા મસ્તક ઉપર મૂકો.” એમ જમણા હાથનું વિશેષણ આપ્યું છે.</p><p>તેમજ ગોપીઓએ ભાગવતના ભ્રમર ગીતમાં શ્રીકૃષ્ણને નિર્દય કહીને જયારે ઠપકાના શબ્દ કહ્યા છે ત્યારે પણ તેમને સર્વ અવતારને ધરનારા અવતારી કહ્યા છે. “હે ભ્રમર ! જ્યારે કૃષ્ણ રામરૂપે થયા હતા ત્યારે તેણે શિકારીની જેમ સંતાઇને વાનરરાજ વાલિને નિર્દયતાથી માર્યો હતો. બિચારી શૂર્પણખા કામવશ થઇને તેની પાસે આવી હતી પણ તેણે પોતાની સ્ત્રીને વશ થઇને તેના નાક કાન કપાવીને વિરૂપ કરી હતી. બલિરાજાએ વામનરૂપ (કૃષ્ણ)ની પૂજા કરી, મન ચાહ્યું તેને દાન આપ્યું, છતાં તેણે તેને બાંધ્યો અને કાગડો જેમ બિળદાન ખાઇને બિળદાન આપનારાને જ હેરાન કરે છે તેમ હેરાન કર્યો હતો. કોઇ પણ કાળી વ્યક્તિની સાથે મિત્રતાથી કોઇ પ્રયોજન સિદ્ધ થતું નથી. છતાં અમે તે કૃષ્ણની ચર્ચા છોડી શકતા નથી.”</p><p>ગીતગોવિંદમાં પંડિત જયદેવે પણ અવતારી કૃષ્ણ છે તેમ કહ્યું છે જેમ કે, “જેણે ૧ - મત્સ્યરૂપે બ્રહ્માને વેદ લાવી આપ્યા, ૨ – કૂર્મરૂપે પોતાની પીઠ ઉપર મંદરાચળને ધારણ કરીને ત્રિલોકીને સુખી કરવા સમુદ્રમંથનમાં મદદ કરી, ૩ - વારાહરૂપે ભૂમંડળને પોતાના દાંત ઉપર ઉઠાવીને હિરણ્યાક્ષનો વિનાશ કર્યો, ૪ - નૃસિંહરૂપે આદિ દૈત્ય હિરણ્યકશિપુને ચીરી નાખ્યો, ૫ - વામનરૂપે બલિને છેતરીને ઇન્દ્રને ત્રિલોકીનું રાજ્ય આપ્યું, ૬ - પરશુરામરૂપે ૨૧ વાર ભૂમિ ઉપર ફરીને ક્ષત્રિયોનો વિનાશ કર્યો, ૭ - રામરૂપે રાવણને માર્યો, ૮ - હલધર બળરામરૂપે અસુરાંશ રાજાઓનો નાશ કર્યો ૯ - બુદ્ધરૂપે ચાર  સ્વર્ણિમ સત્યનો અનુભવ કરીને કરુણાપૂર્ણ ઉપદેશ આપ્યો અને છેલ્લે ૧૦ - કલ્કિરૂપે મ્લેચ્છપ્રાય, અસુરાંશોનો વિનાશ કરીને જનસાધારણને પોતાના અંગોના સ્પર્શવાળા પવનથી પવિત્ર કરશે, આમ દસ અવતારોને ધારણ કરનારા શ્રીકૃષ્ણને હું નમસ્કાર કરું છું.”</p><p>“મારા હૃદયને વિષે” ઇષ્ટદેવનું ધ્યાન હૃદયમાં થાય છે, હૃદયમાં રહેલા આત્મામાં પણ અન્તર્યામિપણે જે વિરાજે છે તે બાબતમાં શ્રુતિ કહે છે કે – “જે શરીરરૂપ પુરમાં સૂક્ષ્મ હૃદય કમળ રહ્યું છે, તેમાં સૂક્ષ્મ, અંતરાકાશ અવકાશ છે, તેમાં રહેલા આત્માના જે અંતર્યામી છે તે જ ખોળવા લાયક અને સમજણદ્વારા ઇચ્છવા લાયક છે.”</p><p>“અયં - આ આત્મા હૃદિ - હૃદયમાં રહ્યો છે માટે તે અંગને હૃદય કહેવાય છે.</p><p>“હૃદયાકાશમાં જે કમળ છે” આમ કહીને યોગશાસ્ત્રમાં પણ ધ્યેય ઇષ્ટદેવને ધા૨વાનું સ્થાન હૃદય કહ્યું છે.</p><p>શ્રીમદ્ ભાગવતમાં પણ હૃદયમાં ધ્યાન કરવા અંગે કહ્યું છે. જેમ કે- “યોગીઓ યોગના દ્વારા કર્મવાસના અને કર્મફળને ભસ્મ કરીને યોગથી શુદ્ધ થયેલા હૃદયમાં જે યોગેશ્વર ભગવાનનો સાક્ષાત્કાર કરે છે તે પ્રભુને હું નમસ્કાર કરું છું.”</p><p>“જીવનમુક્ત પુરુષો પોતાના હૃદયમાં આપનું નિરંતર ચિંતન કરે છે.”</p><p>“ધ્યાન કરું છું” મનથી ધ્યાન કરું છું. જેના ડાબા પડખામાં સર્વ સિદ્ધિમયી રાધિકાજી રહ્યા હોય અને જેના વક્ષ:સ્થળમાં લક્ષ્મીજી રહ્યા હોય, તેનું સ્મરણ કરનારાને કઇ સિદ્ધિ કે કઇ લક્ષ્મી દુર્લભ રહે. તેથી આ રાધિકાજી અને લક્ષ્મીજી સાથેના શ્રીકૃષ્ણ ભગવાનને જ સર્વ પુરુષાર્થની સિદ્ધિ માટે સેવવા જોઇએ એવું તાત્પર્ય જણાય છે.</p><p>આ મંગળાચરણ વિઘ્ન નિવારવા નથી કર્યું કારણ કે એમના સંકલ્પમાં કોઇ વિઘ્ન હોઇ શકે જ નહિ કે જેને ટાળવા માટે મંગળાચરણ કરવું પડે. શ્રીસ્વામિનારાયણ પ્રભુ તો સ્વયં ભગવાન છે.</p><p>“જેની વાણી મંગળ રૂપ છે, જેનું બધું હાસ્ય મંગળરૂપ છે, તેમજ નેત્રો મંગળ આપનારા છે. જેના હાથના લટકા મંગળમય છે. ચરણોની ગતિ મંગળકારી છે. જેનું સાંગોપાંગ બધું જ સ્વરૂપ મંગળમય છે તે મહાપ્રભુ શ્રી સ્વામિનારાયણ ભગવાને એક મનુષ્યલીલાના રૂપમાં અહીં શિક્ષાપત્રીના પ્રારંભમાં મંગલાચરણ કર્યું છે.'</p><p>માટે આ મંગલાચરણ લોકોને બોધ આપવા માટેનું જ છે, તેથી “મંગલાચરણ કરવું તે યોગ્ય નથી” આવી શંકા ટળી ગઇ.</p><p>આ શિક્ષાપત્રી ગ્રંથમાં લગભગ અનુષ્ટુપ છંદ છે, “જેના ચારેય પાદમાં પાંચમો અક્ષરલઘુ હોય, બીજા અને ચોથા પાદનો સાતમો અક્ષર પણ લઘુ હોય તથા ચારેય પાદમાં છઠ્ઠો અક્ષર ગુરુ હોય તો તે ‘અનુષ્ટુપ’ છંદ ગણાય. કોઇ કોઇ શ્લોકમાં વૃત્તરત્નાકર પ્રમાણે પથ્યાવક્ત્રાદિ ભેદ પણ ઝીણી નજરથી જાણી શકાય છે. ।।૧।।"
}
