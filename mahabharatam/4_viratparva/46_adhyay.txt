<s-lg><s-l> भीष्म उवाच ।</s-l><s-l>साधु पश्यति वै द्रोणः कृपः साध्वनुपश्यति ।</s-l><s-l>कर्णस्तु क्षत्रधर्मेण यथावद्योद्धुमिच्छति ॥ १ ॥</s-l></s-lg><s-lg><s-l>आचार्यो नाभिषक्तव्यः पुरुषेण विजानता ।</s-l><s-l>देशकालौ तु संप्रेक्ष्य योद्धव्यमिति मे मतिः ॥ २ ॥</s-l></s-lg><s-lg><s-l>यस्य सूर्यसमाः पञ्च सपत्नाः स्युः प्रहारिणः ।</s-l><s-l>कथमभ्युदये तेषां न प्रमुह्येत पण्डितः ॥ ३ ॥</s-l></s-lg><s-lg><s-l>स्वार्थे सर्वे विमुह्यन्ति येऽपि धर्मविदो जनाः ।</s-l><s-l>तस्माद्राजन्ब्रवीम्येष वाक्यं ते यदि रोचते ॥ ४ ॥</s-l></s-lg><s-lg><s-l>कर्णो यदभ्यवोचन्नस्तेजःसंजननाय तत् ।</s-l><s-l>आचार्यपुत्रः क्षमतां महत्कार्यमुपस्थितम् ॥ ५ ॥</s-l></s-lg><s-lg><s-l>नायं कालो विरोधस्य कौन्तेये समुपस्थिते ।</s-l><s-l>क्षन्तव्यं भवता सर्वमाचार्येण कृपेण च ॥ ६ ॥</s-l></s-lg><s-lg><s-l>भवतां हि कृतास्त्रत्वं यथादित्ये प्रभा तथा ।</s-l><s-l>यथा चन्द्रमसो लक्ष्म सर्वथा नापकृष्यते ।</s-l><s-l>एवं भवत्सु ब्राह्मण्यं ब्रह्मास्त्रं च प्रतिष्ठितम् ॥ ७ ॥</s-l></s-lg><s-lg><s-l>चत्वार एकतो वेदाः क्षात्रमेकत्र दृश्यते ।</s-l><s-l>नैतत्समस्तमुभयं कस्मिंश्चिदनुशुश्रुमः ॥ ८ ॥</s-l></s-lg><s-lg><s-l>अन्यत्र भारताचार्यात्सपुत्रादिति मे मतिः ।</s-l><s-l>ब्रह्मास्त्रं चैव वेदाश्च नैतदन्यत्र दृश्यते ॥ ९ ॥</s-l></s-lg><s-lg><s-l>आचार्यपुत्रः क्षमतां नायं कालः स्वभेदने ।</s-l><s-l>सर्वे संहत्य युध्यामः पाकशासनिमागतम् ॥ १० ॥</s-l></s-lg><s-lg><s-l>बलस्य व्यसनानीह यान्युक्तानि मनीषिभिः ।</s-l><s-l>मुख्यो भेदो हि तेषां वै पापिष्ठो विदुषां मतः ॥ ११ ॥</s-l></s-lg><s-lg><s-l> अश्वत्थामोवाच ।</s-l><s-l>आचार्य एव क्षमतां शान्तिरत्र विधीयताम् ।</s-l><s-l>अभिषज्यमाने हि गुरौ तद्वृत्तं रोषकारितम् ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>ततो दुर्योधनो द्रोणं क्षमयामास भारत ।</s-l><s-l>सह कर्णेन भीष्मेण कृपेण च महात्मना ॥ १३ ॥</s-l></s-lg><s-lg><s-l> द्रोण उवाच ।</s-l><s-l>यदेव प्रथमं वाक्यं भीष्मः शांतनवोऽब्रवीत् ।</s-l><s-l>तेनैवाहं प्रसन्नो वै परमत्र विधीयताम् ॥ १४ ॥</s-l></s-lg><s-lg><s-l>यथा दुर्योधनेऽयत्ते नागः स्पृशति सैनिकान् ।</s-l><s-l>साहसाद्यदि वा मोहात्तथा नीतिर्विधीयताम् ॥ १५ ॥</s-l></s-lg><s-lg><s-l>वनवासे ह्यनिर्वृत्ते दर्शयेन्न धनंजयः ।</s-l><s-l>धनं वालभमानोऽत्र नाद्य नः क्षन्तुमर्हति ॥ १६ ॥</s-l></s-lg><s-lg><s-l>यथा नायं समायुज्याद्धार्तराष्ट्रान्कथंचन ।</s-l><s-l>यथा च न पराजय्यात्तथा नीतिर्विधीयताम् ॥ १७ ॥</s-l></s-lg><s-lg><s-l>उक्तं दुर्योधनेनापि पुरस्ताद्वाक्यमीदृशम् ।</s-l><s-l>तदनुस्मृत्य गाङ्गेय यथावद्वक्तुमर्हसि ॥ १८ ॥</s-l></s-lg>