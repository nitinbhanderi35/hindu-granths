<s-lg><s-l> वैशंपायन उवाच ।</s-l><s-l>निर्याय नगराच्छूरा व्यूढानीकाः प्रहारिणः ।</s-l><s-l>त्रिगर्तानस्पृशन्मत्स्याः सूर्ये परिणते सति ॥ १ ॥</s-l></s-lg><s-lg><s-l>ते त्रिगर्ताश्च मत्स्याश्च संरब्धा युद्धदुर्मदाः ।</s-l><s-l>अन्योन्यमभिगर्जन्तो गोषु गृद्धा महाबलाः ॥ २ ॥</s-l></s-lg><s-lg><s-l>भीमाश्च मत्तमातङ्गास्तोमराङ्कुशचोदिताः ।</s-l><s-l>ग्रामणीयैः समारूढाः कुशलैर्हस्तिसादिभिः ॥ ३ ॥</s-l></s-lg><s-lg><s-l>तेषां समागमो घोरस्तुमुलो लोमहर्षणः ।</s-l><s-l>देवासुरसमो राजन्नासीत्सूर्ये विलम्बति ॥ ४ ॥</s-l></s-lg><s-lg><s-l>उदतिष्ठद्रजो भौमं न प्रज्ञायत किंचन ।</s-l><s-l>पक्षिणश्चापतन्भूमौ सैन्येन रजसावृताः ॥ ५ ॥</s-l></s-lg><s-lg><s-l>इषुभिर्व्यतिसंयद्भिरादित्योऽन्तरधीयत ।</s-l><s-l>खद्योतैरिव संयुक्तमन्तरिक्षं व्यराजत ॥ ६ ॥</s-l></s-lg><s-lg><s-l>रुक्मपृष्ठानि चापानि व्यतिषक्तानि धन्विनाम् ।</s-l><s-l>पततां लोकवीराणां सव्यदक्षिणमस्यताम् ॥ ७ ॥</s-l></s-lg><s-lg><s-l>रथा रथैः समाजग्मुः पादातैश्च पदातयः ।</s-l><s-l>सादिभिः सादिनश्चैव गजैश्चापि महागजाः ॥ ८ ॥</s-l></s-lg><s-lg><s-l>असिभिः पट्टिशैः प्रासैः शक्तिभिस्तोमरैरपि ।</s-l><s-l>संरब्धाः समरे राजन्निजघ्नुरितरेतरम् ॥ ९ ॥</s-l></s-lg><s-lg><s-l>निघ्नन्तः समरेऽन्योन्यं शूराः परिघबाहवः ।</s-l><s-l>न शेकुरभिसंरब्धाः शूरान्कर्तुं पराङ्मुखान् ॥ १० ॥</s-l></s-lg><s-lg><s-l>कॢप्तोत्तरोष्ठं सुनसं कॢप्तकेशमलंकृतम् ।</s-l><s-l>अदृश्यत शिरश्छिन्नं रजोध्वस्तं सकुण्डलम् ॥ ११ ॥</s-l></s-lg><s-lg><s-l>अदृश्यंस्तत्र गात्राणि शरैश्छिन्नानि भागशः ।</s-l><s-l>शालस्कन्धनिकाशानि क्षत्रियाणां महामृधे ॥ १२ ॥</s-l></s-lg><s-lg><s-l>नागभोगनिकाशैश्च बाहुभिश्चन्दनोक्षितैः ।</s-l><s-l>आकीर्णा वसुधा तत्र शिरोभिश्च सकुण्डलैः ॥ १३ ॥</s-l></s-lg><s-lg><s-l>उपशाम्यद्रजो भौमं रुधिरेण प्रसर्पता ।</s-l><s-l>कश्मलं प्राविशद्घोरं निर्मर्यादमवर्तत ॥ १४ ॥</s-l></s-lg><s-lg><s-l>शतानीकः शतं हत्वा विशालाक्षश्चतुःशतम् ।</s-l><s-l>प्रविष्टौ महतीं सेनां त्रिगर्तानां महारथौ ।</s-l><s-l>आर्च्छेतां बहुसंरब्धौ केशाकेशि नखानखि ॥ १५ ॥</s-l></s-lg><s-lg><s-l>लक्षयित्वा त्रिगर्तानां तौ प्रविष्टौ रथव्रजम् ।</s-l><s-l>जग्मतुः सूर्यदत्तश्च मदिराश्वश्च पृष्ठतः ॥ १६ ॥</s-l></s-lg><s-lg><s-l>विराटस्तत्र संग्रामे हत्वा पञ्चशतान्रथान् ।</s-l><s-l>हयानां च शतान्यत्र हत्वा पञ्च महारथान् ॥ १७ ॥</s-l></s-lg><s-lg><s-l>चरन्स विविधान्मार्गान्रथेषु रथयूथपः ।</s-l><s-l>त्रिगर्तानां सुशर्माणमार्च्छद्रुक्मरथं रणे ॥ १८ ॥</s-l></s-lg><s-lg><s-l>तौ व्यावहरतां तत्र महात्मानौ महाबलौ ।</s-l><s-l>अन्योन्यमभिगर्जन्तौ गोष्ठे गोवृषभाविव ॥ १९ ॥</s-l></s-lg><s-lg><s-l>ततो रथाभ्यां रथिनौ व्यतियाय समन्ततः ।</s-l><s-l>शरान्व्यसृजतां शीघ्रं तोयधारा घनाविव ॥ २० ॥</s-l></s-lg><s-lg><s-l>अन्योन्यं चातिसंरब्धौ विचेरतुरमर्षणौ ।</s-l><s-l>कृतास्त्रौ निशितैर्बाणैरसिशक्तिगदाभृतौ ॥ २१ ॥</s-l></s-lg><s-lg><s-l>ततो राजा सुशर्माणं विव्याध दशभिः शरैः ।</s-l><s-l>पञ्चभिः पञ्चभिश्चास्य विव्याध चतुरो हयान् ॥ २२ ॥</s-l></s-lg><s-lg><s-l>तथैव मत्स्यराजानं सुशर्मा युद्धदुर्मदः ।</s-l><s-l>पञ्चाशता शितैर्बाणैर्विव्याध परमास्त्रवित् ॥ २३ ॥</s-l></s-lg><s-lg><s-l>ततः सैन्यं समावृत्य मत्स्यराजसुशर्मणोः ।</s-l><s-l>नाभ्यजानंस्तदान्योन्यं प्रदोषे रजसावृते ॥ २४ ॥</s-l></s-lg>