<s-lg><s-l> भीमसेन उवाच ।</s-l><s-l>तथा भद्रे करिष्यामि यथा त्वं भीरु भाषसे ।</s-l><s-l>अद्य तं सूदयिष्यामि कीचकं सहबान्धवम् ॥ १ ॥</s-l></s-lg><s-lg><s-l>अस्याः प्रदोषे शर्वर्याः कुरुष्वानेन संगमम् ।</s-l><s-l>दुःखं शोकं च निर्धूय याज्ञसेनि शुचिस्मिते ॥ २ ॥</s-l></s-lg><s-lg><s-l>यैषा नर्तनशाला वै मत्स्यराजेन कारिता ।</s-l><s-l>दिवात्र कन्या नृत्यन्ति रात्रौ यान्ति यथागृहम् ॥ ३ ॥</s-l></s-lg><s-lg><s-l>तत्रास्ति शयनं भीरु दृढाङ्गं सुप्रतिष्ठितम् ।</s-l><s-l>तत्रास्य दर्शयिष्यामि पूर्वप्रेतान्पितामहान् ॥ ४ ॥</s-l></s-lg><s-lg><s-l>यथा च त्वां न पश्येयुः कुर्वाणां तेन संविदम् ।</s-l><s-l>कुर्यास्तथा त्वं कल्याणि यथा संनिहितो भवेत् ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>तथा तौ कथयित्वा तु बाष्पमुत्सृज्य दुःखितौ ।</s-l><s-l>रात्रिशेषं तदत्युग्रं धारयामासतुर्हृदा ॥ ६ ॥</s-l></s-lg><s-lg><s-l>तस्यां रात्र्यां व्यतीतायां प्रातरुत्थाय कीचकः ।</s-l><s-l>गत्वा राजकुलायैव द्रौपदीमिदमब्रवीत् ॥ ७ ॥</s-l></s-lg><s-lg><s-l>सभायां पश्यतो राज्ञः पातयित्वा पदाहनम् ।</s-l><s-l>न चैवालभथास्त्राणमभिपन्ना बलीयसा ॥ ८ ॥</s-l></s-lg><s-lg><s-l>प्रवादेन हि मत्स्यानां राजा नाम्नायमुच्यते ।</s-l><s-l>अहमेव हि मत्स्यानां राजा वै वाहिनीपतिः ॥ ९ ॥</s-l></s-lg><s-lg><s-l>सा सुखं प्रतिपद्यस्व दासो भीरु भवामि ते ।</s-l><s-l>अह्नाय तव सुश्रोणि शतं निष्कान्ददाम्यहम् ॥ १० ॥</s-l></s-lg><s-lg><s-l>दासीशतं च ते दद्यां दासानामपि चापरम् ।</s-l><s-l>रथं चाश्वतरीयुक्तमस्तु नौ भीरु संगमः ॥ ११ ॥</s-l></s-lg><s-lg><s-l> द्रौपद्युवाच ।</s-l><s-l>एकं मे समयं त्वद्य प्रतिपद्यस्व कीचक ।</s-l><s-l>न त्वां सखा वा भ्राता वा जानीयात्संगतं मया ॥ १२ ॥</s-l></s-lg><s-lg><s-l>अवबोधाद्धि भीतास्मि गन्धर्वाणां यशस्विनाम् ।</s-l><s-l>एवं मे प्रतिजानीहि ततोऽहं वशगा तव ॥ १३ ॥</s-l></s-lg><s-lg><s-l> कीचक उवाच ।</s-l><s-l>एवमेतत्करिष्यामि यथा सुश्रोणि भाषसे ।</s-l><s-l>एको भद्रे गमिष्यामि शून्यमावसथं तव ॥ १४ ॥</s-l></s-lg><s-lg><s-l>समागमार्थं रम्भोरु त्वया मदनमोहितः ।</s-l><s-l>यथा त्वां नावभोत्स्यन्ति गन्धर्वाः सूर्यवर्चसः ॥ १५ ॥</s-l></s-lg><s-lg><s-l> द्रौपद्युवाच ।</s-l><s-l>यदिदं नर्तनागारं मत्स्यराजेन कारितम् ।</s-l><s-l>दिवात्र कन्या नृत्यन्ति रात्रौ यान्ति यथागृहम् ॥ १६ ॥</s-l></s-lg><s-lg><s-l>तमिस्रे तत्र गच्छेथा गन्धर्वास्तन्न जानते ।</s-l><s-l>तत्र दोषः परिहृतो भविष्यति न संशयः ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>तमर्थं प्रतिजल्पन्त्याः कृष्णायाः कीचकेन ह ।</s-l><s-l>दिवसार्धं समभवन्मासेनैव समं नृप ॥ १८ ॥</s-l></s-lg><s-lg><s-l>कीचकोऽथ गृहं गत्वा भृशं हर्षपरिप्लुतः ।</s-l><s-l>सैरन्ध्रीरूपिणं मूढो मृत्युं तं नावबुद्धवान् ॥ १९ ॥</s-l></s-lg><s-lg><s-l>गन्धाभरणमाल्येषु व्यासक्तः स विशेषतः ।</s-l><s-l>अलंचकार सोऽऽत्मानं सत्वरः काममोहितः ॥ २० ॥</s-l></s-lg><s-lg><s-l>तस्य तत्कुर्वतः कर्म कालो दीर्घ इवाभवत् ।</s-l><s-l>अनुचिन्तयतश्चापि तामेवायतलोचनाम् ॥ २१ ॥</s-l></s-lg><s-lg><s-l>आसीदभ्यधिका चास्य श्रीः श्रियं प्रमुमुक्षतः ।</s-l><s-l>निर्वाणकाले दीपस्य वर्तीमिव दिधक्षतः ॥ २२ ॥</s-l></s-lg><s-lg><s-l>कृतसंप्रत्ययस्तत्र कीचकः काममोहितः ।</s-l><s-l>नाजानाद्दिवसं यान्तं चिन्तयानः समागमम् ॥ २३ ॥</s-l></s-lg><s-lg><s-l>ततस्तु द्रौपदी गत्वा तदा भीमं महानसे ।</s-l><s-l>उपातिष्ठत कल्याणी कौरव्यं पतिमन्तिकात् ॥ २४ ॥</s-l></s-lg><s-lg><s-l>तमुवाच सुकेशान्ता कीचकस्य मया कृतः ।</s-l><s-l>संगमो नर्तनागारे यथावोचः परंतप ॥ २५ ॥</s-l></s-lg><s-lg><s-l>शून्यं स नर्तनागारमागमिष्यति कीचकः ।</s-l><s-l>एको निशि महाबाहो कीचकं तं निषूदय ॥ २६ ॥</s-l></s-lg><s-lg><s-l>तं सूतपुत्रं कौन्तेय कीचकं मददर्पितम् ।</s-l><s-l>गत्वा त्वं नर्तनागारं निर्जीवं कुरु पाण्डव ॥ २७ ॥</s-l></s-lg><s-lg><s-l>दर्पाच्च सूतपुत्रोऽसौ गन्धर्वानवमन्यते ।</s-l><s-l>तं त्वं प्रहरतां श्रेष्ठ नडं नाग इवोद्धर ॥ २८ ॥</s-l></s-lg><s-lg><s-l>अश्रु दुःखाभिभूताया मम मार्जस्व भारत ।</s-l><s-l>आत्मनश्चैव भद्रं ते कुरु मानं कुलस्य च ॥ २९ ॥</s-l></s-lg><s-lg><s-l> भीमसेन उवाच ।</s-l><s-l>स्वागतं ते वरारोहे यन्मा वेदयसे प्रियम् ।</s-l><s-l>न ह्यस्य कंचिदिच्छामि सहायं वरवर्णिनि ॥ ३० ॥</s-l></s-lg><s-lg><s-l>या मे प्रीतिस्त्वयाख्याता कीचकस्य समागमे ।</s-l><s-l>हत्वा हिडिम्बं सा प्रीतिर्ममासीद्वरवर्णिनि ॥ ३१ ॥</s-l></s-lg><s-lg><s-l>सत्यं भ्रातॄंश्च धर्मं च पुरस्कृत्य ब्रवीमि ते ।</s-l><s-l>कीचकं निहनिष्यामि वृत्रं देवपतिर्यथा ॥ ३२ ॥</s-l></s-lg><s-lg><s-l>तं गह्वरे प्रकाशे वा पोथयिष्यामि कीचकम् ।</s-l><s-l>अथ चेदवभोत्स्यन्ति हंस्ये मत्स्यानपि ध्रुवम् ॥ ३३ ॥</s-l></s-lg><s-lg><s-l>ततो दुर्योधनं हत्वा प्रतिपत्स्ये वसुंधराम् ।</s-l><s-l>कामं मत्स्यमुपास्तां हि कुन्तीपुत्रो युधिष्ठिरः ॥ ३४ ॥</s-l></s-lg><s-lg><s-l> द्रौपद्युवाच ।</s-l><s-l>यथा न संत्यजेथास्त्वं सत्यं वै मत्कृते विभो ।</s-l><s-l>निगूढस्त्वं तथा वीर कीचकं विनिपातय ॥ ३५ ॥</s-l></s-lg><s-lg><s-l> भीमसेन उवाच ।</s-l><s-l>एवमेतत्करिष्यामि यथा त्वं भीरु भाषसे ।</s-l><s-l>अदृश्यमानस्तस्याद्य तमस्विन्यामनिन्दिते ॥ ३६ ॥</s-l></s-lg><s-lg><s-l>नागो बिल्वमिवाक्रम्य पोथयिष्याम्यहं शिरः ।</s-l><s-l>अलभ्यामिच्छतस्तस्य कीचकस्य दुरात्मनः ॥ ३७ ॥</s-l></s-lg><s-lg><s-l> वैशंपायन उवाच ।</s-l><s-l>भीमोऽथ प्रथमं गत्वा रात्रौ छन्न उपाविशत् ।</s-l><s-l>मृगं हरिरिवादृश्यः प्रत्याकाङ्क्षत्स कीचकम् ॥ ३८ ॥</s-l></s-lg><s-lg><s-l>कीचकश्चाप्यलंकृत्य यथाकाममुपाव्रजत् ।</s-l><s-l>तां वेलां नर्तनागारे पाञ्चालीसंगमाशया ॥ ३९ ॥</s-l></s-lg><s-lg><s-l>मन्यमानः स संकेतमागारं प्राविशच्च तम् ।</s-l><s-l>प्रविश्य च स तद्वेश्म तमसा संवृतं महत् ॥ ४० ॥</s-l></s-lg><s-lg><s-l>पूर्वागतं ततस्तत्र भीममप्रतिमौजसम् ।</s-l><s-l>एकान्तमास्थितं चैनमाससाद सुदुर्मतिः ॥ ४१ ॥</s-l></s-lg><s-lg><s-l>शयानं शयने तत्र मृत्युं सूतः परामृशत् ।</s-l><s-l>जाज्वल्यमानं कोपेन कृष्णाधर्षणजेन ह ॥ ४२ ॥</s-l></s-lg><s-lg><s-l>उपसंगम्य चैवैनं कीचकः काममोहितः ।</s-l><s-l>हर्षोन्मथितचित्तात्मा स्मयमानोऽभ्यभाषत ॥ ४३ ॥</s-l></s-lg><s-lg><s-l>प्रापितं ते मया वित्तं बहुरूपमनन्तकम् ।</s-l><s-l>तत्सर्वं त्वां समुद्दिश्य सहसा समुपागतः ॥ ४४ ॥</s-l></s-lg><s-lg><s-l>नाकस्मान्मां प्रशंसन्ति सदा गृहगताः स्त्रियः ।</s-l><s-l>सुवासा दर्शनीयश्च नान्योऽस्ति त्वादृशः पुमान् ॥ ४५ ॥</s-l></s-lg><s-lg><s-l> भीमसेन उवाच ।</s-l><s-l>दिष्ट्या त्वं दर्शनीयोऽसि दिष्ट्यात्मानं प्रशंससि ।</s-l><s-l>ईदृशस्तु त्वया स्पर्शः स्पृष्टपूर्वो न कर्हिचित् ॥ ४६ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा तं महाबाहुर्भीमो भीमपराक्रमः ।</s-l><s-l>समुत्पत्य च कौन्तेयः प्रहस्य च नराधमम् ।</s-l><s-l>भीमो जग्राह केशेषु माल्यवत्सु सुगन्धिषु ॥ ४७ ॥</s-l></s-lg><s-lg><s-l>स केशेषु परामृष्टो बलेन बलिनां वरः ।</s-l><s-l>आक्षिप्य केशान्वेगेन बाह्वोर्जग्राह पाण्डवम् ॥ ४८ ॥</s-l></s-lg><s-lg><s-l>बाहुयुद्धं तयोरासीत्क्रुद्धयोर्नरसिंहयोः ।</s-l><s-l>वसन्ते वाशिताहेतोर्बलवद्गजयोरिव ॥ ४९ ॥</s-l></s-lg><s-lg><s-l>ईषदागलितं चापि क्रोधाच्चलपदं स्थितम् ।</s-l><s-l>कीचको बलवान्भीमं जानुभ्यामाक्षिपद्भुवि ॥ ५० ॥</s-l></s-lg><s-lg><s-l>पातितो भुवि भीमस्तु कीचकेन बलीयसा ।</s-l><s-l>उत्पपाताथ वेगेन दण्डाहत इवोरगः ॥ ५१ ॥</s-l></s-lg><s-lg><s-l>स्पर्धया च बलोन्मत्तौ तावुभौ सूतपाण्डवौ ।</s-l><s-l>निशीथे पर्यकर्षेतां बलिनौ निशि निर्जने ॥ ५२ ॥</s-l></s-lg><s-lg><s-l>ततस्तद्भवनश्रेष्ठं प्राकम्पत मुहुर्मुहुः ।</s-l><s-l>बलवच्चापि संक्रुद्धावन्योन्यं तावगर्जताम् ॥ ५३ ॥</s-l></s-lg><s-lg><s-l>तलाभ्यां तु स भीमेन वक्षस्यभिहतो बली ।</s-l><s-l>कीचको रोषसंतप्तः पदान्न चलितः पदम् ॥ ५४ ॥</s-l></s-lg><s-lg><s-l>मुहूर्तं तु स तं वेगं सहित्वा भुवि दुःसहम् ।</s-l><s-l>बलादहीयत तदा सूतो भीमबलार्दितः ॥ ५५ ॥</s-l></s-lg><s-lg><s-l>तं हीयमानं विज्ञाय भीमसेनो महाबलः ।</s-l><s-l>वक्षस्यानीय वेगेन ममन्थैनं विचेतसम् ॥ ५६ ॥</s-l></s-lg><s-lg><s-l>क्रोधाविष्टो विनिःश्वस्य पुनश्चैनं वृकोदरः ।</s-l><s-l>जग्राह जयतां श्रेष्ठः केशेष्वेव तदा भृशम् ॥ ५७ ॥</s-l></s-lg><s-lg><s-l>गृहीत्वा कीचकं भीमो विरुराव महाबलः ।</s-l><s-l>शार्दूलः पिशिताकाङ्क्षी गृहीत्वेव महामृगम् ॥ ५८ ॥</s-l></s-lg><s-lg><s-l>तस्य पादौ च पाणी च शिरो ग्रीवां च सर्वशः ।</s-l><s-l>काये प्रवेशयामास पशोरिव पिनाकधृक् ॥ ५९ ॥</s-l></s-lg><s-lg><s-l>तं संमथितसर्वाङ्गं मांसपिण्डोपमं कृतम् ।</s-l><s-l>कृष्णायै दर्शयामास भीमसेनो महाबलः ॥ ६० ॥</s-l></s-lg><s-lg><s-l>उवाच च महातेजा द्रौपदीं पाण्डुनन्दनः ।</s-l><s-l>पश्यैनमेहि पाञ्चालि कामुकोऽयं यथा कृतः ॥ ६१ ॥</s-l></s-lg><s-lg><s-l>तथा स कीचकं हत्वा गत्वा रोषस्य वै शमम् ।</s-l><s-l>आमन्त्र्य द्रौपदीं कृष्णां क्षिप्रमायान्महानसम् ॥ ६२ ॥</s-l></s-lg><s-lg><s-l>कीचकं घातयित्वा तु द्रौपदी योषितां वरा ।</s-l><s-l>प्रहृष्टा गतसंतापा सभापालानुवाच ह ॥ ६३ ॥</s-l></s-lg><s-lg><s-l>कीचकोऽयं हतः शेते गन्धर्वैः पतिभिर्मम ।</s-l><s-l>परस्त्रीकामसंमत्तः समागच्छत पश्यत ॥ ६४ ॥</s-l></s-lg><s-lg><s-l>तच्छ्रुत्वा भाषितं तस्या नर्तनागाररक्षिणः ।</s-l><s-l>सहसैव समाजग्मुरादायोल्काः सहस्रशः ॥ ६५ ॥</s-l></s-lg><s-lg><s-l>ततो गत्वाथ तद्वेश्म कीचकं विनिपातितम् ।</s-l><s-l>गतासुं ददृशुर्भूमौ रुधिरेण समुक्षितम् ॥ ६६ ॥</s-l></s-lg><s-lg><s-l>क्वास्य ग्रीवा क्व चरणौ क्व पाणी क्व शिरस्तथा ।</s-l><s-l>इति स्म तं परीक्षन्ते गन्धर्वेण हतं तदा ॥ ६७ ॥</s-l></s-lg>