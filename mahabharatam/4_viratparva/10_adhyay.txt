<s-lg><s-l> वैशंपायन उवाच ।</s-l><s-l>अथापरोऽदृश्यत रूपसंपदा स्त्रीणामलंकारधरो बृहत्पुमान् ।</s-l><s-l>प्राकारवप्रे प्रतिमुच्य कुण्डले दीर्घे च कम्बू परिहाटके शुभे ॥ १ ॥</s-l></s-lg><s-lg><s-l>बहूंश्च दीर्घांश्च विकीर्य मूर्धजान्महाभुजो वारणमत्तविक्रमः ।</s-l><s-l>गतेन भूमिमभिकम्पयंस्तदा विराटमासाद्य सभासमीपतः ॥ २ ॥</s-l></s-lg><s-lg><s-l>तं प्रेक्ष्य राजोपगतं सभातले सत्रप्रतिच्छन्नमरिप्रमाथिनम् ।</s-l><s-l>विराजमानं परमेण वर्चसा सुतं महेन्द्रस्य गजेन्द्रविक्रमम् ॥ ३ ॥</s-l></s-lg><s-lg><s-l>सर्वानपृच्छच्च समीपचारिणः कुतोऽयमायाति न मे पुरा श्रुतः ।</s-l><s-l>न चैनमूचुर्विदितं तदा नराः सविस्मितं वाक्यमिदं नृपोऽब्रवीत् ॥ ४ ॥</s-l></s-lg><s-lg><s-l>सर्वोपपन्नः पुरुषो मनोरमः श्यामो युवा वारणयूथपोपमः ।</s-l><s-l>विमुच्य कम्बू परिहाटके शुभे विमुच्य वेणीमपिनह्य कुण्डले ॥ ५ ॥</s-l></s-lg><s-lg><s-l>शिखी सुकेशः परिधाय चान्यथा भवस्व धन्वी कवची शरी तथा ।</s-l><s-l>आरुह्य यानं परिधावतां भवान्सुतैः समो मे भव वा मया समः ॥ ६ ॥</s-l></s-lg><s-lg><s-l>वृद्धो ह्यहं वै परिहारकामः सर्वान्मत्स्यांस्तरसा पालयस्व ।</s-l><s-l>नैवंविधाः क्लीबरूपा भवन्ति कथंचनेति प्रतिभाति मे मनः ॥ ७ ॥</s-l></s-lg><s-lg><s-l> अर्जुन उवाच ।</s-l><s-l>गायामि नृत्याम्यथ वादयामि भद्रोऽस्मि नृत्ते कुशलोऽस्मि गीते ।</s-l><s-l>त्वमुत्तरायाः परिदत्स्व मां स्वयं भवामि देव्या नरदेव नर्तकः ॥ ८ ॥</s-l></s-lg><s-lg><s-l>इदं तु रूपं मम येन किं नु तत्प्रकीर्तयित्वा भृशशोकवर्धनम् ।</s-l><s-l>बृहन्नडां वै नरदेव विद्धि मां सुतं सुतां वा पितृमातृवर्जिताम् ॥ ९ ॥</s-l></s-lg><s-lg><s-l> विराट उवाच ।</s-l><s-l>ददामि ते हन्त वरं बृहन्नडे सुतां च मे नर्तय याश्च तादृशीः ।</s-l><s-l>इदं तु ते कर्म समं न मे मतं समुद्रनेमिं पृथिवीं त्वमर्हसि ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>बृहन्नडां तामभिवीक्ष्य मत्स्यराट्कलासु नृत्ते च तथैव वादिते ।</s-l><s-l>अपुंस्त्वमप्यस्य निशम्य च स्थिरं ततः कुमारीपुरमुत्ससर्ज तम् ॥ ११ ॥</s-l></s-lg><s-lg><s-l>स शिक्षयामास च गीतवादितं सुतां विराटस्य धनंजयः प्रभुः ।</s-l><s-l>सखीश्च तस्याः परिचारिकास्तथा प्रियश्च तासां स बभूव पाण्डवः ॥ १२ ॥</s-l></s-lg><s-lg><s-l>तथा स सत्रेण धनंजयोऽवसत्प्रियाणि कुर्वन्सह ताभिरात्मवान् ।</s-l><s-l>तथागतं तत्र न जज्ञिरे जना बहिश्चरा वाप्यथ वान्तरेचराः ॥ १३ ॥</s-l></s-lg>