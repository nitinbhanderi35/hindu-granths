<s-lg><s-l> उत्तर उवाच ।</s-l><s-l>सुवर्णविकृतानीमान्यायुधानि महात्मनाम् ।</s-l><s-l>रुचिराणि प्रकाशन्ते पार्थानामाशुकारिणाम् ॥ १ ॥</s-l></s-lg><s-lg><s-l>क्व नु स्विदर्जुनः पार्थः कौरव्यो वा युधिष्ठिरः ।</s-l><s-l>नकुलः सहदेवश्च भीमसेनश्च पाण्डवः ॥ २ ॥</s-l></s-lg><s-lg><s-l>सर्व एव महात्मानः सर्वामित्रविनाशनाः ।</s-l><s-l>राज्यमक्षैः पराकीर्य न श्रूयन्ते कदाचन ॥ ३ ॥</s-l></s-lg><s-lg><s-l>द्रौपदी क्व च पाञ्चाली स्त्रीरत्नमिति विश्रुता ।</s-l><s-l>जितानक्षैस्तदा कृष्णा तानेवान्वगमद्वनम् ॥ ४ ॥</s-l></s-lg><s-lg><s-l> अर्जुन उवाच ।</s-l><s-l>अहमस्म्यर्जुनः पार्थः सभास्तारो युधिष्ठिरः ।</s-l><s-l>बल्लवो भीमसेनस्तु पितुस्ते रसपाचकः ॥ ५ ॥</s-l></s-lg><s-lg><s-l>अश्वबन्धोऽथ नकुलः सहदेवस्तु गोकुले ।</s-l><s-l>सैरन्ध्रीं द्रौपदीं विद्धि यत्कृते कीचका हताः ॥ ६ ॥</s-l></s-lg><s-lg><s-l> उत्तर उवाच ।</s-l><s-l>दश पार्थस्य नामानि यानि पूर्वं श्रुतानि मे ।</s-l><s-l>प्रब्रूयास्तानि यदि मे श्रद्दध्यां सर्वमेव ते ॥ ७ ॥</s-l></s-lg><s-lg><s-l> अर्जुन उवाच ।</s-l><s-l>हन्त तेऽहं समाचक्षे दश नामानि यानि मे ।</s-l><s-l>अर्जुनः फल्गुनो जिष्णुः किरीटी श्वेतवाहनः ।</s-l><s-l>बीभत्सुर्विजयः कृष्णः सव्यसाची धनंजयः ॥ ८ ॥</s-l></s-lg><s-lg><s-l> उत्तर उवाच ।</s-l><s-l>केनासि विजयो नाम केनासि श्वेतवाहनः ।</s-l><s-l>किरीटी नाम केनासि सव्यसाची कथं भवान् ॥ ९ ॥</s-l></s-lg><s-lg><s-l>अर्जुनः फल्गुनो जिष्णुः कृष्णो बीभत्सुरेव च ।</s-l><s-l>धनंजयश्च केनासि प्रब्रूहि मम तत्त्वतः ।</s-l><s-l>श्रुता मे तस्य वीरस्य केवला नामहेतवः ॥ १० ॥</s-l></s-lg><s-lg><s-l> अर्जुन उवाच ।</s-l><s-l>सर्वाञ्जनपदाञ्जित्वा वित्तमाच्छिद्य केवलम् ।</s-l><s-l>मध्ये धनस्य तिष्ठामि तेनाहुर्मां धनंजयम् ॥ ११ ॥</s-l></s-lg><s-lg><s-l>अभिप्रयामि संग्रामे यदहं युद्धदुर्मदान् ।</s-l><s-l>नाजित्वा विनिवर्तामि तेन मां विजयं विदुः ॥ १२ ॥</s-l></s-lg><s-lg><s-l>श्वेताः काञ्चनसंनाहा रथे युज्यन्ति मे हयाः ।</s-l><s-l>संग्रामे युध्यमानस्य तेनाहं श्वेतवाहनः ॥ १३ ॥</s-l></s-lg><s-lg><s-l>उत्तराभ्यां च पूर्वाभ्यां फल्गुनीभ्यामहं दिवा ।</s-l><s-l>जातो हिमवतः पृष्ठे तेन मां फल्गुनं विदुः ॥ १४ ॥</s-l></s-lg><s-lg><s-l>पुरा शक्रेण मे दत्तं युध्यतो दानवर्षभैः ।</s-l><s-l>किरीटं मूर्ध्नि सूर्याभं तेन माहुः किरीटिनम् ॥ १५ ॥</s-l></s-lg><s-lg><s-l>न कुर्यां कर्म बीभत्सं युध्यमानः कथंचन ।</s-l><s-l>तेन देवमनुष्येषु बीभत्सुरिति मां विदुः ॥ १६ ॥</s-l></s-lg><s-lg><s-l>उभौ मे दक्षिणौ पाणी गाण्डीवस्य विकर्षणे ।</s-l><s-l>तेन देवमनुष्येषु सव्यसाचीति मां विदुः ॥ १७ ॥</s-l></s-lg><s-lg><s-l>पृथिव्यां चतुरन्तायां वर्णो मे दुर्लभः समः ।</s-l><s-l>करोमि कर्म शुक्लं च तेन मामर्जुनं विदुः ॥ १८ ॥</s-l></s-lg><s-lg><s-l>अहं दुरापो दुर्धर्षो दमनः पाकशासनिः ।</s-l><s-l>तेन देवमनुष्येषु जिष्णुनामास्मि विश्रुतः ॥ १९ ॥</s-l></s-lg><s-lg><s-l>कृष्ण इत्येव दशमं नाम चक्रे पिता मम ।</s-l><s-l>कृष्णावदातस्य सतः प्रियत्वाद्बालकस्य वै ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>ततः पार्थं स वैराटिरभ्यवादयदन्तिकात् ।</s-l><s-l>अहं भूमिंजयो नाम नाम्नाहमपि चोत्तरः ॥ २१ ॥</s-l></s-lg><s-lg><s-l>दिष्ट्या त्वां पार्थ पश्यामि स्वागतं ते धनंजय ।</s-l><s-l>लोहिताक्ष महाबाहो नागराजकरोपम ।</s-l><s-l>यदज्ञानादवोचं त्वां क्षन्तुमर्हसि तन्मम ॥ २२ ॥</s-l></s-lg><s-lg><s-l>यतस्त्वया कृतं पूर्वं विचित्रं कर्म दुष्करम् ।</s-l><s-l>अतो भयं व्यतीतं मे प्रीतिश्च परमा त्वयि ॥ २३ ॥</s-l></s-lg>