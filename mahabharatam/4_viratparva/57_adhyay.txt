<s-lg><s-l> वैशंपायन उवाच ।</s-l><s-l>अथ संगम्य सर्वे तु कौरवाणां महारथाः ।</s-l><s-l>अर्जुनं सहिता यत्ताः प्रत्ययुध्यन्त भारत ॥ १ ॥</s-l></s-lg><s-lg><s-l>स सायकमयैर्जालैः सर्वतस्तान्महारथान् ।</s-l><s-l>प्राच्छादयदमेयात्मा नीहार इव पर्वतान् ॥ २ ॥</s-l></s-lg><s-lg><s-l>नदद्भिश्च महानागैर्हेषमाणैश्च वाजिभिः ।</s-l><s-l>भेरीशङ्खनिनादैश्च स शब्दस्तुमुलोऽभवत् ॥ ३ ॥</s-l></s-lg><s-lg><s-l>नराश्वकायान्निर्भिद्य लोहानि कवचानि च ।</s-l><s-l>पार्थस्य शरजालानि विनिष्पेतुः सहस्रशः ॥ ४ ॥</s-l></s-lg><s-lg><s-l>त्वरमाणः शरानस्यन्पाण्डवः स बभौ रणे ।</s-l><s-l>मध्यंदिनगतोऽर्चिष्माञ्शरदीव दिवाकरः ॥ ५ ॥</s-l></s-lg><s-lg><s-l>उपप्लवन्त वित्रस्ता रथेभ्यो रथिनस्तदा ।</s-l><s-l>सादिनश्चाश्वपृष्ठेभ्यो भूमौ चापि पदातयः ॥ ६ ॥</s-l></s-lg><s-lg><s-l>शरैः संताड्यमानानां कवचानां महात्मनाम् ।</s-l><s-l>ताम्रराजतलोहानां प्रादुरासीन्महास्वनः ॥ ७ ॥</s-l></s-lg><s-lg><s-l>छन्नमायोधनं सर्वं शरीरैर्गतचेतसाम् ।</s-l><s-l>गजाश्वसादिभिस्तत्र शितबाणात्तजीवितैः ॥ ८ ॥</s-l></s-lg><s-lg><s-l>रथोपस्थाभिपतितैरास्तृता मानवैर्मही ।</s-l><s-l>प्रनृत्यदिव संग्रामे चापहस्तो धनंजयः ॥ ९ ॥</s-l></s-lg><s-lg><s-l>श्रुत्वा गाण्डीवनिर्घोषं विस्फूर्जितमिवाशनेः ।</s-l><s-l>त्रस्तानि सर्वभूतानि व्यगच्छन्त महाहवात् ॥ १० ॥</s-l></s-lg><s-lg><s-l>कुण्डलोष्णीषधारीणि जातरूपस्रजानि च ।</s-l><s-l>पतितानि स्म दृश्यन्ते शिरांसि रणमूर्धनि ॥ ११ ॥</s-l></s-lg><s-lg><s-l>विशिखोन्मथितैर्गात्रैर्बाहुभिश्च सकार्मुकैः ।</s-l><s-l>सहस्ताभरणैश्चान्यैः प्रच्छन्ना भाति मेदिनी ॥ १२ ॥</s-l></s-lg><s-lg><s-l>शिरसां पात्यमानानामन्तरा निशितैः शरैः ।</s-l><s-l>अश्मवृष्टिरिवाकाशादभवद्भरतर्षभ ॥ १३ ॥</s-l></s-lg><s-lg><s-l>दर्शयित्वा तथात्मानं रौद्रं रुद्रपराक्रमः ।</s-l><s-l>अवरुद्धश्चरन्पार्थो दशवर्षाणि त्रीणि च ।</s-l><s-l>क्रोधाग्निमुत्सृजद्घोरं धार्तराष्ट्रेषु पाण्डवः ॥ १४ ॥</s-l></s-lg><s-lg><s-l>तस्य तद्दहतः सैन्यं दृष्ट्वा चैव पराक्रमम् ।</s-l><s-l>सर्वे शान्तिपरा योधा धार्तराष्ट्रस्य पश्यतः ॥ १५ ॥</s-l></s-lg><s-lg><s-l>वित्रासयित्वा तत्सैन्यं द्रावयित्वा महारथान् ।</s-l><s-l>अर्जुनो जयतां श्रेष्ठः पर्यवर्तत भारत ॥ १६ ॥</s-l></s-lg><s-lg><s-l>प्रावर्तयन्नदीं घोरां शोणितौघतरङ्गिणीम् ।</s-l><s-l>अस्थिशैवलसंबाधां युगान्ते कालनिर्मिताम् ॥ १७ ॥</s-l></s-lg><s-lg><s-l>शरचापप्लवां घोरां मांसशोणितकर्दमाम् ।</s-l><s-l>महारथमहाद्वीपां शङ्खदुन्दुभिनिस्वनाम् ।</s-l><s-l>चकार महतीं पार्थो नदीमुत्तरशोणिताम् ॥ १८ ॥</s-l></s-lg><s-lg><s-l>आददानस्य हि शरान्संधाय च विमुञ्चतः ।</s-l><s-l>विकर्षतश्च गाण्डीवं न किंचिद्दृश्यतेऽन्तरम् ॥ १९ ॥</s-l></s-lg>