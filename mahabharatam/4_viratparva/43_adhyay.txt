<s-lg><s-l> कर्ण उवाच ।</s-l><s-l>सर्वानायुष्मतो भीतान्संत्रस्तानिव लक्षये ।</s-l><s-l>अयुद्धमनसश्चैव सर्वांश्चैवानवस्थितान् ॥ १ ॥</s-l></s-lg><s-lg><s-l>यद्येष राजा मत्स्यानां यदि बीभत्सुरागतः ।</s-l><s-l>अहमावारयिष्यामि वेलेव मकरालयम् ॥ २ ॥</s-l></s-lg><s-lg><s-l>मम चापप्रमुक्तानां शराणां नतपर्वणाम् ।</s-l><s-l>नावृत्तिर्गच्छतामस्ति सर्पाणामिव सर्पताम् ॥ ३ ॥</s-l></s-lg><s-lg><s-l>रुक्मपुङ्खाः सुतीक्ष्णाग्रा मुक्ता हस्तवता मया ।</s-l><s-l>छादयन्तु शराः पार्थं शलभा इव पादपम् ॥ ४ ॥</s-l></s-lg><s-lg><s-l>शराणां पुङ्खसक्तानां मौर्व्याभिहतया दृढम् ।</s-l><s-l>श्रूयतां तलयोः शब्दो भेर्योराहतयोरिव ॥ ५ ॥</s-l></s-lg><s-lg><s-l>समाहितो हि बीभत्सुर्वर्षाण्यष्टौ च पञ्च च ।</s-l><s-l>जातस्नेहश्च युद्धस्य मयि संप्रहरिष्यति ॥ ६ ॥</s-l></s-lg><s-lg><s-l>पात्रीभूतश्च कौन्तेयो ब्राह्मणो गुणवानिव ।</s-l><s-l>शरौघान्प्रतिगृह्णातु मया मुक्तान्सहस्रशः ॥ ७ ॥</s-l></s-lg><s-lg><s-l>एष चैव महेष्वासस्त्रिषु लोकेषु विश्रुतः ।</s-l><s-l>अहं चापि कुरुश्रेष्ठा अर्जुनान्नावरः क्वचित् ॥ ८ ॥</s-l></s-lg><s-lg><s-l>इतश्चेतश्च निर्मुक्तैः काञ्चनैर्गार्ध्रवाजितैः ।</s-l><s-l>दृश्यतामद्य वै व्योम खद्योतैरिव संवृतम् ॥ ९ ॥</s-l></s-lg><s-lg><s-l>अद्याहमृणमक्षय्यं पुरा वाचा प्रतिश्रुतम् ।</s-l><s-l>धार्तराष्ट्रस्य दास्यामि निहत्य समरेऽर्जुनम् ॥ १० ॥</s-l></s-lg><s-lg><s-l>अन्तरा छिद्यमानानां पुङ्खानां व्यतिशीर्यताम् ।</s-l><s-l>शलभानामिवाकाशे प्रचारः संप्रदृश्यताम् ॥ ११ ॥</s-l></s-lg><s-lg><s-l>इन्द्राशनिसमस्पर्शं महेन्द्रसमतेजसम् ।</s-l><s-l>अर्दयिष्याम्यहं पार्थमुल्काभिरिव कुञ्जरम् ॥ १२ ॥</s-l></s-lg><s-lg><s-l>तमग्निमिव दुर्धर्षमसिशक्तिशरेन्धनम् ।</s-l><s-l>पाण्डवाग्निमहं दीप्तं प्रदहन्तमिवाहितान् ॥ १३ ॥</s-l></s-lg><s-lg><s-l>अश्ववेगपुरोवातो रथौघस्तनयित्नुमान् ।</s-l><s-l>शरधारो महामेघः शमयिष्यामि पाण्डवम् ॥ १४ ॥</s-l></s-lg><s-lg><s-l>मत्कार्मुकविनिर्मुक्ताः पार्थमाशीविषोपमाः ।</s-l><s-l>शराः समभिसर्पन्तु वल्मीकमिव पन्नगाः ॥ १५ ॥</s-l></s-lg><s-lg><s-l>जामदग्न्यान्मया ह्यस्त्रं यत्प्राप्तमृषिसत्तमात् ।</s-l><s-l>तदुपाश्रित्य वीर्यं च युध्येयमपि वासवम् ॥ १६ ॥</s-l></s-lg><s-lg><s-l>ध्वजाग्रे वानरस्तिष्ठन्भल्लेन निहतो मया ।</s-l><s-l>अद्यैव पततां भूमौ विनदन्भैरवान्रवान् ॥ १७ ॥</s-l></s-lg><s-lg><s-l>शत्रोर्मयाभिपन्नानां भूतानां ध्वजवासिनाम् ।</s-l><s-l>दिशः प्रतिष्ठमानानामस्तु शब्दो दिवं गतः ॥ १८ ॥</s-l></s-lg><s-lg><s-l>अद्य दुर्योधनस्याहं शल्यं हृदि चिरस्थितम् ।</s-l><s-l>समूलमुद्धरिष्यामि बीभत्सुं पातयन्रथात् ॥ १९ ॥</s-l></s-lg><s-lg><s-l>हताश्वं विरथं पार्थं पौरुषे पर्यवस्थितम् ।</s-l><s-l>निःश्वसन्तं यथा नागमद्य पश्यन्तु कौरवाः ॥ २० ॥</s-l></s-lg><s-lg><s-l>कामं गच्छन्तु कुरवो धनमादाय केवलम् ।</s-l><s-l>रथेषु वापि तिष्ठन्तो युद्धं पश्यन्तु मामकम् ॥ २१ ॥</s-l></s-lg>