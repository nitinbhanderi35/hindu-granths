<s-lg><s-l> वैशंपायन उवाच ।</s-l><s-l>ततो विराटं प्रथमं युधिष्ठिरो राजा सभायामुपविष्टमाव्रजत् ।</s-l><s-l>वैडूर्यरूपान्प्रतिमुच्य काञ्चनानक्षान्स कक्षे परिगृह्य वाससा ॥ १ ॥</s-l></s-lg><s-lg><s-l>नराधिपो राष्ट्रपतिं यशस्विनं महायशाः कौरववंशवर्धनः ।</s-l><s-l>महानुभावो नरराजसत्कृतो दुरासदस्तीक्ष्णविषो यथोरगः ॥ २ ॥</s-l></s-lg><s-lg><s-l>बलेन रूपेण नरर्षभो महानथार्चिरूपेण यथामरस्तथा ।</s-l><s-l>महाभ्रजालैरिव संवृतो रविर्यथानलो भस्मवृतश्च वीर्यवान् ॥ ३ ॥</s-l></s-lg><s-lg><s-l>तमापतन्तं प्रसमीक्ष्य पाण्डवं विराटराडिन्दुमिवाभ्रसंवृतम् ।</s-l><s-l>मन्त्रिद्विजान्सूतमुखान्विशस्तथा ये चापि केचित्परिषत्समासते ।</s-l><s-l>पप्रच्छ कोऽयं प्रथमं समेयिवाननेन योऽयं प्रसमीक्षते सभाम् ॥ ४ ॥</s-l></s-lg><s-lg><s-l>न तु द्विजोऽयं भविता नरोत्तमः पतिः पृथिव्या इति मे मनोगतम् ।</s-l><s-l>न चास्य दासो न रथो न कुण्डले समीपतो भ्राजति चायमिन्द्रवत् ॥ ५ ॥</s-l></s-lg><s-lg><s-l>शरीरलिङ्गैरुपसूचितो ह्ययं मूर्धाभिषिक्तोऽयमितीव मानसम् ।</s-l><s-l>समीपमायाति च मे गतव्यथो यथा गजस्तामरसीं मदोत्कटः ॥ ६ ॥</s-l></s-lg><s-lg><s-l>वितर्कयन्तं तु नरर्षभस्तदा युधिष्ठिरोऽभ्येत्य विराटमब्रवीत् ।</s-l><s-l>सम्राड्विजानात्विह जीवितार्थिनं विनष्टसर्वस्वमुपागतं द्विजम् ॥ ७ ॥</s-l></s-lg><s-lg><s-l>इहाहमिच्छामि तवानघान्तिके वस्तुं यथा कामचरस्तथा विभो ।</s-l><s-l>तमब्रवीत्स्वागतमित्यनन्तरं राजा प्रहृष्टः प्रतिसंगृहाण च ॥ ८ ॥</s-l></s-lg><s-lg><s-l>कामेन ताताभिवदाम्यहं त्वां कस्यासि राज्ञो विषयादिहागतः ।</s-l><s-l>गोत्रं च नामापि च शंस तत्त्वतः किं चापि शिल्पं तव विद्यते कृतम् ॥ ९ ॥</s-l></s-lg><s-lg><s-l> युधिष्ठिर उवाच ।</s-l><s-l>युधिष्ठिरस्यासमहं पुरा सखा वैयाघ्रपद्यः पुनरस्मि ब्राह्मणः ।</s-l><s-l>अक्षान्प्रवप्तुं कुशलोऽस्मि देविता कङ्केति नाम्नास्मि विराट विश्रुतः ॥ १० ॥</s-l></s-lg><s-lg><s-l> विराट उवाच ।</s-l><s-l>ददामि ते हन्त वरं यमिच्छसि प्रशाधि मत्स्यान्वशगो ह्यहं तव ।</s-l><s-l>प्रिया हि धूर्ता मम देविनः सदा भवांश्च देवोपम राज्यमर्हति ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>आप्तो विवादः परमो विशां पते न विद्यते किंचन मत्स्य हीनतः ।</s-l><s-l>न मे जितः कश्चन धारयेद्धनं वरो ममैषोऽस्तु तव प्रसादतः ॥ १२ ॥</s-l></s-lg><s-lg><s-l> विराट उवाच ।</s-l><s-l>हन्यामवध्यं यदि तेऽप्रियं चरेत्प्रव्राजयेयं विषयाद्द्विजांस्तथा ।</s-l><s-l>शृण्वन्तु मे जानपदाः समागताः कङ्को यथाहं विषये प्रभुस्तथा ॥ १३ ॥</s-l></s-lg><s-lg><s-l>समानयानो भवितासि मे सखा प्रभूतवस्त्रो बहुपानभोजनः ।</s-l><s-l>पश्येस्त्वमन्तश्च बहिश्च सर्वदा कृतं च ते द्वारमपावृतं मया ॥ १४ ॥</s-l></s-lg><s-lg><s-l>ये त्वानुवादेयुरवृत्तिकर्शिता ब्रूयाश्च तेषां वचनेन मे सदा ।</s-l><s-l>दास्यामि सर्वं तदहं न संशयो न ते भयं विद्यति संनिधौ मम ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>एवं स लब्ध्वा तु वरं समागमं विराटराजेन नरर्षभस्तदा ।</s-l><s-l>उवास वीरः परमार्चितः सुखी न चापि कश्चिच्चरितं बुबोध तत् ॥ १६ ॥</s-l></s-lg>