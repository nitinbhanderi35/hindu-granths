<s-lg><s-l> वैशंपायन उवाच ।</s-l><s-l>ततो दुर्योधनो राजा श्रुत्वा तेषां वचस्तदा ।</s-l><s-l>चिरमन्तर्मना भूत्वा प्रत्युवाच सभासदः ॥ १ ॥</s-l></s-lg><s-lg><s-l>सुदुःखा खलु कार्याणां गतिर्विज्ञातुमन्ततः ।</s-l><s-l>तस्मात्सर्वे उदीक्षध्वं क्व नु स्युः पाण्डवा गताः ॥ २ ॥</s-l></s-lg><s-lg><s-l>अल्पावशिष्टं कालस्य गतभूयिष्ठमन्ततः ।</s-l><s-l>तेषामज्ञातचर्यायामस्मिन्वर्षे त्रयोदशे ॥ ३ ॥</s-l></s-lg><s-lg><s-l>अस्य वर्षस्य शेषं चेद्व्यतीयुरिह पाण्डवाः ।</s-l><s-l>निवृत्तसमयास्ते हि सत्यव्रतपरायणाः ॥ ४ ॥</s-l></s-lg><s-lg><s-l>क्षरन्त इव नागेन्द्राः सर्व आशीविषोपमाः ।</s-l><s-l>दुःखा भवेयुः संरब्धाः कौरवान्प्रति ते ध्रुवम् ॥ ५ ॥</s-l></s-lg><s-lg><s-l>अर्वाक्कालस्य विज्ञाताः कृच्छ्ररूपधराः पुनः ।</s-l><s-l>प्रविशेयुर्जितक्रोधास्तावदेव पुनर्वनम् ॥ ६ ॥</s-l></s-lg><s-lg><s-l>तस्मात्क्षिप्रं बुभुत्सध्वं यथा नोऽत्यन्तमव्ययम् ।</s-l><s-l>राज्यं निर्द्वन्द्वमव्यग्रं निःसपत्नं चिरं भवेत् ॥ ७ ॥</s-l></s-lg><s-lg><s-l>अथाब्रवीत्ततः कर्णः क्षिप्रं गच्छन्तु भारत ।</s-l><s-l>अन्ये धूर्ततरा दक्षा निभृताः साधुकारिणः ॥ ८ ॥</s-l></s-lg><s-lg><s-l>चरन्तु देशान्संवीताः स्फीताञ्जनपदाकुलान् ।</s-l><s-l>तत्र गोष्ठीष्वथान्यासु सिद्धप्रव्रजितेषु च ॥ ९ ॥</s-l></s-lg><s-lg><s-l>परिचारेषु तीर्थेषु विविधेष्वाकरेषु च ।</s-l><s-l>विज्ञातव्या मनुष्यैस्तैस्तर्कया सुविनीतया ॥ १० ॥</s-l></s-lg><s-lg><s-l>विविधैस्तत्परैः सम्यक्तज्ज्ञैर्निपुणसंवृतैः ।</s-l><s-l>अन्वेष्टव्याश्च निपुणं पाण्डवाश्छन्नवासिनः ॥ ११ ॥</s-l></s-lg><s-lg><s-l>नदीकुञ्जेषु तीर्थेषु ग्रामेषु नगरेषु च ।</s-l><s-l>आश्रमेषु च रम्येषु पर्वतेषु गुहासु च ॥ १२ ॥</s-l></s-lg><s-lg><s-l>अथाग्रजानन्तरजः पापभावानुरागिणम् ।</s-l><s-l>ज्येष्ठं दुःशासनस्तत्र भ्राता भ्रातरमब्रवीत् ॥ १३ ॥</s-l></s-lg><s-lg><s-l>एतच्च कर्णो यत्प्राह सर्वमीक्षामहे तथा ।</s-l><s-l>यथोद्दिष्टं चराः सर्वे मृगयन्तु ततस्ततः ।</s-l><s-l>एते चान्ये च भूयांसो देशाद्देशं यथाविधि ॥ १४ ॥</s-l></s-lg><s-lg><s-l>न तु तेषां गतिर्वासः प्रवृत्तिश्चोपलभ्यते ।</s-l><s-l>अत्याहितं वा गूढास्ते पारं वोर्मिमतो गताः ॥ १५ ॥</s-l></s-lg><s-lg><s-l>व्यालैर्वापि महारण्ये भक्षिताः शूरमानिनः ।</s-l><s-l>अथ वा विषमं प्राप्य विनष्टाः शाश्वतीः समाः ॥ १६ ॥</s-l></s-lg><s-lg><s-l>तस्मान्मानसमव्यग्रं कृत्वा त्वं कुरुनन्दन ।</s-l><s-l>कुरु कार्यं यथोत्साहं मन्यसे यन्नराधिप ॥ १७ ॥</s-l></s-lg>