<s-lg><s-l> वैशंपायन उवाच ।</s-l><s-l>याते त्रिगर्तं मत्स्ये तु पशूंस्तान्स्वान्परीप्सति ।</s-l><s-l>दुर्योधनः सहामात्यो विराटमुपयादथ ॥ १ ॥</s-l></s-lg><s-lg><s-l>भीष्मो द्रोणश्च कर्णश्च कृपश्च परमास्त्रवित् ।</s-l><s-l>द्रौणिश्च सौबलश्चैव तथा दुःशासनः प्रभुः ॥ २ ॥</s-l></s-lg><s-lg><s-l>विविंशतिर्विकर्णश्च चित्रसेनश्च वीर्यवान् ।</s-l><s-l>दुर्मुखो दुःसहश्चैव ये चैवान्ये महारथाः ॥ ३ ॥</s-l></s-lg><s-lg><s-l>एते मत्स्यानुपागम्य विराटस्य महीपतेः ।</s-l><s-l>घोषान्विद्राव्य तरसा गोधनं जह्रुरोजसा ॥ ४ ॥</s-l></s-lg><s-lg><s-l>षष्टिं गवां सहस्राणि कुरवः कालयन्ति ते ।</s-l><s-l>महता रथवंशेन परिवार्य समन्ततः ॥ ५ ॥</s-l></s-lg><s-lg><s-l>गोपालानां तु घोषेषु हन्यतां तैर्महारथैः ।</s-l><s-l>आरावः सुमहानासीत्संप्रहारे भयंकरे ॥ ६ ॥</s-l></s-lg><s-lg><s-l>गवाध्यक्षस्तु संत्रस्तो रथमास्थाय सत्वरः ।</s-l><s-l>जगाम नगरायैव परिक्रोशंस्तदार्तवत् ॥ ७ ॥</s-l></s-lg><s-lg><s-l>स प्रविश्य पुरं राज्ञो नृपवेश्माभ्ययात्ततः ।</s-l><s-l>अवतीर्य रथात्तूर्णमाख्यातुं प्रविवेश ह ॥ ८ ॥</s-l></s-lg><s-lg><s-l>दृष्ट्वा भूमिंजयं नाम पुत्रं मत्स्यस्य मानिनम् ।</s-l><s-l>तस्मै तत्सर्वमाचष्ट राष्ट्रस्य पशुकर्षणम् ॥ ९ ॥</s-l></s-lg><s-lg><s-l>षष्टिं गवां सहस्राणि कुरवः कालयन्ति ते ।</s-l><s-l>तद्विजेतुं समुत्तिष्ठ गोधनं राष्ट्रवर्धनम् ॥ १० ॥</s-l></s-lg><s-lg><s-l>राजपुत्र हितप्रेप्सुः क्षिप्रं निर्याहि वै स्वयम् ।</s-l><s-l>त्वां हि मत्स्यो महीपालः शून्यपालमिहाकरोत् ॥ ११ ॥</s-l></s-lg><s-lg><s-l>त्वया परिषदो मध्ये श्लाघते स नराधिपः ।</s-l><s-l>पुत्रो ममानुरूपश्च शूरश्चेति कुलोद्वहः ॥ १२ ॥</s-l></s-lg><s-lg><s-l>इष्वस्त्रे निपुणो योधः सदा वीरश्च मे सुतः ।</s-l><s-l>तस्य तत्सत्यमेवास्तु मनुष्येन्द्रस्य भाषितम् ॥ १३ ॥</s-l></s-lg><s-lg><s-l>आवर्तय कुरूञ्जित्वा पशून्पशुमतां वर ।</s-l><s-l>निर्दहैषामनीकानि भीमेन शरतेजसा ॥ १४ ॥</s-l></s-lg><s-lg><s-l>धनुश्च्युतै रुक्मपुङ्खैः शरैः संनतपर्वभिः ।</s-l><s-l>द्विषतां भिन्ध्यनीकानि गजानामिव यूथपः ॥ १५ ॥</s-l></s-lg><s-lg><s-l>पाशोपधानां ज्यातन्त्रीं चापदण्डां महास्वनाम् ।</s-l><s-l>शरवर्णां धनुर्वीणां शत्रुमध्ये प्रवादय ॥ १६ ॥</s-l></s-lg><s-lg><s-l>श्वेता रजतसंकाशा रथे युज्यन्तु ते हयाः ।</s-l><s-l>ध्वजं च सिंहं सौवर्णमुच्छ्रयन्तु तवाभिभोः ॥ १७ ॥</s-l></s-lg><s-lg><s-l>रुक्मपुङ्खाः प्रसन्नाग्रा मुक्ता हस्तवता त्वया ।</s-l><s-l>छादयन्तु शराः सूर्यं राज्ञामायुर्निरोधिनः ॥ १८ ॥</s-l></s-lg><s-lg><s-l>रणे जित्वा कुरून्सर्वान्वज्रपाणिरिवासुरान् ।</s-l><s-l>यशो महदवाप्य त्वं प्रविशेदं पुरं पुनः ॥ १९ ॥</s-l></s-lg><s-lg><s-l>त्वं हि राष्ट्रस्य परमा गतिर्मत्स्यपतेः सुतः ।</s-l><s-l>गतिमन्तो भवन्त्वद्य सर्वे विषयवासिनः ॥ २० ॥</s-l></s-lg><s-lg><s-l>स्त्रीमध्य उक्तस्तेनासौ तद्वाक्यमभयंकरम् ।</s-l><s-l>अन्तःपुरे श्लाघमान इदं वचनमब्रवीत् ॥ २१ ॥</s-l></s-lg>