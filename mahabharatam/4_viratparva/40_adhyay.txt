<s-lg><s-l> उत्तर उवाच ।</s-l><s-l>आस्थाय विपुलं वीर रथं सारथिना मया ।</s-l><s-l>कतमं यास्यसेऽनीकमुक्तो यास्याम्यहं त्वया ॥ १ ॥</s-l></s-lg><s-lg><s-l> अर्जुन उवाच ।</s-l><s-l>प्रीतोऽस्मि पुरुषव्याघ्र न भयं विद्यते तव ।</s-l><s-l>सर्वान्नुदामि ते शत्रून्रणे रणविशारद ॥ २ ॥</s-l></s-lg><s-lg><s-l>स्वस्थो भव महाबुद्धे पश्य मां शत्रुभिः सह ।</s-l><s-l>युध्यमानं विमर्देऽस्मिन्कुर्वाणं भैरवं महत् ॥ ३ ॥</s-l></s-lg><s-lg><s-l>एतान्सर्वानुपासङ्गान्क्षिप्रं बध्नीहि मे रथे ।</s-l><s-l>एतं चाहर निस्त्रिंशं जातरूपपरिष्कृतम् ।</s-l><s-l>अहं वै कुरुभिर्योत्स्याम्यवजेष्यामि ते पशून् ॥ ४ ॥</s-l></s-lg><s-lg><s-l>संकल्पपक्षविक्षेपं बाहुप्राकारतोरणम् ।</s-l><s-l>त्रिदण्डतूणसंबाधमनेकध्वजसंकुलम् ॥ ५ ॥</s-l></s-lg><s-lg><s-l>ज्याक्षेपणं क्रोधकृतं नेमीनिनददुन्दुभि ।</s-l><s-l>नगरं ते मया गुप्तं रथोपस्थं भविष्यति ॥ ६ ॥</s-l></s-lg><s-lg><s-l>अधिष्ठितो मया संख्ये रथो गाण्डीवधन्वना ।</s-l><s-l>अजेयः शत्रुसैन्यानां वैराटे व्येतु ते भयम् ॥ ७ ॥</s-l></s-lg><s-lg><s-l> उत्तर उवाच ।</s-l><s-l>बिभेमि नाहमेतेषां जानामि त्वां स्थिरं युधि ।</s-l><s-l>केशवेनापि संग्रामे साक्षादिन्द्रेण वा समम् ॥ ८ ॥</s-l></s-lg><s-lg><s-l>इदं तु चिन्तयन्नेव परिमुह्यामि केवलम् ।</s-l><s-l>निश्चयं चापि दुर्मेधा न गच्छामि कथंचन ॥ ९ ॥</s-l></s-lg><s-lg><s-l>एवं वीराङ्गरूपस्य लक्षणैरुचितस्य च ।</s-l><s-l>केन कर्मविपाकेन क्लीबत्वमिदमागतम् ॥ १० ॥</s-l></s-lg><s-lg><s-l>मन्ये त्वां क्लीबवेषेण चरन्तं शूलपाणिनम् ।</s-l><s-l>गन्धर्वराजप्रतिमं देवं वापि शतक्रतुम् ॥ ११ ॥</s-l></s-lg><s-lg><s-l> अर्जुन उवाच ।</s-l><s-l>भ्रातुर्नियोगाज्ज्येष्ठस्य संवत्सरमिदं व्रतम् ।</s-l><s-l>चरामि ब्रह्मचर्यं वै सत्यमेतद्ब्रवीमि ते ॥ १२ ॥</s-l></s-lg><s-lg><s-l>नास्मि क्लीबो महाबाहो परवान्धर्मसंयुतः ।</s-l><s-l>समाप्तव्रतमुत्तीर्णं विद्धि मां त्वं नृपात्मज ॥ १३ ॥</s-l></s-lg><s-lg><s-l> उत्तर उवाच ।</s-l><s-l>परमोऽनुग्रहो मेऽद्य यत्प्रतर्को न मे वृथा ।</s-l><s-l>न हीदृशाः क्लीबरूपा भवन्तीह नरोत्तमाः ॥ १४ ॥</s-l></s-lg><s-lg><s-l>सहायवानस्मि रणे युध्येयममरैरपि ।</s-l><s-l>साध्वसं तत्प्रनष्टं मे किं करोमि ब्रवीहि मे ॥ १५ ॥</s-l></s-lg><s-lg><s-l>अहं ते संग्रहीष्यामि हयाञ्शत्रुरथारुजः ।</s-l><s-l>शिक्षितो ह्यस्मि सारथ्ये तीर्थतः पुरुषर्षभ ॥ १६ ॥</s-l></s-lg><s-lg><s-l>दारुको वासुदेवस्य यथा शक्रस्य मातलिः ।</s-l><s-l>तथा मां विद्धि सारथ्ये शिक्षितं नरपुंगव ॥ १७ ॥</s-l></s-lg><s-lg><s-l>यस्य याते न पश्यन्ति भूमौ प्राप्तं पदं पदम् ।</s-l><s-l>दक्षिणं यो धुरं युक्तः सुग्रीवसदृशो हयः ॥ १८ ॥</s-l></s-lg><s-lg><s-l>योऽयं धुरं धुर्यवरो वामं वहति शोभनः ।</s-l><s-l>तं मन्ये मेघपुष्पस्य जवेन सदृशं हयम् ॥ १९ ॥</s-l></s-lg><s-lg><s-l>योऽयं काञ्चनसंनाहः पार्ष्णिं वहति शोभनः ।</s-l><s-l>वामं सैन्यस्य मन्ये तं जवेन बलवत्तरम् ॥ २० ॥</s-l></s-lg><s-lg><s-l>योऽयं वहति ते पार्ष्णिं दक्षिणामञ्चितोद्यतः ।</s-l><s-l>बलाहकादपि मतः स जवे वीर्यवत्तरः ॥ २१ ॥</s-l></s-lg><s-lg><s-l>त्वामेवायं रथो वोढुं संग्रामेऽर्हति धन्विनम् ।</s-l><s-l>त्वं चेमं रथमास्थाय योद्धुमर्हो मतो मम ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>ततो निर्मुच्य बाहुभ्यां वलयानि स वीर्यवान् ।</s-l><s-l>चित्रे दुन्दुभिसंनादे प्रत्यमुञ्चत्तले शुभे ॥ २३ ॥</s-l></s-lg><s-lg><s-l>कृष्णान्भङ्गीमतः केशाञ्श्वेतेनोद्ग्रथ्य वाससा ।</s-l><s-l>अधिज्यं तरसा कृत्वा गाण्डीवं व्याक्षिपद्धनुः ॥ २४ ॥</s-l></s-lg><s-lg><s-l>तस्य विक्षिप्यमाणस्य धनुषोऽभून्महास्वनः ।</s-l><s-l>यथा शैलस्य महतः शैलेनैवाभिजघ्नुषः ॥ २५ ॥</s-l></s-lg><s-lg><s-l>सनिर्घाताभवद्भूमिर्दिक्षु वायुर्ववौ भृशम् ।</s-l><s-l>भ्रान्तद्विजं खं तदासीत्प्रकम्पितमहाद्रुमम् ॥ २६ ॥</s-l></s-lg><s-lg><s-l>तं शब्दं कुरवोऽजानन्विस्फोटमशनेरिव ।</s-l><s-l>यदर्जुनो धनुःश्रेष्ठं बाहुभ्यामाक्षिपद्रथे ॥ २७ ॥</s-l></s-lg>