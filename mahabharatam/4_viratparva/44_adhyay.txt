<s-lg><s-l> कृप उवाच ।</s-l><s-l>सदैव तव राधेय युद्धे क्रूरतरा मतिः ।</s-l><s-l>नार्थानां प्रकृतिं वेत्थ नानुबन्धमवेक्षसे ॥ १ ॥</s-l></s-lg><s-lg><s-l>नया हि बहवः सन्ति शास्त्राण्याश्रित्य चिन्तिताः ।</s-l><s-l>तेषां युद्धं तु पापिष्ठं वेदयन्ति पुराविदः ॥ २ ॥</s-l></s-lg><s-lg><s-l>देशकालेन संयुक्तं युद्धं विजयदं भवेत् ।</s-l><s-l>हीनकालं तदेवेह फलवन्न भवत्युत ।</s-l><s-l>देशे काले च विक्रान्तं कल्याणाय विधीयते ॥ ३ ॥</s-l></s-lg><s-lg><s-l>आनुकूल्येन कार्याणामन्तरं संविधीयताम् ।</s-l><s-l>भारं हि रथकारस्य न व्यवस्यन्ति पण्डिताः ॥ ४ ॥</s-l></s-lg><s-lg><s-l>परिचिन्त्य तु पार्थेन संनिपातो न नः क्षमः ।</s-l><s-l>एकः कुरूनभ्यरक्षदेकश्चाग्निमतर्पयत् ॥ ५ ॥</s-l></s-lg><s-lg><s-l>एकश्च पञ्च वर्षाणि ब्रह्मचर्यमधारयत् ।</s-l><s-l>एकः सुभद्रामारोप्य द्वैरथे कृष्णमाह्वयत् ।</s-l><s-l>अस्मिन्नेव वने कृष्णो हृतां कृष्णामवाजयत् ॥ ६ ॥</s-l></s-lg><s-lg><s-l>एकश्च पञ्च वर्षाणि शक्रादस्त्राण्यशिक्षत ।</s-l><s-l>एकः सांयमिनीं जित्वा कुरूणामकरोद्यशः ॥ ७ ॥</s-l></s-lg><s-lg><s-l>एको गन्धर्वराजानं चित्रसेनमरिंदमः ।</s-l><s-l>विजिग्ये तरसा संख्ये सेनां चास्य सुदुर्जयाम् ॥ ८ ॥</s-l></s-lg><s-lg><s-l>तथा निवातकवचाः कालखञ्जाश्च दानवाः ।</s-l><s-l>दैवतैरप्यवध्यास्ते एकेन युधि पातिताः ॥ ९ ॥</s-l></s-lg><s-lg><s-l>एकेन हि त्वया कर्ण किं नामेह कृतं पुरा ।</s-l><s-l>एकैकेन यथा तेषां भूमिपाला वशीकृताः ॥ १० ॥</s-l></s-lg><s-lg><s-l>इन्द्रोऽपि हि न पार्थेन संयुगे योद्धुमर्हति ।</s-l><s-l>यस्तेनाशंसते योद्धुं कर्तव्यं तस्य भेषजम् ॥ ११ ॥</s-l></s-lg><s-lg><s-l>आशीविषस्य क्रुद्धस्य पाणिमुद्यम्य दक्षिणम् ।</s-l><s-l>अविमृश्य प्रदेशिन्या दंष्ट्रामादातुमिच्छसि ॥ १२ ॥</s-l></s-lg><s-lg><s-l>अथ वा कुञ्जरं मत्तमेक एव चरन्वने ।</s-l><s-l>अनङ्कुशं समारुह्य नगरं गन्तुमिच्छसि ॥ १३ ॥</s-l></s-lg><s-lg><s-l>समिद्धं पावकं वापि घृतमेदोवसाहुतम् ।</s-l><s-l>घृताक्तश्चीरवासास्त्वं मध्येनोत्तर्तुमिच्छसि ॥ १४ ॥</s-l></s-lg><s-lg><s-l>आत्मानं यः समुद्बध्य कण्ठे बद्ध्वा महाशिलाम् ।</s-l><s-l>समुद्रं प्रतरेद्दोर्भ्यां तत्र किं नाम पौरुषम् ॥ १५ ॥</s-l></s-lg><s-lg><s-l>अकृतास्त्रः कृतास्त्रं वै बलवन्तं सुदुर्बलः ।</s-l><s-l>तादृशं कर्ण यः पार्थं योद्धुमिच्छेत्स दुर्मतिः ॥ १६ ॥</s-l></s-lg><s-lg><s-l>अस्माभिरेष निकृतो वर्षाणीह त्रयोदश ।</s-l><s-l>सिंहः पाशविनिर्मुक्तो न नः शेषं करिष्यति ॥ १७ ॥</s-l></s-lg><s-lg><s-l>एकान्ते पार्थमासीनं कूपेऽग्निमिव संवृतम् ।</s-l><s-l>अज्ञानादभ्यवस्कन्द्य प्राप्ताः स्मो भयमुत्तमम् ॥ १८ ॥</s-l></s-lg><s-lg><s-l>सह युध्यामहे पार्थमागतं युद्धदुर्मदम् ।</s-l><s-l>सैन्यास्तिष्ठन्तु संनद्धा व्यूढानीकाः प्रहारिणः ॥ १९ ॥</s-l></s-lg><s-lg><s-l>द्रोणो दुर्योधनो भीष्मो भवान्द्रौणिस्तथा वयम् ।</s-l><s-l>सर्वे युध्यामहे पार्थं कर्ण मा साहसं कृथाः ॥ २० ॥</s-l></s-lg><s-lg><s-l>वयं व्यवसितं पार्थं वज्रपाणिमिवोद्यतम् ।</s-l><s-l>षड्रथाः प्रतियुध्येम तिष्ठेम यदि संहताः ॥ २१ ॥</s-l></s-lg><s-lg><s-l>व्यूढानीकानि सैन्यानि यत्ताः परमधन्विनः ।</s-l><s-l>युध्यामहेऽर्जुनं संख्ये दानवा वासवं यथा ॥ २२ ॥</s-l></s-lg>