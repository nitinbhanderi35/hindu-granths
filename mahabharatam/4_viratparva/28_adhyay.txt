<s-lg><s-l> वैशंपायन उवाच ।</s-l><s-l>ततः शारद्वतो वाक्यमित्युवाच कृपस्तदा ।</s-l><s-l>युक्तं प्राप्तं च वृद्धेन पाण्डवान्प्रति भाषितम् ॥ १ ॥</s-l></s-lg><s-lg><s-l>धर्मार्थसहितं श्लक्ष्णं तत्त्वतश्च सहेतुमत् ।</s-l><s-l>तत्रानुरूपं भीष्मेण ममाप्यत्र गिरं शृणु ॥ २ ॥</s-l></s-lg><s-lg><s-l>तेषां चैव गतिस्तीर्थैर्वासश्चैषां प्रचिन्त्यताम् ।</s-l><s-l>नीतिर्विधीयतां चापि सांप्रतं या हिता भवेत् ॥ ३ ॥</s-l></s-lg><s-lg><s-l>नावज्ञेयो रिपुस्तात प्राकृतोऽपि बुभूषता ।</s-l><s-l>किं पुनः पाण्डवास्तात सर्वास्त्रकुशला रणे ॥ ४ ॥</s-l></s-lg><s-lg><s-l>तस्मात्सत्रं प्रविष्टेषु पाण्डवेषु महात्मसु ।</s-l><s-l>गूढभावेषु छन्नेषु काले चोदयमागते ॥ ५ ॥</s-l></s-lg><s-lg><s-l>स्वराष्ट्रपरराष्ट्रेषु ज्ञातव्यं बलमात्मनः ।</s-l><s-l>उदये पाण्डवानां च प्राप्ते काले न संशयः ॥ ६ ॥</s-l></s-lg><s-lg><s-l>निवृत्तसमयाः पार्था महात्मानो महाबलाः ।</s-l><s-l>महोत्साहा भविष्यन्ति पाण्डवा ह्यतितेजसः ॥ ७ ॥</s-l></s-lg><s-lg><s-l>तस्माद्बलं च कोशं च नीतिश्चापि विधीयताम् ।</s-l><s-l>यथा कालोदये प्राप्ते सम्यक्तैः संदधामहे ॥ ८ ॥</s-l></s-lg><s-lg><s-l>तात मन्यामि तत्सर्वं बुध्यस्व बलमात्मनः ।</s-l><s-l>नियतं सर्वमित्रेषु बलवत्स्वबलेषु च ॥ ९ ॥</s-l></s-lg><s-lg><s-l>उच्चावचं बलं ज्ञात्वा मध्यस्थं चापि भारत ।</s-l><s-l>प्रहृष्टमप्रहृष्टं च संदधाम तथा परैः ॥ १० ॥</s-l></s-lg><s-lg><s-l>साम्ना भेदेन दानेन दण्डेन बलिकर्मणा ।</s-l><s-l>न्यायेनानम्य च परान्बलाच्चानम्य दुर्बलान् ॥ ११ ॥</s-l></s-lg><s-lg><s-l>सान्त्वयित्वा च मित्राणि बलं चाभाष्यतां सुखम् ।</s-l><s-l>सकोशबलसंवृद्धः सम्यक्सिद्धिमवाप्स्यसि ॥ १२ ॥</s-l></s-lg><s-lg><s-l>योत्स्यसे चापि बलिभिररिभिः प्रत्युपस्थितैः ।</s-l><s-l>अन्यैस्त्वं पाण्डवैर्वापि हीनस्वबलवाहनैः ॥ १३ ॥</s-l></s-lg><s-lg><s-l>एवं सर्वं विनिश्चित्य व्यवसायं स्वधर्मतः ।</s-l><s-l>यथाकालं मनुष्येन्द्र चिरं सुखमवाप्स्यसि ॥ १४ ॥</s-l></s-lg>