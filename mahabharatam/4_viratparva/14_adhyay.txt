<s-lg><s-l> वैशंपायन उवाच ।</s-l><s-l>प्रत्याख्यातो राजपुत्र्या सुदेष्णां कीचकोऽब्रवीत् ।</s-l><s-l>अमर्यादेन कामेन घोरेणाभिपरिप्लुतः ॥ १ ॥</s-l></s-lg><s-lg><s-l>यथा कैकेयि सैरन्ध्र्या समेयां तद्विधीयताम् ।</s-l><s-l>तां सुदेष्णे परीप्सस्व माहं प्राणान्प्रहासिषम् ॥ २ ॥</s-l></s-lg><s-lg><s-l>तस्य तां बहुशः श्रुत्वा वाचं विलपतस्तदा ।</s-l><s-l>विराटमहिषी देवी कृपां चक्रे मनस्विनी ॥ ३ ॥</s-l></s-lg><s-lg><s-l>स्वमर्थमभिसंधाय तस्यार्थमनुचिन्त्य च ।</s-l><s-l>उद्वेगं चैव कृष्णायाः सुदेष्णा सूतमब्रवीत् ॥ ४ ॥</s-l></s-lg><s-lg><s-l>पर्विणीं त्वं समुद्दिश्य सुरामन्नं च कारय ।</s-l><s-l>तत्रैनां प्रेषयिष्यामि सुराहारीं तवान्तिकम् ॥ ५ ॥</s-l></s-lg><s-lg><s-l>तत्र संप्रेषितामेनां विजने निरवग्रहाम् ।</s-l><s-l>सान्त्वयेथा यथाकामं सान्त्व्यमाना रमेद्यदि ॥ ६ ॥</s-l></s-lg><s-lg><s-l>कीचकस्तु गृहं गत्वा भगिन्या वचनात्तदा ।</s-l><s-l>सुरामाहारयामास राजार्हां सुपरिस्रुताम् ॥ ७ ॥</s-l></s-lg><s-lg><s-l>आजौरभ्रं च सुभृशं बहूंश्चोच्चावचान्मृगान् ।</s-l><s-l>कारयामास कुशलैरन्नपानं सुशोभनम् ॥ ८ ॥</s-l></s-lg><s-lg><s-l>तस्मिन्कृते तदा देवी कीचकेनोपमन्त्रिता ।</s-l><s-l>सुदेष्णा प्रेषयामास सैरन्ध्रीं कीचकालयम् ॥ ९ ॥</s-l></s-lg><s-lg><s-l> सुदेष्णोवाच ।</s-l><s-l>उत्तिष्ठ गच्छ सैरन्ध्रि कीचकस्य निवेशनम् ।</s-l><s-l>पानमानय कल्याणि पिपासा मां प्रबाधते ॥ १० ॥</s-l></s-lg><s-lg><s-l> द्रौपद्युवाच ।</s-l><s-l>न गच्छेयमहं तस्य राजपुत्रि निवेशनम् ।</s-l><s-l>त्वमेव राज्ञि जानासि यथा स निरपत्रपः ॥ ११ ॥</s-l></s-lg><s-lg><s-l>न चाहमनवद्याङ्गि तव वेश्मनि भामिनि ।</s-l><s-l>कामवृत्ता भविष्यामि पतीनां व्यभिचारिणी ॥ १२ ॥</s-l></s-lg><s-lg><s-l>त्वं चैव देवि जानासि यथा स समयः कृतः ।</s-l><s-l>प्रविशन्त्या मया पूर्वं तव वेश्मनि भामिनि ॥ १३ ॥</s-l></s-lg><s-lg><s-l>कीचकश्च सुकेशान्ते मूढो मदनदर्पितः ।</s-l><s-l>सोऽवमंस्यति मां दृष्ट्वा न यास्ये तत्र शोभने ॥ १४ ॥</s-l></s-lg><s-lg><s-l>सन्ति बह्व्यस्तव प्रेष्या राजपुत्रि वशानुगाः ।</s-l><s-l>अन्यां प्रेषय भद्रं ते स हि मामवमंस्यते ॥ १५ ॥</s-l></s-lg><s-lg><s-l> सुदेष्णोवाच ।</s-l><s-l>नैव त्वां जातु हिंस्यात्स इतः संप्रेषितां मया ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>इत्यस्याः प्रददौ कांस्यं सपिधानं हिरण्मयम् ।</s-l><s-l>सा शङ्कमाना रुदती दैवं शरणमीयुषी ।</s-l><s-l>प्रातिष्ठत सुराहारी कीचकस्य निवेशनम् ॥ १७ ॥</s-l></s-lg><s-lg><s-l> द्रौपद्युवाच ।</s-l><s-l>यथाहमन्यं पाण्डुभ्यो नाभिजानामि कंचन ।</s-l><s-l>तेन सत्येन मां प्राप्तां कीचको मा वशे कृथाः ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>उपातिष्ठत सा सूर्यं मुहूर्तमबला ततः ।</s-l><s-l>स तस्यास्तनुमध्यायाः सर्वं सूर्योऽवबुद्धवान् ॥ १९ ॥</s-l></s-lg><s-lg><s-l>अन्तर्हितं ततस्तस्या रक्षो रक्षार्थमादिशत् ।</s-l><s-l>तच्चैनां नाजहात्तत्र सर्वावस्थास्वनिन्दिताम् ॥ २० ॥</s-l></s-lg><s-lg><s-l>तां मृगीमिव वित्रस्तां दृष्ट्वा कृष्णां समीपगाम् ।</s-l><s-l>उदतिष्ठन्मुदा सूतो नावं लब्ध्वेव पारगः ॥ २१ ॥</s-l></s-lg>