<s-lg><s-l> वैशंपायन उवाच ।</s-l><s-l>ततस्तृतीये दिवसे भ्रातरः पञ्च पाण्डवाः ।</s-l><s-l>स्नाताः शुक्लाम्बरधराः समये चरितव्रताः ॥ १ ॥</s-l></s-lg><s-lg><s-l>युधिष्ठिरं पुरस्कृत्य सर्वाभरणभूषिताः ।</s-l><s-l>अभिपद्मा यथा नागा भ्राजमाना महारथाः ॥ २ ॥</s-l></s-lg><s-lg><s-l>विराटस्य सभां गत्वा भूमिपालासनेष्वथ ।</s-l><s-l>निषेदुः पावकप्रख्याः सर्वे धिष्ण्येष्विवाग्नयः ॥ ३ ॥</s-l></s-lg><s-lg><s-l>तेषु तत्रोपविष्टेषु विराटः पृथिवीपतिः ।</s-l><s-l>आजगाम सभां कर्तुं राजकार्याणि सर्वशः ॥ ४ ॥</s-l></s-lg><s-lg><s-l>श्रीमतः पाण्डवान्दृष्ट्वा ज्वलतः पावकानिव ।</s-l><s-l>अथ मत्स्योऽब्रवीत्कङ्कं देवरूपमवस्थितम् ।</s-l><s-l>मरुद्गणैरुपासीनं त्रिदशानामिवेश्वरम् ॥ ५ ॥</s-l></s-lg><s-lg><s-l>स किलाक्षातिवापस्त्वं सभास्तारो मया कृतः ।</s-l><s-l>अथ राजासने कस्मादुपविष्टोऽस्यलंकृतः ॥ ६ ॥</s-l></s-lg><s-lg><s-l>परिहासेप्सया वाक्यं विराटस्य निशम्य तत् ।</s-l><s-l>स्मयमानोऽर्जुनो राजन्निदं वचनमब्रवीत् ॥ ७ ॥</s-l></s-lg><s-lg><s-l>इन्द्रस्याप्यासनं राजन्नयमारोढुमर्हति ।</s-l><s-l>ब्रह्मण्यः श्रुतवांस्त्यागी यज्ञशीलो दृढव्रतः ॥ ८ ॥</s-l></s-lg><s-lg><s-l>अयं कुरूणामृषभः कुन्तीपुत्रो युधिष्ठिरः ।</s-l><s-l>अस्य कीर्तिः स्थिता लोके सूर्यस्येवोद्यतः प्रभा ॥ ९ ॥</s-l></s-lg><s-lg><s-l>संसरन्ति दिशः सर्वा यशसोऽस्य गभस्तयः ।</s-l><s-l>उदितस्येव सूर्यस्य तेजसोऽनु गभस्तयः ॥ १० ॥</s-l></s-lg><s-lg><s-l>एनं दश सहस्राणि कुञ्जराणां तरस्विनाम् ।</s-l><s-l>अन्वयुः पृष्ठतो राजन्यावदध्यावसत्कुरून् ॥ ११ ॥</s-l></s-lg><s-lg><s-l>त्रिंशदेनं सहस्राणि रथाः काञ्चनमालिनः ।</s-l><s-l>सदश्वैरुपसंपन्नाः पृष्ठतोऽनुययुः सदा ॥ १२ ॥</s-l></s-lg><s-lg><s-l>एनमष्टशताः सूताः सुमृष्टमणिकुण्डलाः ।</s-l><s-l>अस्तुवन्मागधैः सार्धं पुरा शक्रमिवर्षयः ॥ १३ ॥</s-l></s-lg><s-lg><s-l>एनं नित्यमुपासन्त कुरवः किंकरा यथा ।</s-l><s-l>सर्वे च राजन्राजानो धनेश्वरमिवामराः ॥ १४ ॥</s-l></s-lg><s-lg><s-l>एष सर्वान्महीपालान्करमाहारयत्तदा ।</s-l><s-l>वैश्यानिव महाराज विवशान्स्ववशानपि ॥ १५ ॥</s-l></s-lg><s-lg><s-l>अष्टाशीतिसहस्राणि स्नातकानां महात्मनाम् ।</s-l><s-l>उपजीवन्ति राजानमेनं सुचरितव्रतम् ॥ १६ ॥</s-l></s-lg><s-lg><s-l>एष वृद्धाननाथांश्च व्यङ्गान्पङ्गूंश्च मानवान् ।</s-l><s-l>पुत्रवत्पालयामास प्रजा धर्मेण चाभिभो ॥ १७ ॥</s-l></s-lg><s-lg><s-l>एष धर्मे दमे चैव क्रोधे चापि यतव्रतः ।</s-l><s-l>महाप्रसादो ब्रह्मण्यः सत्यवादी च पार्थिवः ॥ १८ ॥</s-l></s-lg><s-lg><s-l>श्रीप्रतापेन चैतस्य तप्यते स सुयोधनः ।</s-l><s-l>सगणः सह कर्णेन सौबलेनापि वा विभुः ॥ १९ ॥</s-l></s-lg><s-lg><s-l>न शक्यन्ते ह्यस्य गुणाः प्रसंख्यातुं नरेश्वर ।</s-l><s-l>एष धर्मपरो नित्यमानृशंस्यश्च पाण्डवः ॥ २० ॥</s-l></s-lg><s-lg><s-l>एवंयुक्तो महाराजः पाण्डवः पार्थिवर्षभः ।</s-l><s-l>कथं नार्हति राजार्हमासनं पृथिवीपतिः ॥ २१ ॥</s-l></s-lg>