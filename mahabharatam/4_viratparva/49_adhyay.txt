<s-lg><s-l> वैशंपायन उवाच ।</s-l><s-l>स शत्रुसेनां तरसा प्रणुद्य गास्ता विजित्याथ धनुर्धराग्र्यः ।</s-l><s-l>दुर्योधनायाभिमुखं प्रयातो भूयोऽर्जुनः प्रियमाजौ चिकीर्षन् ॥ १ ॥</s-l></s-lg><s-lg><s-l>गोषु प्रयातासु जवेन मत्स्यान्किरीटिनं कृतकार्यं च मत्वा ।</s-l><s-l>दुर्योधनायाभिमुखं प्रयान्तं कुरुप्रवीराः सहसाभिपेतुः ॥ २ ॥</s-l></s-lg><s-lg><s-l>तेषामनीकानि बहूनि गाढं व्यूढानि दृष्ट्वा बहुलध्वजानि ।</s-l><s-l>मत्स्यस्य पुत्रं द्विषतां निहन्ता वैराटिमामन्त्र्य ततोऽभ्युवाच ॥ ३ ॥</s-l></s-lg><s-lg><s-l>एतेन तूर्णं प्रतिपादयेमाञ्श्वेतान्हयान्काञ्चनरश्मियोक्त्रान् ।</s-l><s-l>जवेन सर्वेण कुरु प्रयत्नमासादयैतद्रथसिंहवृन्दम् ॥ ४ ॥</s-l></s-lg><s-lg><s-l>गजो गजेनेव मया दुरात्मा यो योद्धुमाकाङ्क्षति सूतपुत्रः ।</s-l><s-l>तमेव मां प्रापय राजपुत्र दुर्योधनापाश्रयजातदर्पम् ॥ ५ ॥</s-l></s-lg><s-lg><s-l>स तैर्हयैर्वातजवैर्बृहद्भिः पुत्रो विराटस्य सुवर्णकक्ष्यैः ।</s-l><s-l>विध्वंसयंस्तद्रथिनामनीकं ततोऽवहत्पाण्डवमाजिमध्ये ॥ ६ ॥</s-l></s-lg><s-lg><s-l>तं चित्रसेनो विशिखैर्विपाठैः संग्रामजिच्छत्रुसहो जयश्च ।</s-l><s-l>प्रत्युद्ययुर्भारतमापतन्तं महारथाः कर्णमभीप्समानाः ॥ ७ ॥</s-l></s-lg><s-lg><s-l>ततः स तेषां पुरुषप्रवीरः शरासनार्चिः शरवेगतापः ।</s-l><s-l>व्रातान्रथानामदहत्स मन्युर्वनं यथाग्निः कुरुपुंगवानाम् ॥ ८ ॥</s-l></s-lg><s-lg><s-l>तस्मिंस्तु युद्धे तुमुले प्रवृत्ते पार्थं विकर्णोऽतिरथं रथेन ।</s-l><s-l>विपाठवर्षेण कुरुप्रवीरो भीमेन भीमानुजमाससाद ॥ ९ ॥</s-l></s-lg><s-lg><s-l>ततो विकर्णस्य धनुर्विकृष्य जाम्बूनदाग्र्योपचितं दृढज्यम् ।</s-l><s-l>अपातयद्ध्वजमस्य प्रमथ्य छिन्नध्वजः सोऽप्यपयाज्जवेन ॥ १० ॥</s-l></s-lg><s-lg><s-l>तं शात्रवाणां गणबाधितारं कर्माणि कुर्वाणममानुषाणि ।</s-l><s-l>शत्रुंतपः कोपममृष्यमाणः समर्पयत्कूर्मनखेन पार्थम् ॥ ११ ॥</s-l></s-lg><s-lg><s-l>स तेन राज्ञातिरथेन विद्धो विगाहमानो ध्वजिनीं कुरूणाम् ।</s-l><s-l>शत्रुंतपं पञ्चभिराशु विद्ध्वा ततोऽस्य सूतं दशभिर्जघान ॥ १२ ॥</s-l></s-lg><s-lg><s-l>ततः स विद्धो भरतर्षभेण बाणेन गात्रावरणातिगेन ।</s-l><s-l>गतासुराजौ निपपात भूमौ नगो नगाग्रादिव वातरुग्णः ॥ १३ ॥</s-l></s-lg><s-lg><s-l>रथर्षभास्ते तु रथर्षभेण वीरा रणे वीरतरेण भग्नाः ।</s-l><s-l>चकम्पिरे वातवशेन काले प्रकम्पितानीव महावनानि ॥ १४ ॥</s-l></s-lg><s-lg><s-l>हतास्तु पार्थेन नरप्रवीरा भूमौ युवानः सुषुपुः सुवेषाः ।</s-l><s-l>वसुप्रदा वासवतुल्यवीर्याः पराजिता वासवजेन संख्ये ।</s-l><s-l>सुवर्णकार्ष्णायसवर्मनद्धा नागा यथा हैमवताः प्रवृद्धाः ॥ १५ ॥</s-l></s-lg><s-lg><s-l>तथा स शत्रून्समरे विनिघ्नन्गाण्डीवधन्वा पुरुषप्रवीरः ।</s-l><s-l>चचार संख्ये प्रदिशो दिशश्च दहन्निवाग्निर्वनमातपान्ते ॥ १६ ॥</s-l></s-lg><s-lg><s-l>प्रकीर्णपर्णानि यथा वसन्ते विशातयित्वात्यनिलो नुदन्खे ।</s-l><s-l>तथा सपत्नान्विकिरन्किरीटी चचार संख्येऽतिरथो रथेन ॥ १७ ॥</s-l></s-lg><s-lg><s-l>शोणाश्ववाहस्य हयान्निहत्य वैकर्तनभ्रातुरदीनसत्त्वः ।</s-l><s-l>एकेन संग्रामजितः शरेण शिरो जहाराथ किरीटमाली ॥ १८ ॥</s-l></s-lg><s-lg><s-l>तस्मिन्हते भ्रातरि सूतपुत्रो वैकर्तनो वीर्यमथाददानः ।</s-l><s-l>प्रगृह्य दन्ताविव नागराजो महर्षभं व्याघ्र इवाभ्यधावत् ॥ १९ ॥</s-l></s-lg><s-lg><s-l>स पाण्डवं द्वादशभिः पृषत्कैर्वैकर्तनः शीघ्रमुपाजघान ।</s-l><s-l>विव्याध गात्रेषु हयांश्च सर्वान्विराटपुत्रं च शरैर्निजघ्ने ॥ २० ॥</s-l></s-lg><s-lg><s-l>स हस्तिनेवाभिहतो गजेन्द्रः प्रगृह्य भल्लान्निशितान्निषङ्गात् ।</s-l><s-l>आकर्णपूर्णं च धनुर्विकृष्य विव्याध बाणैरथ सूतपुत्रम् ॥ २१ ॥</s-l></s-lg><s-lg><s-l>अथास्य बाहूरुशिरोललाटं ग्रीवां रथाङ्गानि परावमर्दी ।</s-l><s-l>स्थितस्य बाणैर्युधि निर्बिभेद गाण्डीवमुक्तैरशनिप्रकाशैः ॥ २२ ॥</s-l></s-lg><s-lg><s-l>स पार्थमुक्तैर्विशिखैः प्रणुन्नो गजो गजेनेव जितस्तरस्वी ।</s-l><s-l>विहाय संग्रामशिरः प्रयातो वैकर्तनः पाण्डवबाणतप्तः ॥ २३ ॥</s-l></s-lg>