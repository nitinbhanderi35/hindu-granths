<s-lg><s-l> वैशंपायन उवाच ।</s-l><s-l>अथ दुर्योधनो राजा समरे भीष्ममब्रवीत् ।</s-l><s-l>द्रोणं च रथशार्दूलं कृपं च सुमहारथम् ॥ १ ॥</s-l></s-lg><s-lg><s-l>उक्तोऽयमर्थ आचार्यो मया कर्णेन चासकृत् ।</s-l><s-l>पुनरेव च वक्ष्यामि न हि तृप्यामि तं ब्रुवन् ॥ २ ॥</s-l></s-lg><s-lg><s-l>पराजितैर्हि वस्तव्यं तैश्च द्वादश वत्सरान् ।</s-l><s-l>वने जनपदेऽज्ञातैरेष एव पणो हि नः ॥ ३ ॥</s-l></s-lg><s-lg><s-l>तेषां न तावन्निर्वृत्तं वर्तते तु त्रयोदशम् ।</s-l><s-l>अज्ञातवासं बीभत्सुरथास्माभिः समागतः ॥ ४ ॥</s-l></s-lg><s-lg><s-l>अनिवृत्ते तु निर्वासे यदि बीभत्सुरागतः ।</s-l><s-l>पुनर्द्वादश वर्षाणि वने वत्स्यन्ति पाण्डवाः ॥ ५ ॥</s-l></s-lg><s-lg><s-l>लोभाद्वा ते न जानीयुरस्मान्वा मोह आविशत् ।</s-l><s-l>हीनातिरिक्तमेतेषां भीष्मो वेदितुमर्हति ॥ ६ ॥</s-l></s-lg><s-lg><s-l>अर्थानां तु पुनर्द्वैधे नित्यं भवति संशयः ।</s-l><s-l>अन्यथा चिन्तितो ह्यर्थः पुनर्भवति चान्यथा ॥ ७ ॥</s-l></s-lg><s-lg><s-l>उत्तरं मार्गमाणानां मत्स्यसेनां युयुत्सताम् ।</s-l><s-l>यदि बीभत्सुरायातस्तेषां कः स्यात्पराङ्मुखः ॥ ८ ॥</s-l></s-lg><s-lg><s-l>त्रिगर्तानां वयं हेतोर्मत्स्यान्योद्धुमिहागताः ।</s-l><s-l>मत्स्यानां विप्रकारांस्ते बहूनस्मानकीर्तयन् ॥ ९ ॥</s-l></s-lg><s-lg><s-l>तेषां भयाभिपन्नानां तदस्माभिः प्रतिश्रुतम् ।</s-l><s-l>प्रथमं तैर्ग्रहीतव्यं मत्स्यानां गोधनं महत् ॥ १० ॥</s-l></s-lg><s-lg><s-l>सप्तमीमपराह्णे वै तथा नस्तैः समाहितम् ।</s-l><s-l>अष्टम्यां पुनरस्माभिरादित्यस्योदयं प्रति ॥ ११ ॥</s-l></s-lg><s-lg><s-l>ते वा गावो न पश्यन्ति यदि व स्युः पराजिताः ।</s-l><s-l>अस्मान्वाप्यतिसंधाय कुर्युर्मत्स्येन संगतम् ॥ १२ ॥</s-l></s-lg><s-lg><s-l>अथ वा तानुपायातो मत्स्यो जानपदैः सह ।</s-l><s-l>सर्वया सेनया सार्धमस्मान्योद्धुमुपागतः ॥ १३ ॥</s-l></s-lg><s-lg><s-l>तेषामेव महावीर्यः कश्चिदेव पुरःसरः ।</s-l><s-l>अस्माञ्जेतुमिहायातो मत्स्यो वापि स्वयं भवेत् ॥ १४ ॥</s-l></s-lg><s-lg><s-l>यद्येष राजा मत्स्यानां यदि बीभत्सुरागतः ।</s-l><s-l>सर्वैर्योद्धव्यमस्माभिरिति नः समयः कृतः ॥ १५ ॥</s-l></s-lg><s-lg><s-l>अथ कस्मात्स्थिता ह्येते रथेषु रथसत्तमाः ।</s-l><s-l>भीष्मो द्रोणः कृपश्चैव विकर्णो द्रौणिरेव च ॥ १६ ॥</s-l></s-lg><s-lg><s-l>संभ्रान्तमनसः सर्वे काले ह्यस्मिन्महारथाः ।</s-l><s-l>नान्यत्र युद्धाच्छ्रेयोऽस्ति तथात्मा प्रणिधीयताम् ॥ १७ ॥</s-l></s-lg><s-lg><s-l>आच्छिन्ने गोधनेऽस्माकमपि देवेन वज्रिणा ।</s-l><s-l>यमेन वापि संग्रामे को हास्तिनपुरं व्रजेत् ॥ १८ ॥</s-l></s-lg><s-lg><s-l>शरैरभिप्रणुन्नानां भग्नानां गहने वने ।</s-l><s-l>को हि जीवेत्पदातीनां भवेदश्वेषु संशयः ।</s-l><s-l>आचार्यं पृष्ठतः कृत्वा तथा नीतिर्विधीयताम् ॥ १९ ॥</s-l></s-lg><s-lg><s-l>जानाति हि मतं तेषामतस्त्रासयतीव नः ।</s-l><s-l>अर्जुनेनास्य संप्रीतिमधिकामुपलक्षये ॥ २० ॥</s-l></s-lg><s-lg><s-l>तथा हि दृष्ट्वा बीभत्सुमुपायान्तं प्रशंसति ।</s-l><s-l>यथा सेना न भज्येत तथा नीतिर्विधीयताम् ॥ २१ ॥</s-l></s-lg><s-lg><s-l>अदेशिका महारण्ये ग्रीष्मे शत्रुवशं गता ।</s-l><s-l>यथा न विभ्रमेत्सेना तथा नीतिर्विधीयताम् ॥ २२ ॥</s-l></s-lg><s-lg><s-l>अश्वानां हेषितं श्रुत्वा का प्रशंसा भवेत्परे ।</s-l><s-l>स्थाने वापि व्रजन्तो वा सदा हेषन्ति वाजिनः ॥ २३ ॥</s-l></s-lg><s-lg><s-l>सदा च वायवो वान्ति नित्यं वर्षति वासवः ।</s-l><s-l>स्तनयित्नोश्च निर्घोषः श्रूयते बहुशस्तथा ॥ २४ ॥</s-l></s-lg><s-lg><s-l>किमत्र कार्यं पार्थस्य कथं वा स प्रशस्यते ।</s-l><s-l>अन्यत्र कामाद्द्वेषाद्वा रोषाद्वास्मासु केवलात् ॥ २५ ॥</s-l></s-lg><s-lg><s-l>आचार्या वै कारुणिकाः प्राज्ञाश्चापायदर्शिनः ।</s-l><s-l>नैते महाभये प्राप्ते संप्रष्टव्याः कथंचन ॥ २६ ॥</s-l></s-lg><s-lg><s-l>प्रासादेषु विचित्रेषु गोष्ठीष्वावसथेषु च ।</s-l><s-l>कथा विचित्राः कुर्वाणाः पण्डितास्तत्र शोभनाः ॥ २७ ॥</s-l></s-lg><s-lg><s-l>बहून्याश्चर्यरूपाणि कुर्वन्तो जनसंसदि ।</s-l><s-l>इष्वस्त्रे चारुसंधाने पण्डितास्तत्र शोभनाः ॥ २८ ॥</s-l></s-lg><s-lg><s-l>परेषां विवरज्ञाने मनुष्याचरितेषु च ।</s-l><s-l>अन्नसंस्कारदोषेषु पण्डितास्तत्र शोभनाः ॥ २९ ॥</s-l></s-lg><s-lg><s-l>पण्डितान्पृष्ठतः कृत्वा परेषां गुणवादिनः ।</s-l><s-l>विधीयतां तथा नीतिर्यथा वध्येत वै परः ॥ ३० ॥</s-l></s-lg><s-lg><s-l>गावश्चैव प्रतिष्ठन्तां सेनां व्यूहन्तु माचिरम् ।</s-l><s-l>आरक्षाश्च विधीयन्तां यत्र योत्स्यामहे परान् ॥ ३१ ॥</s-l></s-lg>