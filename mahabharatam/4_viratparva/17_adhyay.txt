<s-lg><s-l> द्रौपद्युवाच ।</s-l><s-l>अशोच्यं नु कुतस्तस्या यस्या भर्ता युधिष्ठिरः ।</s-l><s-l>जानन्सर्वाणि दुःखानि किं मां त्वं परिपृच्छसि ॥ १ ॥</s-l></s-lg><s-lg><s-l>यन्मां दासीप्रवादेन प्रातिकामी तदानयत् ।</s-l><s-l>सभायां पार्षदो मध्ये तन्मां दहति भारत ॥ २ ॥</s-l></s-lg><s-lg><s-l>पार्थिवस्य सुता नाम का नु जीवेत मादृशी ।</s-l><s-l>अनुभूय भृशं दुःखमन्यत्र द्रौपदीं प्रभो ॥ ३ ॥</s-l></s-lg><s-lg><s-l>वनवासगतायाश्च सैन्धवेन दुरात्मना ।</s-l><s-l>परामर्शं द्वितीयं च सोढुमुत्सहते नु का ॥ ४ ॥</s-l></s-lg><s-lg><s-l>मत्स्यराज्ञः समक्षं च तस्य धूर्तस्य पश्यतः ।</s-l><s-l>कीचकेन पदा स्पृष्टा का नु जीवेत मादृशी ॥ ५ ॥</s-l></s-lg><s-lg><s-l>एवं बहुविधैः क्लेशैः क्लिश्यमानां च भारत ।</s-l><s-l>न मां जानासि कौन्तेय किं फलं जीवितेन मे ॥ ६ ॥</s-l></s-lg><s-lg><s-l>योऽयं राज्ञो विराटस्य कीचको नाम भारत ।</s-l><s-l>सेनानीः पुरुषव्याघ्र स्यालः परमदुर्मतिः ॥ ७ ॥</s-l></s-lg><s-lg><s-l>स मां सैरन्ध्रिवेषेण वसन्तीं राजवेश्मनि ।</s-l><s-l>नित्यमेवाह दुष्टात्मा भार्या मम भवेति वै ॥ ८ ॥</s-l></s-lg><s-lg><s-l>तेनोपमन्त्र्यमाणाया वधार्हेण सपत्नहन् ।</s-l><s-l>कालेनेव फलं पक्वं हृदयं मे विदीर्यते ॥ ९ ॥</s-l></s-lg><s-lg><s-l>भ्रातरं च विगर्हस्व ज्येष्ठं दुर्द्यूतदेविनम् ।</s-l><s-l>यस्यास्मि कर्मणा प्राप्ता दुःखमेतदनन्तकम् ॥ १० ॥</s-l></s-lg><s-lg><s-l>को हि राज्यं परित्यज्य सर्वस्वं चात्मना सह ।</s-l><s-l>प्रव्रज्यायैव दीव्येत विना दुर्द्यूतदेविनम् ॥ ११ ॥</s-l></s-lg><s-lg><s-l>यदि निष्कसहस्रेण यच्चान्यत्सारवद्धनम् ।</s-l><s-l>सायंप्रातरदेविष्यदपि संवत्सरान्बहून् ॥ १२ ॥</s-l></s-lg><s-lg><s-l>रुक्मं हिरण्यं वासांसि यानं युग्यमजाविकम् ।</s-l><s-l>अश्वाश्वतरसंघांश्च न जातु क्षयमावहेत् ॥ १३ ॥</s-l></s-lg><s-lg><s-l>सोऽयं द्यूतप्रवादेन श्रिया प्रत्यवरोपितः ।</s-l><s-l>तूष्णीमास्ते यथा मूढः स्वानि कर्माणि चिन्तयन् ॥ १४ ॥</s-l></s-lg><s-lg><s-l>दश नागसहस्राणि पद्मिनां हेममालिनाम् ।</s-l><s-l>यं यान्तमनुयान्तीह सोऽयं द्यूतेन जीवति ॥ १५ ॥</s-l></s-lg><s-lg><s-l>तथा शतसहस्राणि नृणाममिततेजसाम् ।</s-l><s-l>उपासते महाराजमिन्द्रप्रस्थे युधिष्ठिरम् ॥ १६ ॥</s-l></s-lg><s-lg><s-l>शतं दासीसहस्राणि यस्य नित्यं महानसे ।</s-l><s-l>पात्रीहस्तं दिवारात्रमतिथीन्भोजयन्त्युत ॥ १७ ॥</s-l></s-lg><s-lg><s-l>एष निष्कसहस्राणि प्रदाय ददतां वरः ।</s-l><s-l>द्यूतजेन ह्यनर्थेन महता समुपावृतः ॥ १८ ॥</s-l></s-lg><s-lg><s-l>एनं हि स्वरसंपन्ना बहवः सूतमागधाः ।</s-l><s-l>सायंप्रातरुपातिष्ठन्सुमृष्टमणिकुण्डलाः ॥ १९ ॥</s-l></s-lg><s-lg><s-l>सहस्रमृषयो यस्य नित्यमासन्सभासदः ।</s-l><s-l>तपःश्रुतोपसंपन्नाः सर्वकामैरुपस्थिताः ॥ २० ॥</s-l></s-lg><s-lg><s-l>अन्धान्वृद्धांस्तथानाथान्सर्वान्राष्ट्रेषु दुर्गतान् ।</s-l><s-l>बिभर्त्यविमना नित्यमानृशंस्याद्युधिष्ठिरः ॥ २१ ॥</s-l></s-lg><s-lg><s-l>स एष निरयं प्राप्तो मत्स्यस्य परिचारकः ।</s-l><s-l>सभायां देविता राज्ञः कङ्को ब्रूते युधिष्ठिरः ॥ २२ ॥</s-l></s-lg><s-lg><s-l>इन्द्रप्रस्थे निवसतः समये यस्य पार्थिवाः ।</s-l><s-l>आसन्बलिभृतः सर्वे सोऽद्यान्यैर्भृतिमिच्छति ॥ २३ ॥</s-l></s-lg><s-lg><s-l>पार्थिवाः पृथिवीपाला यस्यासन्वशवर्तिनः ।</s-l><s-l>स वशे विवशो राजा परेषामद्य वर्तते ॥ २४ ॥</s-l></s-lg><s-lg><s-l>प्रताप्य पृथिवीं सर्वां रश्मिवानिव तेजसा ।</s-l><s-l>सोऽयं राज्ञो विराटस्य सभास्तारो युधिष्ठिरः ॥ २५ ॥</s-l></s-lg><s-lg><s-l>यमुपासन्त राजानः सभायामृषिभिः सह ।</s-l><s-l>तमुपासीनमद्यान्यं पश्य पाण्डव पाण्डवम् ॥ २६ ॥</s-l></s-lg><s-lg><s-l>अतदर्हं महाप्राज्ञं जीवितार्थेऽभिसंश्रितम् ।</s-l><s-l>दृष्ट्वा कस्य न दुःखं स्याद्धर्मात्मानं युधिष्ठिरम् ॥ २७ ॥</s-l></s-lg><s-lg><s-l>उपास्ते स्म सभायां यं कृत्स्ना वीर वसुंधरा ।</s-l><s-l>तमुपासीनमद्यान्यं पश्य भारत भारतम् ॥ २८ ॥</s-l></s-lg><s-lg><s-l>एवं बहुविधैर्दुःखैः पीड्यमानामनाथवत् ।</s-l><s-l>शोकसागरमध्यस्थां किं मां भीम न पश्यसि ॥ २९ ॥</s-l></s-lg>