<s-lg><s-l> वैशंपायन उवाच ।</s-l><s-l>ततः शांतनवो भीष्मो दुराधर्षः प्रतापवान् ।</s-l><s-l>वध्यमानेषु योधेषु धनंजयमुपाद्रवत् ॥ १ ॥</s-l></s-lg><s-lg><s-l>प्रगृह्य कार्मुकश्रेष्ठं जातरूपपरिष्कृतम् ।</s-l><s-l>शरानादाय तीक्ष्णाग्रान्मर्मभेदप्रमाथिनः ॥ २ ॥</s-l></s-lg><s-lg><s-l>पाण्डुरेणातपत्रेण ध्रियमाणेन मूर्धनि ।</s-l><s-l>शुशुभे स नरव्याघ्रो गिरिः सूर्योदये यथा ॥ ३ ॥</s-l></s-lg><s-lg><s-l>प्रध्माय शङ्खं गाङ्गेयो धार्तराष्ट्रान्प्रहर्षयन् ।</s-l><s-l>प्रदक्षिणमुपावृत्य बीभत्सुं समवारयत् ॥ ४ ॥</s-l></s-lg><s-lg><s-l>तमुद्वीक्ष्य तथायान्तं कौन्तेयः परवीरहा ।</s-l><s-l>प्रत्यगृह्णात्प्रहृष्टात्मा धाराधरमिवाचलः ॥ ५ ॥</s-l></s-lg><s-lg><s-l>ततो भीष्मः शरानष्टौ ध्वजे पार्थस्य वीर्यवान् ।</s-l><s-l>समपर्यन्महावेगाञ्श्वसमानानिवोरगान् ॥ ६ ॥</s-l></s-lg><s-lg><s-l>ते ध्वजं पाण्डुपुत्रस्य समासाद्य पतत्रिणः ।</s-l><s-l>ज्वलन्तः कपिमाजघ्नुर्ध्वजाग्रनिलयांश्च तान् ॥ ७ ॥</s-l></s-lg><s-lg><s-l>ततो भल्लेन महता पृथुधारेण पाण्डवः ।</s-l><s-l>छत्रं चिच्छेद भीष्मस्य तूर्णं तदपतद्भुवि ॥ ८ ॥</s-l></s-lg><s-lg><s-l>ध्वजं चैवास्य कौन्तेयः शरैरभ्यहनद्दृढम् ।</s-l><s-l>शीघ्रकृद्रथवाहांश्च तथोभौ पार्ष्णिसारथी ॥ ९ ॥</s-l></s-lg><s-lg><s-l>तयोस्तदभवद्युद्धं तुमुलं लोमहर्षणम् ।</s-l><s-l>भीष्मस्य सह पार्थेन बलिवासवयोरिव ॥ १० ॥</s-l></s-lg><s-lg><s-l>भल्लैर्भल्लाः समागम्य भीष्मपाण्डवयोर्युधि ।</s-l><s-l>अन्तरिक्षे व्यराजन्त खद्योताः प्रावृषीव हि ॥ ११ ॥</s-l></s-lg><s-lg><s-l>अग्निचक्रमिवाविद्धं सव्यदक्षिणमस्यतः ।</s-l><s-l>गाण्डीवमभवद्राजन्पार्थस्य सृजतः शरान् ॥ १२ ॥</s-l></s-lg><s-lg><s-l>स तैः संछादयामास भीष्मं शरशतैः शितैः ।</s-l><s-l>पर्वतं वारिधाराभिश्छादयन्निव तोयदः ॥ १३ ॥</s-l></s-lg><s-lg><s-l>तां स वेलामिवोद्धूतां शरवृष्टिं समुत्थिताम् ।</s-l><s-l>व्यधमत्सायकैर्भीष्मो अर्जुनं संनिवारयत् ॥ १४ ॥</s-l></s-lg><s-lg><s-l>ततस्तानि निकृत्तानि शरजालानि भागशः ।</s-l><s-l>समरेऽभिव्यशीर्यन्त फल्गुनस्य रथं प्रति ॥ १५ ॥</s-l></s-lg><s-lg><s-l>ततः कनकपुङ्खानां शरवृष्टिं समुत्थिताम् ।</s-l><s-l>पाण्डवस्य रथात्तूर्णं शलभानामिवायतिम् ।</s-l><s-l>व्यधमत्तां पुनस्तस्य भीष्मः शरशतैः शितैः ॥ १६ ॥</s-l></s-lg><s-lg><s-l>ततस्ते कुरवः सर्वे साधु साध्विति चाब्रुवन् ।</s-l><s-l>दुष्करं कृतवान्भीष्मो यदर्जुनमयोधयत् ॥ १७ ॥</s-l></s-lg><s-lg><s-l>बलवांस्तरुणो दक्षः क्षिप्रकारी च पाण्डवः ।</s-l><s-l>कोऽन्यः समर्थः पार्थस्य वेगं धारयितुं रणे ॥ १८ ॥</s-l></s-lg><s-lg><s-l>ऋते शांतनवाद्भीष्मात्कृष्णाद्वा देवकीसुतात् ।</s-l><s-l>आचार्यप्रवराद्वापि भारद्वाजान्महाबलात् ॥ १९ ॥</s-l></s-lg><s-lg><s-l>अस्त्रैरस्त्राणि संवार्य क्रीडतः पुरुषर्षभौ ।</s-l><s-l>चक्षूंषि सर्वभूतानां मोहयन्तौ महाबलौ ॥ २० ॥</s-l></s-lg><s-lg><s-l>प्राजापत्यं तथैवैन्द्रमाग्नेयं च सुदारुणम् ।</s-l><s-l>कौबेरं वारुणं चैव याम्यं वायव्यमेव च ।</s-l><s-l>प्रयुञ्जानौ महात्मानौ समरे तौ विचेरतुः ॥ २१ ॥</s-l></s-lg><s-lg><s-l>विस्मितान्यथ भूतानि तौ दृष्ट्वा संयुगे तदा ।</s-l><s-l>साधु पार्थ महाबाहो साधु भीष्मेति चाब्रुवन् ॥ २२ ॥</s-l></s-lg><s-lg><s-l>नेदं युक्तं मनुष्येषु योऽयं संदृश्यते महान् ।</s-l><s-l>महास्त्राणां संप्रयोगः समरे भीष्मपार्थयोः ॥ २३ ॥</s-l></s-lg><s-lg><s-l>एवं सर्वास्त्रविदुषोरस्त्रयुद्धमवर्तत ।</s-l><s-l>अथ जिष्णुरुपावृत्य पृथुधारेण कार्मुकम् ।</s-l><s-l>चकर्त भीष्मस्य तदा जातरूपपरिष्कृतम् ॥ २४ ॥</s-l></s-lg><s-lg><s-l>निमेषान्तरमात्रेण भीष्मोऽन्यत्कार्मुकं रणे ।</s-l><s-l>समादाय महाबाहुः सज्यं चक्रे महाबलः ।</s-l><s-l>शरांश्च सुबहून्क्रुद्धो मुमोचाशु धनंजये ॥ २५ ॥</s-l></s-lg><s-lg><s-l>अर्जुनोऽपि शरांश्चित्रान्भीष्माय निशितान्बहून् ।</s-l><s-l>चिक्षेप सुमहातेजास्तथा भीष्मश्च पाण्डवे ॥ २६ ॥</s-l></s-lg><s-lg><s-l>तयोर्दिव्यास्त्रविदुषोरस्यतोरनिशं शरान् ।</s-l><s-l>न विशेषस्तदा राजँल्लक्ष्यते स्म महात्मनोः ॥ २७ ॥</s-l></s-lg><s-lg><s-l>अथावृणोद्दश दिशः शरैरतिरथस्तदा ।</s-l><s-l>किरीटमाली कौन्तेयः शूरः शांतनवस्तथा ॥ २८ ॥</s-l></s-lg><s-lg><s-l>अतीव पाण्डवो भीष्मं भीष्मश्चातीव पाण्डवम् ।</s-l><s-l>बभूव तस्मिन्संग्रामे राजँल्लोके तदद्भुतम् ॥ २९ ॥</s-l></s-lg><s-lg><s-l>पाण्डवेन हताः शूरा भीष्मस्य रथरक्षिणः ।</s-l><s-l>शेरते स्म तदा राजन्कौन्तेयस्याभितो रथम् ॥ ३० ॥</s-l></s-lg><s-lg><s-l>ततो गाण्डीवनिर्मुक्ता निरमित्रं चिकीर्षवः ।</s-l><s-l>आगच्छन्पुङ्खसंश्लिष्टाः श्वेतवाहनपत्रिणः ॥ ३१ ॥</s-l></s-lg><s-lg><s-l>निष्पतन्तो रथात्तस्य धौता हैरण्यवाससः ।</s-l><s-l>आकाशे समदृश्यन्त हंसानामिव पङ्क्तयः ॥ ३२ ॥</s-l></s-lg><s-lg><s-l>तस्य तद्दिव्यमस्त्रं हि प्रगाढं चित्रमस्यतः ।</s-l><s-l>प्रेक्षन्ते स्मान्तरिक्षस्थाः सर्वे देवाः सवासवाः ॥ ३३ ॥</s-l></s-lg><s-lg><s-l>तद्दृष्ट्वा परमप्रीतो गन्धर्वश्चित्रमद्भुतम् ।</s-l><s-l>शशंस देवराजाय चित्रसेनः प्रतापवान् ॥ ३४ ॥</s-l></s-lg><s-lg><s-l>पश्येमानरिनिर्दारान्संसक्तानिव गच्छतः ।</s-l><s-l>चित्ररूपमिदं जिष्णोर्दिव्यमस्त्रमुदीर्यतः ॥ ३५ ॥</s-l></s-lg><s-lg><s-l>नेदं मनुष्याः श्रद्दध्युर्न हीदं तेषु विद्यते ।</s-l><s-l>पौराणानां महास्त्राणां विचित्रोऽयं समागमः ॥ ३६ ॥</s-l></s-lg><s-lg><s-l>मध्यंदिनगतं सूर्यं प्रतपन्तमिवाम्बरे ।</s-l><s-l>न शक्नुवन्ति सैन्यानि पाण्डवं प्रतिवीक्षितुम् ॥ ३७ ॥</s-l></s-lg><s-lg><s-l>उभौ विश्रुतकर्माणावुभौ युद्धविशारदौ ।</s-l><s-l>उभौ सदृशकर्माणावुभौ युधि दुरासदौ ॥ ३८ ॥</s-l></s-lg><s-lg><s-l>इत्युक्तो देवराजस्तु पार्थभीष्मसमागमम् ।</s-l><s-l>पूजयामास दिव्येन पुष्पवर्षेण भारत ॥ ३९ ॥</s-l></s-lg><s-lg><s-l>ततो भीष्मः शांतनवो वामे पार्श्वे समर्पयत् ।</s-l><s-l>अस्यतः प्रतिसंधाय विवृतं सव्यसाचिनः ॥ ४० ॥</s-l></s-lg><s-lg><s-l>ततः प्रहस्य बीभत्सुः पृथुधारेण कार्मुकम् ।</s-l><s-l>न्यकृन्तद्गार्ध्रपत्रेण भीष्मस्यामिततेजसः ॥ ४१ ॥</s-l></s-lg><s-lg><s-l>अथैनं दशभिर्बाणैः प्रत्यविध्यत्स्तनान्तरे ।</s-l><s-l>यतमानं पराक्रान्तं कुन्तीपुत्रो धनंजयः ॥ ४२ ॥</s-l></s-lg><s-lg><s-l>स पीडितो महाबाहुर्गृहीत्वा रथकूबरम् ।</s-l><s-l>गाङ्गेयो युधि दुर्धर्षस्तस्थौ दीर्घमिवातुरः ॥ ४३ ॥</s-l></s-lg><s-lg><s-l>तं विसंज्ञमपोवाह संयन्ता रथवाजिनाम् ।</s-l><s-l>उपदेशमनुस्मृत्य रक्षमाणो महारथम् ॥ ४४ ॥</s-l></s-lg>