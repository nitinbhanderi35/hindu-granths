<s-lg><s-l> वैशंपायन उवाच ।</s-l><s-l>अथ राजा त्रिगर्तानां सुशर्मा रथयूथपः ।</s-l><s-l>प्राप्तकालमिदं वाक्यमुवाच त्वरितो भृशम् ॥ १ ॥</s-l></s-lg><s-lg><s-l>असकृन्निकृतः पूर्वं मत्स्यैः साल्वेयकैः सह ।</s-l><s-l>सूतेन चैव मत्स्यस्य कीचकेन पुनः पुनः ॥ २ ॥</s-l></s-lg><s-lg><s-l>बाधितो बन्धुभिः सार्धं बलाद्बलवता विभो ।</s-l><s-l>स कर्णमभ्युदीक्ष्याथ दुर्योधनमभाषत ॥ ३ ॥</s-l></s-lg><s-lg><s-l>असकृन्मत्स्यराज्ञा मे राष्ट्रं बाधितमोजसा ।</s-l><s-l>प्रणेता कीचकश्चास्य बलवानभवत्पुरा ॥ ४ ॥</s-l></s-lg><s-lg><s-l>क्रूरोऽमर्षी स दुष्टात्मा भुवि प्रख्यातविक्रमः ।</s-l><s-l>निहतस्तत्र गन्धर्वैः पापकर्मा नृशंसवान् ॥ ५ ॥</s-l></s-lg><s-lg><s-l>तस्मिंश्च निहते राजन्हीनदर्पो निराश्रयः ।</s-l><s-l>भविष्यति निरुत्साहो विराट इति मे मतिः ॥ ६ ॥</s-l></s-lg><s-lg><s-l>तत्र यात्रा मम मता यदि ते रोचतेऽनघ ।</s-l><s-l>कौरवाणां च सर्वेषां कर्णस्य च महात्मनः ॥ ७ ॥</s-l></s-lg><s-lg><s-l>एतत्प्राप्तमहं मन्ये कार्यमात्ययिकं हितम् ।</s-l><s-l>राष्ट्रं तस्याभियात्वाशु बहुधान्यसमाकुलम् ॥ ८ ॥</s-l></s-lg><s-lg><s-l>आददामोऽस्य रत्नानि विविधानि वसूनि च ।</s-l><s-l>ग्रामान्राष्ट्राणि वा तस्य हरिष्यामो विभागशः ॥ ९ ॥</s-l></s-lg><s-lg><s-l>अथ वा गोसहस्राणि बहूनि च शुभानि च ।</s-l><s-l>विविधानि हरिष्यामः प्रतिपीड्य पुरं बलात् ॥ १० ॥</s-l></s-lg><s-lg><s-l>कौरवैः सह संगम्य त्रिगर्तैश्च विशां पते ।</s-l><s-l>गास्तस्यापहरामाशु सह सर्वैः सुसंहताः ॥ ११ ॥</s-l></s-lg><s-lg><s-l>संधिं वा तेन कृत्वा तु निबध्नीमोऽस्य पौरुषम् ।</s-l><s-l>हत्वा चास्य चमूं कृत्स्नां वशमन्वानयामहे ॥ १२ ॥</s-l></s-lg><s-lg><s-l>तं वशे न्यायतः कृत्वा सुखं वत्स्यामहे वयम् ।</s-l><s-l>भवतो बलवृद्धिश्च भविष्यति न संशयः ॥ १३ ॥</s-l></s-lg><s-lg><s-l>तच्छ्रुत्वा वचनं तस्य कर्णो राजानमब्रवीत् ।</s-l><s-l>सूक्तं सुशर्मणा वाक्यं प्राप्तकालं हितं च नः ॥ १४ ॥</s-l></s-lg><s-lg><s-l>तस्मात्क्षिप्रं विनिर्यामो योजयित्वा वरूथिनीम् ।</s-l><s-l>विभज्य चाप्यनीकानि यथा वा मन्यसेऽनघ ॥ १५ ॥</s-l></s-lg><s-lg><s-l>प्रज्ञावान्कुरुवृद्धोऽयं सर्वेषां नः पितामहः ।</s-l><s-l>आचार्यश्च तथा द्रोणः कृपः शारद्वतस्तथा ॥ १६ ॥</s-l></s-lg><s-lg><s-l>मन्यन्ते ते यथा सर्वे तथा यात्रा विधीयताम् ।</s-l><s-l>संमन्त्र्य चाशु गच्छामः साधनार्थं महीपतेः ॥ १७ ॥</s-l></s-lg><s-lg><s-l>किं च नः पाण्डवैः कार्यं हीनार्थबलपौरुषैः ।</s-l><s-l>अत्यर्थं वा प्रनष्टास्ते प्राप्ता वापि यमक्षयम् ॥ १८ ॥</s-l></s-lg><s-lg><s-l>यामो राजन्ननुद्विग्ना विराटविषयं वयम् ।</s-l><s-l>आदास्यामो हि गास्तस्य विविधानि वसूनि च ॥ १९ ॥</s-l></s-lg><s-lg><s-l>ततो दुर्योधनो राजा वाक्यमादाय तस्य तत् ।</s-l><s-l>वैकर्तनस्य कर्णस्य क्षिप्रमाज्ञापयत्स्वयम् ॥ २० ॥</s-l></s-lg><s-lg><s-l>शासने नित्यसंयुक्तं दुःशासनमनन्तरम् ।</s-l><s-l>सह वृद्धैस्तु संमन्त्र्य क्षिप्रं योजय वाहिनीम् ॥ २१ ॥</s-l></s-lg><s-lg><s-l>यथोद्देशं च गच्छामः सहिताः सर्वकौरवैः ।</s-l><s-l>सुशर्मा तु यथोद्दिष्टं देशं यातु महारथः ॥ २२ ॥</s-l></s-lg><s-lg><s-l>त्रिगर्तैः सहितो राजा समग्रबलवाहनः ।</s-l><s-l>प्रागेव हि सुसंवीतो मत्स्यस्य विषयं प्रति ॥ २३ ॥</s-l></s-lg><s-lg><s-l>जघन्यतो वयं तत्र यास्यामो दिवसान्तरम् ।</s-l><s-l>विषयं मत्स्यराजस्य सुसमृद्धं सुसंहताः ॥ २४ ॥</s-l></s-lg><s-lg><s-l>ते यात्वा सहसा तत्र विराटनगरं प्रति ।</s-l><s-l>क्षिप्रं गोपान्समासाद्य गृह्णन्तु विपुलं धनम् ॥ २५ ॥</s-l></s-lg><s-lg><s-l>गवां शतसहस्राणि श्रीमन्ति गुणवन्ति च ।</s-l><s-l>वयमपि निगृह्णीमो द्विधा कृत्वा वरूथिनीम् ॥ २६ ॥</s-l></s-lg><s-lg><s-l>स स्म गत्वा यथोद्दिष्टां दिशं वह्नेर्महीपतिः ।</s-l><s-l>आदत्त गाः सुशर्माथ घर्मपक्षस्य सप्तमीम् ॥ २७ ॥</s-l></s-lg><s-lg><s-l>अपरं दिवसं सर्वे राजन्संभूय कौरवाः ।</s-l><s-l>अष्टम्यां तान्यगृह्णन्त गोकुलानि सहस्रशः ॥ २८ ॥</s-l></s-lg>