<s-lg><s-l> वैशंपायन उवाच ।</s-l><s-l>कीचकस्य तु घातेन सानुजस्य विशां पते ।</s-l><s-l>अत्याहितं चिन्तयित्वा व्यस्मयन्त पृथग्जनाः ॥ १ ॥</s-l></s-lg><s-lg><s-l>तस्मिन्पुरे जनपदे संजल्पोऽभूच्च सर्वशः ।</s-l><s-l>शौर्याद्धि वल्लभो राज्ञो महासत्त्वश्च कीचकः ॥ २ ॥</s-l></s-lg><s-lg><s-l>आसीत्प्रहर्ता च नृणां दारामर्शी च दुर्मतिः ।</s-l><s-l>स हतः खलु पापात्मा गन्धर्वैर्दुष्टपूरुषः ॥ ३ ॥</s-l></s-lg><s-lg><s-l>इत्यजल्पन्महाराज परानीकविशातनम् ।</s-l><s-l>देशे देशे मनुष्याश्च कीचकं दुष्प्रधर्षणम् ॥ ४ ॥</s-l></s-lg><s-lg><s-l>अथ वै धार्तराष्ट्रेण प्रयुक्ता ये बहिश्चराः ।</s-l><s-l>मृगयित्वा बहून्ग्रामान्राष्ट्राणि नगराणि च ॥ ५ ॥</s-l></s-lg><s-lg><s-l>संविधाय यथादिष्टं यथादेशप्रदर्शनम् ।</s-l><s-l>कृतचिन्ता न्यवर्तन्त ते च नागपुरं प्रति ॥ ६ ॥</s-l></s-lg><s-lg><s-l>तत्र दृष्ट्वा तु राजानं कौरव्यं धृतराष्ट्रजम् ।</s-l><s-l>द्रोणकर्णकृपैः सार्धं भीष्मेण च महात्मना ॥ ७ ॥</s-l></s-lg><s-lg><s-l>संगतं भ्रातृभिश्चापि त्रिगर्तैश्च महारथैः ।</s-l><s-l>दुर्योधनं सभामध्ये आसीनमिदमब्रुवन् ॥ ८ ॥</s-l></s-lg><s-lg><s-l>कृतोऽस्माभिः परो यत्नस्तेषामन्वेषणे सदा ।</s-l><s-l>पाण्डवानां मनुष्येन्द्र तस्मिन्महति कानने ॥ ९ ॥</s-l></s-lg><s-lg><s-l>निर्जने मृगसंकीर्णे नानाद्रुमलतावृते ।</s-l><s-l>लताप्रतानबहुले नानागुल्मसमावृते ॥ १० ॥</s-l></s-lg><s-lg><s-l>न च विद्मो गता येन पार्थाः स्युर्दृढविक्रमाः ।</s-l><s-l>मार्गमाणाः पदन्यासं तेषु तेषु तथा तथा ॥ ११ ॥</s-l></s-lg><s-lg><s-l>गिरिकूटेषु तुङ्गेषु नानाजनपदेषु च ।</s-l><s-l>जनाकीर्णेषु देशेषु खर्वटेषु पुरेषु च ॥ १२ ॥</s-l></s-lg><s-lg><s-l>नरेन्द्र बहुशोऽन्विष्टा नैव विद्मश्च पाण्डवान् ।</s-l><s-l>अत्यन्तभावं नष्टास्ते भद्रं तुभ्यं नरर्षभ ॥ १३ ॥</s-l></s-lg><s-lg><s-l>वर्त्मान्यन्विष्यमाणास्तु रथानां रथसत्तम ।</s-l><s-l>कंचित्कालं मनुष्येन्द्र सूतानामनुगा वयम् ॥ १४ ॥</s-l></s-lg><s-lg><s-l>मृगयित्वा यथान्यायं विदितार्थाः स्म तत्त्वतः ।</s-l><s-l>प्राप्ता द्वारवतीं सूता ऋते पार्थैः परंतप ॥ १५ ॥</s-l></s-lg><s-lg><s-l>न तत्र पाण्डवा राजन्नापि कृष्णा पतिव्रता ।</s-l><s-l>सर्वथा विप्रनष्टास्ते नमस्ते भरतर्षभ ॥ १६ ॥</s-l></s-lg><s-lg><s-l>न हि विद्मो गतिं तेषां वासं वापि महात्मनाम् ।</s-l><s-l>पाण्डवानां प्रवृत्तिं वा विद्मः कर्मापि वा कृतम् ।</s-l><s-l>स नः शाधि मनुष्येन्द्र अत ऊर्ध्वं विशां पते ॥ १७ ॥</s-l></s-lg><s-lg><s-l>अन्वेषणे पाण्डवानां भूयः किं करवामहे ।</s-l><s-l>इमां च नः प्रियामीक्ष वाचं भद्रवतीं शुभाम् ॥ १८ ॥</s-l></s-lg><s-lg><s-l>येन त्रिगर्ता निकृता बलेन महता नृप ।</s-l><s-l>सूतेन राज्ञो मत्स्यस्य कीचकेन महात्मना ॥ १९ ॥</s-l></s-lg><s-lg><s-l>स हतः पतितः शेते गन्धर्वैर्निशि भारत ।</s-l><s-l>अदृश्यमानैर्दुष्टात्मा सह भ्रातृभिरच्युत ॥ २० ॥</s-l></s-lg><s-lg><s-l>प्रियमेतदुपश्रुत्य शत्रूणां तु पराभवम् ।</s-l><s-l>कृतकृत्यश्च कौरव्य विधत्स्व यदनन्तरम् ॥ २१ ॥</s-l></s-lg>