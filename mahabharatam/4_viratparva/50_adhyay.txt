<s-lg><s-l> वैशंपायन उवाच ।</s-l><s-l>अपयाते तु राधेये दुर्योधनपुरोगमाः ।</s-l><s-l>अनीकेन यथास्वेन शरैरार्च्छन्त पाण्डवम् ॥ १ ॥</s-l></s-lg><s-lg><s-l>बहुधा तस्य सैन्यस्य व्यूढस्यापततः शरैः ।</s-l><s-l>अभियानीयमाज्ञाय वैराटिरिदमब्रवीत् ॥ २ ॥</s-l></s-lg><s-lg><s-l>आस्थाय रुचिरं जिष्णो रथं सारथिना मया ।</s-l><s-l>कतमद्यास्यसेऽनीकमुक्तो यास्याम्यहं त्वया ॥ ३ ॥</s-l></s-lg><s-lg><s-l> अर्जुन उवाच ।</s-l><s-l>लोहिताक्षमरिष्टं यं वैयाघ्रमनुपश्यसि ।</s-l><s-l>नीलां पताकामाश्रित्य रथे तिष्ठन्तमुत्तर ॥ ४ ॥</s-l></s-lg><s-lg><s-l>कृपस्यैतद्रथानीकं प्रापयस्वैतदेव माम् ।</s-l><s-l>एतस्य दर्शयिष्यामि शीघ्रास्त्रं दृढधन्विनः ॥ ५ ॥</s-l></s-lg><s-lg><s-l>कमण्डलुर्ध्वजे यस्य शातकुम्भमयः शुभः ।</s-l><s-l>आचार्य एष वै द्रोणः सर्वशस्त्रभृतां वरः ॥ ६ ॥</s-l></s-lg><s-lg><s-l>सुप्रसन्नमना वीर कुरुष्वैनं प्रदक्षिणम् ।</s-l><s-l>अत्रैव चाविरोधेन एष धर्मः सनातनः ॥ ७ ॥</s-l></s-lg><s-lg><s-l>यदि मे प्रथमं द्रोणः शरीरे प्रहरिष्यति ।</s-l><s-l>ततोऽस्य प्रहरिष्यामि नास्य कोपो भविष्यति ॥ ८ ॥</s-l></s-lg><s-lg><s-l>अस्याविदूरे तु धनुर्ध्वजाग्रे यस्य दृश्यते ।</s-l><s-l>आचार्यस्यैष पुत्रो वै अश्वत्थामा महारथः ॥ ९ ॥</s-l></s-lg><s-lg><s-l>सदा ममैष मान्यश्च सर्वशस्त्रभृतामपि ।</s-l><s-l>एतस्य त्वं रथं प्राप्य निवर्तेथाः पुनः पुनः ॥ १० ॥</s-l></s-lg><s-lg><s-l>य एष तु रथानीके सुवर्णकवचावृतः ।</s-l><s-l>सेनाग्र्येण तृतीयेन व्यवहार्येण तिष्ठति ॥ ११ ॥</s-l></s-lg><s-lg><s-l>यस्य नागो ध्वजाग्रे वै हेमकेतनसंश्रितः ।</s-l><s-l>धृतराष्ट्रात्मजः श्रीमानेष राजा सुयोधनः ॥ १२ ॥</s-l></s-lg><s-lg><s-l>एतस्याभिमुखं वीर रथं पररथारुजः ।</s-l><s-l>प्रापयस्वैष तेजोभिप्रमाथी युद्धदुर्मदः ॥ १३ ॥</s-l></s-lg><s-lg><s-l>एष द्रोणस्य शिष्याणां शीघ्रास्त्रः प्रथमो मतः ।</s-l><s-l>एतस्य दर्शयिष्यामि शीघ्रास्त्रं विपुलं शरैः ॥ १४ ॥</s-l></s-lg><s-lg><s-l>नागकक्ष्या तु रुचिरा ध्वजाग्रे यस्य तिष्ठति ।</s-l><s-l>एष वैकर्तनः कर्णो विदितः पूर्वमेव ते ॥ १५ ॥</s-l></s-lg><s-lg><s-l>एतस्य रथमास्थाय राधेयस्य दुरात्मनः ।</s-l><s-l>यत्तो भवेथाः संग्रामे स्पर्धत्येष मया सदा ॥ १६ ॥</s-l></s-lg><s-lg><s-l>यस्तु नीलानुसारेण पञ्चतारेण केतुना ।</s-l><s-l>हस्तावापी बृहद्धन्वा रथे तिष्ठति वीर्यवान् ॥ १७ ॥</s-l></s-lg><s-lg><s-l>यस्य तारार्कचित्रोऽसौ रथे ध्वजवरः स्थितः ।</s-l><s-l>यस्यैतत्पाण्डुरं छत्रं विमलं मूर्ध्नि तिष्ठति ॥ १८ ॥</s-l></s-lg><s-lg><s-l>महतो रथवंशस्य नानाध्वजपताकिनः ।</s-l><s-l>बलाहकाग्रे सूर्यो वा य एष प्रमुखे स्थितः ॥ १९ ॥</s-l></s-lg><s-lg><s-l>हैमं चन्द्रार्कसंकाशं कवचं यस्य दृश्यते ।</s-l><s-l>जातरूपशिरस्त्राणस्त्रासयन्निव मे मनः ॥ २० ॥</s-l></s-lg><s-lg><s-l>एष शांतनवो भीष्मः सर्वेषां नः पितामहः ।</s-l><s-l>राजश्रियावबद्धस्तु दुर्योधनवशानुगः ॥ २१ ॥</s-l></s-lg><s-lg><s-l>पश्चादेष प्रयातव्यो न मे विघ्नकरो भवेत् ।</s-l><s-l>एतेन युध्यमानस्य यत्तः संयच्छ मे हयान् ॥ २२ ॥</s-l></s-lg><s-lg><s-l>ततोऽभ्यवहदव्यग्रो वैराटिः सव्यसाचिनम् ।</s-l><s-l>यत्रातिष्ठत्कृपो राजन्योत्स्यमानो धनंजयम् ॥ २३ ॥</s-l></s-lg>