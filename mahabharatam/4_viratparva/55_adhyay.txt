<s-lg><s-l> अर्जुन उवाच ।</s-l><s-l>कर्ण यत्ते सभामध्ये बहु वाचा विकत्थितम् ।</s-l><s-l>न मे युधि समोऽस्तीति तदिदं प्रत्युपस्थितम् ॥ १ ॥</s-l></s-lg><s-lg><s-l>अवोचः परुषा वाचो धर्ममुत्सृज्य केवलम् ।</s-l><s-l>इदं तु दुष्करं मन्ये यदिदं ते चिकीर्षितम् ॥ २ ॥</s-l></s-lg><s-lg><s-l>यत्त्वया कथितं पूर्वं मामनासाद्य किंचन ।</s-l><s-l>तदद्य कुरु राधेय कुरुमध्ये मया सह ॥ ३ ॥</s-l></s-lg><s-lg><s-l>यत्सभायां स्म पाञ्चालीं क्लिश्यमानां दुरात्मभिः ।</s-l><s-l>दृष्टवानसि तस्याद्य फलमाप्नुहि केवलम् ॥ ४ ॥</s-l></s-lg><s-lg><s-l>धर्मपाशनिबद्धेन यन्मया मर्षितं पुरा ।</s-l><s-l>तस्य राधेय कोपस्य विजयं पश्य मे मृधे ॥ ५ ॥</s-l></s-lg><s-lg><s-l>एहि कर्ण मया सार्धं प्रतिपद्यस्व संगरम् ।</s-l><s-l>प्रेक्षकाः कुरवः सर्वे भवन्तु सहसैनिकाः ॥ ६ ॥</s-l></s-lg><s-lg><s-l> कर्ण उवाच ।</s-l><s-l>ब्रवीषि वाचा यत्पार्थ कर्मणा तत्समाचर ।</s-l><s-l>अतिशेते हि वै वाचं कर्मेति प्रथितं भुवि ॥ ७ ॥</s-l></s-lg><s-lg><s-l>यत्त्वया मर्षितं पूर्वं तदशक्तेन मर्षितम् ।</s-l><s-l>इति गृह्णामि तत्पार्थ तव दृष्ट्वापराक्रमम् ॥ ८ ॥</s-l></s-lg><s-lg><s-l>धर्मपाशनिबद्धेन यदि ते मर्षितं पुरा ।</s-l><s-l>तथैव बद्धमात्मानमबद्धमिव मन्यसे ॥ ९ ॥</s-l></s-lg><s-lg><s-l>यदि तावद्वने वासो यथोक्तश्चरितस्त्वया ।</s-l><s-l>तत्त्वं धर्मार्थवित्क्लिष्टः समयं भेत्तुमिच्छसि ॥ १० ॥</s-l></s-lg><s-lg><s-l>यदि शक्रः स्वयं पार्थ युध्यते तव कारणात् ।</s-l><s-l>तथापि न व्यथा काचिन्मम स्याद्विक्रमिष्यतः ॥ ११ ॥</s-l></s-lg><s-lg><s-l>अयं कौन्तेय कामस्ते नचिरात्समुपस्थितः ।</s-l><s-l>योत्स्यसे त्वं मया सार्धमद्य द्रक्ष्यसि मे बलम् ॥ १२ ॥</s-l></s-lg><s-lg><s-l> अर्जुन उवाच ।</s-l><s-l>इदानीमेव तावत्त्वमपयातो रणान्मम ।</s-l><s-l>तेन जीवसि राधेय निहतस्त्वनुजस्तव ॥ १३ ॥</s-l></s-lg><s-lg><s-l>भ्रातरं घातयित्वा च त्यक्त्वा रणशिरश्च कः ।</s-l><s-l>त्वदन्यः पुरुषः सत्सु ब्रूयादेवं व्यवस्थितः ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>इति कर्णं ब्रुवन्नेव बीभत्सुरपराजितः ।</s-l><s-l>अभ्ययाद्विसृजन्बाणान्कायावरणभेदिनः ॥ १५ ॥</s-l></s-lg><s-lg><s-l>प्रतिजग्राह तान्कर्णः शरानग्निशिखोपमान् ।</s-l><s-l>शरवर्षेण महता वर्षमाण इवाम्बुदः ॥ १६ ॥</s-l></s-lg><s-lg><s-l>उत्पेतुः शरजालानि घोररूपाणि सर्वशः ।</s-l><s-l>अविध्यदश्वान्बाह्वोश्च हस्तावापं पृथक्पृथक् ॥ १७ ॥</s-l></s-lg><s-lg><s-l>सोऽमृष्यमाणः कर्णस्य निषङ्गस्यावलम्बनम् ।</s-l><s-l>चिच्छेद निशिताग्रेण शरेण नतपर्वणा ॥ १८ ॥</s-l></s-lg><s-lg><s-l>उपासङ्गादुपादाय कर्णो बाणानथापरान् ।</s-l><s-l>विव्याध पाण्डवं हस्ते तस्य मुष्टिरशीर्यत ॥ १९ ॥</s-l></s-lg><s-lg><s-l>ततः पार्थो महाबाहुः कर्णस्य धनुरच्छिनत् ।</s-l><s-l>स शक्तिं प्राहिणोत्तस्मै तां पार्थो व्यधमच्छरैः ॥ २० ॥</s-l></s-lg><s-lg><s-l>ततोऽभिपेतुर्बहवो राधेयस्य पदानुगाः ।</s-l><s-l>तांश्च गाण्डीवनिर्मुक्तैः प्राहिणोद्यमसादनम् ॥ २१ ॥</s-l></s-lg><s-lg><s-l>ततोऽस्याश्वाञ्शरैस्तीक्ष्णैर्बीभत्सुर्भारसाधनैः ।</s-l><s-l>आकर्णमुक्तैरभ्यघ्नंस्ते हताः प्रापतन्भुवि ॥ २२ ॥</s-l></s-lg><s-lg><s-l>अथापरेण बाणेन ज्वलितेन महाभुजः ।</s-l><s-l>विव्याध कर्णं कौन्तेयस्तीक्ष्णेनोरसि वीर्यवान् ॥ २३ ॥</s-l></s-lg><s-lg><s-l>तस्य भित्त्वा तनुत्राणं कायमभ्यपतच्छरः ।</s-l><s-l>ततः स तमसाविष्टो न स्म किंचित्प्रजज्ञिवान् ॥ २४ ॥</s-l></s-lg><s-lg><s-l>स गाढवेदनो हित्वा रणं प्रायादुदङ्मुखः ।</s-l><s-l>ततोऽर्जुन उपाक्रोशदुत्तरश्च महारथः ॥ २५ ॥</s-l></s-lg>