<s-lg><s-l> वैशंपायन उवाच ।</s-l><s-l>सहदेवोऽपि गोपानां कृत्वा वेषमनुत्तमम् ।</s-l><s-l>भाषां चैषां समास्थाय विराटमुपयादथ ॥ १ ॥</s-l></s-lg><s-lg><s-l>तमायान्तमभिप्रेक्ष्य भ्राजमानं नरर्षभम् ।</s-l><s-l>समुपस्थाय वै राजा पप्रच्छ कुरुनन्दनम् ॥ २ ॥</s-l></s-lg><s-lg><s-l>कस्य वा त्वं कुतो वा त्वं किं वा तात चिकीर्षसि ।</s-l><s-l>न हि मे दृष्टपूर्वस्त्वं तत्त्वं ब्रूहि नरर्षभ ॥ ३ ॥</s-l></s-lg><s-lg><s-l>स प्राप्य राजानममित्रतापनस्ततोऽब्रवीन्मेघमहौघनिःस्वनः ।</s-l><s-l>वैश्योऽस्मि नाम्नाहमरिष्टनेमिर्गोसंख्य आसं कुरुपुंगवानाम् ॥ ४ ॥</s-l></s-lg><s-lg><s-l>वस्तुं त्वयीच्छामि विशां वरिष्ठ तान्राजसिंहान्न हि वेद्मि पार्थान् ।</s-l><s-l>न शक्यते जीवितुमन्यकर्मणा न च त्वदन्यो मम रोचते नृपः ॥ ५ ॥</s-l></s-lg><s-lg><s-l> विराट उवाच ।</s-l><s-l>त्वं ब्राह्मणो यदि वा क्षत्रियोऽसि समुद्रनेमीश्वररूपवानसि ।</s-l><s-l>आचक्ष्व मे तत्त्वममित्रकर्शन न वैश्यकर्म त्वयि विद्यते समम् ॥ ६ ॥</s-l></s-lg><s-lg><s-l>कस्यासि राज्ञो विषयादिहागतः किं चापि शिल्पं तव विद्यते कृतम् ।</s-l><s-l>कथं त्वमस्मासु निवत्स्यसे सदा वदस्व किं चापि तवेह वेतनम् ॥ ७ ॥</s-l></s-lg><s-lg><s-l> सहदेव उवाच ।</s-l><s-l>पञ्चानां पाण्डुपुत्राणां ज्येष्ठो राजा युधिष्ठिरः ।</s-l><s-l>तस्याष्टशतसाहस्रा गवां वर्गाः शतं शताः ॥ ८ ॥</s-l></s-lg><s-lg><s-l>अपरे दशसाहस्रा द्विस्तावन्तस्तथापरे ।</s-l><s-l>तेषां गोसंख्य आसं वै तन्तिपालेति मां विदुः ॥ ९ ॥</s-l></s-lg><s-lg><s-l>भूतं भव्यं भविष्यच्च यच्च संख्यागतं क्वचित् ।</s-l><s-l>न मेऽस्त्यविदितं किंचित्समन्ताद्दशयोजनम् ॥ १० ॥</s-l></s-lg><s-lg><s-l>गुणाः सुविदिता ह्यासन्मम तस्य महात्मनः ।</s-l><s-l>आसीच्च स मया तुष्टः कुरुराजो युधिष्ठिरः ॥ ११ ॥</s-l></s-lg><s-lg><s-l>क्षिप्रं हि गावो बहुला भवन्ति न तासु रोगो भवतीह कश्चित् ।</s-l><s-l>तैस्तैरुपायैर्विदितं मयैतदेतानि शिल्पानि मयि स्थितानि ॥ १२ ॥</s-l></s-lg><s-lg><s-l>वृषभांश्चापि जानामि राजन्पूजितलक्षणान् ।</s-l><s-l>येषां मूत्रमुपाघ्राय अपि वन्ध्या प्रसूयते ॥ १३ ॥</s-l></s-lg><s-lg><s-l> विराट उवाच ।</s-l><s-l>शतं सहस्राणि समाहितानि वर्णस्य वर्णस्य विनिश्चिता गुणैः ।</s-l><s-l>पशून्सपालान्भवते ददाम्यहं त्वदाश्रया मे पशवो भवन्त्विह ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>तथा स राज्ञोऽविदितो विशां पते उवास तत्रैव सुखं नरेश्वरः ।</s-l><s-l>न चैनमन्येऽपि विदुः कथंचन प्रादाच्च तस्मै भरणं यथेप्सितम् ॥ १५ ॥</s-l></s-lg>