<s-lg><s-l> वैशंपायन उवाच ।</s-l><s-l>अथापरोऽदृश्यत पाण्डवः प्रभुर्विराटराज्ञस्तुरगान्समीक्षतः ।</s-l><s-l>तमापतन्तं ददृशे पृथग्जनो विमुक्तमभ्रादिव सूर्यमण्डलम् ॥ १ ॥</s-l></s-lg><s-lg><s-l>स वै हयानैक्षत तांस्ततस्ततः समीक्षमाणं च ददर्श मत्स्यराट् ।</s-l><s-l>ततोऽब्रवीत्ताननुगानमित्रहा कुतोऽयमायाति नरोऽमरप्रभः ॥ २ ॥</s-l></s-lg><s-lg><s-l>अयं हयान्वीक्षति मामकान्दृढं ध्रुवं हयज्ञो भविता विचक्षणः ।</s-l><s-l>प्रवेश्यतामेष समीपमाशु मे विभाति वीरो हि यथामरस्तथा ॥ ३ ॥</s-l></s-lg><s-lg><s-l>अभ्येत्य राजानममित्रहाब्रवीज्जयोऽस्तु ते पार्थिव भद्रमस्तु च ।</s-l><s-l>हयेषु युक्तो नृप संमतः सदा तवाश्वसूतो निपुणो भवाम्यहम् ॥ ४ ॥</s-l></s-lg><s-lg><s-l> विराट उवाच ।</s-l><s-l>ददामि यानानि धनं निवेशनं ममाश्वसूतो भवितुं त्वमर्हसि ।</s-l><s-l>कुतोऽसि कस्यासि कथं त्वमागतः प्रब्रूहि शिल्पं तव विद्यते च यत् ॥ ५ ॥</s-l></s-lg><s-lg><s-l> नकुल उवाच ।</s-l><s-l>पञ्चानां पाण्डुपुत्राणां ज्येष्ठो राजा युधिष्ठिरः ।</s-l><s-l>तेनाहमश्वेषु पुरा प्रकृतः शत्रुकर्शन ॥ ६ ॥</s-l></s-lg><s-lg><s-l>अश्वानां प्रकृतिं वेद्मि विनयं चापि सर्वशः ।</s-l><s-l>दुष्टानां प्रतिपत्तिं च कृत्स्नं चैव चिकित्सितम् ॥ ७ ॥</s-l></s-lg><s-lg><s-l>न कातरं स्यान्मम जातु वाहनं न मेऽस्ति दुष्टा वडवा कुतो हयाः ।</s-l><s-l>जनस्तु मामाह स चापि पाण्डवो युधिष्ठिरो ग्रन्थिकमेव नामतः ॥ ८ ॥</s-l></s-lg><s-lg><s-l> विराट उवाच ।</s-l><s-l>यदस्ति किंचिन्मम वाजिवाहनं तदस्तु सर्वं त्वदधीनमद्य वै ।</s-l><s-l>ये चापि केचिन्मम वाजियोजकास्त्वदाश्रयाः सारथयश्च सन्तु मे ॥ ९ ॥</s-l></s-lg><s-lg><s-l>इदं तवेष्टं यदि वै सुरोपम ब्रवीहि यत्ते प्रसमीक्षितं वसु ।</s-l><s-l>न तेऽनुरूपं हयकर्म विद्यते प्रभासि राजेव हि संमतो मम ॥ १० ॥</s-l></s-lg><s-lg><s-l>युधिष्ठिरस्येव हि दर्शनेन मे समं तवेदं प्रियदर्श दर्शनम् ।</s-l><s-l>कथं तु भृत्यैः स विनाकृतो वने वसत्यनिन्द्यो रमते च पाण्डवः ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>तथा स गन्धर्ववरोपमो युवा विराटराज्ञा मुदितेन पूजितः ।</s-l><s-l>न चैनमन्येऽपि विदुः कथंचन प्रियाभिरामं विचरन्तमन्तरा ॥ १२ ॥</s-l></s-lg><s-lg><s-l>एवं हि मत्स्ये न्यवसन्त पाण्डवा यथाप्रतिज्ञाभिरमोघदर्शनाः ।</s-l><s-l>अज्ञातचर्यां व्यचरन्समाहिताः समुद्रनेमीपतयोऽतिदुःखिताः ॥ १३ ॥</s-l></s-lg>