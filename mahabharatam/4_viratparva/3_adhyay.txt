<s-lg><s-l> युधिष्ठिर उवाच ।</s-l><s-l>किं त्वं नकुल कुर्वाणस्तत्र तात चरिष्यसि ।</s-l><s-l>सुकुमारश्च शूरश्च दर्शनीयः सुखोचितः ॥ १ ॥</s-l></s-lg><s-lg><s-l> नकुल उवाच ।</s-l><s-l>अश्वबन्धो भविष्यामि विराटनृपतेरहम् ।</s-l><s-l>ग्रन्थिको नाम नाम्नाहं कर्मैतत्सुप्रियं मम ॥ २ ॥</s-l></s-lg><s-lg><s-l>कुशलोऽस्म्यश्वशिक्षायां तथैवाश्वचिकित्सिते ।</s-l><s-l>प्रियाश्च सततं मेऽश्वाः कुरुराज यथा तव ॥ ३ ॥</s-l></s-lg><s-lg><s-l>ये मामामन्त्रयिष्यन्ति विराटनगरे जनाः ।</s-l><s-l>तेभ्य एवं प्रवक्ष्यामि विहरिष्याम्यहं यथा ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>सहदेव कथं तस्य समीपे विहरिष्यसि ।</s-l><s-l>किं वा त्वं तात कुर्वाणः प्रच्छन्नो विचरिष्यसि ॥ ५ ॥</s-l></s-lg><s-lg><s-l> सहदेव उवाच ।</s-l><s-l>गोसंख्याता भविष्यामि विराटस्य महीपतेः ।</s-l><s-l>प्रतिषेद्धा च दोग्धा च संख्याने कुशलो गवाम् ॥ ६ ॥</s-l></s-lg><s-lg><s-l>तन्तिपाल इति ख्यातो नाम्ना विदितमस्तु ते ।</s-l><s-l>निपुणं च चरिष्यामि व्येतु ते मानसो ज्वरः ॥ ७ ॥</s-l></s-lg><s-lg><s-l>अहं हि भवता गोषु सततं प्रकृतः पुरा ।</s-l><s-l>तत्र मे कौशलं कर्म अवबुद्धं विशां पते ॥ ८ ॥</s-l></s-lg><s-lg><s-l>लक्षणं चरितं चापि गवां यच्चापि मङ्गलम् ।</s-l><s-l>तत्सर्वं मे सुविदितमन्यच्चापि महीपते ॥ ९ ॥</s-l></s-lg><s-lg><s-l>वृषभानपि जानामि राजन्पूजितलक्षणान् ।</s-l><s-l>येषां मूत्रमुपाघ्राय अपि वन्ध्या प्रसूयते ॥ १० ॥</s-l></s-lg><s-lg><s-l>सोऽहमेवं चरिष्यामि प्रीतिरत्र हि मे सदा ।</s-l><s-l>न च मां वेत्स्यति परस्तत्ते रोचतु पार्थिव ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>इयं तु नः प्रिया भार्या प्राणेभ्योऽपि गरीयसी ।</s-l><s-l>मातेव परिपाल्या च पूज्या ज्येष्ठेव च स्वसा ॥ १२ ॥</s-l></s-lg><s-lg><s-l>केन स्म कर्मणा कृष्णा द्रौपदी विचरिष्यति ।</s-l><s-l>न हि किंचिद्विजानाति कर्म कर्तुं यथा स्त्रियः ॥ १३ ॥</s-l></s-lg><s-lg><s-l>सुकुमारी च बाला च राजपुत्री यशस्विनी ।</s-l><s-l>पतिव्रता महाभागा कथं नु विचरिष्यति ॥ १४ ॥</s-l></s-lg><s-lg><s-l>माल्यगन्धानलंकारान्वस्त्राणि विविधानि च ।</s-l><s-l>एतान्येवाभिजानाति यतो जाता हि भामिनी ॥ १५ ॥</s-l></s-lg><s-lg><s-l> द्रौपद्युवाच ।</s-l><s-l>सैरन्ध्र्योऽरक्षिता लोके भुजिष्याः सन्ति भारत ।</s-l><s-l>नैवमन्याः स्त्रियो यान्ति इति लोकस्य निश्चयः ॥ १६ ॥</s-l></s-lg><s-lg><s-l>साहं ब्रुवाणा सैरन्ध्री कुशला केशकर्मणि ।</s-l><s-l>आत्मगुप्ता चरिष्यामि यन्मां त्वमनुपृच्छसि ॥ १७ ॥</s-l></s-lg><s-lg><s-l>सुदेष्णां प्रत्युपस्थास्ये राजभार्यां यशस्विनीम् ।</s-l><s-l>सा रक्षिष्यति मां प्राप्तां मा ते भूद्दुःखमीदृशम् ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>कल्याणं भाषसे कृष्णे कुले जाता यथा वदेत् ।</s-l><s-l>न पापमभिजानासि साधु साध्वीव्रते स्थिता ॥ १९ ॥</s-l></s-lg>