<s-lg><s-l> उत्तर उवाच ।</s-l><s-l>अद्याहमनुगच्छेयं दृढधन्वा गवां पदम् ।</s-l><s-l>यदि मे सारथिः कश्चिद्भवेदश्वेषु कोविदः ॥ १ ॥</s-l></s-lg><s-lg><s-l>तमेव नाधिगच्छामि यो मे यन्ता भवेन्नरः ।</s-l><s-l>पश्यध्वं सारथिं क्षिप्रं मम युक्तं प्रयास्यतः ॥ २ ॥</s-l></s-lg><s-lg><s-l>अष्टाविंशतिरात्रं वा मासं वा नूनमन्ततः ।</s-l><s-l>यत्तदासीन्महद्युद्धं तत्र मे सारथिर्हतः ॥ ३ ॥</s-l></s-lg><s-lg><s-l>स लभेयं यदि त्वन्यं हययानविदं नरम् ।</s-l><s-l>त्वरावानद्य यात्वाहं समुच्छ्रितमहाध्वजम् ॥ ४ ॥</s-l></s-lg><s-lg><s-l>विगाह्य तत्परानीकं गजवाजिरथाकुलम् ।</s-l><s-l>शस्त्रप्रतापनिर्वीर्यान्कुरूञ्जित्वानये पशून् ॥ ५ ॥</s-l></s-lg><s-lg><s-l>दुर्योधनं शांतनवं कर्णं वैकर्तनं कृपम् ।</s-l><s-l>द्रोणं च सह पुत्रेण महेष्वासान्समागतान् ॥ ६ ॥</s-l></s-lg><s-lg><s-l>वित्रासयित्वा संग्रामे दानवानिव वज्रभृत् ।</s-l><s-l>अनेनैव मुहूर्तेन पुनः प्रत्यानये पशून् ॥ ७ ॥</s-l></s-lg><s-lg><s-l>शून्यमासाद्य कुरवः प्रयान्त्यादाय गोधनम् ।</s-l><s-l>किं नु शक्यं मया कर्तुं यदहं तत्र नाभवम् ॥ ८ ॥</s-l></s-lg><s-lg><s-l>पश्येयुरद्य मे वीर्यं कुरवस्ते समागताः ।</s-l><s-l>किं नु पार्थोऽर्जुनः साक्षादयमस्मान्प्रबाधते ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं स्त्रीषु भाषतः स्म पुनः पुनः ।</s-l><s-l>नामर्षयत पाञ्चाली बीभत्सोः परिकीर्तनम् ॥ १० ॥</s-l></s-lg><s-lg><s-l>अथैनमुपसंगम्य स्त्रीमध्यात्सा तपस्विनी ।</s-l><s-l>व्रीडमानेव शनकैरिदं वचनमब्रवीत् ॥ ११ ॥</s-l></s-lg><s-lg><s-l>योऽसौ बृहद्वारणाभो युवा सुप्रियदर्शनः ।</s-l><s-l>बृहन्नडेति विख्यातः पार्थस्यासीत्स सारथिः ॥ १२ ॥</s-l></s-lg><s-lg><s-l>धनुष्यनवरश्चासीत्तस्य शिष्यो महात्मनः ।</s-l><s-l>दृष्टपूर्वो मया वीर चरन्त्या पाण्डवान्प्रति ॥ १३ ॥</s-l></s-lg><s-lg><s-l>यदा तत्पावको दावमदहत्खाण्डवं महत् ।</s-l><s-l>अर्जुनस्य तदानेन संगृहीता हयोत्तमाः ॥ १४ ॥</s-l></s-lg><s-lg><s-l>तेन सारथिना पार्थः सर्वभूतानि सर्वशः ।</s-l><s-l>अजयत्खाण्डवप्रस्थे न हि यन्तास्ति तादृशः ॥ १५ ॥</s-l></s-lg><s-lg><s-l>येयं कुमारी सुश्रोणी भगिनी ते यवीयसी ।</s-l><s-l>अस्याः स वचनं वीर करिष्यति न संशयः ॥ १६ ॥</s-l></s-lg><s-lg><s-l>यदि वै सारथिः स स्यात्कुरून्सर्वानसंशयम् ।</s-l><s-l>जित्वा गाश्च समादाय ध्रुवमागमनं भवेत् ॥ १७ ॥</s-l></s-lg><s-lg><s-l>एवमुक्तः स सैरन्ध्र्या भगिनीं प्रत्यभाषत ।</s-l><s-l>गच्छ त्वमनवद्याङ्गि तामानय बृहन्नडाम् ॥ १८ ॥</s-l></s-lg><s-lg><s-l>सा भ्रात्रा प्रेषिता शीघ्रमगच्छन्नर्तनागृहम् ।</s-l><s-l>यत्रास्ते स महाबाहुश्छन्नः सत्रेण पाण्डवः ॥ १९ ॥</s-l></s-lg>