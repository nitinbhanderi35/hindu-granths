<s-lg><s-l> वैशंपायन उवाच ।</s-l><s-l>तां शमीमुपसंगम्य पार्थो वैराटिमब्रवीत् ।</s-l><s-l>सुकुमारं समाज्ञातं संग्रामे नातिकोविदम् ॥ १ ॥</s-l></s-lg><s-lg><s-l>समादिष्टो मया क्षिप्रं धनूंष्यवहरोत्तर ।</s-l><s-l>नेमानि हि त्वदीयानि सोढुं शक्ष्यन्ति मे बलम् ॥ २ ॥</s-l></s-lg><s-lg><s-l>भारं वापि गुरुं हर्तुं कुञ्जरं वा प्रमर्दितुम् ।</s-l><s-l>मम वा बाहुविक्षेपं शत्रूनिह विजेष्यतः ॥ ३ ॥</s-l></s-lg><s-lg><s-l>तस्माद्भूमिंजयारोह शमीमेतां पलाशिनीम् ।</s-l><s-l>अस्यां हि पाण्डुपुत्राणां धनूंषि निहितान्युत ॥ ४ ॥</s-l></s-lg><s-lg><s-l>युधिष्ठिरस्य भीमस्य बीभत्सोर्यमयोस्तथा ।</s-l><s-l>ध्वजाः शराश्च शूराणां दिव्यानि कवचानि च ॥ ५ ॥</s-l></s-lg><s-lg><s-l>अत्र चैतन्महावीर्यं धनुः पार्थस्य गाण्डिवम् ।</s-l><s-l>एकं शतसहस्रेण संमितं राष्ट्रवर्धनम् ॥ ६ ॥</s-l></s-lg><s-lg><s-l>व्यायामसहमत्यर्थं तृणराजसमं महत् ।</s-l><s-l>सर्वायुधमहामात्रं शत्रुसंबाधकारकम् ॥ ७ ॥</s-l></s-lg><s-lg><s-l>सुवर्णविकृतं दिव्यं श्लक्ष्णमायतमव्रणम् ।</s-l><s-l>अलं भारं गुरुं वोढुं दारुणं चारुदर्शनम् ।</s-l><s-l>तादृशान्येव सर्वाणि बलवन्ति दृढानि च ॥ ८ ॥</s-l></s-lg><s-lg><s-l> उत्तर उवाच ।</s-l><s-l>अस्मिन्वृक्षे किलोद्बद्धं शरीरमिति नः श्रुतम् ।</s-l><s-l>तदहं राजपुत्रः सन्स्पृशेयं पाणिना कथम् ॥ ९ ॥</s-l></s-lg><s-lg><s-l>नैवंविधं मया युक्तमालब्धुं क्षत्रयोनिना ।</s-l><s-l>महता राजपुत्रेण मन्त्रयज्ञविदा सता ॥ १० ॥</s-l></s-lg><s-lg><s-l>स्पृष्टवन्तं शरीरं मां शववाहमिवाशुचिम् ।</s-l><s-l>कथं वा व्यवहार्यं वै कुर्वीथास्त्वं बृहन्नडे ॥ ११ ॥</s-l></s-lg><s-lg><s-l> बृहन्नडोवाच ।</s-l><s-l>व्यवहार्यश्च राजेन्द्र शुचिश्चैव भविष्यसि ।</s-l><s-l>धनूंष्येतानि मा भैस्त्वं शरीरं नात्र विद्यते ॥ १२ ॥</s-l></s-lg><s-lg><s-l>दायादं मत्स्यराजस्य कुले जातं मनस्विनम् ।</s-l><s-l>कथं त्वा निन्दितं कर्म कारयेयं नृपात्मज ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः स पार्थेन रथात्प्रस्कन्द्य कुण्डली ।</s-l><s-l>आरुरोह शमीवृक्षं वैराटिरवशस्तदा ॥ १४ ॥</s-l></s-lg><s-lg><s-l>तमन्वशासच्छत्रुघ्नो रथे तिष्ठन्धनंजयः ।</s-l><s-l>परिवेष्टनमेतेषां क्षिप्रं चैव व्यपानुद ॥ १५ ॥</s-l></s-lg><s-lg><s-l>तथा संनहनान्येषां परिमुच्य समन्ततः ।</s-l><s-l>अपश्यद्गाण्डिवं तत्र चतुर्भिरपरैः सह ॥ १६ ॥</s-l></s-lg><s-lg><s-l>तेषां विमुच्यमानानां धनुषामर्कवर्चसाम् ।</s-l><s-l>विनिश्चेरुः प्रभा दिव्या ग्रहाणामुदयेष्विव ॥ १७ ॥</s-l></s-lg><s-lg><s-l>स तेषां रूपमालोक्य भोगिनामिव जृम्भताम् ।</s-l><s-l>हृष्टरोमा भयोद्विग्नः क्षणेन समपद्यत ॥ १८ ॥</s-l></s-lg><s-lg><s-l>संस्पृश्य तानि चापानि भानुमन्ति बृहन्ति च ।</s-l><s-l>वैराटिरर्जुनं राजन्निदं वचनमब्रवीत् ॥ १९ ॥</s-l></s-lg><s-lg><s-l> उत्तर उवाच ।</s-l><s-l>बिन्दवो जातरूपस्य शतं यस्मिन्निपातिताः ।</s-l><s-l>सहस्रकोटि सौवर्णाः कस्यैतद्धनुरुत्तमम् ॥ २० ॥</s-l></s-lg><s-lg><s-l>वारणा यस्य सौवर्णाः पृष्ठे भासन्ति दंशिताः ।</s-l><s-l>सुपार्श्वं सुग्रहं चैव कस्यैतद्धनुरुत्तमम् ॥ २१ ॥</s-l></s-lg><s-lg><s-l>तपनीयस्य शुद्धस्य षष्टिर्यस्येन्द्रगोपकाः ।</s-l><s-l>पृष्ठे विभक्ताः शोभन्ते कस्यैतद्धनुरुत्तमम् ॥ २२ ॥</s-l></s-lg><s-lg><s-l>सूर्या यत्र च सौवर्णास्त्रयो भासन्ति दंशिताः ।</s-l><s-l>तेजसा प्रज्वलन्तो हि कस्यैतद्धनुरुत्तमम् ॥ २३ ॥</s-l></s-lg><s-lg><s-l>शालभा यत्र सौवर्णास्तपनीयविचित्रिताः ।</s-l><s-l>सुवर्णमणिचित्रं च कस्यैतद्धनुरुत्तमम् ॥ २४ ॥</s-l></s-lg><s-lg><s-l>इमे च कस्य नाराचाः सहस्रा लोमवाहिनः ।</s-l><s-l>समन्तात्कलधौताग्रा उपासङ्गे हिरण्मये ॥ २५ ॥</s-l></s-lg><s-lg><s-l>विपाठाः पृथवः कस्य गार्ध्रपत्राः शिलाशिताः ।</s-l><s-l>हारिद्रवर्णाः सुनसाः पीताः सर्वायसाः शराः ॥ २६ ॥</s-l></s-lg><s-lg><s-l>कस्यायमसितावापः पञ्चशार्दूललक्षणः ।</s-l><s-l>वराहकर्णव्यामिश्रः शरान्धारयते दश ॥ २७ ॥</s-l></s-lg><s-lg><s-l>कस्येमे पृथवो दीर्घाः सर्वपारशवाः शराः ।</s-l><s-l>शतानि सप्त तिष्ठन्ति नाराचा रुधिराशनाः ॥ २८ ॥</s-l></s-lg><s-lg><s-l>कस्येमे शुकपत्राभैः पूर्वैरर्धैः सुवाससः ।</s-l><s-l>उत्तरैरायसैः पीतैर्हेमपुङ्खैः शिलाशितैः ॥ २९ ॥</s-l></s-lg><s-lg><s-l>कस्यायं सायको दीर्घः शिलीपृष्ठः शिलीमुखः ।</s-l><s-l>वैयाघ्रकोशे निहितो हेमचित्रत्सरुर्महान् ॥ ३० ॥</s-l></s-lg><s-lg><s-l>सुफलश्चित्रकोशश्च किङ्किणीसायको महान् ।</s-l><s-l>कस्य हेमत्सरुर्दिव्यः खड्गः परमनिर्व्रणः ॥ ३१ ॥</s-l></s-lg><s-lg><s-l>कस्यायं विमलः खड्गो गव्ये कोशे समर्पितः ।</s-l><s-l>हेमत्सरुरनाधृष्यो नैषध्यो भारसाधनः ॥ ३२ ॥</s-l></s-lg><s-lg><s-l>कस्य पाञ्चनखे कोशे सायको हेमविग्रहः ।</s-l><s-l>प्रमाणरूपसंपन्नः पीत आकाशसंनिभः ॥ ३३ ॥</s-l></s-lg><s-lg><s-l>कस्य हेममये कोशे सुतप्ते पावकप्रभे ।</s-l><s-l>निस्त्रिंशोऽयं गुरुः पीतः सैक्यः परमनिर्व्रणः ॥ ३४ ॥</s-l></s-lg><s-lg><s-l>निर्दिशस्व यथातत्त्वं मया पृष्टा बृहन्नडे ।</s-l><s-l>विस्मयो मे परो जातो दृष्ट्वा सर्वमिदं महत् ॥ ३५ ॥</s-l></s-lg><s-lg><s-l> बृहन्नडोवाच ।</s-l><s-l>यन्मां पूर्वमिहापृच्छः शत्रुसेनानिबर्हणम् ।</s-l><s-l>गाण्डीवमेतत्पार्थस्य लोकेषु विदितं धनुः ॥ ३६ ॥</s-l></s-lg><s-lg><s-l>सर्वायुधमहामात्रं शातकुम्भपरिष्कृतम् ।</s-l><s-l>एतत्तदर्जुनस्यासीद्गाण्डीवं परमायुधम् ॥ ३७ ॥</s-l></s-lg><s-lg><s-l>यत्तच्छतसहस्रेण संमितं राष्ट्रवर्धनम् ।</s-l><s-l>येन देवान्मनुष्यांश्च पार्थो विषहते मृधे ॥ ३८ ॥</s-l></s-lg><s-lg><s-l>देवदानवगन्धर्वैः पूजितं शाश्वतीः समाः ।</s-l><s-l>एतद्वर्षसहस्रं तु ब्रह्मा पूर्वमधारयत् ॥ ३९ ॥</s-l></s-lg><s-lg><s-l>ततोऽनन्तरमेवाथ प्रजापतिरधारयत् ।</s-l><s-l>त्रीणि पञ्चशतं चैव शक्रोऽशीति च पञ्च च ॥ ४० ॥</s-l></s-lg><s-lg><s-l>सोमः पञ्चशतं राजा तथैव वरुणः शतम् ।</s-l><s-l>पार्थः पञ्च च षष्टिं च वर्षाणि श्वेतवाहनः ॥ ४१ ॥</s-l></s-lg><s-lg><s-l>महावीर्यं महद्दिव्यमेतत्तद्धनुरुत्तमम् ।</s-l><s-l>पूजितं सुरमर्त्येषु बिभर्ति परमं वपुः ॥ ४२ ॥</s-l></s-lg><s-lg><s-l>सुपार्श्वं भीमसेनस्य जातरूपग्रहं धनुः ।</s-l><s-l>येन पार्थोऽजयत्कृत्स्नां दिशं प्राचीं परंतपः ॥ ४३ ॥</s-l></s-lg><s-lg><s-l>इन्द्रगोपकचित्रं च यदेतच्चारुविग्रहम् ।</s-l><s-l>राज्ञो युधिष्ठिरस्यैतद्वैराटे धनुरुत्तमम् ॥ ४४ ॥</s-l></s-lg><s-lg><s-l>सूर्या यस्मिंस्तु सौवर्णाः प्रभासन्ते प्रभासिनः ।</s-l><s-l>तेजसा प्रज्वलन्तो वै नकुलस्यैतदायुधम् ॥ ४५ ॥</s-l></s-lg><s-lg><s-l>शलभा यत्र सौवर्णास्तपनीयविचित्रिताः ।</s-l><s-l>एतन्माद्रीसुतस्यापि सहदेवस्य कार्मुकम् ॥ ४६ ॥</s-l></s-lg><s-lg><s-l>ये त्विमे क्षुरसंकाशाः सहस्रा लोमवाहिनः ।</s-l><s-l>एतेऽर्जुनस्य वैराटे शराः सर्पविषोपमाः ॥ ४७ ॥</s-l></s-lg><s-lg><s-l>एते ज्वलन्तः संग्रामे तेजसा शीघ्रगामिनः ।</s-l><s-l>भवन्ति वीरस्याक्षय्या व्यूहतः समरे रिपून् ॥ ४८ ॥</s-l></s-lg><s-lg><s-l>ये चेमे पृथवो दीर्घाश्चन्द्रबिम्बार्धदर्शनाः ।</s-l><s-l>एते भीमस्य निशिता रिपुक्षयकराः शराः ॥ ४९ ॥</s-l></s-lg><s-lg><s-l>हारिद्रवर्णा ये त्वेते हेमपुङ्खाः शिलाशिताः ।</s-l><s-l>नकुलस्य कलापोऽयं पञ्चशार्दूललक्षणः ॥ ५० ॥</s-l></s-lg><s-lg><s-l>येनासौ व्यजयत्कृत्स्नां प्रतीचीं दिशमाहवे ।</s-l><s-l>कलापो ह्येष तस्यासीन्माद्रीपुत्रस्य धीमतः ॥ ५१ ॥</s-l></s-lg><s-lg><s-l>ये त्विमे भास्कराकाराः सर्वपारशवाः शराः ।</s-l><s-l>एते चित्राः क्रियोपेताः सहदेवस्य धीमतः ॥ ५२ ॥</s-l></s-lg><s-lg><s-l>ये त्विमे निशिताः पीताः पृथवो दीर्घवाससः ।</s-l><s-l>हेमपुङ्खास्त्रिपर्वाणो राज्ञ एते महाशराः ॥ ५३ ॥</s-l></s-lg><s-lg><s-l>यस्त्वयं सायको दीर्घः शिलीपृष्ठः शिलीमुखः ।</s-l><s-l>अर्जुनस्यैष संग्रामे गुरुभारसहो दृढः ॥ ५४ ॥</s-l></s-lg><s-lg><s-l>वैयाघ्रकोशस्तु महान्भीमसेनस्य सायकः ।</s-l><s-l>गुरुभारसहो दिव्यः शात्रवाणां भयंकरः ॥ ५५ ॥</s-l></s-lg><s-lg><s-l>सुफलश्चित्रकोशश्च हेमत्सरुरनुत्तमः ।</s-l><s-l>निस्त्रिंशः कौरवस्यैष धर्मराजस्य धीमतः ॥ ५६ ॥</s-l></s-lg><s-lg><s-l>यस्तु पाञ्चनखे कोशे निहितश्चित्रसेवने ।</s-l><s-l>नकुलस्यैष निस्त्रिंशो गुरुभारसहो दृढः ॥ ५७ ॥</s-l></s-lg><s-lg><s-l>यस्त्वयं विमलः खड्गो गव्ये कोशे समर्पितः ।</s-l><s-l>सहदेवस्य विद्ध्येनं सर्वभारसहं दृढम् ॥ ५८ ॥</s-l></s-lg>