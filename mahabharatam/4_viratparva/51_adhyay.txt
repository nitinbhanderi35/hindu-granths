<s-lg><s-l> वैशंपायन उवाच ।</s-l><s-l>तान्यनीकान्यदृश्यन्त कुरूणामुग्रधन्विनाम् ।</s-l><s-l>संसर्पन्तो यथा मेघा घर्मान्ते मन्दमारुताः ॥ १ ॥</s-l></s-lg><s-lg><s-l>अभ्याशे वाजिनस्तस्थुः समारूढाः प्रहारिभिः ।</s-l><s-l>भीमरूपाश्च मातङ्गास्तोमराङ्कुशचोदिताः ॥ २ ॥</s-l></s-lg><s-lg><s-l>ततः शक्रः सुरगणैः समारुह्य सुदर्शनम् ।</s-l><s-l>सहोपायात्तदा राजन्विश्वाश्विमरुतां गणैः ॥ ३ ॥</s-l></s-lg><s-lg><s-l>तद्देवयक्षगन्धर्वमहोरगसमाकुलम् ।</s-l><s-l>शुशुभेऽभ्रविनिर्मुक्तं ग्रहैरिव नभस्तलम् ॥ ४ ॥</s-l></s-lg><s-lg><s-l>अस्त्राणां च बलं तेषां मानुषेषु प्रयुज्यताम् ।</s-l><s-l>तच्च घोरं महद्युद्धं भीष्मार्जुनसमागमे ॥ ५ ॥</s-l></s-lg><s-lg><s-l>शतं शतसहस्राणां यत्र स्थूणा हिरण्मयाः ।</s-l><s-l>मणिरत्नमयाश्चान्याः प्रासादमुपधारयन् ॥ ६ ॥</s-l></s-lg><s-lg><s-l>तत्र कामगमं दिव्यं सर्वरत्नविभूषितम् ।</s-l><s-l>विमानं देवराजस्य शुशुभे खेचरं तदा ॥ ७ ॥</s-l></s-lg><s-lg><s-l>तत्र देवास्त्रयस्त्रिंशत्तिष्ठन्ति सहवासवाः ।</s-l><s-l>गन्धर्वा राक्षसाः सर्पाः पितरश्च महर्षिभिः ॥ ८ ॥</s-l></s-lg><s-lg><s-l>तथा राजा वसुमना बलाक्षः सुप्रतर्दनः ।</s-l><s-l>अष्टकश्च शिबिश्चैव ययातिर्नहुषो गयः ॥ ९ ॥</s-l></s-lg><s-lg><s-l>मनुः क्षुपो रघुर्भानुः कृशाश्वः सगरः शलः ।</s-l><s-l>विमाने देवराजस्य समदृश्यन्त सुप्रभाः ॥ १० ॥</s-l></s-lg><s-lg><s-l>अग्नेरीशस्य सोमस्य वरुणस्य प्रजापतेः ।</s-l><s-l>तथा धातुर्विधातुश्च कुबेरस्य यमस्य च ॥ ११ ॥</s-l></s-lg><s-lg><s-l>अलम्बुसोग्रसेनस्य गन्धर्वस्य च तुम्बुरोः ।</s-l><s-l>यथाभागं यथोद्देशं विमानानि चकाशिरे ॥ १२ ॥</s-l></s-lg><s-lg><s-l>सर्वदेवनिकायाश्च सिद्धाश्च परमर्षयः ।</s-l><s-l>अर्जुनस्य कुरूणां च द्रष्टुं युद्धमुपागताः ॥ १३ ॥</s-l></s-lg><s-lg><s-l>दिव्यानां तत्र माल्यानां गन्धः पुण्योऽथ सर्वशः ।</s-l><s-l>प्रससार वसन्ताग्रे वनानामिव पुष्पताम् ॥ १४ ॥</s-l></s-lg><s-lg><s-l>रक्तारक्तानि देवानां समदृश्यन्त तिष्ठताम् ।</s-l><s-l>आतपत्राणि वासांसि स्रजश्च व्यजनानि च ॥ १५ ॥</s-l></s-lg><s-lg><s-l>उपशाम्यद्रजो भौमं सर्वं व्याप्तं मरीचिभिः ।</s-l><s-l>दिव्यान्गन्धानुपादाय वायुर्योधानसेवत ॥ १६ ॥</s-l></s-lg><s-lg><s-l>प्रभासितमिवाकाशं चित्ररूपमलंकृतम् ।</s-l><s-l>संपतद्भिः स्थितैश्चैव नानारत्नावभासितैः ।</s-l><s-l>विमानैर्विविधैश्चित्रैरुपानीतैः सुरोत्तमैः ॥ १७ ॥</s-l></s-lg>