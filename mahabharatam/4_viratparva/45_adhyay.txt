<s-lg><s-l> अश्वत्थामोवाच ।</s-l><s-l>न च तावज्जिता गावो न च सीमान्तरं गताः ।</s-l><s-l>न हास्तिनपुरं प्राप्तास्त्वं च कर्ण विकत्थसे ॥ १ ॥</s-l></s-lg><s-lg><s-l>संग्रामान्सुबहूञ्जित्वा लब्ध्वा च विपुलं धनम् ।</s-l><s-l>विजित्य च परां भूमिं नाहुः किंचन पौरुषम् ॥ २ ॥</s-l></s-lg><s-lg><s-l>पचत्यग्निरवाक्यस्तु तूष्णीं भाति दिवाकरः ।</s-l><s-l>तूष्णीं धारयते लोकान्वसुधा सचराचरान् ॥ ३ ॥</s-l></s-lg><s-lg><s-l>चातुर्वर्ण्यस्य कर्माणि विहितानि मनीषिभिः ।</s-l><s-l>धनं यैरधिगन्तव्यं यच्च कुर्वन्न दुष्यति ॥ ४ ॥</s-l></s-lg><s-lg><s-l>अधीत्य ब्राह्मणो वेदान्याजयेत यजेत च ।</s-l><s-l>क्षत्रियो धनुराश्रित्य यजेतैव न याजयेत् ।</s-l><s-l>वैश्योऽधिगम्य द्रव्याणि ब्रह्मकर्माणि कारयेत् ॥ ५ ॥</s-l></s-lg><s-lg><s-l>वर्तमाना यथाशास्त्रं प्राप्य चापि महीमिमाम् ।</s-l><s-l>सत्कुर्वन्ति महाभागा गुरून्सुविगुणानपि ॥ ६ ॥</s-l></s-lg><s-lg><s-l>प्राप्य द्यूतेन को राज्यं क्षत्रियस्तोष्टुमर्हति ।</s-l><s-l>तथा नृशंसरूपेण यथान्यः प्राकृतो जनः ॥ ७ ॥</s-l></s-lg><s-lg><s-l>तथावाप्तेषु वित्तेषु को विकत्थेद्विचक्षणः ।</s-l><s-l>निकृत्या वञ्चनायोगैश्चरन्वैतंसिको यथा ॥ ८ ॥</s-l></s-lg><s-lg><s-l>कतमद्द्वैरथं युद्धं यत्राजैषीर्धनंजयम् ।</s-l><s-l>नकुलं सहदेवं च धनं येषां त्वया हृतम् ॥ ९ ॥</s-l></s-lg><s-lg><s-l>युधिष्ठिरो जितः कस्मिन्भीमश्च बलिनां वरः ।</s-l><s-l>इन्द्रप्रस्थं त्वया कस्मिन्संग्रामे निर्जितं पुरा ॥ १० ॥</s-l></s-lg><s-lg><s-l>तथैव कतमं युद्धं यस्मिन्कृष्णा जिता त्वया ।</s-l><s-l>एकवस्त्रा सभां नीता दुष्टकर्मन्रजस्वला ॥ ११ ॥</s-l></s-lg><s-lg><s-l>मूलमेषां महत्कृत्तं सारार्थी चन्दनं यथा ।</s-l><s-l>कर्म कारयिथाः शूर तत्र किं विदुरोऽब्रवीत् ॥ १२ ॥</s-l></s-lg><s-lg><s-l>यथाशक्ति मनुष्याणां शममालक्षयामहे ।</s-l><s-l>अन्येषां चैव सत्त्वानामपि कीटपिपीलिके ॥ १३ ॥</s-l></s-lg><s-lg><s-l>द्रौपद्यास्तं परिक्लेशं न क्षन्तुं पाण्डवोऽर्हति ।</s-l><s-l>दुःखाय धार्तराष्ट्राणां प्रादुर्भूतो धनंजयः ॥ १४ ॥</s-l></s-lg><s-lg><s-l>त्वं पुनः पण्डितो भूत्वा वाचं वक्तुमिहेच्छसि ।</s-l><s-l>वैरान्तकरणो जिष्णुर्न नः शेषं करिष्यति ॥ १५ ॥</s-l></s-lg><s-lg><s-l>नैष देवान्न गन्धर्वान्नासुरान्न च राक्षसान् ।</s-l><s-l>भयादिह न युध्येत कुन्तीपुत्रो धनंजयः ॥ १६ ॥</s-l></s-lg><s-lg><s-l>यं यमेषोऽभिसंक्रुद्धः संग्रामेऽभिपतिष्यति ।</s-l><s-l>वृक्षं गरुडवेगेन विनिहत्य तमेष्यति ॥ १७ ॥</s-l></s-lg><s-lg><s-l>त्वत्तो विशिष्टं वीर्येण धनुष्यमरराट्समम् ।</s-l><s-l>वासुदेवसमं युद्धे तं पार्थं को न पूजयेत् ॥ १८ ॥</s-l></s-lg><s-lg><s-l>दैवं दैवेन युध्येत मानुषेण च मानुषम् ।</s-l><s-l>अस्त्रेणास्त्रं समाहन्यात्कोऽर्जुनेन समः पुमान् ॥ १९ ॥</s-l></s-lg><s-lg><s-l>पुत्रादनन्तरः शिष्य इति धर्मविदो विदुः ।</s-l><s-l>एतेनापि निमित्तेन प्रियो द्रोणस्य पाण्डवः ॥ २० ॥</s-l></s-lg><s-lg><s-l>यथा त्वमकरोर्द्यूतमिन्द्रप्रस्थं यथाहरः ।</s-l><s-l>यथानैषीः सभां कृष्णां तथा युध्यस्व पाण्डवम् ॥ २१ ॥</s-l></s-lg><s-lg><s-l>अयं ते मातुलः प्राज्ञः क्षत्रधर्मस्य कोविदः ।</s-l><s-l>दुर्द्यूतदेवी गान्धारः शकुनिर्युध्यतामिह ॥ २२ ॥</s-l></s-lg><s-lg><s-l>नाक्षान्क्षिपति गाण्डीवं न कृतं द्वापरं न च ।</s-l><s-l>ज्वलतो निशितान्बाणांस्तीक्ष्णान्क्षिपति गाण्डिवम् ॥ २३ ॥</s-l></s-lg><s-lg><s-l>न हि गाण्डीवनिर्मुक्ता गार्ध्रपत्राः सुतेजनाः ।</s-l><s-l>अन्तरेष्ववतिष्ठन्ति गिरीणामपि दारणाः ॥ २४ ॥</s-l></s-lg><s-lg><s-l>अन्तकः शमनो मृत्युस्तथाग्निर्वडवामुखः ।</s-l><s-l>कुर्युरेते क्वचिच्छेषं न तु क्रुद्धो धनंजयः ॥ २५ ॥</s-l></s-lg><s-lg><s-l>युध्यतां काममाचार्यो नाहं योत्स्ये धनंजयम् ।</s-l><s-l>मत्स्यो ह्यस्माभिरायोध्यो यद्यागच्छेद्गवां पदम् ॥ २६ ॥</s-l></s-lg>