<s-lg><s-l> वैशंपायन उवाच ।</s-l><s-l>उत्तरं सारथिं कृत्वा शमीं कृत्वा प्रदक्षिणम् ।</s-l><s-l>आयुधं सर्वमादाय ततः प्रायाद्धनंजयः ॥ १ ॥</s-l></s-lg><s-lg><s-l>ध्वजं सिंहं रथात्तस्मादपनीय महारथः ।</s-l><s-l>प्रणिधाय शमीमूले प्रायादुत्तरसारथिः ॥ २ ॥</s-l></s-lg><s-lg><s-l>दैवीं मायां रथे युक्त्वा विहितां विश्वकर्मणा ।</s-l><s-l>काञ्चनं सिंहलाङ्गूलं ध्वजं वानरलक्षणम् ॥ ३ ॥</s-l></s-lg><s-lg><s-l>मनसा चिन्तयामास प्रसादं पावकस्य च ।</s-l><s-l>स च तच्चिन्तितं ज्ञात्वा ध्वजे भूतान्यचोदयत् ॥ ४ ॥</s-l></s-lg><s-lg><s-l>सपताकं विचित्राङ्गं सोपासङ्गं महारथः ।</s-l><s-l>रथमास्थाय बीभत्सुः कौन्तेयः श्वेतवाहनः ॥ ५ ॥</s-l></s-lg><s-lg><s-l>बद्धासिः सतनुत्राणः प्रगृहीतशरासनः ।</s-l><s-l>ततः प्रायादुदीचीं स कपिप्रवरकेतनः ॥ ६ ॥</s-l></s-lg><s-lg><s-l>स्वनवन्तं महाशङ्खं बलवानरिमर्दनः ।</s-l><s-l>प्राधमद्बलमास्थाय द्विषतां लोमहर्षणम् ॥ ७ ॥</s-l></s-lg><s-lg><s-l>ततस्ते जवना धुर्या जानुभ्यामगमन्महीम् ।</s-l><s-l>उत्तरश्चापि संत्रस्तो रथोपस्थ उपाविशत् ॥ ८ ॥</s-l></s-lg><s-lg><s-l>संस्थाप्य चाश्वान्कौन्तेयः समुद्यम्य च रश्मिभिः ।</s-l><s-l>उत्तरं च परिष्वज्य समाश्वासयदर्जुनः ॥ ९ ॥</s-l></s-lg><s-lg><s-l>मा भैस्त्वं राजपुत्राग्र्य क्षत्रियोऽसि परंतप ।</s-l><s-l>कथं पुरुषशार्दूल शत्रुमध्ये विषीदसि ॥ १० ॥</s-l></s-lg><s-lg><s-l>श्रुतास्ते शङ्खशब्दाश्च भेरीशब्दाश्च पुष्कलाः ।</s-l><s-l>कुञ्जराणां च नदतां व्यूढानीकेषु तिष्ठताम् ॥ ११ ॥</s-l></s-lg><s-lg><s-l>स त्वं कथमिहानेन शङ्खशब्देन भीषितः ।</s-l><s-l>विषण्णरूपो वित्रस्तः पुरुषः प्राकृतो यथा ॥ १२ ॥</s-l></s-lg><s-lg><s-l> उत्तर उवाच ।</s-l><s-l>श्रुता मे शङ्खशब्दाश्च भेरीशब्दाश्च पुष्कलाः ।</s-l><s-l>कुञ्जराणां च निनदा व्यूढानीकेषु तिष्ठताम् ॥ १३ ॥</s-l></s-lg><s-lg><s-l>नैवंविधः शङ्खशब्दः पुरा जातु मया श्रुतः ।</s-l><s-l>ध्वजस्य चापि रूपं मे दृष्टपूर्वं न हीदृशम् ।</s-l><s-l>धनुषश्चैव निर्घोषः श्रुतपूर्वो न मे क्वचित् ॥ १४ ॥</s-l></s-lg><s-lg><s-l>अस्य शङ्खस्य शब्देन धनुषो निस्वनेन च ।</s-l><s-l>रथस्य च निनादेन मनो मुह्यति मे भृशम् ॥ १५ ॥</s-l></s-lg><s-lg><s-l>व्याकुलाश्च दिशः सर्वा हृदयं व्यथतीव मे ।</s-l><s-l>ध्वजेन पिहिताः सर्वा दिशो न प्रतिभान्ति मे ।</s-l><s-l>गाण्डीवस्य च शब्देन कर्णौ मे बधिरीकृतौ ॥ १६ ॥</s-l></s-lg><s-lg><s-l> अर्जुन उवाच ।</s-l><s-l>एकान्ते रथमास्थाय पद्भ्यां त्वमवपीडय ।</s-l><s-l>दृढं च रश्मीन्संयच्छ शङ्खं ध्मास्याम्यहं पुनः ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>तस्य शङ्खस्य शब्देन रथनेमिस्वनेन च ।</s-l><s-l>गाण्डीवस्य च घोषेण पृथिवी समकम्पत ॥ १८ ॥</s-l></s-lg><s-lg><s-l> द्रोण उवाच ।</s-l><s-l>यथा रथस्य निर्घोषो यथा शङ्ख उदीर्यते ।</s-l><s-l>कम्पते च यथा भूमिर्नैषोऽन्यः सव्यसाचिनः ॥ १९ ॥</s-l></s-lg><s-lg><s-l>शस्त्राणि न प्रकाशन्ते न प्रहृष्यन्ति वाजिनः ।</s-l><s-l>अग्नयश्च न भासन्ते समिद्धास्तन्न शोभनम् ॥ २० ॥</s-l></s-lg><s-lg><s-l>प्रत्यादित्यं च नः सर्वे मृगा घोरप्रवादिनः ।</s-l><s-l>ध्वजेषु च निलीयन्ते वायसास्तन्न शोभनम् ।</s-l><s-l>शकुनाश्चापसव्या नो वेदयन्ति महद्भयम् ॥ २१ ॥</s-l></s-lg><s-lg><s-l>गोमायुरेष सेनाया रुवन्मध्येऽनुधावति ।</s-l><s-l>अनाहतश्च निष्क्रान्तो महद्वेदयते भयम् ।</s-l><s-l>भवतां रोमकूपाणि प्रहृष्टान्युपलक्षये ॥ २२ ॥</s-l></s-lg><s-lg><s-l>पराभूता च वः सेना न कश्चिद्योद्धुमिच्छति ।</s-l><s-l>विवर्णमुखभूयिष्ठाः सर्वे योधा विचेतसः ।</s-l><s-l>गाः संप्रस्थाप्य तिष्ठामो व्यूढानीकाः प्रहारिणः ॥ २३ ॥</s-l></s-lg>