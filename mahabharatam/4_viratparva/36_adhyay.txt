<s-lg><s-l> वैशंपायन उवाच ।</s-l><s-l>स राजधान्या निर्याय वैराटिः पृथिवींजयः ।</s-l><s-l>प्रयाहीत्यब्रवीत्सूतं यत्र ते कुरवो गताः ॥ १ ॥</s-l></s-lg><s-lg><s-l>समवेतान्कुरून्यावज्जिगीषूनवजित्य वै ।</s-l><s-l>गाश्चैषां क्षिप्रमादाय पुनरायामि स्वं पुरम् ॥ २ ॥</s-l></s-lg><s-lg><s-l>ततस्तांश्चोदयामास सदश्वान्पाण्डुनन्दनः ।</s-l><s-l>ते हया नरसिंहेन चोदिता वातरंहसः ।</s-l><s-l>आलिखन्त इवाकाशमूहुः काञ्चनमालिनः ॥ ३ ॥</s-l></s-lg><s-lg><s-l>नातिदूरमथो यात्वा मत्स्यपुत्रधनंजयौ ।</s-l><s-l>अवेक्षेताममित्रघ्नौ कुरूणां बलिनां बलम् ।</s-l><s-l>श्मशानमभितो गत्वा आससाद कुरूनथ ॥ ४ ॥</s-l></s-lg><s-lg><s-l>तदनीकं महत्तेषां विबभौ सागरस्वनम् ।</s-l><s-l>सर्पमाणमिवाकाशे वनं बहुलपादपम् ॥ ५ ॥</s-l></s-lg><s-lg><s-l>ददृशे पार्थिवो रेणुर्जनितस्तेन सर्पता ।</s-l><s-l>दृष्टिप्रणाशो भूतानां दिवस्पृङ्नरसत्तम ॥ ६ ॥</s-l></s-lg><s-lg><s-l>तदनीकं महद्दृष्ट्वा गजाश्वरथसंकुलम् ।</s-l><s-l>कर्णदुर्योधनकृपैर्गुप्तं शांतनवेन च ॥ ७ ॥</s-l></s-lg><s-lg><s-l>द्रोणेन च सपुत्रेण महेष्वासेन धीमता ।</s-l><s-l>हृष्टरोमा भयोद्विग्नः पार्थं वैराटिरब्रवीत् ॥ ८ ॥</s-l></s-lg><s-lg><s-l>नोत्सहे कुरुभिर्योद्धुं रोमहर्षं हि पश्य मे ।</s-l><s-l>बहुप्रवीरमत्युग्रं देवैरपि दुरासदम् ।</s-l><s-l>प्रतियोद्धुं न शक्ष्यामि कुरुसैन्यमनन्तकम् ॥ ९ ॥</s-l></s-lg><s-lg><s-l>नाशंसे भारतीं सेनां प्रवेष्टुं भीमकार्मुकाम् ।</s-l><s-l>रथनागाश्वकलिलां पत्तिध्वजसमाकुलाम् ।</s-l><s-l>दृष्ट्वैव हि परानाजावात्मा प्रव्यथतीव मे ॥ १० ॥</s-l></s-lg><s-lg><s-l>यत्र द्रोणश्च भीष्मश्च कृपः कर्णो विविंशतिः ।</s-l><s-l>अश्वत्थामा विकर्णश्च सोमदत्तोऽथ बाह्लिकः ॥ ११ ॥</s-l></s-lg><s-lg><s-l>दुर्योधनस्तथा वीरो राजा च रथिनां वरः ।</s-l><s-l>द्युतिमन्तो महेष्वासाः सर्वे युद्धविशारदाः ॥ १२ ॥</s-l></s-lg><s-lg><s-l>दृष्ट्वैव हि कुरूनेतान्व्यूढानीकान्प्रहारिणः ।</s-l><s-l>हृषितानि च रोमाणि कश्मलं चागतं मम ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>अवियातो वियातस्य मौर्ख्याद्धूर्तस्य पश्यतः ।</s-l><s-l>परिदेवयते मन्दः सकाशे सव्यसाचिनः ॥ १४ ॥</s-l></s-lg><s-lg><s-l>त्रिगर्तान्मे पिता यातः शून्ये संप्रणिधाय माम् ।</s-l><s-l>सर्वां सेनामुपादाय न मे सन्तीह सैनिकाः ॥ १५ ॥</s-l></s-lg><s-lg><s-l>सोऽहमेको बहून्बालः कृतास्त्रानकृतश्रमः ।</s-l><s-l>प्रतियोद्धुं न शक्ष्यामि निवर्तस्व बृहन्नडे ॥ १६ ॥</s-l></s-lg><s-lg><s-l> अर्जुन उवाच ।</s-l><s-l>भयेन दीनरूपोऽसि द्विषतां हर्षवर्धनः ।</s-l><s-l>न च तावत्कृतं किंचित्परैः कर्म रणाजिरे ॥ १७ ॥</s-l></s-lg><s-lg><s-l>स्वयमेव च मामात्थ वह मां कौरवान्प्रति ।</s-l><s-l>सोऽहं त्वां तत्र नेष्यामि यत्रैते बहुला ध्वजाः ॥ १८ ॥</s-l></s-lg><s-lg><s-l>मध्यमामिषगृध्राणां कुरूणामाततायिनाम् ।</s-l><s-l>नेष्यामि त्वां महाबाहो पृथिव्यामपि युध्यताम् ॥ १९ ॥</s-l></s-lg><s-lg><s-l>तथा स्त्रीषु प्रतिश्रुत्य पौरुषं पुरुषेषु च ।</s-l><s-l>कत्थमानोऽभिनिर्याय किमर्थं न युयुत्ससे ॥ २० ॥</s-l></s-lg><s-lg><s-l>न चेद्विजित्य गास्तास्त्वं गृहान्वै प्रतियास्यसि ।</s-l><s-l>प्रहसिष्यन्ति वीर त्वां नरा नार्यश्च संगताः ॥ २१ ॥</s-l></s-lg><s-lg><s-l>अहमप्यत्र सैरन्ध्र्या स्तुतः सारथ्यकर्मणि ।</s-l><s-l>न हि शक्ष्याम्यनिर्जित्य गाः प्रयातुं पुरं प्रति ॥ २२ ॥</s-l></s-lg><s-lg><s-l>स्तोत्रेण चैव सैरन्ध्र्यास्तव वाक्येन तेन च ।</s-l><s-l>कथं न युध्येयमहं कुरून्सर्वान्स्थिरो भव ॥ २३ ॥</s-l></s-lg><s-lg><s-l> उत्तर उवाच ।</s-l><s-l>कामं हरन्तु मत्स्यानां भूयांसं कुरवो धनम् ।</s-l><s-l>प्रहसन्तु च मां नार्यो नरा वापि बृहन्नडे ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा प्राद्रवद्भीतो रथात्प्रस्कन्द्य कुण्डली ।</s-l><s-l>त्यक्त्वा मानं स मन्दात्मा विसृज्य सशरं धनुः ॥ २५ ॥</s-l></s-lg><s-lg><s-l> बृहन्नडोवाच ।</s-l><s-l>नैष पूर्वैः स्मृतो धर्मः क्षत्रियस्य पलायनम् ।</s-l><s-l>श्रेयस्ते मरणं युद्धे न भीतस्य पलायनम् ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा तु कौन्तेयः सोऽवप्लुत्य रथोत्तमात् ।</s-l><s-l>तमन्वधावद्धावन्तं राजपुत्रं धनंजयः ।</s-l><s-l>दीर्घां वेणीं विधुन्वानः साधु रक्ते च वाससी ॥ २७ ॥</s-l></s-lg><s-lg><s-l>विधूय वेणीं धावन्तमजानन्तोऽर्जुनं तदा ।</s-l><s-l>सैनिकाः प्राहसन्केचित्तथारूपमवेक्ष्य तम् ॥ २८ ॥</s-l></s-lg><s-lg><s-l>तं शीघ्रमभिधावन्तं संप्रेक्ष्य कुरवोऽब्रुवन् ।</s-l><s-l>क एष वेषप्रच्छन्नो भस्मनेव हुताशनः ॥ २९ ॥</s-l></s-lg><s-lg><s-l>किंचिदस्य यथा पुंसः किंचिदस्य यथा स्त्रियः ।</s-l><s-l>सारूप्यमर्जुनस्येव क्लीबरूपं बिभर्ति च ॥ ३० ॥</s-l></s-lg><s-lg><s-l>तदेवैतच्छिरोग्रीवं तौ बाहू परिघोपमौ ।</s-l><s-l>तद्वदेवास्य विक्रान्तं नायमन्यो धनंजयात् ॥ ३१ ॥</s-l></s-lg><s-lg><s-l>अमरेष्विव देवेन्द्रो मानुषेषु धनंजयः ।</s-l><s-l>एकः कोऽस्मानुपायायादन्यो लोके धनंजयात् ॥ ३२ ॥</s-l></s-lg><s-lg><s-l>एकः पुत्रो विराटस्य शून्ये संनिहितः पुरे ।</s-l><s-l>स एष किल निर्यातो बालभावान्न पौरुषात् ॥ ३३ ॥</s-l></s-lg><s-lg><s-l>सत्रेण नूनं छन्नं हि चरन्तं पार्थमर्जुनम् ।</s-l><s-l>उत्तरः सारथिं कृत्वा निर्यातो नगराद्बहिः ॥ ३४ ॥</s-l></s-lg><s-lg><s-l>स नो मन्ये ध्वजान्दृष्ट्वा भीत एष पलायति ।</s-l><s-l>तं नूनमेष धावन्तं जिघृक्षति धनंजयः ॥ ३५ ॥</s-l></s-lg><s-lg><s-l>इति स्म कुरवः सर्वे विमृशन्तः पृथक्पृथक् ।</s-l><s-l>न च व्यवसितुं किंचिदुत्तरं शक्नुवन्ति ते ।</s-l><s-l>छन्नं तथा तं सत्रेण पाण्डवं प्रेक्ष्य भारत ॥ ३६ ॥</s-l></s-lg><s-lg><s-l>उत्तरं तु प्रधावन्तमनुद्रुत्य धनंजयः ।</s-l><s-l>गत्वा पदशतं तूर्णं केशपक्षे परामृशत् ॥ ३७ ॥</s-l></s-lg><s-lg><s-l>सोऽर्जुनेन परामृष्टः पर्यदेवयदार्तवत् ।</s-l><s-l>बहुलं कृपणं चैव विराटस्य सुतस्तदा ॥ ३८ ॥</s-l></s-lg><s-lg><s-l>शातकुम्भस्य शुद्धस्य शतं निष्कान्ददामि ते ।</s-l><s-l>मणीनष्टौ च वैडूर्यान्हेमबद्धान्महाप्रभान् ॥ ३९ ॥</s-l></s-lg><s-lg><s-l>हेमदण्डप्रतिच्छन्नं रथं युक्तं च सुव्रजैः ।</s-l><s-l>मत्तांश्च दश मातङ्गान्मुञ्च मां त्वं बृहन्नडे ॥ ४० ॥</s-l></s-lg><s-lg><s-l> वैशंपायन उवाच ।</s-l><s-l>एवमादीनि वाक्यानि विलपन्तमचेतसम् ।</s-l><s-l>प्रहस्य पुरुषव्याघ्रो रथस्यान्तिकमानयत् ॥ ४१ ॥</s-l></s-lg><s-lg><s-l>अथैनमब्रवीत्पार्थो भयार्तं नष्टचेतसम् ।</s-l><s-l>यदि नोत्सहसे योद्धुं शत्रुभिः शत्रुकर्शन ।</s-l><s-l>एहि मे त्वं हयान्यच्छ युध्यमानस्य शत्रुभिः ॥ ४२ ॥</s-l></s-lg><s-lg><s-l>प्रयाह्येतद्रथानीकं मद्बाहुबलरक्षितः ।</s-l><s-l>अप्रधृष्यतमं घोरं गुप्तं वीरैर्महारथैः ॥ ४३ ॥</s-l></s-lg><s-lg><s-l>मा भैस्त्वं राजपुत्राग्र्य क्षत्रियोऽसि परंतप ।</s-l><s-l>अहं वै कुरुभिर्योत्स्याम्यवजेष्यामि ते पशून् ॥ ४४ ॥</s-l></s-lg><s-lg><s-l>प्रविश्यैतद्रथानीकमप्रधृष्यं दुरासदम् ।</s-l><s-l>यन्ता भूस्त्वं नरश्रेष्ठ योत्स्येऽहं कुरुभिः सह ॥ ४५ ॥</s-l></s-lg><s-lg><s-l>एवं ब्रुवाणो बीभत्सुर्वैराटिमपराजितः ।</s-l><s-l>समाश्वास्य मुहूर्तं तमुत्तरं भरतर्षभ ॥ ४६ ॥</s-l></s-lg><s-lg><s-l>तत एनं विचेष्टन्तमकामं भयपीडितम् ।</s-l><s-l>रथमारोपयामास पार्थः प्रहरतां वरः ॥ ४७ ॥</s-l></s-lg>