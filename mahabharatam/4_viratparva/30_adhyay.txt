<s-lg><s-l> वैशंपायन उवाच ।</s-l><s-l>ततस्तेषां महाराज तत्रैवामिततेजसाम् ।</s-l><s-l>छद्मलिङ्गप्रविष्टानां पाण्डवानां महात्मनाम् ॥ १ ॥</s-l></s-lg><s-lg><s-l>व्यतीतः समयः सम्यग्वसतां वै पुरोत्तमे ।</s-l><s-l>कुर्वतां तस्य कर्माणि विराटस्य महीपतेः ॥ २ ॥</s-l></s-lg><s-lg><s-l>ततस्त्रयोदशस्यान्ते तस्य वर्षस्य भारत ।</s-l><s-l>सुशर्मणा गृहीतं तु गोधनं तरसा बहु ॥ ३ ॥</s-l></s-lg><s-lg><s-l>ततो जवेन महता गोपाः पुरमथाव्रजत् ।</s-l><s-l>अपश्यन्मत्स्यराजं च रथात्प्रस्कन्द्य कुण्डली ॥ ४ ॥</s-l></s-lg><s-lg><s-l>शूरैः परिवृतं योधैः कुण्डलाङ्गदधारिभिः ।</s-l><s-l>सद्भिश्च मन्त्रिभिः सार्धं पाण्डवैश्च नरर्षभैः ॥ ५ ॥</s-l></s-lg><s-lg><s-l>तं सभायां महाराजमासीनं राष्ट्रवर्धनम् ।</s-l><s-l>सोऽब्रवीदुपसंगम्य विराटं प्रणतस्तदा ॥ ६ ॥</s-l></s-lg><s-lg><s-l>अस्मान्युधि विनिर्जित्य परिभूय सबान्धवान् ।</s-l><s-l>गवां शतसहस्राणि त्रिगर्ताः कालयन्ति ते ।</s-l><s-l>तान्परीप्स मनुष्येन्द्र मा नेशुः पशवस्तव ॥ ७ ॥</s-l></s-lg><s-lg><s-l>तच्छ्रुत्वा नृपतिः सेनां मत्स्यानां समयोजयत् ।</s-l><s-l>रथनागाश्वकलिलां पत्तिध्वजसमाकुलाम् ॥ ८ ॥</s-l></s-lg><s-lg><s-l>राजानो राजपुत्राश्च तनुत्राण्यत्र भेजिरे ।</s-l><s-l>भानुमन्ति विचित्राणि सूपसेव्यानि भागशः ॥ ९ ॥</s-l></s-lg><s-lg><s-l>सवज्रायसगर्भं तु कवचं तप्तकाञ्चनम् ।</s-l><s-l>विराटस्य प्रियो भ्राता शतानीकोऽभ्यहारयत् ॥ १० ॥</s-l></s-lg><s-lg><s-l>सर्वपारसवं वर्म कल्याणपटलं दृढम् ।</s-l><s-l>शतानीकादवरजो मदिराश्वोऽभ्यहारयत् ॥ ११ ॥</s-l></s-lg><s-lg><s-l>शतसूर्यं शतावर्तं शतबिन्दु शताक्षिमत् ।</s-l><s-l>अभेद्यकल्पं मत्स्यानां राजा कवचमाहरत् ॥ १२ ॥</s-l></s-lg><s-lg><s-l>उत्सेधे यस्य पद्मानि शतं सौगन्धिकानि च ।</s-l><s-l>सुवर्णपृष्ठं सूर्याभं सूर्यदत्तोऽभ्यहारयत् ॥ १३ ॥</s-l></s-lg><s-lg><s-l>दृढमायसगर्भं तु श्वेतं वर्म शताक्षिमत् ।</s-l><s-l>विराटस्य सुतो ज्येष्ठो वीरः शङ्खोऽभ्यहारयत् ॥ १४ ॥</s-l></s-lg><s-lg><s-l>शतशश्च तनुत्राणि यथास्वानि महारथाः ।</s-l><s-l>योत्स्यमानाभ्यनह्यन्त देवरूपाः प्रहारिणः ॥ १५ ॥</s-l></s-lg><s-lg><s-l>सूपस्करेषु शुभ्रेषु महत्सु च महारथाः ।</s-l><s-l>पृथक्काञ्चनसंनाहान्रथेष्वश्वानयोजयन् ॥ १६ ॥</s-l></s-lg><s-lg><s-l>सूर्यचन्द्रप्रतीकाशो रथे दिव्ये हिरण्मयः ।</s-l><s-l>महानुभावो मत्स्यस्य ध्वज उच्छिश्रिये तदा ॥ १७ ॥</s-l></s-lg><s-lg><s-l>अथान्यान्विविधाकारान्ध्वजान्हेमविभूषितान् ।</s-l><s-l>यथास्वं क्षत्रियाः शूरा रथेषु समयोजयन् ॥ १८ ॥</s-l></s-lg><s-lg><s-l>अथ मत्स्योऽब्रवीद्राजा शतानीकं जघन्यजम् ।</s-l><s-l>कङ्कबल्लवगोपाला दामग्रन्थिश्च वीर्यवान् ।</s-l><s-l>युध्येयुरिति मे बुद्धिर्वर्तते नात्र संशयः ॥ १९ ॥</s-l></s-lg><s-lg><s-l>एतेषामपि दीयन्तां रथा ध्वजपताकिनः ।</s-l><s-l>कवचानि विचित्राणि दृढानि च मृदूनि च ।</s-l><s-l>प्रतिमुञ्चन्तु गात्रेषु दीयन्तामायुधानि च ॥ २० ॥</s-l></s-lg><s-lg><s-l>वीराङ्गरूपाः पुरुषा नागराजकरोपमाः ।</s-l><s-l>नेमे जातु न युध्येरन्निति मे धीयते मतिः ॥ २१ ॥</s-l></s-lg><s-lg><s-l>एतच्छ्रुत्वा तु नृपतेर्वाक्यं त्वरितमानसः ।</s-l><s-l>शतानीकस्तु पार्थेभ्यो रथान्राजन्समादिशत् ।</s-l><s-l>सहदेवाय राज्ञे च भीमाय नकुलाय च ॥ २२ ॥</s-l></s-lg><s-lg><s-l>तान्प्रहृष्टास्ततः सूता राजभक्तिपुरस्कृताः ।</s-l><s-l>निर्दिष्टान्नरदेवेन रथाञ्शीघ्रमयोजयन् ॥ २३ ॥</s-l></s-lg><s-lg><s-l>कवचानि विचित्राणि दृढानि च मृदूनि च ।</s-l><s-l>विराटः प्रादिशद्यानि तेषामक्लिष्टकर्मणाम् ।</s-l><s-l>तान्यामुच्य शरीरेषु दंशितास्ते परंतपाः ॥ २४ ॥</s-l></s-lg><s-lg><s-l>तरस्विनश्छन्नरूपाः सर्वे युद्धविशारदाः ।</s-l><s-l>विराटमन्वयुः पश्चात्सहिताः कुरुपुंगवाः ।</s-l><s-l>चत्वारो भ्रातरः शूराः पाण्डवाः सत्यविक्रमाः ॥ २५ ॥</s-l></s-lg><s-lg><s-l>भीमाश्च मत्तमातङ्गाः प्रभिन्नकरटामुखाः ।</s-l><s-l>क्षरन्त इव जीमूताः सुदन्ताः षष्टिहायनाः ॥ २६ ॥</s-l></s-lg><s-lg><s-l>स्वारूढा युद्धकुशलैः शिक्षितैर्हस्तिसादिभिः ।</s-l><s-l>राजानमन्वयुः पश्चाच्चलन्त इव पर्वताः ॥ २७ ॥</s-l></s-lg><s-lg><s-l>विशारदानां वश्यानां हृष्टानां चानुयायिनाम् ।</s-l><s-l>अष्टौ रथसहस्राणि दश नागशतानि च ।</s-l><s-l>षष्टिश्चाश्वसहस्राणि मत्स्यानामभिनिर्ययुः ॥ २८ ॥</s-l></s-lg><s-lg><s-l>तदनीकं विराटस्य शुशुभे भरतर्षभ ।</s-l><s-l>संप्रयातं महाराज निनीषन्तं गवां पदम् ॥ २९ ॥</s-l></s-lg><s-lg><s-l>तद्बलाग्र्यं विराटस्य संप्रस्थितमशोभत ।</s-l><s-l>दृढायुधजनाकीर्णं गजाश्वरथसंकुलम् ॥ ३० ॥</s-l></s-lg>