<s-lg><s-l> जनमेजय उवाच ।</s-l><s-l>कथं विराटनगरे मम पूर्वपितामहाः ।</s-l><s-l>अज्ञातवासमुषिता दुर्योधनभयार्दिताः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>तथा तु स वराँल्लब्ध्वा धर्माद्धर्मभृतां वरः ।</s-l><s-l>गत्वाश्रमं ब्राह्मणेभ्य आचख्यौ सर्वमेव तत् ॥ २ ॥</s-l></s-lg><s-lg><s-l>कथयित्वा तु तत्सर्वं ब्राह्मणेभ्यो युधिष्ठिरः ।</s-l><s-l>अरणीसहितं तस्मै ब्राह्मणाय न्यवेदयत् ॥ ३ ॥</s-l></s-lg><s-lg><s-l>ततो युधिष्ठिरो राजा धर्मपुत्रो महामनाः ।</s-l><s-l>संनिवर्त्यानुजान्सर्वानिति होवाच भारत ॥ ४ ॥</s-l></s-lg><s-lg><s-l>द्वादशेमानि वर्षाणि राष्ट्राद्विप्रोषिता वयम् ।</s-l><s-l>त्रयोदशोऽयं संप्राप्तः कृच्छ्रः परमदुर्वसः ॥ ५ ॥</s-l></s-lg><s-lg><s-l>स साधु कौन्तेय इतो वासमर्जुन रोचय ।</s-l><s-l>यत्रेमा वसतीः सर्वा वसेमाविदिताः परैः ॥ ६ ॥</s-l></s-lg><s-lg><s-l> अर्जुन उवाच ।</s-l><s-l>तस्यैव वरदानेन धर्मस्य मनुजाधिप ।</s-l><s-l>अज्ञाता विचरिष्यामो नराणां भरतर्षभ ॥ ७ ॥</s-l></s-lg><s-lg><s-l>किं तु वासाय राष्ट्राणि कीर्तयिष्यामि कानिचित् ।</s-l><s-l>रमणीयानि गुप्तानि तेषां किंचित्स्म रोचय ॥ ८ ॥</s-l></s-lg><s-lg><s-l>सन्ति रम्या जनपदा बह्वन्नाः परितः कुरून् ।</s-l><s-l>पाञ्चालाश्चेदिमत्स्याश्च शूरसेनाः पटच्चराः ।</s-l><s-l>दशार्णा नवराष्ट्रं च मल्लाः शाल्वा युगंधराः ॥ ९ ॥</s-l></s-lg><s-lg><s-l>एतेषां कतमो राजन्निवासस्तव रोचते ।</s-l><s-l>वत्स्यामो यत्र राजेन्द्र संवत्सरमिमं वयम् ॥ १० ॥</s-l></s-lg><s-lg><s-l> युधिष्ठिर उवाच ।</s-l><s-l>एवमेतन्महाबाहो यथा स भगवान्प्रभुः ।</s-l><s-l>अब्रवीत्सर्वभूतेशस्तत्तथा न तदन्यथा ॥ ११ ॥</s-l></s-lg><s-lg><s-l>अवश्यं त्वेव वासार्थं रमणीयं शिवं सुखम् ।</s-l><s-l>संमन्त्र्य सहितैः सर्वैर्द्रष्टव्यमकुतोभयम् ॥ १२ ॥</s-l></s-lg><s-lg><s-l>मत्स्यो विराटो बलवानभिरक्षेत्स पाण्डवान् ।</s-l><s-l>धर्मशीलो वदान्यश्च वृद्धश्च सुमहाधनः ॥ १३ ॥</s-l></s-lg><s-lg><s-l>विराटनगरे तात संवत्सरमिमं वयम् ।</s-l><s-l>कुर्वन्तस्तस्य कर्माणि विहरिष्याम भारत ॥ १४ ॥</s-l></s-lg><s-lg><s-l>यानि यानि च कर्माणि तस्य शक्ष्यामहे वयम् ।</s-l><s-l>कर्तुं यो यत्स तत्कर्म ब्रवीतु कुरुनन्दनाः ॥ १५ ॥</s-l></s-lg><s-lg><s-l> अर्जुन उवाच ।</s-l><s-l>नरदेव कथं कर्म राष्ट्रे तस्य करिष्यसि ।</s-l><s-l>विराटनृपतेः साधो रंस्यसे केन कर्मणा ॥ १६ ॥</s-l></s-lg><s-lg><s-l>मृदुर्वदान्यो ह्रीमांश्च धार्मिकः सत्यविक्रमः ।</s-l><s-l>राजंस्त्वमापदा क्लिष्टः किं करिष्यसि पाण्डव ॥ १७ ॥</s-l></s-lg><s-lg><s-l>न दुःखमुचितं किंचिद्राजन्वेद यथा जनः ।</s-l><s-l>स इमामापदं प्राप्य कथं घोरां तरिष्यसि ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>शृणुध्वं यत्करिष्यामि कर्म वै कुरुनन्दनाः ।</s-l><s-l>विराटमनुसंप्राप्य राजानं पुरुषर्षभम् ॥ १९ ॥</s-l></s-lg><s-lg><s-l>सभास्तारो भविष्यामि तस्य राज्ञो महात्मनः ।</s-l><s-l>कङ्को नाम द्विजो भूत्वा मताक्षः प्रियदेविता ॥ २० ॥</s-l></s-lg><s-lg><s-l>वैडूर्यान्काञ्चनान्दान्तान्फलैर्ज्योतीरसैः सह ।</s-l><s-l>कृष्णाक्षाँल्लोहिताक्षांश्च निर्वर्त्स्यामि मनोरमान् ॥ २१ ॥</s-l></s-lg><s-lg><s-l>आसं युधिष्ठिरस्याहं पुरा प्राणसमः सखा ।</s-l><s-l>इति वक्ष्यामि राजानं यदि मामनुयोक्ष्यते ॥ २२ ॥</s-l></s-lg><s-lg><s-l>इत्येतद्वो मयाख्यातं विहरिष्याम्यहं यथा ।</s-l><s-l>वृकोदर विराटे त्वं रंस्यसे केन कर्मणा ॥ २३ ॥</s-l></s-lg>