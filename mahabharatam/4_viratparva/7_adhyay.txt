<s-lg><s-l> वैशंपायन उवाच ।</s-l><s-l>अथापरो भीमबलः श्रिया ज्वलन्नुपाययौ सिंहविलासविक्रमः ।</s-l><s-l>खजं च दर्वीं च करेण धारयन्नसिं च कालाङ्गमकोशमव्रणम् ॥ १ ॥</s-l></s-lg><s-lg><s-l>स सूदरूपः परमेण वर्चसा रविर्यथा लोकमिमं प्रभासयन् ।</s-l><s-l>सुकृष्णवासा गिरिराजसारवान्स मत्स्यराजं समुपेत्य तस्थिवान् ॥ २ ॥</s-l></s-lg><s-lg><s-l>तं प्रेक्ष्य राजा वरयन्नुपागतं ततोऽब्रवीज्जानपदान्समागतान् ।</s-l><s-l>सिंहोन्नतांसोऽयमतीव रूपवान्प्रदृश्यते को नु नरर्षभो युवा ॥ ३ ॥</s-l></s-lg><s-lg><s-l>अदृष्टपूर्वः पुरुषो रविर्यथा वितर्कयन्नास्य लभामि संपदम् ।</s-l><s-l>तथास्य चित्तं ह्यपि संवितर्कयन्नरर्षभस्याद्य न यामि तत्त्वतः ॥ ४ ॥</s-l></s-lg><s-lg><s-l>ततो विराटं समुपेत्य पाण्डवः सुदीनरूपो वचनं महामनाः ।</s-l><s-l>उवाच सूदोऽस्मि नरेन्द्र बल्लवो भजस्व मां व्यञ्जनकारमुत्तमम् ॥ ५ ॥</s-l></s-lg><s-lg><s-l> विराट उवाच ।</s-l><s-l>न सूदतां मानद श्रद्दधामि ते सहस्रनेत्रप्रतिमो हि दृश्यसे ।</s-l><s-l>श्रिया च रूपेण च विक्रमेण च प्रभासि तातानवरो नरेष्विह ॥ ६ ॥</s-l></s-lg><s-lg><s-l> भीम उवाच ।</s-l><s-l>नरेन्द्र सूदः परिचारकोऽस्मि ते जानामि सूपान्प्रथमेन केवलान् ।</s-l><s-l>आस्वादिता ये नृपते पुराभवन्युधिष्ठिरेणापि नृपेण सर्वशः ॥ ७ ॥</s-l></s-lg><s-lg><s-l>बलेन तुल्यश्च न विद्यते मया नियुद्धशीलश्च सदैव पार्थिव ।</s-l><s-l>गजैश्च सिंहैश्च समेयिवानहं सदा करिष्यामि तवानघ प्रियम् ॥ ८ ॥</s-l></s-lg><s-lg><s-l> विराट उवाच ।</s-l><s-l>ददामि ते हन्त वरं महानसे तथा च कुर्याः कुशलं हि भाषसे ।</s-l><s-l>न चैव मन्ये तव कर्म तत्समं समुद्रनेमिं पृथिवीं त्वमर्हसि ॥ ९ ॥</s-l></s-lg><s-lg><s-l>यथा हि कामस्तव तत्तथा कृतं महानसे त्वं भव मे पुरस्कृतः ।</s-l><s-l>नराश्च ये तत्र ममोचिताः पुरा भवस्व तेषामधिपो मया कृतः ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>तथा स भीमो विहितो महानसे विराटराज्ञो दयितोऽभवद्दृढम् ।</s-l><s-l>उवास राजन्न च तं पृथग्जनो बुबोध तत्रानुचरश्च कश्चन ॥ ११ ॥</s-l></s-lg>