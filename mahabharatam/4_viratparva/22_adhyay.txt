<s-lg><s-l> वैशंपायन उवाच ।</s-l><s-l>तस्मिन्काले समागम्य सर्वे तत्रास्य बान्धवाः ।</s-l><s-l>रुरुदुः कीचकं दृष्ट्वा परिवार्य समन्ततः ॥ १ ॥</s-l></s-lg><s-lg><s-l>सर्वे संहृष्टरोमाणः संत्रस्ताः प्रेक्ष्य कीचकम् ।</s-l><s-l>तथा सर्वाङ्गसंभुग्नं कूर्मं स्थल इवोद्धृतम् ॥ २ ॥</s-l></s-lg><s-lg><s-l>पोथितं भीमसेनेन तमिन्द्रेणेव दानवम् ।</s-l><s-l>संस्कारयितुमिच्छन्तो बहिर्नेतुं प्रचक्रमुः ॥ ३ ॥</s-l></s-lg><s-lg><s-l>ददृशुस्ते ततः कृष्णां सूतपुत्राः समागताः ।</s-l><s-l>अदूरादनवद्याङ्गीं स्तम्भमालिङ्ग्य तिष्ठतीम् ॥ ४ ॥</s-l></s-lg><s-lg><s-l>समवेतेषु सूतेषु तानुवाचोपकीचकः ।</s-l><s-l>हन्यतां शीघ्रमसती यत्कृते कीचको हतः ॥ ५ ॥</s-l></s-lg><s-lg><s-l>अथ वा नेह हन्तव्या दह्यतां कामिना सह ।</s-l><s-l>मृतस्यापि प्रियं कार्यं सूतपुत्रस्य सर्वथा ॥ ६ ॥</s-l></s-lg><s-lg><s-l>ततो विराटमूचुस्ते कीचकोऽस्याः कृते हतः ।</s-l><s-l>सहाद्यानेन दह्येत तदनुज्ञातुमर्हसि ॥ ७ ॥</s-l></s-lg><s-lg><s-l>पराक्रमं तु सूतानां मत्वा राजान्वमोदत ।</s-l><s-l>सैरन्ध्र्याः सूतपुत्रेण सह दाहं विशां पते ॥ ८ ॥</s-l></s-lg><s-lg><s-l>तां समासाद्य वित्रस्तां कृष्णां कमललोचनाम् ।</s-l><s-l>मोमुह्यमानां ते तत्र जगृहुः कीचका भृशम् ॥ ९ ॥</s-l></s-lg><s-lg><s-l>ततस्तु तां समारोप्य निबध्य च सुमध्यमाम् ।</s-l><s-l>जग्मुरुद्यम्य ते सर्वे श्मशानमभितस्तदा ॥ १० ॥</s-l></s-lg><s-lg><s-l>ह्रियमाणा तु सा राजन्सूतपुत्रैरनिन्दिता ।</s-l><s-l>प्राक्रोशन्नाथमिच्छन्ती कृष्णा नाथवती सती ॥ ११ ॥</s-l></s-lg><s-lg><s-l> द्रौपद्युवाच ।</s-l><s-l>जयो जयन्तो विजयो जयत्सेनो जयद्बलः ।</s-l><s-l>ते मे वाचं विजानन्तु सूतपुत्रा नयन्ति माम् ॥ १२ ॥</s-l></s-lg><s-lg><s-l>येषां ज्यातलनिर्घोषो विस्फूर्जितमिवाशनेः ।</s-l><s-l>व्यश्रूयत महायुद्धे भीमघोषस्तरस्विनाम् ॥ १३ ॥</s-l></s-lg><s-lg><s-l>रथघोषश्च बलवान्गन्धर्वाणां यशस्विनाम् ।</s-l><s-l>ते मे वाचं विजानन्तु सूतपुत्रा नयन्ति माम् ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>तस्यास्ताः कृपणा वाचः कृष्णायाः परिदेविताः ।</s-l><s-l>श्रुत्वैवाभ्यपतद्भीमः शयनादविचारयन् ॥ १५ ॥</s-l></s-lg><s-lg><s-l> भीमसेन उवाच ।</s-l><s-l>अहं शृणोमि ते वाचं त्वया सैरन्ध्रि भाषिताम् ।</s-l><s-l>तस्मात्ते सूतपुत्रेभ्यो न भयं भीरु विद्यते ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा स महाबाहुर्विजजृम्भे जिघांसया ।</s-l><s-l>ततः स व्यायतं कृत्वा वेषं विपरिवर्त्य च ।</s-l><s-l>अद्वारेणाभ्यवस्कन्द्य निर्जगाम बहिस्तदा ॥ १७ ॥</s-l></s-lg><s-lg><s-l>स भीमसेनः प्राकारादारुज्य तरसा द्रुमम् ।</s-l><s-l>श्मशानाभिमुखः प्रायाद्यत्र ते कीचका गताः ॥ १८ ॥</s-l></s-lg><s-lg><s-l>स तं वृक्षं दशव्यामं सस्कन्धविटपं बली ।</s-l><s-l>प्रगृह्याभ्यद्रवत्सूतान्दण्डपाणिरिवान्तकः ॥ १९ ॥</s-l></s-lg><s-lg><s-l>ऊरुवेगेन तस्याथ न्यग्रोधाश्वत्थकिंशुकाः ।</s-l><s-l>भूमौ निपतिता वृक्षाः संघशस्तत्र शेरते ॥ २० ॥</s-l></s-lg><s-lg><s-l>तं सिंहमिव संक्रुद्धं दृष्ट्वा गन्धर्वमागतम् ।</s-l><s-l>वित्रेसुः सर्वतः सूता विषादभयकम्पिताः ॥ २१ ॥</s-l></s-lg><s-lg><s-l>तमन्तकमिवायान्तं गन्धर्वं प्रेक्ष्य ते तदा ।</s-l><s-l>दिधक्षन्तस्तदा ज्येष्ठं भ्रातरं ह्युपकीचकाः ।</s-l><s-l>परस्परमथोचुस्ते विषादभयकम्पिताः ॥ २२ ॥</s-l></s-lg><s-lg><s-l>गन्धर्वो बलवानेति क्रुद्ध उद्यम्य पादपम् ।</s-l><s-l>सैरन्ध्री मुच्यतां शीघ्रं महन्नो भयमागतम् ॥ २३ ॥</s-l></s-lg><s-lg><s-l>ते तु दृष्ट्वा तमाविद्धं भीमसेनेन पादपम् ।</s-l><s-l>विमुच्य द्रौपदीं तत्र प्राद्रवन्नगरं प्रति ॥ २४ ॥</s-l></s-lg><s-lg><s-l>द्रवतस्तांस्तु संप्रेक्ष्य स वज्री दानवानिव ।</s-l><s-l>शतं पञ्चाधिकं भीमः प्राहिणोद्यमसादनम् ॥ २५ ॥</s-l></s-lg><s-lg><s-l>तत आश्वासयत्कृष्णां प्रविमुच्य विशां पते ।</s-l><s-l>उवाच च महाबाहुः पाञ्चालीं तत्र द्रौपदीम् ।</s-l><s-l>अश्रुपूर्णमुखीं दीनां दुर्धर्षः स वृकोदरः ॥ २६ ॥</s-l></s-lg><s-lg><s-l>एवं ते भीरु वध्यन्ते ये त्वां क्लिश्यन्त्यनागसम् ।</s-l><s-l>प्रैहि त्वं नगरं कृष्णे न भयं विद्यते तव ।</s-l><s-l>अन्येनाहं गमिष्यामि विराटस्य महानसम् ॥ २७ ॥</s-l></s-lg><s-lg><s-l>पञ्चाधिकं शतं तच्च निहतं तत्र भारत ।</s-l><s-l>महावनमिव छिन्नं शिश्ये विगलितद्रुमम् ॥ २८ ॥</s-l></s-lg><s-lg><s-l>एवं ते निहता राजञ्शतं पञ्च च कीचकाः ।</s-l><s-l>स च सेनापतिः पूर्वमित्येतत्सूतषट्शतम् ॥ २९ ॥</s-l></s-lg><s-lg><s-l>तद्दृष्ट्वा महदाश्चर्यं नरा नार्यश्च संगताः ।</s-l><s-l>विस्मयं परमं गत्वा नोचुः किंचन भारत ॥ ३० ॥</s-l></s-lg>