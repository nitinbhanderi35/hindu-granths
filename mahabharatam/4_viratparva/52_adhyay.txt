<s-lg><s-l> वैशंपायन उवाच ।</s-l><s-l>एतस्मिन्नन्तरे तत्र महावीर्यपराक्रमः ।</s-l><s-l>आजगाम महासत्त्वः कृपः शस्त्रभृतां वरः ।</s-l><s-l>अर्जुनं प्रति संयोद्धुं युद्धार्थी स महारथः ॥ १ ॥</s-l></s-lg><s-lg><s-l>तौ रथौ सूर्यसंकाशौ योत्स्यमानौ महाबलौ ।</s-l><s-l>शारदाविव जीमूतौ व्यरोचेतां व्यवस्थितौ ॥ २ ॥</s-l></s-lg><s-lg><s-l>पार्थोऽपि विश्रुतं लोके गाण्डीवं परमायुधम् ।</s-l><s-l>विकृष्य चिक्षेप बहून्नाराचान्मर्मभेदिनः ॥ ३ ॥</s-l></s-lg><s-lg><s-l>तानप्राप्ताञ्शितैर्बाणैर्नाराचान्रक्तभोजनान् ।</s-l><s-l>कृपश्चिच्छेद पार्थस्य शतशोऽथ सहस्रशः ॥ ४ ॥</s-l></s-lg><s-lg><s-l>ततः पार्थश्च संक्रुद्धश्चित्रान्मार्गान्प्रदर्शयन् ।</s-l><s-l>दिशः संछादयन्बाणैः प्रदिशश्च महारथः ॥ ५ ॥</s-l></s-lg><s-lg><s-l>एकच्छायमिवाकाशं प्रकुर्वन्सर्वतः प्रभुः ।</s-l><s-l>प्रच्छादयदमेयात्मा पार्थः शरशतैः कृपम् ॥ ६ ॥</s-l></s-lg><s-lg><s-l>स शरैरर्पितः क्रुद्धः शितैरग्निशिखोपमैः ।</s-l><s-l>तूर्णं शरसहस्रेण पार्थमप्रतिमौजसम् ।</s-l><s-l>अर्पयित्वा महात्मानं ननाद समरे कृपः ॥ ७ ॥</s-l></s-lg><s-lg><s-l>ततः कनकपुङ्खाग्रैर्वीरः संनतपर्वभिः ।</s-l><s-l>त्वरन्गाण्डीवनिर्मुक्तैरर्जुनस्तस्य वाजिनः ।</s-l><s-l>चतुर्भिश्चतुरस्तीक्ष्णैरविध्यत्परमेषुभिः ॥ ८ ॥</s-l></s-lg><s-lg><s-l>ते हया निशितैर्विद्धा ज्वलद्भिरिव पन्नगैः ।</s-l><s-l>उत्पेतुः सहसा सर्वे कृपः स्थानादथाच्यवत् ॥ ९ ॥</s-l></s-lg><s-lg><s-l>च्युतं तु गौतमं स्थानात्समीक्ष्य कुरुनन्दनः ।</s-l><s-l>नाविध्यत्परवीरघ्नो रक्षमाणोऽस्य गौरवम् ॥ १० ॥</s-l></s-lg><s-lg><s-l>स तु लब्ध्वा पुनः स्थानं गौतमः सव्यसाचिनम् ।</s-l><s-l>विव्याध दशभिर्बाणैस्त्वरितः कङ्कपत्रिभिः ॥ ११ ॥</s-l></s-lg><s-lg><s-l>ततः पार्थो धनुस्तस्य भल्लेन निशितेन च ।</s-l><s-l>चिच्छेदैकेन भूयश्च हस्ताच्चापमथाहरत् ॥ १२ ॥</s-l></s-lg><s-lg><s-l>अथास्य कवचं बाणैर्निशितैर्मर्मभेदिभिः ।</s-l><s-l>व्यधमन्न च पार्थोऽस्य शरीरमवपीडयत् ॥ १३ ॥</s-l></s-lg><s-lg><s-l>तस्य निर्मुच्यमानस्य कवचात्काय आबभौ ।</s-l><s-l>समये मुच्यमानस्य सर्पस्येव तनुर्यथा ॥ १४ ॥</s-l></s-lg><s-lg><s-l>छिन्ने धनुषि पार्थेन सोऽन्यदादाय कार्मुकम् ।</s-l><s-l>चकार गौतमः सज्यं तदद्भुतमिवाभवत् ॥ १५ ॥</s-l></s-lg><s-lg><s-l>स तदप्यस्य कौन्तेयश्चिच्छेद नतपर्वणा ।</s-l><s-l>एवमन्यानि चापानि बहूनि कृतहस्तवत् ।</s-l><s-l>शारद्वतस्य चिच्छेद पाण्डवः परवीरहा ॥ १६ ॥</s-l></s-lg><s-lg><s-l>स छिन्नधनुरादाय अथ शक्तिं प्रतापवान् ।</s-l><s-l>प्राहिणोत्पाण्डुपुत्राय प्रदीप्तामशनीमिव ॥ १७ ॥</s-l></s-lg><s-lg><s-l>तामर्जुनस्तदायान्तीं शक्तिं हेमविभूषिताम् ।</s-l><s-l>वियद्गतां महोल्काभां चिच्छेद दशभिः शरैः ।</s-l><s-l>सापतद्दशधा छिन्ना भूमौ पार्थेन धीमता ॥ १८ ॥</s-l></s-lg><s-lg><s-l>युगमध्ये तु भल्लैस्तु ततः स सधनुः कृपः ।</s-l><s-l>तमाशु निशितैः पार्थं बिभेद दशभिः शरैः ॥ १९ ॥</s-l></s-lg><s-lg><s-l>ततः पार्थो महातेजा विशिखानग्नितेजसः ।</s-l><s-l>चिक्षेप समरे क्रुद्धस्त्रयोदश शिलाशितान् ॥ २० ॥</s-l></s-lg><s-lg><s-l>अथास्य युगमेकेन चतुर्भिश्चतुरो हयान् ।</s-l><s-l>षष्ठेन च शिरः कायाच्छरेण रथसारथेः ॥ २१ ॥</s-l></s-lg><s-lg><s-l>त्रिभिस्त्रिवेणुं समरे द्वाभ्यामक्षौ महाबलः ।</s-l><s-l>द्वादशेन तु भल्लेन चकर्तास्य ध्वजं तथा ॥ २२ ॥</s-l></s-lg><s-lg><s-l>ततो वज्रनिकाशेन फल्गुनः प्रहसन्निव ।</s-l><s-l>त्रयोदशेनेन्द्रसमः कृपं वक्षस्यताडयत् ॥ २३ ॥</s-l></s-lg><s-lg><s-l>स छिन्नधन्वा विरथो हताश्वो हतसारथिः ।</s-l><s-l>गदापाणिरवप्लुत्य तूर्णं चिक्षेप तां गदाम् ॥ २४ ॥</s-l></s-lg><s-lg><s-l>सा तु मुक्ता गदा गुर्वी कृपेण सुपरिष्कृता ।</s-l><s-l>अर्जुनेन शरैर्नुन्ना प्रतिमार्गमथागमत् ॥ २५ ॥</s-l></s-lg><s-lg><s-l>ततो योधाः परीप्सन्तः शारद्वतममर्षणम् ।</s-l><s-l>सर्वतः समरे पार्थं शरवर्षैरवाकिरन् ॥ २६ ॥</s-l></s-lg><s-lg><s-l>ततो विराटस्य सुतः सव्यमावृत्य वाजिनः ।</s-l><s-l>यमकं मण्डलं कृत्वा तान्योधान्प्रत्यवारयत् ॥ २७ ॥</s-l></s-lg><s-lg><s-l>ततः कृपमुपादाय विरथं ते नरर्षभाः ।</s-l><s-l>अपाजह्रुर्महावेगाः कुन्तीपुत्राद्धनंजयात् ॥ २८ ॥</s-l></s-lg>