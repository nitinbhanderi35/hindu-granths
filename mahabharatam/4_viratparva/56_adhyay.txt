<s-lg><s-l> वैशंपायन उवाच ।</s-l><s-l>ततो वैकर्तनं जित्वा पार्थो वैराटिमब्रवीत् ।</s-l><s-l>एतन्मां प्रापयानीकं यत्र तालो हिरण्मयः ॥ १ ॥</s-l></s-lg><s-lg><s-l>अत्र शांतनवो भीष्मो रथेऽस्माकं पितामहः ।</s-l><s-l>काङ्क्षमाणो मया युद्धं तिष्ठत्यमरदर्शनः ।</s-l><s-l>आदास्याम्यहमेतस्य धनुर्ज्यामपि चाहवे ॥ २ ॥</s-l></s-lg><s-lg><s-l>अस्यन्तं दिव्यमस्त्रं मां चित्रमद्य निशामय ।</s-l><s-l>शतह्रदामिवायान्तीं स्तनयित्नोरिवाम्बरे ॥ ३ ॥</s-l></s-lg><s-lg><s-l>सुवर्णपृष्ठं गाण्डीवं द्रक्ष्यन्ति कुरवो मम ।</s-l><s-l>दक्षिणेनाथ वामेन कतरेण स्विदस्यति ।</s-l><s-l>इति मां संगताः सर्वे तर्कयिष्यन्ति शत्रवः ॥ ४ ॥</s-l></s-lg><s-lg><s-l>शोणितोदां रथावर्तां नागनक्रां दुरत्ययाम् ।</s-l><s-l>नदीं प्रस्यन्दयिष्यामि परलोकप्रवाहिनीम् ॥ ५ ॥</s-l></s-lg><s-lg><s-l>पाणिपादशिरःपृष्ठबाहुशाखानिरन्तरम् ।</s-l><s-l>वनं कुरूणां छेत्स्यामि भल्लैः संनतपर्वभिः ॥ ६ ॥</s-l></s-lg><s-lg><s-l>जयतः कौरवीं सेनामेकस्य मम धन्विनः ।</s-l><s-l>शतं मार्गा भविष्यन्ति पावकस्येव कानने ।</s-l><s-l>मया चक्रमिवाविद्धं सैन्यं द्रक्ष्यसि केवलम् ॥ ७ ॥</s-l></s-lg><s-lg><s-l>असंभ्रान्तो रथे तिष्ठ समेषु विषमेषु च ।</s-l><s-l>दिवमावृत्य तिष्ठन्तं गिरिं भेत्स्यामि धारिभिः ॥ ८ ॥</s-l></s-lg><s-lg><s-l>अहमिन्द्रस्य वचनात्संग्रामेऽभ्यहनं पुरा ।</s-l><s-l>पौलोमान्कालखञ्जांश्च सहस्राणि शतानि च ॥ ९ ॥</s-l></s-lg><s-lg><s-l>अहमिन्द्राद्दृढां मुष्टिं ब्रह्मणः कृतहस्तताम् ।</s-l><s-l>प्रगाढं तुमुलं चित्रमतिविद्धं प्रजापतेः ॥ १० ॥</s-l></s-lg><s-lg><s-l>अहं पारे समुद्रस्य हिरण्यपुरमारुजम् ।</s-l><s-l>जित्वा षष्टिसहस्राणि रथिनामुग्रधन्विनाम् ॥ ११ ॥</s-l></s-lg><s-lg><s-l>ध्वजवृक्षं पत्तितृणं रथसिंहगणायुतम् ।</s-l><s-l>वनमादीपयिष्यामि कुरूणामस्त्रतेजसा ॥ १२ ॥</s-l></s-lg><s-lg><s-l>तानहं रथनीडेभ्यः शरैः संनतपर्वभिः ।</s-l><s-l>एकः संकालयिष्यामि वज्रपाणिरिवासुरान् ॥ १३ ॥</s-l></s-lg><s-lg><s-l>रौद्रं रुद्रादहं ह्यस्त्रं वारुणं वरुणादपि ।</s-l><s-l>अस्त्रमाग्नेयमग्नेश्च वायव्यं मातरिश्वनः ।</s-l><s-l>वज्रादीनि तथास्त्राणि शक्रादहमवाप्तवान् ॥ १४ ॥</s-l></s-lg><s-lg><s-l>धार्तराष्ट्रवनं घोरं नरसिंहाभिरक्षितम् ।</s-l><s-l>अहमुत्पाटयिष्यामि वैराटे व्येतु ते भयम् ॥ १५ ॥</s-l></s-lg><s-lg><s-l>एवमाश्वासितस्तेन वैराटिः सव्यसाचिना ।</s-l><s-l>व्यगाहत रथानीकं भीमं भीष्मस्य धीमतः ॥ १६ ॥</s-l></s-lg><s-lg><s-l>तमायान्तं महाबाहुं जिगीषन्तं रणे परान् ।</s-l><s-l>अभ्यवारयदव्यग्रः क्रूरकर्मा धनंजयम् ॥ १७ ॥</s-l></s-lg><s-lg><s-l>तं चित्रमाल्याभरणाः कृतविद्या मनस्विनः ।</s-l><s-l>आगच्छन्भीमधन्वानं मौर्वीं पर्यस्य बाहुभिः ॥ १८ ॥</s-l></s-lg><s-lg><s-l>दुःशासनो विकर्णश्च दुःसहोऽथ विविंशतिः ।</s-l><s-l>आगत्य भीमधन्वानं बीभत्सुं पर्यवारयन् ॥ १९ ॥</s-l></s-lg><s-lg><s-l>दुःशासनस्तु भल्लेन विद्ध्वा वैराटिमुत्तरम् ।</s-l><s-l>द्वितीयेनार्जुनं वीरः प्रत्यविध्यत्स्तनान्तरे ॥ २० ॥</s-l></s-lg><s-lg><s-l>तस्य जिष्णुरुपावृत्य पृथुधारेण कार्मुकम् ।</s-l><s-l>चकर्त गार्ध्रपत्रेण जातरूपपरिष्कृतम् ॥ २१ ॥</s-l></s-lg><s-lg><s-l>अथैनं पञ्चभिः पश्चात्प्रत्यविध्यत्स्तनान्तरे ।</s-l><s-l>सोऽपयातो रणं हित्वा पार्थबाणप्रपीडितः ॥ २२ ॥</s-l></s-lg><s-lg><s-l>तं विकर्णः शरैस्तीक्ष्णैर्गार्ध्रपत्रैरजिह्मगैः ।</s-l><s-l>विव्याध परवीरघ्नमर्जुनं धृतराष्ट्रजः ॥ २३ ॥</s-l></s-lg><s-lg><s-l>ततस्तमपि कौन्तेयः शरेणानतपर्वणा ।</s-l><s-l>ललाटेऽभ्यहनत्तूर्णं स विद्धः प्रापतद्रथात् ॥ २४ ॥</s-l></s-lg><s-lg><s-l>ततः पार्थमभिद्रुत्य दुःसहः सविविंशतिः ।</s-l><s-l>अवाकिरच्छरैस्तीक्ष्णैः परीप्सन्भ्रातरं रणे ॥ २५ ॥</s-l></s-lg><s-lg><s-l>तावुभौ गार्ध्रपत्राभ्यां निशिताभ्यां धनंजयः ।</s-l><s-l>विद्ध्वा युगपदव्यग्रस्तयोर्वाहानसूदयत् ॥ २६ ॥</s-l></s-lg><s-lg><s-l>तौ हताश्वौ विविद्धाङ्गौ धृतराष्ट्रात्मजावुभौ ।</s-l><s-l>अभिपत्य रथैरन्यैरपनीतौ पदानुगैः ॥ २७ ॥</s-l></s-lg><s-lg><s-l>सर्वा दिशश्चाभ्यपतद्बीभत्सुरपराजितः ।</s-l><s-l>किरीटमाली कौन्तेयो लब्धलक्षो महाबलः ॥ २८ ॥</s-l></s-lg>