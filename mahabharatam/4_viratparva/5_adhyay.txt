<s-lg><s-l> वैशंपायन उवाच ।</s-l><s-l>ते वीरा बद्धनिस्त्रिंशास्ततायुधकलापिनः ।</s-l><s-l>बद्धगोधाङ्गुलित्राणाः कालिन्दीमभितो ययुः ॥ १ ॥</s-l></s-lg><s-lg><s-l>ततस्ते दक्षिणं तीरमन्वगच्छन्पदातयः ।</s-l><s-l>वसन्तो गिरिदुर्गेषु वनदुर्गेषु धन्विनः ॥ २ ॥</s-l></s-lg><s-lg><s-l>विध्यन्तो मृगजातानि महेष्वासा महाबलाः ।</s-l><s-l>उत्तरेण दशार्णांस्ते पाञ्चालान्दक्षिणेन तु ॥ ३ ॥</s-l></s-lg><s-lg><s-l>अन्तरेण यकृल्लोमाञ्शूरसेनांश्च पाण्डवाः ।</s-l><s-l>लुब्धा ब्रुवाणा मत्स्यस्य विषयं प्राविशन्वनात् ॥ ४ ॥</s-l></s-lg><s-lg><s-l>ततो जनपदं प्राप्य कृष्णा राजानमब्रवीत् ।</s-l><s-l>पश्यैकपद्यो दृश्यन्ते क्षेत्राणि विविधानि च ॥ ५ ॥</s-l></s-lg><s-lg><s-l>व्यक्तं दूरे विराटस्य राजधानी भविष्यति ।</s-l><s-l>वसामेह परां रात्रिं बलवान्मे परिश्रमः ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>धनंजय समुद्यम्य पाञ्चालीं वह भारत ।</s-l><s-l>राजधान्यां निवत्स्यामो विमुक्ताश्च वनादितः ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>तामादायार्जुनस्तूर्णं द्रौपदीं गजराडिव ।</s-l><s-l>संप्राप्य नगराभ्याशमवतारयदर्जुनः ॥ ८ ॥</s-l></s-lg><s-lg><s-l>स राजधानीं संप्राप्य कौन्तेयोऽर्जुनमब्रवीत् ।</s-l><s-l>क्वायुधानि समासज्य प्रवेक्ष्यामः पुरं वयम् ॥ ९ ॥</s-l></s-lg><s-lg><s-l>सायुधाश्च वयं तात प्रवेक्ष्यामः पुरं यदि ।</s-l><s-l>समुद्वेगं जनस्यास्य करिष्यामो न संशयः ॥ १० ॥</s-l></s-lg><s-lg><s-l>ततो द्वादश वर्षाणि प्रवेष्टव्यं वनं पुनः ।</s-l><s-l>एकस्मिन्नपि विज्ञाते प्रतिज्ञातं हि नस्तथा ॥ ११ ॥</s-l></s-lg><s-lg><s-l> अर्जुन उवाच ।</s-l><s-l>इयं कूटे मनुष्येन्द्र गहना महती शमी ।</s-l><s-l>भीमशाखा दुरारोहा श्मशानस्य समीपतः ॥ १२ ॥</s-l></s-lg><s-lg><s-l>न चापि विद्यते कश्चिन्मनुष्य इह पार्थिव ।</s-l><s-l>उत्पथे हि वने जाता मृगव्यालनिषेविते ॥ १३ ॥</s-l></s-lg><s-lg><s-l>समासज्यायुधान्यस्यां गच्छामो नगरं प्रति ।</s-l><s-l>एवमत्र यथाजोषं विहरिष्याम भारत ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा स राजानं धर्मात्मानं युधिष्ठिरम् ।</s-l><s-l>प्रचक्रमे निधानाय शस्त्राणां भरतर्षभ ॥ १५ ॥</s-l></s-lg><s-lg><s-l>येन देवान्मनुष्यांश्च सर्पांश्चैकरथोऽजयत् ।</s-l><s-l>स्फीताञ्जनपदांश्चान्यानजयत्कुरुनन्दनः ॥ १६ ॥</s-l></s-lg><s-lg><s-l>तदुदारं महाघोषं सपत्नगणसूदनम् ।</s-l><s-l>अपज्यमकरोत्पार्थो गाण्डीवमभयंकरम् ॥ १७ ॥</s-l></s-lg><s-lg><s-l>येन वीरः कुरुक्षेत्रमभ्यरक्षत्परंतपः ।</s-l><s-l>अमुञ्चद्धनुषस्तस्य ज्यामक्षय्यां युधिष्ठिरः ॥ १८ ॥</s-l></s-lg><s-lg><s-l>पाञ्चालान्येन संग्रामे भीमसेनोऽजयत्प्रभुः ।</s-l><s-l>प्रत्यषेधद्बहूनेकः सपत्नांश्चैव दिग्जये ॥ १९ ॥</s-l></s-lg><s-lg><s-l>निशम्य यस्य विस्फारं व्यद्रवन्त रणे परे ।</s-l><s-l>पर्वतस्येव दीर्णस्य विस्फोटमशनेरिव ॥ २० ॥</s-l></s-lg><s-lg><s-l>सैन्धवं येन राजानं परामृषत चानघ ।</s-l><s-l>ज्यापाशं धनुषस्तस्य भीमसेनोऽवतारयत् ॥ २१ ॥</s-l></s-lg><s-lg><s-l>अजयत्पश्चिमामाशां धनुषा येन पाण्डवः ।</s-l><s-l>तस्य मौर्वीमपाकर्षच्छूरः संक्रन्दनो युधि ॥ २२ ॥</s-l></s-lg><s-lg><s-l>दक्षिणां दक्षिणाचारो दिशं येनाजयत्प्रभुः ।</s-l><s-l>अपज्यमकरोद्वीरः सहदेवस्तदायुधम् ॥ २३ ॥</s-l></s-lg><s-lg><s-l>खड्गांश्च पीतान्दीर्घांश्च कलापांश्च महाधनान् ।</s-l><s-l>विपाठान्क्षुरधारांश्च धनुर्भिर्निदधुः सह ॥ २४ ॥</s-l></s-lg><s-lg><s-l>तामुपारुह्य नकुलो धनूंषि निदधत्स्वयम् ।</s-l><s-l>यानि तस्यावकाशानि दृढरूपाण्यमन्यत ॥ २५ ॥</s-l></s-lg><s-lg><s-l>यत्र चापश्यत स वै तिरो वर्षाणि वर्षति ।</s-l><s-l>तत्र तानि दृढैः पाशैः सुगाढं पर्यबन्धत ॥ २६ ॥</s-l></s-lg><s-lg><s-l>शरीरं च मृतस्यैकं समबध्नन्त पाण्डवाः ।</s-l><s-l>विवर्जयिष्यन्ति नरा दूरादेव शमीमिमाम् ।</s-l><s-l>आबद्धं शवमत्रेति गन्धमाघ्राय पूतिकम् ॥ २७ ॥</s-l></s-lg><s-lg><s-l>अशीतिशतवर्षेयं माता न इति वादिनः ।</s-l><s-l>कुलधर्मोऽयमस्माकं पूर्वैराचरितोऽपि च ।</s-l><s-l>समासजाना वृक्षेऽस्मिन्निति वै व्याहरन्ति ते ॥ २८ ॥</s-l></s-lg><s-lg><s-l>आ गोपालाविपालेभ्य आचक्षाणाः परंतपाः ।</s-l><s-l>आजग्मुर्नगराभ्याशं पार्थाः शत्रुनिबर्हणाः ॥ २९ ॥</s-l></s-lg><s-lg><s-l>जयो जयन्तो विजयो जयत्सेनो जयद्बलः ।</s-l><s-l>इति गुह्यानि नामानि चक्रे तेषां युधिष्ठिरः ॥ ३० ॥</s-l></s-lg><s-lg><s-l>ततो यथाप्रतिज्ञाभिः प्राविशन्नगरं महत् ।</s-l><s-l>अज्ञातचर्यां वत्स्यन्तो राष्ट्रे वर्षं त्रयोदशम् ॥ ३१ ॥</s-l></s-lg>