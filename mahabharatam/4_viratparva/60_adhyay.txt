<s-lg><s-l> वैशंपायन उवाच ।</s-l><s-l>भीष्मे तु संग्रामशिरो विहाय पलायमाने धृतराष्ट्रपुत्रः ।</s-l><s-l>उच्छ्रित्य केतुं विनदन्महात्मा स्वयं विगृह्यार्जुनमाससाद ॥ १ ॥</s-l></s-lg><s-lg><s-l>स भीमधन्वानमुदग्रवीर्यं धनंजयं शत्रुगणे चरन्तम् ।</s-l><s-l>आकर्णपूर्णायतचोदितेन भल्लेन विव्याध ललाटमध्ये ॥ २ ॥</s-l></s-lg><s-lg><s-l>स तेन बाणेन समर्पितेन जाम्बूनदाभेन सुसंशितेन ।</s-l><s-l>रराज राजन्महनीयकर्मा यथैकपर्वा रुचिरैकशृङ्गः ॥ ३ ॥</s-l></s-lg><s-lg><s-l>अथास्य बाणेन विदारितस्य प्रादुर्बभूवासृगजस्रमुष्णम् ।</s-l><s-l>सा तस्य जाम्बूनदपुष्पचित्रा मालेव चित्राभिविराजते स्म ॥ ४ ॥</s-l></s-lg><s-lg><s-l>स तेन बाणाभिहतस्तरस्वी दुर्योधनेनोद्धतमन्युवेगः ।</s-l><s-l>शरानुपादाय विषाग्निकल्पान्विव्याध राजानमदीनसत्त्वः ॥ ५ ॥</s-l></s-lg><s-lg><s-l>दुर्योधनश्चापि तमुग्रतेजाः पार्थश्च दुर्योधनमेकवीरः ।</s-l><s-l>अन्योन्यमाजौ पुरुषप्रवीरौ समं समाजघ्नतुराजमीढौ ॥ ६ ॥</s-l></s-lg><s-lg><s-l>ततः प्रभिन्नेन महागजेन महीधराभेन पुनर्विकर्णः ।</s-l><s-l>रथैश्चतुर्भिर्गजपादरक्षैः कुन्तीसुतं जिष्णुमथाभ्यधावत् ॥ ७ ॥</s-l></s-lg><s-lg><s-l>तमापतन्तं त्वरितं गजेन्द्रं धनंजयः कुम्भविभागमध्ये ।</s-l><s-l>आकर्णपूर्णेन दृढायसेन बाणेन विव्याध महाजवेन ॥ ८ ॥</s-l></s-lg><s-lg><s-l>पार्थेन सृष्टः स तु गार्ध्रपत्र आ पुङ्खदेशात्प्रविवेश नागम् ।</s-l><s-l>विदार्य शैलप्रवरप्रकाशं यथाशनिः पर्वतमिन्द्रसृष्टः ॥ ९ ॥</s-l></s-lg><s-lg><s-l>शरप्रतप्तः स तु नागराजः प्रवेपिताङ्गो व्यथितान्तरात्मा ।</s-l><s-l>संसीदमानो निपपात मह्यां वज्राहतं शृङ्गमिवाचलस्य ॥ १० ॥</s-l></s-lg><s-lg><s-l>निपातिते दन्तिवरे पृथिव्यां त्रासाद्विकर्णः सहसावतीर्य ।</s-l><s-l>तूर्णं पदान्यष्टशतानि गत्वा विविंशतेः स्यन्दनमारुरोह ॥ ११ ॥</s-l></s-lg><s-lg><s-l>निहत्य नागं तु शरेण तेन वज्रोपमेनाद्रिवराम्बुदाभम् ।</s-l><s-l>तथाविधेनैव शरेण पार्थो दुर्योधनं वक्षसि निर्बिभेद ॥ १२ ॥</s-l></s-lg><s-lg><s-l>ततो गजे राजनि चैव भिन्ने भग्ने विकर्णे च सपादरक्षे ।</s-l><s-l>गाण्डीवमुक्तैर्विशिखैः प्रणुन्नास्ते योधमुख्याः सहसापजग्मुः ॥ १३ ॥</s-l></s-lg><s-lg><s-l>दृष्ट्वैव बाणेन हतं तु नागं योधांश्च सर्वान्द्रवतो निशम्य ।</s-l><s-l>रथं समावृत्य कुरुप्रवीरो रणात्प्रदुद्राव यतो न पार्थः ॥ १४ ॥</s-l></s-lg><s-lg><s-l>तं भीमरूपं त्वरितं द्रवन्तं दुर्योधनं शत्रुसहो निषङ्गी ।</s-l><s-l>प्राक्ष्वेडयद्योद्धुमनाः किरीटी बाणेन विद्धं रुधिरं वमन्तम् ॥ १५ ॥</s-l></s-lg><s-lg><s-l> अर्जुन उवाच ।</s-l><s-l>विहाय कीर्तिं विपुलं यशश्च युद्धात्परावृत्य पलायसे किम् ।</s-l><s-l>न तेऽद्य तूर्याणि समाहतानि यथावदुद्यान्ति गतस्य युद्धे ॥ १६ ॥</s-l></s-lg><s-lg><s-l>युधिष्ठिरस्यास्मि निदेशकारी पार्थस्तृतीयो युधि च स्थिरोऽस्मि ।</s-l><s-l>तदर्थमावृत्य मुखं प्रयच्छ नरेन्द्रवृत्तं स्मर धार्तराष्ट्र ॥ १७ ॥</s-l></s-lg><s-lg><s-l>मोघं तवेदं भुवि नामधेयं दुर्योधनेतीह कृतं पुरस्तात् ।</s-l><s-l>न हीह दुर्योधनता तवास्ति पलायमानस्य रणं विहाय ॥ १८ ॥</s-l></s-lg><s-lg><s-l>न ते पुरस्तादथ पृष्ठतो वा पश्यामि दुर्योधन रक्षितारम् ।</s-l><s-l>परैहि युद्धेन कुरुप्रवीर प्राणान्प्रियान्पाण्डवतोऽद्य रक्ष ॥ १९ ॥</s-l></s-lg>