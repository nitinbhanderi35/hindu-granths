<s-lg><s-l> विराट उवाच ।</s-l><s-l>यद्येष राजा कौरव्यः कुन्तीपुत्रो युधिष्ठिरः ।</s-l><s-l>कतमोऽस्यार्जुनो भ्राता भीमश्च कतमो बली ॥ १ ॥</s-l></s-lg><s-lg><s-l>नकुलः सहदेवो वा द्रौपदी वा यशस्विनी ।</s-l><s-l>यदा द्यूते जिताः पार्था न प्राज्ञायन्त ते क्वचित् ॥ २ ॥</s-l></s-lg><s-lg><s-l> अर्जुन उवाच ।</s-l><s-l>य एष बल्लवो ब्रूते सूदस्तव नराधिप ।</s-l><s-l>एष भीमो महाबाहुर्भीमवेगपराक्रमः ॥ ३ ॥</s-l></s-lg><s-lg><s-l>एष क्रोधवशान्हत्वा पर्वते गन्धमादने ।</s-l><s-l>सौगन्धिकानि दिव्यानि कृष्णार्थे समुपाहरत् ॥ ४ ॥</s-l></s-lg><s-lg><s-l>गन्धर्व एष वै हन्ता कीचकानां दुरात्मनाम् ।</s-l><s-l>व्याघ्रानृक्षान्वराहांश्च हतवान्स्त्रीपुरे तव ॥ ५ ॥</s-l></s-lg><s-lg><s-l>यश्चासीदश्वबन्धस्ते नकुलोऽयं परंतपः ।</s-l><s-l>गोसंख्यः सहदेवश्च माद्रीपुत्रौ महारथौ ॥ ६ ॥</s-l></s-lg><s-lg><s-l>शृङ्गारवेषाभरणौ रूपवन्तौ यशस्विनौ ।</s-l><s-l>नानारथसहस्राणां समर्थौ पुरुषर्षभौ ॥ ७ ॥</s-l></s-lg><s-lg><s-l>एषा पद्मपलाशाक्षी सुमध्या चारुहासिनी ।</s-l><s-l>सैरन्ध्री द्रौपदी राजन्यत्कृते कीचका हताः ॥ ८ ॥</s-l></s-lg><s-lg><s-l>अर्जुनोऽहं महाराज व्यक्तं ते श्रोत्रमागतः ।</s-l><s-l>भीमादवरजः पार्थो यमाभ्यां चापि पूर्वजः ॥ ९ ॥</s-l></s-lg><s-lg><s-l>उषिताः स्म महाराज सुखं तव निवेशने ।</s-l><s-l>अज्ञातवासमुषिता गर्भवास इव प्रजाः ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>यदार्जुनेन ते वीराः कथिताः पञ्च पाण्डवाः ।</s-l><s-l>तदार्जुनस्य वैराटिः कथयामास विक्रमम् ॥ ११ ॥</s-l></s-lg><s-lg><s-l>अयं स द्विषतां मध्ये मृगाणामिव केसरी ।</s-l><s-l>अचरद्रथवृन्देषु निघ्नंस्तेषां वरान्वरान् ॥ १२ ॥</s-l></s-lg><s-lg><s-l>अनेन विद्धो मातङ्गो महानेकेषुणा हतः ।</s-l><s-l>हिरण्यकक्ष्यः संग्रामे दन्ताभ्यामगमन्महीम् ॥ १३ ॥</s-l></s-lg><s-lg><s-l>अनेन विजिता गावो जिताश्च कुरवो युधि ।</s-l><s-l>अस्य शङ्खप्रणादेन कर्णौ मे बधिरीकृतौ ॥ १४ ॥</s-l></s-lg><s-lg><s-l>तस्य तद्वचनं श्रुत्वा मत्स्यराजः प्रतापवान् ।</s-l><s-l>उत्तरं प्रत्युवाचेदमभिपन्नो युधिष्ठिरे ॥ १५ ॥</s-l></s-lg><s-lg><s-l>प्रसादनं पाण्डवस्य प्राप्तकालं हि रोचये ।</s-l><s-l>उत्तरां च प्रयच्छामि पार्थाय यदि ते मतम् ॥ १६ ॥</s-l></s-lg><s-lg><s-l> उत्तर उवाच ।</s-l><s-l>अर्च्याः पूज्याश्च मान्याश्च प्राप्तकालं च मे मतम् ।</s-l><s-l>पूज्यन्तां पूजनार्हाश्च महाभागाश्च पाण्डवाः ॥ १७ ॥</s-l></s-lg><s-lg><s-l> विराट उवाच ।</s-l><s-l>अहं खल्वपि संग्रामे शत्रूणां वशमागतः ।</s-l><s-l>मोक्षितो भीमसेनेन गावश्च विजितास्तथा ॥ १८ ॥</s-l></s-lg><s-lg><s-l>एतेषां बाहुवीर्येण यदस्माकं जयो मृधे ।</s-l><s-l>वयं सर्वे सहामात्याः कुन्तीपुत्रं युधिष्ठिरम् ।</s-l><s-l>प्रसादयामो भद्रं ते सानुजं पाण्डवर्षभम् ॥ १९ ॥</s-l></s-lg><s-lg><s-l>यदस्माभिरजानद्भिः किंचिदुक्तो नराधिपः ।</s-l><s-l>क्षन्तुमर्हति तत्सर्वं धर्मात्मा ह्येष पाण्डवः ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>ततो विराटः परमाभितुष्टः समेत्य राज्ञा समयं चकार ।</s-l><s-l>राज्यं च सर्वं विससर्ज तस्मै सदण्डकोशं सपुरं महात्मा ॥ २१ ॥</s-l></s-lg><s-lg><s-l>पाण्डवांश्च ततः सर्वान्मत्स्यराजः प्रतापवान् ।</s-l><s-l>धनंजयं पुरस्कृत्य दिष्ट्या दिष्ट्येति चाब्रवीत् ॥ २२ ॥</s-l></s-lg><s-lg><s-l>समुपाघ्राय मूर्धानं संश्लिष्य च पुनः पुनः ।</s-l><s-l>युधिष्ठिरं च भीमं च माद्रीपुत्रौ च पाण्डवौ ॥ २३ ॥</s-l></s-lg><s-lg><s-l>नातृप्यद्दर्शने तेषां विराटो वाहिनीपतिः ।</s-l><s-l>संप्रीयमाणो राजानं युधिष्ठिरमथाब्रवीत् ॥ २४ ॥</s-l></s-lg><s-lg><s-l>दिष्ट्या भवन्तः संप्राप्ताः सर्वे कुशलिनो वनात् ।</s-l><s-l>दिष्ट्या च पारितं कृच्छ्रमज्ञातं वै दुरात्मभिः ॥ २५ ॥</s-l></s-lg><s-lg><s-l>इदं च राज्यं नः पार्था यच्चान्यद्वसु किंचन ।</s-l><s-l>प्रतिगृह्णन्तु तत्सर्वं कौन्तेया अविशङ्कया ॥ २६ ॥</s-l></s-lg><s-lg><s-l>उत्तरां प्रतिगृह्णातु सव्यसाची धनंजयः ।</s-l><s-l>अयं ह्यौपयिको भर्ता तस्याः पुरुषसत्तमः ॥ २७ ॥</s-l></s-lg><s-lg><s-l>एवमुक्तो धर्मराजः पार्थमैक्षद्धनंजयम् ।</s-l><s-l>ईक्षितश्चार्जुनो भ्रात्रा मत्स्यं वचनमब्रवीत् ॥ २८ ॥</s-l></s-lg><s-lg><s-l>प्रतिगृह्णाम्यहं राजन्स्नुषां दुहितरं तव ।</s-l><s-l>युक्तश्चावां हि संबन्धो मत्स्यभारतसत्तमौ ॥ २९ ॥</s-l></s-lg>