<s-lg><s-l> वैशंपायन उवाच ।</s-l><s-l>अवजित्य धनं चापि विराटो वाहिनीपतिः ।</s-l><s-l>प्राविशन्नगरं हृष्टश्चतुर्भिः सह पाण्डवैः ॥ १ ॥</s-l></s-lg><s-lg><s-l>जित्वा त्रिगर्तान्संग्रामे गाश्चैवादाय केवलाः ।</s-l><s-l>अशोभत महाराजः सह पार्थैः श्रिया वृतः ॥ २ ॥</s-l></s-lg><s-lg><s-l>तमासनगतं वीरं सुहृदां प्रीतिवर्धनम् ।</s-l><s-l>उपतस्थुः प्रकृतयः समस्ता ब्राह्मणैः सह ॥ ३ ॥</s-l></s-lg><s-lg><s-l>सभाजितः ससैन्यस्तु प्रतिनन्द्याथ मत्स्यराट् ।</s-l><s-l>विसर्जयामास तदा द्विजांश्च प्रकृतीस्तथा ॥ ४ ॥</s-l></s-lg><s-lg><s-l>ततः स राजा मत्स्यानां विराटो वाहिनीपतिः ।</s-l><s-l>उत्तरं परिपप्रच्छ क्व यात इति चाब्रवीत् ॥ ५ ॥</s-l></s-lg><s-lg><s-l>आचख्युस्तस्य संहृष्टाः स्त्रियः कन्याश्च वेश्मनि ।</s-l><s-l>अन्तःपुरचराश्चैव कुरुभिर्गोधनं हृतम् ॥ ६ ॥</s-l></s-lg><s-lg><s-l>विजेतुमभिसंरब्ध एक एवातिसाहसात् ।</s-l><s-l>बृहन्नडासहायश्च निर्यातः पृथिवींजयः ॥ ७ ॥</s-l></s-lg><s-lg><s-l>उपयातानतिरथान्द्रोणं शांतनवं कृपम् ।</s-l><s-l>कर्णं दुर्योधनं चैव द्रोणपुत्रं च षड्रथान् ॥ ८ ॥</s-l></s-lg><s-lg><s-l>राजा विराटोऽथ भृशं प्रतप्तः श्रुत्वा सुतं ह्येकरथेन यातम् ।</s-l><s-l>बृहन्नडासारथिमाजिवर्धनं प्रोवाच सर्वानथ मन्त्रिमुख्यान् ॥ ९ ॥</s-l></s-lg><s-lg><s-l>सर्वथा कुरवस्ते हि ये चान्ये वसुधाधिपाः ।</s-l><s-l>त्रिगर्तान्निर्जिताञ्श्रुत्वा न स्थास्यन्ति कदाचन ॥ १० ॥</s-l></s-lg><s-lg><s-l>तस्माद्गच्छन्तु मे योधा बलेन महता वृताः ।</s-l><s-l>उत्तरस्य परीप्सार्थं ये त्रिगर्तैरविक्षताः ॥ ११ ॥</s-l></s-lg><s-lg><s-l>हयांश्च नागांश्च रथांश्च शीघ्रं पदातिसंघांश्च ततः प्रवीरान् ।</s-l><s-l>प्रस्थापयामास सुतस्य हेतोर्विचित्रशस्त्राभरणोपपन्नान् ॥ १२ ॥</s-l></s-lg><s-lg><s-l>एवं स राजा मत्स्यानां विराटोऽक्षौहिणीपतिः ।</s-l><s-l>व्यादिदेशाथ तां क्षिप्रं वाहिनीं चतुरङ्गिणीम् ॥ १३ ॥</s-l></s-lg><s-lg><s-l>कुमारमाशु जानीत यदि जीवति वा न वा ।</s-l><s-l>यस्य यन्ता गतः षण्ढो मन्येऽहं न स जीवति ॥ १४ ॥</s-l></s-lg><s-lg><s-l>तमब्रवीद्धर्मराजः प्रहस्य विराटमार्तं कुरुभिः प्रतप्तम् ।</s-l><s-l>बृहन्नडा सारथिश्चेन्नरेन्द्र परे न नेष्यन्ति तवाद्य गास्ताः ॥ १५ ॥</s-l></s-lg><s-lg><s-l>सर्वान्महीपान्सहितान्कुरूंश्च तथैव देवासुरयक्षनागान् ।</s-l><s-l>अलं विजेतुं समरे सुतस्ते स्वनुष्ठितः सारथिना हि तेन ॥ १६ ॥</s-l></s-lg><s-lg><s-l>अथोत्तरेण प्रहिता दूतास्ते शीघ्रगामिनः ।</s-l><s-l>विराटनगरं प्राप्य जयमावेदयंस्तदा ॥ १७ ॥</s-l></s-lg><s-lg><s-l>राज्ञस्ततः समाचख्यौ मन्त्री विजयमुत्तमम् ।</s-l><s-l>पराजयं कुरूणां चाप्युपायान्तं तथोत्तरम् ॥ १८ ॥</s-l></s-lg><s-lg><s-l>सर्वा विनिर्जिता गावः कुरवश्च पराजिताः ।</s-l><s-l>उत्तरः सह सूतेन कुशली च परंतप ॥ १९ ॥</s-l></s-lg><s-lg><s-l> कङ्क उवाच ।</s-l><s-l>दिष्ट्या ते निर्जिता गावः कुरवश्च पराजिताः ।</s-l><s-l>दिष्ट्या ते जीवितः पुत्रः श्रूयते पार्थिवर्षभ ॥ २० ॥</s-l></s-lg><s-lg><s-l>नाद्भुतं त्वेव मन्येऽहं यत्ते पुत्रोऽजयत्कुरून् ।</s-l><s-l>ध्रुव एव जयस्तस्य यस्य यन्ता बृहन्नडा ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>ततो विराटो नृपतिः संप्रहृष्टतनूरुहः ।</s-l><s-l>श्रुत्वा तु विजयं तस्य कुमारस्यामितौजसः ।</s-l><s-l>आच्छादयित्वा दूतांस्तान्मन्त्रिणः सोऽभ्यचोदयत् ॥ २२ ॥</s-l></s-lg><s-lg><s-l>राजमार्गाः क्रियन्तां मे पताकाभिरलंकृताः ।</s-l><s-l>पुष्पोपहारैरर्च्यन्तां देवताश्चापि सर्वशः ॥ २३ ॥</s-l></s-lg><s-lg><s-l>कुमारा योधमुख्याश्च गणिकाश्च स्वलंकृताः ।</s-l><s-l>वादित्राणि च सर्वाणि प्रत्युद्यान्तु सुतं मम ॥ २४ ॥</s-l></s-lg><s-lg><s-l>घण्टापणवकः शीघ्रं मत्तमारुह्य वारणम् ।</s-l><s-l>शृङ्गाटकेषु सर्वेषु आख्यातु विजयं मम ॥ २५ ॥</s-l></s-lg><s-lg><s-l>उत्तरा च कुमारीभिर्बह्वीभिरभिसंवृता ।</s-l><s-l>शृङ्गारवेषाभरणा प्रत्युद्यातु बृहन्नडाम् ॥ २६ ॥</s-l></s-lg><s-lg><s-l>श्रुत्वा तु तद्वचनं पार्थिवस्य सर्वे पुनः स्वस्तिकपाणयश्च ।</s-l><s-l>भेर्यश्च तूर्याणि च वारिजाश्च वेषैः परार्ध्यैः प्रमदाः शुभाश्च ॥ २७ ॥</s-l></s-lg><s-lg><s-l>तथैव सूताः सह मागधैश्च नन्दीवाद्याः पणवास्तूर्यवाद्याः ।</s-l><s-l>पुराद्विराटस्य महाबलस्य प्रत्युद्ययुः पुत्रमनन्तवीर्यम् ॥ २८ ॥</s-l></s-lg><s-lg><s-l>प्रस्थाप्य सेनां कन्याश्च गणिकाश्च स्वलंकृताः ।</s-l><s-l>मत्स्यराजो महाप्राज्ञः प्रहृष्ट इदमब्रवीत् ।</s-l><s-l>अक्षानाहर सैरन्ध्रि कङ्क द्यूतं प्रवर्तताम् ॥ २९ ॥</s-l></s-lg><s-lg><s-l>तं तथा वादिनं दृष्ट्वा पाण्डवः प्रत्यभाषत ।</s-l><s-l>न देवितव्यं हृष्टेन कितवेनेति नः श्रुतम् ॥ ३० ॥</s-l></s-lg><s-lg><s-l>न त्वामद्य मुदा युक्तमहं देवितुमुत्सहे ।</s-l><s-l>प्रियं तु ते चिकीर्षामि वर्ततां यदि मन्यसे ॥ ३१ ॥</s-l></s-lg><s-lg><s-l> विराट उवाच ।</s-l><s-l>स्त्रियो गावो हिरण्यं च यच्चान्यद्वसु किंचन ।</s-l><s-l>न मे किंचित्त्वया रक्ष्यमन्तरेणापि देवितुम् ॥ ३२ ॥</s-l></s-lg><s-lg><s-l> कङ्क उवाच ।</s-l><s-l>किं ते द्यूतेन राजेन्द्र बहुदोषेण मानद ।</s-l><s-l>देवने बहवो दोषास्तस्मात्तत्परिवर्जयेत् ॥ ३३ ॥</s-l></s-lg><s-lg><s-l>श्रुतस्ते यदि वा दृष्टः पाण्डवो वै युधिष्ठिरः ।</s-l><s-l>स राज्यं सुमहत्स्फीतं भ्रातॄंश्च त्रिदशोपमान् ॥ ३४ ॥</s-l></s-lg><s-lg><s-l>द्यूते हारितवान्सर्वं तस्माद्द्यूतं न रोचये ।</s-l><s-l>अथ वा मन्यसे राजन्दीव्याव यदि रोचते ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>प्रवर्तमाने द्यूते तु मत्स्यः पाण्डवमब्रवीत् ।</s-l><s-l>पश्य पुत्रेण मे युद्धे तादृशाः कुरवो जिताः ॥ ३६ ॥</s-l></s-lg><s-lg><s-l>ततोऽब्रवीन्मत्स्यराजं धर्मपुत्रो युधिष्ठिरः ।</s-l><s-l>बृहन्नडा यस्य यन्ता कथं स न विजेष्यति ॥ ३७ ॥</s-l></s-lg><s-lg><s-l>इत्युक्तः कुपितो राजा मत्स्यः पाण्डवमब्रवीत् ।</s-l><s-l>समं पुत्रेण मे षण्ढं ब्रह्मबन्धो प्रशंससि ॥ ३८ ॥</s-l></s-lg><s-lg><s-l>वाच्यावाच्यं न जानीषे नूनं मामवमन्यसे ।</s-l><s-l>भीष्मद्रोणमुखान्सर्वान्कस्मान्न स विजेष्यति ॥ ३९ ॥</s-l></s-lg><s-lg><s-l>वयस्यत्वात्तु ते ब्रह्मन्नपराधमिमं क्षमे ।</s-l><s-l>नेदृशं ते पुनर्वाच्यं यदि जीवितुमिच्छसि ॥ ४० ॥</s-l></s-lg><s-lg><s-l> युधिष्ठिर उवाच ।</s-l><s-l>यत्र द्रोणस्तथा भीष्मो द्रौणिर्वैकर्तनः कृपः ।</s-l><s-l>दुर्योधनश्च राजेन्द्र तथान्ये च महारथाः ॥ ४१ ॥</s-l></s-lg><s-lg><s-l>मरुद्गणैः परिवृतः साक्षादपि शतक्रतुः ।</s-l><s-l>कोऽन्यो बृहन्नडायास्तान्प्रतियुध्येत संगतान् ॥ ४२ ॥</s-l></s-lg><s-lg><s-l> विराट उवाच ।</s-l><s-l>बहुशः प्रतिषिद्धोऽसि न च वाचं नियच्छसि ।</s-l><s-l>नियन्ता चेन्न विद्येत न कश्चिद्धर्ममाचरेत् ॥ ४३ ॥</s-l></s-lg><s-lg><s-l> वैशंपायन उवाच ।</s-l><s-l>ततः प्रकुपितो राजा तमक्षेणाहनद्भृशम् ।</s-l><s-l>मुखे युधिष्ठिरं कोपान्नैवमित्येव भर्त्सयन् ॥ ४४ ॥</s-l></s-lg><s-lg><s-l>बलवत्प्रतिविद्धस्य नस्तः शोणितमागमत् ।</s-l><s-l>तदप्राप्तं महीं पार्थः पाणिभ्यां प्रत्यगृह्णत ॥ ४५ ॥</s-l></s-lg><s-lg><s-l>अवैक्षत च धर्मात्मा द्रौपदीं पार्श्वतः स्थिताम् ।</s-l><s-l>सा वेद तमभिप्रायं भर्तुश्चित्तवशानुगा ॥ ४६ ॥</s-l></s-lg><s-lg><s-l>पूरयित्वा च सौवर्णं पात्रं कांस्यमनिन्दिता ।</s-l><s-l>तच्छोणितं प्रत्यगृह्णाद्यत्प्रसुस्राव पाण्डवात् ॥ ४७ ॥</s-l></s-lg><s-lg><s-l>अथोत्तरः शुभैर्गन्धैर्माल्यैश्च विविधैस्तथा ।</s-l><s-l>अवकीर्यमाणः संहृष्टो नगरं स्वैरमागमत् ॥ ४८ ॥</s-l></s-lg><s-lg><s-l>सभाज्यमानः पौरैश्च स्त्रीभिर्जानपदैस्तथा ।</s-l><s-l>आसाद्य भवनद्वारं पित्रे स प्रत्यहारयत् ॥ ४९ ॥</s-l></s-lg><s-lg><s-l>ततो द्वाःस्थः प्रविश्यैव विराटमिदमब्रवीत् ।</s-l><s-l>बृहन्नडासहायस्ते पुत्रो द्वार्युत्तरः स्थितः ॥ ५० ॥</s-l></s-lg><s-lg><s-l>ततो हृष्टो मत्स्यराजः क्षत्तारमिदमब्रवीत् ।</s-l><s-l>प्रवेश्यतामुभौ तूर्णं दर्शनेप्सुरहं तयोः ॥ ५१ ॥</s-l></s-lg><s-lg><s-l>क्षत्तारं कुरुराजस्तु शनैः कर्ण उपाजपत् ।</s-l><s-l>उत्तरः प्रविशत्वेको न प्रवेश्या बृहन्नडा ॥ ५२ ॥</s-l></s-lg><s-lg><s-l>एतस्य हि महाबाहो व्रतमेतत्समाहितम् ।</s-l><s-l>यो ममाङ्गे व्रणं कुर्याच्छोणितं वापि दर्शयेत् ।</s-l><s-l>अन्यत्र संग्रामगतान्न स जीवेदसंशयम् ॥ ५३ ॥</s-l></s-lg><s-lg><s-l>न मृष्याद्भृशसंक्रुद्धो मां दृष्ट्वैव सशोणितम् ।</s-l><s-l>विराटमिह सामात्यं हन्यात्सबलवाहनम् ॥ ५४ ॥</s-l></s-lg>