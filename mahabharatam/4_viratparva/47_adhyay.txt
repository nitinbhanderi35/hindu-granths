<s-lg><s-l> भीष्म उवाच ।</s-l><s-l>कलांशास्तात युज्यन्ते मुहूर्ताश्च दिनानि च ।</s-l><s-l>अर्धमासाश्च मासाश्च नक्षत्राणि ग्रहास्तथा ॥ १ ॥</s-l></s-lg><s-lg><s-l>ऋतवश्चापि युज्यन्ते तथा संवत्सरा अपि ।</s-l><s-l>एवं कालविभागेन कालचक्रं प्रवर्तते ॥ २ ॥</s-l></s-lg><s-lg><s-l>तेषां कालातिरेकेण ज्योतिषां च व्यतिक्रमात् ।</s-l><s-l>पञ्चमे पञ्चमे वर्षे द्वौ मासावुपजायतः ॥ ३ ॥</s-l></s-lg><s-lg><s-l>तेषामभ्यधिका मासाः पञ्च द्वादश च क्षपाः ।</s-l><s-l>त्रयोदशानां वर्षाणामिति मे वर्तते मतिः ॥ ४ ॥</s-l></s-lg><s-lg><s-l>सर्वं यथावच्चरितं यद्यदेभिः परिश्रुतम् ।</s-l><s-l>एवमेतद्ध्रुवं ज्ञात्वा ततो बीभत्सुरागतः ॥ ५ ॥</s-l></s-lg><s-lg><s-l>सर्वे चैव महात्मानः सर्वे धर्मार्थकोविदाः ।</s-l><s-l>येषां युधिष्ठिरो राजा कस्माद्धर्मेऽपराध्नुयुः ॥ ६ ॥</s-l></s-lg><s-lg><s-l>अलुब्धाश्चैव कौन्तेयाः कृतवन्तश्च दुष्करम् ।</s-l><s-l>न चापि केवलं राज्यमिच्छेयुस्तेऽनुपायतः ॥ ७ ॥</s-l></s-lg><s-lg><s-l>तदैव ते हि विक्रान्तुमीषुः कौरवनन्दनाः ।</s-l><s-l>धर्मपाशनिबद्धास्तु न चेलुः क्षत्रियव्रतात् ॥ ८ ॥</s-l></s-lg><s-lg><s-l>यच्चानृत इति ख्यायेद्यच्च गच्छेत्पराभवम् ।</s-l><s-l>वृणुयुर्मरणं पार्था नानृतत्वं कथंचन ॥ ९ ॥</s-l></s-lg><s-lg><s-l>प्राप्ते तु काले प्राप्तव्यं नोत्सृजेयुर्नरर्षभाः ।</s-l><s-l>अपि वज्रभृता गुप्तं तथावीर्या हि पाण्डवाः ॥ १० ॥</s-l></s-lg><s-lg><s-l>प्रतियुध्याम समरे सर्वशस्त्रभृतां वरम् ।</s-l><s-l>तस्माद्यदत्र कल्याणं लोके सद्भिरनुष्ठितम् ।</s-l><s-l>तत्संविधीयतां क्षिप्रं मा नो ह्यर्थोऽतिगात्परान् ॥ ११ ॥</s-l></s-lg><s-lg><s-l>न हि पश्यामि संग्रामे कदाचिदपि कौरव ।</s-l><s-l>एकान्तसिद्धिं राजेन्द्र संप्राप्तश्च धनंजयः ॥ १२ ॥</s-l></s-lg><s-lg><s-l>संप्रवृत्ते तु संग्रामे भावाभावौ जयाजयौ ।</s-l><s-l>अवश्यमेकं स्पृशतो दृष्टमेतदसंशयम् ॥ १३ ॥</s-l></s-lg><s-lg><s-l>तस्माद्युद्धावचरिकं कर्म वा धर्मसंहितम् ।</s-l><s-l>क्रियतामाशु राजेन्द्र संप्राप्तो हि धनंजयः ॥ १४ ॥</s-l></s-lg><s-lg><s-l> दुर्योधन उवाच ।</s-l><s-l>नाहं राज्यं प्रदास्यामि पाण्डवानां पितामह ।</s-l><s-l>युद्धावचारिकं यत्तु तच्छीघ्रं संविधीयताम् ॥ १५ ॥</s-l></s-lg><s-lg><s-l> भीष्म उवाच ।</s-l><s-l>अत्र या मामकी बुद्धिः श्रूयतां यदि रोचते ।</s-l><s-l>क्षिप्रं बलचतुर्भागं गृह्य गच्छ पुरं प्रति ।</s-l><s-l>ततोऽपरश्चतुर्भागो गाः समादाय गच्छतु ॥ १६ ॥</s-l></s-lg><s-lg><s-l>वयं त्वर्धेन सैन्येन प्रतियोत्स्याम पाण्डवम् ।</s-l><s-l>मत्स्यं वा पुनरायातमथ वापि शतक्रतुम् ॥ १७ ॥</s-l></s-lg><s-lg><s-l>आचार्यो मध्यतस्तिष्ठत्वश्वत्थामा तु सव्यतः ।</s-l><s-l>कृपः शारद्वतो धीमान्पार्श्वं रक्षतु दक्षिणम् ॥ १८ ॥</s-l></s-lg><s-lg><s-l>अग्रतः सूतपुत्रस्तु कर्णस्तिष्ठतु दंशितः ।</s-l><s-l>अहं सर्वस्य सैन्यस्य पश्चात्स्थास्यामि पालयन् ॥ १९ ॥</s-l></s-lg>