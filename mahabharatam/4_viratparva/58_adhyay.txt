<s-lg><s-l> वैशंपायन उवाच ।</s-l><s-l>अथ दुर्योधनः कर्णो दुःशासनविविंशती ।</s-l><s-l>द्रोणश्च सह पुत्रेण कृपश्चातिरथो रणे ॥ १ ॥</s-l></s-lg><s-lg><s-l>पुनरीयुः सुसंरब्धा धनंजयजिघांसया ।</s-l><s-l>विस्फारयन्तश्चापानि बलवन्ति दृढानि च ॥ २ ॥</s-l></s-lg><s-lg><s-l>तान्प्रकीर्णपताकेन रथेनादित्यवर्चसा ।</s-l><s-l>प्रत्युद्ययौ महाराज समस्तान्वानरध्वजः ॥ ३ ॥</s-l></s-lg><s-lg><s-l>ततः कृपश्च कर्णश्च द्रोणश्च रथिनां वरः ।</s-l><s-l>तं महास्त्रैर्महावीर्यं परिवार्य धनंजयम् ॥ ४ ॥</s-l></s-lg><s-lg><s-l>शरौघान्सम्यगस्यन्तो जीमूता इव वार्षिकाः ।</s-l><s-l>ववर्षुः शरवर्षाणि प्रपतन्तं किरीटिनम् ॥ ५ ॥</s-l></s-lg><s-lg><s-l>इषुभिर्बहुभिस्तूर्णं समरे लोमवाहिभिः ।</s-l><s-l>अदूरात्पर्यवस्थाय पूरयामासुरादृताः ॥ ६ ॥</s-l></s-lg><s-lg><s-l>तथावकीर्णस्य हि तैर्दिव्यैरस्त्रैः समन्ततः ।</s-l><s-l>न तस्य द्व्यङ्गुलमपि विवृतं समदृश्यत ॥ ७ ॥</s-l></s-lg><s-lg><s-l>ततः प्रहस्य बीभत्सुर्दिव्यमैन्द्रं महारथः ।</s-l><s-l>अस्त्रमादित्यसंकाशं गाण्डीवे समयोजयत् ॥ ८ ॥</s-l></s-lg><s-lg><s-l>स रश्मिभिरिवादित्यः प्रतपन्समरे बली ।</s-l><s-l>किरीटमाली कौन्तेयः सर्वान्प्राच्छादयत्कुरून् ॥ ९ ॥</s-l></s-lg><s-lg><s-l>यथा बलाहके विद्युत्पावको वा शिलोच्चये ।</s-l><s-l>तथा गाण्डीवमभवदिन्द्रायुधमिवाततम् ॥ १० ॥</s-l></s-lg><s-lg><s-l>यथा वर्षति पर्जन्ये विद्युद्विभ्राजते दिवि ।</s-l><s-l>तथा दश दिशः सर्वाः पतद्गाण्डीवमावृणोत् ॥ ११ ॥</s-l></s-lg><s-lg><s-l>त्रस्ताश्च रथिनः सर्वे बभूवुस्तत्र सर्वशः ।</s-l><s-l>सर्वे शान्तिपरा भूत्वा स्वचित्तानि न लेभिरे ।</s-l><s-l>संग्रामविमुखाः सर्वे योधास्ते हतचेतसः ॥ १२ ॥</s-l></s-lg><s-lg><s-l>एवं सर्वाणि सैन्यानि भग्नानि भरतर्षभ ।</s-l><s-l>प्राद्रवन्त दिशः सर्वा निराशानि स्वजीविते ॥ १३ ॥</s-l></s-lg>