<s-lg><s-l> वैशंपायन उवाच ।</s-l><s-l>ततः केशान्समुत्क्षिप्य वेल्लिताग्राननिन्दितान् ।</s-l><s-l>जुगूह दक्षिणे पार्श्वे मृदूनसितलोचना ॥ १ ॥</s-l></s-lg><s-lg><s-l>वासश्च परिधायैकं कृष्णं सुमलिनं महत् ।</s-l><s-l>कृत्वा वेषं च सैरन्ध्र्याः कृष्णा व्यचरदार्तवत् ॥ २ ॥</s-l></s-lg><s-lg><s-l>तां नराः परिधावन्तीं स्त्रियश्च समुपाद्रवन् ।</s-l><s-l>अपृच्छंश्चैव तां दृष्ट्वा का त्वं किं च चिकीर्षसि ॥ ३ ॥</s-l></s-lg><s-lg><s-l>सा तानुवाच राजेन्द्र सैरन्ध्र्यहमुपागता ।</s-l><s-l>कर्म चेच्छामि वै कर्तुं तस्य यो मां पुपुक्षति ॥ ४ ॥</s-l></s-lg><s-lg><s-l>तस्या रूपेण वेषेण श्लक्ष्णया च तथा गिरा ।</s-l><s-l>नाश्रद्दधत तां दासीमन्नहेतोरुपस्थिताम् ॥ ५ ॥</s-l></s-lg><s-lg><s-l>विराटस्य तु कैकेयी भार्या परमसंमता ।</s-l><s-l>अवलोकयन्ती ददृशे प्रासादाद्द्रुपदात्मजाम् ॥ ६ ॥</s-l></s-lg><s-lg><s-l>सा समीक्ष्य तथारूपामनाथामेकवाससम् ।</s-l><s-l>समाहूयाब्रवीद्भद्रे का त्वं किं च चिकीर्षसि ॥ ७ ॥</s-l></s-lg><s-lg><s-l>सा तामुवाच राजेन्द्र सैरन्ध्र्यहमुपागता ।</s-l><s-l>कर्म चेच्छाम्यहं कर्तुं तस्य यो मां पुपुक्षति ॥ ८ ॥</s-l></s-lg><s-lg><s-l> सुदेष्णोवाच ।</s-l><s-l>नैवंरूपा भवन्त्येवं यथा वदसि भामिनि ।</s-l><s-l>प्रेषयन्ति च वै दासीर्दासांश्चैवंविधान्बहून् ॥ ९ ॥</s-l></s-lg><s-lg><s-l>गूढगुल्फा संहतोरुस्त्रिगम्भीरा षडुन्नता ।</s-l><s-l>रक्ता पञ्चसु रक्तेषु हंसगद्गदभाषिणी ॥ १० ॥</s-l></s-lg><s-lg><s-l>सुकेशी सुस्तनी श्यामा पीनश्रोणिपयोधरा ।</s-l><s-l>तेन तेनैव संपन्ना काश्मीरीव तुरंगमा ॥ ११ ॥</s-l></s-lg><s-lg><s-l>स्वरालपक्ष्मनयना बिम्बोष्ठी तनुमध्यमा ।</s-l><s-l>कम्बुग्रीवा गूढसिरा पूर्णचन्द्रनिभानना ॥ १२ ॥</s-l></s-lg><s-lg><s-l>का त्वं ब्रूहि यथा भद्रे नासि दासी कथंचन ।</s-l><s-l>यक्षी वा यदि वा देवी गन्धर्वी यदि वाप्सराः ॥ १३ ॥</s-l></s-lg><s-lg><s-l>अलम्बुसा मिश्रकेशी पुण्डरीकाथ मालिनी ।</s-l><s-l>इन्द्राणी वारुणी वा त्वं त्वष्टुर्धातुः प्रजापतेः ।</s-l><s-l>देव्यो देवेषु विख्यातास्तासां त्वं कतमा शुभे ॥ १४ ॥</s-l></s-lg><s-lg><s-l> द्रौपद्युवाच ।</s-l><s-l>नास्मि देवी न गन्धर्वी नासुरी न च राक्षसी ।</s-l><s-l>सैरन्ध्री तु भुजिष्यास्मि सत्यमेतद्ब्रवीमि ते ॥ १५ ॥</s-l></s-lg><s-lg><s-l>केशाञ्जानाम्यहं कर्तुं पिंषे साधु विलेपनम् ।</s-l><s-l>ग्रथयिष्ये विचित्राश्च स्रजः परमशोभनाः ॥ १६ ॥</s-l></s-lg><s-lg><s-l>आराधयं सत्यभामां कृष्णस्य महिषीं प्रियाम् ।</s-l><s-l>कृष्णां च भार्यां पाण्डूनां कुरूणामेकसुन्दरीम् ॥ १७ ॥</s-l></s-lg><s-lg><s-l>तत्र तत्र चराम्येवं लभमाना सुशोभनम् ।</s-l><s-l>वासांसि यावच्च लभे तावत्तावद्रमे तथा ॥ १८ ॥</s-l></s-lg><s-lg><s-l>मालिनीत्येव मे नाम स्वयं देवी चकार सा ।</s-l><s-l>साहमभ्यागता देवि सुदेष्णे त्वन्निवेशनम् ॥ १९ ॥</s-l></s-lg><s-lg><s-l> सुदेष्णोवाच ।</s-l><s-l>मूर्ध्नि त्वां वासयेयं वै संशयो मे न विद्यते ।</s-l><s-l>नो चेदिह तु राजा त्वां गच्छेत्सर्वेण चेतसा ॥ २० ॥</s-l></s-lg><s-lg><s-l>स्त्रियो राजकुले पश्य याश्चेमा मम वेश्मनि ।</s-l><s-l>प्रसक्तास्त्वां निरीक्षन्ते पुमांसं कं न मोहयेः ॥ २१ ॥</s-l></s-lg><s-lg><s-l>वृक्षांश्चावस्थितान्पश्य य इमे मम वेश्मनि ।</s-l><s-l>तेऽपि त्वां संनमन्तीव पुमांसं कं न मोहयेः ॥ २२ ॥</s-l></s-lg><s-lg><s-l>राजा विराटः सुश्रोणि दृष्ट्वा वपुरमानुषम् ।</s-l><s-l>विहाय मां वरारोहे त्वां गच्छेत्सर्वचेतसा ॥ २३ ॥</s-l></s-lg><s-lg><s-l>यं हि त्वमनवद्याङ्गि नरमायतलोचने ।</s-l><s-l>प्रसक्तमभिवीक्षेथाः स कामवशगो भवेत् ॥ २४ ॥</s-l></s-lg><s-lg><s-l>यश्च त्वां सततं पश्येत्पुरुषश्चारुहासिनि ।</s-l><s-l>एवं सर्वानवद्याङ्गि स चानङ्गवशो भवेत् ॥ २५ ॥</s-l></s-lg><s-lg><s-l>यथा कर्कटकी गर्भमाधत्ते मृत्युमात्मनः ।</s-l><s-l>तथाविधमहं मन्ये वासं तव शुचिस्मिते ॥ २६ ॥</s-l></s-lg><s-lg><s-l> द्रौपद्युवाच ।</s-l><s-l>नास्मि लभ्या विराटेन न चान्येन कथंचन ।</s-l><s-l>गन्धर्वाः पतयो मह्यं युवानः पञ्च भामिनि ॥ २७ ॥</s-l></s-lg><s-lg><s-l>पुत्रा गन्धर्वराजस्य महासत्त्वस्य कस्यचित् ।</s-l><s-l>रक्षन्ति ते च मां नित्यं दुःखाचारा तथा न्वहम् ॥ २८ ॥</s-l></s-lg><s-lg><s-l>यो मे न दद्यादुच्छिष्टं न च पादौ प्रधावयेत् ।</s-l><s-l>प्रीयेयुस्तेन वासेन गन्धर्वाः पतयो मम ॥ २९ ॥</s-l></s-lg><s-lg><s-l>यो हि मां पुरुषो गृध्येद्यथान्याः प्राकृतस्त्रियः ।</s-l><s-l>तामेव स ततो रात्रिं प्रविशेदपरां तनुम् ॥ ३० ॥</s-l></s-lg><s-lg><s-l>न चाप्यहं चालयितुं शक्या केनचिदङ्गने ।</s-l><s-l>दुःखशीला हि गन्धर्वास्ते च मे बलवत्तराः ॥ ३१ ॥</s-l></s-lg><s-lg><s-l> सुदेष्णोवाच ।</s-l><s-l>एवं त्वां वासयिष्यामि यथा त्वं नन्दिनीच्छसि ।</s-l><s-l>न च पादौ न चोच्छिष्टं स्प्रक्ष्यसि त्वं कथंचन ॥ ३२ ॥</s-l></s-lg><s-lg><s-l> वैशंपायन उवाच ।</s-l><s-l>एवं कृष्णा विराटस्य भार्यया परिसान्त्विता ।</s-l><s-l>न चैनां वेद तत्रान्यस्तत्त्वेन जनमेजय ॥ ३३ ॥</s-l></s-lg>