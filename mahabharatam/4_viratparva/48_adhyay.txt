<s-lg><s-l> वैशंपायन उवाच ।</s-l><s-l>तथा व्यूढेष्वनीकेषु कौरवेयैर्महारथैः ।</s-l><s-l>उपायादर्जुनस्तूर्णं रथघोषेण नादयन् ॥ १ ॥</s-l></s-lg><s-lg><s-l>ददृशुस्ते ध्वजाग्रं वै शुश्रुवुश्च रथस्वनम् ।</s-l><s-l>दोधूयमानस्य भृशं गाण्डीवस्य च निस्वनम् ॥ २ ॥</s-l></s-lg><s-lg><s-l>ततस्तत्सर्वमालोक्य द्रोणो वचनमब्रवीत् ।</s-l><s-l>महारथमनुप्राप्तं दृष्ट्वा गाण्डीवधन्विनम् ॥ ३ ॥</s-l></s-lg><s-lg><s-l>एतद्ध्वजाग्रं पार्थस्य दूरतः संप्रकाशते ।</s-l><s-l>एष घोषः सजलदो रोरवीति च वानरः ॥ ४ ॥</s-l></s-lg><s-lg><s-l>एष तिष्ठन्रथश्रेष्ठो रथे रथवरप्रणुत् ।</s-l><s-l>उत्कर्षति धनुःश्रेष्ठं गाण्डीवमशनिस्वनम् ॥ ५ ॥</s-l></s-lg><s-lg><s-l>इमौ हि बाणौ सहितौ पादयोर्मे व्यवस्थितौ ।</s-l><s-l>अपरौ चाप्यतिक्रान्तौ कर्णौ संस्पृश्य मे शरौ ॥ ६ ॥</s-l></s-lg><s-lg><s-l>निरुष्य हि वने वासं कृत्वा कर्मातिमानुषम् ।</s-l><s-l>अभिवादयते पार्थः श्रोत्रे च परिपृच्छति ॥ ७ ॥</s-l></s-lg><s-lg><s-l> अर्जुन उवाच ।</s-l><s-l>इषुपाते च सेनाया हयान्संयच्छ सारथे ।</s-l><s-l>यावत्समीक्षे सैन्येऽस्मिन्क्वासौ कुरुकुलाधमः ॥ ८ ॥</s-l></s-lg><s-lg><s-l>सर्वानन्याननादृत्य दृष्ट्वा तमतिमानिनम् ।</s-l><s-l>तस्य मूर्ध्नि पतिष्यामि तत एते पराजिताः ॥ ९ ॥</s-l></s-lg><s-lg><s-l>एष व्यवस्थितो द्रोणो द्रौणिश्च तदनन्तरम् ।</s-l><s-l>भीष्मः कृपश्च कर्णश्च महेष्वासा व्यवस्थिताः ॥ १० ॥</s-l></s-lg><s-lg><s-l>राजानं नात्र पश्यामि गाः समादाय गच्छति ।</s-l><s-l>दक्षिणं मार्गमास्थाय शङ्के जीवपरायणः ॥ ११ ॥</s-l></s-lg><s-lg><s-l>उत्सृज्यैतद्रथानीकं गच्छ यत्र सुयोधनः ।</s-l><s-l>तत्रैव योत्स्ये वैराटे नास्ति युद्धं निरामिषम् ।</s-l><s-l>तं जित्वा विनिवर्तिष्ये गाः समादाय वै पुनः ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः स वैराटिर्हयान्संयम्य यत्नतः ।</s-l><s-l>नियम्य च ततो रश्मीन्यत्र ते कुरुपुंगवाः ।</s-l><s-l>अचोदयत्ततो वाहान्यतो दुर्योधनस्ततः ॥ १३ ॥</s-l></s-lg><s-lg><s-l>उत्सृज्य रथवंशं तु प्रयाते श्वेतवाहने ।</s-l><s-l>अभिप्रायं विदित्वास्य द्रोणो वचनमब्रवीत् ॥ १४ ॥</s-l></s-lg><s-lg><s-l>नैषोऽन्तरेण राजानं बीभत्सुः स्थातुमिच्छति ।</s-l><s-l>तस्य पार्ष्णिं ग्रहीष्यामो जवेनाभिप्रयास्यतः ॥ १५ ॥</s-l></s-lg><s-lg><s-l>न ह्येनमभिसंक्रुद्धमेको युध्येत संयुगे ।</s-l><s-l>अन्यो देवात्सहस्राक्षात्कृष्णाद्वा देवकीसुतात् ॥ १६ ॥</s-l></s-lg><s-lg><s-l>किं नो गावः करिष्यन्ति धनं वा विपुलं तथा ।</s-l><s-l>दुर्योधनः पार्थजले पुरा नौरिव मज्जति ॥ १७ ॥</s-l></s-lg><s-lg><s-l>तथैव गत्वा बीभत्सुर्नाम विश्राव्य चात्मनः ।</s-l><s-l>शलभैरिव तां सेनां शरैः शीघ्रमवाकिरत् ॥ १८ ॥</s-l></s-lg><s-lg><s-l>कीर्यमाणाः शरौघैस्तु योधास्ते पार्थचोदितैः ।</s-l><s-l>नापश्यन्नावृतां भूमिमन्तरिक्षं च पत्रिभिः ॥ १९ ॥</s-l></s-lg><s-lg><s-l>तेषां नात्मनिनो युद्धे नापयानेऽभवन्मतिः ।</s-l><s-l>शीघ्रत्वमेव पार्थस्य पूजयन्ति स्म चेतसा ॥ २० ॥</s-l></s-lg><s-lg><s-l>ततः शङ्खं प्रदध्मौ स द्विषतां लोमहर्षणम् ।</s-l><s-l>विस्फार्य च धनुःश्रेष्ठं ध्वजे भूतान्यचोदयत् ॥ २१ ॥</s-l></s-lg><s-lg><s-l>तस्य शङ्खस्य शब्देन रथनेमिस्वनेन च ।</s-l><s-l>अमानुषाणां तेषां च भूतानां ध्वजवासिनाम् ॥ २२ ॥</s-l></s-lg><s-lg><s-l>ऊर्ध्वं पुच्छान्विधुन्वाना रेभमाणाः समन्ततः ।</s-l><s-l>गावः प्रतिन्यवर्तन्त दिशमास्थाय दक्षिणाम् ॥ २३ ॥</s-l></s-lg>