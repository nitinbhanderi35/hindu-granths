<s-lg><s-l> विराट उवाच ।</s-l><s-l>किमर्थं पाण्डवश्रेष्ठ भार्यां दुहितरं मम ।</s-l><s-l>प्रतिग्रहीतुं नेमां त्वं मया दत्तामिहेच्छसि ॥ १ ॥</s-l></s-lg><s-lg><s-l> अर्जुन उवाच ।</s-l><s-l>अन्तःपुरेऽहमुषितः सदा पश्यन्सुतां तव ।</s-l><s-l>रहस्यं च प्रकाशं च विश्वस्ता पितृवन्मयि ॥ २ ॥</s-l></s-lg><s-lg><s-l>प्रियो बहुमतश्चाहं नर्तको गीतकोविदः ।</s-l><s-l>आचार्यवच्च मां नित्यं मन्यते दुहिता तव ॥ ३ ॥</s-l></s-lg><s-lg><s-l>वयःस्थया तया राजन्सह संवत्सरोषितः ।</s-l><s-l>अतिशङ्का भवेत्स्थाने तव लोकस्य चाभिभो ॥ ४ ॥</s-l></s-lg><s-lg><s-l>तस्मान्निमन्त्रये त्वाहं दुहितुः पृथिवीपते ।</s-l><s-l>शुद्धो जितेन्द्रियो दान्तस्तस्याः शुद्धिः कृता मया ॥ ५ ॥</s-l></s-lg><s-lg><s-l>स्नुषाया दुहितुर्वापि पुत्रे चात्मनि वा पुनः ।</s-l><s-l>अत्र शङ्कां न पश्यामि तेन शुद्धिर्भविष्यति ॥ ६ ॥</s-l></s-lg><s-lg><s-l>अभिषङ्गादहं भीतो मिथ्याचारात्परंतप ।</s-l><s-l>स्नुषार्थमुत्तरां राजन्प्रतिगृह्णामि ते सुताम् ॥ ७ ॥</s-l></s-lg><s-lg><s-l>स्वस्रीयो वासुदेवस्य साक्षाद्देवशिशुर्यथा ।</s-l><s-l>दयितश्चक्रहस्तस्य बाल एवास्त्रकोविदः ॥ ८ ॥</s-l></s-lg><s-lg><s-l>अभिमन्युर्महाबाहुः पुत्रो मम विशां पते ।</s-l><s-l>जामाता तव युक्तो वै भर्ता च दुहितुस्तव ॥ ९ ॥</s-l></s-lg><s-lg><s-l> विराट उवाच ।</s-l><s-l>उपपन्नं कुरुश्रेष्ठे कुन्तीपुत्रे धनंजये ।</s-l><s-l>य एवं धर्मनित्यश्च जातज्ञानश्च पाण्डवः ॥ १० ॥</s-l></s-lg><s-lg><s-l>यत्कृत्यं मन्यसे पार्थ क्रियतां तदनन्तरम् ।</s-l><s-l>सर्वे कामाः समृद्धा मे संबन्धी यस्य मेऽर्जुनः ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>एवं ब्रुवति राजेन्द्रे कुन्तीपुत्रो युधिष्ठिरः ।</s-l><s-l>अन्वजानात्स संयोगं समये मत्स्यपार्थयोः ॥ १२ ॥</s-l></s-lg><s-lg><s-l>ततो मित्रेषु सर्वेषु वासुदेवे च भारत ।</s-l><s-l>प्रेषयामास कौन्तेयो विराटश्च महीपतिः ॥ १३ ॥</s-l></s-lg><s-lg><s-l>ततस्त्रयोदशे वर्षे निवृत्ते पञ्च पाण्डवाः ।</s-l><s-l>उपप्लव्ये विराटस्य समपद्यन्त सर्वशः ॥ १४ ॥</s-l></s-lg><s-lg><s-l>तस्मिन्वसंश्च बीभत्सुरानिनाय जनार्दनम् ।</s-l><s-l>आनर्तेभ्योऽपि दाशार्हानभिमन्युं च पाण्डवः ॥ १५ ॥</s-l></s-lg><s-lg><s-l>काशिराजश्च शैब्यश्च प्रीयमाणौ युधिष्ठिरे ।</s-l><s-l>अक्षौहिणीभ्यां सहितावागतौ पृथिवीपते ॥ १६ ॥</s-l></s-lg><s-lg><s-l>अक्षौहिण्या च तेजस्वी यज्ञसेनो महाबलः ।</s-l><s-l>द्रौपद्याश्च सुता वीराः शिखण्डी चापराजितः ॥ १७ ॥</s-l></s-lg><s-lg><s-l>धृष्टद्युम्नश्च दुर्धर्षः सर्वशस्त्रभृतां वरः ।</s-l><s-l>समस्ताक्षौहिणीपाला यज्वानो भूरिदक्षिणाः ।</s-l><s-l>सर्वे शस्त्रास्त्रसंपन्नाः सर्वे शूरास्तनुत्यजः ॥ १८ ॥</s-l></s-lg><s-lg><s-l>तानागतानभिप्रेक्ष्य मत्स्यो धर्मभृतां वरः ।</s-l><s-l>प्रीतोऽभवद्दुहितरं दत्त्वा तामभिमन्यवे ॥ १९ ॥</s-l></s-lg><s-lg><s-l>ततः प्रत्युपयातेषु पार्थिवेषु ततस्ततः ।</s-l><s-l>तत्रागमद्वासुदेवो वनमाली हलायुधः ।</s-l><s-l>कृतवर्मा च हार्दिक्यो युयुधानश्च सात्यकिः ॥ २० ॥</s-l></s-lg><s-lg><s-l>अनाधृष्टिस्तथाक्रूरः साम्बो निशठ एव च ।</s-l><s-l>अभिमन्युमुपादाय सह मात्रा परंतपाः ॥ २१ ॥</s-l></s-lg><s-lg><s-l>इन्द्रसेनादयश्चैव रथैस्तैः सुसमाहितैः ।</s-l><s-l>आययुः सहिताः सर्वे परिसंवत्सरोषिताः ॥ २२ ॥</s-l></s-lg><s-lg><s-l>दश नागसहस्राणि हयानां च शतायुतम् ।</s-l><s-l>रथानामर्बुदं पूर्णं निखर्वं च पदातिनाम् ॥ २३ ॥</s-l></s-lg><s-lg><s-l>वृष्ण्यन्धकाश्च बहवो भोजाश्च परमौजसः ।</s-l><s-l>अन्वयुर्वृष्णिशार्दूलं वासुदेवं महाद्युतिम् ॥ २४ ॥</s-l></s-lg><s-lg><s-l>पारिबर्हं ददौ कृष्णः पाण्डवानां महात्मनाम् ।</s-l><s-l>स्त्रियो रत्नानि वासांसि पृथक्पृथगनेकशः ।</s-l><s-l>ततो विवाहो विधिवद्ववृते मत्स्यपार्थयोः ॥ २५ ॥</s-l></s-lg><s-lg><s-l>ततः शङ्खाश्च भेर्यश्च गोमुखाडम्बरास्तथा ।</s-l><s-l>पार्थैः संयुज्यमानस्य नेदुर्मत्स्यस्य वेश्मनि ॥ २६ ॥</s-l></s-lg><s-lg><s-l>उच्चावचान्मृगाञ्जघ्नुर्मेध्यांश्च शतशः पशून् ।</s-l><s-l>सुरामैरेयपानानि प्रभूतान्यभ्यहारयन् ॥ २७ ॥</s-l></s-lg><s-lg><s-l>गायनाख्यानशीलाश्च नटा वैतालिकास्तथा ।</s-l><s-l>स्तुवन्तस्तानुपातिष्ठन्सूताश्च सह मागधैः ॥ २८ ॥</s-l></s-lg><s-lg><s-l>सुदेष्णां च पुरस्कृत्य मत्स्यानां च वरस्त्रियः ।</s-l><s-l>आजग्मुश्चारुसर्वाङ्ग्यः सुमृष्टमणिकुण्डलाः ॥ २९ ॥</s-l></s-lg><s-lg><s-l>वर्णोपपन्नास्ता नार्यो रूपवत्यः स्वलंकृताः ।</s-l><s-l>सर्वाश्चाभ्यभवत्कृष्णा रूपेण यशसा श्रिया ॥ ३० ॥</s-l></s-lg><s-lg><s-l>परिवार्योत्तरां तास्तु राजपुत्रीमलंकृताम् ।</s-l><s-l>सुतामिव महेन्द्रस्य पुरस्कृत्योपतस्थिरे ॥ ३१ ॥</s-l></s-lg><s-lg><s-l>तां प्रत्यगृह्णात्कौन्तेयः सुतस्यार्थे धनंजयः ।</s-l><s-l>सौभद्रस्यानवद्याङ्गीं विराटतनयां तदा ॥ ३२ ॥</s-l></s-lg><s-lg><s-l>तत्रातिष्ठन्महाराजो रूपमिन्द्रस्य धारयन् ।</s-l><s-l>स्नुषां तां प्रतिजग्राह कुन्तीपुत्रो युधिष्ठिरः ॥ ३३ ॥</s-l></s-lg><s-lg><s-l>प्रतिगृह्य च तां पार्थः पुरस्कृत्य जनार्दनम् ।</s-l><s-l>विवाहं कारयामास सौभद्रस्य महात्मनः ॥ ३४ ॥</s-l></s-lg><s-lg><s-l>तस्मै सप्त सहस्राणि हयानां वातरंहसाम् ।</s-l><s-l>द्वे च नागशते मुख्ये प्रादाद्बहु धनं तदा ॥ ३५ ॥</s-l></s-lg><s-lg><s-l>कृते विवाहे तु तदा धर्मपुत्रो युधिष्ठिरः ।</s-l><s-l>ब्राह्मणेभ्यो ददौ वित्तं यदुपाहरदच्युतः ॥ ३६ ॥</s-l></s-lg><s-lg><s-l>गोसहस्राणि रत्नानि वस्त्राणि विविधानि च ।</s-l><s-l>भूषणानि च मुख्यानि यानानि शयनानि च ॥ ३७ ॥</s-l></s-lg><s-lg><s-l>तन्महोत्सवसंकाशं हृष्टपुष्टजनावृतम् ।</s-l><s-l>नगरं मत्स्यराजस्य शुशुभे भरतर्षभ ॥ ३८ ॥</s-l></s-lg>