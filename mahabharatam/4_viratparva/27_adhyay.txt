<s-lg><s-l> वैशंपायन उवाच ।</s-l><s-l>ततः शांतनवो भीष्मो भरतानां पितामहः ।</s-l><s-l>श्रुतवान्देशकालज्ञस्तत्त्वज्ञः सर्वधर्मवित् ॥ १ ॥</s-l></s-lg><s-lg><s-l>आचार्यवाक्योपरमे तद्वाक्यमभिसंदधत् ।</s-l><s-l>हितार्थं स उवाचेमां भारतीं भारतान्प्रति ॥ २ ॥</s-l></s-lg><s-lg><s-l>युधिष्ठिरे समासक्तां धर्मज्ञे धर्मसंश्रिताम् ।</s-l><s-l>असत्सु दुर्लभां नित्यं सतां चाभिमतां सदा ।</s-l><s-l>भीष्मः समवदत्तत्र गिरं साधुभिरर्चिताम् ॥ ३ ॥</s-l></s-lg><s-lg><s-l>यथैष ब्राह्मणः प्राह द्रोणः सर्वार्थतत्त्ववित् ।</s-l><s-l>सर्वलक्षणसंपन्ना नाशं नार्हन्ति पाण्डवाः ॥ ४ ॥</s-l></s-lg><s-lg><s-l>श्रुतवृत्तोपसंपन्नाः साधुव्रतसमन्विताः ।</s-l><s-l>वृद्धानुशासने मग्नाः सत्यव्रतपरायणाः ॥ ५ ॥</s-l></s-lg><s-lg><s-l>समयं समयज्ञास्ते पालयन्तः शुचिव्रताः ।</s-l><s-l>नावसीदितुमर्हन्ति उद्वहन्तः सतां धुरम् ॥ ६ ॥</s-l></s-lg><s-lg><s-l>धर्मतश्चैव गुप्तास्ते स्ववीर्येण च पाण्डवाः ।</s-l><s-l>न नाशमधिगच्छेयुरिति मे धीयते मतिः ॥ ७ ॥</s-l></s-lg><s-lg><s-l>तत्र बुद्धिं प्रणेष्यामि पाण्डवान्प्रति भारत ।</s-l><s-l>न तु नीतिः सुनीतस्य शक्यतेऽन्वेषितुं परैः ॥ ८ ॥</s-l></s-lg><s-lg><s-l>यत्तु शक्यमिहास्माभिस्तान्वै संचिन्त्य पाण्डवान् ।</s-l><s-l>बुद्ध्या प्रवक्तुं न द्रोहात्प्रवक्ष्यामि निबोध तत् ॥ ९ ॥</s-l></s-lg><s-lg><s-l>सा त्वियं साधु वक्तव्या न त्वनीतिः कथंचन ।</s-l><s-l>वृद्धानुशासने तात तिष्ठतः सत्यशीलिनः ॥ १० ॥</s-l></s-lg><s-lg><s-l>अवश्यं त्विह धीरेण सतां मध्ये विवक्षता ।</s-l><s-l>यथामति विवक्तव्यं सर्वशो धर्मलिप्सया ॥ ११ ॥</s-l></s-lg><s-lg><s-l>तत्र नाहं तथा मन्ये यथायमितरो जनः ।</s-l><s-l>पुरे जनपदे वापि यत्र राजा युधिष्ठिरः ॥ १२ ॥</s-l></s-lg><s-lg><s-l>नासूयको न चापीर्षुर्नातिवादी न मत्सरी ।</s-l><s-l>भविष्यति जनस्तत्र स्वं स्वं धर्ममनुव्रतः ॥ १३ ॥</s-l></s-lg><s-lg><s-l>ब्रह्मघोषाश्च भूयांसः पूर्णाहुत्यस्तथैव च ।</s-l><s-l>क्रतवश्च भविष्यन्ति भूयांसो भूरिदक्षिणाः ॥ १४ ॥</s-l></s-lg><s-lg><s-l>सदा च तत्र पर्जन्यः सम्यग्वर्षी न संशयः ।</s-l><s-l>संपन्नसस्या च मही निरीतीका भविष्यति ॥ १५ ॥</s-l></s-lg><s-lg><s-l>रसवन्ति च धान्यानि गुणवन्ति फलानि च ।</s-l><s-l>गन्धवन्ति च माल्यानि शुभशब्दा च भारती ॥ १६ ॥</s-l></s-lg><s-lg><s-l>वायुश्च सुखसंस्पर्शो निष्प्रतीपं च दर्शनम् ।</s-l><s-l>भयं नाभ्याविशेत्तत्र यत्र राजा युधिष्ठिरः ॥ १७ ॥</s-l></s-lg><s-lg><s-l>गावश्च बहुलास्तत्र न कृशा न च दुर्दुहाः ।</s-l><s-l>पयांसि दधिसर्पींषि रसवन्ति हितानि च ॥ १८ ॥</s-l></s-lg><s-lg><s-l>गुणवन्ति च पानानि भोज्यानि रसवन्ति च ।</s-l><s-l>तत्र देशे भविष्यन्ति यत्र राजा युधिष्ठिरः ॥ १९ ॥</s-l></s-lg><s-lg><s-l>रसाः स्पर्शाश्च गन्धाश्च शब्दाश्चापि गुणान्विताः ।</s-l><s-l>दृश्यानि च प्रसन्नानि यत्र राजा युधिष्ठिरः ॥ २० ॥</s-l></s-lg><s-lg><s-l>स्वैः स्वैर्गुणैः सुसंयुक्तास्तस्मिन्वर्षे त्रयोदशे ।</s-l><s-l>देशे तस्मिन्भविष्यन्ति तात पाण्डवसंयुते ॥ २१ ॥</s-l></s-lg><s-lg><s-l>संप्रीतिमाञ्जनस्तत्र संतुष्टः शुचिरव्ययः ।</s-l><s-l>देवतातिथिपूजासु सर्वभूतानुरागवान् ॥ २२ ॥</s-l></s-lg><s-lg><s-l>इष्टदानो महोत्साहः शश्वद्धर्मपरायणः ।</s-l><s-l>अशुभद्विट्शुभप्रेप्सुर्नित्ययज्ञः शुभव्रतः ।</s-l><s-l>भविष्यति जनस्तत्र यत्र राजा युधिष्ठिरः ॥ २३ ॥</s-l></s-lg><s-lg><s-l>त्यक्तवाक्यानृतस्तात शुभकल्याणमङ्गलः ।</s-l><s-l>शुभार्थेप्सुः शुभमतिर्यत्र राजा युधिष्ठिरः ।</s-l><s-l>भविष्यति जनस्तत्र नित्यं चेष्टप्रियव्रतः ॥ २४ ॥</s-l></s-lg><s-lg><s-l>धर्मात्मा स तदादृश्यः सोऽपि तात द्विजातिभिः ।</s-l><s-l>किं पुनः प्राकृतैः पार्थः शक्यो विज्ञातुमन्ततः ॥ २५ ॥</s-l></s-lg><s-lg><s-l>यस्मिन्सत्यं धृतिर्दानं परा शान्तिर्ध्रुवा क्षमा ।</s-l><s-l>ह्रीः श्रीः कीर्तिः परं तेज आनृशंस्यमथार्जवम् ॥ २६ ॥</s-l></s-lg><s-lg><s-l>तस्मात्तत्र निवासं तु छन्नं सत्रेण धीमतः ।</s-l><s-l>गतिं वा परमां तस्य नोत्सहे वक्तुमन्यथा ॥ २७ ॥</s-l></s-lg><s-lg><s-l>एवमेतत्तु संचिन्त्य यत्कृतं मन्यसे हितम् ।</s-l><s-l>तत्क्षिप्रं कुरु कौरव्य यद्येवं श्रद्दधासि मे ॥ २८ ॥</s-l></s-lg>