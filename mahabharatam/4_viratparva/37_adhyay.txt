<s-lg><s-l> वैशंपायन उवाच ।</s-l><s-l>तं दृष्ट्वा क्लीबवेषेण रथस्थं नरपुंगवम् ।</s-l><s-l>शमीमभिमुखं यान्तं रथमारोप्य चोत्तरम् ॥ १ ॥</s-l></s-lg><s-lg><s-l>भीष्मद्रोणमुखास्तत्र कुरूणां रथसत्तमाः ।</s-l><s-l>वित्रस्तमनसः सर्वे धनंजयकृताद्भयात् ॥ २ ॥</s-l></s-lg><s-lg><s-l>तानवेक्ष्य हतोत्साहानुत्पातानपि चाद्भुतान् ।</s-l><s-l>गुरुः शस्त्रभृतां श्रेष्ठो भारद्वाजोऽभ्यभाषत ॥ ३ ॥</s-l></s-lg><s-lg><s-l>चलाश्च वाताः संवान्ति रूक्षाः परुषनिःस्वनाः ।</s-l><s-l>भस्मवर्णप्रकाशेन तमसा संवृतं नभः ॥ ४ ॥</s-l></s-lg><s-lg><s-l>रूक्षवर्णाश्च जलदा दृश्यन्तेऽद्भुतदर्शनाः ।</s-l><s-l>निःसरन्ति च कोशेभ्यः शस्त्राणि विविधानि च ॥ ५ ॥</s-l></s-lg><s-lg><s-l>शिवाश्च विनदन्त्येता दीप्तायां दिशि दारुणाः ।</s-l><s-l>हयाश्चाश्रूणि मुञ्चन्ति ध्वजाः कम्पन्त्यकम्पिताः ॥ ६ ॥</s-l></s-lg><s-lg><s-l>यादृशान्यत्र रूपाणि संदृश्यन्ते बहून्यपि ।</s-l><s-l>यत्ता भवन्तस्तिष्ठन्तु स्याद्युद्धं समुपस्थितम् ॥ ७ ॥</s-l></s-lg><s-lg><s-l>रक्षध्वमपि चात्मानं व्यूहध्वं वाहिनीमपि ।</s-l><s-l>वैशसं च प्रतीक्षध्वं रक्षध्वं चापि गोधनम् ॥ ८ ॥</s-l></s-lg><s-lg><s-l>एष वीरो महेष्वासः सर्वशस्त्रभृतां वरः ।</s-l><s-l>आगतः क्लीबवेषेण पार्थो नास्त्यत्र संशयः ॥ ९ ॥</s-l></s-lg><s-lg><s-l>स एष पार्थो विक्रान्तः सव्यसाची परंतपः ।</s-l><s-l>नायुद्धेन निवर्तेत सर्वैरपि मरुद्गणैः ॥ १० ॥</s-l></s-lg><s-lg><s-l>क्लेशितश्च वने शूरो वासवेन च शिक्षितः ।</s-l><s-l>अमर्षवशमापन्नो योत्स्यते नात्र संशयः ॥ ११ ॥</s-l></s-lg><s-lg><s-l>नेहास्य प्रतियोद्धारमहं पश्यामि कौरवाः ।</s-l><s-l>महादेवोऽपि पार्थेन श्रूयते युधि तोषितः ॥ १२ ॥</s-l></s-lg><s-lg><s-l> कर्ण उवाच ।</s-l><s-l>सदा भवान्फल्गुनस्य गुणैरस्मान्विकत्थसे ।</s-l><s-l>न चार्जुनः कला पूर्णा मम दुर्योधनस्य वा ॥ १३ ॥</s-l></s-lg><s-lg><s-l> दुर्योधन उवाच ।</s-l><s-l>यद्येष पार्थो राधेय कृतं कार्यं भवेन्मम ।</s-l><s-l>ज्ञाताः पुनश्चरिष्यन्ति द्वादशान्यान्हि वत्सरान् ॥ १४ ॥</s-l></s-lg><s-lg><s-l>अथैष कश्चिदेवान्यः क्लीबवेषेण मानवः ।</s-l><s-l>शरैरेनं सुनिशितैः पातयिष्यामि भूतले ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>तस्मिन्ब्रुवति तद्वाक्यं धार्तराष्ट्रे परंतपे ।</s-l><s-l>भीष्मो द्रोणः कृपो द्रौणिः पौरुषं तदपूजयन् ॥ १६ ॥</s-l></s-lg>