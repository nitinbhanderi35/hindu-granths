<s-lg><s-l> द्रौपद्युवाच ।</s-l><s-l>इदं तु मे महद्दुःखं यत्प्रवक्ष्यामि भारत ।</s-l><s-l>न मेऽभ्यसूया कर्तव्या दुःखादेतद्ब्रवीम्यहम् ॥ १ ॥</s-l></s-lg><s-lg><s-l>शार्दूलैर्महिषैः सिंहैरागारे युध्यसे यदा ।</s-l><s-l>कैकेय्याः प्रेक्षमाणायास्तदा मे कश्मलो भवेत् ॥ २ ॥</s-l></s-lg><s-lg><s-l>प्रेक्षासमुत्थिता चापि कैकेयी ताः स्त्रियो वदेत् ।</s-l><s-l>प्रेक्ष्य मामनवद्याङ्गी कश्मलोपहतामिव ॥ ३ ॥</s-l></s-lg><s-lg><s-l>स्नेहात्संवासजान्मन्ये सूदमेषा शुचिस्मिता ।</s-l><s-l>योध्यमानं महावीर्यैरिमं समनुशोचति ॥ ४ ॥</s-l></s-lg><s-lg><s-l>कल्याणरूपा सैरन्ध्री बल्लवश्चातिसुन्दरः ।</s-l><s-l>स्त्रीणां च चित्तं दुर्ज्ञेयं युक्तरूपौ च मे मतौ ॥ ५ ॥</s-l></s-lg><s-lg><s-l>सैरन्ध्री प्रियसंवासान्नित्यं करुणवेदिनी ।</s-l><s-l>अस्मिन्राजकुले चेमौ तुल्यकालनिवासिनौ ॥ ६ ॥</s-l></s-lg><s-lg><s-l>इति ब्रुवाणा वाक्यानि सा मां नित्यमवेदयत् ।</s-l><s-l>क्रुध्यन्तीं मां च संप्रेक्ष्य समशङ्कत मां त्वयि ॥ ७ ॥</s-l></s-lg><s-lg><s-l>तस्यां तथा ब्रुवत्यां तु दुःखं मां महदाविशत् ।</s-l><s-l>शोके यौधिष्ठिरे मग्ना नाहं जीवितुमुत्सहे ॥ ८ ॥</s-l></s-lg><s-lg><s-l>यः सदेवान्मनुष्यांश्च सर्पांश्चैकरथोऽजयत् ।</s-l><s-l>सोऽयं राज्ञो विराटस्य कन्यानां नर्तको युवा ॥ ९ ॥</s-l></s-lg><s-lg><s-l>योऽतर्पयदमेयात्मा खाण्डवे जातवेदसम् ।</s-l><s-l>सोऽन्तःपुरगतः पार्थः कूपेऽग्निरिव संवृतः ॥ १० ॥</s-l></s-lg><s-lg><s-l>यस्माद्भयममित्राणां सदैव पुरुषर्षभात् ।</s-l><s-l>स लोकपरिभूतेन वेषेणास्ते धनंजयः ॥ ११ ॥</s-l></s-lg><s-lg><s-l>यस्य ज्यातलनिर्घोषात्समकम्पन्त शत्रवः ।</s-l><s-l>स्त्रियो गीतस्वनं तस्य मुदिताः पर्युपासते ॥ १२ ॥</s-l></s-lg><s-lg><s-l>किरीटं सूर्यसंकाशं यस्य मूर्धनि शोभते ।</s-l><s-l>वेणीविकृतकेशान्तः सोऽयमद्य धनंजयः ॥ १३ ॥</s-l></s-lg><s-lg><s-l>यस्मिन्नस्त्राणि दिव्यानि समस्तानि महात्मनि ।</s-l><s-l>आधारः सर्वविद्यानां स धारयति कुण्डले ॥ १४ ॥</s-l></s-lg><s-lg><s-l>यं स्म राजसहस्राणि तेजसाप्रतिमानि वै ।</s-l><s-l>समरे नातिवर्तन्ते वेलामिव महार्णवः ॥ १५ ॥</s-l></s-lg><s-lg><s-l>सोऽयं राज्ञो विराटस्य कन्यानां नर्तको युवा ।</s-l><s-l>आस्ते वेषप्रतिच्छन्नः कन्यानां परिचारकः ॥ १६ ॥</s-l></s-lg><s-lg><s-l>यस्य स्म रथघोषेण समकम्पत मेदिनी ।</s-l><s-l>सपर्वतवना भीम सहस्थावरजङ्गमा ॥ १७ ॥</s-l></s-lg><s-lg><s-l>यस्मिञ्जाते महाभागे कुन्त्याः शोको व्यनश्यत ।</s-l><s-l>स शोचयति मामद्य भीमसेन तवानुजः ॥ १८ ॥</s-l></s-lg><s-lg><s-l>भूषितं तमलंकारैः कुण्डलैः परिहाटकैः ।</s-l><s-l>कम्बुपाणिनमायान्तं दृष्ट्वा सीदति मे मनः ॥ १९ ॥</s-l></s-lg><s-lg><s-l>तं वेणीकृतकेशान्तं भीमधन्वानमर्जुनम् ।</s-l><s-l>कन्यापरिवृतं दृष्ट्वा भीम सीदति मे मनः ॥ २० ॥</s-l></s-lg><s-lg><s-l>यदा ह्येनं परिवृतं कन्याभिर्देवरूपिणम् ।</s-l><s-l>प्रभिन्नमिव मातङ्गं परिकीर्णं करेणुभिः ॥ २१ ॥</s-l></s-lg><s-lg><s-l>मत्स्यमर्थपतिं पार्थं विराटं समुपस्थितम् ।</s-l><s-l>पश्यामि तूर्यमध्यस्थं दिशो नश्यन्ति मे तदा ॥ २२ ॥</s-l></s-lg><s-lg><s-l>नूनमार्या न जानाति कृच्छ्रं प्राप्तं धनंजयम् ।</s-l><s-l>अजातशत्रुं कौरव्यं मग्नं दुर्द्यूतदेविनम् ॥ २३ ॥</s-l></s-lg><s-lg><s-l>तथा दृष्ट्वा यवीयांसं सहदेवं युधां पतिम् ।</s-l><s-l>गोषु गोवेषमायान्तं पाण्डुभूतास्मि भारत ॥ २४ ॥</s-l></s-lg><s-lg><s-l>सहदेवस्य वृत्तानि चिन्तयन्ती पुनः पुनः ।</s-l><s-l>न विन्दामि महाबाहो सहदेवस्य दुष्कृतम् ।</s-l><s-l>यस्मिन्नेवंविधं दुःखं प्राप्नुयात्सत्यविक्रमः ॥ २५ ॥</s-l></s-lg><s-lg><s-l>दूयामि भरतश्रेष्ठ दृष्ट्वा ते भ्रातरं प्रियम् ।</s-l><s-l>गोषु गोवृषसंकाशं मत्स्येनाभिनिवेशितम् ॥ २६ ॥</s-l></s-lg><s-lg><s-l>संरब्धं रक्तनेपथ्यं गोपालानां पुरोगमम् ।</s-l><s-l>विराटमभिनन्दन्तमथ मे भवति ज्वरः ॥ २७ ॥</s-l></s-lg><s-lg><s-l>सहदेवं हि मे वीरं नित्यमार्या प्रशंसति ।</s-l><s-l>महाभिजनसंपन्नो वृत्तवाञ्शीलवानिति ॥ २८ ॥</s-l></s-lg><s-lg><s-l>ह्रीनिषेधो मधुरवाग्धार्मिकश्च प्रियश्च मे ।</s-l><s-l>स तेऽरण्येषु बोद्धव्यो याज्ञसेनि क्षपास्वपि ॥ २९ ॥</s-l></s-lg><s-lg><s-l>तं दृष्ट्वा व्यापृतं गोषु वत्सचर्मक्षपाशयम् ।</s-l><s-l>सहदेवं युधां श्रेष्ठं किं नु जीवामि पाण्डव ॥ ३० ॥</s-l></s-lg><s-lg><s-l>यस्त्रिभिर्नित्यसंपन्नो रूपेणास्त्रेण मेधया ।</s-l><s-l>सोऽश्वबन्धो विराटस्य पश्य कालस्य पर्ययम् ॥ ३१ ॥</s-l></s-lg><s-lg><s-l>अभ्यकीर्यन्त वृन्दानि दामग्रन्थिमुदीक्षताम् ।</s-l><s-l>विनयन्तं जवेनाश्वान्महाराजस्य पश्यतः ॥ ३२ ॥</s-l></s-lg><s-lg><s-l>अपश्यमेनं श्रीमन्तं मत्स्यं भ्राजिष्णुमुत्तमम् ।</s-l><s-l>विराटमुपतिष्ठन्तं दर्शयन्तं च वाजिनः ॥ ३३ ॥</s-l></s-lg><s-lg><s-l>किं नु मां मन्यसे पार्थ सुखितेति परंतप ।</s-l><s-l>एवं दुःखशताविष्टा युधिष्ठिरनिमित्ततः ॥ ३४ ॥</s-l></s-lg><s-lg><s-l>अतः प्रतिविशिष्टानि दुःखान्यन्यानि भारत ।</s-l><s-l>वर्तन्ते मयि कौन्तेय वक्ष्यामि शृणु तान्यपि ॥ ३५ ॥</s-l></s-lg><s-lg><s-l>युष्मासु ध्रियमाणेषु दुःखानि विविधान्युत ।</s-l><s-l>शोषयन्ति शरीरं मे किं नु दुःखमतः परम् ॥ ३६ ॥</s-l></s-lg>