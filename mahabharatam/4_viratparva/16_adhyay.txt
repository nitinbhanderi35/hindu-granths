<s-lg><s-l> वैशंपायन उवाच ।</s-l><s-l>सा हता सूतपुत्रेण राजपुत्री समज्वलत् ।</s-l><s-l>वधं कृष्णा परीप्सन्ती सेनावाहस्य भामिनी ।</s-l><s-l>जगामावासमेवाथ तदा सा द्रुपदात्मजा ॥ १ ॥</s-l></s-lg><s-lg><s-l>कृत्वा शौचं यथान्यायं कृष्णा वै तनुमध्यमा ।</s-l><s-l>गात्राणि वाससी चैव प्रक्षाल्य सलिलेन सा ॥ २ ॥</s-l></s-lg><s-lg><s-l>चिन्तयामास रुदती तस्य दुःखस्य निर्णयम् ।</s-l><s-l>किं करोमि क्व गच्छामि कथं कार्यं भवेन्मम ॥ ३ ॥</s-l></s-lg><s-lg><s-l>इत्येवं चिन्तयित्वा सा भीमं वै मनसागमत् ।</s-l><s-l>नान्यः कर्ता ऋते भीमान्ममाद्य मनसः प्रियम् ॥ ४ ॥</s-l></s-lg><s-lg><s-l>तत उत्थाय रात्रौ सा विहाय शयनं स्वकम् ।</s-l><s-l>प्राद्रवन्नाथमिच्छन्ती कृष्णा नाथवती सती ।</s-l><s-l>दुःखेन महता युक्ता मानसेन मनस्विनी ॥ ५ ॥</s-l></s-lg><s-lg><s-l>सा वै महानसे प्राप्य भीमसेनं शुचिस्मिता ।</s-l><s-l>सर्वश्वेतेव माहेयी वने जाता त्रिहायनी ।</s-l><s-l>उपातिष्ठत पाञ्चाली वाशितेव महागजम् ॥ ६ ॥</s-l></s-lg><s-lg><s-l>सा लतेव महाशालं फुल्लं गोमतितीरजम् ।</s-l><s-l>बाहुभ्यां परिरभ्यैनं प्राबोधयदनिन्दिता ।</s-l><s-l>सिंहं सुप्तं वने दुर्गे मृगराजवधूरिव ॥ ७ ॥</s-l></s-lg><s-lg><s-l>वीणेव मधुराभाषा गान्धारं साधु मूर्च्छिता ।</s-l><s-l>अभ्यभाषत पाञ्चाली भीमसेनमनिन्दिता ॥ ८ ॥</s-l></s-lg><s-lg><s-l>उत्तिष्ठोत्तिष्ठ किं शेषे भीमसेन यथा मृतः ।</s-l><s-l>नामृतस्य हि पापीयान्भार्यामालभ्य जीवति ॥ ९ ॥</s-l></s-lg><s-lg><s-l>तस्मिञ्जीवति पापिष्ठे सेनावाहे मम द्विषि ।</s-l><s-l>तत्कर्म कृतवत्यद्य कथं निद्रां निषेवसे ॥ १० ॥</s-l></s-lg><s-lg><s-l>स संप्रहाय शयनं राजपुत्र्या प्रबोधितः ।</s-l><s-l>उपातिष्ठत मेघाभः पर्यङ्के सोपसंग्रहे ॥ ११ ॥</s-l></s-lg><s-lg><s-l>अथाब्रवीद्राजपुत्रीं कौरव्यो महिषीं प्रियाम् ।</s-l><s-l>केनास्यर्थेन संप्राप्ता त्वरितेव ममान्तिकम् ॥ १२ ॥</s-l></s-lg><s-lg><s-l>न ते प्रकृतिमान्वर्णः कृशा पाण्डुश्च लक्ष्यसे ।</s-l><s-l>आचक्ष्व परिशेषेण सर्वं विद्यामहं यथा ॥ १३ ॥</s-l></s-lg><s-lg><s-l>सुखं वा यदि वा दुःखं द्वेष्यं वा यदि वा प्रियम् ।</s-l><s-l>यथावत्सर्वमाचक्ष्व श्रुत्वा ज्ञास्यामि यत्परम् ॥ १४ ॥</s-l></s-lg><s-lg><s-l>अहमेव हि ते कृष्णे विश्वास्यः सर्वकर्मसु ।</s-l><s-l>अहमापत्सु चापि त्वां मोक्षयामि पुनः पुनः ॥ १५ ॥</s-l></s-lg><s-lg><s-l>शीघ्रमुक्त्वा यथाकामं यत्ते कार्यं विवक्षितम् ।</s-l><s-l>गच्छ वै शयनायैव पुरा नान्योऽवबुध्यते ॥ १६ ॥</s-l></s-lg>