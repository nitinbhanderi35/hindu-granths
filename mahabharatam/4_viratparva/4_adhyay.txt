<s-lg><s-l> युधिष्ठिर उवाच ।</s-l><s-l>कर्माण्युक्तानि युष्माभिर्यानि तानि करिष्यथ ।</s-l><s-l>मम चापि यथाबुद्धि रुचितानि विनिश्चयात् ॥ १ ॥</s-l></s-lg><s-lg><s-l>पुरोहितोऽयमस्माकमग्निहोत्राणि रक्षतु ।</s-l><s-l>सूदपौरोगवैः सार्धं द्रुपदस्य निवेशने ॥ २ ॥</s-l></s-lg><s-lg><s-l>इन्द्रसेनमुखाश्चेमे रथानादाय केवलान् ।</s-l><s-l>यान्तु द्वारवतीं शीघ्रमिति मे वर्तते मतिः ॥ ३ ॥</s-l></s-lg><s-lg><s-l>इमाश्च नार्यो द्रौपद्याः सर्वशः परिचारिकाः ।</s-l><s-l>पाञ्चालानेव गच्छन्तु सूदपौरोगवैः सह ॥ ४ ॥</s-l></s-lg><s-lg><s-l>सर्वैरपि च वक्तव्यं न प्रज्ञायन्त पाण्डवाः ।</s-l><s-l>गता ह्यस्मानपाकीर्य सर्वे द्वैतवनादिति ॥ ५ ॥</s-l></s-lg><s-lg><s-l> धौम्य उवाच ।</s-l><s-l>विदिते चापि वक्तव्यं सुहृद्भिरनुरागतः ।</s-l><s-l>अतोऽहमपि वक्ष्यामि हेतुमात्रं निबोधत ॥ ६ ॥</s-l></s-lg><s-lg><s-l>हन्तेमां राजवसतिं राजपुत्रा ब्रवीमि वः ।</s-l><s-l>यथा राजकुलं प्राप्य चरन्प्रेष्यो न रिष्यति ॥ ७ ॥</s-l></s-lg><s-lg><s-l>दुर्वसं त्वेव कौरव्या जानता राजवेश्मनि ।</s-l><s-l>अमानितैः सुमानार्हा अज्ञातैः परिवत्सरम् ॥ ८ ॥</s-l></s-lg><s-lg><s-l>दिष्टद्वारो लभेद्द्वारं न च राजसु विश्वसेत् ।</s-l><s-l>तदेवासनमन्विच्छेद्यत्र नाभिषजेत्परः ॥ ९ ॥</s-l></s-lg><s-lg><s-l>नास्य यानं न पर्यङ्कं न पीठं न गजं रथम् ।</s-l><s-l>आरोहेत्संमतोऽस्मीति स राजवसतिं वसेत् ॥ १० ॥</s-l></s-lg><s-lg><s-l>अथ यत्रैनमासीनं शङ्केरन्दुष्टचारिणः ।</s-l><s-l>न तत्रोपविशेज्जातु स राजवसतिं वसेत् ॥ ११ ॥</s-l></s-lg><s-lg><s-l>न चानुशिष्येद्राजानमपृच्छन्तं कदाचन ।</s-l><s-l>तूष्णीं त्वेनमुपासीत काले समभिपूजयन् ॥ १२ ॥</s-l></s-lg><s-lg><s-l>असूयन्ति हि राजानो जनाननृतवादिनः ।</s-l><s-l>तथैव चावमन्यन्ते मन्त्रिणं वादिनं मृषा ॥ १३ ॥</s-l></s-lg><s-lg><s-l>नैषां दारेषु कुर्वीत मैत्रीं प्राज्ञः कथंचन ।</s-l><s-l>अन्तःपुरचरा ये च द्वेष्टि यानहिताश्च ये ॥ १४ ॥</s-l></s-lg><s-lg><s-l>विदिते चास्य कुर्वीत कार्याणि सुलघून्यपि ।</s-l><s-l>एवं विचरतो राज्ञो न क्षतिर्जायते क्वचित् ॥ १५ ॥</s-l></s-lg><s-lg><s-l>यत्नाच्चोपचरेदेनमग्निवद्देववच्च ह ।</s-l><s-l>अनृतेनोपचीर्णो हि हिंस्यादेनमसंशयम् ॥ १६ ॥</s-l></s-lg><s-lg><s-l>यच्च भर्तानुयुञ्जीत तदेवाभ्यनुवर्तयेत् ।</s-l><s-l>प्रमादमवहेलां च कोपं च परिवर्जयेत् ॥ १७ ॥</s-l></s-lg><s-lg><s-l>समर्थनासु सर्वासु हितं च प्रियमेव च ।</s-l><s-l>संवर्णयेत्तदेवास्य प्रियादपि हितं वदेत् ॥ १८ ॥</s-l></s-lg><s-lg><s-l>अनुकूलो भवेच्चास्य सर्वार्थेषु कथासु च ।</s-l><s-l>अप्रियं चाहितं यत्स्यात्तदस्मै नानुवर्णयेत् ॥ १९ ॥</s-l></s-lg><s-lg><s-l>नाहमस्य प्रियोऽस्मीति मत्वा सेवेत पण्डितः ।</s-l><s-l>अप्रमत्तश्च यत्तश्च हितं कुर्यात्प्रियं च यत् ॥ २० ॥</s-l></s-lg><s-lg><s-l>नास्यानिष्टानि सेवेत नाहितैः सह संवसेत् ।</s-l><s-l>स्वस्थानान्न विकम्पेत स राजवसतिं वसेत् ॥ २१ ॥</s-l></s-lg><s-lg><s-l>दक्षिणं वाथ वामं वा पार्श्वमासीत पण्डितः ।</s-l><s-l>रक्षिणां ह्यात्तशस्त्राणां स्थानं पश्चाद्विधीयते ।</s-l><s-l>नित्यं विप्रतिषिद्धं तु पुरस्तादासनं महत् ॥ २२ ॥</s-l></s-lg><s-lg><s-l>न च संदर्शने किंचित्प्रवृद्धमपि संजपेत् ।</s-l><s-l>अपि ह्येतद्दरिद्राणां व्यलीकस्थानमुत्तमम् ॥ २३ ॥</s-l></s-lg><s-lg><s-l>न मृषाभिहितं राज्ञो मनुष्येषु प्रकाशयेत् ।</s-l><s-l>यं चासूयन्ति राजानः पुरुषं न वदेच्च तम् ॥ २४ ॥</s-l></s-lg><s-lg><s-l>शूरोऽस्मीति न दृप्तः स्याद्बुद्धिमानिति वा पुनः ।</s-l><s-l>प्रियमेवाचरन्राज्ञः प्रियो भवति भोगवान् ॥ २५ ॥</s-l></s-lg><s-lg><s-l>ऐश्वर्यं प्राप्य दुष्प्रापं प्रियं प्राप्य च राजतः ।</s-l><s-l>अप्रमत्तो भवेद्राज्ञः प्रियेषु च हितेषु च ॥ २६ ॥</s-l></s-lg><s-lg><s-l>यस्य कोपो महाबाधः प्रसादश्च महाफलः ।</s-l><s-l>कस्तस्य मनसापीच्छेदनर्थं प्राज्ञसंमतः ॥ २७ ॥</s-l></s-lg><s-lg><s-l>न चोष्ठौ निर्भुजेज्जातु न च वाक्यं समाक्षिपेत् ।</s-l><s-l>सदा क्षुतं च वातं च ष्ठीवनं चाचरेच्छनैः ॥ २८ ॥</s-l></s-lg><s-lg><s-l>हास्यवस्तुषु चाप्यस्य वर्तमानेषु केषुचित् ।</s-l><s-l>नातिगाढं प्रहृष्येत न चाप्युन्मत्तवद्धसेत् ॥ २९ ॥</s-l></s-lg><s-lg><s-l>न चातिधैर्येण चरेद्गुरुतां हि व्रजेत्तथा ।</s-l><s-l>स्मितं तु मृदुपूर्वेण दर्शयेत प्रसादजम् ॥ ३० ॥</s-l></s-lg><s-lg><s-l>लाभे न हर्षयेद्यस्तु न व्यथेद्योऽवमानितः ।</s-l><s-l>असंमूढश्च यो नित्यं स राजवसतिं वसेत् ॥ ३१ ॥</s-l></s-lg><s-lg><s-l>राजानं राजपुत्रं वा संवर्तयति यः सदा ।</s-l><s-l>अमात्यः पण्डितो भूत्वा स चिरं तिष्ठति श्रियम् ॥ ३२ ॥</s-l></s-lg><s-lg><s-l>प्रगृहीतश्च योऽमात्यो निगृहीतश्च कारणैः ।</s-l><s-l>न निर्बध्नाति राजानं लभते प्रग्रहं पुनः ॥ ३३ ॥</s-l></s-lg><s-lg><s-l>प्रत्यक्षं च परोक्षं च गुणवादी विचक्षणः ।</s-l><s-l>उपजीवी भवेद्राज्ञो विषये चापि यो वसेत् ॥ ३४ ॥</s-l></s-lg><s-lg><s-l>अमात्यो हि बलाद्भोक्तुं राजानं प्रार्थयेत्तु यः ।</s-l><s-l>न स तिष्ठेच्चिरं स्थानं गच्छेच्च प्राणसंशयम् ॥ ३५ ॥</s-l></s-lg><s-lg><s-l>श्रेयः सदात्मनो दृष्ट्वा परं राज्ञा न संवदेत् ।</s-l><s-l>विशेषयेन्न राजानं योग्याभूमिषु सर्वदा ॥ ३६ ॥</s-l></s-lg><s-lg><s-l>अम्लानो बलवाञ्शूरश्छायेवानपगः सदा ।</s-l><s-l>सत्यवादी मृदुर्दान्तः स राजवसतिं वसेत् ॥ ३७ ॥</s-l></s-lg><s-lg><s-l>अन्यस्मिन्प्रेष्यमाणे तु पुरस्ताद्यः समुत्पतेत् ।</s-l><s-l>अहं किं करवाणीति स राजवसतिं वसेत् ॥ ३८ ॥</s-l></s-lg><s-lg><s-l>उष्णे वा यदि वा शीते रात्रौ वा यदि वा दिवा ।</s-l><s-l>आदिष्टो न विकल्पेत स राजवसतिं वसेत् ॥ ३९ ॥</s-l></s-lg><s-lg><s-l>यो वै गृहेभ्यः प्रवसन्प्रियाणां नानुसंस्मरेत् ।</s-l><s-l>दुःखेन सुखमन्विच्छेत्स राजवसतिं वसेत् ॥ ४० ॥</s-l></s-lg><s-lg><s-l>समवेषं न कुर्वीत नात्युच्चैः संनिधौ हसेत् ।</s-l><s-l>मन्त्रं न बहुधा कुर्यादेवं राज्ञः प्रियो भवेत् ॥ ४१ ॥</s-l></s-lg><s-lg><s-l>न कर्मणि नियुक्तः सन्धनं किंचिदुपस्पृशेत् ।</s-l><s-l>प्राप्नोति हि हरन्द्रव्यं बन्धनं यदि वा वधम् ॥ ४२ ॥</s-l></s-lg><s-lg><s-l>यानं वस्त्रमलंकारं यच्चान्यत्संप्रयच्छति ।</s-l><s-l>तदेव धारयेन्नित्यमेवं प्रियतरो भवेत् ॥ ४३ ॥</s-l></s-lg><s-lg><s-l>संवत्सरमिमं तात तथाशीला बुभूषवः ।</s-l><s-l>अथ स्वविषयं प्राप्य यथाकामं चरिष्यथ ॥ ४४ ॥</s-l></s-lg><s-lg><s-l> युधिष्ठिर उवाच ।</s-l><s-l>अनुशिष्टाः स्म भद्रं ते नैतद्वक्तास्ति कश्चन ।</s-l><s-l>कुन्तीमृते मातरं नो विदुरं च महामतिम् ॥ ४५ ॥</s-l></s-lg><s-lg><s-l>यदेवानन्तरं कार्यं तद्भवान्कर्तुमर्हति ।</s-l><s-l>तारणायास्य दुःखस्य प्रस्थानाय जयाय च ॥ ४६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्ततो राज्ञा धौम्योऽथ द्विजसत्तमः ।</s-l><s-l>अकरोद्विधिवत्सर्वं प्रस्थाने यद्विधीयते ॥ ४७ ॥</s-l></s-lg><s-lg><s-l>तेषां समिध्य तानग्नीन्मन्त्रवच्च जुहाव सः ।</s-l><s-l>समृद्धिवृद्धिलाभाय पृथिवीविजयाय च ॥ ४८ ॥</s-l></s-lg><s-lg><s-l>अग्निं प्रदक्षिणं कृत्वा ब्राह्मणांश्च तपोधनान् ।</s-l><s-l>याज्ञसेनीं पुरस्कृत्य षडेवाथ प्रवव्रजुः ॥ ४९ ॥</s-l></s-lg>