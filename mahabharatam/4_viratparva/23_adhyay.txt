<s-lg><s-l> वैशंपायन उवाच ।</s-l><s-l>ते दृष्ट्वा निहतान्सूतान्राज्ञे गत्वा न्यवेदयन् ।</s-l><s-l>गन्धर्वैर्निहता राजन्सूतपुत्राः परःशताः ॥ १ ॥</s-l></s-lg><s-lg><s-l>यथा वज्रेण वै दीर्णं पर्वतस्य महच्छिरः ।</s-l><s-l>विनिकीर्णं प्रदृश्येत तथा सूता महीतले ॥ २ ॥</s-l></s-lg><s-lg><s-l>सैरन्ध्री च विमुक्तासौ पुनरायाति ते गृहम् ।</s-l><s-l>सर्वं संशयितं राजन्नगरं ते भविष्यति ॥ ३ ॥</s-l></s-lg><s-lg><s-l>तथारूपा हि सैरन्ध्री गन्धर्वाश्च महाबलाः ।</s-l><s-l>पुंसामिष्टश्च विषयो मैथुनाय न संशयः ॥ ४ ॥</s-l></s-lg><s-lg><s-l>यथा सैरन्ध्रिवेषेण न ते राजन्निदं पुरम् ।</s-l><s-l>विनाशमेति वै क्षिप्रं तथा नीतिर्विधीयताम् ॥ ५ ॥</s-l></s-lg><s-lg><s-l>तेषां तद्वचनं श्रुत्वा विराटो वाहिनीपतिः ।</s-l><s-l>अब्रवीत्क्रियतामेषां सूतानां परमक्रिया ॥ ६ ॥</s-l></s-lg><s-lg><s-l>एकस्मिन्नेव ते सर्वे सुसमिद्धे हुताशने ।</s-l><s-l>दह्यन्तां कीचकाः शीघ्रं रत्नैर्गन्धैश्च सर्वशः ॥ ७ ॥</s-l></s-lg><s-lg><s-l>सुदेष्णां चाब्रवीद्राजा महिषीं जातसाध्वसः ।</s-l><s-l>सैरन्ध्रीमागतां ब्रूया ममैव वचनादिदम् ॥ ८ ॥</s-l></s-lg><s-lg><s-l>गच्छ सैरन्ध्रि भद्रं ते यथाकामं चराबले ।</s-l><s-l>बिभेति राजा सुश्रोणि गन्धर्वेभ्यः पराभवात् ॥ ९ ॥</s-l></s-lg><s-lg><s-l>न हि तामुत्सहे वक्तुं स्वयं गन्धर्वरक्षिताम् ।</s-l><s-l>स्त्रियस्त्वदोषास्तां वक्तुमतस्त्वां प्रब्रवीम्यहम् ॥ १० ॥</s-l></s-lg><s-lg><s-l>अथ मुक्ता भयात्कृष्णा सूतपुत्रान्निरस्य च ।</s-l><s-l>मोक्षिता भीमसेनेन जगाम नगरं प्रति ॥ ११ ॥</s-l></s-lg><s-lg><s-l>त्रासितेव मृगी बाला शार्दूलेन मनस्विनी ।</s-l><s-l>गात्राणि वाससी चैव प्रक्षाल्य सलिलेन सा ॥ १२ ॥</s-l></s-lg><s-lg><s-l>तां दृष्ट्वा पुरुषा राजन्प्राद्रवन्त दिशो दश ।</s-l><s-l>गन्धर्वाणां भयत्रस्ताः केचिद्दृष्टीर्न्यमीलयन् ॥ १३ ॥</s-l></s-lg><s-lg><s-l>ततो महानसद्वारि भीमसेनमवस्थितम् ।</s-l><s-l>ददर्श राजन्पाञ्चाली यथा मत्तं महाद्विपम् ॥ १४ ॥</s-l></s-lg><s-lg><s-l>तं विस्मयन्ती शनकैः संज्ञाभिरिदमब्रवीत् ।</s-l><s-l>गन्धर्वराजाय नमो येनास्मि परिमोचिता ॥ १५ ॥</s-l></s-lg><s-lg><s-l> भीमसेन उवाच ।</s-l><s-l>ये यस्या विचरन्तीह पुरुषा वशवर्तिनः ।</s-l><s-l>तस्यास्ते वचनं श्रुत्वा अनृणा विचरन्त्युत ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>ततः सा नर्तनागारे धनंजयमपश्यत ।</s-l><s-l>राज्ञः कन्या विराटस्य नर्तयानं महाभुजम् ॥ १७ ॥</s-l></s-lg><s-lg><s-l>ततस्ता नर्तनागाराद्विनिष्क्रम्य सहार्जुनाः ।</s-l><s-l>कन्या ददृशुरायान्तीं कृष्णां क्लिष्टामनागसम् ॥ १८ ॥</s-l></s-lg><s-lg><s-l> कन्या ऊचुः ।</s-l><s-l>दिष्ट्या सैरन्ध्रि मुक्तासि दिष्ट्यासि पुनरागता ।</s-l><s-l>दिष्ट्या विनिहताः सूता ये त्वां क्लिश्यन्त्यनागसम् ॥ १९ ॥</s-l></s-lg><s-lg><s-l> बृहन्नडोवाच ।</s-l><s-l>कथं सैरन्ध्रि मुक्तासि कथं पापाश्च ते हताः ।</s-l><s-l>इच्छामि वै तव श्रोतुं सर्वमेव यथातथम् ॥ २० ॥</s-l></s-lg><s-lg><s-l> सैरन्ध्र्युवाच ।</s-l><s-l>बृहन्नडे किं नु तव सैरन्ध्र्या कार्यमद्य वै ।</s-l><s-l>या त्वं वससि कल्याणि सदा कन्यापुरे सुखम् ॥ २१ ॥</s-l></s-lg><s-lg><s-l>न हि दुःखं समाप्नोषि सैरन्ध्री यदुपाश्नुते ।</s-l><s-l>तेन मां दुःखितामेवं पृच्छसे प्रहसन्निव ॥ २२ ॥</s-l></s-lg><s-lg><s-l> बृहन्नडोवाच ।</s-l><s-l>बृहन्नडापि कल्याणि दुःखमाप्नोत्यनुत्तमम् ।</s-l><s-l>तिर्यग्योनिगता बाले न चैनामवबुध्यसे ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>ततः सहैव कन्याभिर्द्रौपदी राजवेश्म तत् ।</s-l><s-l>प्रविवेश सुदेष्णायाः समीपमपलायिनी ॥ २४ ॥</s-l></s-lg><s-lg><s-l>तामब्रवीद्राजपुत्री विराटवचनादिदम् ।</s-l><s-l>सैरन्ध्रि गम्यतां शीघ्रं यत्र कामयसे गतिम् ॥ २५ ॥</s-l></s-lg><s-lg><s-l>राजा बिभेति भद्रं ते गन्धर्वेभ्यः पराभवात् ।</s-l><s-l>त्वं चापि तरुणी सुभ्रु रूपेणाप्रतिमा भुवि ॥ २६ ॥</s-l></s-lg><s-lg><s-l> सैरन्ध्र्युवाच ।</s-l><s-l>त्रयोदशाहमात्रं मे राजा क्षमतु भामिनि ।</s-l><s-l>कृतकृत्या भविष्यन्ति गन्धर्वास्ते न संशयः ॥ २७ ॥</s-l></s-lg><s-lg><s-l>ततो मां तेऽपनेष्यन्ति करिष्यन्ति च ते प्रियम् ।</s-l><s-l>ध्रुवं च श्रेयसा राजा योक्ष्यते सह बान्धवैः ॥ २८ ॥</s-l></s-lg>