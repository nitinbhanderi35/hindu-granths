<s-lg><s-l> वैशंपायन उवाच ।</s-l><s-l>ततो विजित्य संग्रामे कुरून्गोवृषभेक्षणः ।</s-l><s-l>समानयामास तदा विराटस्य धनं महत् ॥ १ ॥</s-l></s-lg><s-lg><s-l>गतेषु च प्रभग्नेषु धार्तराष्ट्रेषु सर्वशः ।</s-l><s-l>वनान्निष्क्रम्य गहनाद्बहवः कुरुसैनिकाः ॥ २ ॥</s-l></s-lg><s-lg><s-l>भयात्संत्रस्तमनसः समाजग्मुस्ततस्ततः ।</s-l><s-l>मुक्तकेशा व्यदृश्यन्त स्थिताः प्राञ्जलयस्तदा ॥ ३ ॥</s-l></s-lg><s-lg><s-l>क्षुत्पिपासापरिश्रान्ता विदेशस्था विचेतसः ।</s-l><s-l>ऊचुः प्रणम्य संभ्रान्ताः पार्थ किं करवाम ते ॥ ४ ॥</s-l></s-lg><s-lg><s-l> अर्जुन उवाच ।</s-l><s-l>स्वस्ति व्रजत भद्रं वो न भेतव्यं कथंचन ।</s-l><s-l>नाहमार्ताञ्जिघांसामि भृशमाश्वासयामि वः ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तामभयां वाचं श्रुत्वा योधाः समागताः ।</s-l><s-l>आयुःकीर्तियशोदाभिस्तमाशिर्भिरनन्दयन् ॥ ६ ॥</s-l></s-lg><s-lg><s-l>ततो निवृत्ताः कुरवः प्रभग्ना वशमास्थिताः ।</s-l><s-l>पन्थानमुपसंगम्य फल्गुनो वाक्यमब्रवीत् ॥ ७ ॥</s-l></s-lg><s-lg><s-l>राजपुत्र प्रत्यवेक्ष समानीतानि सर्वशः ।</s-l><s-l>गोकुलानि महाबाहो वीर गोपालकैः सह ॥ ८ ॥</s-l></s-lg><s-lg><s-l>ततोऽपराह्णे यास्यामो विराटनगरं प्रति ।</s-l><s-l>आश्वास्य पाययित्वा च परिप्लाव्य च वाजिनः ॥ ९ ॥</s-l></s-lg><s-lg><s-l>गच्छन्तु त्वरिताश्चैव गोपालाः प्रेषितास्त्वया ।</s-l><s-l>नगरे प्रियमाख्यातुं घोषयन्तु च ते जयम् ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>उत्तरस्त्वरमाणोऽथ दूतानाज्ञापयत्ततः ।</s-l><s-l>वचनादर्जुनस्यैव आचक्षध्वं जयं मम ॥ ११ ॥</s-l></s-lg>