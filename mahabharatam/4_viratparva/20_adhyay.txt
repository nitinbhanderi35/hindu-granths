<s-lg><s-l> भीमसेन उवाच ।</s-l><s-l>धिगस्तु मे बाहुबलं गाण्डीवं फल्गुनस्य च ।</s-l><s-l>यत्ते रक्तौ पुरा भूत्वा पाणी कृतकिणावुभौ ॥ १ ॥</s-l></s-lg><s-lg><s-l>सभायां स्म विराटस्य करोमि कदनं महत् ।</s-l><s-l>तत्र मां धर्मराजस्तु कटाक्षेण न्यवारयत् ।</s-l><s-l>तदहं तस्य विज्ञाय स्थित एवास्मि भामिनि ॥ २ ॥</s-l></s-lg><s-lg><s-l>यच्च राष्ट्रात्प्रच्यवनं कुरूणामवधश्च यः ।</s-l><s-l>सुयोधनस्य कर्णस्य शकुनेः सौबलस्य च ॥ ३ ॥</s-l></s-lg><s-lg><s-l>दुःशासनस्य पापस्य यन्मया न हृतं शिरः ।</s-l><s-l>तन्मे दहति कल्याणि हृदि शल्यमिवार्पितम् ।</s-l><s-l>मा धर्मं जहि सुश्रोणि क्रोधं जहि महामते ॥ ४ ॥</s-l></s-lg><s-lg><s-l>इमं च समुपालम्भं त्वत्तो राजा युधिष्ठिरः ।</s-l><s-l>शृणुयाद्यदि कल्याणि कृत्स्नं जह्यात्स जीवितम् ॥ ५ ॥</s-l></s-lg><s-lg><s-l>धनंजयो वा सुश्रोणि यमौ वा तनुमध्यमे ।</s-l><s-l>लोकान्तरगतेष्वेषु नाहं शक्ष्यामि जीवितुम् ॥ ६ ॥</s-l></s-lg><s-lg><s-l>सुकन्या नाम शार्याती भार्गवं च्यवनं वने ।</s-l><s-l>वल्मीकभूतं शाम्यन्तमन्वपद्यत भामिनी ॥ ७ ॥</s-l></s-lg><s-lg><s-l>नाडायनी चेन्द्रसेना रूपेण यदि ते श्रुता ।</s-l><s-l>पतिमन्वचरद्वृद्धं पुरा वर्षसहस्रिणम् ॥ ८ ॥</s-l></s-lg><s-lg><s-l>दुहिता जनकस्यापि वैदेही यदि ते श्रुता ।</s-l><s-l>पतिमन्वचरत्सीता महारण्यनिवासिनम् ॥ ९ ॥</s-l></s-lg><s-lg><s-l>रक्षसा निग्रहं प्राप्य रामस्य महिषी प्रिया ।</s-l><s-l>क्लिश्यमानापि सुश्रोणी राममेवान्वपद्यत ॥ १० ॥</s-l></s-lg><s-lg><s-l>लोपामुद्रा तथा भीरु वयोरूपसमन्विता ।</s-l><s-l>अगस्त्यमन्वयाद्धित्वा कामान्सर्वानमानुषान् ॥ ११ ॥</s-l></s-lg><s-lg><s-l>यथैताः कीर्तिता नार्यो रूपवत्यः पतिव्रताः ।</s-l><s-l>तथा त्वमपि कल्याणि सर्वैः समुदिता गुणैः ॥ १२ ॥</s-l></s-lg><s-lg><s-l>मादीर्घं क्षम कालं त्वं मासमध्यर्धसंमितम् ।</s-l><s-l>पूर्णे त्रयोदशे वर्षे राज्ञो राज्ञी भविष्यसि ॥ १३ ॥</s-l></s-lg><s-lg><s-l> द्रौपद्युवाच ।</s-l><s-l>आर्तयैतन्मया भीम कृतं बाष्पविमोक्षणम् ।</s-l><s-l>अपारयन्त्या दुःखानि न राजानमुपालभे ॥ १४ ॥</s-l></s-lg><s-lg><s-l>विमुक्तेन व्यतीतेन भीमसेन महाबल ।</s-l><s-l>प्रत्युपस्थितकालस्य कार्यस्यानन्तरो भव ॥ १५ ॥</s-l></s-lg><s-lg><s-l>ममेह भीम कैकेयी रूपाभिभवशङ्कया ।</s-l><s-l>नित्यमुद्विजते राजा कथं नेयादिमामिति ॥ १६ ॥</s-l></s-lg><s-lg><s-l>तस्या विदित्वा तं भावं स्वयं चानृतदर्शनः ।</s-l><s-l>कीचकोऽयं सुदुष्टात्मा सदा प्रार्थयते हि माम् ॥ १७ ॥</s-l></s-lg><s-lg><s-l>तमहं कुपिता भीम पुनः कोपं नियम्य च ।</s-l><s-l>अब्रुवं कामसंमूढमात्मानं रक्ष कीचक ॥ १८ ॥</s-l></s-lg><s-lg><s-l>गन्धर्वाणामहं भार्या पञ्चानां महिषी प्रिया ।</s-l><s-l>ते त्वां निहन्युर्दुर्धर्षाः शूराः साहसकारिणः ॥ १९ ॥</s-l></s-lg><s-lg><s-l>एवमुक्तः स दुष्टात्मा कीचकः प्रत्युवाच ह ।</s-l><s-l>नाहं बिभेमि सैरन्ध्रि गन्धर्वाणां शुचिस्मिते ॥ २० ॥</s-l></s-lg><s-lg><s-l>शतं सहस्रमपि वा गन्धर्वाणामहं रणे ।</s-l><s-l>समागतं हनिष्यामि त्वं भीरु कुरु मे क्षणम् ॥ २१ ॥</s-l></s-lg><s-lg><s-l>इत्युक्ते चाब्रुवं सूतं कामातुरमहं पुनः ।</s-l><s-l>न त्वं प्रतिबलस्तेषां गन्धर्वाणां यशस्विनाम् ॥ २२ ॥</s-l></s-lg><s-lg><s-l>धर्मे स्थितास्मि सततं कुलशीलसमन्विता ।</s-l><s-l>नेच्छामि कंचिद्वध्यन्तं तेन जीवसि कीचक ॥ २३ ॥</s-l></s-lg><s-lg><s-l>एवमुक्तः स दुष्टात्मा प्रहस्य स्वनवत्तदा ।</s-l><s-l>न तिष्ठति स्म सन्मार्गे न च धर्मं बुभूषति ॥ २४ ॥</s-l></s-lg><s-lg><s-l>पापात्मा पापभावश्च कामरागवशानुगः ।</s-l><s-l>अविनीतश्च दुष्टात्मा प्रत्याख्यातः पुनः पुनः ।</s-l><s-l>दर्शने दर्शने हन्यात्तथा जह्यां च जीवितम् ॥ २५ ॥</s-l></s-lg><s-lg><s-l>तद्धर्मे यतमानानां महान्धर्मो नशिष्यति ।</s-l><s-l>समयं रक्षमाणानां भार्या वो न भविष्यति ॥ २६ ॥</s-l></s-lg><s-lg><s-l>भार्यायां रक्ष्यमाणायां प्रजा भवति रक्षिता ।</s-l><s-l>प्रजायां रक्ष्यमाणायामात्मा भवति रक्षितः ॥ २७ ॥</s-l></s-lg><s-lg><s-l>वदतां वर्णधर्मांश्च ब्राह्मणानां हि मे श्रुतम् ।</s-l><s-l>क्षत्रियस्य सदा धर्मो नान्यः शत्रुनिबर्हणात् ॥ २८ ॥</s-l></s-lg><s-lg><s-l>पश्यतो धर्मराजस्य कीचको मां पदावधीत् ।</s-l><s-l>तव चैव समक्षं वै भीमसेन महाबल ॥ २९ ॥</s-l></s-lg><s-lg><s-l>त्वया ह्यहं परित्राता तस्माद्घोराज्जटासुरात् ।</s-l><s-l>जयद्रथं तथैव त्वमजैषीर्भ्रातृभिः सह ॥ ३० ॥</s-l></s-lg><s-lg><s-l>जहीममपि पापं त्वं योऽयं मामवमन्यते ।</s-l><s-l>कीचको राजवाल्लभ्याच्छोककृन्मम भारत ॥ ३१ ॥</s-l></s-lg><s-lg><s-l>तमेवं कामसंमत्तं भिन्धि कुम्भमिवाश्मनि ।</s-l><s-l>यो निमित्तमनर्थानां बहूनां मम भारत ॥ ३२ ॥</s-l></s-lg><s-lg><s-l>तं चेज्जीवन्तमादित्यः प्रातरभ्युदयिष्यति ।</s-l><s-l>विषमालोड्य पास्यामि मा कीचकवशं गमम् ।</s-l><s-l>श्रेयो हि मरणं मह्यं भीमसेन तवाग्रतः ॥ ३३ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा प्रारुदत्कृष्णा भीमस्योरः समाश्रिता ।</s-l><s-l>भीमश्च तां परिष्वज्य महत्सान्त्वं प्रयुज्य च ।</s-l><s-l>कीचकं मनसागच्छत्सृक्किणी परिसंलिहन् ॥ ३४ ॥</s-l></s-lg>