<s-lg><s-l> कीचक उवाच ।</s-l><s-l>स्वागतं ते सुकेशान्ते सुव्युष्टा रजनी मम ।</s-l><s-l>स्वामिनी त्वमनुप्राप्ता प्रकुरुष्व मम प्रियम् ॥ १ ॥</s-l></s-lg><s-lg><s-l>सुवर्णमालाः कम्बूश्च कुण्डले परिहाटके ।</s-l><s-l>आहरन्तु च वस्त्राणि कौशिकान्यजिनानि च ॥ २ ॥</s-l></s-lg><s-lg><s-l>अस्ति मे शयनं शुभ्रं त्वदर्थमुपकल्पितम् ।</s-l><s-l>एहि तत्र मया सार्धं पिबस्व मधुमाधवीम् ॥ ३ ॥</s-l></s-lg><s-lg><s-l> द्रौपद्युवाच ।</s-l><s-l>अप्रैषीद्राजपुत्री मां सुराहारीं तवान्तिकम् ।</s-l><s-l>पानमानय मे क्षिप्रं पिपासा मेति चाब्रवीत् ॥ ४ ॥</s-l></s-lg><s-lg><s-l> कीचक उवाच ।</s-l><s-l>अन्या भद्रे नयिष्यन्ति राजपुत्र्याः परिस्रुतम् ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>इत्येनां दक्षिणे पाणौ सूतपुत्रः परामृशत् ।</s-l><s-l>सा गृहीता विधुन्वाना भूमावाक्षिप्य कीचकम् ।</s-l><s-l>सभां शरणमाधावद्यत्र राजा युधिष्ठिरः ॥ ६ ॥</s-l></s-lg><s-lg><s-l>तां कीचकः प्रधावन्तीं केशपक्षे परामृशत् ।</s-l><s-l>अथैनां पश्यतो राज्ञः पातयित्वा पदावधीत् ॥ ७ ॥</s-l></s-lg><s-lg><s-l>ततो योऽसौ तदार्केण राक्षसः संनियोजितः ।</s-l><s-l>स कीचकमपोवाह वातवेगेन भारत ॥ ८ ॥</s-l></s-lg><s-lg><s-l>स पपात ततो भूमौ रक्षोबलसमाहतः ।</s-l><s-l>विघूर्णमानो निश्चेष्टश्छिन्नमूल इव द्रुमः ॥ ९ ॥</s-l></s-lg><s-lg><s-l>तां चासीनौ ददृशतुर्भीमसेनयुधिष्ठिरौ ।</s-l><s-l>अमृष्यमाणौ कृष्णायाः कीचकेन पदा वधम् ॥ १० ॥</s-l></s-lg><s-lg><s-l>तस्य भीमो वधप्रेप्सुः कीचकस्य दुरात्मनः ।</s-l><s-l>दन्तैर्दन्तांस्तदा रोषान्निष्पिपेष महामनाः ॥ ११ ॥</s-l></s-lg><s-lg><s-l>अथाङ्गुष्ठेनावमृद्नादङ्गुष्ठं तस्य धर्मराट् ।</s-l><s-l>प्रबोधनभयाद्राजन्भीमस्य प्रत्यषेधयत् ॥ १२ ॥</s-l></s-lg><s-lg><s-l>सा सभाद्वारमासाद्य रुदती मत्स्यमब्रवीत् ।</s-l><s-l>अवेक्षमाणा सुश्रोणी पतींस्तान्दीनचेतसः ॥ १३ ॥</s-l></s-lg><s-lg><s-l>आकारमभिरक्षन्ती प्रतिज्ञां धर्मसंहिताम् ।</s-l><s-l>दह्यमानेव रौद्रेण चक्षुषा द्रुपदात्मजा ॥ १४ ॥</s-l></s-lg><s-lg><s-l> द्रौपद्युवाच ।</s-l><s-l>येषां वैरी न स्वपिति पदा भूमिमुपस्पृशन् ।</s-l><s-l>तेषां मां मानिनीं भार्यां सूतपुत्रः पदावधीत् ॥ १५ ॥</s-l></s-lg><s-lg><s-l>ये दद्युर्न च याचेयुर्ब्रह्मण्याः सत्यवादिनः ।</s-l><s-l>तेषां मां मानिनीं भार्यां सूतपुत्रः पदावधीत् ॥ १६ ॥</s-l></s-lg><s-lg><s-l>येषां दुन्दुभिनिर्घोषो ज्याघोषः श्रूयतेऽनिशम् ।</s-l><s-l>तेषां मां मानिनीं भार्यां सूतपुत्रः पदावधीत् ॥ १७ ॥</s-l></s-lg><s-lg><s-l>ये ते तेजस्विनो दान्ता बलवन्तोऽभिमानिनः ।</s-l><s-l>तेषां मां मानिनीं भार्यां सूतपुत्रः पदावधीत् ॥ १८ ॥</s-l></s-lg><s-lg><s-l>सर्वलोकमिमं हन्युर्धर्मपाशसितास्तु ये ।</s-l><s-l>तेषां मां मानिनीं भार्यां सूतपुत्रः पदावधीत् ॥ १९ ॥</s-l></s-lg><s-lg><s-l>शरणं ये प्रपन्नानां भवन्ति शरणार्थिनाम् ।</s-l><s-l>चरन्ति लोके प्रच्छन्नाः क्व नु तेऽद्य महारथाः ॥ २० ॥</s-l></s-lg><s-lg><s-l>कथं ते सूतपुत्रेण वध्यमानां प्रियां सतीम् ।</s-l><s-l>मर्षयन्ति यथा क्लीबा बलवन्तोऽमितौजसः ॥ २१ ॥</s-l></s-lg><s-lg><s-l>क्व नु तेषाममर्षश्च वीर्यं तेजश्च वर्तते ।</s-l><s-l>न परीप्सन्ति ये भार्यां वध्यमानां दुरात्मना ॥ २२ ॥</s-l></s-lg><s-lg><s-l>मयात्र शक्यं किं कर्तुं विराटे धर्मदूषणम् ।</s-l><s-l>यः पश्यन्मां मर्षयति वध्यमानामनागसम् ॥ २३ ॥</s-l></s-lg><s-lg><s-l>न राजन्राजवत्किंचित्समाचरसि कीचके ।</s-l><s-l>दस्यूनामिव धर्मस्ते न हि संसदि शोभते ॥ २४ ॥</s-l></s-lg><s-lg><s-l>न कीचकः स्वधर्मस्थो न च मत्स्यः कथंचन ।</s-l><s-l>सभासदोऽप्यधर्मज्ञा य इमं पर्युपासते ॥ २५ ॥</s-l></s-lg><s-lg><s-l>नोपालभे त्वां नृपते विराट जनसंसदि ।</s-l><s-l>नाहमेतेन युक्ता वै हन्तुं मत्स्य तवान्तिके ।</s-l><s-l>सभासदस्तु पश्यन्तु कीचकस्य व्यतिक्रमम् ॥ २६ ॥</s-l></s-lg><s-lg><s-l> विराट उवाच ।</s-l><s-l>परोक्षं नाभिजानामि विग्रहं युवयोरहम् ।</s-l><s-l>अर्थतत्त्वमविज्ञाय किं नु स्यात्कुशलं मम ॥ २७ ॥</s-l></s-lg><s-lg><s-l> वैशंपायन उवाच ।</s-l><s-l>ततस्तु सभ्या विज्ञाय कृष्णां भूयोऽभ्यपूजयन् ।</s-l><s-l>साधु साध्विति चाप्याहुः कीचकं च व्यगर्हयन् ॥ २८ ॥</s-l></s-lg><s-lg><s-l> सभ्या ऊचुः ।</s-l><s-l>यस्येयं चारुसर्वाङ्गी भार्या स्यादायतेक्षणा ।</s-l><s-l>परो लाभश्च तस्य स्यान्न स शोचेत्कदाचन ॥ २९ ॥</s-l></s-lg><s-lg><s-l> वैशंपायन उवाच ।</s-l><s-l>एवं संपूजयंस्तत्र कृष्णां प्रेक्ष्य सभासदः ।</s-l><s-l>युधिष्ठिरस्य कोपात्तु ललाटे स्वेद आसजत् ॥ ३० ॥</s-l></s-lg><s-lg><s-l>अथाब्रवीद्राजपुत्रीं कौरव्यो महिषीं प्रियाम् ।</s-l><s-l>गच्छ सैरन्ध्रि मात्र स्थाः सुदेष्णाया निवेशनम् ॥ ३१ ॥</s-l></s-lg><s-lg><s-l>भर्तारमनुरुध्यन्त्यः क्लिश्यन्ते वीरपत्नयः ।</s-l><s-l>शुश्रूषया क्लिश्यमानाः पतिलोकं जयन्त्युत ॥ ३२ ॥</s-l></s-lg><s-lg><s-l>मन्ये न कालं क्रोधस्य पश्यन्ति पतयस्तव ।</s-l><s-l>तेन त्वां नाभिधावन्ति गन्धर्वाः सूर्यवर्चसः ॥ ३३ ॥</s-l></s-lg><s-lg><s-l>अकालज्ञासि सैरन्ध्रि शैलूषीव विधावसि ।</s-l><s-l>विघ्नं करोषि मत्स्यानां दीव्यतां राजसंसदि ।</s-l><s-l>गच्छ सैरन्ध्रि गन्धर्वाः करिष्यन्ति तव प्रियम् ॥ ३४ ॥</s-l></s-lg><s-lg><s-l> द्रौपद्युवाच ।</s-l><s-l>अतीव तेषां घृणिनामर्थेऽहं धर्मचारिणी ।</s-l><s-l>तस्य तस्येह ते वध्या येषां ज्येष्ठोऽक्षदेविता ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा प्राद्रवत्कृष्णा सुदेष्णाया निवेशनम् ।</s-l><s-l>केशान्मुक्त्वा तु सुश्रोणी संरम्भाल्लोहितेक्षणा ॥ ३६ ॥</s-l></s-lg><s-lg><s-l>शुशुभे वदनं तस्या रुदन्त्या विरतं तदा ।</s-l><s-l>मेघलेखाविनिर्मुक्तं दिवीव शशिमण्डलम् ॥ ३७ ॥</s-l></s-lg><s-lg><s-l> सुदेष्णोवाच ।</s-l><s-l>कस्त्वावधीद्वरारोहे कस्माद्रोदिषि शोभने ।</s-l><s-l>कस्याद्य न सुखं भद्रे केन ते विप्रियं कृतम् ॥ ३८ ॥</s-l></s-lg><s-lg><s-l> द्रौपद्युवाच ।</s-l><s-l>कीचको मावधीत्तत्र सुराहारीं गतां तव ।</s-l><s-l>सभायां पश्यतो राज्ञो यथैव विजने तथा ॥ ३९ ॥</s-l></s-lg><s-lg><s-l> सुदेष्णोवाच ।</s-l><s-l>घातयामि सुकेशान्ते कीचकं यदि मन्यसे ।</s-l><s-l>योऽसौ त्वां कामसंमत्तो दुर्लभामभिमन्यते ॥ ४० ॥</s-l></s-lg><s-lg><s-l> द्रौपद्युवाच ।</s-l><s-l>अन्ये वै तं वधिष्यन्ति येषामागः करोति सः ।</s-l><s-l>मन्ये चाद्यैव सुव्यक्तं परलोकं गमिष्यति ॥ ४१ ॥</s-l></s-lg>