<s-lg><s-l> अर्जुन उवाच ।</s-l><s-l>यत्रैषा काञ्चनी वेदी प्रदीप्ताग्निशिखोपमा ।</s-l><s-l>उच्छ्रिता काञ्चने दण्डे पताकाभिरलंकृता ।</s-l><s-l>तत्र मां वह भद्रं ते द्रोणानीकाय मारिष ॥ १ ॥</s-l></s-lg><s-lg><s-l>अश्वाः शोणाः प्रकाशन्ते बृहन्तश्चारुवाहिनः ।</s-l><s-l>स्निग्धविद्रुमसंकाशास्ताम्रास्याः प्रियदर्शनाः ।</s-l><s-l>युक्ता रथवरे यस्य सर्वशिक्षाविशारदाः ॥ २ ॥</s-l></s-lg><s-lg><s-l>दीर्घबाहुर्महातेजा बलरूपसमन्वितः ।</s-l><s-l>सर्वलोकेषु विख्यातो भारद्वाजः प्रतापवान् ॥ ३ ॥</s-l></s-lg><s-lg><s-l>बुद्ध्या तुल्यो ह्युशनसा बृहस्पतिसमो नये ।</s-l><s-l>वेदास्तथैव चत्वारो ब्रह्मचर्यं तथैव च ॥ ४ ॥</s-l></s-lg><s-lg><s-l>ससंहाराणि दिव्यानि सर्वाण्यस्त्राणि मारिष ।</s-l><s-l>धनुर्वेदश्च कार्त्स्न्येन यस्मिन्नित्यं प्रतिष्ठितः ॥ ५ ॥</s-l></s-lg><s-lg><s-l>क्षमा दमश्च सत्यं च आनृशंस्यमथार्जवम् ।</s-l><s-l>एते चान्ये च बहवो गुणा यस्मिन्द्विजोत्तमे ॥ ६ ॥</s-l></s-lg><s-lg><s-l>तेनाहं योद्धुमिच्छामि महाभागेन संयुगे ।</s-l><s-l>तस्मात्त्वं प्रापयाचार्यं क्षिप्रमुत्तर वाहय ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>अर्जुनेनैवमुक्तस्तु वैराटिर्हेमभूषितान् ।</s-l><s-l>चोदयामास तानश्वान्भारद्वाजरथं प्रति ॥ ८ ॥</s-l></s-lg><s-lg><s-l>तमापतन्तं वेगेन पाण्डवं रथिनां वरम् ।</s-l><s-l>द्रोणः प्रत्युद्ययौ पार्थं मत्तो मत्तमिव द्विपम् ॥ ९ ॥</s-l></s-lg><s-lg><s-l>ततः प्राध्मापयच्छङ्खं भेरीशतनिनादितम् ।</s-l><s-l>प्रचुक्षुभे बलं सर्वमुद्धूत इव सागरः ॥ १० ॥</s-l></s-lg><s-lg><s-l>अथ शोणान्सदश्वांस्तान्हंसवर्णैर्मनोजवैः ।</s-l><s-l>मिश्रितान्समरे दृष्ट्वा व्यस्मयन्त रणे जनाः ॥ ११ ॥</s-l></s-lg><s-lg><s-l>तौ रथौ वीर्यसंपन्नौ दृष्ट्वा संग्राममूर्धनि ।</s-l><s-l>आचार्यशिष्यावजितौ कृतविद्यौ मनस्विनौ ॥ १२ ॥</s-l></s-lg><s-lg><s-l>समाश्लिष्टौ तदान्योन्यं द्रोणपार्थौ महाबलौ ।</s-l><s-l>दृष्ट्वा प्राकम्पत मुहुर्भरतानां महद्बलम् ॥ १३ ॥</s-l></s-lg><s-lg><s-l>हर्षयुक्तस्तथा पार्थः प्रहसन्निव वीर्यवान् ।</s-l><s-l>रथं रथेन द्रोणस्य समासाद्य महारथः ॥ १४ ॥</s-l></s-lg><s-lg><s-l>अभिवाद्य महाबाहुः सान्त्वपूर्वमिदं वचः ।</s-l><s-l>उवाच श्लक्ष्णया वाचा कौन्तेयः परवीरहा ॥ १५ ॥</s-l></s-lg><s-lg><s-l>उषिताः स्म वने वासं प्रतिकर्म चिकीर्षवः ।</s-l><s-l>कोपं नार्हसि नः कर्तुं सदा समरदुर्जय ॥ १६ ॥</s-l></s-lg><s-lg><s-l>अहं तु प्रहृते पूर्वं प्रहरिष्यामि तेऽनघ ।</s-l><s-l>इति मे वर्तते बुद्धिस्तद्भवान्कर्तुमर्हति ॥ १७ ॥</s-l></s-lg><s-lg><s-l>ततोऽस्मै प्राहिणोद्द्रोणः शरानधिकविंशतिम् ।</s-l><s-l>अप्राप्तांश्चैव तान्पार्थश्चिच्छेद कृतहस्तवत् ॥ १८ ॥</s-l></s-lg><s-lg><s-l>ततः शरसहस्रेण रथं पार्थस्य वीर्यवान् ।</s-l><s-l>अवाकिरत्ततो द्रोणः शीघ्रमस्त्रं विदर्शयन् ॥ १९ ॥</s-l></s-lg><s-lg><s-l>एवं प्रववृते युद्धं भारद्वाजकिरीटिनोः ।</s-l><s-l>समं विमुञ्चतोः संख्ये विशिखान्दीप्ततेजसः ॥ २० ॥</s-l></s-lg><s-lg><s-l>तावुभौ ख्यातकर्माणावुभौ वायुसमौ जवे ।</s-l><s-l>उभौ दिव्यास्त्रविदुषावुभावुत्तमतेजसौ ।</s-l><s-l>क्षिपन्तौ शरजालानि मोहयामासतुर्नृपान् ॥ २१ ॥</s-l></s-lg><s-lg><s-l>व्यस्मयन्त ततो योधाः सर्वे तत्र समागताः ।</s-l><s-l>शरान्विसृजतोस्तूर्णं साधु साध्विति पूजयन् ॥ २२ ॥</s-l></s-lg><s-lg><s-l>द्रोणं हि समरे कोऽन्यो योद्धुमर्हति फल्गुनात् ।</s-l><s-l>रौद्रः क्षत्रियधर्मोऽयं गुरुणा यदयुध्यत ।</s-l><s-l>इत्यब्रुवञ्जनास्तत्र संग्रामशिरसि स्थिताः ॥ २३ ॥</s-l></s-lg><s-lg><s-l>वीरौ तावपि संरब्धौ संनिकृष्टौ महारथौ ।</s-l><s-l>छादयेतां शरव्रातैरन्योन्यमपराजितौ ॥ २४ ॥</s-l></s-lg><s-lg><s-l>विस्फार्य सुमहच्चापं हेमपृष्ठं दुरासदम् ।</s-l><s-l>संरब्धोऽथ भरद्वाजः फल्गुनं प्रत्ययुध्यत ॥ २५ ॥</s-l></s-lg><s-lg><s-l>स सायकमयैर्जालैरर्जुनस्य रथं प्रति ।</s-l><s-l>भानुमद्भिः शिलाधौतैर्भानोः प्रच्छादयत्प्रभाम् ॥ २६ ॥</s-l></s-lg><s-lg><s-l>पार्थं च स महाबाहुर्महावेगैर्महारथः ।</s-l><s-l>विव्याध निशितैर्बाणैर्मेघो वृष्ट्येव पर्वतम् ॥ २७ ॥</s-l></s-lg><s-lg><s-l>तथैव दिव्यं गाण्डीवं धनुरादाय पाण्डवः ।</s-l><s-l>शत्रुघ्नं वेगवद्धृष्टो भारसाधनमुत्तमम् ।</s-l><s-l>विससर्ज शरांश्चित्रान्सुवर्णविकृतान्बहून् ॥ २८ ॥</s-l></s-lg><s-lg><s-l>नाशयञ्शरवर्षाणि भारद्वाजस्य वीर्यवान् ।</s-l><s-l>तूर्णं चापविनिर्मुक्तैस्तदद्भुतमिवाभवत् ॥ २९ ॥</s-l></s-lg><s-lg><s-l>स रथेन चरन्पार्थः प्रेक्षणीयो धनंजयः ।</s-l><s-l>युगपद्दिक्षु सर्वासु सर्वशस्त्राण्यदर्शयत् ॥ ३० ॥</s-l></s-lg><s-lg><s-l>एकच्छायमिवाकाशं बाणैश्चक्रे समन्ततः ।</s-l><s-l>नादृश्यत तदा द्रोणो नीहारेणेव संवृतः ॥ ३१ ॥</s-l></s-lg><s-lg><s-l>तस्याभवत्तदा रूपं संवृतस्य शरोत्तमैः ।</s-l><s-l>जाज्वल्यमानस्य यथा पर्वतस्येव सर्वतः ॥ ३२ ॥</s-l></s-lg><s-lg><s-l>दृष्ट्वा तु पार्थस्य रणे शरैः स्वरथमावृतम् ।</s-l><s-l>स विस्फार्य धनुश्चित्रं मेघस्तनितनिस्वनम् ॥ ३३ ॥</s-l></s-lg><s-lg><s-l>अग्निचक्रोपमं घोरं विकर्षन्परमायुधम् ।</s-l><s-l>व्यशातयच्छरांस्तांस्तु द्रोणः समितिशोभनः ।</s-l><s-l>महानभूत्ततः शब्दो वंशानामिव दह्यताम् ॥ ३४ ॥</s-l></s-lg><s-lg><s-l>जाम्बूनदमयैः पुङ्खैश्चित्रचापवरातिगैः ।</s-l><s-l>प्राच्छादयदमेयात्मा दिशः सूर्यस्य च प्रभाम् ॥ ३५ ॥</s-l></s-lg><s-lg><s-l>ततः कनकपुङ्खानां शराणां नतपर्वणाम् ।</s-l><s-l>वियच्चराणां वियति दृश्यन्ते बहुशः प्रजाः ॥ ३६ ॥</s-l></s-lg><s-lg><s-l>द्रोणस्य पुङ्खसक्ताश्च प्रभवन्तः शरासनात् ।</s-l><s-l>एको दीर्घ इवादृश्यदाकाशे संहतः शरः ॥ ३७ ॥</s-l></s-lg><s-lg><s-l>एवं तौ स्वर्णविकृतान्विमुञ्चन्तौ महाशरान् ।</s-l><s-l>आकाशं संवृतं वीरावुल्काभिरिव चक्रतुः ॥ ३८ ॥</s-l></s-lg><s-lg><s-l>शरास्तयोश्च विबभुः कङ्कबर्हिणवाससः ।</s-l><s-l>पङ्क्त्यः शरदि खस्थानां हंसानां चरतामिव ॥ ३९ ॥</s-l></s-lg><s-lg><s-l>युद्धं समभवत्तत्र सुसंरब्धं महात्मनोः ।</s-l><s-l>द्रोणपाण्डवयोर्घोरं वृत्रवासवयोरिव ॥ ४० ॥</s-l></s-lg><s-lg><s-l>तौ गजाविव चासाद्य विषाणाग्रैः परस्परम् ।</s-l><s-l>शरैः पूर्णायतोत्सृष्टैरन्योन्यमभिजघ्नतुः ॥ ४१ ॥</s-l></s-lg><s-lg><s-l>तौ व्यवाहरतां शूरौ संरब्धौ रणशोभिनौ ।</s-l><s-l>उदीरयन्तौ समरे दिव्यान्यस्त्राणि भागशः ॥ ४२ ॥</s-l></s-lg><s-lg><s-l>अथ त्वाचार्यमुख्येन शरान्सृष्टाञ्शिलाशितान् ।</s-l><s-l>न्यवारयच्छितैर्बाणैरर्जुनो जयतां वरः ॥ ४३ ॥</s-l></s-lg><s-lg><s-l>दर्शयन्नैन्द्रिरात्मानमुग्रमुग्रपराक्रमः ।</s-l><s-l>इषुभिस्तूर्णमाकाशं बहुभिश्च समावृणोत् ॥ ४४ ॥</s-l></s-lg><s-lg><s-l>जिघांसन्तं नरव्याघ्रमर्जुनं तिग्मतेजसम् ।</s-l><s-l>आचार्यमुख्यः समरे द्रोणः शस्त्रभृतां वरः ।</s-l><s-l>अर्जुनेन सहाक्रीडच्छरैः संनतपर्वभिः ॥ ४५ ॥</s-l></s-lg><s-lg><s-l>दिव्यान्यस्त्राणि मुञ्चन्तं भारद्वाजं महारणे ।</s-l><s-l>अस्त्रैरस्त्राणि संवार्य फल्गुनः समयोधयत् ॥ ४६ ॥</s-l></s-lg><s-lg><s-l>तयोरासीत्संप्रहारः क्रुद्धयोर्नरसिंहयोः ।</s-l><s-l>अमर्षिणोस्तदान्योन्यं देवदानवयोरिव ॥ ४७ ॥</s-l></s-lg><s-lg><s-l>ऐन्द्रं वायव्यमाग्नेयमस्त्रमस्त्रेण पाण्डवः ।</s-l><s-l>द्रोणेन मुक्तं मुक्तं तु ग्रसते स्म पुनः पुनः ॥ ४८ ॥</s-l></s-lg><s-lg><s-l>एवं शूरौ महेष्वासौ विसृजन्तौ शिताञ्शरान् ।</s-l><s-l>एकच्छायं चक्रतुस्तावाकाशं शरवृष्टिभिः ॥ ४९ ॥</s-l></s-lg><s-lg><s-l>ततोऽर्जुनेन मुक्तानां पततां च शरीरिषु ।</s-l><s-l>पर्वतेष्विव वज्राणां शराणां श्रूयते स्वनः ॥ ५० ॥</s-l></s-lg><s-lg><s-l>ततो नागा रथाश्चैव सादिनश्च विशां पते ।</s-l><s-l>शोणिताक्ता व्यदृश्यन्त पुष्पिता इव किंशुकाः ॥ ५१ ॥</s-l></s-lg><s-lg><s-l>बाहुभिश्च सकेयूरैर्विचित्रैश्च महारथैः ।</s-l><s-l>सुवर्णचित्रैः कवचैर्ध्वजैश्च विनिपातितैः ॥ ५२ ॥</s-l></s-lg><s-lg><s-l>योधैश्च निहतैस्तत्र पार्थबाणप्रपीडितैः ।</s-l><s-l>बलमासीत्समुद्भ्रान्तं द्रोणार्जुनसमागमे ॥ ५३ ॥</s-l></s-lg><s-lg><s-l>विधुन्वानौ तु तौ वीरौ धनुषी भारसाधने ।</s-l><s-l>आच्छादयेतामन्योन्यं तितक्षन्तौ रणेषुभिः ॥ ५४ ॥</s-l></s-lg><s-lg><s-l>अथान्तरिक्षे नादोऽभूद्द्रोणं तत्र प्रशंसताम् ।</s-l><s-l>दुष्करं कृतवान्द्रोणो यदर्जुनमयोधयत् ॥ ५५ ॥</s-l></s-lg><s-lg><s-l>प्रमाथिनं महावीर्यं दृढमुष्टिं दुरासदम् ।</s-l><s-l>जेतारं देवदैत्यानां सर्पाणां च महारथम् ॥ ५६ ॥</s-l></s-lg><s-lg><s-l>अविश्रमं च शिक्षां च लाघवं दूरपातिताम् ।</s-l><s-l>पार्थस्य समरे दृष्ट्वा द्रोणस्याभूच्च विस्मयः ॥ ५७ ॥</s-l></s-lg><s-lg><s-l>अथ गाण्डीवमुद्यम्य दिव्यं धनुरमर्षणः ।</s-l><s-l>विचकर्ष रणे पार्थो बाहुभ्यां भरतर्षभ ॥ ५८ ॥</s-l></s-lg><s-lg><s-l>तस्य बाणमयं वर्षं शलभानामिवायतम् ।</s-l><s-l>न च बाणान्तरे वायुरस्य शक्नोति सर्पितुम् ॥ ५९ ॥</s-l></s-lg><s-lg><s-l>अनिशं संदधानस्य शरानुत्सृजतस्तदा ।</s-l><s-l>ददृशे नान्तरं किंचित्पार्थस्याददतोऽपि च ॥ ६० ॥</s-l></s-lg><s-lg><s-l>तथा शीघ्रास्त्रयुद्धे तु वर्तमाने सुदारुणे ।</s-l><s-l>शीघ्राच्छीघ्रतरं पार्थः शरानन्यानुदीरयत् ॥ ६१ ॥</s-l></s-lg><s-lg><s-l>ततः शतसहस्राणि शराणां नतपर्वणाम् ।</s-l><s-l>युगपत्प्रापतंस्तत्र द्रोणस्य रथमन्तिकात् ॥ ६२ ॥</s-l></s-lg><s-lg><s-l>अवकीर्यमाणे द्रोणे तु शरैर्गाण्डीवधन्वना ।</s-l><s-l>हाहाकारो महानासीत्सैन्यानां भरतर्षभ ॥ ६३ ॥</s-l></s-lg><s-lg><s-l>पाण्डवस्य तु शीघ्रास्त्रं मघवान्समपूजयत् ।</s-l><s-l>गन्धर्वाप्सरसश्चैव ये च तत्र समागताः ॥ ६४ ॥</s-l></s-lg><s-lg><s-l>ततो वृन्देन महता रथानां रथयूथपः ।</s-l><s-l>आचार्यपुत्रः सहसा पाण्डवं प्रत्यवारयत् ॥ ६५ ॥</s-l></s-lg><s-lg><s-l>अश्वत्थामा तु तत्कर्म हृदयेन महात्मनः ।</s-l><s-l>पूजयामास पार्थस्य कोपं चास्याकरोद्भृशम् ॥ ६६ ॥</s-l></s-lg><s-lg><s-l>स मन्युवशमापन्नः पार्थमभ्यद्रवद्रणे ।</s-l><s-l>किरञ्शरसहस्राणि पर्जन्य इव वृष्टिमान् ॥ ६७ ॥</s-l></s-lg><s-lg><s-l>आवृत्य तु महाबाहुर्यतो द्रौणिस्ततो हयान् ।</s-l><s-l>अन्तरं प्रददौ पार्थो द्रोणस्य व्यपसर्पितुम् ॥ ६८ ॥</s-l></s-lg><s-lg><s-l>स तु लब्ध्वान्तरं तूर्णमपायाज्जवनैर्हयैः ।</s-l><s-l>छिन्नवर्मध्वजः शूरो निकृत्तः परमेषुभिः ॥ ६९ ॥</s-l></s-lg>