<s-lg><s-l> वैशंपायन उवाच ।</s-l><s-l>स तां दृष्ट्वा विशालाक्षीं राजपुत्रीं सखीं सखा ।</s-l><s-l>प्रहसन्नब्रवीद्राजन्कुत्रागमनमित्युत ॥ १ ॥</s-l></s-lg><s-lg><s-l>तमब्रवीद्राजपुत्री समुपेत्य नरर्षभम् ।</s-l><s-l>प्रणयं भावयन्ती स्म सखीमध्य इदं वचः ॥ २ ॥</s-l></s-lg><s-lg><s-l>गावो राष्ट्रस्य कुरुभिः काल्यन्ते नो बृहन्नडे ।</s-l><s-l>तान्विजेतुं मम भ्राता प्रयास्यति धनुर्धरः ॥ ३ ॥</s-l></s-lg><s-lg><s-l>नचिरं च हतस्तस्य संग्रामे रथसारथिः ।</s-l><s-l>तेन नास्ति समः सूतो योऽस्य सारथ्यमाचरेत् ॥ ४ ॥</s-l></s-lg><s-lg><s-l>तस्मै प्रयतमानाय सारथ्यर्थं बृहन्नडे ।</s-l><s-l>आचचक्षे हयज्ञाने सैरन्ध्री कौशलं तव ॥ ५ ॥</s-l></s-lg><s-lg><s-l>सा सारथ्यं मम भ्रातुः कुरु साधु बृहन्नडे ।</s-l><s-l>पुरा दूरतरं गावो ह्रियन्ते कुरुभिर्हि नः ॥ ६ ॥</s-l></s-lg><s-lg><s-l>अथैतद्वचनं मेऽद्य नियुक्ता न करिष्यसि ।</s-l><s-l>प्रणयादुच्यमाना त्वं परित्यक्ष्यामि जीवितम् ॥ ७ ॥</s-l></s-lg><s-lg><s-l>एवमुक्तस्तु सुश्रोण्या तया सख्या परंतपः ।</s-l><s-l>जगाम राजपुत्रस्य सकाशममितौजसः ॥ ८ ॥</s-l></s-lg><s-lg><s-l>तं सा व्रजन्तं त्वरितं प्रभिन्नमिव कुञ्जरम् ।</s-l><s-l>अन्वगच्छद्विशालाक्षी शिशुर्गजवधूरिव ॥ ९ ॥</s-l></s-lg><s-lg><s-l>दूरादेव तु तं प्रेक्ष्य राजपुत्रोऽभ्यभाषत ।</s-l><s-l>त्वया सारथिना पार्थः खाण्डवेऽग्निमतर्पयत् ॥ १० ॥</s-l></s-lg><s-lg><s-l>पृथिवीमजयत्कृत्स्नां कुन्तीपुत्रो धनंजयः ।</s-l><s-l>सैरन्ध्री त्वां समाचष्ट सा हि जानाति पाण्डवान् ॥ ११ ॥</s-l></s-lg><s-lg><s-l>संयच्छ मामकानश्वांस्तथैव त्वं बृहन्नडे ।</s-l><s-l>कुरुभिर्योत्स्यमानस्य गोधनानि परीप्सतः ॥ १२ ॥</s-l></s-lg><s-lg><s-l>अर्जुनस्य किलासीस्त्वं सारथिर्दयितः पुरा ।</s-l><s-l>त्वयाजयत्सहायेन पृथिवीं पाण्डवर्षभः ॥ १३ ॥</s-l></s-lg><s-lg><s-l>एवमुक्ता प्रत्युवाच राजपुत्रं बृहन्नडा ।</s-l><s-l>का शक्तिर्मम सारथ्यं कर्तुं संग्राममूर्धनि ॥ १४ ॥</s-l></s-lg><s-lg><s-l>गीतं वा यदि वा नृत्तं वादित्रं वा पृथग्विधम् ।</s-l><s-l>तत्करिष्यामि भद्रं ते सारथ्यं तु कुतो मयि ॥ १५ ॥</s-l></s-lg><s-lg><s-l> उत्तर उवाच ।</s-l><s-l>बृहन्नडे गायनो वा नर्तनो वा पुनर्भव ।</s-l><s-l>क्षिप्रं मे रथमास्थाय निगृह्णीष्व हयोत्तमान् ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>स तत्र नर्मसंयुक्तमकरोत्पाण्डवो बहु ।</s-l><s-l>उत्तरायाः प्रमुखतः सर्वं जानन्नरिंदम ॥ १७ ॥</s-l></s-lg><s-lg><s-l>ऊर्ध्वमुत्क्षिप्य कवचं शरीरे प्रत्यमुञ्चत ।</s-l><s-l>कुमार्यस्तत्र तं दृष्ट्वा प्राहसन्पृथुलोचनाः ॥ १८ ॥</s-l></s-lg><s-lg><s-l>स तु दृष्ट्वा विमुह्यन्तं स्वयमेवोत्तरस्ततः ।</s-l><s-l>कवचेन महार्हेण समनह्यद्बृहन्नडाम् ॥ १९ ॥</s-l></s-lg><s-lg><s-l>स बिभ्रत्कवचं चाग्र्यं स्वयमप्यंशुमत्प्रभम् ।</s-l><s-l>ध्वजं च सिंहमुच्छ्रित्य सारथ्ये समकल्पयत् ॥ २० ॥</s-l></s-lg><s-lg><s-l>धनूंषि च महार्हाणि बाणांश्च रुचिरान्बहून् ।</s-l><s-l>आदाय प्रययौ वीरः स बृहन्नडसारथिः ॥ २१ ॥</s-l></s-lg><s-lg><s-l>अथोत्तरा च कन्याश्च सख्यस्तामब्रुवंस्तदा ।</s-l><s-l>बृहन्नडे आनयेथा वासांसि रुचिराणि नः ॥ २२ ॥</s-l></s-lg><s-lg><s-l>पाञ्चालिकार्थं सूक्ष्माणि चित्राणि विविधानि च ।</s-l><s-l>विजित्य संग्रामगतान्भीष्मद्रोणमुखान्कुरून् ॥ २३ ॥</s-l></s-lg><s-lg><s-l>अथ ता ब्रुवतीः कन्याः सहिताः पाण्डुनन्दनः ।</s-l><s-l>प्रत्युवाच हसन्पार्थो मेघदुन्दुभिनिःस्वनः ॥ २४ ॥</s-l></s-lg><s-lg><s-l>यद्युत्तरोऽयं संग्रामे विजेष्यति महारथान् ।</s-l><s-l>अथाहरिष्ये वासांसि दिव्यानि रुचिराणि च ॥ २५ ॥</s-l></s-lg><s-lg><s-l>एवमुक्त्वा तु बीभत्सुस्ततः प्राचोदयद्धयान् ।</s-l><s-l>कुरूनभिमुखाञ्शूरो नानाध्वजपताकिनः ॥ २६ ॥</s-l></s-lg>