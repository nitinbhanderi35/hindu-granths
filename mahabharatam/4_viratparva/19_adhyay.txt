<s-lg><s-l> द्रौपद्युवाच ।</s-l><s-l>अहं सैरन्ध्रिवेषेण चरन्ती राजवेश्मनि ।</s-l><s-l>शौचदास्मि सुदेष्णाया अक्षधूर्तस्य कारणात् ॥ १ ॥</s-l></s-lg><s-lg><s-l>विक्रियां पश्य मे तीव्रां राजपुत्र्याः परंतप ।</s-l><s-l>आसे कालमुपासीना सर्वं दुःखं किलार्तवत् ॥ २ ॥</s-l></s-lg><s-lg><s-l>अनित्या किल मर्त्यानामर्थसिद्धिर्जयाजयौ ।</s-l><s-l>इति कृत्वा प्रतीक्षामि भर्तॄणामुदयं पुनः ॥ ३ ॥</s-l></s-lg><s-lg><s-l>य एव हेतुर्भवति पुरुषस्य जयावहः ।</s-l><s-l>पराजये च हेतुः स इति च प्रतिपालये ॥ ४ ॥</s-l></s-lg><s-lg><s-l>दत्त्वा याचन्ति पुरुषा हत्वा वध्यन्ति चापरे ।</s-l><s-l>पातयित्वा च पात्यन्ते परैरिति च मे श्रुतम् ॥ ५ ॥</s-l></s-lg><s-lg><s-l>न दैवस्यातिभारोऽस्ति न दैवस्यातिवर्तनम् ।</s-l><s-l>इति चाप्यागमं भूयो दैवस्य प्रतिपालये ॥ ६ ॥</s-l></s-lg><s-lg><s-l>स्थितं पूर्वं जलं यत्र पुनस्तत्रैव तिष्ठति ।</s-l><s-l>इति पर्यायमिच्छन्ती प्रतीक्षाम्युदयं पुनः ॥ ७ ॥</s-l></s-lg><s-lg><s-l>दैवेन किल यस्यार्थः सुनीतोऽपि विपद्यते ।</s-l><s-l>दैवस्य चागमे यत्नस्तेन कार्यो विजानता ॥ ८ ॥</s-l></s-lg><s-lg><s-l>यत्तु मे वचनस्यास्य कथितस्य प्रयोजनम् ।</s-l><s-l>पृच्छ मां दुःखितां तत्त्वमपृष्टा वा ब्रवीमि ते ॥ ९ ॥</s-l></s-lg><s-lg><s-l>महिषी पाण्डुपुत्राणां दुहिता द्रुपदस्य च ।</s-l><s-l>इमामवस्थां संप्राप्ता का मदन्या जिजीविषेत् ॥ १० ॥</s-l></s-lg><s-lg><s-l>कुरून्परिभवन्सर्वान्पाञ्चालानपि भारत ।</s-l><s-l>पाण्डवेयांश्च संप्राप्तो मम क्लेशो ह्यरिंदम ॥ ११ ॥</s-l></s-lg><s-lg><s-l>भ्रातृभिः श्वशुरैः पुत्रैर्बहुभिः परवीरहन् ।</s-l><s-l>एवं समुदिता नारी का न्वन्या दुःखिता भवेत् ॥ १२ ॥</s-l></s-lg><s-lg><s-l>नूनं हि बालया धातुर्मया वै विप्रियं कृतम् ।</s-l><s-l>यस्य प्रसादाद्दुर्नीतं प्राप्तास्मि भरतर्षभ ॥ १३ ॥</s-l></s-lg><s-lg><s-l>वर्णावकाशमपि मे पश्य पाण्डव यादृशम् ।</s-l><s-l>यादृशो मे न तत्रासीद्दुःखे परमके तदा ॥ १४ ॥</s-l></s-lg><s-lg><s-l>त्वमेव भीम जानीषे यन्मे पार्थ सुखं पुरा ।</s-l><s-l>साहं दासत्वमापन्ना न शान्तिमवशा लभे ॥ १५ ॥</s-l></s-lg><s-lg><s-l>नादैविकमिदं मन्ये यत्र पार्थो धनंजयः ।</s-l><s-l>भीमधन्वा महाबाहुरास्ते शान्त इवानलः ॥ १६ ॥</s-l></s-lg><s-lg><s-l>अशक्या वेदितुं पार्थ प्राणिनां वै गतिर्नरैः ।</s-l><s-l>विनिपातमिमं मन्ये युष्माकमविचिन्तितम् ॥ १७ ॥</s-l></s-lg><s-lg><s-l>यस्या मम मुखप्रेक्षा यूयमिन्द्रसमाः सदा ।</s-l><s-l>सा प्रेक्षे मुखमन्यासामवराणां वरा सती ॥ १८ ॥</s-l></s-lg><s-lg><s-l>पश्य पाण्डव मेऽवस्थां यथा नार्हामि वै तथा ।</s-l><s-l>युष्मासु ध्रियमाणेषु पश्य कालस्य पर्ययम् ॥ १९ ॥</s-l></s-lg><s-lg><s-l>यस्याः सागरपर्यन्ता पृथिवी वशवर्तिनी ।</s-l><s-l>आसीत्साद्य सुदेष्णाया भीताहं वशवर्तिनी ॥ २० ॥</s-l></s-lg><s-lg><s-l>यस्याः पुरःसरा आसन्पृष्ठतश्चानुगामिनः ।</s-l><s-l>साहमद्य सुदेष्णायाः पुरः पश्चाच्च गामिनी ।</s-l><s-l>इदं तु दुःखं कौन्तेय ममासह्यं निबोध तत् ॥ २१ ॥</s-l></s-lg><s-lg><s-l>या न जातु स्वयं पिंषे गात्रोद्वर्तनमात्मनः ।</s-l><s-l>अन्यत्र कुन्त्या भद्रं ते साद्य पिंषामि चन्दनम् ।</s-l><s-l>पश्य कौन्तेय पाणी मे नैवं यौ भवतः पुरा ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>इत्यस्य दर्शयामास किणबद्धौ करावुभौ ॥ २३ ॥</s-l></s-lg><s-lg><s-l> द्रौपद्युवाच ।</s-l><s-l>बिभेमि कुन्त्या या नाहं युष्माकं वा कदाचन ।</s-l><s-l>साद्याग्रतो विराटस्य भीता तिष्ठामि किंकरी ॥ २४ ॥</s-l></s-lg><s-lg><s-l>किं नु वक्ष्यति सम्राण्मां वर्णकः सुकृतो न वा ।</s-l><s-l>नान्यपिष्टं हि मत्स्यस्य चन्दनं किल रोचते ॥ २५ ॥</s-l></s-lg><s-lg><s-l> वैशंपायन उवाच ।</s-l><s-l>सा कीर्तयन्ती दुःखानि भीमसेनस्य भामिनी ।</s-l><s-l>रुरोद शनकैः कृष्णा भीमसेनमुदीक्षती ॥ २६ ॥</s-l></s-lg><s-lg><s-l>सा बाष्पकलया वाचा निःश्वसन्ती पुनः पुनः ।</s-l><s-l>हृदयं भीमसेनस्य घट्टयन्तीदमब्रवीत् ॥ २७ ॥</s-l></s-lg><s-lg><s-l>नाल्पं कृतं मया भीम देवानां किल्बिषं पुरा ।</s-l><s-l>अभाग्या यत्तु जीवामि मर्तव्ये सति पाण्डव ॥ २८ ॥</s-l></s-lg><s-lg><s-l>ततस्तस्याः करौ शूनौ किणबद्धौ वृकोदरः ।</s-l><s-l>मुखमानीय वेपन्त्या रुरोद परवीरहा ॥ २९ ॥</s-l></s-lg><s-lg><s-l>तौ गृहीत्वा च कौन्तेयो बाष्पमुत्सृज्य वीर्यवान् ।</s-l><s-l>ततः परमदुःखार्त इदं वचनमब्रवीत् ॥ ३० ॥</s-l></s-lg>