<s-lg><s-l> जनमेजय उवाच ।</s-l><s-l>एवं मत्स्यस्य नगरे वसन्तस्तत्र पाण्डवाः ।</s-l><s-l>अत ऊर्ध्वं महावीर्याः किमकुर्वन्त वै द्विज ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एवं ते न्यवसंस्तत्र प्रच्छन्नाः कुरुनन्दनाः ।</s-l><s-l>आराधयन्तो राजानं यदकुर्वन्त तच्छृणु ॥ २ ॥</s-l></s-lg><s-lg><s-l>युधिष्ठिरः सभास्तारः सभ्यानामभवत्प्रियः ।</s-l><s-l>तथैव च विराटस्य सपुत्रस्य विशां पते ॥ ३ ॥</s-l></s-lg><s-lg><s-l>स ह्यक्षहृदयज्ञस्तान्क्रीडयामास पाण्डवः ।</s-l><s-l>अक्षवत्यां यथाकामं सूत्रबद्धानिव द्विजान् ॥ ४ ॥</s-l></s-lg><s-lg><s-l>अज्ञातं च विराटस्य विजित्य वसु धर्मराट् ।</s-l><s-l>भ्रातृभ्यः पुरुषव्याघ्रो यथार्हं स्म प्रयच्छति ॥ ५ ॥</s-l></s-lg><s-lg><s-l>भीमसेनोऽपि मांसानि भक्ष्याणि विविधानि च ।</s-l><s-l>अतिसृष्टानि मत्स्येन विक्रीणाति युधिष्ठिरे ॥ ६ ॥</s-l></s-lg><s-lg><s-l>वासांसि परिजीर्णानि लब्धान्यन्तःपुरेऽर्जुनः ।</s-l><s-l>विक्रीणानश्च सर्वेभ्यः पाण्डवेभ्यः प्रयच्छति ॥ ७ ॥</s-l></s-lg><s-lg><s-l>सहदेवोऽपि गोपानां वेषमास्थाय पाण्डवः ।</s-l><s-l>दधि क्षीरं घृतं चैव पाण्डवेभ्यः प्रयच्छति ॥ ८ ॥</s-l></s-lg><s-lg><s-l>नकुलोऽपि धनं लब्ध्वा कृते कर्मणि वाजिनाम् ।</s-l><s-l>तुष्टे तस्मिन्नरपतौ पाण्डवेभ्यः प्रयच्छति ॥ ९ ॥</s-l></s-lg><s-lg><s-l>कृष्णापि सर्वान्भ्रातॄंस्तान्निरीक्षन्ती तपस्विनी ।</s-l><s-l>यथा पुनरविज्ञाता तथा चरति भामिनी ॥ १० ॥</s-l></s-lg><s-lg><s-l>एवं संपादयन्तस्ते तथान्योन्यं महारथाः ।</s-l><s-l>प्रेक्षमाणास्तदा कृष्णामूषुश्छन्ना नराधिप ॥ ११ ॥</s-l></s-lg><s-lg><s-l>अथ मासे चतुर्थे तु ब्रह्मणः सुमहोत्सवः ।</s-l><s-l>आसीत्समृद्धो मत्स्येषु पुरुषाणां सुसंमतः ॥ १२ ॥</s-l></s-lg><s-lg><s-l>तत्र मल्लाः समापेतुर्दिग्भ्यो राजन्सहस्रशः ।</s-l><s-l>महाकाया महावीर्याः कालखञ्जा इवासुराः ॥ १३ ॥</s-l></s-lg><s-lg><s-l>वीर्योन्नद्धा बलोदग्रा राज्ञा समभिपूजिताः ।</s-l><s-l>सिंहस्कन्धकटिग्रीवाः स्ववदाता मनस्विनः ।</s-l><s-l>असकृल्लब्धलक्षास्ते रङ्गे पार्थिवसंनिधौ ॥ १४ ॥</s-l></s-lg><s-lg><s-l>तेषामेको महानासीत्सर्वमल्लान्समाह्वयत् ।</s-l><s-l>आवल्गमानं तं रङ्गे नोपतिष्ठति कश्चन ॥ १५ ॥</s-l></s-lg><s-lg><s-l>यदा सर्वे विमनसस्ते मल्ला हतचेतसः ।</s-l><s-l>अथ सूदेन तं मल्लं योधयामास मत्स्यराट् ॥ १६ ॥</s-l></s-lg><s-lg><s-l>चोद्यमानस्ततो भीमो दुःखेनैवाकरोन्मतिम् ।</s-l><s-l>न हि शक्नोति विवृते प्रत्याख्यातुं नराधिपम् ॥ १७ ॥</s-l></s-lg><s-lg><s-l>ततः स पुरुषव्याघ्रः शार्दूलशिथिलं चरन् ।</s-l><s-l>प्रविवेश महारङ्गं विराटमभिहर्षयन् ॥ १८ ॥</s-l></s-lg><s-lg><s-l>बबन्ध कक्ष्यां कौन्तेयस्ततस्तं हर्षयञ्जनम् ।</s-l><s-l>ततस्तं वृत्रसंकाशं भीमो मल्लं समाह्वयत् ॥ १९ ॥</s-l></s-lg><s-lg><s-l>तावुभौ सुमहोत्साहावुभौ तीव्रपराक्रमौ ।</s-l><s-l>मत्ताविव महाकायौ वारणौ षष्टिहायनौ ॥ २० ॥</s-l></s-lg><s-lg><s-l>चकर्ष दोर्भ्यामुत्पाट्य भीमो मल्लममित्रहा ।</s-l><s-l>विनदन्तमभिक्रोशञ्शार्दूल इव वारणम् ॥ २१ ॥</s-l></s-lg><s-lg><s-l>तमुद्यम्य महाबाहुर्भ्रामयामास वीर्यवान् ।</s-l><s-l>ततो मल्लाश्च मत्स्याश्च विस्मयं चक्रिरे परम् ॥ २२ ॥</s-l></s-lg><s-lg><s-l>भ्रामयित्वा शतगुणं गतसत्त्वमचेतनम् ।</s-l><s-l>प्रत्यपिंषन्महाबाहुर्मल्लं भुवि वृकोदरः ॥ २३ ॥</s-l></s-lg><s-lg><s-l>तस्मिन्विनिहते मल्ले जीमूते लोकविश्रुते ।</s-l><s-l>विराटः परमं हर्षमगच्छद्बान्धवैः सह ॥ २४ ॥</s-l></s-lg><s-lg><s-l>संहर्षात्प्रददौ वित्तं बहु राजा महामनाः ।</s-l><s-l>बल्लवाय महारङ्गे यथा वैश्रवणस्तथा ॥ २५ ॥</s-l></s-lg><s-lg><s-l>एवं स सुबहून्मल्लान्पुरुषांश्च महाबलान् ।</s-l><s-l>विनिघ्नन्मत्स्यराजस्य प्रीतिमावहदुत्तमाम् ॥ २६ ॥</s-l></s-lg><s-lg><s-l>यदास्य तुल्यः पुरुषो न कश्चित्तत्र विद्यते ।</s-l><s-l>ततो व्याघ्रैश्च सिंहैश्च द्विरदैश्चाप्ययोधयत् ॥ २७ ॥</s-l></s-lg><s-lg><s-l>पुनरन्तःपुरगतः स्त्रीणां मध्ये वृकोदरः ।</s-l><s-l>योध्यते स्म विराटेन सिंहैर्मत्तैर्महाबलैः ॥ २८ ॥</s-l></s-lg><s-lg><s-l>बीभत्सुरपि गीतेन सुनृत्तेन च पाण्डवः ।</s-l><s-l>विराटं तोषयामास सर्वाश्चान्तःपुरस्त्रियः ॥ २९ ॥</s-l></s-lg><s-lg><s-l>अश्वैर्विनीतैर्जवनैस्तत्र तत्र समागतैः ।</s-l><s-l>तोषयामास नकुलो राजानं राजसत्तम ॥ ३० ॥</s-l></s-lg><s-lg><s-l>तस्मै प्रदेयं प्रायच्छत्प्रीतो राजा धनं बहु ।</s-l><s-l>विनीतान्वृषभान्दृष्ट्वा सहदेवस्य चाभिभो ॥ ३१ ॥</s-l></s-lg><s-lg><s-l>एवं ते न्यवसंस्तत्र प्रच्छन्नाः पुरुषर्षभाः ।</s-l><s-l>कर्माणि तस्य कुर्वाणा विराटनृपतेस्तदा ॥ ३२ ॥</s-l></s-lg>