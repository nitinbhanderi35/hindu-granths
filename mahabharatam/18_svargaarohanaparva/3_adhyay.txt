<s-lg><s-l> वैशंपायन उवाच ।</s-l><s-l>स्थिते मुहूर्तं पार्थे तु धर्मराजे युधिष्ठिरे ।</s-l><s-l>आजग्मुस्तत्र कौरव्य देवाः शक्रपुरोगमाः ॥ १ ॥</s-l></s-lg><s-lg><s-l>स्वयं विग्रहवान्धर्मो राजानं प्रसमीक्षितुम् ।</s-l><s-l>तत्राजगाम यत्रासौ कुरुराजो युधिष्ठिरः ॥ २ ॥</s-l></s-lg><s-lg><s-l>तेषु भास्वरदेहेषु पुण्याभिजनकर्मसु ।</s-l><s-l>समागतेषु देवेषु व्यगमत्तत्तमो नृप ॥ ३ ॥</s-l></s-lg><s-lg><s-l>नादृश्यन्त च तास्तत्र यातनाः पापकर्मिणाम् ।</s-l><s-l>नदी वैतरणी चैव कूटशाल्मलिना सह ॥ ४ ॥</s-l></s-lg><s-lg><s-l>लोहकुम्भ्यः शिलाश्चैव नादृश्यन्त भयानकाः ।</s-l><s-l>विकृतानि शरीराणि यानि तत्र समन्ततः ।</s-l><s-l>ददर्श राजा कौन्तेयस्तान्यदृश्यानि चाभवन् ॥ ५ ॥</s-l></s-lg><s-lg><s-l>ततो वायुः सुखस्पर्शः पुण्यगन्धवहः शिवः ।</s-l><s-l>ववौ देवसमीपस्थः शीतलोऽतीव भारत ॥ ६ ॥</s-l></s-lg><s-lg><s-l>मरुतः सह शक्रेण वसवश्चाश्विनौ सह ।</s-l><s-l>साध्या रुद्रास्तथादित्या ये चान्येऽपि दिवौकसः ॥ ७ ॥</s-l></s-lg><s-lg><s-l>सर्वे तत्र समाजग्मुः सिद्धाश्च परमर्षयः ।</s-l><s-l>यत्र राजा महातेजा धर्मपुत्रः स्थितोऽभवत् ॥ ८ ॥</s-l></s-lg><s-lg><s-l>ततः शक्रः सुरपतिः श्रिया परमया युतः ।</s-l><s-l>युधिष्ठिरमुवाचेदं सान्त्वपूर्वमिदं वचः ॥ ९ ॥</s-l></s-lg><s-lg><s-l>युधिष्ठिर महाबाहो प्रीता देवगणास्तव ।</s-l><s-l>एह्येहि पुरुषव्याघ्र कृतमेतावता विभो ।</s-l><s-l>सिद्धिः प्राप्ता त्वया राजँल्लोकाश्चाप्यक्षयास्तव ॥ १० ॥</s-l></s-lg><s-lg><s-l>न च मन्युस्त्वया कार्यः शृणु चेदं वचो मम ।</s-l><s-l>अवश्यं नरकस्तात द्रष्टव्यः सर्वराजभिः ॥ ११ ॥</s-l></s-lg><s-lg><s-l>शुभानामशुभानां च द्वौ राशी पुरुषर्षभ ।</s-l><s-l>यः पूर्वं सुकृतं भुङ्क्ते पश्चान्निरयमेति सः ।</s-l><s-l>पूर्वं नरकभाग्यस्तु पश्चात्स्वर्गमुपैति सः ॥ १२ ॥</s-l></s-lg><s-lg><s-l>भूयिष्ठं पापकर्मा यः स पूर्वं स्वर्गमश्नुते ।</s-l><s-l>तेन त्वमेवं गमितो मया श्रेयोर्थिना नृप ॥ १३ ॥</s-l></s-lg><s-lg><s-l>व्याजेन हि त्वया द्रोण उपचीर्णः सुतं प्रति ।</s-l><s-l>व्याजेनैव ततो राजन्दर्शितो नरकस्तव ॥ १४ ॥</s-l></s-lg><s-lg><s-l>यथैव त्वं तथा भीमस्तथा पार्थो यमौ तथा ।</s-l><s-l>द्रौपदी च तथा कृष्णा व्याजेन नरकं गताः ॥ १५ ॥</s-l></s-lg><s-lg><s-l>आगच्छ नरशार्दूल मुक्तास्ते चैव किल्बिषात् ।</s-l><s-l>स्वपक्षाश्चैव ये तुभ्यं पार्थिवा निहता रणे ।</s-l><s-l>सर्वे स्वर्गमनुप्राप्तास्तान्पश्य पुरुषर्षभ ॥ १६ ॥</s-l></s-lg><s-lg><s-l>कर्णश्चैव महेष्वासः सर्वशस्त्रभृतां वरः ।</s-l><s-l>स गतः परमां सिद्धिं यदर्थं परितप्यसे ॥ १७ ॥</s-l></s-lg><s-lg><s-l>तं पश्य पुरुषव्याघ्रमादित्यतनयं विभो ।</s-l><s-l>स्वस्थानस्थं महाबाहो जहि शोकं नरर्षभ ॥ १८ ॥</s-l></s-lg><s-lg><s-l>भ्रातॄंश्चान्यांस्तथा पश्य स्वपक्षांश्चैव पार्थिवान् ।</s-l><s-l>स्वं स्वं स्थानमनुप्राप्तान्व्येतु ते मानसो ज्वरः ॥ १९ ॥</s-l></s-lg><s-lg><s-l>अनुभूय पूर्वं त्वं कृच्छ्रमितः प्रभृति कौरव ।</s-l><s-l>विहरस्व मया सार्धं गतशोको निरामयः ॥ २० ॥</s-l></s-lg><s-lg><s-l>कर्मणां तात पुण्यानां जितानां तपसा स्वयम् ।</s-l><s-l>दानानां च महाबाहो फलं प्राप्नुहि पाण्डव ॥ २१ ॥</s-l></s-lg><s-lg><s-l>अद्य त्वां देवगन्धर्वा दिव्याश्चाप्सरसो दिवि ।</s-l><s-l>उपसेवन्तु कल्याणं विरजोम्बरवाससः ॥ २२ ॥</s-l></s-lg><s-lg><s-l>राजसूयजिताँल्लोकानश्वमेधाभिवर्धितान् ।</s-l><s-l>प्राप्नुहि त्वं महाबाहो तपसश्च फलं महत् ॥ २३ ॥</s-l></s-lg><s-lg><s-l>उपर्युपरि राज्ञां हि तव लोका युधिष्ठिर ।</s-l><s-l>हरिश्चन्द्रसमाः पार्थ येषु त्वं विहरिष्यसि ॥ २४ ॥</s-l></s-lg><s-lg><s-l>मान्धाता यत्र राजर्षिर्यत्र राजा भगीरथः ।</s-l><s-l>दौःषन्तिर्यत्र भरतस्तत्र त्वं विहरिष्यसि ॥ २५ ॥</s-l></s-lg><s-lg><s-l>एषा देवनदी पुण्या पार्थ त्रैलोक्यपावनी ।</s-l><s-l>आकाशगङ्गा राजेन्द्र तत्राप्लुत्य गमिष्यसि ॥ २६ ॥</s-l></s-lg><s-lg><s-l>अत्र स्नातस्य ते भावो मानुषो विगमिष्यति ।</s-l><s-l>गतशोको निरायासो मुक्तवैरो भविष्यसि ॥ २७ ॥</s-l></s-lg><s-lg><s-l>एवं ब्रुवति देवेन्द्रे कौरवेन्द्रं युधिष्ठिरम् ।</s-l><s-l>धर्मो विग्रहवान्साक्षादुवाच सुतमात्मनः ॥ २८ ॥</s-l></s-lg><s-lg><s-l>भो भो राजन्महाप्राज्ञ प्रीतोऽस्मि तव पुत्रक ।</s-l><s-l>मद्भक्त्या सत्यवाक्येन क्षमया च दमेन च ॥ २९ ॥</s-l></s-lg><s-lg><s-l>एषा तृतीया जिज्ञासा तव राजन्कृता मया ।</s-l><s-l>न शक्यसे चालयितुं स्वभावात्पार्थ हेतुभिः ॥ ३० ॥</s-l></s-lg><s-lg><s-l>पूर्वं परीक्षितो हि त्वमासीर्द्वैतवनं प्रति ।</s-l><s-l>अरणीसहितस्यार्थे तच्च निस्तीर्णवानसि ॥ ३१ ॥</s-l></s-lg><s-lg><s-l>सोदर्येषु विनष्टेषु द्रौपद्यां तत्र भारत ।</s-l><s-l>श्वरूपधारिणा पुत्र पुनस्त्वं मे परीक्षितः ॥ ३२ ॥</s-l></s-lg><s-lg><s-l>इदं तृतीयं भ्रातॄणामर्थे यत्स्थातुमिच्छसि ।</s-l><s-l>विशुद्धोऽसि महाभाग सुखी विगतकल्मषः ॥ ३३ ॥</s-l></s-lg><s-lg><s-l>न च ते भ्रातरः पार्थ नरकस्था विशां पते ।</s-l><s-l>मायैषा देवराजेन महेन्द्रेण प्रयोजिता ॥ ३४ ॥</s-l></s-lg><s-lg><s-l>अवश्यं नरकस्तात द्रष्टव्यः सर्वराजभिः ।</s-l><s-l>ततस्त्वया प्राप्तमिदं मुहूर्तं दुःखमुत्तमम् ॥ ३५ ॥</s-l></s-lg><s-lg><s-l>न सव्यसाची भीमो वा यमौ वा पुरुषर्षभौ ।</s-l><s-l>कर्णो वा सत्यवाक्शूरो नरकार्हाश्चिरं नृप ॥ ३६ ॥</s-l></s-lg><s-lg><s-l>न कृष्णा राजपुत्री च नरकार्हा युधिष्ठिर ।</s-l><s-l>एह्येहि भरतश्रेष्ठ पश्य गङ्गां त्रिलोकगाम् ॥ ३७ ॥</s-l></s-lg><s-lg><s-l>एवमुक्तः स राजर्षिस्तव पूर्वपितामहः ।</s-l><s-l>जगाम सह धर्मेण सर्वैश्च त्रिदशालयैः ॥ ३८ ॥</s-l></s-lg><s-lg><s-l>गङ्गां देवनदीं पुण्यां पावनीमृषिसंस्तुताम् ।</s-l><s-l>अवगाह्य तु तां राजा तनुं तत्याज मानुषीम् ॥ ३९ ॥</s-l></s-lg><s-lg><s-l>ततो दिव्यवपुर्भूत्वा धर्मराजो युधिष्ठिरः ।</s-l><s-l>निर्वैरो गतसंतापो जले तस्मिन्समाप्लुतः ॥ ४० ॥</s-l></s-lg><s-lg><s-l>ततो ययौ वृतो देवैः कुरुराजो युधिष्ठिरः ।</s-l><s-l>धर्मेण सहितो धीमान्स्तूयमानो महर्षिभिः ॥ ४१ ॥</s-l></s-lg>