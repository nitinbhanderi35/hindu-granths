<s-lg><s-l> वैशंपायन उवाच ।</s-l><s-l>ततो युधिष्ठिरो राजा देवैः सर्षिमरुद्गणैः ।</s-l><s-l>पूज्यमानो ययौ तत्र यत्र ते कुरुपुंगवाः ॥ १ ॥</s-l></s-lg><s-lg><s-l>ददर्श तत्र गोविन्दं ब्राह्मेण वपुषान्वितम् ।</s-l><s-l>तेनैव दृष्टपूर्वेण सादृश्येनोपसूचितम् ॥ २ ॥</s-l></s-lg><s-lg><s-l>दीप्यमानं स्ववपुषा दिव्यैरस्त्रैरुपस्थितम् ।</s-l><s-l>चक्रप्रभृतिभिर्घोरैर्दिव्यैः पुरुषविग्रहैः ।</s-l><s-l>उपास्यमानं वीरेण फल्गुनेन सुवर्चसा ॥ ३ ॥</s-l></s-lg><s-lg><s-l>अपरस्मिन्नथोद्देशे कर्णं शस्त्रभृतां वरम् ।</s-l><s-l>द्वादशादित्यसहितं ददर्श कुरुनन्दनः ॥ ४ ॥</s-l></s-lg><s-lg><s-l>अथापरस्मिन्नुद्देशे मरुद्गणवृतं प्रभुम् ।</s-l><s-l>भीमसेनमथापश्यत्तेनैव वपुषान्वितम् ॥ ५ ॥</s-l></s-lg><s-lg><s-l>अश्विनोस्तु तथा स्थाने दीप्यमानौ स्वतेजसा ।</s-l><s-l>नकुलं सहदेवं च ददर्श कुरुनन्दनः ॥ ६ ॥</s-l></s-lg><s-lg><s-l>तथा ददर्श पाञ्चालीं कमलोत्पलमालिनीम् ।</s-l><s-l>वपुषा स्वर्गमाक्रम्य तिष्ठन्तीमर्कवर्चसम् ॥ ७ ॥</s-l></s-lg><s-lg><s-l>अथैनां सहसा राजा प्रष्टुमैच्छद्युधिष्ठिरः ।</s-l><s-l>ततोऽस्य भगवानिन्द्रः कथयामास देवराट् ॥ ८ ॥</s-l></s-lg><s-lg><s-l>श्रीरेषा द्रौपदीरूपा त्वदर्थे मानुषं गता ।</s-l><s-l>अयोनिजा लोककान्ता पुण्यगन्धा युधिष्ठिर ॥ ९ ॥</s-l></s-lg><s-lg><s-l>द्रुपदस्य कुले जाता भवद्भिश्चोपजीविता ।</s-l><s-l>रत्यर्थं भवतां ह्येषा निर्मिता शूलपाणिना ॥ १० ॥</s-l></s-lg><s-lg><s-l>एते पञ्च महाभागा गन्धर्वाः पावकप्रभाः ।</s-l><s-l>द्रौपद्यास्तनया राजन्युष्माकममितौजसः ॥ ११ ॥</s-l></s-lg><s-lg><s-l>पश्य गन्धर्वराजानं धृतराष्ट्रं मनीषिणम् ।</s-l><s-l>एनं च त्वं विजानीहि भ्रातरं पूर्वजं पितुः ॥ १२ ॥</s-l></s-lg><s-lg><s-l>अयं ते पूर्वजो भ्राता कौन्तेयः पावकद्युतिः ।</s-l><s-l>सूर्यपुत्रोऽग्रजः श्रेष्ठो राधेय इति विश्रुतः ।</s-l><s-l>आदित्यसहितो याति पश्यैनं पुरुषर्षभ ॥ १३ ॥</s-l></s-lg><s-lg><s-l>साध्यानामथ देवानां वसूनां मरुतामपि ।</s-l><s-l>गणेषु पश्य राजेन्द्र वृष्ण्यन्धकमहारथान् ।</s-l><s-l>सात्यकिप्रमुखान्वीरान्भोजांश्चैव महारथान् ॥ १४ ॥</s-l></s-lg><s-lg><s-l>सोमेन सहितं पश्य सौभद्रमपराजितम् ।</s-l><s-l>अभिमन्युं महेष्वासं निशाकरसमद्युतिम् ॥ १५ ॥</s-l></s-lg><s-lg><s-l>एष पाण्डुर्महेष्वासः कुन्त्या माद्र्या च संगतः ।</s-l><s-l>विमानेन सदाभ्येति पिता तव ममान्तिकम् ॥ १६ ॥</s-l></s-lg><s-lg><s-l>वसुभिः सहितं पश्य भीष्मं शांतनवं नृपम् ।</s-l><s-l>द्रोणं बृहस्पतेः पार्श्वे गुरुमेनं निशामय ॥ १७ ॥</s-l></s-lg><s-lg><s-l>एते चान्ये महीपाला योधास्तव च पाण्डव ।</s-l><s-l>गन्धर्वैः सहिता यान्ति यक्षैः पुण्यजनैस्तथा ॥ १८ ॥</s-l></s-lg><s-lg><s-l>गुह्यकानां गतिं चापि केचित्प्राप्ता नृसत्तमाः ।</s-l><s-l>त्यक्त्वा देहं जितस्वर्गाः पुण्यवाग्बुद्धिकर्मभिः ॥ १९ ॥</s-l></s-lg>