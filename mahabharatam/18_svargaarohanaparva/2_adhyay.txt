<s-lg><s-l> युधिष्ठिर उवाच ।</s-l><s-l>नेह पश्यामि विबुधा राधेयममितौजसम् ।</s-l><s-l>भ्रातरौ च महात्मानौ युधामन्यूत्तमौजसौ ॥ १ ॥</s-l></s-lg><s-lg><s-l>जुहुवुर्ये शरीराणि रणवह्नौ महारथाः ।</s-l><s-l>राजानो राजपुत्राश्च ये मदर्थे हता रणे ॥ २ ॥</s-l></s-lg><s-lg><s-l>क्व ते महारथाः सर्वे शार्दूलसमविक्रमाः ।</s-l><s-l>तैरप्ययं जितो लोकः कच्चित्पुरुषसत्तमैः ॥ ३ ॥</s-l></s-lg><s-lg><s-l>यदि लोकानिमान्प्राप्तास्ते च सर्वे महारथाः ।</s-l><s-l>स्थितं वित्त हि मां देवाः सहितं तैर्महात्मभिः ॥ ४ ॥</s-l></s-lg><s-lg><s-l>कच्चिन्न तैरवाप्तोऽयं नृपैर्लोकोऽक्षयः शुभः ।</s-l><s-l>न तैरहं विना वत्स्ये ज्ञातिभिर्भ्रातृभिस्तथा ॥ ५ ॥</s-l></s-lg><s-lg><s-l>मातुर्हि वचनं श्रुत्वा तदा सलिलकर्मणि ।</s-l><s-l>कर्णस्य क्रियतां तोयमिति तप्यामि तेन वै ॥ ६ ॥</s-l></s-lg><s-lg><s-l>इदं च परितप्यामि पुनः पुनरहं सुराः ।</s-l><s-l>यन्मातुः सदृशौ पादौ तस्याहममितौजसः ॥ ७ ॥</s-l></s-lg><s-lg><s-l>दृष्ट्वैव तं नानुगतः कर्णं परबलार्दनम् ।</s-l><s-l>न ह्यस्मान्कर्णसहिताञ्जयेच्छक्रोऽपि संयुगे ॥ ८ ॥</s-l></s-lg><s-lg><s-l>तमहं यत्रतत्रस्थं द्रष्टुमिच्छामि सूर्यजम् ।</s-l><s-l>अविज्ञातो मया योऽसौ घातितः सव्यसाचिना ॥ ९ ॥</s-l></s-lg><s-lg><s-l>भीमं च भीमविक्रान्तं प्राणेभ्योऽपि प्रियं मम ।</s-l><s-l>अर्जुनं चेन्द्रसंकाशं यमौ तौ च यमोपमौ ॥ १० ॥</s-l></s-lg><s-lg><s-l>द्रष्टुमिच्छामि तां चाहं पाञ्चालीं धर्मचारिणीम् ।</s-l><s-l>न चेह स्थातुमिच्छामि सत्यमेतद्ब्रवीमि वः ॥ ११ ॥</s-l></s-lg><s-lg><s-l>किं मे भ्रातृविहीनस्य स्वर्गेण सुरसत्तमाः ।</s-l><s-l>यत्र ते स मम स्वर्गो नायं स्वर्गो मतो मम ॥ १२ ॥</s-l></s-lg><s-lg><s-l> देवा ऊचुः ।</s-l><s-l>यदि वै तत्र ते श्रद्धा गम्यतां पुत्र माचिरम् ।</s-l><s-l>प्रिये हि तव वर्तामो देवराजस्य शासनात् ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा तं ततो देवा देवदूतमुपादिशन् ।</s-l><s-l>युधिष्ठिरस्य सुहृदो दर्शयेति परंतप ॥ १४ ॥</s-l></s-lg><s-lg><s-l>ततः कुन्तीसुतो राजा देवदूतश्च जग्मतुः ।</s-l><s-l>सहितौ राजशार्दूल यत्र ते पुरुषर्षभाः ॥ १५ ॥</s-l></s-lg><s-lg><s-l>अग्रतो देवदूतस्तु ययौ राजा च पृष्ठतः ।</s-l><s-l>पन्थानमशुभं दुर्गं सेवितं पापकर्मभिः ॥ १६ ॥</s-l></s-lg><s-lg><s-l>तमसा संवृतं घोरं केशशैवलशाद्वलम् ।</s-l><s-l>युक्तं पापकृतां गन्धैर्मांसशोणितकर्दमम् ॥ १७ ॥</s-l></s-lg><s-lg><s-l>दंशोत्थानं सझिल्लीकं मक्षिकामशकावृतम् ।</s-l><s-l>इतश्चेतश्च कुणपैः समन्तात्परिवारितम् ॥ १८ ॥</s-l></s-lg><s-lg><s-l>अस्थिकेशसमाकीर्णं कृमिकीटसमाकुलम् ।</s-l><s-l>ज्वलनेन प्रदीप्तेन समन्तात्परिवेष्टितम् ॥ १९ ॥</s-l></s-lg><s-lg><s-l>अयोमुखैश्च काकोलैर्गृध्रैश्च समभिद्रुतम् ।</s-l><s-l>सूचीमुखैस्तथा प्रेतैर्विन्ध्यशैलोपमैर्वृतम् ॥ २० ॥</s-l></s-lg><s-lg><s-l>मेदोरुधिरयुक्तैश्च छिन्नबाहूरुपाणिभिः ।</s-l><s-l>निकृत्तोदरपादैश्च तत्र तत्र प्रवेरितैः ॥ २१ ॥</s-l></s-lg><s-lg><s-l>स तत्कुणपदुर्गन्धमशिवं रोमहर्षणम् ।</s-l><s-l>जगाम राजा धर्मात्मा मध्ये बहु विचिन्तयन् ॥ २२ ॥</s-l></s-lg><s-lg><s-l>ददर्शोष्णोदकैः पूर्णां नदीं चापि सुदुर्गमाम् ।</s-l><s-l>असिपत्रवनं चैव निशितक्षुरसंवृतम् ॥ २३ ॥</s-l></s-lg><s-lg><s-l>करम्भवालुकास्तप्ता आयसीश्च शिलाः पृथक् ।</s-l><s-l>लोहकुम्भीश्च तैलस्य क्वाथ्यमानाः समन्ततः ॥ २४ ॥</s-l></s-lg><s-lg><s-l>कूटशाल्मलिकं चापि दुस्पर्शं तीक्ष्णकण्टकम् ।</s-l><s-l>ददर्श चापि कौन्तेयो यातनाः पापकर्मिणाम् ॥ २५ ॥</s-l></s-lg><s-lg><s-l>स तं दुर्गन्धमालक्ष्य देवदूतमुवाच ह ।</s-l><s-l>कियदध्वानमस्माभिर्गन्तव्यमिदमीदृशम् ॥ २६ ॥</s-l></s-lg><s-lg><s-l>क्व च ते भ्रातरो मह्यं तन्ममाख्यातुमर्हसि ।</s-l><s-l>देशोऽयं कश्च देवानामेतदिच्छामि वेदितुम् ॥ २७ ॥</s-l></s-lg><s-lg><s-l>स संनिववृते श्रुत्वा धर्मराजस्य भाषितम् ।</s-l><s-l>देवदूतोऽब्रवीच्चैनमेतावद्गमनं तव ॥ २८ ॥</s-l></s-lg><s-lg><s-l>निवर्तितव्यं हि मया तथास्म्युक्तो दिवौकसैः ।</s-l><s-l>यदि श्रान्तोऽसि राजेन्द्र त्वमथागन्तुमर्हसि ॥ २९ ॥</s-l></s-lg><s-lg><s-l>युधिष्ठिरस्तु निर्विण्णस्तेन गन्धेन मूर्छितः ।</s-l><s-l>निवर्तने धृतमनाः पर्यावर्तत भारत ॥ ३० ॥</s-l></s-lg><s-lg><s-l>स संनिवृत्तो धर्मात्मा दुःखशोकसमन्वितः ।</s-l><s-l>शुश्राव तत्र वदतां दीना वाचः समन्ततः ॥ ३१ ॥</s-l></s-lg><s-lg><s-l>भो भो धर्मज राजर्षे पुण्याभिजन पाण्डव ।</s-l><s-l>अनुग्रहार्थमस्माकं तिष्ठ तावन्मुहूर्तकम् ॥ ३२ ॥</s-l></s-lg><s-lg><s-l>आयाति त्वयि दुर्धर्षे वाति पुण्यः समीरणः ।</s-l><s-l>तव गन्धानुगस्तात येनास्मान्सुखमागमत् ॥ ३३ ॥</s-l></s-lg><s-lg><s-l>ते वयं पार्थ दीर्घस्य कालस्य पुरुषर्षभ ।</s-l><s-l>सुखमासादयिष्यामस्त्वां दृष्ट्वा राजसत्तम ॥ ३४ ॥</s-l></s-lg><s-lg><s-l>संतिष्ठस्व महाबाहो मुहूर्तमपि भारत ।</s-l><s-l>त्वयि तिष्ठति कौरव्य यातनास्मान्न बाधते ॥ ३५ ॥</s-l></s-lg><s-lg><s-l>एवं बहुविधा वाचः कृपणा वेदनावताम् ।</s-l><s-l>तस्मिन्देशे स शुश्राव समन्ताद्वदतां नृप ॥ ३६ ॥</s-l></s-lg><s-lg><s-l>तेषां तद्वचनं श्रुत्वा दयावान्दीनभाषिणाम् ।</s-l><s-l>अहो कृच्छ्रमिति प्राह तस्थौ स च युधिष्ठिरः ॥ ३७ ॥</s-l></s-lg><s-lg><s-l>स ता गिरः पुरस्ताद्वै श्रुतपूर्वाः पुनः पुनः ।</s-l><s-l>ग्लानानां दुःखितानां च नाभ्यजानत पाण्डवः ॥ ३८ ॥</s-l></s-lg><s-lg><s-l>अबुध्यमानस्ता वाचो धर्मपुत्रो युधिष्ठिरः ।</s-l><s-l>उवाच के भवन्तो वै किमर्थमिह तिष्ठथ ॥ ३९ ॥</s-l></s-lg><s-lg><s-l>इत्युक्तास्ते ततः सर्वे समन्तादवभाषिरे ।</s-l><s-l>कर्णोऽहं भीमसेनोऽहमर्जुनोऽहमिति प्रभो ॥ ४० ॥</s-l></s-lg><s-lg><s-l>नकुलः सहदेवोऽहं धृष्टद्युम्नोऽहमित्युत ।</s-l><s-l>द्रौपदी द्रौपदेयाश्च इत्येवं ते विचुक्रुशुः ॥ ४१ ॥</s-l></s-lg><s-lg><s-l>ता वाचः स तदा श्रुत्वा तद्देशसदृशीर्नृप ।</s-l><s-l>ततो विममृशे राजा किं न्विदं दैवकारितम् ॥ ४२ ॥</s-l></s-lg><s-lg><s-l>किं नु तत्कलुषं कर्म कृतमेभिर्महात्मभिः ।</s-l><s-l>कर्णेन द्रौपदेयैर्वा पाञ्चाल्या वा सुमध्यया ॥ ४३ ॥</s-l></s-lg><s-lg><s-l>य इमे पापगन्धेऽस्मिन्देशे सन्ति सुदारुणे ।</s-l><s-l>न हि जानामि सर्वेषां दुष्कृतं पुण्यकर्मणाम् ॥ ४४ ॥</s-l></s-lg><s-lg><s-l>किं कृत्वा धृतराष्ट्रस्य पुत्रो राजा सुयोधनः ।</s-l><s-l>तथा श्रिया युतः पापः सह सर्वैः पदानुगैः ॥ ४५ ॥</s-l></s-lg><s-lg><s-l>महेन्द्र इव लक्ष्मीवानास्ते परमपूजितः ।</s-l><s-l>कस्येदानीं विकारोऽयं यदिमे नरकं गताः ॥ ४६ ॥</s-l></s-lg><s-lg><s-l>सर्वधर्मविदः शूराः सत्यागमपरायणाः ।</s-l><s-l>क्षात्रधर्मपराः प्राज्ञा यज्वानो भूरिदक्षिणाः ॥ ४७ ॥</s-l></s-lg><s-lg><s-l>किं नु सुप्तोऽस्मि जागर्मि चेतयानो न चेतये ।</s-l><s-l>अहो चित्तविकारोऽयं स्याद्वा मे चित्तविभ्रमः ॥ ४८ ॥</s-l></s-lg><s-lg><s-l>एवं बहुविधं राजा विममर्श युधिष्ठिरः ।</s-l><s-l>दुःखशोकसमाविष्टश्चिन्ताव्याकुलितेन्द्रियः ॥ ४९ ॥</s-l></s-lg><s-lg><s-l>क्रोधमाहारयच्चैव तीव्रं धर्मसुतो नृपः ।</s-l><s-l>देवांश्च गर्हयामास धर्मं चैव युधिष्ठिरः ॥ ५० ॥</s-l></s-lg><s-lg><s-l>स तीव्रगन्धसंतप्तो देवदूतमुवाच ह ।</s-l><s-l>गम्यतां भद्र येषां त्वं दूतस्तेषामुपान्तिकम् ॥ ५१ ॥</s-l></s-lg><s-lg><s-l>न ह्यहं तत्र यास्यामि स्थितोऽस्मीति निवेद्यताम् ।</s-l><s-l>मत्संश्रयादिमे दूत सुखिनो भ्रातरो हि मे ॥ ५२ ॥</s-l></s-lg><s-lg><s-l>इत्युक्तः स तदा दूतः पाण्डुपुत्रेण धीमता ।</s-l><s-l>जगाम तत्र यत्रास्ते देवराजः शतक्रतुः ॥ ५३ ॥</s-l></s-lg><s-lg><s-l>निवेदयामास च तद्धर्मराजचिकीर्षितम् ।</s-l><s-l>यथोक्तं धर्मपुत्रेण सर्वमेव जनाधिप ॥ ५४ ॥</s-l></s-lg>