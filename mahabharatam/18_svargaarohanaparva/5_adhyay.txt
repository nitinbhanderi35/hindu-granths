<s-lg><s-l> जनमेजय उवाच ।</s-l><s-l>भीष्मद्रोणौ महात्मानौ धृतराष्ट्रश्च पार्थिवः ।</s-l><s-l>विराटद्रुपदौ चोभौ शङ्खश्चैवोत्तरस्तथा ॥ १ ॥</s-l></s-lg><s-lg><s-l>धृष्टकेतुर्जयत्सेनो राजा चैव स सत्यजित् ।</s-l><s-l>दुर्योधनसुताश्चैव शकुनिश्चैव सौबलः ॥ २ ॥</s-l></s-lg><s-lg><s-l>कर्णपुत्राश्च विक्रान्ता राजा चैव जयद्रथः ।</s-l><s-l>घटोत्कचादयश्चैव ये चान्ये नानुकीर्तिताः ॥ ३ ॥</s-l></s-lg><s-lg><s-l>ये चान्ये कीर्तितास्तत्र राजानो दीप्तमूर्तयः ।</s-l><s-l>स्वर्गे कालं कियन्तं ते तस्थुस्तदपि शंस मे ॥ ४ ॥</s-l></s-lg><s-lg><s-l>आहोस्विच्छाश्वतं स्थानं तेषां तत्र द्विजोत्तम ।</s-l><s-l>अन्ते वा कर्मणः कां ते गतिं प्राप्ता नरर्षभाः ।</s-l><s-l>एतदिच्छाम्यहं श्रोतुं प्रोच्यमानं त्वया द्विज ॥ ५ ॥</s-l></s-lg><s-lg><s-l> सूत उवाच ।</s-l><s-l>इत्युक्तः स तु विप्रर्षिरनुज्ञातो महात्मना ।</s-l><s-l>व्यासेन तस्य नृपतेराख्यातुमुपचक्रमे ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>गन्तव्यं कर्मणामन्ते सर्वेण मनुजाधिप ।</s-l><s-l>शृणु गुह्यमिदं राजन्देवानां भरतर्षभ ।</s-l><s-l>यदुवाच महातेजा दिव्यचक्षुः प्रतापवान् ॥ ७ ॥</s-l></s-lg><s-lg><s-l>मुनिः पुराणः कौरव्य पाराशर्यो महाव्रतः ।</s-l><s-l>अगाधबुद्धिः सर्वज्ञो गतिज्ञः सर्वकर्मणाम् ॥ ८ ॥</s-l></s-lg><s-lg><s-l>वसूनेव महातेजा भीष्मः प्राप महाद्युतिः ।</s-l><s-l>अष्टावेव हि दृश्यन्ते वसवो भरतर्षभ ॥ ९ ॥</s-l></s-lg><s-lg><s-l>बृहस्पतिं विवेशाथ द्रोणो ह्यङ्गिरसां वरम् ।</s-l><s-l>कृतवर्मा तु हार्दिक्यः प्रविवेश मरुद्गणम् ॥ १० ॥</s-l></s-lg><s-lg><s-l>सनत्कुमारं प्रद्युम्नः प्रविवेश यथागतम् ।</s-l><s-l>धृतराष्ट्रो धनेशस्य लोकान्प्राप दुरासदान् ॥ ११ ॥</s-l></s-lg><s-lg><s-l>धृतराष्ट्रेण सहिता गान्धारी च यशस्विनी ।</s-l><s-l>पत्नीभ्यां सहितः पाण्डुर्महेन्द्रसदनं ययौ ॥ १२ ॥</s-l></s-lg><s-lg><s-l>विराटद्रुपदौ चोभौ धृष्टकेतुश्च पार्थिवः ।</s-l><s-l>निशठाक्रूरसाम्बाश्च भानुः कम्पो विडूरथः ॥ १३ ॥</s-l></s-lg><s-lg><s-l>भूरिश्रवाः शलश्चैव भूरिश्च पृथिवीपतिः ।</s-l><s-l>उग्रसेनस्तथा कंसो वसुदेवश्च वीर्यवान् ॥ १४ ॥</s-l></s-lg><s-lg><s-l>उत्तरश्च सह भ्रात्रा शङ्खेन नरपुंगवः ।</s-l><s-l>विश्वेषां देवतानां ते विविशुर्नरसत्तमाः ॥ १५ ॥</s-l></s-lg><s-lg><s-l>वर्चा नाम महातेजाः सोमपुत्रः प्रतापवान् ।</s-l><s-l>सोऽभिमन्युर्नृसिंहस्य फल्गुनस्य सुतोऽभवत् ॥ १६ ॥</s-l></s-lg><s-lg><s-l>स युद्ध्वा क्षत्रधर्मेण यथा नान्यः पुमान्क्वचित् ।</s-l><s-l>विवेश सोमं धर्मात्मा कर्मणोऽन्ते महारथः ॥ १७ ॥</s-l></s-lg><s-lg><s-l>आविवेश रविं कर्णः पितरं पुरुषर्षभ ।</s-l><s-l>द्वापरं शकुनिः प्राप धृष्टद्युम्नस्तु पावकम् ॥ १८ ॥</s-l></s-lg><s-lg><s-l>धृतराष्ट्रात्मजाः सर्वे यातुधाना बलोत्कटाः ।</s-l><s-l>ऋद्धिमन्तो महात्मानः शस्त्रपूता दिवं गताः ।</s-l><s-l>धर्ममेवाविशत्क्षत्ता राजा चैव युधिष्ठिरः ॥ १९ ॥</s-l></s-lg><s-lg><s-l>अनन्तो भगवान्देवः प्रविवेश रसातलम् ।</s-l><s-l>पितामहनियोगाद्धि यो योगाद्गामधारयत् ॥ २० ॥</s-l></s-lg><s-lg><s-l>षोडशस्त्रीसहस्राणि वासुदेवपरिग्रहः ।</s-l><s-l>न्यमज्जन्त सरस्वत्यां कालेन जनमेजय ।</s-l><s-l>ताश्चाप्यप्सरसो भूत्वा वासुदेवमुपागमन् ॥ २१ ॥</s-l></s-lg><s-lg><s-l>हतास्तस्मिन्महायुद्धे ये वीरास्तु महारथाः ।</s-l><s-l>घटोत्कचादयः सर्वे देवान्यक्षांश्च भेजिरे ॥ २२ ॥</s-l></s-lg><s-lg><s-l>दुर्योधनसहायाश्च राक्षसाः परिकीर्तिताः ।</s-l><s-l>प्राप्तास्ते क्रमशो राजन्सर्वलोकाननुत्तमान् ॥ २३ ॥</s-l></s-lg><s-lg><s-l>भवनं च महेन्द्रस्य कुबेरस्य च धीमतः ।</s-l><s-l>वरुणस्य तथा लोकान्विविशुः पुरुषर्षभाः ॥ २४ ॥</s-l></s-lg><s-lg><s-l>एतत्ते सर्वमाख्यातं विस्तरेण महाद्युते ।</s-l><s-l>कुरूणां चरितं कृत्स्नं पाण्डवानां च भारत ॥ २५ ॥</s-l></s-lg><s-lg><s-l> सूत उवाच ।</s-l><s-l>एतच्छ्रुत्वा द्विजश्रेष्ठात्स राजा जनमेजयः ।</s-l><s-l>विस्मितोऽभवदत्यर्थं यज्ञकर्मान्तरेष्वथ ॥ २६ ॥</s-l></s-lg><s-lg><s-l>ततः समापयामासुः कर्म तत्तस्य याजकाः ।</s-l><s-l>आस्तीकश्चाभवत्प्रीतः परिमोक्ष्य भुजंगमान् ॥ २७ ॥</s-l></s-lg><s-lg><s-l>ततो द्विजातीन्सर्वांस्तान्दक्षिणाभिरतोषयत् ।</s-l><s-l>पूजिताश्चापि ते राज्ञा ततो जग्मुर्यथागतम् ॥ २८ ॥</s-l></s-lg><s-lg><s-l>विसर्जयित्वा विप्रांस्तान्राजापि जनमेजयः ।</s-l><s-l>ततस्तक्षशिलायाः स पुनरायाद्गजाह्वयम् ॥ २९ ॥</s-l></s-lg><s-lg><s-l>एतत्ते सर्वमाख्यातं वैशंपायनकीर्तितम् ।</s-l><s-l>व्यासाज्ञया समाख्यातं सर्पसत्रे नृपस्य ह ॥ ३० ॥</s-l></s-lg><s-lg><s-l>पुण्योऽयमितिहासाख्यः पवित्रं चेदमुत्तमम् ।</s-l><s-l>कृष्णेन मुनिना विप्र नियतं सत्यवादिना ॥ ३१ ॥</s-l></s-lg><s-lg><s-l>सर्वज्ञेन विधिज्ञेन धर्मज्ञानवता सता ।</s-l><s-l>अतीन्द्रियेण शुचिना तपसा भावितात्मना ॥ ३२ ॥</s-l></s-lg><s-lg><s-l>ऐश्वर्ये वर्तता चैव सांख्ययोगविदा तथा ।</s-l><s-l>नैकतन्त्रविबुद्धेन दृष्ट्वा दिव्येन चक्षुषा ॥ ३३ ॥</s-l></s-lg><s-lg><s-l>कीर्तिं प्रथयता लोके पाण्डवानां महात्मनाम् ।</s-l><s-l>अन्येषां क्षत्रियाणां च भूरिद्रविणतेजसाम् ॥ ३४ ॥</s-l></s-lg><s-lg><s-l>य इदं श्रावयेद्विद्वान्सदा पर्वणि पर्वणि ।</s-l><s-l>धूतपाप्मा जितस्वर्गो ब्रह्मभूयाय गच्छति ॥ ३५ ॥</s-l></s-lg><s-lg><s-l>यश्चेदं श्रावयेच्छ्राद्धे ब्राह्मणान्पादमन्ततः ।</s-l><s-l>अक्षय्यमन्नपानं वै पितॄंस्तस्योपतिष्ठते ॥ ३६ ॥</s-l></s-lg><s-lg><s-l>अह्ना यदेनः कुरुते इन्द्रियैर्मनसापि वा ।</s-l><s-l>महाभारतमाख्याय पश्चात्संध्यां प्रमुच्यते ॥ ३७ ॥</s-l></s-lg><s-lg><s-l>धर्मे चार्थे च कामे च मोक्षे च भरतर्षभ ।</s-l><s-l>यदिहास्ति तदन्यत्र यन्नेहास्ति न तत्क्वचित् ॥ ३८ ॥</s-l></s-lg><s-lg><s-l>जयो नामेतिहासोऽयं श्रोतव्यो भूतिमिच्छता ।</s-l><s-l>राज्ञा राजसुतैश्चापि गर्भिण्या चैव योषिता ॥ ३९ ॥</s-l></s-lg><s-lg><s-l>स्वर्गकामो लभेत्स्वर्गं जयकामो लभेज्जयम् ।</s-l><s-l>गर्भिणी लभते पुत्रं कन्यां वा बहुभागिनीम् ॥ ४० ॥</s-l></s-lg><s-lg><s-l>अनागतं त्रिभिर्वर्षैः कृष्णद्वैपायनः प्रभुः ।</s-l><s-l>संदर्भं भारतस्यास्य कृतवान्धर्मकाम्यया ॥ ४१ ॥</s-l></s-lg><s-lg><s-l>नारदोऽश्रावयद्देवानसितो देवलः पितॄन् ।</s-l><s-l>रक्षो यक्षाञ्शुको मर्त्यान्वैशंपायन एव तु ॥ ४२ ॥</s-l></s-lg><s-lg><s-l>इतिहासमिमं पुण्यं महार्थं वेदसंमितम् ।</s-l><s-l>श्रावयेद्यस्तु वर्णांस्त्रीन्कृत्वा ब्राह्मणमग्रतः ॥ ४३ ॥</s-l></s-lg><s-lg><s-l>स नरः पापनिर्मुक्तः कीर्तिं प्राप्येह शौनक ।</s-l><s-l>गच्छेत्परमिकां सिद्धिमत्र मे नास्ति संशयः ॥ ४४ ॥</s-l></s-lg><s-lg><s-l>भारताध्ययनात्पुण्यादपि पादमधीयतः ।</s-l><s-l>श्रद्दधानस्य पूयन्ते सर्वपापान्यशेषतः ॥ ४५ ॥</s-l></s-lg><s-lg><s-l>महर्षिर्भगवान्व्यासः कृत्वेमां संहितां पुरा ।</s-l><s-l>श्लोकैश्चतुर्भिर्भगवान्पुत्रमध्यापयच्छुकम् ॥ ४६ ॥</s-l></s-lg><s-lg><s-l>मातापितृसहस्राणि पुत्रदारशतानि च ।</s-l><s-l>संसारेष्वनुभूतानि यान्ति यास्यन्ति चापरे ॥ ४७ ॥</s-l></s-lg><s-lg><s-l>हर्षस्थानसहस्राणि भयस्थानशतानि च ।</s-l><s-l>दिवसे दिवसे मूढमाविशन्ति न पण्डितम् ॥ ४८ ॥</s-l></s-lg><s-lg><s-l>ऊर्ध्वबाहुर्विरौम्येष न च कश्चिच्छृणोति मे ।</s-l><s-l>धर्मादर्थश्च कामश्च स किमर्थं न सेव्यते ॥ ४९ ॥</s-l></s-lg><s-lg><s-l>न जातु कामान्न भयान्न लोभाद्धर्मं त्यजेज्जीवितस्यापि हेतोः ।</s-l><s-l>नित्यो धर्मः सुखदुःखे त्वनित्ये जीवो नित्यो हेतुरस्य त्वनित्यः ॥ ५० ॥</s-l></s-lg><s-lg><s-l>इमां भारतसावित्रीं प्रातरुत्थाय यः पठेत् ।</s-l><s-l>स भारतफलं प्राप्य परं ब्रह्माधिगच्छति ॥ ५१ ॥</s-l></s-lg><s-lg><s-l>यथा समुद्रो भगवान्यथा च हिमवान्गिरिः ।</s-l><s-l>ख्यातावुभौ रत्ननिधी तथा भारतमुच्यते ॥ ५२ ॥</s-l></s-lg><s-lg><s-l>महाभारतमाख्यानं यः पठेत्सुसमाहितः ।</s-l><s-l>स गच्छेत्परमां सिद्धिमिति मे नास्ति संशयः ॥ ५३ ॥</s-l></s-lg><s-lg><s-l>द्वैपायनोष्ठपुटनिःसृतमप्रमेयं पुण्यं पवित्रमथ पापहरं शिवं च ।</s-l><s-l>यो भारतं समधिगच्छति वाच्यमानं किं तस्य पुष्करजलैरभिषेचनेन ॥ ५४ ॥</s-l></s-lg>