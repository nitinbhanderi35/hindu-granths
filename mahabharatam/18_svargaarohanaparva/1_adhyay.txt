<s-lg><s-l> जनमेजय उवाच ।</s-l><s-l>स्वर्गं त्रिविष्टपं प्राप्य मम पूर्वपितामहाः ।</s-l><s-l>पाण्डवा धार्तराष्ट्राश्च कानि स्थानानि भेजिरे ॥ १ ॥</s-l></s-lg><s-lg><s-l>एतदिच्छाम्यहं श्रोतुं सर्वविच्चासि मे मतः ।</s-l><s-l>महर्षिणाभ्यनुज्ञातो व्यासेनाद्भुतकर्मणा ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>स्वर्गं त्रिविष्टपं प्राप्य तव पूर्वपितामहाः ।</s-l><s-l>युधिष्ठिरप्रभृतयो यदकुर्वत तच्छृणु ॥ ३ ॥</s-l></s-lg><s-lg><s-l>स्वर्गं त्रिविष्टपं प्राप्य धर्मराजो युधिष्ठिरः ।</s-l><s-l>दुर्योधनं श्रिया जुष्टं ददर्शासीनमासने ॥ ४ ॥</s-l></s-lg><s-lg><s-l>भ्राजमानमिवादित्यं वीरलक्ष्म्याभिसंवृतम् ।</s-l><s-l>देवैर्भ्राजिष्णुभिः साध्यैः सहितं पुण्यकर्मभिः ॥ ५ ॥</s-l></s-lg><s-lg><s-l>ततो युधिष्ठिरो दृष्ट्वा दुर्योधनममर्षितः ।</s-l><s-l>सहसा संनिवृत्तोऽभूच्छ्रियं दृष्ट्वा सुयोधने ॥ ६ ॥</s-l></s-lg><s-lg><s-l>ब्रुवन्नुच्चैर्वचस्तान्वै नाहं दुर्योधनेन वै ।</s-l><s-l>सहितः कामये लोकाँल्लुब्धेनादीर्घदर्शिना ॥ ७ ॥</s-l></s-lg><s-lg><s-l>यत्कृते पृथिवी सर्वा सुहृदो बान्धवास्तथा ।</s-l><s-l>हतास्माभिः प्रसह्याजौ क्लिष्टैः पूर्वं महावने ॥ ८ ॥</s-l></s-lg><s-lg><s-l>द्रौपदी च सभामध्ये पाञ्चाली धर्मचारिणी ।</s-l><s-l>परिक्लिष्टानवद्याङ्गी पत्नी नो गुरुसंनिधौ ॥ ९ ॥</s-l></s-lg><s-lg><s-l>स्वस्ति देवा न मे कामः सुयोधनमुदीक्षितुम् ।</s-l><s-l>तत्राहं गन्तुमिच्छामि यत्र ते भ्रातरो मम ॥ १० ॥</s-l></s-lg><s-lg><s-l>मैवमित्यब्रवीत्तं तु नारदः प्रहसन्निव ।</s-l><s-l>स्वर्गे निवासो राजेन्द्र विरुद्धं चापि नश्यति ॥ ११ ॥</s-l></s-lg><s-lg><s-l>युधिष्ठिर महाबाहो मैवं वोचः कथंचन ।</s-l><s-l>दुर्योधनं प्रति नृपं शृणु चेदं वचो मम ॥ १२ ॥</s-l></s-lg><s-lg><s-l>एष दुर्योधनो राजा पूज्यते त्रिदशैः सह ।</s-l><s-l>सद्भिश्च राजप्रवरैर्य इमे स्वर्गवासिनः ॥ १३ ॥</s-l></s-lg><s-lg><s-l>वीरलोकगतिं प्राप्तो युद्धे हुत्वात्मनस्तनुम् ।</s-l><s-l>यूयं सर्वे सुरसमा येन युद्धे समासिताः ॥ १४ ॥</s-l></s-lg><s-lg><s-l>स एष क्षत्रधर्मेण स्थानमेतदवाप्तवान् ।</s-l><s-l>भये महति योऽभीतो बभूव पृथिवीपतिः ॥ १५ ॥</s-l></s-lg><s-lg><s-l>न तन्मनसि कर्तव्यं पुत्र यद्द्यूतकारितम् ।</s-l><s-l>द्रौपद्याश्च परिक्लेशं न चिन्तयितुमर्हसि ॥ १६ ॥</s-l></s-lg><s-lg><s-l>ये चान्येऽपि परिक्लेशा युष्माकं द्यूतकारिताः ।</s-l><s-l>संग्रामेष्वथ वान्यत्र न तान्संस्मर्तुमर्हसि ॥ १७ ॥</s-l></s-lg><s-lg><s-l>समागच्छ यथान्यायं राज्ञा दुर्योधनेन वै ।</s-l><s-l>स्वर्गोऽयं नेह वैराणि भवन्ति मनुजाधिप ॥ १८ ॥</s-l></s-lg><s-lg><s-l>नारदेनैवमुक्तस्तु कुरुराजो युधिष्ठिरः ।</s-l><s-l>भ्रातॄन्पप्रच्छ मेधावी वाक्यमेतदुवाच ह ॥ १९ ॥</s-l></s-lg><s-lg><s-l>यदि दुर्योधनस्यैते वीरलोकाः सनातनाः ।</s-l><s-l>अधर्मज्ञस्य पापस्य पृथिवीसुहृदद्रुहः ॥ २० ॥</s-l></s-lg><s-lg><s-l>यत्कृते पृथिवी नष्टा सहया सरथद्विपा ।</s-l><s-l>वयं च मन्युना दग्धा वैरं प्रतिचिकीर्षवः ॥ २१ ॥</s-l></s-lg><s-lg><s-l>ये ते वीरा महात्मानो भ्रातरो मे महाव्रताः ।</s-l><s-l>सत्यप्रतिज्ञा लोकस्य शूरा वै सत्यवादिनः ॥ २२ ॥</s-l></s-lg><s-lg><s-l>तेषामिदानीं के लोका द्रष्टुमिच्छामि तानहम् ।</s-l><s-l>कर्णं चैव महात्मानं कौन्तेयं सत्यसंगरम् ॥ २३ ॥</s-l></s-lg><s-lg><s-l>धृष्टद्युम्नं सात्यकिं च धृष्टद्युम्नस्य चात्मजान् ।</s-l><s-l>ये च शस्त्रैर्वधं प्राप्ताः क्षत्रधर्मेण पार्थिवाः ॥ २४ ॥</s-l></s-lg><s-lg><s-l>क्व नु ते पार्थिवा ब्रह्मन्नैतान्पश्यामि नारद ।</s-l><s-l>विराटद्रुपदौ चैव धृष्टकेतुमुखांश्च तान् ॥ २५ ॥</s-l></s-lg><s-lg><s-l>शिखण्डिनं च पाञ्चाल्यं द्रौपदेयांश्च सर्वशः ।</s-l><s-l>अभिमन्युं च दुर्धर्षं द्रष्टुमिच्छामि नारद ॥ २६ ॥</s-l></s-lg>