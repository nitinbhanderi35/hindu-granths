<s-lg><s-l> संजय उवाच ।</s-l><s-l>एतच्छ्रुत्वा वचो राज्ञो मद्रराजः प्रतापवान् ।</s-l><s-l>दुर्योधनं तदा राजन्वाक्यमेतदुवाच ह ॥ १ ॥</s-l></s-lg><s-lg><s-l>दुर्योधन महाबाहो शृणु वाक्यविदां वर ।</s-l><s-l>यावेतौ मन्यसे कृष्णौ रथस्थौ रथिनां वरौ ।</s-l><s-l>न मे तुल्यावुभावेतौ बाहुवीर्ये कथंचन ॥ २ ॥</s-l></s-lg><s-lg><s-l>उद्यतां पृथिवीं सर्वां ससुरासुरमानवाम् ।</s-l><s-l>योधयेयं रणमुखे संक्रुद्धः किमु पाण्डवान् ।</s-l><s-l>विजेष्ये च रणे पार्थान्सोमकांश्च समागतान् ॥ ३ ॥</s-l></s-lg><s-lg><s-l>अहं सेनाप्रणेता ते भविष्यामि न संशयः ।</s-l><s-l>तं च व्यूहं विधास्यामि न तरिष्यन्ति यं परे ।</s-l><s-l>इति सत्यं ब्रवीम्येष दुर्योधन न संशयः ॥ ४ ॥</s-l></s-lg><s-lg><s-l>एवमुक्तस्ततो राजा मद्राधिपतिमञ्जसा ।</s-l><s-l>अभ्यषिञ्चत सेनाया मध्ये भरतसत्तम ।</s-l><s-l>विधिना शास्त्रदृष्टेन हृष्टरूपो विशां पते ॥ ५ ॥</s-l></s-lg><s-lg><s-l>अभिषिक्ते ततस्तस्मिन्सिंहनादो महानभूत् ।</s-l><s-l>तव सैन्येष्ववाद्यन्त वादित्राणि च भारत ॥ ६ ॥</s-l></s-lg><s-lg><s-l>हृष्टाश्चासंस्तदा योधा मद्रकाश्च महारथाः ।</s-l><s-l>तुष्टुवुश्चैव राजानं शल्यमाहवशोभिनम् ॥ ७ ॥</s-l></s-lg><s-lg><s-l>जय राजंश्चिरं जीव जहि शत्रून्समागतान् ।</s-l><s-l>तव बाहुबलं प्राप्य धार्तराष्ट्रा महाबलाः ।</s-l><s-l>निखिलां पृथिवीं सर्वां प्रशासन्तु हतद्विषः ॥ ८ ॥</s-l></s-lg><s-lg><s-l>त्वं हि शक्तो रणे जेतुं ससुरासुरमानवान् ।</s-l><s-l>मर्त्यधर्माण इह तु किमु सोमकसृञ्जयान् ॥ ९ ॥</s-l></s-lg><s-lg><s-l>एवं संस्तूयमानस्तु मद्राणामधिपो बली ।</s-l><s-l>हर्षं प्राप तदा वीरो दुरापमकृतात्मभिः ॥ १० ॥</s-l></s-lg><s-lg><s-l> शल्य उवाच ।</s-l><s-l>अद्यैवाहं रणे सर्वान्पाञ्चालान्सह पाण्डवैः ।</s-l><s-l>निहनिष्यामि राजेन्द्र स्वर्गं यास्यामि वा हतः ॥ ११ ॥</s-l></s-lg><s-lg><s-l>अद्य पश्यन्तु मां लोका विचरन्तमभीतवत् ।</s-l><s-l>अद्य पाण्डुसुताः सर्वे वासुदेवः ससात्यकिः ॥ १२ ॥</s-l></s-lg><s-lg><s-l>पाञ्चालाश्चेदयश्चैव द्रौपदेयाश्च सर्वशः ।</s-l><s-l>धृष्टद्युम्नः शिखण्डी च सर्वे चापि प्रभद्रकाः ॥ १३ ॥</s-l></s-lg><s-lg><s-l>विक्रमं मम पश्यन्तु धनुषश्च महद्बलम् ।</s-l><s-l>लाघवं चास्त्रवीर्यं च भुजयोश्च बलं युधि ॥ १४ ॥</s-l></s-lg><s-lg><s-l>अद्य पश्यन्तु मे पार्थाः सिद्धाश्च सह चारणैः ।</s-l><s-l>यादृशं मे बलं बाह्वोः संपदस्त्रेषु या च मे ॥ १५ ॥</s-l></s-lg><s-lg><s-l>अद्य मे विक्रमं दृष्ट्वा पाण्डवानां महारथाः ।</s-l><s-l>प्रतीकारपरा भूत्वा चेष्टन्तां विविधाः क्रियाः ॥ १६ ॥</s-l></s-lg><s-lg><s-l>अद्य सैन्यानि पाण्डूनां द्रावयिष्ये समन्ततः ।</s-l><s-l>द्रोणभीष्मावति विभो सूतपुत्रं च संयुगे ।</s-l><s-l>विचरिष्ये रणे युध्यन्प्रियार्थं तव कौरव ॥ १७ ॥</s-l></s-lg><s-lg><s-l> संजय उवाच ।</s-l><s-l>अभिषिक्ते तदा शल्ये तव सैन्येषु मानद ।</s-l><s-l>न कर्णव्यसनं किंचिन्मेनिरे तत्र भारत ॥ १८ ॥</s-l></s-lg><s-lg><s-l>हृष्टाः सुमनसश्चैव बभूवुस्तत्र सैनिकाः ।</s-l><s-l>मेनिरे निहतान्पार्थान्मद्रराजवशं गतान् ॥ १९ ॥</s-l></s-lg><s-lg><s-l>प्रहर्षं प्राप्य सेना तु तावकी भरतर्षभ ।</s-l><s-l>तां रात्रिं सुखिनी सुप्ता स्वस्थचित्तेव साभवत् ॥ २० ॥</s-l></s-lg><s-lg><s-l>सैन्यस्य तव तं शब्दं श्रुत्वा राजा युधिष्ठिरः ।</s-l><s-l>वार्ष्णेयमब्रवीद्वाक्यं सर्वक्षत्रस्य शृण्वतः ॥ २१ ॥</s-l></s-lg><s-lg><s-l>मद्रराजः कृतः शल्यो धार्तराष्ट्रेण माधव ।</s-l><s-l>सेनापतिर्महेष्वासः सर्वसैन्येषु पूजितः ॥ २२ ॥</s-l></s-lg><s-lg><s-l>एतज्ज्ञात्वा यथाभूतं कुरु माधव यत्क्षमम् ।</s-l><s-l>भवान्नेता च गोप्ता च विधत्स्व यदनन्तरम् ॥ २३ ॥</s-l></s-lg><s-lg><s-l>तमब्रवीन्महाराज वासुदेवो जनाधिपम् ।</s-l><s-l>आर्तायनिमहं जाने यथातत्त्वेन भारत ॥ २४ ॥</s-l></s-lg><s-lg><s-l>वीर्यवांश्च महातेजा महात्मा च विशेषतः ।</s-l><s-l>कृती च चित्रयोधी च संयुक्तो लाघवेन च ॥ २५ ॥</s-l></s-lg><s-lg><s-l>यादृग्भीष्मस्तथा द्रोणो यादृक्कर्णश्च संयुगे ।</s-l><s-l>तादृशस्तद्विशिष्टो वा मद्रराजो मतो मम ॥ २६ ॥</s-l></s-lg><s-lg><s-l>युध्यमानस्य तस्याजौ चिन्तयन्नेव भारत ।</s-l><s-l>योद्धारं नाधिगच्छामि तुल्यरूपं जनाधिप ॥ २७ ॥</s-l></s-lg><s-lg><s-l>शिखण्ड्यर्जुनभीमानां सात्वतस्य च भारत ।</s-l><s-l>धृष्टद्युम्नस्य च तथा बलेनाभ्यधिको रणे ॥ २८ ॥</s-l></s-lg><s-lg><s-l>मद्रराजो महाराज सिंहद्विरदविक्रमः ।</s-l><s-l>विचरिष्यत्यभीः काले कालः क्रुद्धः प्रजास्विव ॥ २९ ॥</s-l></s-lg><s-lg><s-l>तस्याद्य न प्रपश्यामि प्रतियोद्धारमाहवे ।</s-l><s-l>त्वामृते पुरुषव्याघ्र शार्दूलसमविक्रमम् ॥ ३० ॥</s-l></s-lg><s-lg><s-l>सदेवलोके कृत्स्नेऽस्मिन्नान्यस्त्वत्तः पुमान्भवेत् ।</s-l><s-l>मद्रराजं रणे क्रुद्धं यो हन्यात्कुरुनन्दन ।</s-l><s-l>अहन्यहनि युध्यन्तं क्षोभयन्तं बलं तव ॥ ३१ ॥</s-l></s-lg><s-lg><s-l>तस्माज्जहि रणे शल्यं मघवानिव शम्बरम् ।</s-l><s-l>अतिपश्चादसौ वीरो धार्तराष्ट्रेण सत्कृतः ॥ ३२ ॥</s-l></s-lg><s-lg><s-l>तवैव हि जयो नूनं हते मद्रेश्वरे युधि ।</s-l><s-l>तस्मिन्हते हतं सर्वं धार्तराष्ट्रबलं महत् ॥ ३३ ॥</s-l></s-lg><s-lg><s-l>एतच्छ्रुत्वा महाराज वचनं मम सांप्रतम् ।</s-l><s-l>प्रत्युद्याहि रणे पार्थ मद्रराजं महाबलम् ।</s-l><s-l>जहि चैनं महाबाहो वासवो नमुचिं यथा ॥ ३४ ॥</s-l></s-lg><s-lg><s-l>न चैवात्र दया कार्या मातुलोऽयं ममेति वै ।</s-l><s-l>क्षत्रधर्मं पुरस्कृत्य जहि मद्रजनेश्वरम् ॥ ३५ ॥</s-l></s-lg><s-lg><s-l>भीष्मद्रोणार्णवं तीर्त्वा कर्णपातालसंभवम् ।</s-l><s-l>मा निमज्जस्व सगणः शल्यमासाद्य गोष्पदम् ॥ ३६ ॥</s-l></s-lg><s-lg><s-l>यच्च ते तपसो वीर्यं यच्च क्षात्रं बलं तव ।</s-l><s-l>तद्दर्शय रणे सर्वं जहि चैनं महारथम् ॥ ३७ ॥</s-l></s-lg><s-lg><s-l>एतावदुक्त्वा वचनं केशवः परवीरहा ।</s-l><s-l>जगाम शिबिरं सायं पूज्यमानोऽथ पाण्डवैः ॥ ३८ ॥</s-l></s-lg><s-lg><s-l>केशवे तु तदा याते धर्मराजो युधिष्ठिरः ।</s-l><s-l>विसृज्य सर्वान्भ्रातॄंश्च पाञ्चालानथ सोमकान् ।</s-l><s-l>सुष्वाप रजनीं तां तु विशल्य इव कुञ्जरः ॥ ३९ ॥</s-l></s-lg><s-lg><s-l>ते च सर्वे महेष्वासाः पाञ्चालाः पाण्डवास्तथा ।</s-l><s-l>कर्णस्य निधने हृष्टाः सुषुपुस्तां निशां तदा ॥ ४० ॥</s-l></s-lg><s-lg><s-l>गतज्वरं महेष्वासं तीर्णपारं महारथम् ।</s-l><s-l>बभूव पाण्डवेयानां सैन्यं प्रमुदितं निशि ।</s-l><s-l>सूतपुत्रस्य निधने जयं लब्ध्वा च मारिष ॥ ४१ ॥</s-l></s-lg>