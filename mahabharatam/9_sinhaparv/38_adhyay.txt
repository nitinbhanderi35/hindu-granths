<s-lg><s-l> वैशंपायन उवाच ।</s-l><s-l>उषित्वा तत्र रामस्तु संपूज्याश्रमवासिनः ।</s-l><s-l>तथा मङ्कणके प्रीतिं शुभां चक्रे हलायुधः ॥ १ ॥</s-l></s-lg><s-lg><s-l>दत्त्वा दानं द्विजातिभ्यो रजनीं तामुपोष्य च ।</s-l><s-l>पूजितो मुनिसंघैश्च प्रातरुत्थाय लाङ्गली ॥ २ ॥</s-l></s-lg><s-lg><s-l>अनुज्ञाप्य मुनीन्सर्वान्स्पृष्ट्वा तोयं च भारत ।</s-l><s-l>प्रययौ त्वरितो रामस्तीर्थहेतोर्महाबलः ॥ ३ ॥</s-l></s-lg><s-lg><s-l>तत औशनसं तीर्थमाजगाम हलायुधः ।</s-l><s-l>कपालमोचनं नाम यत्र मुक्तो महामुनिः ॥ ४ ॥</s-l></s-lg><s-lg><s-l>महता शिरसा राजन्ग्रस्तजङ्घो महोदरः ।</s-l><s-l>राक्षसस्य महाराज रामक्षिप्तस्य वै पुरा ॥ ५ ॥</s-l></s-lg><s-lg><s-l>तत्र पूर्वं तपस्तप्तं काव्येन सुमहात्मना ।</s-l><s-l>यत्रास्य नीतिरखिला प्रादुर्भूता महात्मनः ।</s-l><s-l>तत्रस्थश्चिन्तयामास दैत्यदानवविग्रहम् ॥ ६ ॥</s-l></s-lg><s-lg><s-l>तत्प्राप्य च बलो राजंस्तीर्थप्रवरमुत्तमम् ।</s-l><s-l>विधिवद्धि ददौ वित्तं ब्राह्मणानां महात्मनाम् ॥ ७ ॥</s-l></s-lg><s-lg><s-l> जनमेजय उवाच ।</s-l><s-l>कपालमोचनं ब्रह्मन्कथं यत्र महामुनिः ।</s-l><s-l>मुक्तः कथं चास्य शिरो लग्नं केन च हेतुना ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>पुरा वै दण्डकारण्ये राघवेण महात्मना ।</s-l><s-l>वसता राजशार्दूल राक्षसास्तत्र हिंसिताः ॥ ९ ॥</s-l></s-lg><s-lg><s-l>जनस्थाने शिरश्छिन्नं राक्षसस्य दुरात्मनः ।</s-l><s-l>क्षुरेण शितधारेण तत्पपात महावने ॥ १० ॥</s-l></s-lg><s-lg><s-l>महोदरस्य तल्लग्नं जङ्घायां वै यदृच्छया ।</s-l><s-l>वने विचरतो राजन्नस्थि भित्त्वास्फुरत्तदा ॥ ११ ॥</s-l></s-lg><s-lg><s-l>स तेन लग्नेन तदा द्विजातिर्न शशाक ह ।</s-l><s-l>अभिगन्तुं महाप्राज्ञस्तीर्थान्यायतनानि च ॥ १२ ॥</s-l></s-lg><s-lg><s-l>स पूतिना विस्रवता वेदनार्तो महामुनिः ।</s-l><s-l>जगाम सर्वतीर्थानि पृथिव्यामिति नः श्रुतम् ॥ १३ ॥</s-l></s-lg><s-lg><s-l>स गत्वा सरितः सर्वाः समुद्रांश्च महातपाः ।</s-l><s-l>कथयामास तत्सर्वमृषीणां भावितात्मनाम् ॥ १४ ॥</s-l></s-lg><s-lg><s-l>आप्लुतः सर्वतीर्थेषु न च मोक्षमवाप्तवान् ।</s-l><s-l>स तु शुश्राव विप्रेन्द्रो मुनीनां वचनं महत् ॥ १५ ॥</s-l></s-lg><s-lg><s-l>सरस्वत्यास्तीर्थवरं ख्यातमौशनसं तदा ।</s-l><s-l>सर्वपापप्रशमनं सिद्धक्षेत्रमनुत्तमम् ॥ १६ ॥</s-l></s-lg><s-lg><s-l>स तु गत्वा ततस्तत्र तीर्थमौशनसं द्विजः ।</s-l><s-l>तत औशनसे तीर्थे तस्योपस्पृशतस्तदा ।</s-l><s-l>तच्छिरश्चरणं मुक्त्वा पपातान्तर्जले तदा ॥ १७ ॥</s-l></s-lg><s-lg><s-l>ततः स विरुजो राजन्पूतात्मा वीतकल्मषः ।</s-l><s-l>आजगामाश्रमं प्रीतः कृतकृत्यो महोदरः ॥ १८ ॥</s-l></s-lg><s-lg><s-l>सोऽथ गत्वाश्रमं पुण्यं विप्रमुक्तो महातपाः ।</s-l><s-l>कथयामास तत्सर्वमृषीणां भावितात्मनाम् ॥ १९ ॥</s-l></s-lg><s-lg><s-l>ते श्रुत्वा वचनं तस्य ततस्तीर्थस्य मानद ।</s-l><s-l>कपालमोचनमिति नाम चक्रुः समागताः ॥ २० ॥</s-l></s-lg><s-lg><s-l>तत्र दत्त्वा बहून्दायान्विप्रान्संपूज्य माधवः ।</s-l><s-l>जगाम वृष्णिप्रवरो रुषङ्गोराश्रमं तदा ॥ २१ ॥</s-l></s-lg><s-lg><s-l>यत्र तप्तं तपो घोरमार्ष्टिषेणेन भारत ।</s-l><s-l>ब्राह्मण्यं लब्धवांस्तत्र विश्वामित्रो महामुनिः ॥ २२ ॥</s-l></s-lg><s-lg><s-l>ततो हलधरः श्रीमान्ब्राह्मणैः परिवारितः ।</s-l><s-l>जगाम यत्र राजेन्द्र रुषङ्गुस्तनुमत्यजत् ॥ २३ ॥</s-l></s-lg><s-lg><s-l>रुषङ्गुर्ब्राह्मणो वृद्धस्तपोनित्यश्च भारत ।</s-l><s-l>देहन्यासे कृतमना विचिन्त्य बहुधा बहु ॥ २४ ॥</s-l></s-lg><s-lg><s-l>ततः सर्वानुपादाय तनयान्वै महातपाः ।</s-l><s-l>रुषङ्गुरब्रवीत्तत्र नयध्वं मा पृथूदकम् ॥ २५ ॥</s-l></s-lg><s-lg><s-l>विज्ञायातीतवयसं रुषङ्गुं ते तपोधनाः ।</s-l><s-l>तं वै तीर्थमुपानिन्युः सरस्वत्यास्तपोधनम् ॥ २६ ॥</s-l></s-lg><s-lg><s-l>स तैः पुत्रैस्तदा धीमानानीतो वै सरस्वतीम् ।</s-l><s-l>पुण्यां तीर्थशतोपेतां विप्रसंघैर्निषेविताम् ॥ २७ ॥</s-l></s-lg><s-lg><s-l>स तत्र विधिना राजन्नाप्लुतः सुमहातपाः ।</s-l><s-l>ज्ञात्वा तीर्थगुणांश्चैव प्राहेदमृषिसत्तमः ।</s-l><s-l>सुप्रीतः पुरुषव्याघ्र सर्वान्पुत्रानुपासतः ॥ २८ ॥</s-l></s-lg><s-lg><s-l>सरस्वत्युत्तरे तीरे यस्त्यजेदात्मनस्तनुम् ।</s-l><s-l>पृथूदके जप्यपरो नैनं श्वोमरणं तपेत् ॥ २९ ॥</s-l></s-lg><s-lg><s-l>तत्राप्लुत्य स धर्मात्मा उपस्पृश्य हलायुधः ।</s-l><s-l>दत्त्वा चैव बहून्दायान्विप्राणां विप्रवत्सलः ॥ ३० ॥</s-l></s-lg><s-lg><s-l>ससर्ज यत्र भगवाँल्लोकाँल्लोकपितामहः ।</s-l><s-l>यत्रार्ष्टिषेणः कौरव्य ब्राह्मण्यं संशितव्रतः ।</s-l><s-l>तपसा महता राजन्प्राप्तवानृषिसत्तमः ॥ ३१ ॥</s-l></s-lg><s-lg><s-l>सिन्धुद्वीपश्च राजर्षिर्देवापिश्च महातपाः ।</s-l><s-l>ब्राह्मण्यं लब्धवान्यत्र विश्वामित्रो महामुनिः ।</s-l><s-l>महातपस्वी भगवानुग्रतेजा महातपाः ॥ ३२ ॥</s-l></s-lg><s-lg><s-l>तत्राजगाम बलवान्बलभद्रः प्रतापवान् ॥ ३३ ॥</s-l></s-lg>