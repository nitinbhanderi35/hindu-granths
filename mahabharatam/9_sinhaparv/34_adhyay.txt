<s-lg><s-l> जनमेजय उवाच ।</s-l><s-l>पूर्वमेव यदा रामस्तस्मिन्युद्ध उपस्थिते ।</s-l><s-l>आमन्त्र्य केशवं यातो वृष्णिभिः सहितः प्रभुः ॥ १ ॥</s-l></s-lg><s-lg><s-l>साहाय्यं धार्तराष्ट्रस्य न च कर्तास्मि केशव ।</s-l><s-l>न चैव पाण्डुपुत्राणां गमिष्यामि यथागतम् ॥ २ ॥</s-l></s-lg><s-lg><s-l>एवमुक्त्वा तदा रामो यातः शत्रुनिबर्हणः ।</s-l><s-l>तस्य चागमनं भूयो ब्रह्मञ्शंसितुमर्हसि ॥ ३ ॥</s-l></s-lg><s-lg><s-l>आख्याहि मे विस्तरतः कथं राम उपस्थितः ।</s-l><s-l>कथं च दृष्टवान्युद्धं कुशलो ह्यसि सत्तम ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>उपप्लव्ये निविष्टेषु पाण्डवेषु महात्मसु ।</s-l><s-l>प्रेषितो धृतराष्ट्रस्य समीपं मधुसूदनः ।</s-l><s-l>शमं प्रति महाबाहो हितार्थं सर्वदेहिनाम् ॥ ५ ॥</s-l></s-lg><s-lg><s-l>स गत्वा हास्तिनपुरं धृतराष्ट्रं समेत्य च ।</s-l><s-l>उक्तवान्वचनं तथ्यं हितं चैव विशेषतः ।</s-l><s-l>न च तत्कृतवान्राजा यथाख्यातं हि ते पुरा ॥ ६ ॥</s-l></s-lg><s-lg><s-l>अनवाप्य शमं तत्र कृष्णः पुरुषसत्तमः ।</s-l><s-l>आगच्छत महाबाहुरुपप्लव्यं जनाधिप ॥ ७ ॥</s-l></s-lg><s-lg><s-l>ततः प्रत्यागतः कृष्णो धार्तराष्ट्रविसर्जितः ।</s-l><s-l>अक्रियायां नरव्याघ्र पाण्डवानिदमब्रवीत् ॥ ८ ॥</s-l></s-lg><s-lg><s-l>न कुर्वन्ति वचो मह्यं कुरवः कालचोदिताः ।</s-l><s-l>निर्गच्छध्वं पाण्डवेयाः पुष्येण सहिता मया ॥ ९ ॥</s-l></s-lg><s-lg><s-l>ततो विभज्यमानेषु बलेषु बलिनां वरः ।</s-l><s-l>प्रोवाच भ्रातरं कृष्णं रौहिणेयो महामनाः ॥ १० ॥</s-l></s-lg><s-lg><s-l>तेषामपि महाबाहो साहाय्यं मधुसूदन ।</s-l><s-l>क्रियतामिति तत्कृष्णो नास्य चक्रे वचस्तदा ॥ ११ ॥</s-l></s-lg><s-lg><s-l>ततो मन्युपरीतात्मा जगाम यदुनन्दनः ।</s-l><s-l>तीर्थयात्रां हलधरः सरस्वत्यां महायशाः ।</s-l><s-l>मैत्रे नक्षत्रयोगे स्म सहितः सर्वयादवैः ॥ १२ ॥</s-l></s-lg><s-lg><s-l>आश्रयामास भोजस्तु दुर्योधनमरिंदमः ।</s-l><s-l>युयुधानेन सहितो वासुदेवस्तु पाण्डवान् ॥ १३ ॥</s-l></s-lg><s-lg><s-l>रौहिणेये गते शूरे पुष्येण मधुसूदनः ।</s-l><s-l>पाण्डवेयान्पुरस्कृत्य ययावभिमुखः कुरून् ॥ १४ ॥</s-l></s-lg><s-lg><s-l>गच्छन्नेव पथिस्थस्तु रामः प्रेष्यानुवाच ह ।</s-l><s-l>संभारांस्तीर्थयात्रायां सर्वोपकरणानि च ।</s-l><s-l>आनयध्वं द्वारकाया अग्नीन्वै याजकांस्तथा ॥ १५ ॥</s-l></s-lg><s-lg><s-l>सुवर्णं रजतं चैव धेनूर्वासांसि वाजिनः ।</s-l><s-l>कुञ्जरांश्च रथांश्चैव खरोष्ट्रं वाहनानि च ।</s-l><s-l>क्षिप्रमानीयतां सर्वं तीर्थहेतोः परिच्छदम् ॥ १६ ॥</s-l></s-lg><s-lg><s-l>प्रतिस्रोतः सरस्वत्या गच्छध्वं शीघ्रगामिनः ।</s-l><s-l>ऋत्विजश्चानयध्वं वै शतशश्च द्विजर्षभान् ॥ १७ ॥</s-l></s-lg><s-lg><s-l>एवं संदिश्य तु प्रेष्यान्बलदेवो महाबलः ।</s-l><s-l>तीर्थयात्रां ययौ राजन्कुरूणां वैशसे तदा ।</s-l><s-l>सरस्वतीं प्रतिस्रोतः समुद्रादभिजग्मिवान् ॥ १८ ॥</s-l></s-lg><s-lg><s-l>ऋत्विग्भिश्च सुहृद्भिश्च तथान्यैर्द्विजसत्तमैः ।</s-l><s-l>रथैर्गजैस्तथाश्वैश्च प्रेष्यैश्च भरतर्षभ ।</s-l><s-l>गोखरोष्ट्रप्रयुक्तैश्च यानैश्च बहुभिर्वृतः ॥ १९ ॥</s-l></s-lg><s-lg><s-l>श्रान्तानां क्लान्तवपुषां शिशूनां विपुलायुषाम् ।</s-l><s-l>तानि यानानि देशेषु प्रतीक्ष्यन्ते स्म भारत ।</s-l><s-l>बुभुक्षितानामर्थाय कॢप्तमन्नं समन्ततः ॥ २० ॥</s-l></s-lg><s-lg><s-l>यो यो यत्र द्विजो भोक्तुं कामं कामयते तदा ।</s-l><s-l>तस्य तस्य तु तत्रैवमुपजह्रुस्तदा नृप ॥ २१ ॥</s-l></s-lg><s-lg><s-l>तत्र स्थिता नरा राजन्रौहिणेयस्य शासनात् ।</s-l><s-l>भक्ष्यपेयस्य कुर्वन्ति राशींस्तत्र समन्ततः ॥ २२ ॥</s-l></s-lg><s-lg><s-l>वासांसि च महार्हाणि पर्यङ्कास्तरणानि च ।</s-l><s-l>पूजार्थं तत्र कॢप्तानि विप्राणां सुखमिच्छताम् ॥ २३ ॥</s-l></s-lg><s-lg><s-l>यत्र यः स्वपते विप्रः क्षत्रियो वापि भारत ।</s-l><s-l>तत्र तत्र तु तस्यैव सर्वं कॢप्तमदृश्यत ॥ २४ ॥</s-l></s-lg><s-lg><s-l>यथासुखं जनः सर्वस्तिष्ठते याति वा तदा ।</s-l><s-l>यातुकामस्य यानानि पानानि तृषितस्य च ॥ २५ ॥</s-l></s-lg><s-lg><s-l>बुभुक्षितस्य चान्नानि स्वादूनि भरतर्षभ ।</s-l><s-l>उपजह्रुर्नरास्तत्र वस्त्राण्याभरणानि च ॥ २६ ॥</s-l></s-lg><s-lg><s-l>स पन्थाः प्रबभौ राजन्सर्वस्यैव सुखावहः ।</s-l><s-l>स्वर्गोपमस्तदा वीर नराणां तत्र गच्छताम् ॥ २७ ॥</s-l></s-lg><s-lg><s-l>नित्यप्रमुदितोपेतः स्वादुभक्षः शुभान्वितः ।</s-l><s-l>विपण्यापणपण्यानां नानाजनशतैर्वृतः ।</s-l><s-l>नानाद्रुमलतोपेतो नानारत्नविभूषितः ॥ २८ ॥</s-l></s-lg><s-lg><s-l>ततो महात्मा नियमे स्थितात्मा पुण्येषु तीर्थेषु वसूनि राजन् ।</s-l><s-l>ददौ द्विजेभ्यः क्रतुदक्षिणाश्च यदुप्रवीरो हलभृत्प्रतीतः ॥ २९ ॥</s-l></s-lg><s-lg><s-l>दोग्ध्रीश्च धेनूश्च सहस्रशो वै सुवाससः काञ्चनबद्धशृङ्गीः ।</s-l><s-l>हयांश्च नानाविधदेशजातान्यानानि दासीश्च तथा द्विजेभ्यः ॥ ३० ॥</s-l></s-lg><s-lg><s-l>रत्नानि मुक्तामणिविद्रुमं च शृङ्गीसुवर्णं रजतं च शुभ्रम् ।</s-l><s-l>अयस्मयं ताम्रमयं च भाण्डं ददौ द्विजातिप्रवरेषु रामः ॥ ३१ ॥</s-l></s-lg><s-lg><s-l>एवं स वित्तं प्रददौ महात्मा सरस्वतीतीर्थवरेषु भूरि ।</s-l><s-l>ययौ क्रमेणाप्रतिमप्रभावस्ततः कुरुक्षेत्रमुदारवृत्तः ॥ ३२ ॥</s-l></s-lg><s-lg><s-l> जनमेजय उवाच ।</s-l><s-l>सारस्वतानां तीर्थानां गुणोत्पत्तिं वदस्व मे ।</s-l><s-l>फलं च द्विपदां श्रेष्ठ कर्मनिर्वृत्तिमेव च ॥ ३३ ॥</s-l></s-lg><s-lg><s-l>यथाक्रमं च भगवंस्तीर्थानामनुपूर्वशः ।</s-l><s-l>ब्रह्मन्ब्रह्मविदां श्रेष्ठ परं कौतूहलं हि मे ॥ ३४ ॥</s-l></s-lg><s-lg><s-l> वैशंपायन उवाच ।</s-l><s-l>तीर्थानां विस्तरं राजन्गुणोत्पत्तिं च सर्वशः ।</s-l><s-l>मयोच्यमानां शृणु वै पुण्यां राजेन्द्र कृत्स्नशः ॥ ३५ ॥</s-l></s-lg><s-lg><s-l>पूर्वं महाराज यदुप्रवीर ऋत्विक्सुहृद्विप्रगणैश्च सार्धम् ।</s-l><s-l>पुण्यं प्रभासं समुपाजगाम यत्रोडुराड्यक्ष्मणा क्लिश्यमानः ॥ ३६ ॥</s-l></s-lg><s-lg><s-l>विमुक्तशापः पुनराप्य तेजः सर्वं जगद्भासयते नरेन्द्र ।</s-l><s-l>एवं तु तीर्थप्रवरं पृथिव्यां प्रभासनात्तस्य ततः प्रभासः ॥ ३७ ॥</s-l></s-lg><s-lg><s-l> जनमेजय उवाच ।</s-l><s-l>किमर्थं भगवान्सोमो यक्ष्मणा समगृह्यत ।</s-l><s-l>कथं च तीर्थप्रवरे तस्मिंश्चन्द्रो न्यमज्जत ॥ ३८ ॥</s-l></s-lg><s-lg><s-l>कथमाप्लुत्य तस्मिंस्तु पुनराप्यायितः शशी ।</s-l><s-l>एतन्मे सर्वमाचक्ष्व विस्तरेण महामुने ॥ ३९ ॥</s-l></s-lg><s-lg><s-l> वैशंपायन उवाच ।</s-l><s-l>दक्षस्य तनया यास्ताः प्रादुरासन्विशां पते ।</s-l><s-l>स सप्तविंशतिं कन्या दक्षः सोमाय वै ददौ ॥ ४० ॥</s-l></s-lg><s-lg><s-l>नक्षत्रयोगनिरताः संख्यानार्थं च भारत ।</s-l><s-l>पत्न्यो वै तस्य राजेन्द्र सोमस्य शुभलक्षणाः ॥ ४१ ॥</s-l></s-lg><s-lg><s-l>तास्तु सर्वा विशालाक्ष्यो रूपेणाप्रतिमा भुवि ।</s-l><s-l>अत्यरिच्यत तासां तु रोहिणी रूपसंपदा ॥ ४२ ॥</s-l></s-lg><s-lg><s-l>ततस्तस्यां स भगवान्प्रीतिं चक्रे निशाकरः ।</s-l><s-l>सास्य हृद्या बभूवाथ तस्मात्तां बुभुजे सदा ॥ ४३ ॥</s-l></s-lg><s-lg><s-l>पुरा हि सोमो राजेन्द्र रोहिण्यामवसच्चिरम् ।</s-l><s-l>ततोऽस्य कुपितान्यासन्नक्षत्राणि महात्मनः ॥ ४४ ॥</s-l></s-lg><s-lg><s-l>ता गत्वा पितरं प्राहुः प्रजापतिमतन्द्रिताः ।</s-l><s-l>सोमो वसति नास्मासु रोहिणीं भजते सदा ॥ ४५ ॥</s-l></s-lg><s-lg><s-l>ता वयं सहिताः सर्वास्त्वत्सकाशे प्रजेश्वर ।</s-l><s-l>वत्स्यामो नियताहारास्तपश्चरणतत्पराः ॥ ४६ ॥</s-l></s-lg><s-lg><s-l>श्रुत्वा तासां तु वचनं दक्षः सोममथाब्रवीत् ।</s-l><s-l>समं वर्तस्व भार्यासु मा त्वाधर्मो महान्स्पृशेत् ॥ ४७ ॥</s-l></s-lg><s-lg><s-l>ताश्च सर्वाब्रवीद्दक्षो गच्छध्वं सोममन्तिकात् ।</s-l><s-l>समं वत्स्यति सर्वासु चन्द्रमा मम शासनात् ॥ ४८ ॥</s-l></s-lg><s-lg><s-l>विसृष्टास्तास्तदा जग्मुः शीतांशुभवनं तदा ।</s-l><s-l>तथापि सोमो भगवान्पुनरेव महीपते ।</s-l><s-l>रोहिणीं निवसत्येव प्रीयमाणो मुहुर्मुहुः ॥ ४९ ॥</s-l></s-lg><s-lg><s-l>ततस्ताः सहिताः सर्वा भूयः पितरमब्रुवन् ।</s-l><s-l>तव शुश्रूषणे युक्ता वत्स्यामो हि तवाश्रमे ।</s-l><s-l>सोमो वसति नास्मासु नाकरोद्वचनं तव ॥ ५० ॥</s-l></s-lg><s-lg><s-l>तासां तद्वचनं श्रुत्वा दक्षः सोममथाब्रवीत् ।</s-l><s-l>समं वर्तस्व भार्यासु मा त्वां शप्स्ये विरोचन ॥ ५१ ॥</s-l></s-lg><s-lg><s-l>अनादृत्य तु तद्वाक्यं दक्षस्य भगवाञ्शशी ।</s-l><s-l>रोहिण्या सार्धमवसत्ततस्ताः कुपिताः पुनः ॥ ५२ ॥</s-l></s-lg><s-lg><s-l>गत्वा च पितरं प्राहुः प्रणम्य शिरसा तदा ।</s-l><s-l>सोमो वसति नास्मासु तस्मान्नः शरणं भव ॥ ५३ ॥</s-l></s-lg><s-lg><s-l>रोहिण्यामेव भगवन्सदा वसति चन्द्रमाः ।</s-l><s-l>तस्मान्नस्त्राहि सर्वा वै यथा नः सोम आविशेत् ॥ ५४ ॥</s-l></s-lg><s-lg><s-l>तच्छ्रुत्वा भगवान्क्रुद्धो यक्ष्माणं पृथिवीपते ।</s-l><s-l>ससर्ज रोषात्सोमाय स चोडुपतिमाविशत् ॥ ५५ ॥</s-l></s-lg><s-lg><s-l>स यक्ष्मणाभिभूतात्माक्षीयताहरहः शशी ।</s-l><s-l>यत्नं चाप्यकरोद्राजन्मोक्षार्थं तस्य यक्ष्मणः ॥ ५६ ॥</s-l></s-lg><s-lg><s-l>इष्ट्वेष्टिभिर्महाराज विविधाभिर्निशाकरः ।</s-l><s-l>न चामुच्यत शापाद्वै क्षयं चैवाभ्यगच्छत ॥ ५७ ॥</s-l></s-lg><s-lg><s-l>क्षीयमाणे ततः सोमे ओषध्यो न प्रजज्ञिरे ।</s-l><s-l>निरास्वादरसाः सर्वा हतवीर्याश्च सर्वशः ॥ ५८ ॥</s-l></s-lg><s-lg><s-l>ओषधीनां क्षये जाते प्राणिनामपि संक्षयः ।</s-l><s-l>कृशाश्चासन्प्रजाः सर्वाः क्षीयमाणे निशाकरे ॥ ५९ ॥</s-l></s-lg><s-lg><s-l>ततो देवाः समागम्य सोममूचुर्महीपते ।</s-l><s-l>किमिदं भवतो रूपमीदृशं न प्रकाशते ॥ ६० ॥</s-l></s-lg><s-lg><s-l>कारणं ब्रूहि नः सर्वं येनेदं ते महद्भयम् ।</s-l><s-l>श्रुत्वा तु वचनं त्वत्तो विधास्यामस्ततो वयम् ॥ ६१ ॥</s-l></s-lg><s-lg><s-l>एवमुक्तः प्रत्युवाच सर्वांस्ताञ्शशलक्षणः ।</s-l><s-l>शापं च कारणं चैव यक्ष्माणं च तथात्मनः ॥ ६२ ॥</s-l></s-lg><s-lg><s-l>देवास्तस्य वचः श्रुत्वा गत्वा दक्षमथाब्रुवन् ।</s-l><s-l>प्रसीद भगवन्सोमे शापश्चैष निवर्त्यताम् ॥ ६३ ॥</s-l></s-lg><s-lg><s-l>असौ हि चन्द्रमाः क्षीणः किंचिच्छेषो हि लक्ष्यते ।</s-l><s-l>क्षयाच्चैवास्य देवेश प्रजाश्चापि गताः क्षयम् ॥ ६४ ॥</s-l></s-lg><s-lg><s-l>वीरुदोषधयश्चैव बीजानि विविधानि च ।</s-l><s-l>तथा वयं लोकगुरो प्रसादं कर्तुमर्हसि ॥ ६५ ॥</s-l></s-lg><s-lg><s-l>एवमुक्तस्तदा चिन्त्य प्राह वाक्यं प्रजापतिः ।</s-l><s-l>नैतच्छक्यं मम वचो व्यावर्तयितुमन्यथा ।</s-l><s-l>हेतुना तु महाभागा निवर्तिष्यति केनचित् ॥ ६६ ॥</s-l></s-lg><s-lg><s-l>समं वर्ततु सर्वासु शशी भार्यासु नित्यशः ।</s-l><s-l>सरस्वत्या वरे तीर्थे उन्मज्जञ्शशलक्षणः ।</s-l><s-l>पुनर्वर्धिष्यते देवास्तद्वै सत्यं वचो मम ॥ ६७ ॥</s-l></s-lg><s-lg><s-l>मासार्धं च क्षयं सोमो नित्यमेव गमिष्यति ।</s-l><s-l>मासार्धं च सदा वृद्धिं सत्यमेतद्वचो मम ॥ ६८ ॥</s-l></s-lg><s-lg><s-l>सरस्वतीं ततः सोमो जगाम ऋषिशासनात् ।</s-l><s-l>प्रभासं परमं तीर्थं सरस्वत्या जगाम ह ॥ ६९ ॥</s-l></s-lg><s-lg><s-l>अमावास्यां महातेजास्तत्रोन्मज्जन्महाद्युतिः ।</s-l><s-l>लोकान्प्रभासयामास शीतांशुत्वमवाप च ॥ ७० ॥</s-l></s-lg><s-lg><s-l>देवाश्च सर्वे राजेन्द्र प्रभासं प्राप्य पुष्कलम् ।</s-l><s-l>सोमेन सहिता भूत्वा दक्षस्य प्रमुखेऽभवन् ॥ ७१ ॥</s-l></s-lg><s-lg><s-l>ततः प्रजापतिः सर्वा विससर्जाथ देवताः ।</s-l><s-l>सोमं च भगवान्प्रीतो भूयो वचनमब्रवीत् ॥ ७२ ॥</s-l></s-lg><s-lg><s-l>मावमंस्थाः स्त्रियः पुत्र मा च विप्रान्कदाचन ।</s-l><s-l>गच्छ युक्तः सदा भूत्वा कुरु वै शासनं मम ॥ ७३ ॥</s-l></s-lg><s-lg><s-l>स विसृष्टो महाराज जगामाथ स्वमालयम् ।</s-l><s-l>प्रजाश्च मुदिता भूत्वा भोजने च यथा पुरा ॥ ७४ ॥</s-l></s-lg><s-lg><s-l>एतत्ते सर्वमाख्यातं यथा शप्तो निशाकरः ।</s-l><s-l>प्रभासं च यथा तीर्थं तीर्थानां प्रवरं ह्यभूत् ॥ ७५ ॥</s-l></s-lg><s-lg><s-l>अमावास्यां महाराज नित्यशः शशलक्षणः ।</s-l><s-l>स्नात्वा ह्याप्यायते श्रीमान्प्रभासे तीर्थ उत्तमे ॥ ७६ ॥</s-l></s-lg><s-lg><s-l>अतश्चैनं प्रजानन्ति प्रभासमिति भूमिप ।</s-l><s-l>प्रभां हि परमां लेभे तस्मिन्नुन्मज्ज्य चन्द्रमाः ॥ ७७ ॥</s-l></s-lg><s-lg><s-l>ततस्तु चमसोद्भेदमच्युतस्त्वगमद्बली ।</s-l><s-l>चमसोद्भेद इत्येवं यं जनाः कथयन्त्युत ॥ ७८ ॥</s-l></s-lg><s-lg><s-l>तत्र दत्त्वा च दानानि विशिष्टानि हलायुधः ।</s-l><s-l>उषित्वा रजनीमेकां स्नात्वा च विधिवत्तदा ॥ ७९ ॥</s-l></s-lg><s-lg><s-l>उदपानमथागच्छत्त्वरावान्केशवाग्रजः ।</s-l><s-l>आद्यं स्वस्त्ययनं चैव तत्रावाप्य महत्फलम् ॥ ८० ॥</s-l></s-lg><s-lg><s-l>स्निग्धत्वादोषधीनां च भूमेश्च जनमेजय ।</s-l><s-l>जानन्ति सिद्धा राजेन्द्र नष्टामपि सरस्वतीम् ॥ ८१ ॥</s-l></s-lg>