<s-lg><s-l> वैशंपायन उवाच ।</s-l><s-l>सा शप्ता तेन क्रुद्धेन विश्वामित्रेण धीमता ।</s-l><s-l>तस्मिंस्तीर्थवरे शुभ्रे शोणितं समुपावहत् ॥ १ ॥</s-l></s-lg><s-lg><s-l>अथाजग्मुस्ततो राजन्राक्षसास्तत्र भारत ।</s-l><s-l>तत्र ते शोणितं सर्वे पिबन्तः सुखमासते ॥ २ ॥</s-l></s-lg><s-lg><s-l>तृप्ताश्च सुभृशं तेन सुखिता विगतज्वराः ।</s-l><s-l>नृत्यन्तश्च हसन्तश्च यथा स्वर्गजितस्तथा ॥ ३ ॥</s-l></s-lg><s-lg><s-l>कस्यचित्त्वथ कालस्य ऋषयः सतपोधनाः ।</s-l><s-l>तीर्थयात्रां समाजग्मुः सरस्वत्यां महीपते ॥ ४ ॥</s-l></s-lg><s-lg><s-l>तेषु सर्वेषु तीर्थेषु आप्लुत्य मुनिपुंगवाः ।</s-l><s-l>प्राप्य प्रीतिं परां चापि तपोलुब्धा विशारदाः ।</s-l><s-l>प्रययुर्हि ततो राजन्येन तीर्थं हि तत्तथा ॥ ५ ॥</s-l></s-lg><s-lg><s-l>अथागम्य महाभागास्तत्तीर्थं दारुणं तदा ।</s-l><s-l>दृष्ट्वा तोयं सरस्वत्याः शोणितेन परिप्लुतम् ।</s-l><s-l>पीयमानं च रक्षोभिर्बहुभिर्नृपसत्तम ॥ ६ ॥</s-l></s-lg><s-lg><s-l>तान्दृष्ट्वा राक्षसान्राजन्मुनयः संशितव्रताः ।</s-l><s-l>परित्राणे सरस्वत्याः परं यत्नं प्रचक्रिरे ॥ ७ ॥</s-l></s-lg><s-lg><s-l>ते तु सर्वे महाभागाः समागम्य महाव्रताः ।</s-l><s-l>आहूय सरितां श्रेष्ठामिदं वचनमब्रुवन् ॥ ८ ॥</s-l></s-lg><s-lg><s-l>कारणं ब्रूहि कल्याणि किमर्थं ते ह्रदो ह्ययम् ।</s-l><s-l>एवमाकुलतां यातः श्रुत्वा पास्यामहे वयम् ॥ ९ ॥</s-l></s-lg><s-lg><s-l>ततः सा सर्वमाचष्ट यथावृत्तं प्रवेपती ।</s-l><s-l>दुःखितामथ तां दृष्ट्वा त ऊचुर्वै तपोधनाः ॥ १० ॥</s-l></s-lg><s-lg><s-l>कारणं श्रुतमस्माभिः शापश्चैव श्रुतोऽनघे ।</s-l><s-l>करिष्यन्ति तु यत्प्राप्तं सर्व एव तपोधनाः ॥ ११ ॥</s-l></s-lg><s-lg><s-l>एवमुक्त्वा सरिच्छ्रेष्ठामूचुस्तेऽथ परस्परम् ।</s-l><s-l>विमोचयामहे सर्वे शापादेतां सरस्वतीम् ॥ १२ ॥</s-l></s-lg><s-lg><s-l>तेषां तु वचनादेव प्रकृतिस्था सरस्वती ।</s-l><s-l>प्रसन्नसलिला जज्ञे यथा पूर्वं तथैव हि ।</s-l><s-l>विमुक्ता च सरिच्छ्रेष्ठा विबभौ सा यथा पुरा ॥ १३ ॥</s-l></s-lg><s-lg><s-l>दृष्ट्वा तोयं सरस्वत्या मुनिभिस्तैस्तथा कृतम् ।</s-l><s-l>कृताञ्जलीस्ततो राजन्राक्षसाः क्षुधयार्दिताः ।</s-l><s-l>ऊचुस्तान्वै मुनीन्सर्वान्कृपायुक्तान्पुनः पुनः ॥ १४ ॥</s-l></s-lg><s-lg><s-l>वयं हि क्षुधिताश्चैव धर्माद्धीनाश्च शाश्वतात् ।</s-l><s-l>न च नः कामकारोऽयं यद्वयं पापकारिणः ॥ १५ ॥</s-l></s-lg><s-lg><s-l>युष्माकं चाप्रसादेन दुष्कृतेन च कर्मणा ।</s-l><s-l>पक्षोऽयं वर्धतेऽस्माकं यतः स्म ब्रह्मराक्षसाः ॥ १६ ॥</s-l></s-lg><s-lg><s-l>एवं हि वैश्यशूद्राणां क्षत्रियाणां तथैव च ।</s-l><s-l>ये ब्राह्मणान्प्रद्विषन्ति ते भवन्तीह राक्षसाः ॥ १७ ॥</s-l></s-lg><s-lg><s-l>आचार्यमृत्विजं चैव गुरुं वृद्धजनं तथा ।</s-l><s-l>प्राणिनो येऽवमन्यन्ते ते भवन्तीह राक्षसाः ।</s-l><s-l>योषितां चैव पापानां योनिदोषेण वर्धते ॥ १८ ॥</s-l></s-lg><s-lg><s-l>तत्कुरुध्वमिहास्माकं कारुण्यं द्विजसत्तमाः ।</s-l><s-l>शक्ता भवन्तः सर्वेषां लोकानामपि तारणे ॥ १९ ॥</s-l></s-lg><s-lg><s-l>तेषां ते मुनयः श्रुत्वा तुष्टुवुस्तां महानदीम् ।</s-l><s-l>मोक्षार्थं रक्षसां तेषामूचुः प्रयतमानसाः ॥ २० ॥</s-l></s-lg><s-lg><s-l>क्षुतकीटावपन्नं च यच्चोच्छिष्टाशितं भवेत् ।</s-l><s-l>केशावपन्नमाधूतमारुग्णमपि यद्भवेत् ।</s-l><s-l>श्वभिः संस्पृष्टमन्नं च भागोऽसौ रक्षसामिह ॥ २१ ॥</s-l></s-lg><s-lg><s-l>तस्माज्ज्ञात्वा सदा विद्वानेतान्यन्नानि वर्जयेत् ।</s-l><s-l>राक्षसान्नमसौ भुङ्क्ते यो भुङ्क्ते ह्यन्नमीदृशम् ॥ २२ ॥</s-l></s-lg><s-lg><s-l>शोधयित्वा ततस्तीर्थमृषयस्ते तपोधनाः ।</s-l><s-l>मोक्षार्थं राक्षसानां च नदीं तां प्रत्यचोदयन् ॥ २३ ॥</s-l></s-lg><s-lg><s-l>महर्षीणां मतं ज्ञात्वा ततः सा सरितां वरा ।</s-l><s-l>अरुणामानयामास स्वां तनुं पुरुषर्षभ ॥ २४ ॥</s-l></s-lg><s-lg><s-l>तस्यां ते राक्षसाः स्नात्वा तनूस्त्यक्त्वा दिवं गताः ।</s-l><s-l>अरुणायां महाराज ब्रह्महत्यापहा हि सा ॥ २५ ॥</s-l></s-lg><s-lg><s-l>एतमर्थमभिज्ञाय देवराजः शतक्रतुः ।</s-l><s-l>तस्मिंस्तीर्थवरे स्नात्वा विमुक्तः पाप्मना किल ॥ २६ ॥</s-l></s-lg><s-lg><s-l> जनमेजय उवाच ।</s-l><s-l>किमर्थं भगवाञ्शक्रो ब्रह्महत्यामवाप्तवान् ।</s-l><s-l>कथमस्मिंश्च तीर्थे वै आप्लुत्याकल्मषोऽभवत् ॥ २७ ॥</s-l></s-lg><s-lg><s-l> वैशंपायन उवाच ।</s-l><s-l>शृणुष्वैतदुपाख्यानं यथावृत्तं जनेश्वर ।</s-l><s-l>यथा बिभेद समयं नमुचेर्वासवः पुरा ॥ २८ ॥</s-l></s-lg><s-lg><s-l>नमुचिर्वासवाद्भीतः सूर्यरश्मिं समाविशत् ।</s-l><s-l>तेनेन्द्रः सख्यमकरोत्समयं चेदमब्रवीत् ॥ २९ ॥</s-l></s-lg><s-lg><s-l>नार्द्रेण त्वा न शुष्केण न रात्रौ नापि वाहनि ।</s-l><s-l>वधिष्याम्यसुरश्रेष्ठ सखे सत्येन ते शपे ॥ ३० ॥</s-l></s-lg><s-lg><s-l>एवं स कृत्वा समयं सृष्ट्वा नीहारमीश्वरः ।</s-l><s-l>चिच्छेदास्य शिरो राजन्नपां फेनेन वासवः ॥ ३१ ॥</s-l></s-lg><s-lg><s-l>तच्छिरो नमुचेश्छिन्नं पृष्ठतः शक्रमन्वयात् ।</s-l><s-l>हे मित्रहन्पाप इति ब्रुवाणं शक्रमन्तिकात् ॥ ३२ ॥</s-l></s-lg><s-lg><s-l>एवं स शिरसा तेन चोद्यमानः पुनः पुनः ।</s-l><s-l>पितामहाय संतप्त एवमर्थं न्यवेदयत् ॥ ३३ ॥</s-l></s-lg><s-lg><s-l>तमब्रवील्लोकगुरुररुणायां यथाविधि ।</s-l><s-l>इष्ट्वोपस्पृश देवेन्द्र ब्रह्महत्यापहा हि सा ॥ ३४ ॥</s-l></s-lg><s-lg><s-l>इत्युक्तः स सरस्वत्याः कुञ्जे वै जनमेजय ।</s-l><s-l>इष्ट्वा यथावद्बलभिदरुणायामुपास्पृशत् ॥ ३५ ॥</s-l></s-lg><s-lg><s-l>स मुक्तः पाप्मना तेन ब्रह्महत्याकृतेन ह ।</s-l><s-l>जगाम संहृष्टमनास्त्रिदिवं त्रिदशेश्वरः ॥ ३६ ॥</s-l></s-lg><s-lg><s-l>शिरस्तच्चापि नमुचेस्तत्रैवाप्लुत्य भारत ।</s-l><s-l>लोकान्कामदुघान्प्राप्तमक्षयान्राजसत्तम ॥ ३७ ॥</s-l></s-lg><s-lg><s-l>तत्राप्युपस्पृश्य बलो महात्मा दत्त्वा च दानानि पृथग्विधानि ।</s-l><s-l>अवाप्य धर्मं परमार्यकर्मा जगाम सोमस्य महत्स तीर्थम् ॥ ३८ ॥</s-l></s-lg><s-lg><s-l>यत्रायजद्राजसूयेन सोमः साक्षात्पुरा विधिवत्पार्थिवेन्द्र ।</s-l><s-l>अत्रिर्धीमान्विप्रमुख्यो बभूव होता यस्मिन्क्रतुमुख्ये महात्मा ॥ ३९ ॥</s-l></s-lg><s-lg><s-l>यस्यान्तेऽभूत्सुमहान्दानवानां दैतेयानां राक्षसानां च देवैः ।</s-l><s-l>स संग्रामस्तारकाख्यः सुतीव्रो यत्र स्कन्दस्तारकाख्यं जघान ॥ ४० ॥</s-l></s-lg><s-lg><s-l>सेनापत्यं लब्धवान्देवतानां महासेनो यत्र दैत्यान्तकर्ता ।</s-l><s-l>साक्षाच्चात्र न्यवसत्कार्त्तिकेयः सदा कुमारो यत्र स प्लक्षराजः ॥ ४१ ॥</s-l></s-lg>