<s-lg><s-l> संजय उवाच ।</s-l><s-l>अस्यतां यतमानानां शूराणामनिवर्तिनाम् ।</s-l><s-l>संकल्पमकरोन्मोघं गाण्डीवेन धनंजयः ॥ १ ॥</s-l></s-lg><s-lg><s-l>इन्द्राशनिसमस्पर्शानविषह्यान्महौजसः ।</s-l><s-l>विसृजन्दृश्यते बाणान्धारा मुञ्चन्निवाम्बुदः ॥ २ ॥</s-l></s-lg><s-lg><s-l>तत्सैन्यं भरतश्रेष्ठ वध्यमानं किरीटिना ।</s-l><s-l>संप्रदुद्राव संग्रामात्तव पुत्रस्य पश्यतः ॥ ३ ॥</s-l></s-lg><s-lg><s-l>हतधुर्या रथाः केचिद्धतसूतास्तथापरे ।</s-l><s-l>भग्नाक्षयुगचक्रेषाः केचिदासन्विशां पते ॥ ४ ॥</s-l></s-lg><s-lg><s-l>अन्येषां सायकाः क्षीणास्तथान्ये शरपीडिताः ।</s-l><s-l>अक्षता युगपत्केचित्प्राद्रवन्भयपीडिताः ॥ ५ ॥</s-l></s-lg><s-lg><s-l>केचित्पुत्रानुपादाय हतभूयिष्ठवाहनाः ।</s-l><s-l>विचुक्रुशुः पितॄनन्ये सहायानपरे पुनः ॥ ६ ॥</s-l></s-lg><s-lg><s-l>बान्धवांश्च नरव्याघ्र भ्रातॄन्संबन्धिनस्तथा ।</s-l><s-l>दुद्रुवुः केचिदुत्सृज्य तत्र तत्र विशां पते ॥ ७ ॥</s-l></s-lg><s-lg><s-l>बहवोऽत्र भृशं विद्धा मुह्यमाना महारथाः ।</s-l><s-l>निष्टनन्तः स्म दृश्यन्ते पार्थबाणहता नराः ॥ ८ ॥</s-l></s-lg><s-lg><s-l>तानन्ये रथमारोप्य समाश्वास्य मुहूर्तकम् ।</s-l><s-l>विश्रान्ताश्च वितृष्णाश्च पुनर्युद्धाय जग्मिरे ॥ ९ ॥</s-l></s-lg><s-lg><s-l>तानपास्य गताः केचित्पुनरेव युयुत्सवः ।</s-l><s-l>कुर्वन्तस्तव पुत्रस्य शासनं युद्धदुर्मदाः ॥ १० ॥</s-l></s-lg><s-lg><s-l>पानीयमपरे पीत्वा पर्याश्वास्य च वाहनम् ।</s-l><s-l>वर्माणि च समारोप्य केचिद्भरतसत्तम ॥ ११ ॥</s-l></s-lg><s-lg><s-l>समाश्वास्यापरे भ्रातॄन्निक्षिप्य शिबिरेऽपि च ।</s-l><s-l>पुत्रानन्ये पितॄनन्ये पुनर्युद्धमरोचयन् ॥ १२ ॥</s-l></s-lg><s-lg><s-l>सज्जयित्वा रथान्केचिद्यथामुख्यं विशां पते ।</s-l><s-l>आप्लुत्य पाण्डवानीकं पुनर्युद्धमरोचयन् ॥ १३ ॥</s-l></s-lg><s-lg><s-l>ते शूराः किङ्किणीजालैः समाच्छन्ना बभासिरे ।</s-l><s-l>त्रैलोक्यविजये युक्ता यथा दैतेयदानवाः ॥ १४ ॥</s-l></s-lg><s-lg><s-l>आगम्य सहसा केचिद्रथैः स्वर्णविभूषितैः ।</s-l><s-l>पाण्डवानामनीकेषु धृष्टद्युम्नमयोधयन् ॥ १५ ॥</s-l></s-lg><s-lg><s-l>धृष्टद्युम्नोऽपि पाञ्चाल्यः शिखण्डी च महारथः ।</s-l><s-l>नाकुलिश्च शतानीको रथानीकमयोधयन् ॥ १६ ॥</s-l></s-lg><s-lg><s-l>पाञ्चाल्यस्तु ततः क्रुद्धः सैन्येन महता वृतः ।</s-l><s-l>अभ्यद्रवत्सुसंरब्धस्तावकान्हन्तुमुद्यतः ॥ १७ ॥</s-l></s-lg><s-lg><s-l>ततस्त्वापततस्तस्य तव पुत्रो जनाधिप ।</s-l><s-l>बाणसंघाननेकान्वै प्रेषयामास भारत ॥ १८ ॥</s-l></s-lg><s-lg><s-l>धृष्टद्युम्नस्ततो राजंस्तव पुत्रेण धन्विना ।</s-l><s-l>नाराचैर्बहुभिः क्षिप्रं बाह्वोरुरसि चार्पितः ॥ १९ ॥</s-l></s-lg><s-lg><s-l>सोऽतिविद्धो महेष्वासस्तोत्त्रार्दित इव द्विपः ।</s-l><s-l>तस्याश्वांश्चतुरो बाणैः प्रेषयामास मृत्यवे ।</s-l><s-l>सारथेश्चास्य भल्लेन शिरः कायादपाहरत् ॥ २० ॥</s-l></s-lg><s-lg><s-l>ततो दुर्योधनो राजा पृष्ठमारुह्य वाजिनः ।</s-l><s-l>अपाक्रामद्धतरथो नातिदूरमरिंदमः ॥ २१ ॥</s-l></s-lg><s-lg><s-l>दृष्ट्वा तु हतविक्रान्तं स्वमनीकं महाबलः ।</s-l><s-l>तव पुत्रो महाराज प्रययौ यत्र सौबलः ॥ २२ ॥</s-l></s-lg><s-lg><s-l>ततो रथेषु भग्नेषु त्रिसाहस्रा महाद्विपाः ।</s-l><s-l>पाण्डवान्रथिनः पञ्च समन्तात्पर्यवारयन् ॥ २३ ॥</s-l></s-lg><s-lg><s-l>ते वृताः समरे पञ्च गजानीकेन भारत ।</s-l><s-l>अशोभन्त नरव्याघ्रा ग्रहा व्याप्ता घनैरिव ॥ २४ ॥</s-l></s-lg><s-lg><s-l>ततोऽर्जुनो महाराज लब्धलक्षो महाभुजः ।</s-l><s-l>विनिर्ययौ रथेनैव श्वेताश्वः कृष्णसारथिः ॥ २५ ॥</s-l></s-lg><s-lg><s-l>तैः समन्तात्परिवृतः कुञ्जरैः पर्वतोपमैः ।</s-l><s-l>नाराचैर्विमलैस्तीक्ष्णैर्गजानीकमपोथयत् ॥ २६ ॥</s-l></s-lg><s-lg><s-l>तत्रैकबाणनिहतानपश्याम महागजान् ।</s-l><s-l>पतितान्पात्यमानांश्च विभिन्नान्सव्यसाचिना ॥ २७ ॥</s-l></s-lg><s-lg><s-l>भीमसेनस्तु तान्दृष्ट्वा नागान्मत्तगजोपमः ।</s-l><s-l>करेण गृह्य महतीं गदामभ्यपतद्बली ।</s-l><s-l>अवप्लुत्य रथात्तूर्णं दण्डपाणिरिवान्तकः ॥ २८ ॥</s-l></s-lg><s-lg><s-l>तमुद्यतगदं दृष्ट्वा पाण्डवानां महारथम् ।</s-l><s-l>वित्रेसुस्तावकाः सैन्याः शकृन्मूत्रं प्रसुस्रुवुः ।</s-l><s-l>आविग्नं च बलं सर्वं गदाहस्ते वृकोदरे ॥ २९ ॥</s-l></s-lg><s-lg><s-l>गदया भीमसेनेन भिन्नकुम्भान्रजस्वलान् ।</s-l><s-l>धावमानानपश्याम कुञ्जरान्पर्वतोपमान् ॥ ३० ॥</s-l></s-lg><s-lg><s-l>प्रधाव्य कुञ्जरास्ते तु भीमसेनगदाहताः ।</s-l><s-l>पेतुरार्तस्वरं कृत्वा छिन्नपक्षा इवाद्रयः ॥ ३१ ॥</s-l></s-lg><s-lg><s-l>तान्भिन्नकुम्भान्सुबहून्द्रवमाणानितस्ततः ।</s-l><s-l>पतमानांश्च संप्रेक्ष्य वित्रेसुस्तव सैनिकाः ॥ ३२ ॥</s-l></s-lg><s-lg><s-l>युधिष्ठिरोऽपि संक्रुद्धो माद्रीपुत्रौ च पाण्डवौ ।</s-l><s-l>गृध्रपक्षैः शितैर्बाणैर्जघ्नुर्वै गजयोधिनः ॥ ३३ ॥</s-l></s-lg><s-lg><s-l>धृष्टद्युम्नस्तु समरे पराजित्य नराधिपम् ।</s-l><s-l>अपक्रान्ते तव सुते हयपृष्ठं समाश्रिते ॥ ३४ ॥</s-l></s-lg><s-lg><s-l>दृष्ट्वा च पाण्डवान्सर्वान्कुञ्जरैः परिवारितान् ।</s-l><s-l>धृष्टद्युम्नो महाराज सह सर्वैः प्रभद्रकैः ।</s-l><s-l>पुत्रः पाञ्चालराजस्य जिघांसुः कुञ्जरान्ययौ ॥ ३५ ॥</s-l></s-lg><s-lg><s-l>अदृष्ट्वा तु रथानीके दुर्योधनमरिंदमम् ।</s-l><s-l>अश्वत्थामा कृपश्चैव कृतवर्मा च सात्वतः ।</s-l><s-l>अपृच्छन्क्षत्रियांस्तत्र क्व नु दुर्योधनो गतः ॥ ३६ ॥</s-l></s-lg><s-lg><s-l>अपश्यमाना राजानं वर्तमाने जनक्षये ।</s-l><s-l>मन्वाना निहतं तत्र तव पुत्रं महारथाः ।</s-l><s-l>विषण्णवदना भूत्वा पर्यपृच्छन्त ते सुतम् ॥ ३७ ॥</s-l></s-lg><s-lg><s-l>आहुः केचिद्धते सूते प्रयातो यत्र सौबलः ।</s-l><s-l>अपरे त्वब्रुवंस्तत्र क्षत्रिया भृशविक्षताः ॥ ३८ ॥</s-l></s-lg><s-lg><s-l>दुर्योधनेन किं कार्यं द्रक्ष्यध्वं यदि जीवति ।</s-l><s-l>युध्यध्वं सहिताः सर्वे किं वो राजा करिष्यति ॥ ३९ ॥</s-l></s-lg><s-lg><s-l>ते क्षत्रियाः क्षतैर्गात्रैर्हतभूयिष्ठवाहनाः ।</s-l><s-l>शरैः संपीड्यमानाश्च नातिव्यक्तमिवाब्रुवन् ॥ ४० ॥</s-l></s-lg><s-lg><s-l>इदं सर्वं बलं हन्मो येन स्म परिवारिताः ।</s-l><s-l>एते सर्वे गजान्हत्वा उपयान्ति स्म पाण्डवाः ॥ ४१ ॥</s-l></s-lg><s-lg><s-l>श्रुत्वा तु वचनं तेषामश्वत्थामा महाबलः ।</s-l><s-l>हित्वा पाञ्चालराजस्य तदनीकं दुरुत्सहम् ॥ ४२ ॥</s-l></s-lg><s-lg><s-l>कृपश्च कृतवर्मा च प्रययुर्यत्र सौबलः ।</s-l><s-l>रथानीकं परित्यज्य शूराः सुदृढधन्विनः ॥ ४३ ॥</s-l></s-lg><s-lg><s-l>ततस्तेषु प्रयातेषु धृष्टद्युम्नपुरोगमाः ।</s-l><s-l>आययुः पाण्डवा राजन्विनिघ्नन्तः स्म तावकान् ॥ ४४ ॥</s-l></s-lg><s-lg><s-l>दृष्ट्वा तु तानापततः संप्रहृष्टान्महारथान् ।</s-l><s-l>पराक्रान्तांस्ततो वीरान्निराशाञ्जीविते तदा ।</s-l><s-l>विवर्णमुखभूयिष्ठमभवत्तावकं बलम् ॥ ४५ ॥</s-l></s-lg><s-lg><s-l>परिक्षीणायुधान्दृष्ट्वा तानहं परिवारितान् ।</s-l><s-l>राजन्बलेन द्व्यङ्गेन त्यक्त्वा जीवितमात्मनः ॥ ४६ ॥</s-l></s-lg><s-lg><s-l>आत्मनापञ्चमोऽयुध्यं पाञ्चालस्य बलेन ह ।</s-l><s-l>तस्मिन्देशे व्यवस्थाप्य यत्र शारद्वतः स्थितः ॥ ४७ ॥</s-l></s-lg><s-lg><s-l>संप्रयुद्धा वयं पञ्च किरीटिशरपीडिताः ।</s-l><s-l>धृष्टद्युम्नं महानीकं तत्र नोऽभूद्रणो महान् ।</s-l><s-l>जितास्तेन वयं सर्वे व्यपयाम रणात्ततः ॥ ४८ ॥</s-l></s-lg><s-lg><s-l>अथापश्यं सात्यकिं तमुपायान्तं महारथम् ।</s-l><s-l>रथैश्चतुःशतैर्वीरो मां चाभ्यद्रवदाहवे ॥ ४९ ॥</s-l></s-lg><s-lg><s-l>धृष्टद्युम्नादहं मुक्तः कथंचिच्छ्रान्तवाहनः ।</s-l><s-l>पतितो माधवानीकं दुष्कृती नरकं यथा ।</s-l><s-l>तत्र युद्धमभूद्घोरं मुहूर्तमतिदारुणम् ॥ ५० ॥</s-l></s-lg><s-lg><s-l>सात्यकिस्तु महाबाहुर्मम हत्वा परिच्छदम् ।</s-l><s-l>जीवग्राहमगृह्णान्मां मूर्छितं पतितं भुवि ॥ ५१ ॥</s-l></s-lg><s-lg><s-l>ततो मुहूर्तादिव तद्गजानीकमवध्यत ।</s-l><s-l>गदया भीमसेनेन नाराचैरर्जुनेन च ॥ ५२ ॥</s-l></s-lg><s-lg><s-l>प्रतिपिष्टैर्महानागैः समन्तात्पर्वतोपमैः ।</s-l><s-l>नातिप्रसिद्धेव गतिः पाण्डवानामजायत ॥ ५३ ॥</s-l></s-lg><s-lg><s-l>रथमार्गांस्ततश्चक्रे भीमसेनो महाबलः ।</s-l><s-l>पाण्डवानां महाराज व्यपकर्षन्महागजान् ॥ ५४ ॥</s-l></s-lg><s-lg><s-l>अश्वत्थामा कृपश्चैव कृतवर्मा च सात्वतः ।</s-l><s-l>अपश्यन्तो रथानीके दुर्योधनमरिंदमम् ।</s-l><s-l>राजानं मृगयामासुस्तव पुत्रं महारथम् ॥ ५५ ॥</s-l></s-lg><s-lg><s-l>परित्यज्य च पाञ्चालं प्रयाता यत्र सौबलः ।</s-l><s-l>राज्ञोऽदर्शनसंविग्ना वर्तमाने जनक्षये ॥ ५६ ॥</s-l></s-lg>