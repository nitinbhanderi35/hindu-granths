<s-lg><s-l> जनमेजय उवाच ।</s-l><s-l>कथं कुमारी भगवंस्तपोयुक्ता ह्यभूत्पुरा ।</s-l><s-l>किमर्थं च तपस्तेपे को वास्या नियमोऽभवत् ॥ १ ॥</s-l></s-lg><s-lg><s-l>सुदुष्करमिदं ब्रह्मंस्त्वत्तः श्रुतमनुत्तमम् ।</s-l><s-l>आख्याहि तत्त्वमखिलं यथा तपसि सा स्थिता ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>ऋषिरासीन्महावीर्यः कुणिर्गार्ग्यो महायशाः ।</s-l><s-l>स तप्त्वा विपुलं राजंस्तपो वै तपतां वरः ।</s-l><s-l>मानसीं स सुतां सुभ्रूं समुत्पादितवान्विभुः ॥ ३ ॥</s-l></s-lg><s-lg><s-l>तां च दृष्ट्वा भृशं प्रीतः कुणिर्गार्ग्यो महायशाः ।</s-l><s-l>जगाम त्रिदिवं राजन्संत्यज्येह कलेवरम् ॥ ४ ॥</s-l></s-lg><s-lg><s-l>सुभ्रूः सा ह्यथ कल्याणी पुण्डरीकनिभेक्षणा ।</s-l><s-l>महता तपसोग्रेण कृत्वाश्रममनिन्दिता ॥ ५ ॥</s-l></s-lg><s-lg><s-l>उपवासैः पूजयन्ती पितॄन्देवांश्च सा पुरा ।</s-l><s-l>तस्यास्तु तपसोग्रेण महान्कालोऽत्यगान्नृप ॥ ६ ॥</s-l></s-lg><s-lg><s-l>सा पित्रा दीयमानापि भर्त्रे नैच्छदनिन्दिता ।</s-l><s-l>आत्मनः सदृशं सा तु भर्तारं नान्वपश्यत ॥ ७ ॥</s-l></s-lg><s-lg><s-l>ततः सा तपसोग्रेण पीडयित्वात्मनस्तनुम् ।</s-l><s-l>पितृदेवार्चनरता बभूव विजने वने ॥ ८ ॥</s-l></s-lg><s-lg><s-l>सात्मानं मन्यमानापि कृतकृत्यं श्रमान्विता ।</s-l><s-l>वार्द्धकेन च राजेन्द्र तपसा चैव कर्शिता ॥ ९ ॥</s-l></s-lg><s-lg><s-l>सा नाशकद्यदा गन्तुं पदात्पदमपि स्वयम् ।</s-l><s-l>चकार गमने बुद्धिं परलोकाय वै तदा ॥ १० ॥</s-l></s-lg><s-lg><s-l>मोक्तुकामां तु तां दृष्ट्वा शरीरं नारदोऽब्रवीत् ।</s-l><s-l>असंस्कृतायाः कन्यायाः कुतो लोकास्तवानघे ॥ ११ ॥</s-l></s-lg><s-lg><s-l>एवं हि श्रुतमस्माभिर्देवलोके महाव्रते ।</s-l><s-l>तपः परमकं प्राप्तं न तु लोकास्त्वया जिताः ॥ १२ ॥</s-l></s-lg><s-lg><s-l>तन्नारदवचः श्रुत्वा साब्रवीदृषिसंसदि ।</s-l><s-l>तपसोऽर्धं प्रयच्छामि पाणिग्राहस्य सत्तमाः ॥ १३ ॥</s-l></s-lg><s-lg><s-l>इत्युक्ते चास्या जग्राह पाणिं गालवसंभवः ।</s-l><s-l>ऋषिः प्राक्शृङ्गवान्नाम समयं चेदमब्रवीत् ॥ १४ ॥</s-l></s-lg><s-lg><s-l>समयेन तवाद्याहं पाणिं स्प्रक्ष्यामि शोभने ।</s-l><s-l>यद्येकरात्रं वस्तव्यं त्वया सह मयेति ह ॥ १५ ॥</s-l></s-lg><s-lg><s-l>तथेति सा प्रतिश्रुत्य तस्मै पाणिं ददौ तदा ।</s-l><s-l>चक्रे च पाणिग्रहणं तस्योद्वाहं च गालविः ॥ १६ ॥</s-l></s-lg><s-lg><s-l>सा रात्रावभवद्राजंस्तरुणी देववर्णिनी ।</s-l><s-l>दिव्याभरणवस्त्रा च दिव्यस्रगनुलेपना ॥ १७ ॥</s-l></s-lg><s-lg><s-l>तां दृष्ट्वा गालविः प्रीतो दीपयन्तीमिवात्मना ।</s-l><s-l>उवास च क्षपामेकां प्रभाते साब्रवीच्च तम् ॥ १८ ॥</s-l></s-lg><s-lg><s-l>यस्त्वया समयो विप्र कृतो मे तपतां वर ।</s-l><s-l>तेनोषितास्मि भद्रं ते स्वस्ति तेऽस्तु व्रजाम्यहम् ॥ १९ ॥</s-l></s-lg><s-lg><s-l>सानुज्ञाताब्रवीद्भूयो योऽस्मिंस्तीर्थे समाहितः ।</s-l><s-l>वत्स्यते रजनीमेकां तर्पयित्वा दिवौकसः ॥ २० ॥</s-l></s-lg><s-lg><s-l>चत्वारिंशतमष्टौ च द्वे चाष्टौ सम्यगाचरेत् ।</s-l><s-l>यो ब्रह्मचर्यं वर्षाणि फलं तस्य लभेत सः ।</s-l><s-l>एवमुक्त्वा ततः साध्वी देहं त्यक्त्वा दिवं गता ॥ २१ ॥</s-l></s-lg><s-lg><s-l>ऋषिरप्यभवद्दीनस्तस्या रूपं विचिन्तयन् ।</s-l><s-l>समयेन तपोऽर्धं च कृच्छ्रात्प्रतिगृहीतवान् ॥ २२ ॥</s-l></s-lg><s-lg><s-l>साधयित्वा तदात्मानं तस्याः स गतिमन्वयात् ।</s-l><s-l>दुःखितो भरतश्रेष्ठ तस्या रूपबलात्कृतः ।</s-l><s-l>एतत्ते वृद्धकन्याया व्याख्यातं चरितं महत् ॥ २३ ॥</s-l></s-lg><s-lg><s-l>तत्रस्थश्चापि शुश्राव हतं शल्यं हलायुधः ।</s-l><s-l>तत्रापि दत्त्वा दानानि द्विजातिभ्यः परंतप ।</s-l><s-l>शुशोच शल्यं संग्रामे निहतं पाण्डवैस्तदा ॥ २४ ॥</s-l></s-lg><s-lg><s-l>समन्तपञ्चकद्वारात्ततो निष्क्रम्य माधवः ।</s-l><s-l>पप्रच्छर्षिगणान्रामः कुरुक्षेत्रस्य यत्फलम् ॥ २५ ॥</s-l></s-lg><s-lg><s-l>ते पृष्टा यदुसिंहेन कुरुक्षेत्रफलं विभो ।</s-l><s-l>समाचख्युर्महात्मानस्तस्मै सर्वं यथातथम् ॥ २६ ॥</s-l></s-lg>