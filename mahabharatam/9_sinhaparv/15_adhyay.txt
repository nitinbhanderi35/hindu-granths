<s-lg><s-l> संजय उवाच ।</s-l><s-l>ततः सैन्यास्तव विभो मद्रराजपुरस्कृताः ।</s-l><s-l>पुनरभ्यद्रवन्पार्थान्वेगेन महता रणे ॥ १ ॥</s-l></s-lg><s-lg><s-l>पीडितास्तावकाः सर्वे प्रधावन्तो रणोत्कटाः ।</s-l><s-l>क्षणेनैव च पार्थांस्ते बहुत्वात्समलोडयन् ॥ २ ॥</s-l></s-lg><s-lg><s-l>ते वध्यमानाः कुरुभिः पाण्डवा नावतस्थिरे ।</s-l><s-l>निवार्यमाणा भीमेन पश्यतोः कृष्णपार्थयोः ॥ ३ ॥</s-l></s-lg><s-lg><s-l>ततो धनंजयः क्रुद्धः कृपं सह पदानुगैः ।</s-l><s-l>अवाकिरच्छरौघेण कृतवर्माणमेव च ॥ ४ ॥</s-l></s-lg><s-lg><s-l>शकुनिं सहदेवस्तु सहसैन्यमवारयत् ।</s-l><s-l>नकुलः पार्श्वतः स्थित्वा मद्रराजमवैक्षत ॥ ५ ॥</s-l></s-lg><s-lg><s-l>द्रौपदेया नरेन्द्रांश्च भूयिष्ठं समवारयन् ।</s-l><s-l>द्रोणपुत्रं च पाञ्चाल्यः शिखण्डी समवारयत् ॥ ६ ॥</s-l></s-lg><s-lg><s-l>भीमसेनस्तु राजानं गदापाणिरवारयत् ।</s-l><s-l>शल्यं तु सह सैन्येन कुन्तीपुत्रो युधिष्ठिरः ॥ ७ ॥</s-l></s-lg><s-lg><s-l>ततः समभवद्युद्धं संसक्तं तत्र तत्र ह ।</s-l><s-l>तावकानां परेषां च संग्रामेष्वनिवर्तिनाम् ॥ ८ ॥</s-l></s-lg><s-lg><s-l>तत्र पश्यामहे कर्म शल्यस्यातिमहद्रणे ।</s-l><s-l>यदेकः सर्वसैन्यानि पाण्डवानामयुध्यत ॥ ९ ॥</s-l></s-lg><s-lg><s-l>व्यदृश्यत तदा शल्यो युधिष्ठिरसमीपतः ।</s-l><s-l>रणे चन्द्रमसोऽभ्याशे शनैश्चर इव ग्रहः ॥ १० ॥</s-l></s-lg><s-lg><s-l>पीडयित्वा तु राजानं शरैराशीविषोपमैः ।</s-l><s-l>अभ्यधावत्पुनर्भीमं शरवर्षैरवाकिरत् ॥ ११ ॥</s-l></s-lg><s-lg><s-l>तस्य तल्लाघवं दृष्ट्वा तथैव च कृतास्त्रताम् ।</s-l><s-l>अपूजयन्ननीकानि परेषां तावकानि च ॥ १२ ॥</s-l></s-lg><s-lg><s-l>पीड्यमानास्तु शल्येन पाण्डवा भृशविक्षताः ।</s-l><s-l>प्राद्रवन्त रणं हित्वा क्रोशमाने युधिष्ठिरे ॥ १३ ॥</s-l></s-lg><s-lg><s-l>वध्यमानेष्वनीकेषु मद्रराजेन पाण्डवः ।</s-l><s-l>अमर्षवशमापन्नो धर्मराजो युधिष्ठिरः ।</s-l><s-l>ततः पौरुषमास्थाय मद्रराजमपीडयत् ॥ १४ ॥</s-l></s-lg><s-lg><s-l>जयो वास्तु वधो वेति कृतबुद्धिर्महारथः ।</s-l><s-l>समाहूयाब्रवीत्सर्वान्भ्रातॄन्कृष्णं च माधवम् ॥ १५ ॥</s-l></s-lg><s-lg><s-l>भीष्मो द्रोणश्च कर्णश्च ये चान्ये पृथिवीक्षितः ।</s-l><s-l>कौरवार्थे पराक्रान्ताः संग्रामे निधनं गताः ॥ १६ ॥</s-l></s-lg><s-lg><s-l>यथाभागं यथोत्साहं भवन्तः कृतपौरुषाः ।</s-l><s-l>भागोऽवशिष्ट एकोऽयं मम शल्यो महारथः ॥ १७ ॥</s-l></s-lg><s-lg><s-l>सोऽहमद्य युधा जेतुमाशंसे मद्रकेश्वरम् ।</s-l><s-l>तत्र यन्मानसं मह्यं तत्सर्वं निगदामि वः ॥ १८ ॥</s-l></s-lg><s-lg><s-l>चक्ररक्षाविमौ शूरौ मम माद्रवतीसुतौ ।</s-l><s-l>अजेयौ वासवेनापि समरे वीरसंमतौ ॥ १९ ॥</s-l></s-lg><s-lg><s-l>साध्विमौ मातुलं युद्धे क्षत्रधर्मपुरस्कृतौ ।</s-l><s-l>मदर्थं प्रतियुध्येतां मानार्हौ सत्यसंगरौ ॥ २० ॥</s-l></s-lg><s-lg><s-l>मां वा शल्यो रणे हन्ता तं वाहं भद्रमस्तु वः ।</s-l><s-l>इति सत्यामिमां वाणीं लोकवीरा निबोधत ॥ २१ ॥</s-l></s-lg><s-lg><s-l>योत्स्येऽहं मातुलेनाद्य क्षत्रधर्मेण पार्थिवाः ।</s-l><s-l>स्वयं समभिसंधाय विजयायेतराय वा ॥ २२ ॥</s-l></s-lg><s-lg><s-l>तस्य मेऽभ्यधिकं शस्त्रं सर्वोपकरणानि च ।</s-l><s-l>संयुञ्जन्तु रणे क्षिप्रं शास्त्रवद्रथयोजकाः ॥ २३ ॥</s-l></s-lg><s-lg><s-l>शैनेयो दक्षिणं चक्रं धृष्टद्युम्नस्तथोत्तरम् ।</s-l><s-l>पृष्ठगोपो भवत्वद्य मम पार्थो धनंजयः ॥ २४ ॥</s-l></s-lg><s-lg><s-l>पुरःसरो ममाद्यास्तु भीमः शस्त्रभृतां वरः ।</s-l><s-l>एवमभ्यधिकः शल्याद्भविष्यामि महामृधे ॥ २५ ॥</s-l></s-lg><s-lg><s-l>एवमुक्तास्तथा चक्रुः सर्वे राज्ञः प्रियैषिणः ।</s-l><s-l>ततः प्रहर्षः सैन्यानां पुनरासीत्तदा नृप ॥ २६ ॥</s-l></s-lg><s-lg><s-l>पाञ्चालानां सोमकानां मत्स्यानां च विशेषतः ।</s-l><s-l>प्रतिज्ञां तां च संग्रामे धर्मराजस्य पूरयन् ॥ २७ ॥</s-l></s-lg><s-lg><s-l>ततः शङ्खांश्च भेरीश्च शतशश्चैव पुष्करान् ।</s-l><s-l>अवादयन्त पाञ्चालाः सिंहनादांश्च नेदिरे ॥ २८ ॥</s-l></s-lg><s-lg><s-l>तेऽभ्यधावन्त संरब्धा मद्रराजं तरस्विनः ।</s-l><s-l>महता हर्षजेनाथ नादेन कुरुपुंगवाः ॥ २९ ॥</s-l></s-lg><s-lg><s-l>ह्रादेन गजघण्टानां शङ्खानां निनदेन च ।</s-l><s-l>तूर्यशब्देन महता नादयन्तश्च मेदिनीम् ॥ ३० ॥</s-l></s-lg><s-lg><s-l>तान्प्रत्यगृह्णात्पुत्रस्ते मद्रराजश्च वीर्यवान् ।</s-l><s-l>महामेघानिव बहूञ्शैलावस्तोदयावुभौ ॥ ३१ ॥</s-l></s-lg><s-lg><s-l>शल्यस्तु समरश्लाघी धर्मराजमरिंदमम् ।</s-l><s-l>ववर्ष शरवर्षेण वर्षेण मघवानिव ॥ ३२ ॥</s-l></s-lg><s-lg><s-l>तथैव कुरुराजोऽपि प्रगृह्य रुचिरं धनुः ।</s-l><s-l>द्रोणोपदेशान्विविधान्दर्शयानो महामनाः ॥ ३३ ॥</s-l></s-lg><s-lg><s-l>ववर्ष शरवर्षाणि चित्रं लघु च सुष्ठु च ।</s-l><s-l>न चास्य विवरं कश्चिद्ददर्श चरतो रणे ॥ ३४ ॥</s-l></s-lg><s-lg><s-l>तावुभौ विविधैर्बाणैस्ततक्षाते परस्परम् ।</s-l><s-l>शार्दूलावामिषप्रेप्सू पराक्रान्ताविवाहवे ॥ ३५ ॥</s-l></s-lg><s-lg><s-l>भीमस्तु तव पुत्रेण रणशौण्डेन संगतः ।</s-l><s-l>पाञ्चाल्यः सात्यकिश्चैव माद्रीपुत्रौ च पाण्डवौ ।</s-l><s-l>शकुनिप्रमुखान्वीरान्प्रत्यगृह्णन्समन्ततः ॥ ३६ ॥</s-l></s-lg><s-lg><s-l>तदासीत्तुमुलं युद्धं पुनरेव जयैषिणाम् ।</s-l><s-l>तावकानां परेषां च राजन्दुर्मन्त्रिते तव ॥ ३७ ॥</s-l></s-lg><s-lg><s-l>दुर्योधनस्तु भीमस्य शरेणानतपर्वणा ।</s-l><s-l>चिच्छेदादिश्य संग्रामे ध्वजं हेमविभूषितम् ॥ ३८ ॥</s-l></s-lg><s-lg><s-l>सकिङ्किणीकजालेन महता चारुदर्शनः ।</s-l><s-l>पपात रुचिरः सिंहो भीमसेनस्य नानदन् ॥ ३९ ॥</s-l></s-lg><s-lg><s-l>पुनश्चास्य धनुश्चित्रं गजराजकरोपमम् ।</s-l><s-l>क्षुरेण शितधारेण प्रचकर्त नराधिपः ॥ ४० ॥</s-l></s-lg><s-lg><s-l>स च्छिन्नधन्वा तेजस्वी रथशक्त्या सुतं तव ।</s-l><s-l>बिभेदोरसि विक्रम्य स रथोपस्थ आविशत् ॥ ४१ ॥</s-l></s-lg><s-lg><s-l>तस्मिन्मोहमनुप्राप्ते पुनरेव वृकोदरः ।</s-l><s-l>यन्तुरेव शिरः कायात्क्षुरप्रेणाहरत्तदा ॥ ४२ ॥</s-l></s-lg><s-lg><s-l>हतसूता हयास्तस्य रथमादाय भारत ।</s-l><s-l>व्यद्रवन्त दिशो राजन्हाहाकारस्तदाभवत् ॥ ४३ ॥</s-l></s-lg><s-lg><s-l>तमभ्यधावत्त्राणार्थं द्रोणपुत्रो महारथः ।</s-l><s-l>कृपश्च कृतवर्मा च पुत्रं तेऽभिपरीप्सवः ॥ ४४ ॥</s-l></s-lg><s-lg><s-l>तस्मिन्विलुलिते सैन्ये त्रस्तास्तस्य पदानुगाः ।</s-l><s-l>गाण्डीवधन्वा विस्फार्य धनुस्तानहनच्छरैः ॥ ४५ ॥</s-l></s-lg><s-lg><s-l>युधिष्ठिरस्तु मद्रेशमभ्यधावदमर्षितः ।</s-l><s-l>स्वयं संचोदयन्नश्वान्दन्तवर्णान्मनोजवान् ॥ ४६ ॥</s-l></s-lg><s-lg><s-l>तत्राद्भुतमपश्याम कुन्तीपुत्रे युधिष्ठिरे ।</s-l><s-l>पुरा भूत्वा मृदुर्दान्तो यत्तदा दारुणोऽभवत् ॥ ४७ ॥</s-l></s-lg><s-lg><s-l>विवृताक्षश्च कौन्तेयो वेपमानश्च मन्युना ।</s-l><s-l>चिच्छेद योधान्निशितैः शरैः शतसहस्रशः ॥ ४८ ॥</s-l></s-lg><s-lg><s-l>यां यां प्रत्युद्ययौ सेनां तां तां ज्येष्ठः स पाण्डवः ।</s-l><s-l>शरैरपातयद्राजन्गिरीन्वज्रैरिवोत्तमैः ॥ ४९ ॥</s-l></s-lg><s-lg><s-l>साश्वसूतध्वजरथान्रथिनः पातयन्बहून् ।</s-l><s-l>आक्रीडदेको बलवान्पवनस्तोयदानिव ॥ ५० ॥</s-l></s-lg><s-lg><s-l>साश्वारोहांश्च तुरगान्पत्तींश्चैव सहस्रशः ।</s-l><s-l>व्यपोथयत संग्रामे क्रुद्धो रुद्रः पशूनिव ॥ ५१ ॥</s-l></s-lg><s-lg><s-l>शून्यमायोधनं कृत्वा शरवर्षैः समन्ततः ।</s-l><s-l>अभ्यद्रवत मद्रेशं तिष्ठ शल्येति चाब्रवीत् ॥ ५२ ॥</s-l></s-lg><s-lg><s-l>तस्य तच्चरितं दृष्ट्वा संग्रामे भीमकर्मणः ।</s-l><s-l>वित्रेसुस्तावकाः सर्वे शल्यस्त्वेनं समभ्ययात् ॥ ५३ ॥</s-l></s-lg><s-lg><s-l>ततस्तौ तु सुसंरब्धौ प्रध्माप्य सलिलोद्भवौ ।</s-l><s-l>समाहूय तदान्योन्यं भर्त्सयन्तौ समीयतुः ॥ ५४ ॥</s-l></s-lg><s-lg><s-l>शल्यस्तु शरवर्षेण युधिष्ठिरमवाकिरत् ।</s-l><s-l>मद्रराजं च कौन्तेयः शरवर्षैरवाकिरत् ॥ ५५ ॥</s-l></s-lg><s-lg><s-l>व्यदृश्येतां तदा राजन्कङ्कपत्रिभिराहवे ।</s-l><s-l>उद्भिन्नरुधिरौ शूरौ मद्रराजयुधिष्ठिरौ ॥ ५६ ॥</s-l></s-lg><s-lg><s-l>पुष्पिताविव रेजाते वने शल्मलिकिंशुकौ ।</s-l><s-l>दीप्यमानौ महात्मानौ प्राणयोर्युद्धदुर्मदौ ॥ ५७ ॥</s-l></s-lg><s-lg><s-l>दृष्ट्वा सर्वाणि सैन्यानि नाध्यवस्यंस्तयोर्जयम् ।</s-l><s-l>हत्वा मद्राधिपं पार्थो भोक्ष्यतेऽद्य वसुंधराम् ॥ ५८ ॥</s-l></s-lg><s-lg><s-l>शल्यो वा पाण्डवं हत्वा दद्याद्दुर्योधनाय गाम् ।</s-l><s-l>इतीव निश्चयो नाभूद्योधानां तत्र भारत ॥ ५९ ॥</s-l></s-lg><s-lg><s-l>प्रदक्षिणमभूत्सर्वं धर्मराजस्य युध्यतः ॥ ६० ॥</s-l></s-lg><s-lg><s-l>ततः शरशतं शल्यो मुमोचाशु युधिष्ठिरे ।</s-l><s-l>धनुश्चास्य शिताग्रेण बाणेन निरकृन्तत ॥ ६१ ॥</s-l></s-lg><s-lg><s-l>सोऽन्यत्कार्मुकमादाय शल्यं शरशतैस्त्रिभिः ।</s-l><s-l>अविध्यत्कार्मुकं चास्य क्षुरेण निरकृन्तत ॥ ६२ ॥</s-l></s-lg><s-lg><s-l>अथास्य निजघानाश्वांश्चतुरो नतपर्वभिः ।</s-l><s-l>द्वाभ्यामथ शिताग्राभ्यामुभौ च पार्ष्णिसारथी ॥ ६३ ॥</s-l></s-lg><s-lg><s-l>ततोऽस्य दीप्यमानेन पीतेन निशितेन च ।</s-l><s-l>प्रमुखे वर्तमानस्य भल्लेनापाहरद्ध्वजम् ।</s-l><s-l>ततः प्रभग्नं तत्सैन्यं दौर्योधनमरिंदम ॥ ६४ ॥</s-l></s-lg><s-lg><s-l>ततो मद्राधिपं द्रौणिरभ्यधावत्तथाकृतम् ।</s-l><s-l>आरोप्य चैनं स्वरथं त्वरमाणः प्रदुद्रुवे ॥ ६५ ॥</s-l></s-lg><s-lg><s-l>मुहूर्तमिव तौ गत्वा नर्दमाने युधिष्ठिरे ।</s-l><s-l>स्थित्वा ततो मद्रपतिरन्यं स्यन्दनमास्थितः ॥ ६६ ॥</s-l></s-lg><s-lg><s-l>विधिवत्कल्पितं शुभ्रं महाम्बुदनिनादिनम् ।</s-l><s-l>सज्जयन्त्रोपकरणं द्विषतां रोमहर्षणम् ॥ ६७ ॥</s-l></s-lg>