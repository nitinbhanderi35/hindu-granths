<s-lg><s-l> वैशंपायन उवाच ।</s-l><s-l>ततो वाग्युद्धमभवत्तुमुलं जनमेजय ।</s-l><s-l>यत्र दुःखान्वितो राजा धृतराष्ट्रोऽब्रवीदिदम् ॥ १ ॥</s-l></s-lg><s-lg><s-l>धिगस्तु खलु मानुष्यं यस्य निष्ठेयमीदृशी ।</s-l><s-l>एकादशचमूभर्ता यत्र पुत्रो ममाभिभूः ॥ २ ॥</s-l></s-lg><s-lg><s-l>आज्ञाप्य सर्वान्नृपतीन्भुक्त्वा चेमां वसुंधराम् ।</s-l><s-l>गदामादाय वेगेन पदातिः प्रस्थितो रणम् ॥ ३ ॥</s-l></s-lg><s-lg><s-l>भूत्वा हि जगतो नाथो ह्यनाथ इव मे सुतः ।</s-l><s-l>गदामुद्यम्य यो याति किमन्यद्भागधेयतः ॥ ४ ॥</s-l></s-lg><s-lg><s-l>अहो दुःखं महत्प्राप्तं पुत्रेण मम संजय ।</s-l><s-l>एवमुक्त्वा स दुःखार्तो विरराम जनाधिपः ॥ ५ ॥</s-l></s-lg><s-lg><s-l> संजय उवाच ।</s-l><s-l>स मेघनिनदो हर्षाद्विनदन्निव गोवृषः ।</s-l><s-l>आजुहाव ततः पार्थं युद्धाय युधि वीर्यवान् ॥ ६ ॥</s-l></s-lg><s-lg><s-l>भीममाह्वयमाने तु कुरुराजे महात्मनि ।</s-l><s-l>प्रादुरासन्सुघोराणि रूपाणि विविधान्युत ॥ ७ ॥</s-l></s-lg><s-lg><s-l>ववुर्वाताः सनिर्घाताः पांसुवर्षं पपात च ।</s-l><s-l>बभूवुश्च दिशः सर्वास्तिमिरेण समावृताः ॥ ८ ॥</s-l></s-lg><s-lg><s-l>महास्वनाः सनिर्घातास्तुमुला रोमहर्षणाः ।</s-l><s-l>पेतुस्तथोल्काः शतशः स्फोटयन्त्यो नभस्तलम् ॥ ९ ॥</s-l></s-lg><s-lg><s-l>राहुश्चाग्रसदादित्यमपर्वणि विशां पते ।</s-l><s-l>चकम्पे च महाकम्पं पृथिवी सवनद्रुमा ॥ १० ॥</s-l></s-lg><s-lg><s-l>रूक्षाश्च वाताः प्रववुर्नीचैः शर्करवर्षिणः ।</s-l><s-l>गिरीणां शिखराण्येव न्यपतन्त महीतले ॥ ११ ॥</s-l></s-lg><s-lg><s-l>मृगा बहुविधाकाराः संपतन्ति दिशो दश ।</s-l><s-l>दीप्ताः शिवाश्चाप्यनदन्घोररूपाः सुदारुणाः ॥ १२ ॥</s-l></s-lg><s-lg><s-l>निर्घाताश्च महाघोरा बभूवू रोमहर्षणाः ।</s-l><s-l>दीप्तायां दिशि राजेन्द्र मृगाश्चाशुभवादिनः ॥ १३ ॥</s-l></s-lg><s-lg><s-l>उदपानगताश्चापो व्यवर्धन्त समन्ततः ।</s-l><s-l>अशरीरा महानादाः श्रूयन्ते स्म तदा नृप ॥ १४ ॥</s-l></s-lg><s-lg><s-l>एवमादीनि दृष्ट्वाथ निमित्तानि वृकोदरः ।</s-l><s-l>उवाच भ्रातरं ज्येष्ठं धर्मराजं युधिष्ठिरम् ॥ १५ ॥</s-l></s-lg><s-lg><s-l>नैष शक्तो रणे जेतुं मन्दात्मा मां सुयोधनः ।</s-l><s-l>अद्य क्रोधं विमोक्ष्यामि निगूढं हृदये चिरम् ।</s-l><s-l>सुयोधने कौरवेन्द्रे खाण्डवे पावको यथा ॥ १६ ॥</s-l></s-lg><s-lg><s-l>शल्यमद्योद्धरिष्यामि तव पाण्डव हृच्छयम् ।</s-l><s-l>निहत्य गदया पापमिमं कुरुकुलाधमम् ॥ १७ ॥</s-l></s-lg><s-lg><s-l>अद्य कीर्तिमयीं मालां प्रतिमोक्ष्याम्यहं त्वयि ।</s-l><s-l>हत्वेमं पापकर्माणं गदया रणमूर्धनि ॥ १८ ॥</s-l></s-lg><s-lg><s-l>अद्यास्य शतधा देहं भिनद्मि गदयानया ।</s-l><s-l>नायं प्रवेष्टा नगरं पुनर्वारणसाह्वयम् ॥ १९ ॥</s-l></s-lg><s-lg><s-l>सर्पोत्सर्गस्य शयने विषदानस्य भोजने ।</s-l><s-l>प्रमाणकोट्यां पातस्य दाहस्य जतुवेश्मनि ॥ २० ॥</s-l></s-lg><s-lg><s-l>सभायामवहासस्य सर्वस्वहरणस्य च ।</s-l><s-l>वर्षमज्ञातवासस्य वनवासस्य चानघ ॥ २१ ॥</s-l></s-lg><s-lg><s-l>अद्यान्तमेषां दुःखानां गन्ता भरतसत्तम ।</s-l><s-l>एकाह्ना विनिहत्येमं भविष्याम्यात्मनोऽनृणः ॥ २२ ॥</s-l></s-lg><s-lg><s-l>अद्यायुर्धार्तराष्ट्रस्य दुर्मतेरकृतात्मनः ।</s-l><s-l>समाप्तं भरतश्रेष्ठ मातापित्रोश्च दर्शनम् ॥ २३ ॥</s-l></s-lg><s-lg><s-l>अद्यायं कुरुराजस्य शंतनोः कुलपांसनः ।</s-l><s-l>प्राणाञ्श्रियं च राज्यं च त्यक्त्वा शेष्यति भूतले ॥ २४ ॥</s-l></s-lg><s-lg><s-l>राजा च धृतराष्ट्रोऽद्य श्रुत्वा पुत्रं मया हतम् ।</s-l><s-l>स्मरिष्यत्यशुभं कर्म यत्तच्छकुनिबुद्धिजम् ॥ २५ ॥</s-l></s-lg><s-lg><s-l>इत्युक्त्वा राजशार्दूल गदामादाय वीर्यवान् ।</s-l><s-l>अवातिष्ठत युद्धाय शक्रो वृत्रमिवाह्वयन् ॥ २६ ॥</s-l></s-lg><s-lg><s-l>तमुद्यतगदं दृष्ट्वा कैलासमिव शृङ्गिणम् ।</s-l><s-l>भीमसेनः पुनः क्रुद्धो दुर्योधनमुवाच ह ॥ २७ ॥</s-l></s-lg><s-lg><s-l>राज्ञश्च धृतराष्ट्रस्य तथा त्वमपि चात्मनः ।</s-l><s-l>स्मर तद्दुष्कृतं कर्म यद्वृत्तं वारणावते ॥ २८ ॥</s-l></s-lg><s-lg><s-l>द्रौपदी च परिक्लिष्टा सभायां यद्रजस्वला ।</s-l><s-l>द्यूते च वञ्चितो राजा यत्त्वया सौबलेन च ॥ २९ ॥</s-l></s-lg><s-lg><s-l>वने दुःखं च यत्प्राप्तमस्माभिस्त्वत्कृतं महत् ।</s-l><s-l>विराटनगरे चैव योन्यन्तरगतैरिव ।</s-l><s-l>तत्सर्वं यातयाम्यद्य दिष्ट्या दृष्टोऽसि दुर्मते ॥ ३० ॥</s-l></s-lg><s-lg><s-l>त्वत्कृतेऽसौ हतः शेते शरतल्पे प्रतापवान् ।</s-l><s-l>गाङ्गेयो रथिनां श्रेष्ठो निहतो याज्ञसेनिना ॥ ३१ ॥</s-l></s-lg><s-lg><s-l>हतो द्रोणश्च कर्णश्च तथा शल्यः प्रतापवान् ।</s-l><s-l>वैराग्नेरादिकर्ता च शकुनिः सौबलो हतः ॥ ३२ ॥</s-l></s-lg><s-lg><s-l>प्रातिकामी तथा पापो द्रौपद्याः क्लेशकृद्धतः ।</s-l><s-l>भ्रातरस्ते हताः सर्वे शूरा विक्रान्तयोधिनः ॥ ३३ ॥</s-l></s-lg><s-lg><s-l>एते चान्ये च बहवो निहतास्त्वत्कृते नृपाः ।</s-l><s-l>त्वामद्य निहनिष्यामि गदया नात्र संशयः ॥ ३४ ॥</s-l></s-lg><s-lg><s-l>इत्येवमुच्चै राजेन्द्र भाषमाणं वृकोदरम् ।</s-l><s-l>उवाच वीतभी राजन्पुत्रस्ते सत्यविक्रमः ॥ ३५ ॥</s-l></s-lg><s-lg><s-l>किं कत्थितेन बहुधा युध्यस्व त्वं वृकोदर ।</s-l><s-l>अद्य तेऽहं विनेष्यामि युद्धश्रद्धां कुलाधम ॥ ३६ ॥</s-l></s-lg><s-lg><s-l>नैव दुर्योधनः क्षुद्र केनचित्त्वद्विधेन वै ।</s-l><s-l>शक्यस्त्रासयितुं वाचा यथान्यः प्राकृतो नरः ॥ ३७ ॥</s-l></s-lg><s-lg><s-l>चिरकालेप्सितं दिष्ट्या हृदयस्थमिदं मम ।</s-l><s-l>त्वया सह गदायुद्धं त्रिदशैरुपपादितम् ॥ ३८ ॥</s-l></s-lg><s-lg><s-l>किं वाचा बहुनोक्तेन कत्थितेन च दुर्मते ।</s-l><s-l>वाणी संपद्यतामेषा कर्मणा मा चिरं कृथाः ॥ ३९ ॥</s-l></s-lg><s-lg><s-l>तस्य तद्वचनं श्रुत्वा सर्व एवाभ्यपूजयन् ।</s-l><s-l>राजानः सोमकाश्चैव ये तत्रासन्समागताः ॥ ४० ॥</s-l></s-lg><s-lg><s-l>ततः संपूजितः सर्वैः संप्रहृष्टतनूरुहः ।</s-l><s-l>भूयो धीरं मनश्चक्रे युद्धाय कुरुनन्दनः ॥ ४१ ॥</s-l></s-lg><s-lg><s-l>तं मत्तमिव मातङ्गं तलतालैर्नराधिपाः ।</s-l><s-l>भूयः संहर्षयां चक्रुर्दुर्योधनममर्षणम् ॥ ४२ ॥</s-l></s-lg><s-lg><s-l>तं महात्मा महात्मानं गदामुद्यम्य पाण्डवः ।</s-l><s-l>अभिदुद्राव वेगेन धार्तराष्ट्रं वृकोदरः ॥ ४३ ॥</s-l></s-lg><s-lg><s-l>बृंहन्ति कुञ्जरास्तत्र हया हेषन्ति चासकृत् ।</s-l><s-l>शस्त्राणि चाप्यदीप्यन्त पाण्डवानां जयैषिणाम् ॥ ४४ ॥</s-l></s-lg>