<s-lg><s-l> वैशंपायन उवाच ।</s-l><s-l>विसृष्टास्वथ नारीषु धृतराष्ट्रोऽम्बिकासुतः ।</s-l><s-l>विललाप महाराज दुःखाद्दुःखतरं गतः ॥ १ ॥</s-l></s-lg><s-lg><s-l>सधूममिव निःश्वस्य करौ धुन्वन्पुनः पुनः ।</s-l><s-l>विचिन्त्य च महाराज ततो वचनमब्रवीत् ॥ २ ॥</s-l></s-lg><s-lg><s-l>अहो बत महद्दुःखं यदहं पाण्डवान्रणे ।</s-l><s-l>क्षेमिणश्चाव्ययांश्चैव त्वत्तः सूत शृणोमि वै ॥ ३ ॥</s-l></s-lg><s-lg><s-l>वज्रसारमयं नूनं हृदयं सुदृढं मम ।</s-l><s-l>यच्छ्रुत्वा निहतान्पुत्रान्दीर्यते न सहस्रधा ॥ ४ ॥</s-l></s-lg><s-lg><s-l>चिन्तयित्वा वचस्तेषां बालक्रीडां च संजय ।</s-l><s-l>अद्य श्रुत्वा हतान्पुत्रान्भृशं मे दीर्यते मनः ॥ ५ ॥</s-l></s-lg><s-lg><s-l>अन्धत्वाद्यदि तेषां तु न मे रूपनिदर्शनम् ।</s-l><s-l>पुत्रस्नेहकृता प्रीतिर्नित्यमेतेषु धारिता ॥ ६ ॥</s-l></s-lg><s-lg><s-l>बालभावमतिक्रान्तान्यौवनस्थांश्च तानहम् ।</s-l><s-l>मध्यप्राप्तांस्तथा श्रुत्वा हृष्ट आसं तथानघ ॥ ७ ॥</s-l></s-lg><s-lg><s-l>तानद्य निहताञ्श्रुत्वा हृतैश्वर्यान्हृतौजसः ।</s-l><s-l>न लभे वै क्वचिच्छान्तिं पुत्राधिभिरभिप्लुतः ॥ ८ ॥</s-l></s-lg><s-lg><s-l>एह्येहि पुत्र राजेन्द्र ममानाथस्य सांप्रतम् ।</s-l><s-l>त्वया हीनो महाबाहो कां नु यास्याम्यहं गतिम् ॥ ९ ॥</s-l></s-lg><s-lg><s-l>गतिर्भूत्वा महाराज ज्ञातीनां सुहृदां तथा ।</s-l><s-l>अन्धं वृद्धं च मां वीर विहाय क्व नु गच्छसि ॥ १० ॥</s-l></s-lg><s-lg><s-l>सा कृपा सा च ते प्रीतिः सा च राजन्सुमानिता ।</s-l><s-l>कथं विनिहतः पार्थैः संयुगेष्वपराजितः ॥ ११ ॥</s-l></s-lg><s-lg><s-l>कथं त्वं पृथिवीपालान्भुक्त्वा तात समागतान् ।</s-l><s-l>शेषे विनिहतो भूमौ प्राकृतः कुनृपो यथा ॥ १२ ॥</s-l></s-lg><s-lg><s-l>को नु मामुत्थितं काल्ये तात तातेति वक्ष्यति ।</s-l><s-l>महाराजेति सततं लोकनाथेति चासकृत् ॥ १३ ॥</s-l></s-lg><s-lg><s-l>परिष्वज्य च मां कण्ठे स्नेहेनाक्लिन्नलोचनः ।</s-l><s-l>अनुशाधीति कौरव्य तत्साधु वद मे वचः ॥ १४ ॥</s-l></s-lg><s-lg><s-l>ननु नामाहमश्रौषं वचनं तव पुत्रक ।</s-l><s-l>भूयसी मम पृथ्वीयं यथा पार्थस्य नो तथा ॥ १५ ॥</s-l></s-lg><s-lg><s-l>भगदत्तः कृपः शल्य आवन्त्योऽथ जयद्रथः ।</s-l><s-l>भूरिश्रवाः सोमदत्तो महाराजोऽथ बाह्लिकः ॥ १६ ॥</s-l></s-lg><s-lg><s-l>अश्वत्थामा च भोजश्च मागधश्च महाबलः ।</s-l><s-l>बृहद्बलश्च काशीशः शकुनिश्चापि सौबलः ॥ १७ ॥</s-l></s-lg><s-lg><s-l>म्लेच्छाश्च बहुसाहस्राः शकाश्च यवनैः सह ।</s-l><s-l>सुदक्षिणश्च काम्बोजस्त्रिगर्ताधिपतिस्तथा ॥ १८ ॥</s-l></s-lg><s-lg><s-l>भीष्मः पितामहश्चैव भारद्वाजोऽथ गौतमः ।</s-l><s-l>श्रुतायुश्चाच्युतायुश्च शतायुश्चापि वीर्यवान् ॥ १९ ॥</s-l></s-lg><s-lg><s-l>जलसंधोऽथार्श्यशृङ्गी राक्षसश्चाप्यलायुधः ।</s-l><s-l>अलंबुसो महाबाहुः सुबाहुश्च महारथः ॥ २० ॥</s-l></s-lg><s-lg><s-l>एते चान्ये च बहवो राजानो राजसत्तम ।</s-l><s-l>मदर्थमुद्यताः सर्वे प्राणांस्त्यक्त्वा रणे प्रभो ॥ २१ ॥</s-l></s-lg><s-lg><s-l>येषां मध्ये स्थितो युद्धे भ्रातृभिः परिवारितः ।</s-l><s-l>योधयिष्याम्यहं पार्थान्पाञ्चालांश्चैव सर्वशः ॥ २२ ॥</s-l></s-lg><s-lg><s-l>चेदींश्च नृपशार्दूल द्रौपदेयांश्च संयुगे ।</s-l><s-l>सात्यकिं कुन्तिभोजं च राक्षसं च घटोत्कचम् ॥ २३ ॥</s-l></s-lg><s-lg><s-l>एकोऽप्येषां महाराज समर्थः संनिवारणे ।</s-l><s-l>समरे पाण्डवेयानां संक्रुद्धो ह्यभिधावताम् ।</s-l><s-l>किं पुनः सहिता वीराः कृतवैराश्च पाण्डवैः ॥ २४ ॥</s-l></s-lg><s-lg><s-l>अथ वा सर्व एवैते पाण्डवस्यानुयायिभिः ।</s-l><s-l>योत्स्यन्ति सह राजेन्द्र हनिष्यन्ति च तान्मृधे ॥ २५ ॥</s-l></s-lg><s-lg><s-l>कर्णस्त्वेको मया सार्धं निहनिष्यति पाण्डवान् ।</s-l><s-l>ततो नृपतयो वीराः स्थास्यन्ति मम शासने ॥ २६ ॥</s-l></s-lg><s-lg><s-l>यश्च तेषां प्रणेता वै वासुदेवो महाबलः ।</s-l><s-l>न स संनह्यते राजन्निति मामब्रवीद्वचः ॥ २७ ॥</s-l></s-lg><s-lg><s-l>तस्याहं वदतः सूत बहुशो मम संनिधौ ।</s-l><s-l>युक्तितो ह्यनुपश्यामि निहतान्पाण्डवान्मृधे ॥ २८ ॥</s-l></s-lg><s-lg><s-l>तेषां मध्ये स्थिता यत्र हन्यन्ते मम पुत्रकाः ।</s-l><s-l>व्यायच्छमानाः समरे किमन्यद्भागधेयतः ॥ २९ ॥</s-l></s-lg><s-lg><s-l>भीष्मश्च निहतो यत्र लोकनाथः प्रतापवान् ।</s-l><s-l>शिखण्डिनं समासाद्य मृगेन्द्र इव जम्बुकम् ॥ ३० ॥</s-l></s-lg><s-lg><s-l>द्रोणश्च ब्राह्मणो यत्र सर्वशस्त्रास्त्रपारगः ।</s-l><s-l>निहतः पाण्डवैः संख्ये किमन्यद्भागधेयतः ॥ ३१ ॥</s-l></s-lg><s-lg><s-l>भूरिश्रवा हतो यत्र सोमदत्तश्च संयुगे ।</s-l><s-l>बाह्लीकश्च महाराज किमन्यद्भागधेयतः ॥ ३२ ॥</s-l></s-lg><s-lg><s-l>सुदक्षिणो हतो यत्र जलसंधश्च कौरवः ।</s-l><s-l>श्रुतायुश्चाच्युतायुश्च किमन्यद्भागधेयतः ॥ ३३ ॥</s-l></s-lg><s-lg><s-l>बृहद्बलो हतो यत्र मागधश्च महाबलः ।</s-l><s-l>आवन्त्यो निहतो यत्र त्रिगर्तश्च जनाधिपः ।</s-l><s-l>संशप्तकाश्च बहवः किमन्यद्भागधेयतः ॥ ३४ ॥</s-l></s-lg><s-lg><s-l>अलंबुसस्तथा राजन्राक्षसश्चाप्यलायुधः ।</s-l><s-l>आर्श्यशृङ्गश्च निहतः किमन्यद्भागधेयतः ॥ ३५ ॥</s-l></s-lg><s-lg><s-l>नारायणा हता यत्र गोपाला युद्धदुर्मदाः ।</s-l><s-l>म्लेच्छाश्च बहुसाहस्राः किमन्यद्भागधेयतः ॥ ३६ ॥</s-l></s-lg><s-lg><s-l>शकुनिः सौबलो यत्र कैतव्यश्च महाबलः ।</s-l><s-l>निहतः सबलो वीरः किमन्यद्भागधेयतः ॥ ३७ ॥</s-l></s-lg><s-lg><s-l>राजानो राजपुत्राश्च शूराः परिघबाहवः ।</s-l><s-l>निहता बहवो यत्र किमन्यद्भागधेयतः ॥ ३८ ॥</s-l></s-lg><s-lg><s-l>नानादेशसमावृत्ताः क्षत्रिया यत्र संजय ।</s-l><s-l>निहताः समरे सर्वे किमन्यद्भागधेयतः ॥ ३९ ॥</s-l></s-lg><s-lg><s-l>पुत्राश्च मे विनिहताः पौत्राश्चैव महाबलाः ।</s-l><s-l>वयस्या भ्रातरश्चैव किमन्यद्भागधेयतः ॥ ४० ॥</s-l></s-lg><s-lg><s-l>भागधेयसमायुक्तो ध्रुवमुत्पद्यते नरः ।</s-l><s-l>यश्च भाग्यसमायुक्तः स शुभं प्राप्नुयान्नरः ॥ ४१ ॥</s-l></s-lg><s-lg><s-l>अहं वियुक्तः स्वैर्भाग्यैः पुत्रैश्चैवेह संजय ।</s-l><s-l>कथमद्य भविष्यामि वृद्धः शत्रुवशं गतः ॥ ४२ ॥</s-l></s-lg><s-lg><s-l>नान्यदत्र परं मन्ये वनवासादृते प्रभो ।</s-l><s-l>सोऽहं वनं गमिष्यामि निर्बन्धुर्ज्ञातिसंक्षये ॥ ४३ ॥</s-l></s-lg><s-lg><s-l>न हि मेऽन्यद्भवेच्छ्रेयो वनाभ्युपगमादृते ।</s-l><s-l>इमामवस्थां प्राप्तस्य लूनपक्षस्य संजय ॥ ४४ ॥</s-l></s-lg><s-lg><s-l>दुर्योधनो हतो यत्र शल्यश्च निहतो युधि ।</s-l><s-l>दुःशासनो विशस्तश्च विकर्णश्च महाबलः ॥ ४५ ॥</s-l></s-lg><s-lg><s-l>कथं हि भीमसेनस्य श्रोष्येऽहं शब्दमुत्तमम् ।</s-l><s-l>एकेन समरे येन हतं पुत्रशतं मम ॥ ४६ ॥</s-l></s-lg><s-lg><s-l>असकृद्वदतस्तस्य दुर्योधनवधेन च ।</s-l><s-l>दुःखशोकाभिसंतप्तो न श्रोष्ये परुषा गिरः ॥ ४७ ॥</s-l></s-lg><s-lg><s-l>एवं स शोकसंतप्तः पार्थिवो हतबान्धवः ।</s-l><s-l>मुहुर्मुहुर्मुह्यमानः पुत्राधिभिरभिप्लुतः ॥ ४८ ॥</s-l></s-lg><s-lg><s-l>विलप्य सुचिरं कालं धृतराष्ट्रोऽम्बिकासुतः ।</s-l><s-l>दीर्घमुष्णं च निःश्वस्य चिन्तयित्वा पराभवम् ॥ ४९ ॥</s-l></s-lg><s-lg><s-l>दुःखेन महता राजा संतप्तो भरतर्षभ ।</s-l><s-l>पुनर्गावल्गणिं सूतं पर्यपृच्छद्यथातथम् ॥ ५० ॥</s-l></s-lg><s-lg><s-l>भीष्मद्रोणौ हतौ श्रुत्वा सूतपुत्रं च पातितम् ।</s-l><s-l>सेनापतिं प्रणेतारं किमकुर्वत मामकाः ॥ ५१ ॥</s-l></s-lg><s-lg><s-l>यं यं सेनाप्रणेतारं युधि कुर्वन्ति मामकाः ।</s-l><s-l>अचिरेणैव कालेन तं तं निघ्नन्ति पाण्डवाः ॥ ५२ ॥</s-l></s-lg><s-lg><s-l>रणमूर्ध्नि हतो भीष्मः पश्यतां वः किरीटिना ।</s-l><s-l>एवमेव हतो द्रोणः सर्वेषामेव पश्यताम् ॥ ५३ ॥</s-l></s-lg><s-lg><s-l>एवमेव हतः कर्णः सूतपुत्रः प्रतापवान् ।</s-l><s-l>स राजकानां सर्वेषां पश्यतां वः किरीटिना ॥ ५४ ॥</s-l></s-lg><s-lg><s-l>पूर्वमेवाहमुक्तो वै विदुरेण महात्मना ।</s-l><s-l>दुर्योधनापराधेन प्रजेयं विनशिष्यति ॥ ५५ ॥</s-l></s-lg><s-lg><s-l>केचिन्न सम्यक्पश्यन्ति मूढाः सम्यक्तथापरे ।</s-l><s-l>तदिदं मम मूढस्य तथाभूतं वचः स्म ह ॥ ५६ ॥</s-l></s-lg><s-lg><s-l>यदब्रवीन्मे धर्मात्मा विदुरो दीर्घदर्शिवान् ।</s-l><s-l>तत्तथा समनुप्राप्तं वचनं सत्यवादिनः ॥ ५७ ॥</s-l></s-lg><s-lg><s-l>दैवोपहतचित्तेन यन्मयापकृतं पुरा ।</s-l><s-l>अनयस्य फलं तस्य ब्रूहि गावल्गणे पुनः ॥ ५८ ॥</s-l></s-lg><s-lg><s-l>को वा मुखमनीकानामासीत्कर्णे निपातिते ।</s-l><s-l>अर्जुनं वासुदेवं च को वा प्रत्युद्ययौ रथी ॥ ५९ ॥</s-l></s-lg><s-lg><s-l>केऽरक्षन्दक्षिणं चक्रं मद्रराजस्य संयुगे ।</s-l><s-l>वामं च योद्धुकामस्य के वा वीरस्य पृष्ठतः ॥ ६० ॥</s-l></s-lg><s-lg><s-l>कथं च वः समेतानां मद्रराजो महाबलः ।</s-l><s-l>निहतः पाण्डवैः संख्ये पुत्रो वा मम संजय ॥ ६१ ॥</s-l></s-lg><s-lg><s-l>ब्रूहि सर्वं यथातत्त्वं भरतानां महाक्षयम् ।</s-l><s-l>यथा च निहतः संख्ये पुत्रो दुर्योधनो मम ॥ ६२ ॥</s-l></s-lg><s-lg><s-l>पाञ्चालाश्च यथा सर्वे निहताः सपदानुगाः ।</s-l><s-l>धृष्टद्युम्नः शिखण्डी च द्रौपद्याः पञ्च चात्मजाः ॥ ६३ ॥</s-l></s-lg><s-lg><s-l>पाण्डवाश्च यथा मुक्तास्तथोभौ सात्वतौ युधि ।</s-l><s-l>कृपश्च कृतवर्मा च भारद्वाजस्य चात्मजः ॥ ६४ ॥</s-l></s-lg><s-lg><s-l>यद्यथा यादृशं चैव युद्धं वृत्तं च सांप्रतम् ।</s-l><s-l>अखिलं श्रोतुमिच्छामि कुशलो ह्यसि संजय ॥ ६५ ॥</s-l></s-lg>