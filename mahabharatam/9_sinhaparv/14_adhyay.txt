<s-lg><s-l> संजय उवाच ।</s-l><s-l>दुर्योधनो महाराज धृष्टद्युम्नश्च पार्षतः ।</s-l><s-l>चक्रतुः सुमहद्युद्धं शरशक्तिसमाकुलम् ॥ १ ॥</s-l></s-lg><s-lg><s-l>तयोरासन्महाराज शरधाराः सहस्रशः ।</s-l><s-l>अम्बुदानां यथा काले जलधाराः समन्ततः ॥ २ ॥</s-l></s-lg><s-lg><s-l>राजा तु पार्षतं विद्ध्वा शरैः पञ्चभिरायसैः ।</s-l><s-l>द्रोणहन्तारमुग्रेषुः पुनर्विव्याध सप्तभिः ॥ ३ ॥</s-l></s-lg><s-lg><s-l>धृष्टद्युम्नस्तु समरे बलवान्दृढविक्रमः ।</s-l><s-l>सप्तत्या विशिखानां वै दुर्योधनमपीडयत् ॥ ४ ॥</s-l></s-lg><s-lg><s-l>पीडितं प्रेक्ष्य राजानं सोदर्या भरतर्षभ ।</s-l><s-l>महत्या सेनया सार्धं परिवव्रुः स्म पार्षतम् ॥ ५ ॥</s-l></s-lg><s-lg><s-l>स तैः परिवृतः शूरैः सर्वतोऽतिरथैर्भृशम् ।</s-l><s-l>व्यचरत्समरे राजन्दर्शयन्हस्तलाघवम् ॥ ६ ॥</s-l></s-lg><s-lg><s-l>शिखण्डी कृतवर्माणं गौतमं च महारथम् ।</s-l><s-l>प्रभद्रकैः समायुक्तो योधयामास धन्विनौ ॥ ७ ॥</s-l></s-lg><s-lg><s-l>तत्रापि सुमहद्युद्धं घोररूपं विशां पते ।</s-l><s-l>प्राणान्संत्यजतां युद्धे प्राणद्यूताभिदेवने ॥ ८ ॥</s-l></s-lg><s-lg><s-l>शल्यस्तु शरवर्षाणि विमुञ्चन्सर्वतोदिशम् ।</s-l><s-l>पाण्डवान्पीडयामास ससात्यकिवृकोदरान् ॥ ९ ॥</s-l></s-lg><s-lg><s-l>तथोभौ च यमौ युद्धे यमतुल्यपराक्रमौ ।</s-l><s-l>योधयामास राजेन्द्र वीर्येण च बलेन च ॥ १० ॥</s-l></s-lg><s-lg><s-l>शल्यसायकनुन्नानां पाण्डवानां महामृधे ।</s-l><s-l>त्रातारं नाध्यगच्छन्त केचित्तत्र महारथाः ॥ ११ ॥</s-l></s-lg><s-lg><s-l>ततस्तु नकुलः शूरो धर्मराजे प्रपीडिते ।</s-l><s-l>अभिदुद्राव वेगेन मातुलं माद्रिनन्दनः ॥ १२ ॥</s-l></s-lg><s-lg><s-l>संछाद्य समरे शल्यं नकुलः परवीरहा ।</s-l><s-l>विव्याध चैनं दशभिः स्मयमानः स्तनान्तरे ॥ १३ ॥</s-l></s-lg><s-lg><s-l>सर्वपारशवैर्बाणैः कर्मारपरिमार्जितैः ।</s-l><s-l>स्वर्णपुङ्खैः शिलाधौतैर्धनुर्यन्त्रप्रचोदितैः ॥ १४ ॥</s-l></s-lg><s-lg><s-l>शल्यस्तु पीडितस्तेन स्वस्रीयेण महात्मना ।</s-l><s-l>नकुलं पीडयामास पत्रिभिर्नतपर्वभिः ॥ १५ ॥</s-l></s-lg><s-lg><s-l>ततो युधिष्ठिरो राजा भीमसेनोऽथ सात्यकिः ।</s-l><s-l>सहदेवश्च माद्रेयो मद्रराजमुपाद्रवन् ॥ १६ ॥</s-l></s-lg><s-lg><s-l>तानापतत एवाशु पूरयानान्रथस्वनैः ।</s-l><s-l>दिशश्च प्रदिशश्चैव कम्पयानांश्च मेदिनीम् ।</s-l><s-l>प्रतिजग्राह समरे सेनापतिरमित्रजित् ॥ १७ ॥</s-l></s-lg><s-lg><s-l>युधिष्ठिरं त्रिभिर्विद्ध्वा भीमसेनं च सप्तभिः ।</s-l><s-l>सात्यकिं च शतेनाजौ सहदेवं त्रिभिः शरैः ॥ १८ ॥</s-l></s-lg><s-lg><s-l>ततस्तु सशरं चापं नकुलस्य महात्मनः ।</s-l><s-l>मद्रेश्वरः क्षुरप्रेण तदा चिच्छेद मारिष ।</s-l><s-l>तदशीर्यत विच्छिन्नं धनुः शल्यस्य सायकैः ॥ १९ ॥</s-l></s-lg><s-lg><s-l>अथान्यद्धनुरादाय माद्रीपुत्रो महारथः ।</s-l><s-l>मद्रराजरथं तूर्णं पूरयामास पत्रिभिः ॥ २० ॥</s-l></s-lg><s-lg><s-l>युधिष्ठिरस्तु मद्रेशं सहदेवश्च मारिष ।</s-l><s-l>दशभिर्दशभिर्बाणैरुरस्येनमविध्यताम् ॥ २१ ॥</s-l></s-lg><s-lg><s-l>भीमसेनस्ततः षष्ट्या सात्यकिर्नवभिः शरैः ।</s-l><s-l>मद्रराजमभिद्रुत्य जघ्नतुः कङ्कपत्रिभिः ॥ २२ ॥</s-l></s-lg><s-lg><s-l>मद्रराजस्ततः क्रुद्धः सात्यकिं नवभिः शरैः ।</s-l><s-l>विव्याध भूयः सप्तत्या शराणां नतपर्वणाम् ॥ २३ ॥</s-l></s-lg><s-lg><s-l>अथास्य सशरं चापं मुष्टौ चिच्छेद मारिष ।</s-l><s-l>हयांश्च चतुरः संख्ये प्रेषयामास मृत्यवे ॥ २४ ॥</s-l></s-lg><s-lg><s-l>विरथं सात्यकिं कृत्वा मद्रराजो महाबलः ।</s-l><s-l>विशिखानां शतेनैनमाजघान समन्ततः ॥ २५ ॥</s-l></s-lg><s-lg><s-l>माद्रीपुत्रौ तु संरब्धौ भीमसेनं च पाण्डवम् ।</s-l><s-l>युधिष्ठिरं च कौरव्य विव्याध दशभिः शरैः ॥ २६ ॥</s-l></s-lg><s-lg><s-l>तत्राद्भुतमपश्याम मद्रराजस्य पौरुषम् ।</s-l><s-l>यदेनं सहिताः पार्था नाभ्यवर्तन्त संयुगे ॥ २७ ॥</s-l></s-lg><s-lg><s-l>अथान्यं रथमास्थाय सात्यकिः सत्यविक्रमः ।</s-l><s-l>पीडितान्पाण्डवान्दृष्ट्वा मद्रराजवशं गतान् ।</s-l><s-l>अभिदुद्राव वेगेन मद्राणामधिपं बली ॥ २८ ॥</s-l></s-lg><s-lg><s-l>आपतन्तं रथं तस्य शल्यः समितिशोभनः ।</s-l><s-l>प्रत्युद्ययौ रथेनैव मत्तो मत्तमिव द्विपम् ॥ २९ ॥</s-l></s-lg><s-lg><s-l>स संनिपातस्तुमुलो बभूवाद्भुतदर्शनः ।</s-l><s-l>सात्यकेश्चैव शूरस्य मद्राणामधिपस्य च ।</s-l><s-l>यादृशो वै पुरा वृत्तः शम्बरामरराजयोः ॥ ३० ॥</s-l></s-lg><s-lg><s-l>सात्यकिः प्रेक्ष्य समरे मद्रराजं व्यवस्थितम् ।</s-l><s-l>विव्याध दशभिर्बाणैस्तिष्ठ तिष्ठेति चाब्रवीत् ॥ ३१ ॥</s-l></s-lg><s-lg><s-l>मद्रराजस्तु सुभृशं विद्धस्तेन महात्मना ।</s-l><s-l>सात्यकिं प्रतिविव्याध चित्रपुङ्खैः शितैः शरैः ॥ ३२ ॥</s-l></s-lg><s-lg><s-l>ततः पार्था महेष्वासाः सात्वताभिसृतं नृपम् ।</s-l><s-l>अभ्यद्रवन्रथैस्तूर्णं मातुलं वधकाम्यया ॥ ३३ ॥</s-l></s-lg><s-lg><s-l>तत आसीत्परामर्दस्तुमुलः शोणितोदकः ।</s-l><s-l>शूराणां युध्यमानानां सिंहानामिव नर्दताम् ॥ ३४ ॥</s-l></s-lg><s-lg><s-l>तेषामासीन्महाराज व्यतिक्षेपः परस्परम् ।</s-l><s-l>सिंहानामामिषेप्सूनां कूजतामिव संयुगे ॥ ३५ ॥</s-l></s-lg><s-lg><s-l>तेषां बाणसहस्रौघैराकीर्णा वसुधाभवत् ।</s-l><s-l>अन्तरिक्षं च सहसा बाणभूतमभूत्तदा ॥ ३६ ॥</s-l></s-lg><s-lg><s-l>शरान्धकारं बहुधा कृतं तत्र समन्ततः ।</s-l><s-l>अभ्रच्छायेव संजज्ञे शरैर्मुक्तैर्महात्मभिः ॥ ३७ ॥</s-l></s-lg><s-lg><s-l>तत्र राजञ्शरैर्मुक्तैर्निर्मुक्तैरिव पन्नगैः ।</s-l><s-l>स्वर्णपुङ्खैः प्रकाशद्भिर्व्यरोचन्त दिशस्तथा ॥ ३८ ॥</s-l></s-lg><s-lg><s-l>तत्राद्भुतं परं चक्रे शल्यः शत्रुनिबर्हणः ।</s-l><s-l>यदेकः समरे शूरो योधयामास वै बहून् ॥ ३९ ॥</s-l></s-lg><s-lg><s-l>मद्रराजभुजोत्सृष्टैः कङ्कबर्हिणवाजितैः ।</s-l><s-l>संपतद्भिः शरैर्घोरैरवाकीर्यत मेदिनी ॥ ४० ॥</s-l></s-lg><s-lg><s-l>तत्र शल्यरथं राजन्विचरन्तं महाहवे ।</s-l><s-l>अपश्याम यथा पूर्वं शक्रस्यासुरसंक्षये ॥ ४१ ॥</s-l></s-lg>