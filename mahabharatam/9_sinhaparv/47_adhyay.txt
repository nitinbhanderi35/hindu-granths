<s-lg><s-l> वैशंपायन उवाच ।</s-l><s-l>ततस्तीर्थवरं रामो ययौ बदरपाचनम् ।</s-l><s-l>तपस्विसिद्धचरितं यत्र कन्या धृतव्रता ॥ १ ॥</s-l></s-lg><s-lg><s-l>भरद्वाजस्य दुहिता रूपेणाप्रतिमा भुवि ।</s-l><s-l>स्रुचावती नाम विभो कुमारी ब्रह्मचारिणी ॥ २ ॥</s-l></s-lg><s-lg><s-l>तपश्चचार सात्युग्रं नियमैर्बहुभिर्नृप ।</s-l><s-l>भर्ता मे देवराजः स्यादिति निश्चित्य भामिनी ॥ ३ ॥</s-l></s-lg><s-lg><s-l>समास्तस्या व्यतिक्रान्ता बह्व्यः कुरुकुलोद्वह ।</s-l><s-l>चरन्त्या नियमांस्तांस्तान्स्त्रीभिस्तीव्रान्सुदुश्चरान् ॥ ४ ॥</s-l></s-lg><s-lg><s-l>तस्यास्तु तेन वृत्तेन तपसा च विशां पते ।</s-l><s-l>भक्त्या च भगवान्प्रीतः परया पाकशासनः ॥ ५ ॥</s-l></s-lg><s-lg><s-l>आजगामाश्रमं तस्यास्त्रिदशाधिपतिः प्रभुः ।</s-l><s-l>आस्थाय रूपं विप्रर्षेर्वसिष्ठस्य महात्मनः ॥ ६ ॥</s-l></s-lg><s-lg><s-l>सा तं दृष्ट्वोग्रतपसं वसिष्ठं तपतां वरम् ।</s-l><s-l>आचारैर्मुनिभिर्दृष्टैः पूजयामास भारत ॥ ७ ॥</s-l></s-lg><s-lg><s-l>उवाच नियमज्ञा च कल्याणी सा प्रियंवदा ।</s-l><s-l>भगवन्मुनिशार्दूल किमाज्ञापयसि प्रभो ॥ ८ ॥</s-l></s-lg><s-lg><s-l>सर्वमद्य यथाशक्ति तव दास्यामि सुव्रत ।</s-l><s-l>शक्रभक्त्या तु ते पाणिं न दास्यामि कथंचन ॥ ९ ॥</s-l></s-lg><s-lg><s-l>व्रतैश्च नियमैश्चैव तपसा च तपोधन ।</s-l><s-l>शक्रस्तोषयितव्यो वै मया त्रिभुवनेश्वरः ॥ १० ॥</s-l></s-lg><s-lg><s-l>इत्युक्तो भगवान्देवः स्मयन्निव निरीक्ष्य ताम् ।</s-l><s-l>उवाच नियमज्ञां तां सान्त्वयन्निव भारत ॥ ११ ॥</s-l></s-lg><s-lg><s-l>उग्रं तपश्चरसि वै विदिता मेऽसि सुव्रते ।</s-l><s-l>यदर्थमयमारम्भस्तव कल्याणि हृद्गतः ॥ १२ ॥</s-l></s-lg><s-lg><s-l>तच्च सर्वं यथाभूतं भविष्यति वरानने ।</s-l><s-l>तपसा लभ्यते सर्वं सर्वं तपसि तिष्ठति ॥ १३ ॥</s-l></s-lg><s-lg><s-l>यानि स्थानानि दिव्यानि विबुधानां शुभानने ।</s-l><s-l>तपसा तानि प्राप्यानि तपोमूलं महत्सुखम् ॥ १४ ॥</s-l></s-lg><s-lg><s-l>इह कृत्वा तपो घोरं देहं संन्यस्य मानवाः ।</s-l><s-l>देवत्वं यान्ति कल्याणि शृणु चेदं वचो मम ॥ १५ ॥</s-l></s-lg><s-lg><s-l>पचस्वैतानि सुभगे बदराणि शुभव्रते ।</s-l><s-l>पचेत्युक्त्वा स भगवाञ्जगाम बलसूदनः ॥ १६ ॥</s-l></s-lg><s-lg><s-l>आमन्त्र्य तां तु कल्याणीं ततो जप्यं जजाप सः ।</s-l><s-l>अविदूरे ततस्तस्मादाश्रमात्तीर्थ उत्तमे ।</s-l><s-l>इन्द्रतीर्थे महाराज त्रिषु लोकेषु विश्रुते ॥ १७ ॥</s-l></s-lg><s-lg><s-l>तस्या जिज्ञासनार्थं स भगवान्पाकशासनः ।</s-l><s-l>बदराणामपचनं चकार विबुधाधिपः ॥ १८ ॥</s-l></s-lg><s-lg><s-l>ततः स प्रयता राजन्वाग्यता विगतक्लमा ।</s-l><s-l>तत्परा शुचिसंवीता पावके समधिश्रयत् ।</s-l><s-l>अपचद्राजशार्दूल बदराणि महाव्रता ॥ १९ ॥</s-l></s-lg><s-lg><s-l>तस्याः पचन्त्याः सुमहान्कालोऽगात्पुरुषर्षभ ।</s-l><s-l>न च स्म तान्यपच्यन्त दिनं च क्षयमभ्यगात् ॥ २० ॥</s-l></s-lg><s-lg><s-l>हुताशनेन दग्धश्च यस्तस्याः काष्ठसंचयः ।</s-l><s-l>अकाष्ठमग्निं सा दृष्ट्वा स्वशरीरमथादहत् ॥ २१ ॥</s-l></s-lg><s-lg><s-l>पादौ प्रक्षिप्य सा पूर्वं पावके चारुदर्शना ।</s-l><s-l>दग्धौ दग्धौ पुनः पादावुपावर्तयतानघा ॥ २२ ॥</s-l></s-lg><s-lg><s-l>चरणौ दह्यमानौ च नाचिन्तयदनिन्दिता ।</s-l><s-l>दुःखं कमलपत्राक्षी महर्षेः प्रियकाम्यया ॥ २३ ॥</s-l></s-lg><s-lg><s-l>अथ तत्कर्म दृष्ट्वास्याः प्रीतस्त्रिभुवनेश्वरः ।</s-l><s-l>ततः संदर्शयामास कन्यायै रूपमात्मनः ॥ २४ ॥</s-l></s-lg><s-lg><s-l>उवाच च सुरश्रेष्ठस्तां कन्यां सुदृढव्रताम् ।</s-l><s-l>प्रीतोऽस्मि ते शुभे भक्त्या तपसा नियमेन च ॥ २५ ॥</s-l></s-lg><s-lg><s-l>तस्माद्योऽभिमतः कामः स ते संपत्स्यते शुभे ।</s-l><s-l>देहं त्यक्त्वा महाभागे त्रिदिवे मयि वत्स्यसि ॥ २६ ॥</s-l></s-lg><s-lg><s-l>इदं च ते तीर्थवरं स्थिरं लोके भविष्यति ।</s-l><s-l>सर्वपापापहं सुभ्रु नाम्ना बदरपाचनम् ।</s-l><s-l>विख्यातं त्रिषु लोकेषु ब्रह्मर्षिभिरभिप्लुतम् ॥ २७ ॥</s-l></s-lg><s-lg><s-l>अस्मिन्खलु महाभागे शुभे तीर्थवरे पुरा ।</s-l><s-l>त्यक्त्वा सप्तर्षयो जग्मुर्हिमवन्तमरुन्धतीम् ॥ २८ ॥</s-l></s-lg><s-lg><s-l>ततस्ते वै महाभागा गत्वा तत्र सुसंशिताः ।</s-l><s-l>वृत्त्यर्थं फलमूलानि समाहर्तुं ययुः किल ॥ २९ ॥</s-l></s-lg><s-lg><s-l>तेषां वृत्त्यर्थिनां तत्र वसतां हिमवद्वने ।</s-l><s-l>अनावृष्टिरनुप्राप्ता तदा द्वादशवार्षिकी ॥ ३० ॥</s-l></s-lg><s-lg><s-l>ते कृत्वा चाश्रमं तत्र न्यवसन्त तपस्विनः ।</s-l><s-l>अरुन्धत्यपि कल्याणी तपोनित्याभवत्तदा ॥ ३१ ॥</s-l></s-lg><s-lg><s-l>अरुन्धतीं ततो दृष्ट्वा तीव्रं नियममास्थिताम् ।</s-l><s-l>अथागमत्त्रिनयनः सुप्रीतो वरदस्तदा ॥ ३२ ॥</s-l></s-lg><s-lg><s-l>ब्राह्मं रूपं ततः कृत्वा महादेवो महायशाः ।</s-l><s-l>तामभ्येत्याब्रवीद्देवो भिक्षामिच्छाम्यहं शुभे ॥ ३३ ॥</s-l></s-lg><s-lg><s-l>प्रत्युवाच ततः सा तं ब्राह्मणं चारुदर्शना ।</s-l><s-l>क्षीणोऽन्नसंचयो विप्र बदराणीह भक्षय ।</s-l><s-l>ततोऽब्रवीन्महादेवः पचस्वैतानि सुव्रते ॥ ३४ ॥</s-l></s-lg><s-lg><s-l>इत्युक्ता सापचत्तानि ब्राह्मणप्रियकाम्यया ।</s-l><s-l>अधिश्रित्य समिद्धेऽग्नौ बदराणि यशस्विनी ॥ ३५ ॥</s-l></s-lg><s-lg><s-l>दिव्या मनोरमाः पुण्याः कथाः शुश्राव सा तदा ।</s-l><s-l>अतीता सा त्वनावृष्टिर्घोरा द्वादशवार्षिकी ॥ ३६ ॥</s-l></s-lg><s-lg><s-l>अनश्नन्त्याः पचन्त्याश्च शृण्वन्त्याश्च कथाः शुभाः ।</s-l><s-l>अहःसमः स तस्यास्तु कालोऽतीतः सुदारुणः ॥ ३७ ॥</s-l></s-lg><s-lg><s-l>ततस्ते मुनयः प्राप्ताः फलान्यादाय पर्वतात् ।</s-l><s-l>ततः स भगवान्प्रीतः प्रोवाचारुन्धतीं तदा ॥ ३८ ॥</s-l></s-lg><s-lg><s-l>उपसर्पस्व धर्मज्ञे यथापूर्वमिमानृषीन् ।</s-l><s-l>प्रीतोऽस्मि तव धर्मज्ञे तपसा नियमेन च ॥ ३९ ॥</s-l></s-lg><s-lg><s-l>ततः संदर्शयामास स्वरूपं भगवान्हरः ।</s-l><s-l>ततोऽब्रवीत्तदा तेभ्यस्तस्यास्तच्चरितं महत् ॥ ४० ॥</s-l></s-lg><s-lg><s-l>भवद्भिर्हिमवत्पृष्ठे यत्तपः समुपार्जितम् ।</s-l><s-l>अस्याश्च यत्तपो विप्रा न समं तन्मतं मम ॥ ४१ ॥</s-l></s-lg><s-lg><s-l>अनया हि तपस्विन्या तपस्तप्तं सुदुश्चरम् ।</s-l><s-l>अनश्नन्त्या पचन्त्या च समा द्वादश पारिताः ॥ ४२ ॥</s-l></s-lg><s-lg><s-l>ततः प्रोवाच भगवांस्तामेवारुन्धतीं पुनः ।</s-l><s-l>वरं वृणीष्व कल्याणि यत्तेऽभिलषितं हृदि ॥ ४३ ॥</s-l></s-lg><s-lg><s-l>साब्रवीत्पृथुताम्राक्षी देवं सप्तर्षिसंसदि ।</s-l><s-l>भगवान्यदि मे प्रीतस्तीर्थं स्यादिदमुत्तमम् ।</s-l><s-l>सिद्धदेवर्षिदयितं नाम्ना बदरपाचनम् ॥ ४४ ॥</s-l></s-lg><s-lg><s-l>तथास्मिन्देवदेवेश त्रिरात्रमुषितः शुचिः ।</s-l><s-l>प्राप्नुयादुपवासेन फलं द्वादशवार्षिकम् ।</s-l><s-l>एवमस्त्विति तां चोक्त्वा हरो यातस्तदा दिवम् ॥ ४५ ॥</s-l></s-lg><s-lg><s-l>ऋषयो विस्मयं जग्मुस्तां दृष्ट्वा चाप्यरुन्धतीम् ।</s-l><s-l>अश्रान्तां चाविवर्णां च क्षुत्पिपासासहां सतीम् ॥ ४६ ॥</s-l></s-lg><s-lg><s-l>एवं सिद्धिः परा प्राप्ता अरुन्धत्या विशुद्धया ।</s-l><s-l>यथा त्वया महाभागे मदर्थं संशितव्रते ॥ ४७ ॥</s-l></s-lg><s-lg><s-l>विशेषो हि त्वया भद्रे व्रते ह्यस्मिन्समर्पितः ।</s-l><s-l>तथा चेदं ददाम्यद्य नियमेन सुतोषितः ॥ ४८ ॥</s-l></s-lg><s-lg><s-l>विशेषं तव कल्याणि प्रयच्छामि वरं वरे ।</s-l><s-l>अरुन्धत्या वरस्तस्या यो दत्तो वै महात्मना ॥ ४९ ॥</s-l></s-lg><s-lg><s-l>तस्य चाहं प्रसादेन तव कल्याणि तेजसा ।</s-l><s-l>प्रवक्ष्याम्यपरं भूयो वरमत्र यथाविधि ॥ ५० ॥</s-l></s-lg><s-lg><s-l>यस्त्वेकां रजनीं तीर्थे वत्स्यते सुसमाहितः ।</s-l><s-l>स स्नात्वा प्राप्स्यते लोकान्देहन्यासाच्च दुर्लभान् ॥ ५१ ॥</s-l></s-lg><s-lg><s-l>इत्युक्त्वा भगवान्देवः सहस्राक्षः प्रतापवान् ।</s-l><s-l>स्रुचावतीं ततः पुण्यां जगाम त्रिदिवं पुनः ॥ ५२ ॥</s-l></s-lg><s-lg><s-l>गते वज्रधरे राजंस्तत्र वर्षं पपात ह ।</s-l><s-l>पुष्पाणां भरतश्रेष्ठ दिव्यानां दिव्यगन्धिनाम् ॥ ५३ ॥</s-l></s-lg><s-lg><s-l>नेदुर्दुन्दुभयश्चापि समन्तात्सुमहास्वनाः ।</s-l><s-l>मारुतश्च ववौ युक्त्या पुण्यगन्धो विशां पते ॥ ५४ ॥</s-l></s-lg><s-lg><s-l>उत्सृज्य तु शुभं देहं जगामेन्द्रस्य भार्यताम् ।</s-l><s-l>तपसोग्रेण सा लब्ध्वा तेन रेमे सहाच्युत ॥ ५५ ॥</s-l></s-lg><s-lg><s-l> जनमेजय उवाच ।</s-l><s-l>का तस्या भगवन्माता क्व संवृद्धा च शोभना ।</s-l><s-l>श्रोतुमिच्छाम्यहं ब्रह्मन्परं कौतूहलं हि मे ॥ ५६ ॥</s-l></s-lg><s-lg><s-l> वैशंपायन उवाच ।</s-l><s-l>भारद्वाजस्य विप्रर्षेः स्कन्नं रेतो महात्मनः ।</s-l><s-l>दृष्ट्वाप्सरसमायान्तीं घृताचीं पृथुलोचनाम् ॥ ५७ ॥</s-l></s-lg><s-lg><s-l>स तु जग्राह तद्रेतः करेण जपतां वरः ।</s-l><s-l>तदावपत्पर्णपुटे तत्र सा संभवच्छुभा ॥ ५८ ॥</s-l></s-lg><s-lg><s-l>तस्यास्तु जातकर्मादि कृत्वा सर्वं तपोधनः ।</s-l><s-l>नाम चास्याः स कृतवान्भारद्वाजो महामुनिः ॥ ५९ ॥</s-l></s-lg><s-lg><s-l>स्रुचावतीति धर्मात्मा तदर्षिगणसंसदि ।</s-l><s-l>स च तामाश्रमे न्यस्य जगाम हिमवद्वनम् ॥ ६० ॥</s-l></s-lg><s-lg><s-l>तत्राप्युपस्पृश्य महानुभावो वसूनि दत्त्वा च महाद्विजेभ्यः ।</s-l><s-l>जगाम तीर्थं सुसमाहितात्मा शक्रस्य वृष्णिप्रवरस्तदानीम् ॥ ६१ ॥</s-l></s-lg>