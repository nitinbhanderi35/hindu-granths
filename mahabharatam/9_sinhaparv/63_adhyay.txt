<s-lg><s-l> धृतराष्ट्र उवाच ।</s-l><s-l>अधिष्ठितः पदा मूर्ध्नि भग्नसक्थो महीं गतः ।</s-l><s-l>शौटीरमानी पुत्रो मे कान्यभाषत संजय ॥ १ ॥</s-l></s-lg><s-lg><s-l>अत्यर्थं कोपनो राजा जातवैरश्च पाण्डुषु ।</s-l><s-l>व्यसनं परमं प्राप्तः किमाह परमाहवे ॥ २ ॥</s-l></s-lg><s-lg><s-l> संजय उवाच ।</s-l><s-l>शृणु राजन्प्रवक्ष्यामि यथावृत्तं नराधिप ।</s-l><s-l>राज्ञा यदुक्तं भग्नेन तस्मिन्व्यसन आगते ॥ ३ ॥</s-l></s-lg><s-lg><s-l>भग्नसक्थो नृपो राजन्पांसुना सोऽवगुण्ठितः ।</s-l><s-l>यमयन्मूर्धजांस्तत्र वीक्ष्य चैव दिशो दश ॥ ४ ॥</s-l></s-lg><s-lg><s-l>केशान्नियम्य यत्नेन निःश्वसन्नुरगो यथा ।</s-l><s-l>संरम्भाश्रुपरीताभ्यां नेत्राभ्यामभिवीक्ष्य माम् ॥ ५ ॥</s-l></s-lg><s-lg><s-l>बाहू धरण्यां निष्पिष्य मुहुर्मत्त इव द्विपः ।</s-l><s-l>प्रकीर्णान्मूर्धजान्धुन्वन्दन्तैर्दन्तानुपस्पृशन् ।</s-l><s-l>गर्हयन्पाण्डवं ज्येष्ठं निःश्वस्येदमथाब्रवीत् ॥ ६ ॥</s-l></s-lg><s-lg><s-l>भीष्मे शांतनवे नाथे कर्णे चास्त्रभृतां वरे ।</s-l><s-l>गौतमे शकुनौ चापि द्रोणे चास्त्रभृतां वरे ॥ ७ ॥</s-l></s-lg><s-lg><s-l>अश्वत्थाम्नि तथा शल्ये शूरे च कृतवर्मणि ।</s-l><s-l>इमामवस्थां प्राप्तोऽस्मि कालो हि दुरतिक्रमः ॥ ८ ॥</s-l></s-lg><s-lg><s-l>एकादशचमूभर्ता सोऽहमेतां दशां गतः ।</s-l><s-l>कालं प्राप्य महाबाहो न कश्चिदतिवर्तते ॥ ९ ॥</s-l></s-lg><s-lg><s-l>आख्यातव्यं मदीयानां येऽस्मिञ्जीवन्ति संगरे ।</s-l><s-l>यथाहं भीमसेनेन व्युत्क्रम्य समयं हतः ॥ १० ॥</s-l></s-lg><s-lg><s-l>बहूनि सुनृशंसानि कृतानि खलु पाण्डवैः ।</s-l><s-l>भूरिश्रवसि कर्णे च भीष्मे द्रोणे च श्रीमति ॥ ११ ॥</s-l></s-lg><s-lg><s-l>इदं चाकीर्तिजं कर्म नृशंसैः पाण्डवैः कृतम् ।</s-l><s-l>येन ते सत्सु निर्वेदं गमिष्यन्तीति मे मतिः ॥ १२ ॥</s-l></s-lg><s-lg><s-l>का प्रीतिः सत्त्वयुक्तस्य कृत्वोपधिकृतं जयम् ।</s-l><s-l>को वा समयभेत्तारं बुधः संमन्तुमर्हति ॥ १३ ॥</s-l></s-lg><s-lg><s-l>अधर्मेण जयं लब्ध्वा को नु हृष्येत पण्डितः ।</s-l><s-l>यथा संहृष्यते पापः पाण्डुपुत्रो वृकोदरः ॥ १४ ॥</s-l></s-lg><s-lg><s-l>किं नु चित्रमतस्त्वद्य भग्नसक्थस्य यन्मम ।</s-l><s-l>क्रुद्धेन भीमसेनेन पादेन मृदितं शिरः ॥ १५ ॥</s-l></s-lg><s-lg><s-l>प्रतपन्तं श्रिया जुष्टं वर्तमानं च बन्धुषु ।</s-l><s-l>एवं कुर्यान्नरो यो हि स वै संजय पूजितः ॥ १६ ॥</s-l></s-lg><s-lg><s-l>अभिज्ञौ क्षत्रधर्मस्य मम माता पिता च मे ।</s-l><s-l>तौ हि संजय दुःखार्तौ विज्ञाप्यौ वचनान्मम ॥ १७ ॥</s-l></s-lg><s-lg><s-l>इष्टं भृत्या भृताः सम्यग्भूः प्रशास्ता ससागरा ।</s-l><s-l>मूर्ध्नि स्थितममित्राणां जीवतामेव संजय ॥ १८ ॥</s-l></s-lg><s-lg><s-l>दत्ता दाया यथाशक्ति मित्राणां च प्रियं कृतम् ।</s-l><s-l>अमित्रा बाधिताः सर्वे को नु स्वन्ततरो मया ॥ १९ ॥</s-l></s-lg><s-lg><s-l>यातानि परराष्ट्राणि नृपा भुक्ताश्च दासवत् ।</s-l><s-l>प्रियेभ्यः प्रकृतं साधु को नु स्वन्ततरो मया ॥ २० ॥</s-l></s-lg><s-lg><s-l>मानिता बान्धवाः सर्वे मान्यः संपूजितो जनः ।</s-l><s-l>त्रितयं सेवितं सर्वं को नु स्वन्ततरो मया ॥ २१ ॥</s-l></s-lg><s-lg><s-l>आज्ञप्तं नृपमुख्येषु मानः प्राप्तः सुदुर्लभः ।</s-l><s-l>आजानेयैस्तथा यातं को नु स्वन्ततरो मया ॥ २२ ॥</s-l></s-lg><s-lg><s-l>अधीतं विधिवद्दत्तं प्राप्तमायुर्निरामयम् ।</s-l><s-l>स्वधर्मेण जिता लोकाः को नु स्वन्ततरो मया ॥ २३ ॥</s-l></s-lg><s-lg><s-l>दिष्ट्या नाहं जितः संख्ये परान्प्रेष्यवदाश्रितः ।</s-l><s-l>दिष्ट्या मे विपुला लक्ष्मीर्मृते त्वन्यं गता विभो ॥ २४ ॥</s-l></s-lg><s-lg><s-l>यदिष्टं क्षत्रबन्धूनां स्वधर्ममनुतिष्ठताम् ।</s-l><s-l>निधनं तन्मया प्राप्तं को नु स्वन्ततरो मया ॥ २५ ॥</s-l></s-lg><s-lg><s-l>दिष्ट्या नाहं परावृत्तो वैरात्प्राकृतवज्जितः ।</s-l><s-l>दिष्ट्या न विमतिं कांचिद्भजित्वा तु पराजितः ॥ २६ ॥</s-l></s-lg><s-lg><s-l>सुप्तं वाथ प्रमत्तं वा यथा हन्याद्विषेण वा ।</s-l><s-l>एवं व्युत्क्रान्तधर्मेण व्युत्क्रम्य समयं हतः ॥ २७ ॥</s-l></s-lg><s-lg><s-l>अश्वत्थामा महाभागः कृतवर्मा च सात्वतः ।</s-l><s-l>कृपः शारद्वतश्चैव वक्तव्या वचनान्मम ॥ २८ ॥</s-l></s-lg><s-lg><s-l>अधर्मेण प्रवृत्तानां पाण्डवानामनेकशः ।</s-l><s-l>विश्वासं समयघ्नानां न यूयं गन्तुमर्हथ ॥ २९ ॥</s-l></s-lg><s-lg><s-l>वातिकांश्चाब्रवीद्राजा पुत्रस्ते सत्यविक्रमः ।</s-l><s-l>अधर्माद्भीमसेनेन निहतोऽहं यथा रणे ॥ ३० ॥</s-l></s-lg><s-lg><s-l>सोऽहं द्रोणं स्वर्गगतं शल्यकर्णावुभौ तथा ।</s-l><s-l>वृषसेनं महावीर्यं शकुनिं चापि सौबलम् ॥ ३१ ॥</s-l></s-lg><s-lg><s-l>जलसंधं महावीर्यं भगदत्तं च पार्थिवम् ।</s-l><s-l>सौमदत्तिं महेष्वासं सैन्धवं च जयद्रथम् ॥ ३२ ॥</s-l></s-lg><s-lg><s-l>दुःशासनपुरोगांश्च भ्रातॄनात्मसमांस्तथा ।</s-l><s-l>दौःशासनिं च विक्रान्तं लक्ष्मणं चात्मजावुभौ ॥ ३३ ॥</s-l></s-lg><s-lg><s-l>एतांश्चान्यांश्च सुबहून्मदीयांश्च सहस्रशः ।</s-l><s-l>पृष्ठतोऽनुगमिष्यामि सार्थहीन इवाध्वगः ॥ ३४ ॥</s-l></s-lg><s-lg><s-l>कथं भ्रातॄन्हताञ्श्रुत्वा भर्तारं च स्वसा मम ।</s-l><s-l>रोरूयमाणा दुःखार्ता दुःशला सा भविष्यति ॥ ३५ ॥</s-l></s-lg><s-lg><s-l>स्नुषाभिः प्रस्नुषाभिश्च वृद्धो राजा पिता मम ।</s-l><s-l>गान्धारीसहितः क्रोशन्कां गतिं प्रतिपत्स्यते ॥ ३६ ॥</s-l></s-lg><s-lg><s-l>नूनं लक्ष्मणमातापि हतपुत्रा हतेश्वरा ।</s-l><s-l>विनाशं यास्यति क्षिप्रं कल्याणी पृथुलोचना ॥ ३७ ॥</s-l></s-lg><s-lg><s-l>यदि जानाति चार्वाकः परिव्राड्वाग्विशारदः ।</s-l><s-l>करिष्यति महाभागो ध्रुवं सोऽपचितिं मम ॥ ३८ ॥</s-l></s-lg><s-lg><s-l>समन्तपञ्चके पुण्ये त्रिषु लोकेषु विश्रुते ।</s-l><s-l>अहं निधनमासाद्य लोकान्प्राप्स्यामि शाश्वतान् ॥ ३९ ॥</s-l></s-lg><s-lg><s-l>ततो जनसहस्राणि बाष्पपूर्णानि मारिष ।</s-l><s-l>प्रलापं नृपतेः श्रुत्वा विद्रवन्ति दिशो दश ॥ ४० ॥</s-l></s-lg><s-lg><s-l>ससागरवना घोरा पृथिवी सचराचरा ।</s-l><s-l>चचालाथ सनिर्ह्रादा दिशश्चैवाविलाभवन् ॥ ४१ ॥</s-l></s-lg><s-lg><s-l>ते द्रोणपुत्रमासाद्य यथावृत्तं न्यवेदयन् ।</s-l><s-l>व्यवहारं गदायुद्धे पार्थिवस्य च घातनम् ॥ ४२ ॥</s-l></s-lg><s-lg><s-l>तदाख्याय ततः सर्वे द्रोणपुत्रस्य भारत ।</s-l><s-l>ध्यात्वा च सुचिरं कालं जग्मुरार्ता यथागतम् ॥ ४३ ॥</s-l></s-lg>