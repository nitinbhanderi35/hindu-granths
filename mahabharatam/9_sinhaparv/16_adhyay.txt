<s-lg><s-l> संजय उवाच ।</s-l><s-l>अथान्यद्धनुरादाय बलवद्वेगवत्तरम् ।</s-l><s-l>युधिष्ठिरं मद्रपतिर्विद्ध्वा सिंह इवानदत् ॥ १ ॥</s-l></s-lg><s-lg><s-l>ततः स शरवर्षेण पर्जन्य इव वृष्टिमान् ।</s-l><s-l>अभ्यवर्षदमेयात्मा क्षत्रियान्क्षत्रियर्षभः ॥ २ ॥</s-l></s-lg><s-lg><s-l>सात्यकिं दशभिर्विद्ध्वा भीमसेनं त्रिभिः शरैः ।</s-l><s-l>सहदेवं त्रिभिर्विद्ध्वा युधिष्ठिरमपीडयत् ॥ ३ ॥</s-l></s-lg><s-lg><s-l>तांस्तानन्यान्महेष्वासान्साश्वान्सरथकुञ्जरान् ।</s-l><s-l>कुञ्जरान्कुञ्जरारोहानश्वानश्वप्रयायिनः ।</s-l><s-l>रथांश्च रथिभिः सार्धं जघान रथिनां वरः ॥ ४ ॥</s-l></s-lg><s-lg><s-l>बाहूंश्चिच्छेद च तथा सायुधान्केतनानि च ।</s-l><s-l>चकार च महीं योधैस्तीर्णां वेदीं कुशैरिव ॥ ५ ॥</s-l></s-lg><s-lg><s-l>तथा तमरिसैन्यानि घ्नन्तं मृत्युमिवान्तकम् ।</s-l><s-l>परिवव्रुर्भृशं क्रुद्धाः पाण्डुपाञ्चालसोमकाः ॥ ६ ॥</s-l></s-lg><s-lg><s-l>तं भीमसेनश्च शिनेश्च नप्ता माद्र्याश्च पुत्रौ पुरुषप्रवीरौ ।</s-l><s-l>समागतं भीमबलेन राज्ञा पर्यापुरन्योन्यमथाह्वयन्तः ॥ ७ ॥</s-l></s-lg><s-lg><s-l>ततस्तु शूराः समरे नरेन्द्रं मद्रेश्वरं प्राप्य युधां वरिष्ठम् ।</s-l><s-l>आवार्य चैनं समरे नृवीरा जघ्नुः शरैः पत्रिभिरुग्रवेगैः ॥ ८ ॥</s-l></s-lg><s-lg><s-l>संरक्षितो भीमसेनेन राजा माद्रीसुताभ्यामथ माधवेन ।</s-l><s-l>मद्राधिपं पत्रिभिरुग्रवेगैः स्तनान्तरे धर्मसुतो निजघ्ने ॥ ९ ॥</s-l></s-lg><s-lg><s-l>ततो रणे तावकानां रथौघाः समीक्ष्य मद्राधिपतिं शरार्तम् ।</s-l><s-l>पर्यावव्रुः प्रवराः सर्वशश्च दुर्योधनस्यानुमते समन्तात् ॥ १० ॥</s-l></s-lg><s-lg><s-l>ततो द्रुतं मद्रजनाधिपो रणे युधिष्ठिरं सप्तभिरभ्यविध्यत् ।</s-l><s-l>तं चापि पार्थो नवभिः पृषत्कैर्विव्याध राजंस्तुमुले महात्मा ॥ ११ ॥</s-l></s-lg><s-lg><s-l>आकर्णपूर्णायतसंप्रयुक्तैः शरैस्तदा संयति तैलधौतैः ।</s-l><s-l>अन्योन्यमाच्छादयतां महारथौ मद्राधिपश्चापि युधिष्ठिरश्च ॥ १२ ॥</s-l></s-lg><s-lg><s-l>ततस्तु तूर्णं समरे महारथौ परस्परस्यान्तरमीक्षमाणौ ।</s-l><s-l>शरैर्भृशं विव्यधतुर्नृपोत्तमौ महाबलौ शत्रुभिरप्रधृष्यौ ॥ १३ ॥</s-l></s-lg><s-lg><s-l>तयोर्धनुर्ज्यातलनिस्वनो महान्महेन्द्रवज्राशनितुल्यनिस्वनः ।</s-l><s-l>परस्परं बाणगणैर्महात्मनोः प्रवर्षतोर्मद्रपपाण्डुवीरयोः ॥ १४ ॥</s-l></s-lg><s-lg><s-l>तौ चेरतुर्व्याघ्रशिशुप्रकाशौ महावनेष्वामिषगृद्धिनाविव ।</s-l><s-l>विषाणिनौ नागवराविवोभौ ततक्षतुः संयुगजातदर्पौ ॥ १५ ॥</s-l></s-lg><s-lg><s-l>ततस्तु मद्राधिपतिर्महात्मा युधिष्ठिरं भीमबलं प्रसह्य ।</s-l><s-l>विव्याध वीरं हृदयेऽतिवेगं शरेण सूर्याग्निसमप्रभेण ॥ १६ ॥</s-l></s-lg><s-lg><s-l>ततोऽतिविद्धोऽथ युधिष्ठिरोऽपि सुसंप्रयुक्तेन शरेण राजन् ।</s-l><s-l>जघान मद्राधिपतिं महात्मा मुदं च लेभे ऋषभः कुरूणाम् ॥ १७ ॥</s-l></s-lg><s-lg><s-l>ततो मुहूर्तादिव पार्थिवेन्द्रो लब्ध्वा संज्ञां क्रोधसंरक्तनेत्रः ।</s-l><s-l>शतेन पार्थं त्वरितो जघान सहस्रनेत्रप्रतिमप्रभावः ॥ १८ ॥</s-l></s-lg><s-lg><s-l>त्वरंस्ततो धर्मसुतो महात्मा शल्यस्य क्रुद्धो नवभिः पृषत्कैः ।</s-l><s-l>भित्त्वा ह्युरस्तपनीयं च वर्म जघान षड्भिस्त्वपरैः पृषत्कैः ॥ १९ ॥</s-l></s-lg><s-lg><s-l>ततस्तु मद्राधिपतिः प्रहृष्टो धनुर्विकृष्य व्यसृजत्पृषत्कान् ।</s-l><s-l>द्वाभ्यां क्षुराभ्यां च तथैव राज्ञश्चिच्छेद चापं कुरुपुंगवस्य ॥ २० ॥</s-l></s-lg><s-lg><s-l>नवं ततोऽन्यत्समरे प्रगृह्य राजा धनुर्घोरतरं महात्मा ।</s-l><s-l>शल्यं तु विद्ध्वा निशितैः समन्ताद्यथा महेन्द्रो नमुचिं शिताग्रैः ॥ २१ ॥</s-l></s-lg><s-lg><s-l>ततस्तु शल्यो नवभिः पृषत्कैर्भीमस्य राज्ञश्च युधिष्ठिरस्य ।</s-l><s-l>निकृत्य रौक्मे पटुवर्मणी तयोर्विदारयामास भुजौ महात्मा ॥ २२ ॥</s-l></s-lg><s-lg><s-l>ततोऽपरेण ज्वलितार्कतेजसा क्षुरेण राज्ञो धनुरुन्ममाथ ।</s-l><s-l>कृपश्च तस्यैव जघान सूतं षड्भिः शरैः सोऽभिमुखं पपात ॥ २३ ॥</s-l></s-lg><s-lg><s-l>मद्राधिपश्चापि युधिष्ठिरस्य शरैश्चतुर्भिर्निजघान वाहान् ।</s-l><s-l>वाहांश्च हत्वा व्यकरोन्महात्मा योधक्षयं धर्मसुतस्य राज्ञः ॥ २४ ॥</s-l></s-lg><s-lg><s-l>तथा कृते राजनि भीमसेनो मद्राधिपस्याशु ततो महात्मा ।</s-l><s-l>छित्त्वा धनुर्वेगवता शरेण द्वाभ्यामविध्यत्सुभृशं नरेन्द्रम् ॥ २५ ॥</s-l></s-lg><s-lg><s-l>अथापरेणास्य जहार यन्तुः कायाच्छिरः संनहनीयमध्यात् ।</s-l><s-l>जघान चाश्वांश्चतुरः स शीघ्रं तथा भृशं कुपितो भीमसेनः ॥ २६ ॥</s-l></s-lg><s-lg><s-l>तमग्रणीः सर्वधनुर्धराणामेकं चरन्तं समरेऽतिवेगम् ।</s-l><s-l>भीमः शतेन व्यकिरच्छराणां माद्रीपुत्रः सहदेवस्तथैव ॥ २७ ॥</s-l></s-lg><s-lg><s-l>तैः सायकैर्मोहितं वीक्ष्य शल्यं भीमः शरैरस्य चकर्त वर्म ।</s-l><s-l>स भीमसेनेन निकृत्तवर्मा मद्राधिपश्चर्म सहस्रतारम् ॥ २८ ॥</s-l></s-lg><s-lg><s-l>प्रगृह्य खड्गं च रथान्महात्मा प्रस्कन्द्य कुन्तीसुतमभ्यधावत् ।</s-l><s-l>छित्त्वा रथेषां नकुलस्य सोऽथ युधिष्ठिरं भीमबलोऽभ्यधावत् ॥ २९ ॥</s-l></s-lg><s-lg><s-l>तं चापि राजानमथोत्पतन्तं क्रुद्धं यथैवान्तकमापतन्तम् ।</s-l><s-l>धृष्टद्युम्नो द्रौपदेयाः शिखण्डी शिनेश्च नप्ता सहसा परीयुः ॥ ३० ॥</s-l></s-lg><s-lg><s-l>अथास्य चर्माप्रतिमं न्यकृन्तद्भीमो महात्मा दशभिः पृषत्कः ।</s-l><s-l>खड्गं च भल्लैर्निचकर्त मुष्टौ नदन्प्रहृष्टस्तव सैन्यमध्ये ॥ ३१ ॥</s-l></s-lg><s-lg><s-l>तत्कर्म भीमस्य समीक्ष्य हृष्टास्ते पाण्डवानां प्रवरा रथौघाः ।</s-l><s-l>नादं च चक्रुर्भृशमुत्स्मयन्तः शङ्खांश्च दध्मुः शशिसंनिकाशान् ॥ ३२ ॥</s-l></s-lg><s-lg><s-l>तेनाथ शब्देन विभीषणेन तवाभितप्तं बलमप्रहृष्टम् ।</s-l><s-l>स्वेदाभिभूतं रुधिरोक्षिताङ्गं विसंज्ञकल्पं च तथा विषण्णम् ॥ ३३ ॥</s-l></s-lg><s-lg><s-l>स मद्रराजः सहसावकीर्णो भीमाग्रगैः पाण्डवयोधमुख्यैः ।</s-l><s-l>युधिष्ठिरस्याभिमुखं जवेन सिंहो यथा मृगहेतोः प्रयातः ॥ ३४ ॥</s-l></s-lg><s-lg><s-l>स धर्मराजो निहताश्वसूतं क्रोधेन दीप्तज्वलनप्रकाशम् ।</s-l><s-l>दृष्ट्वा तु मद्राधिपतिं स तूर्णं समभ्यधावत्तमरिं बलेन ॥ ३५ ॥</s-l></s-lg><s-lg><s-l>गोविन्दवाक्यं त्वरितं विचिन्त्य दध्रे मतिं शल्यविनाशनाय ।</s-l><s-l>स धर्मराजो निहताश्वसूते रथे तिष्ठञ्शक्तिमेवाभिकाङ्क्षन् ॥ ३६ ॥</s-l></s-lg><s-lg><s-l>तच्चापि शल्यस्य निशम्य कर्म महात्मनो भागमथावशिष्टम् ।</s-l><s-l>स्मृत्वा मनः शल्यवधे यतात्मा यथोक्तमिन्द्रावरजस्य चक्रे ॥ ३७ ॥</s-l></s-lg><s-lg><s-l>स धर्मराजो मणिहेमदण्डां जग्राह शक्तिं कनकप्रकाशाम् ।</s-l><s-l>नेत्रे च दीप्ते सहसा विवृत्य मद्राधिपं क्रुद्धमना निरैक्षत् ॥ ३८ ॥</s-l></s-lg><s-lg><s-l>निरीक्षितो वै नरदेव राज्ञा पूतात्मना निर्हृतकल्मषेण ।</s-l><s-l>अभून्न यद्भस्मसान्मद्रराजस्तदद्भुतं मे प्रतिभाति राजन् ॥ ३९ ॥</s-l></s-lg><s-lg><s-l>ततस्तु शक्तिं रुचिरोग्रदण्डां मणिप्रवालोज्ज्वलितां प्रदीप्ताम् ।</s-l><s-l>चिक्षेप वेगात्सुभृशं महात्मा मद्राधिपाय प्रवरः कुरूणाम् ॥ ४० ॥</s-l></s-lg><s-lg><s-l>दीप्तामथैनां महता बलेन सविस्फुलिङ्गां सहसा पतन्तीम् ।</s-l><s-l>प्रैक्षन्त सर्वे कुरवः समेता यथा युगान्ते महतीमिवोल्काम् ॥ ४१ ॥</s-l></s-lg><s-lg><s-l>तां कालरात्रीमिव पाशहस्तां यमस्य धात्रीमिव चोग्ररूपाम् ।</s-l><s-l>सब्रह्मदण्डप्रतिमाममोघां ससर्ज यत्तो युधि धर्मराजः ॥ ४२ ॥</s-l></s-lg><s-lg><s-l>गन्धस्रगग्र्यासनपानभोजनैरभ्यर्चितां पाण्डुसुतैः प्रयत्नात् ।</s-l><s-l>संवर्तकाग्निप्रतिमां ज्वलन्तीं कृत्यामथर्वाङ्गिरसीमिवोग्राम् ॥ ४३ ॥</s-l></s-lg><s-lg><s-l>ईशानहेतोः प्रतिनिर्मितां तां त्वष्ट्रा रिपूणामसुदेहभक्षाम् ।</s-l><s-l>भूम्यन्तरिक्षादिजलाशयानि प्रसह्य भूतानि निहन्तुमीशाम् ॥ ४४ ॥</s-l></s-lg><s-lg><s-l>घण्टापताकामणिवज्रभाजं वैडूर्यचित्रां तपनीयदण्डाम् ।</s-l><s-l>त्वष्ट्रा प्रयत्नान्नियमेन कॢप्तां ब्रह्मद्विषामन्तकरीममोघाम् ॥ ४५ ॥</s-l></s-lg><s-lg><s-l>बलप्रयत्नादधिरूढवेगां मन्त्रैश्च घोरैरभिमन्त्रयित्वा ।</s-l><s-l>ससर्ज मार्गेण च तां परेण वधाय मद्राधिपतेस्तदानीम् ॥ ४६ ॥</s-l></s-lg><s-lg><s-l>हतोऽस्यसावित्यभिगर्जमानो रुद्रोऽन्तकायान्तकरं यथेषुम् ।</s-l><s-l>प्रसार्य बाहुं सुदृढं सुपाणिं क्रोधेन नृत्यन्निव धर्मराजः ॥ ४७ ॥</s-l></s-lg><s-lg><s-l>तां सर्वशक्त्या प्रहितां स शक्तिं युधिष्ठिरेणाप्रतिवार्यवीर्याम् ।</s-l><s-l>प्रतिग्रहायाभिननर्द शल्यः सम्यग्घुतामग्निरिवाज्यधाराम् ॥ ४८ ॥</s-l></s-lg><s-lg><s-l>सा तस्य मर्माणि विदार्य शुभ्रमुरो विशालं च तथैव वर्म ।</s-l><s-l>विवेश गां तोयमिवाप्रसक्ता यशो विशालं नृपतेर्दहन्ती ॥ ४९ ॥</s-l></s-lg><s-lg><s-l>नासाक्षिकर्णास्यविनिःसृतेन प्रस्यन्दता च व्रणसंभवेन ।</s-l><s-l>संसिक्तगात्रो रुधिरेण सोऽभूत्क्रौञ्चो यथा स्कन्दहतो महाद्रिः ॥ ५० ॥</s-l></s-lg><s-lg><s-l>प्रसार्य बाहू स रथाद्गतो गां संछिन्नवर्मा कुरुनन्दनेन ।</s-l><s-l>महेन्द्रवाहप्रतिमो महात्मा वज्राहतं शृङ्गमिवाचलस्य ॥ ५१ ॥</s-l></s-lg><s-lg><s-l>बाहू प्रसार्याभिमुखो धर्मराजस्य मद्रराट् ।</s-l><s-l>ततो निपतितो भूमाविन्द्रध्वज इवोच्छ्रितः ॥ ५२ ॥</s-l></s-lg><s-lg><s-l>स तथा भिन्नसर्वाङ्गो रुधिरेण समुक्षितः ।</s-l><s-l>प्रत्युद्गत इव प्रेम्णा भूम्या स नरपुंगवः ॥ ५३ ॥</s-l></s-lg><s-lg><s-l>प्रियया कान्तया कान्तः पतमान इवोरसि ।</s-l><s-l>चिरं भुक्त्वा वसुमतीं प्रियां कान्तामिव प्रभुः ।</s-l><s-l>सर्वैरङ्गैः समाश्लिष्य प्रसुप्त इव सोऽभवत् ॥ ५४ ॥</s-l></s-lg><s-lg><s-l>धर्म्ये धर्मात्मना युद्धे निहतो धर्मसूनुना ।</s-l><s-l>सम्यग्घुत इव स्विष्टः प्रशान्तोऽग्निरिवाध्वरे ॥ ५५ ॥</s-l></s-lg><s-lg><s-l>शक्त्या विभिन्नहृदयं विप्रविद्धायुधध्वजम् ।</s-l><s-l>संशान्तमपि मद्रेशं लक्ष्मीर्नैव व्यमुञ्चत ॥ ५६ ॥</s-l></s-lg><s-lg><s-l>ततो युधिष्ठिरश्चापमादायेन्द्रधनुष्प्रभम् ।</s-l><s-l>व्यधमद्द्विषतः संख्ये खगराडिव पन्नगान् ।</s-l><s-l>देहासून्निशितैर्भल्लै रिपूणां नाशयन्क्षणात् ॥ ५७ ॥</s-l></s-lg><s-lg><s-l>ततः पार्थस्य बाणौघैरावृताः सैनिकास्तव ।</s-l><s-l>निमीलिताक्षाः क्षिण्वन्तो भृशमन्योन्यमर्दिताः ।</s-l><s-l>संन्यस्तकवचा देहैर्विपत्रायुधजीविताः ॥ ५८ ॥</s-l></s-lg><s-lg><s-l>ततः शल्ये निपतिते मद्रराजानुजो युवा ।</s-l><s-l>भ्रातुः सर्वैर्गुणैस्तुल्यो रथी पाण्डवमभ्ययात् ॥ ५९ ॥</s-l></s-lg><s-lg><s-l>विव्याध च नरश्रेष्ठो नाराचैर्बहुभिस्त्वरन् ।</s-l><s-l>हतस्यापचितिं भ्रातुश्चिकीर्षुर्युद्धदुर्मदः ॥ ६० ॥</s-l></s-lg><s-lg><s-l>तं विव्याधाशुगैः षड्भिर्धर्मराजस्त्वरन्निव ।</s-l><s-l>कार्मुकं चास्य चिच्छेद क्षुराभ्यां ध्वजमेव च ॥ ६१ ॥</s-l></s-lg><s-lg><s-l>ततोऽस्य दीप्यमानेन सुदृढेन शितेन च ।</s-l><s-l>प्रमुखे वर्तमानस्य भल्लेनापाहरच्छिरः ॥ ६२ ॥</s-l></s-lg><s-lg><s-l>सकुण्डलं तद्ददृशे पतमानं शिरो रथात् ।</s-l><s-l>पुण्यक्षयमिव प्राप्य पतन्तं स्वर्गवासिनम् ॥ ६३ ॥</s-l></s-lg><s-lg><s-l>तस्यापकृष्टशीर्षं तच्छरीरं पतितं रथात् ।</s-l><s-l>रुधिरेणावसिक्ताङ्गं दृष्ट्वा सैन्यमभज्यत ॥ ६४ ॥</s-l></s-lg><s-lg><s-l>विचित्रकवचे तस्मिन्हते मद्रनृपानुजे ।</s-l><s-l>हाहाकारं विकुर्वाणाः कुरवो विप्रदुद्रुवुः ॥ ६५ ॥</s-l></s-lg><s-lg><s-l>शल्यानुजं हतं दृष्ट्वा तावकास्त्यक्तजीविताः ।</s-l><s-l>वित्रेसुः पाण्डवभयाद्रजोध्वस्तास्तथा भृशम् ॥ ६६ ॥</s-l></s-lg><s-lg><s-l>तांस्तथा भज्यतस्त्रस्तान्कौरवान्भरतर्षभ ।</s-l><s-l>शिनेर्नप्ता किरन्बाणैरभ्यवर्तत सात्यकिः ॥ ६७ ॥</s-l></s-lg><s-lg><s-l>तमायान्तं महेष्वासमप्रसह्यं दुरासदम् ।</s-l><s-l>हार्दिक्यस्त्वरितो राजन्प्रत्यगृह्णादभीतवत् ॥ ६८ ॥</s-l></s-lg><s-lg><s-l>तौ समेतौ महात्मानौ वार्ष्णेयावपराजितौ ।</s-l><s-l>हार्दिक्यः सात्यकिश्चैव सिंहाविव मदोत्कटौ ॥ ६९ ॥</s-l></s-lg><s-lg><s-l>इषुभिर्विमलाभासैश्छादयन्तौ परस्परम् ।</s-l><s-l>अर्चिर्भिरिव सूर्यस्य दिवाकरसमप्रभौ ॥ ७० ॥</s-l></s-lg><s-lg><s-l>चापमार्गबलोद्धूतान्मार्गणान्वृष्णिसिंहयोः ।</s-l><s-l>आकाशे समपश्याम पतंगानिव शीघ्रगान् ॥ ७१ ॥</s-l></s-lg><s-lg><s-l>सात्यकिं दशभिर्विद्ध्वा हयांश्चास्य त्रिभिः शरैः ।</s-l><s-l>चापमेकेन चिच्छेद हार्दिक्यो नतपर्वणा ॥ ७२ ॥</s-l></s-lg><s-lg><s-l>तन्निकृत्तं धनुः श्रेष्ठमपास्य शिनिपुंगवः ।</s-l><s-l>अन्यदादत्त वेगेन वेगवत्तरमायुधम् ॥ ७३ ॥</s-l></s-lg><s-lg><s-l>तदादाय धनुः श्रेष्ठं वरिष्ठः सर्वधन्विनाम् ।</s-l><s-l>हार्दिक्यं दशभिर्बाणैः प्रत्यविध्यत्स्तनान्तरे ॥ ७४ ॥</s-l></s-lg><s-lg><s-l>ततो रथं युगेषां च छित्त्वा भल्लैः सुसंयतैः ।</s-l><s-l>अश्वांस्तस्यावधीत्तूर्णमुभौ च पार्ष्णिसारथी ॥ ७५ ॥</s-l></s-lg><s-lg><s-l>मद्रराजे हते राजन्विरथे कृतवर्मणि ।</s-l><s-l>दुर्योधनबलं सर्वं पुनरासीत्पराङ्मुखम् ॥ ७६ ॥</s-l></s-lg><s-lg><s-l>तत्परे नावबुध्यन्त सैन्येन रजसा वृते ।</s-l><s-l>बलं तु हतभूयिष्ठं तत्तदासीत्पराङ्मुखम् ॥ ७७ ॥</s-l></s-lg><s-lg><s-l>ततो मुहूर्तात्तेऽपश्यन्रजो भौमं समुत्थितम् ।</s-l><s-l>विविधैः शोणितस्रावैः प्रशान्तं पुरुषर्षभ ॥ ७८ ॥</s-l></s-lg><s-lg><s-l>ततो दुर्योधनो दृष्ट्वा भग्नं स्वबलमन्तिकात् ।</s-l><s-l>जवेनापततः पार्थानेकः सर्वानवारयत् ॥ ७९ ॥</s-l></s-lg><s-lg><s-l>पाण्डवान्सरथान्दृष्ट्वा धृष्टद्युम्नं च पार्षतम् ।</s-l><s-l>आनर्तं च दुराधर्षं शितैर्बाणैरवाकिरत् ॥ ८० ॥</s-l></s-lg><s-lg><s-l>तं परे नाभ्यवर्तन्त मर्त्या मृत्युमिवागतम् ।</s-l><s-l>अथान्यं रथमास्थाय हार्दिक्योऽपि न्यवर्तत ॥ ८१ ॥</s-l></s-lg><s-lg><s-l>ततो युधिष्ठिरो राजा त्वरमाणो महारथः ।</s-l><s-l>चतुर्भिर्निजघानाश्वान्पत्रिभिः कृतवर्मणः ।</s-l><s-l>विव्याध गौतमं चापि षड्भिर्भल्लैः सुतेजनैः ॥ ८२ ॥</s-l></s-lg><s-lg><s-l>अश्वत्थामा ततो राज्ञा हताश्वं विरथीकृतम् ।</s-l><s-l>समपोवाह हार्दिक्यं स्वरथेन युधिष्ठिरात् ॥ ८३ ॥</s-l></s-lg><s-lg><s-l>ततः शारद्वतोऽष्टाभिः प्रत्यविध्यद्युधिष्ठिरम् ।</s-l><s-l>विव्याध चाश्वान्निशितैस्तस्याष्टाभिः शिलीमुखैः ॥ ८४ ॥</s-l></s-lg><s-lg><s-l>एवमेतन्महाराज युद्धशेषमवर्तत ।</s-l><s-l>तव दुर्मन्त्रिते राजन्सहपुत्रस्य भारत ॥ ८५ ॥</s-l></s-lg><s-lg><s-l>तस्मिन्महेष्वासवरे विशस्ते संग्राममध्ये कुरुपुंगवेन ।</s-l><s-l>पार्थाः समेताः परमप्रहृष्टाः शङ्खान्प्रदध्मुर्हतमीक्ष्य शल्यम् ॥ ८६ ॥</s-l></s-lg><s-lg><s-l>युधिष्ठिरं च प्रशशंसुराजौ पुरा सुरा वृत्रवधे यथेन्द्रम् ।</s-l><s-l>चक्रुश्च नानाविधवाद्यशब्दान्निनादयन्तो वसुधां समन्तात् ॥ ८७ ॥</s-l></s-lg>