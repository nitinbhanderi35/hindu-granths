<s-lg><s-l> जनमेजय उवाच ।</s-l><s-l>सरस्वत्याः प्रभावोऽयमुक्तस्ते द्विजसत्तम ।</s-l><s-l>कुमारस्याभिषेकं तु ब्रह्मन्व्याख्यातुमर्हसि ॥ १ ॥</s-l></s-lg><s-lg><s-l>यस्मिन्काले च देशे च यथा च वदतां वर ।</s-l><s-l>यैश्चाभिषिक्तो भगवान्विधिना येन च प्रभुः ॥ २ ॥</s-l></s-lg><s-lg><s-l>स्कन्दो यथा च दैत्यानामकरोत्कदनं महत् ।</s-l><s-l>तथा मे सर्वमाचक्ष्व परं कौतूहलं हि मे ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>कुरुवंशस्य सदृशमिदं कौतूहलं तव ।</s-l><s-l>हर्षमुत्पादयत्येतद्वचो मे जनमेजय ॥ ४ ॥</s-l></s-lg><s-lg><s-l>हन्त ते कथयिष्यामि शृण्वानस्य जनाधिप ।</s-l><s-l>अभिषेकं कुमारस्य प्रभावं च महात्मनः ॥ ५ ॥</s-l></s-lg><s-lg><s-l>तेजो माहेश्वरं स्कन्नमग्नौ प्रपतितं पुरा ।</s-l><s-l>तत्सर्वभक्षो भगवान्नाशकद्दग्धुमक्षयम् ॥ ६ ॥</s-l></s-lg><s-lg><s-l>तेनासीदति तेजस्वी दीप्तिमान्हव्यवाहनः ।</s-l><s-l>न चैव धारयामास गर्भं तेजोमयं तदा ॥ ७ ॥</s-l></s-lg><s-lg><s-l>स गङ्गामभिसंगम्य नियोगाद्ब्रह्मणः प्रभुः ।</s-l><s-l>गर्भमाहितवान्दिव्यं भास्करोपमतेजसम् ॥ ८ ॥</s-l></s-lg><s-lg><s-l>अथ गङ्गापि तं गर्भमसहन्ती विधारणे ।</s-l><s-l>उत्ससर्ज गिरौ रम्ये हिमवत्यमरार्चिते ॥ ९ ॥</s-l></s-lg><s-lg><s-l>स तत्र ववृधे लोकानावृत्य ज्वलनात्मजः ।</s-l><s-l>ददृशुर्ज्वलनाकारं तं गर्भमथ कृत्तिकाः ॥ १० ॥</s-l></s-lg><s-lg><s-l>शरस्तम्बे महात्मानमनलात्मजमीश्वरम् ।</s-l><s-l>ममायमिति ताः सर्वाः पुत्रार्थिन्योऽभिचक्रमुः ॥ ११ ॥</s-l></s-lg><s-lg><s-l>तासां विदित्वा भावं तं मातॄणां भगवान्प्रभुः ।</s-l><s-l>प्रस्नुतानां पयः षड्भिर्वदनैरपिबत्तदा ॥ १२ ॥</s-l></s-lg><s-lg><s-l>तं प्रभावं समालक्ष्य तस्य बालस्य कृत्तिकाः ।</s-l><s-l>परं विस्मयमापन्ना देव्यो दिव्यवपुर्धराः ॥ १३ ॥</s-l></s-lg><s-lg><s-l>यत्रोत्सृष्टः स भगवान्गङ्गया गिरिमूर्धनि ।</s-l><s-l>स शैलः काञ्चनः सर्वः संबभौ कुरुसत्तम ॥ १४ ॥</s-l></s-lg><s-lg><s-l>वर्धता चैव गर्भेण पृथिवी तेन रञ्जिता ।</s-l><s-l>अतश्च सर्वे संवृत्ता गिरयः काञ्चनाकराः ॥ १५ ॥</s-l></s-lg><s-lg><s-l>कुमारश्च महावीर्यः कार्त्तिकेय इति स्मृतः ।</s-l><s-l>गाङ्गेयः पूर्वमभवन्महायोगबलान्वितः ॥ १६ ॥</s-l></s-lg><s-lg><s-l>स देवस्तपसा चैव वीर्येण च समन्वितः ।</s-l><s-l>ववृधेऽतीव राजेन्द्र चन्द्रवत्प्रियदर्शनः ॥ १७ ॥</s-l></s-lg><s-lg><s-l>स तस्मिन्काञ्चने दिव्ये शरस्तम्बे श्रिया वृतः ।</s-l><s-l>स्तूयमानस्तदा शेते गन्धर्वैर्मुनिभिस्तथा ॥ १८ ॥</s-l></s-lg><s-lg><s-l>तथैनमन्वनृत्यन्त देवकन्याः सहस्रशः ।</s-l><s-l>दिव्यवादित्रनृत्तज्ञाः स्तुवन्त्यश्चारुदर्शनाः ॥ १९ ॥</s-l></s-lg><s-lg><s-l>अन्वास्ते च नदी देवं गङ्गा वै सरितां वरा ।</s-l><s-l>दधार पृथिवी चैनं बिभ्रती रूपमुत्तमम् ॥ २० ॥</s-l></s-lg><s-lg><s-l>जातकर्मादिकास्तस्य क्रियाश्चक्रे बृहस्पतिः ।</s-l><s-l>वेदश्चैनं चतुर्मूर्तिरुपतस्थे कृताञ्जलिः ॥ २१ ॥</s-l></s-lg><s-lg><s-l>धनुर्वेदश्चतुष्पादः शस्त्रग्रामः ससंग्रहः ।</s-l><s-l>तत्रैनं समुपातिष्ठत्साक्षाद्वाणी च केवला ॥ २२ ॥</s-l></s-lg><s-lg><s-l>स ददर्श महावीर्यं देवदेवमुमापतिम् ।</s-l><s-l>शैलपुत्र्या सहासीनं भूतसंघशतैर्वृतम् ॥ २३ ॥</s-l></s-lg><s-lg><s-l>निकाया भूतसंघानां परमाद्भुतदर्शनाः ।</s-l><s-l>विकृता विकृताकारा विकृताभरणध्वजाः ॥ २४ ॥</s-l></s-lg><s-lg><s-l>व्याघ्रसिंहर्क्षवदना बिडालमकराननाः ।</s-l><s-l>वृषदंशमुखाश्चान्ये गजोष्ट्रवदनास्तथा ॥ २५ ॥</s-l></s-lg><s-lg><s-l>उलूकवदनाः केचिद्गृध्रगोमायुदर्शनाः ।</s-l><s-l>क्रौञ्चपारावतनिभैर्वदनै राङ्कवैरपि ॥ २६ ॥</s-l></s-lg><s-lg><s-l>श्वाविच्छल्यकगोधानां खरैडकगवां तथा ।</s-l><s-l>सदृशानि वपूंष्यन्ये तत्र तत्र व्यधारयन् ॥ २७ ॥</s-l></s-lg><s-lg><s-l>केचिच्छैलाम्बुदप्रख्याश्चक्रालातगदायुधाः ।</s-l><s-l>केचिदञ्जनपुञ्जाभाः केचिच्छ्वेताचलप्रभाः ॥ २८ ॥</s-l></s-lg><s-lg><s-l>सप्तमातृगणाश्चैव समाजग्मुर्विशां पते ।</s-l><s-l>साध्या विश्वेऽथ मरुतो वसवः पितरस्तथा ॥ २९ ॥</s-l></s-lg><s-lg><s-l>रुद्रादित्यास्तथा सिद्धा भुजगा दानवाः खगाः ।</s-l><s-l>ब्रह्मा स्वयंभूर्भगवान्सपुत्रः सह विष्णुना ॥ ३० ॥</s-l></s-lg><s-lg><s-l>शक्रस्तथाभ्ययाद्द्रष्टुं कुमारवरमच्युतम् ।</s-l><s-l>नारदप्रमुखाश्चापि देवगन्धर्वसत्तमाः ॥ ३१ ॥</s-l></s-lg><s-lg><s-l>देवर्षयश्च सिद्धाश्च बृहस्पतिपुरोगमाः ।</s-l><s-l>ऋभवो नाम वरदा देवानामपि देवताः ।</s-l><s-l>तेऽपि तत्र समाजग्मुर्यामा धामाश्च सर्वशः ॥ ३२ ॥</s-l></s-lg><s-lg><s-l>स तु बालोऽपि भगवान्महायोगबलान्वितः ।</s-l><s-l>अभ्याजगाम देवेशं शूलहस्तं पिनाकिनम् ॥ ३३ ॥</s-l></s-lg><s-lg><s-l>तमाव्रजन्तमालक्ष्य शिवस्यासीन्मनोगतम् ।</s-l><s-l>युगपच्छैलपुत्र्याश्च गङ्गायाः पावकस्य च ॥ ३४ ॥</s-l></s-lg><s-lg><s-l>किं नु पूर्वमयं बालो गौरवादभ्युपैष्यति ।</s-l><s-l>अपि मामिति सर्वेषां तेषामासीन्मनोगतम् ॥ ३५ ॥</s-l></s-lg><s-lg><s-l>तेषामेतमभिप्रायं चतुर्णामुपलक्ष्य सः ।</s-l><s-l>युगपद्योगमास्थाय ससर्ज विविधास्तनूः ॥ ३६ ॥</s-l></s-lg><s-lg><s-l>ततोऽभवच्चतुर्मूर्तिः क्षणेन भगवान्प्रभुः ।</s-l><s-l>स्कन्दः शाखो विशाखश्च नैगमेषश्च पृष्ठतः ॥ ३७ ॥</s-l></s-lg><s-lg><s-l>एवं स कृत्वा ह्यात्मानं चतुर्धा भगवान्प्रभुः ।</s-l><s-l>यतो रुद्रस्ततः स्कन्दो जगामाद्भुतदर्शनः ॥ ३८ ॥</s-l></s-lg><s-lg><s-l>विशाखस्तु ययौ येन देवी गिरिवरात्मजा ।</s-l><s-l>शाखो ययौ च भगवान्वायुमूर्तिर्विभावसुम् ।</s-l><s-l>नैगमेषोऽगमद्गङ्गां कुमारः पावकप्रभः ॥ ३९ ॥</s-l></s-lg><s-lg><s-l>सर्वे भास्वरदेहास्ते चत्वारः समरूपिणः ।</s-l><s-l>तान्समभ्ययुरव्यग्रास्तदद्भुतमिवाभवत् ॥ ४० ॥</s-l></s-lg><s-lg><s-l>हाहाकारो महानासीद्देवदानवरक्षसाम् ।</s-l><s-l>तद्दृष्ट्वा महदाश्चर्यमद्भुतं रोमहर्षणम् ॥ ४१ ॥</s-l></s-lg><s-lg><s-l>ततो रुद्रश्च देवी च पावकश्च पितामहम् ।</s-l><s-l>गङ्गया सहिताः सर्वे प्रणिपेतुर्जगत्पतिम् ॥ ४२ ॥</s-l></s-lg><s-lg><s-l>प्रणिपत्य ततस्ते तु विधिवद्राजपुंगव ।</s-l><s-l>इदमूचुर्वचो राजन्कार्त्तिकेयप्रियेप्सया ॥ ४३ ॥</s-l></s-lg><s-lg><s-l>अस्य बालस्य भगवन्नाधिपत्यं यथेप्सितम् ।</s-l><s-l>अस्मत्प्रियार्थं देवेश सदृशं दातुमर्हसि ॥ ४४ ॥</s-l></s-lg><s-lg><s-l>ततः स भगवान्धीमान्सर्वलोकपितामहः ।</s-l><s-l>मनसा चिन्तयामास किमयं लभतामिति ॥ ४५ ॥</s-l></s-lg><s-lg><s-l>ऐश्वर्याणि हि सर्वाणि देवगन्धर्वरक्षसाम् ।</s-l><s-l>भूतयक्षविहंगानां पन्नगानां च सर्वशः ॥ ४६ ॥</s-l></s-lg><s-lg><s-l>पूर्वमेवादिदेशासौ निकायेषु महात्मनाम् ।</s-l><s-l>समर्थं च तमैश्वर्ये महामतिरमन्यत ॥ ४७ ॥</s-l></s-lg><s-lg><s-l>ततो मुहूर्तं स ध्यात्वा देवानां श्रेयसि स्थितः ।</s-l><s-l>सेनापत्यं ददौ तस्मै सर्वभूतेषु भारत ॥ ४८ ॥</s-l></s-lg><s-lg><s-l>सर्वदेवनिकायानां ये राजानः परिश्रुताः ।</s-l><s-l>तान्सर्वान्व्यादिदेशास्मै सर्वभूतपितामहः ॥ ४९ ॥</s-l></s-lg><s-lg><s-l>ततः कुमारमादाय देवा ब्रह्मपुरोगमाः ।</s-l><s-l>अभिषेकार्थमाजग्मुः शैलेन्द्रं सहितास्ततः ॥ ५० ॥</s-l></s-lg><s-lg><s-l>पुण्यां हैमवतीं देवीं सरिच्छ्रेष्ठां सरस्वतीम् ।</s-l><s-l>समन्तपञ्चके या वै त्रिषु लोकेषु विश्रुता ॥ ५१ ॥</s-l></s-lg><s-lg><s-l>तत्र तीरे सरस्वत्याः पुण्ये सर्वगुणान्विते ।</s-l><s-l>निषेदुर्देवगन्धर्वाः सर्वे संपूर्णमानसाः ॥ ५२ ॥</s-l></s-lg>