<s-lg><s-l> संजय उवाच ।</s-l><s-l>तस्मिन्प्रवृत्ते संग्रामे नरवाजिगजक्षये ।</s-l><s-l>शकुनिः सौबलो राजन्सहदेवं समभ्ययात् ॥ १ ॥</s-l></s-lg><s-lg><s-l>ततोऽस्यापततस्तूर्णं सहदेवः प्रतापवान् ।</s-l><s-l>शरौघान्प्रेषयामास पतंगानिव शीघ्रगान् ।</s-l><s-l>उलूकश्च रणे भीमं विव्याध दशभिः शरैः ॥ २ ॥</s-l></s-lg><s-lg><s-l>शकुनिस्तु महाराज भीमं विद्ध्वा त्रिभिः शरैः ।</s-l><s-l>सायकानां नवत्या वै सहदेवमवाकिरत् ॥ ३ ॥</s-l></s-lg><s-lg><s-l>ते शूराः समरे राजन्समासाद्य परस्परम् ।</s-l><s-l>विव्यधुर्निशितैर्बाणैः कङ्कबर्हिणवाजितैः ।</s-l><s-l>स्वर्णपुङ्खैः शिलाधौतैरा कर्णात्प्रहितैः शरैः ॥ ४ ॥</s-l></s-lg><s-lg><s-l>तेषां चापभुजोत्सृष्टा शरवृष्टिर्विशां पते ।</s-l><s-l>आच्छादयद्दिशः सर्वा धाराभिरिव तोयदः ॥ ५ ॥</s-l></s-lg><s-lg><s-l>ततः क्रुद्धो रणे भीमः सहदेवश्च भारत ।</s-l><s-l>चेरतुः कदनं संख्ये कुर्वन्तौ सुमहाबलौ ॥ ६ ॥</s-l></s-lg><s-lg><s-l>ताभ्यां शरशतैश्छन्नं तद्बलं तव भारत ।</s-l><s-l>अन्धकारमिवाकाशमभवत्तत्र तत्र ह ॥ ७ ॥</s-l></s-lg><s-lg><s-l>अश्वैर्विपरिधावद्भिः शरच्छन्नैर्विशां पते ।</s-l><s-l>तत्र तत्र कृतो मार्गो विकर्षद्भिर्हतान्बहून् ॥ ८ ॥</s-l></s-lg><s-lg><s-l>निहतानां हयानां च सहैव हययोधिभिः ।</s-l><s-l>वर्मभिर्विनिकृत्तैश्च प्रासैश्छिन्नैश्च मारिष ।</s-l><s-l>संछन्ना पृथिवी जज्ञे कुसुमैः शबला इव ॥ ९ ॥</s-l></s-lg><s-lg><s-l>योधास्तत्र महाराज समासाद्य परस्परम् ।</s-l><s-l>व्यचरन्त रणे क्रुद्धा विनिघ्नन्तः परस्परम् ॥ १० ॥</s-l></s-lg><s-lg><s-l>उद्वृत्तनयनै रोषात्संदष्टौष्ठपुटैर्मुखैः ।</s-l><s-l>सकुण्डलैर्मही छन्ना पद्मकिञ्जल्कसंनिभैः ॥ ११ ॥</s-l></s-lg><s-lg><s-l>भुजैश्छिन्नैर्महाराज नागराजकरोपमैः ।</s-l><s-l>साङ्गदैः सतनुत्रैश्च सासिप्रासपरश्वधैः ॥ १२ ॥</s-l></s-lg><s-lg><s-l>कबन्धैरुत्थितैश्छिन्नैर्नृत्यद्भिश्चापरैर्युधि ।</s-l><s-l>क्रव्यादगणसंकीर्णा घोराभूत्पृथिवी विभो ॥ १३ ॥</s-l></s-lg><s-lg><s-l>अल्पावशिष्टे सैन्ये तु कौरवेयान्महाहवे ।</s-l><s-l>प्रहृष्टाः पाण्डवा भूत्वा निन्यिरे यमसादनम् ॥ १४ ॥</s-l></s-lg><s-lg><s-l>एतस्मिन्नन्तरे शूरः सौबलेयः प्रतापवान् ।</s-l><s-l>प्रासेन सहदेवस्य शिरसि प्राहरद्भृशम् ।</s-l><s-l>स विह्वलो महाराज रथोपस्थ उपाविशत् ॥ १५ ॥</s-l></s-lg><s-lg><s-l>सहदेवं तथा दृष्ट्वा भीमसेनः प्रतापवान् ।</s-l><s-l>सर्वसैन्यानि संक्रुद्धो वारयामास भारत ॥ १६ ॥</s-l></s-lg><s-lg><s-l>निर्बिभेद च नाराचैः शतशोऽथ सहस्रशः ।</s-l><s-l>विनिर्भिद्याकरोच्चैव सिंहनादमरिंदम ॥ १७ ॥</s-l></s-lg><s-lg><s-l>तेन शब्देन वित्रस्ताः सर्वे सहयवारणाः ।</s-l><s-l>प्राद्रवन्सहसा भीताः शकुनेश्च पदानुगाः ॥ १८ ॥</s-l></s-lg><s-lg><s-l>प्रभग्नानथ तान्दृष्ट्वा राजा दुर्योधनोऽब्रवीत् ।</s-l><s-l>निवर्तध्वमधर्मज्ञा युध्यध्वं किं सृतेन वः ॥ १९ ॥</s-l></s-lg><s-lg><s-l>इह कीर्तिं समाधाय प्रेत्य लोकान्समश्नुते ।</s-l><s-l>प्राणाञ्जहाति यो वीरो युधि पृष्ठमदर्शयन् ॥ २० ॥</s-l></s-lg><s-lg><s-l>एवमुक्तास्तु ते राज्ञा सौबलस्य पदानुगाः ।</s-l><s-l>पाण्डवानभ्यवर्तन्त मृत्युं कृत्वा निवर्तनम् ॥ २१ ॥</s-l></s-lg><s-lg><s-l>द्रवद्भिस्तत्र राजेन्द्र कृतः शब्दोऽतिदारुणः ।</s-l><s-l>क्षुब्धसागरसंकाशः क्षुभितः सर्वतोऽभवत् ॥ २२ ॥</s-l></s-lg><s-lg><s-l>तांस्तदापततो दृष्ट्वा सौबलस्य पदानुगान् ।</s-l><s-l>प्रत्युद्ययुर्महाराज पाण्डवा विजये वृताः ॥ २३ ॥</s-l></s-lg><s-lg><s-l>प्रत्याश्वस्य च दुर्धर्षः सहदेवो विशां पते ।</s-l><s-l>शकुनिं दशभिर्विद्ध्वा हयांश्चास्य त्रिभिः शरैः ।</s-l><s-l>धनुश्चिच्छेद च शरैः सौबलस्य हसन्निव ॥ २४ ॥</s-l></s-lg><s-lg><s-l>अथान्यद्धनुरादाय शकुनिर्युद्धदुर्मदः ।</s-l><s-l>विव्याध नकुलं षष्ट्या भीमसेनं च सप्तभिः ॥ २५ ॥</s-l></s-lg><s-lg><s-l>उलूकोऽपि महाराज भीमं विव्याध सप्तभिः ।</s-l><s-l>सहदेवं च सप्तत्या परीप्सन्पितरं रणे ॥ २६ ॥</s-l></s-lg><s-lg><s-l>तं भीमसेनः समरे विव्याध निशितैः शरैः ।</s-l><s-l>शकुनिं च चतुःषष्ट्या पार्श्वस्थांश्च त्रिभिस्त्रिभिः ॥ २७ ॥</s-l></s-lg><s-lg><s-l>ते हन्यमाना भीमेन नाराचैस्तैलपायितैः ।</s-l><s-l>सहदेवं रणे क्रुद्धाश्छादयञ्शरवृष्टिभिः ।</s-l><s-l>पर्वतं वारिधाराभिः सविद्युत इवाम्बुदाः ॥ २८ ॥</s-l></s-lg><s-lg><s-l>ततोऽस्यापततः शूरः सहदेवः प्रतापवान् ।</s-l><s-l>उलूकस्य महाराज भल्लेनापाहरच्छिरः ॥ २९ ॥</s-l></s-lg><s-lg><s-l>स जगाम रथाद्भूमिं सहदेवेन पातितः ।</s-l><s-l>रुधिराप्लुतसर्वाङ्गो नन्दयन्पाण्डवान्युधि ॥ ३० ॥</s-l></s-lg><s-lg><s-l>पुत्रं तु निहतं दृष्ट्वा शकुनिस्तत्र भारत ।</s-l><s-l>साश्रुकण्ठो विनिःश्वस्य क्षत्तुर्वाक्यमनुस्मरन् ॥ ३१ ॥</s-l></s-lg><s-lg><s-l>चिन्तयित्वा मुहूर्तं स बाष्पपूर्णेक्षणः श्वसन् ।</s-l><s-l>सहदेवं समासाद्य त्रिभिर्विव्याध सायकैः ॥ ३२ ॥</s-l></s-lg><s-lg><s-l>तानपास्य शरान्मुक्ताञ्शरसंघैः प्रतापवान् ।</s-l><s-l>सहदेवो महाराज धनुश्चिच्छेद संयुगे ॥ ३३ ॥</s-l></s-lg><s-lg><s-l>छिन्ने धनुषि राजेन्द्र शकुनिः सौबलस्तदा ।</s-l><s-l>प्रगृह्य विपुलं खड्गं सहदेवाय प्राहिणोत् ॥ ३४ ॥</s-l></s-lg><s-lg><s-l>तमापतन्तं सहसा घोररूपं विशां पते ।</s-l><s-l>द्विधा चिच्छेद समरे सौबलस्य हसन्निव ॥ ३५ ॥</s-l></s-lg><s-lg><s-l>असिं दृष्ट्वा द्विधा छिन्नं प्रगृह्य महतीं गदाम् ।</s-l><s-l>प्राहिणोत्सहदेवाय सा मोघा न्यपतद्भुवि ॥ ३६ ॥</s-l></s-lg><s-lg><s-l>ततः शक्तिं महाघोरां कालरात्रिमिवोद्यताम् ।</s-l><s-l>प्रेषयामास संक्रुद्धः पाण्डवं प्रति सौबलः ॥ ३७ ॥</s-l></s-lg><s-lg><s-l>तामापतन्तीं सहसा शरैः काञ्चनभूषणैः ।</s-l><s-l>त्रिधा चिच्छेद समरे सहदेवो हसन्निव ॥ ३८ ॥</s-l></s-lg><s-lg><s-l>सा पपात त्रिधा छिन्ना भूमौ कनकभूषणा ।</s-l><s-l>शीर्यमाणा यथा दीप्ता गगनाद्वै शतह्रदा ॥ ३९ ॥</s-l></s-lg><s-lg><s-l>शक्तिं विनिहतां दृष्ट्वा सौबलं च भयार्दितम् ।</s-l><s-l>दुद्रुवुस्तावकाः सर्वे भये जाते ससौबलाः ॥ ४० ॥</s-l></s-lg><s-lg><s-l>अथोत्क्रुष्टं महद्ध्यासीत्पाण्डवैर्जितकाशिभिः ।</s-l><s-l>धार्तराष्ट्रास्ततः सर्वे प्रायशो विमुखाभवन् ॥ ४१ ॥</s-l></s-lg><s-lg><s-l>तान्वै विमनसो दृष्ट्वा माद्रीपुत्रः प्रतापवान् ।</s-l><s-l>शरैरनेकसाहस्रैर्वारयामास संयुगे ॥ ४२ ॥</s-l></s-lg><s-lg><s-l>ततो गान्धारकैर्गुप्तं पृष्ठैरश्वैर्जये धृतम् ।</s-l><s-l>आससाद रणे यान्तं सहदेवोऽथ सौबलम् ॥ ४३ ॥</s-l></s-lg><s-lg><s-l>स्वमंशमवशिष्टं स संस्मृत्य शकुनिं नृप ।</s-l><s-l>रथेन काञ्चनाङ्गेन सहदेवः समभ्ययात् ।</s-l><s-l>अधिज्यं बलवत्कृत्वा व्याक्षिपन्सुमहद्धनुः ॥ ४४ ॥</s-l></s-lg><s-lg><s-l>स सौबलमभिद्रुत्य गृध्रपत्रैः शिलाशितैः ।</s-l><s-l>भृशमभ्यहनत्क्रुद्धस्तोत्त्रैरिव महाद्विपम् ॥ ४५ ॥</s-l></s-lg><s-lg><s-l>उवाच चैनं मेधावी निगृह्य स्मारयन्निव ।</s-l><s-l>क्षत्रधर्मे स्थितो भूत्वा युध्यस्व पुरुषो भव ॥ ४६ ॥</s-l></s-lg><s-lg><s-l>यत्तदा हृष्यसे मूढ ग्लहन्नक्षैः सभातले ।</s-l><s-l>फलमद्य प्रपद्यस्व कर्मणस्तस्य दुर्मते ॥ ४७ ॥</s-l></s-lg><s-lg><s-l>निहतास्ते दुरात्मानो येऽस्मानवहसन्पुरा ।</s-l><s-l>दुर्योधनः कुलाङ्गारः शिष्टस्त्वं तस्य मातुलः ॥ ४८ ॥</s-l></s-lg><s-lg><s-l>अद्य ते विहनिष्यामि क्षुरेणोन्मथितं शिरः ।</s-l><s-l>वृक्षात्फलमिवोद्धृत्य लगुडेन प्रमाथिना ॥ ४९ ॥</s-l></s-lg><s-lg><s-l>एवमुक्त्वा महाराज सहदेवो महाबलः ।</s-l><s-l>संक्रुद्धो नरशार्दूलो वेगेनाभिजगाम ह ॥ ५० ॥</s-l></s-lg><s-lg><s-l>अभिगम्य तु दुर्धर्षः सहदेवो युधां पतिः ।</s-l><s-l>विकृष्य बलवच्चापं क्रोधेन प्रहसन्निव ॥ ५१ ॥</s-l></s-lg><s-lg><s-l>शकुनिं दशभिर्विद्ध्वा चतुर्भिश्चास्य वाजिनः ।</s-l><s-l>छत्रं ध्वजं धनुश्चास्य छित्त्वा सिंह इवानदत् ॥ ५२ ॥</s-l></s-lg><s-lg><s-l>छिन्नध्वजधनुश्छत्रः सहदेवेन सौबलः ।</s-l><s-l>ततो विद्धश्च बहुभिः सर्वमर्मसु सायकैः ॥ ५३ ॥</s-l></s-lg><s-lg><s-l>ततो भूयो महाराज सहदेवः प्रतापवान् ।</s-l><s-l>शकुनेः प्रेषयामास शरवृष्टिं दुरासदाम् ॥ ५४ ॥</s-l></s-lg><s-lg><s-l>ततस्तु क्रुद्धः सुबलस्य पुत्रो माद्रीसुतं सहदेवं विमर्दे ।</s-l><s-l>प्रासेन जाम्बूनदभूषणेन जिघांसुरेकोऽभिपपात शीघ्रम् ॥ ५५ ॥</s-l></s-lg><s-lg><s-l>माद्रीसुतस्तस्य समुद्यतं तं प्रासं सुवृत्तौ च भुजौ रणाग्रे ।</s-l><s-l>भल्लैस्त्रिभिर्युगपत्संचकर्त ननाद चोच्चैस्तरसाजिमध्ये ॥ ५६ ॥</s-l></s-lg><s-lg><s-l>तस्याशुकारी सुसमाहितेन सुवर्णपुङ्खेन दृढायसेन ।</s-l><s-l>भल्लेन सर्वावरणातिगेन शिरः शरीरात्प्रममाथ भूयः ॥ ५७ ॥</s-l></s-lg><s-lg><s-l>शरेण कार्तस्वरभूषितेन दिवाकराभेन सुसंशितेन ।</s-l><s-l>हृतोत्तमाङ्गो युधि पाण्डवेन पपात भूमौ सुबलस्य पुत्रः ॥ ५८ ॥</s-l></s-lg><s-lg><s-l>स तच्छिरो वेगवता शरेण सुवर्णपुङ्खेन शिलाशितेन ।</s-l><s-l>प्रावेरयत्कुपितः पाण्डुपुत्रो यत्तत्कुरूणामनयस्य मूलम् ॥ ५९ ॥</s-l></s-lg><s-lg><s-l>हृतोत्तमाङ्गं शकुनिं समीक्ष्य भूमौ शयानं रुधिरार्द्रगात्रम् ।</s-l><s-l>योधास्त्वदीया भयनष्टसत्त्वा दिशः प्रजग्मुः प्रगृहीतशस्त्राः ॥ ६० ॥</s-l></s-lg><s-lg><s-l>विप्रद्रुताः शुष्कमुखा विसंज्ञा गाण्डीवघोषेण समाहताश्च ।</s-l><s-l>भयार्दिता भग्नरथाश्वनागाः पदातयश्चैव सधार्तराष्ट्राः ॥ ६१ ॥</s-l></s-lg><s-lg><s-l>ततो रथाच्छकुनिं पातयित्वा मुदान्विता भारत पाण्डवेयाः ।</s-l><s-l>शङ्खान्प्रदध्मुः समरे प्रहृष्टाः सकेशवाः सैनिकान्हर्षयन्तः ॥ ६२ ॥</s-l></s-lg><s-lg><s-l>तं चापि सर्वे प्रतिपूजयन्तो हृष्टा ब्रुवाणाः सहदेवमाजौ ।</s-l><s-l>दिष्ट्या हतो नैकृतिको दुरात्मा सहात्मजो वीर रणे त्वयेति ॥ ६३ ॥</s-l></s-lg>