<s-lg><s-l> संजय उवाच ।</s-l><s-l>संनिवृत्ते बलौघे तु शाल्वो म्लेच्छगणाधिपः ।</s-l><s-l>अभ्यवर्तत संक्रुद्धः पाण्डूनां सुमहद्बलम् ॥ १ ॥</s-l></s-lg><s-lg><s-l>आस्थाय सुमहानागं प्रभिन्नं पर्वतोपमम् ।</s-l><s-l>दृप्तमैरावतप्रख्यममित्रगणमर्दनम् ॥ २ ॥</s-l></s-lg><s-lg><s-l>योऽसौ महाभद्रकुलप्रसूतः सुपूजितो धार्तराष्ट्रेण नित्यम् ।</s-l><s-l>सुकल्पितः शास्त्रविनिश्चयज्ञैः सदोपवाह्यः समरेषु राजन् ॥ ३ ॥</s-l></s-lg><s-lg><s-l>तमास्थितो राजवरो बभूव यथोदयस्थः सविता क्षपान्ते ।</s-l><s-l>स तेन नागप्रवरेण राजन्नभ्युद्ययौ पाण्डुसुतान्समन्तात् ।</s-l><s-l>शितैः पृषत्कैर्विददार चापि महेन्द्रवज्रप्रतिमैः सुघोरैः ॥ ४ ॥</s-l></s-lg><s-lg><s-l>ततः शरान्वै सृजतो महारणे योधांश्च राजन्नयतो यमाय ।</s-l><s-l>नास्यान्तरं ददृशुः स्वे परे वा यथा पुरा वज्रधरस्य दैत्याः ॥ ५ ॥</s-l></s-lg><s-lg><s-l>ते पाण्डवाः सोमकाः सृञ्जयाश्च तमेव नागं ददृशुः समन्तात् ।</s-l><s-l>सहस्रशो वै विचरन्तमेकं यथा महेन्द्रस्य गजं समीपे ॥ ६ ॥</s-l></s-lg><s-lg><s-l>संद्राव्यमाणं तु बलं परेषां परीतकल्पं विबभौ समन्तात् ।</s-l><s-l>नैवावतस्थे समरे भृशं भयाद्विमर्दमानं तु परस्परं तदा ॥ ७ ॥</s-l></s-lg><s-lg><s-l>ततः प्रभग्ना सहसा महाचमूः सा पाण्डवी तेन नराधिपेन ।</s-l><s-l>दिशश्चतस्रः सहसा प्रधाविता गजेन्द्रवेगं तमपारयन्ती ॥ ८ ॥</s-l></s-lg><s-lg><s-l>दृष्ट्वा च तां वेगवता प्रभग्नां सर्वे त्वदीया युधि योधमुख्याः ।</s-l><s-l>अपूजयंस्तत्र नराधिपं तं दध्मुश्च शङ्खाञ्शशिसंनिकाशान् ॥ ९ ॥</s-l></s-lg><s-lg><s-l>श्रुत्वा निनादं त्वथ कौरवाणां हर्षाद्विमुक्तं सह शङ्खशब्दैः ।</s-l><s-l>सेनापतिः पाण्डवसृञ्जयानां पाञ्चालपुत्रो न ममर्ष रोषात् ॥ १० ॥</s-l></s-lg><s-lg><s-l>ततस्तु तं वै द्विरदं महात्मा प्रत्युद्ययौ त्वरमाणो जयाय ।</s-l><s-l>जम्भो यथा शक्रसमागमे वै नागेन्द्रमैरावणमिन्द्रवाह्यम् ॥ ११ ॥</s-l></s-lg><s-lg><s-l>तमापतन्तं सहसा तु दृष्ट्वा पाञ्चालराजं युधि राजसिंहः ।</s-l><s-l>तं वै द्विपं प्रेषयामास तूर्णं वधाय राजन्द्रुपदात्मजस्य ॥ १२ ॥</s-l></s-lg><s-lg><s-l>स तं द्विपं सहसाभ्यापतन्तमविध्यदर्कप्रतिमैः पृषत्कैः ।</s-l><s-l>कर्मारधौतैर्निशितैर्ज्वलद्भिर्नाराचमुख्यैस्त्रिभिरुग्रवेगैः ॥ १३ ॥</s-l></s-lg><s-lg><s-l>ततोऽपरान्पञ्च शितान्महात्मा नाराचमुख्यान्विससर्ज कुम्भे ।</s-l><s-l>स तैस्तु विद्धः परमद्विपो रणे तदा परावृत्य भृशं प्रदुद्रुवे ॥ १४ ॥</s-l></s-lg><s-lg><s-l>तं नागराजं सहसा प्रणुन्नं विद्राव्यमाणं च निगृह्य शाल्वः ।</s-l><s-l>तोत्त्राङ्कुशैः प्रेषयामास तूर्णं पाञ्चालराजस्य रथं प्रदिश्य ॥ १५ ॥</s-l></s-lg><s-lg><s-l>दृष्ट्वापतन्तं सहसा तु नागं धृष्टद्युम्नः स्वरथाच्छीघ्रमेव ।</s-l><s-l>गदां प्रगृह्याशु जवेन वीरो भूमिं प्रपन्नो भयविह्वलाङ्गः ॥ १६ ॥</s-l></s-lg><s-lg><s-l>स तं रथं हेमविभूषिताङ्गं साश्वं ससूतं सहसा विमृद्य ।</s-l><s-l>उत्क्षिप्य हस्तेन तदा महाद्विपो विपोथयामास वसुंधरातले ॥ १७ ॥</s-l></s-lg><s-lg><s-l>पाञ्चालराजस्य सुतं स दृष्ट्वा तदार्दितं नागवरेण तेन ।</s-l><s-l>तमभ्यधावत्सहसा जवेन भीमः शिखण्डी च शिनेश्च नप्ता ॥ १८ ॥</s-l></s-lg><s-lg><s-l>शरैश्च वेगं सहसा निगृह्य तस्याभितोऽभ्यापततो गजस्य ।</s-l><s-l>स संगृहीतो रथिभिर्गजो वै चचाल तैर्वार्यमाणश्च संख्ये ॥ १९ ॥</s-l></s-lg><s-lg><s-l>ततः पृषत्कान्प्रववर्ष राजा सूर्यो यथा रश्मिजालं समन्तात् ।</s-l><s-l>तेनाशुगैर्वध्यमाना रथौघाः प्रदुद्रुवुस्तत्र ततस्तु सर्वे ॥ २० ॥</s-l></s-lg><s-lg><s-l>तत्कर्म शाल्वस्य समीक्ष्य सर्वे पाञ्चालमत्स्या नृप सृञ्जयाश्च ।</s-l><s-l>हाहाकारैर्नादयन्तः स्म युद्धे द्विपं समन्ताद्रुरुधुर्नराग्र्याः ॥ २१ ॥</s-l></s-lg><s-lg><s-l>पाञ्चालराजस्त्वरितस्तु शूरो गदां प्रगृह्याचलशृङ्गकल्पाम् ।</s-l><s-l>असंभ्रमं भारत शत्रुघाती जवेन वीरोऽनुससार नागम् ॥ २२ ॥</s-l></s-lg><s-lg><s-l>ततोऽथ नागं धरणीधराभं मदं स्रवन्तं जलदप्रकाशम् ।</s-l><s-l>गदां समाविध्य भृशं जघान पाञ्चालराजस्य सुतस्तरस्वी ॥ २३ ॥</s-l></s-lg><s-lg><s-l>स भिन्नकुम्भः सहसा विनद्य मुखात्प्रभूतं क्षतजं विमुञ्चन् ।</s-l><s-l>पपात नागो धरणीधराभः क्षितिप्रकम्पाच्चलितो यथाद्रिः ॥ २४ ॥</s-l></s-lg><s-lg><s-l>निपात्यमाने तु तदा गजेन्द्रे हाहाकृते तव पुत्रस्य सैन्ये ।</s-l><s-l>स शाल्वराजस्य शिनिप्रवीरो जहार भल्लेन शिरः शितेन ॥ २५ ॥</s-l></s-lg><s-lg><s-l>हृतोत्तमाङ्गो युधि सात्वतेन पपात भूमौ सह नागराज्ञा ।</s-l><s-l>यथाद्रिशृङ्गं सुमहत्प्रणुन्नं वज्रेण देवाधिपचोदितेन ॥ २६ ॥</s-l></s-lg>