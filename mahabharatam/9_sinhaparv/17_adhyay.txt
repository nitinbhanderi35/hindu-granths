<s-lg><s-l> संजय उवाच ।</s-l><s-l>शल्ये तु निहते राजन्मद्रराजपदानुगाः ।</s-l><s-l>रथाः सप्तशता वीरा निर्ययुर्महतो बलात् ॥ १ ॥</s-l></s-lg><s-lg><s-l>दुर्योधनस्तु द्विरदमारुह्याचलसंनिभम् ।</s-l><s-l>छत्रेण ध्रियमाणेन वीज्यमानश्च चामरैः ।</s-l><s-l>न गन्तव्यं न गन्तव्यमिति मद्रानवारयत् ॥ २ ॥</s-l></s-lg><s-lg><s-l>दुर्योधनेन ते वीरा वार्यमाणाः पुनः पुनः ।</s-l><s-l>युधिष्ठिरं जिघांसन्तः पाण्डूनां प्राविशन्बलम् ॥ ३ ॥</s-l></s-lg><s-lg><s-l>ते तु शूरा महाराज कृतचित्ताः स्म योधने ।</s-l><s-l>धनुःशब्दं महत्कृत्वा सहायुध्यन्त पाण्डवैः ॥ ४ ॥</s-l></s-lg><s-lg><s-l>श्रुत्वा तु निहतं शल्यं धर्मपुत्रं च पीडितम् ।</s-l><s-l>मद्रराजप्रिये युक्तैर्मद्रकाणां महारथैः ॥ ५ ॥</s-l></s-lg><s-lg><s-l>आजगाम ततः पार्थो गाण्डीवं विक्षिपन्धनुः ।</s-l><s-l>पूरयन्रथघोषेण दिशः सर्वा महारथः ॥ ६ ॥</s-l></s-lg><s-lg><s-l>ततोऽर्जुनश्च भीमश्च माद्रीपुत्रौ च पाण्डवौ ।</s-l><s-l>सात्यकिश्च नरव्याघ्रो द्रौपदेयाश्च सर्वशः ॥ ७ ॥</s-l></s-lg><s-lg><s-l>धृष्टद्युम्नः शिखण्डी च पाञ्चालाः सह सोमकैः ।</s-l><s-l>युधिष्ठिरं परीप्सन्तः समन्तात्पर्यवारयन् ॥ ८ ॥</s-l></s-lg><s-lg><s-l>ते समन्तात्परिवृताः पाण्डवैः पुरुषर्षभाः ।</s-l><s-l>क्षोभयन्ति स्म तां सेनां मकराः सागरं यथा ॥ ९ ॥</s-l></s-lg><s-lg><s-l>पुरोवातेन गङ्गेव क्षोभ्यमाना महानदी ।</s-l><s-l>अक्षोभ्यत तदा राजन्पाण्डूनां ध्वजिनी पुनः ॥ १० ॥</s-l></s-lg><s-lg><s-l>प्रस्कन्द्य सेनां महतीं त्यक्तात्मानो महारथाः ।</s-l><s-l>वृक्षानिव महावाताः कम्पयन्ति स्म तावकाः ॥ ११ ॥</s-l></s-lg><s-lg><s-l>बहवश्चुक्रुशुस्तत्र क्व स राजा युधिष्ठिरः ।</s-l><s-l>भ्रातरो वास्य ते शूरा दृश्यन्ते नेह केचन ॥ १२ ॥</s-l></s-lg><s-lg><s-l>पाञ्चालानां महावीर्याः शिखण्डी च महारथः ।</s-l><s-l>धृष्टद्युम्नोऽथ शैनेयो द्रौपदेयाश्च सर्वशः ॥ १३ ॥</s-l></s-lg><s-lg><s-l>एवं तान्वादिनः शूरान्द्रौपदेया महारथाः ।</s-l><s-l>अभ्यघ्नन्युयुधानश्च मद्रराजपदानुगान् ॥ १४ ॥</s-l></s-lg><s-lg><s-l>चक्रैर्विमथितैः केचित्केचिच्छिन्नैर्महाध्वजैः ।</s-l><s-l>प्रत्यदृश्यन्त समरे तावका निहताः परैः ॥ १५ ॥</s-l></s-lg><s-lg><s-l>आलोक्य पाण्डवान्युद्धे योधा राजन्समन्ततः ।</s-l><s-l>वार्यमाणा ययुर्वेगात्तव पुत्रेण भारत ॥ १६ ॥</s-l></s-lg><s-lg><s-l>दुर्योधनस्तु तान्वीरान्वारयामास सान्त्वयन् ।</s-l><s-l>न चास्य शासनं कश्चित्तत्र चक्रे महारथः ॥ १७ ॥</s-l></s-lg><s-lg><s-l>ततो गान्धारराजस्य पुत्रः शकुनिरब्रवीत् ।</s-l><s-l>दुर्योधनं महाराज वचनं वचनक्षमः ॥ १८ ॥</s-l></s-lg><s-lg><s-l>किं नः संप्रेक्षमाणानां मद्राणां हन्यते बलम् ।</s-l><s-l>न युक्तमेतत्समरे त्वयि तिष्ठति भारत ॥ १९ ॥</s-l></s-lg><s-lg><s-l>सहितैर्नाम योद्धव्यमित्येष समयः कृतः ।</s-l><s-l>अथ कस्मात्परानेव घ्नतो मर्षयसे नृप ॥ २० ॥</s-l></s-lg><s-lg><s-l> दुर्योधन उवाच ।</s-l><s-l>वार्यमाणा मया पूर्वं नैते चक्रुर्वचो मम ।</s-l><s-l>एते हि निहताः सर्वे प्रस्कन्नाः पाण्डुवाहिनीम् ॥ २१ ॥</s-l></s-lg><s-lg><s-l> शकुनिरुवाच ।</s-l><s-l>न भर्तुः शासनं वीरा रणे कुर्वन्त्यमर्षिताः ।</s-l><s-l>अलं क्रोद्धुं तथैतेषां नायं काल उपेक्षितुम् ॥ २२ ॥</s-l></s-lg><s-lg><s-l>यामः सर्वेऽत्र संभूय सवाजिरथकुञ्जराः ।</s-l><s-l>परित्रातुं महेष्वासान्मद्रराजपदानुगान् ॥ २३ ॥</s-l></s-lg><s-lg><s-l>अन्योन्यं परिरक्षामो यत्नेन महता नृप ।</s-l><s-l>एवं सर्वेऽनुसंचिन्त्य प्रययुर्यत्र सैनिकाः ॥ २४ ॥</s-l></s-lg><s-lg><s-l> संजय उवाच ।</s-l><s-l>एवमुक्तस्ततो राजा बलेन महता वृतः ।</s-l><s-l>प्रययौ सिंहनादेन कम्पयन्वै वसुंधराम् ॥ २५ ॥</s-l></s-lg><s-lg><s-l>हत विध्यत गृह्णीत प्रहरध्वं निकृन्तत ।</s-l><s-l>इत्यासीत्तुमुलः शब्दस्तव सैन्यस्य भारत ॥ २६ ॥</s-l></s-lg><s-lg><s-l>पाण्डवास्तु रणे दृष्ट्वा मद्रराजपदानुगान् ।</s-l><s-l>सहितानभ्यवर्तन्त गुल्ममास्थाय मध्यमम् ॥ २७ ॥</s-l></s-lg><s-lg><s-l>ते मुहूर्ताद्रणे वीरा हस्ताहस्तं विशां पते ।</s-l><s-l>निहताः प्रत्यदृश्यन्त मद्रराजपदानुगाः ॥ २८ ॥</s-l></s-lg><s-lg><s-l>ततो नः संप्रयातानां हतामित्रास्तरस्विनः ।</s-l><s-l>हृष्टाः किलकिलाशब्दमकुर्वन्सहिताः परे ॥ २९ ॥</s-l></s-lg><s-lg><s-l>अथोत्थितानि रुण्डानि समदृश्यन्त सर्वशः ।</s-l><s-l>पपात महती चोल्का मध्येनादित्यमण्डलम् ॥ ३० ॥</s-l></s-lg><s-lg><s-l>रथैर्भग्नैर्युगाक्षैश्च निहतैश्च महारथैः ।</s-l><s-l>अश्वैर्निपतितैश्चैव संछन्नाभूद्वसुंधरा ॥ ३१ ॥</s-l></s-lg><s-lg><s-l>वातायमानैस्तुरगैर्युगासक्तैस्तुरंगमैः ।</s-l><s-l>अदृश्यन्त महाराज योधास्तत्र रणाजिरे ॥ ३२ ॥</s-l></s-lg><s-lg><s-l>भग्नचक्रान्रथान्केचिदवहंस्तुरगा रणे ।</s-l><s-l>रथार्धं केचिदादाय दिशो दश विबभ्रमुः ।</s-l><s-l>तत्र तत्र च दृश्यन्ते योक्त्रैः श्लिष्टाः स्म वाजिनः ॥ ३३ ॥</s-l></s-lg><s-lg><s-l>रथिनः पतमानाश्च व्यदृश्यन्त नरोत्तम ।</s-l><s-l>गगनात्प्रच्युताः सिद्धाः पुण्यानामिव संक्षये ॥ ३४ ॥</s-l></s-lg><s-lg><s-l>निहतेषु च शूरेषु मद्रराजानुगेषु च ।</s-l><s-l>अस्मानापततश्चापि दृष्ट्वा पार्था महारथाः ॥ ३५ ॥</s-l></s-lg><s-lg><s-l>अभ्यवर्तन्त वेगेन जयगृध्राः प्रहारिणः ।</s-l><s-l>बाणशब्दरवान्कृत्वा विमिश्राञ्शङ्खनिस्वनैः ॥ ३६ ॥</s-l></s-lg><s-lg><s-l>अस्मांस्तु पुनरासाद्य लब्धलक्षाः प्रहारिणः ।</s-l><s-l>शरासनानि धुन्वानाः सिंहनादान्प्रचुक्रुशुः ॥ ३७ ॥</s-l></s-lg><s-lg><s-l>ततो हतमभिप्रेक्ष्य मद्रराजबलं महत् ।</s-l><s-l>मद्रराजं च समरे दृष्ट्वा शूरं निपातितम् ।</s-l><s-l>दुर्योधनबलं सर्वं पुनरासीत्पराङ्मुखम् ॥ ३८ ॥</s-l></s-lg><s-lg><s-l>वध्यमानं महाराज पाण्डवैर्जितकाशिभिः ।</s-l><s-l>दिशो भेजेऽथ संभ्रान्तं त्रासितं दृढधन्विभिः ॥ ३९ ॥</s-l></s-lg>