<s-lg><s-l> वैशंपायन उवाच ।</s-l><s-l>शृणु मातृगणान्राजन्कुमारानुचरानिमान् ।</s-l><s-l>कीर्त्यमानान्मया वीर सपत्नगणसूदनान् ॥ १ ॥</s-l></s-lg><s-lg><s-l>यशस्विनीनां मातॄणां शृणु नामानि भारत ।</s-l><s-l>याभिर्व्याप्तास्त्रयो लोकाः कल्याणीभिश्चराचराः ॥ २ ॥</s-l></s-lg><s-lg><s-l>प्रभावती विशालाक्षी पलिता गोनसी तथा ।</s-l><s-l>श्रीमती बहुला चैव तथैव बहुपुत्रिका ॥ ३ ॥</s-l></s-lg><s-lg><s-l>अप्सुजाता च गोपाली बृहदम्बालिका तथा ।</s-l><s-l>जयावती मालतिका ध्रुवरत्ना भयंकरी ॥ ४ ॥</s-l></s-lg><s-lg><s-l>वसुदामा सुदामा च विशोका नन्दिनी तथा ।</s-l><s-l>एकचूडा महाचूडा चक्रनेमिश्च भारत ॥ ५ ॥</s-l></s-lg><s-lg><s-l>उत्तेजनी जयत्सेना कमलाक्ष्यथ शोभना ।</s-l><s-l>शत्रुंजया तथा चैव क्रोधना शलभी खरी ॥ ६ ॥</s-l></s-lg><s-lg><s-l>माधवी शुभवक्त्रा च तीर्थनेमिश्च भारत ।</s-l><s-l>गीतप्रिया च कल्याणी कद्रुला चामिताशना ॥ ७ ॥</s-l></s-lg><s-lg><s-l>मेघस्वना भोगवती सुभ्रूश्च कनकावती ।</s-l><s-l>अलाताक्षी वीर्यवती विद्युज्जिह्वा च भारत ॥ ८ ॥</s-l></s-lg><s-lg><s-l>पद्मावती सुनक्षत्रा कन्दरा बहुयोजना ।</s-l><s-l>संतानिका च कौरव्य कमला च महाबला ॥ ९ ॥</s-l></s-lg><s-lg><s-l>सुदामा बहुदामा च सुप्रभा च यशस्विनी ।</s-l><s-l>नृत्यप्रिया च राजेन्द्र शतोलूखलमेखला ॥ १० ॥</s-l></s-lg><s-lg><s-l>शतघण्टा शतानन्दा भगनन्दा च भामिनी ।</s-l><s-l>वपुष्मती चन्द्रशीता भद्रकाली च भारत ॥ ११ ॥</s-l></s-lg><s-lg><s-l>संकारिका निष्कुटिका भ्रमा चत्वरवासिनी ।</s-l><s-l>सुमङ्गला स्वस्तिमती वृद्धिकामा जयप्रिया ॥ १२ ॥</s-l></s-lg><s-lg><s-l>धनदा सुप्रसादा च भवदा च जलेश्वरी ।</s-l><s-l>एडी भेडी समेडी च वेतालजननी तथा ।</s-l><s-l>कण्डूतिः कालिका चैव देवमित्रा च भारत ॥ १३ ॥</s-l></s-lg><s-lg><s-l>लम्बसी केतकी चैव चित्रसेना तथा बला ।</s-l><s-l>कुक्कुटिका शङ्खनिका तथा जर्जरिका नृप ॥ १४ ॥</s-l></s-lg><s-lg><s-l>कुण्डारिका कोकलिका कण्डरा च शतोदरी ।</s-l><s-l>उत्क्राथिनी जरेणा च महावेगा च कङ्कणा ॥ १५ ॥</s-l></s-lg><s-lg><s-l>मनोजवा कण्टकिनी प्रघसा पूतना तथा ।</s-l><s-l>खशया चुर्व्युटिर्वामा क्रोशनाथ तडित्प्रभा ॥ १६ ॥</s-l></s-lg><s-lg><s-l>मण्डोदरी च तुण्डा च कोटरा मेघवासिनी ।</s-l><s-l>सुभगा लम्बिनी लम्बा वसुचूडा विकत्थनी ॥ १७ ॥</s-l></s-lg><s-lg><s-l>ऊर्ध्ववेणीधरा चैव पिङ्गाक्षी लोहमेखला ।</s-l><s-l>पृथुवक्त्रा मधुरिका मधुकुम्भा तथैव च ॥ १८ ॥</s-l></s-lg><s-lg><s-l>पक्षालिका मन्थनिका जरायुर्जर्जरानना ।</s-l><s-l>ख्याता दहदहा चैव तथा धमधमा नृप ॥ १९ ॥</s-l></s-lg><s-lg><s-l>खण्डखण्डा च राजेन्द्र पूषणा मणिकुण्डला ।</s-l><s-l>अमोचा चैव कौरव्य तथा लम्बपयोधरा ॥ २० ॥</s-l></s-lg><s-lg><s-l>वेणुवीणाधरा चैव पिङ्गाक्षी लोहमेखला ।</s-l><s-l>शशोलूकमुखी कृष्णा खरजङ्घा महाजवा ॥ २१ ॥</s-l></s-lg><s-lg><s-l>शिशुमारमुखी श्वेता लोहिताक्षी विभीषणा ।</s-l><s-l>जटालिका कामचरी दीर्घजिह्वा बलोत्कटा ॥ २२ ॥</s-l></s-lg><s-lg><s-l>कालेडिका वामनिका मुकुटा चैव भारत ।</s-l><s-l>लोहिताक्षी महाकाया हरिपिण्डी च भूमिप ॥ २३ ॥</s-l></s-lg><s-lg><s-l>एकाक्षरा सुकुसुमा कृष्णकर्णी च भारत ।</s-l><s-l>क्षुरकर्णी चतुष्कर्णी कर्णप्रावरणा तथा ॥ २४ ॥</s-l></s-lg><s-lg><s-l>चतुष्पथनिकेता च गोकर्णी महिषानना ।</s-l><s-l>खरकर्णी महाकर्णी भेरीस्वनमहास्वना ॥ २५ ॥</s-l></s-lg><s-lg><s-l>शङ्खकुम्भस्वना चैव भङ्गदा च महाबला ।</s-l><s-l>गणा च सुगणा चैव तथाभीत्यथ कामदा ॥ २६ ॥</s-l></s-lg><s-lg><s-l>चतुष्पथरता चैव भूतितीर्थान्यगोचरा ।</s-l><s-l>पशुदा वित्तदा चैव सुखदा च महायशाः ।</s-l><s-l>पयोदा गोमहिषदा सुविषाणा च भारत ॥ २७ ॥</s-l></s-lg><s-lg><s-l>प्रतिष्ठा सुप्रतिष्ठा च रोचमाना सुरोचना ।</s-l><s-l>गोकर्णी च सुकर्णी च ससिरा स्थेरिका तथा ।</s-l><s-l>एकचक्रा मेघरवा मेघमाला विरोचना ॥ २८ ॥</s-l></s-lg><s-lg><s-l>एताश्चान्याश्च बहवो मातरो भरतर्षभ ।</s-l><s-l>कार्त्तिकेयानुयायिन्यो नानारूपाः सहस्रशः ॥ २९ ॥</s-l></s-lg><s-lg><s-l>दीर्घनख्यो दीर्घदन्त्यो दीर्घतुण्ड्यश्च भारत ।</s-l><s-l>सरला मधुराश्चैव यौवनस्थाः स्वलंकृताः ॥ ३० ॥</s-l></s-lg><s-lg><s-l>माहात्म्येन च संयुक्ताः कामरूपधरास्तथा ।</s-l><s-l>निर्मांसगात्र्यः श्वेताश्च तथा काञ्चनसंनिभाः ॥ ३१ ॥</s-l></s-lg><s-lg><s-l>कृष्णमेघनिभाश्चान्या धूम्राश्च भरतर्षभ ।</s-l><s-l>अरुणाभा महाभागा दीर्घकेश्यः सिताम्बराः ॥ ३२ ॥</s-l></s-lg><s-lg><s-l>ऊर्ध्ववेणीधराश्चैव पिङ्गाक्ष्यो लम्बमेखलाः ।</s-l><s-l>लम्बोदर्यो लम्बकर्णास्तथा लम्बपयोधराः ॥ ३३ ॥</s-l></s-lg><s-lg><s-l>ताम्राक्ष्यस्ताम्रवर्णाश्च हर्यक्ष्यश्च तथापराः ।</s-l><s-l>वरदाः कामचारिण्यो नित्यप्रमुदितास्तथा ॥ ३४ ॥</s-l></s-lg><s-lg><s-l>याम्यो रौद्र्यस्तथा सौम्याः कौबेर्योऽथ महाबलाः ।</s-l><s-l>वारुण्योऽथ च माहेन्द्र्यस्तथाग्नेय्यः परंतप ॥ ३५ ॥</s-l></s-lg><s-lg><s-l>वायव्यश्चाथ कौमार्यो ब्राह्म्यश्च भरतर्षभ ।</s-l><s-l>रूपेणाप्सरसां तुल्या जवे वायुसमास्तथा ॥ ३६ ॥</s-l></s-lg><s-lg><s-l>परपुष्टोपमा वाक्ये तथर्द्ध्या धनदोपमाः ।</s-l><s-l>शक्रवीर्योपमाश्चैव दीप्त्या वह्निसमास्तथा ॥ ३७ ॥</s-l></s-lg><s-lg><s-l>वृक्षचत्वरवासिन्यश्चतुष्पथनिकेतनाः ।</s-l><s-l>गुहाश्मशानवासिन्यः शैलप्रस्रवणालयाः ॥ ३८ ॥</s-l></s-lg><s-lg><s-l>नानाभरणधारिण्यो नानामाल्याम्बरास्तथा ।</s-l><s-l>नानाविचित्रवेषाश्च नानाभाषास्तथैव च ॥ ३९ ॥</s-l></s-lg><s-lg><s-l>एते चान्ये च बहवो गणाः शत्रुभयंकराः ।</s-l><s-l>अनुजग्मुर्महात्मानं त्रिदशेन्द्रस्य संमते ॥ ४० ॥</s-l></s-lg><s-lg><s-l>ततः शक्त्यस्त्रमददद्भगवान्पाकशासनः ।</s-l><s-l>गुहाय राजशार्दूल विनाशाय सुरद्विषाम् ॥ ४१ ॥</s-l></s-lg><s-lg><s-l>महास्वनां महाघण्टां द्योतमानां सितप्रभाम् ।</s-l><s-l>तरुणादित्यवर्णां च पताकां भरतर्षभ ॥ ४२ ॥</s-l></s-lg><s-lg><s-l>ददौ पशुपतिस्तस्मै सर्वभूतमहाचमूम् ।</s-l><s-l>उग्रां नानाप्रहरणां तपोवीर्यबलान्विताम् ॥ ४३ ॥</s-l></s-lg><s-lg><s-l>विष्णुर्ददौ वैजयन्तीं मालां बलविवर्धिनीम् ।</s-l><s-l>उमा ददौ चारजसी वाससी सूर्यसप्रभे ॥ ४४ ॥</s-l></s-lg><s-lg><s-l>गङ्गा कमण्डलुं दिव्यममृतोद्भवमुत्तमम् ।</s-l><s-l>ददौ प्रीत्या कुमाराय दण्डं चैव बृहस्पतिः ॥ ४५ ॥</s-l></s-lg><s-lg><s-l>गरुडो दयितं पुत्रं मयूरं चित्रबर्हिणम् ।</s-l><s-l>अरुणस्ताम्रचूडं च प्रददौ चरणायुधम् ॥ ४६ ॥</s-l></s-lg><s-lg><s-l>पाशं तु वरुणो राजा बलवीर्यसमन्वितम् ।</s-l><s-l>कृष्णाजिनं तथा ब्रह्मा ब्रह्मण्याय ददौ प्रभुः ।</s-l><s-l>समरेषु जयं चैव प्रददौ लोकभावनः ॥ ४७ ॥</s-l></s-lg><s-lg><s-l>सेनापत्यमनुप्राप्य स्कन्दो देवगणस्य ह ।</s-l><s-l>शुशुभे ज्वलितोऽर्चिष्मान्द्वितीय इव पावकः ।</s-l><s-l>ततः पारिषदैश्चैव मातृभिश्च समन्वितः ॥ ४८ ॥</s-l></s-lg><s-lg><s-l>सा सेना नैरृती भीमा सघण्टोच्छ्रितकेतना ।</s-l><s-l>सभेरीशङ्खमुरजा सायुधा सपताकिनी ।</s-l><s-l>शारदी द्यौरिवाभाति ज्योतिर्भिरुपशोभिता ॥ ४९ ॥</s-l></s-lg><s-lg><s-l>ततो देवनिकायास्ते भूतसेनागणास्तथा ।</s-l><s-l>वादयामासुरव्यग्रा भेरीशङ्खांश्च पुष्कलान् ॥ ५० ॥</s-l></s-lg><s-lg><s-l>पटहाञ्झर्झरांश्चैव कृकचान्गोविषाणिकान् ।</s-l><s-l>आडम्बरान्गोमुखांश्च डिण्डिमांश्च महास्वनान् ॥ ५१ ॥</s-l></s-lg><s-lg><s-l>तुष्टुवुस्ते कुमारं च सर्वे देवाः सवासवाः ।</s-l><s-l>जगुश्च देवगन्धर्वा ननृतुश्चाप्सरोगणाः ॥ ५२ ॥</s-l></s-lg><s-lg><s-l>ततः प्रीतो महासेनस्त्रिदशेभ्यो वरं ददौ ।</s-l><s-l>रिपून्हन्तास्मि समरे ये वो वधचिकीर्षवः ॥ ५३ ॥</s-l></s-lg><s-lg><s-l>प्रतिगृह्य वरं देवास्तस्माद्विबुधसत्तमात् ।</s-l><s-l>प्रीतात्मानो महात्मानो मेनिरे निहतान्रिपून् ॥ ५४ ॥</s-l></s-lg><s-lg><s-l>सर्वेषां भूतसंघानां हर्षान्नादः समुत्थितः ।</s-l><s-l>अपूरयत लोकांस्त्रीन्वरे दत्ते महात्मना ॥ ५५ ॥</s-l></s-lg><s-lg><s-l>स निर्ययौ महासेनो महत्या सेनया वृतः ।</s-l><s-l>वधाय युधि दैत्यानां रक्षार्थं च दिवौकसाम् ॥ ५६ ॥</s-l></s-lg><s-lg><s-l>व्यवसायो जयो धर्मः सिद्धिर्लक्ष्मीर्धृतिः स्मृतिः ।</s-l><s-l>महासेनस्य सैन्यानामग्रे जग्मुर्नराधिप ॥ ५७ ॥</s-l></s-lg><s-lg><s-l>स तया भीमया देवः शूलमुद्गरहस्तया ।</s-l><s-l>गदामुसलनाराचशक्तितोमरहस्तया ।</s-l><s-l>दृप्तसिंहनिनादिन्या विनद्य प्रययौ गुहः ॥ ५८ ॥</s-l></s-lg><s-lg><s-l>तं दृष्ट्वा सर्वदैतेया राक्षसा दानवास्तथा ।</s-l><s-l>व्यद्रवन्त दिशः सर्वा भयोद्विग्नाः समन्ततः ।</s-l><s-l>अभ्यद्रवन्त देवास्तान्विविधायुधपाणयः ॥ ५९ ॥</s-l></s-lg><s-lg><s-l>दृष्ट्वा च स ततः क्रुद्धः स्कन्दस्तेजोबलान्वितः ।</s-l><s-l>शक्त्यस्त्रं भगवान्भीमं पुनः पुनरवासृजत् ।</s-l><s-l>आदधच्चात्मनस्तेजो हविषेद्ध इवानलः ॥ ६० ॥</s-l></s-lg><s-lg><s-l>अभ्यस्यमाने शक्त्यस्त्रे स्कन्देनामिततेजसा ।</s-l><s-l>उल्काज्वाला महाराज पपात वसुधातले ॥ ६१ ॥</s-l></s-lg><s-lg><s-l>संह्रादयन्तश्च तथा निर्घाताश्चापतन्क्षितौ ।</s-l><s-l>यथान्तकालसमये सुघोराः स्युस्तथा नृप ॥ ६२ ॥</s-l></s-lg><s-lg><s-l>क्षिप्ता ह्येका तथा शक्तिः सुघोरानलसूनुना ।</s-l><s-l>ततः कोट्यो विनिष्पेतुः शक्तीनां भरतर्षभ ॥ ६३ ॥</s-l></s-lg><s-lg><s-l>स शक्त्यस्त्रेण संग्रामे जघान भगवान्प्रभुः ।</s-l><s-l>दैत्येन्द्रं तारकं नाम महाबलपराक्रमम् ।</s-l><s-l>वृतं दैत्यायुतैर्वीरैर्बलिभिर्दशभिर्नृप ॥ ६४ ॥</s-l></s-lg><s-lg><s-l>महिषं चाष्टभिः पद्मैर्वृतं संख्ये निजघ्निवान् ।</s-l><s-l>त्रिपादं चायुतशतैर्जघान दशभिर्वृतम् ॥ ६५ ॥</s-l></s-lg><s-lg><s-l>ह्रदोदरं निखर्वैश्च वृतं दशभिरीश्वरः ।</s-l><s-l>जघानानुचरैः सार्धं विविधायुधपाणिभिः ॥ ६६ ॥</s-l></s-lg><s-lg><s-l>तत्राकुर्वन्त विपुलं नादं वध्यत्सु शत्रुषु ।</s-l><s-l>कुमारानुचरा राजन्पूरयन्तो दिशो दश ॥ ६७ ॥</s-l></s-lg><s-lg><s-l>शक्त्यस्त्रस्य तु राजेन्द्र ततोऽर्चिर्भिः समन्ततः ।</s-l><s-l>दग्धाः सहस्रशो दैत्या नादैः स्कन्दस्य चापरे ॥ ६८ ॥</s-l></s-lg><s-lg><s-l>पताकयावधूताश्च हताः केचित्सुरद्विषः ।</s-l><s-l>केचिद्घण्टारवत्रस्ता निपेतुर्वसुधातले ।</s-l><s-l>केचित्प्रहरणैश्छिन्ना विनिपेतुर्गतासवः ॥ ६९ ॥</s-l></s-lg><s-lg><s-l>एवं सुरद्विषोऽनेकान्बलवानाततायिनः ।</s-l><s-l>जघान समरे वीरः कार्त्तिकेयो महाबलः ॥ ७० ॥</s-l></s-lg><s-lg><s-l>बाणो नामाथ दैतेयो बलेः पुत्रो महाबलः ।</s-l><s-l>क्रौञ्चं पर्वतमासाद्य देवसंघानबाधत ॥ ७१ ॥</s-l></s-lg><s-lg><s-l>तमभ्ययान्महासेनः सुरशत्रुमुदारधीः ।</s-l><s-l>स कार्त्तिकेयस्य भयात्क्रौञ्चं शरणमेयिवान् ॥ ७२ ॥</s-l></s-lg><s-lg><s-l>ततः क्रौञ्चं महामन्युः क्रौञ्चनादनिनादितम् ।</s-l><s-l>शक्त्या बिभेद भगवान्कार्त्तिकेयोऽग्निदत्तया ॥ ७३ ॥</s-l></s-lg><s-lg><s-l>सशालस्कन्धसरलं त्रस्तवानरवारणम् ।</s-l><s-l>पुलिनत्रस्तविहगं विनिष्पतितपन्नगम् ॥ ७४ ॥</s-l></s-lg><s-lg><s-l>गोलाङ्गूलर्क्षसंघैश्च द्रवद्भिरनुनादितम् ।</s-l><s-l>कुरङ्गगतिनिर्घोषमुद्भ्रान्तसृमराचितम् ॥ ७५ ॥</s-l></s-lg><s-lg><s-l>विनिष्पतद्भिः शरभैः सिंहैश्च सहसा द्रुतैः ।</s-l><s-l>शोच्यामपि दशां प्राप्तो रराजैव स पर्वतः ॥ ७६ ॥</s-l></s-lg><s-lg><s-l>विद्याधराः समुत्पेतुस्तस्य शृङ्गनिवासिनः ।</s-l><s-l>किंनराश्च समुद्विग्नाः शक्तिपातरवोद्धताः ॥ ७७ ॥</s-l></s-lg><s-lg><s-l>ततो दैत्या विनिष्पेतुः शतशोऽथ सहस्रशः ।</s-l><s-l>प्रदीप्तात्पर्वतश्रेष्ठाद्विचित्राभरणस्रजः ॥ ७८ ॥</s-l></s-lg><s-lg><s-l>तान्निजघ्नुरतिक्रम्य कुमारानुचरा मृधे ।</s-l><s-l>बिभेद शक्त्या क्रौञ्चं च पावकिः परवीरहा ॥ ७९ ॥</s-l></s-lg><s-lg><s-l>बहुधा चैकधा चैव कृत्वात्मानं महात्मना ।</s-l><s-l>शक्तिः क्षिप्ता रणे तस्य पाणिमेति पुनः पुनः ॥ ८० ॥</s-l></s-lg><s-lg><s-l>एवंप्रभावो भगवानतो भूयश्च पावकिः ।</s-l><s-l>क्रौञ्चस्तेन विनिर्भिन्नो दैत्याश्च शतशो हताः ॥ ८१ ॥</s-l></s-lg><s-lg><s-l>ततः स भगवान्देवो निहत्य विबुधद्विषः ।</s-l><s-l>सभाज्यमानो विबुधैः परं हर्षमवाप ह ॥ ८२ ॥</s-l></s-lg><s-lg><s-l>ततो दुन्दुभयो राजन्नेदुः शङ्खाश्च भारत ।</s-l><s-l>मुमुचुर्देवयोषाश्च पुष्पवर्षमनुत्तमम् ॥ ८३ ॥</s-l></s-lg><s-lg><s-l>दिव्यगन्धमुपादाय ववौ पुण्यश्च मारुतः ।</s-l><s-l>गन्धर्वास्तुष्टुवुश्चैनं यज्वानश्च महर्षयः ॥ ८४ ॥</s-l></s-lg><s-lg><s-l>केचिदेनं व्यवस्यन्ति पितामहसुतं प्रभुम् ।</s-l><s-l>सनत्कुमारं सर्वेषां ब्रह्मयोनिं तमग्रजम् ॥ ८५ ॥</s-l></s-lg><s-lg><s-l>केचिन्महेश्वरसुतं केचित्पुत्रं विभावसोः ।</s-l><s-l>उमायाः कृत्तिकानां च गङ्गायाश्च वदन्त्युत ॥ ८६ ॥</s-l></s-lg><s-lg><s-l>एकधा च द्विधा चैव चतुर्धा च महाबलम् ।</s-l><s-l>योगिनामीश्वरं देवं शतशोऽथ सहस्रशः ॥ ८७ ॥</s-l></s-lg><s-lg><s-l>एतत्ते कथितं राजन्कार्त्तिकेयाभिषेचनम् ।</s-l><s-l>शृणु चैव सरस्वत्यास्तीर्थवंशस्य पुण्यताम् ॥ ८८ ॥</s-l></s-lg><s-lg><s-l>बभूव तीर्थप्रवरं हतेषु सुरशत्रुषु ।</s-l><s-l>कुमारेण महाराज त्रिविष्टपमिवापरम् ॥ ८९ ॥</s-l></s-lg><s-lg><s-l>ऐश्वर्याणि च तत्रस्थो ददावीशः पृथक्पृथक् ।</s-l><s-l>तदा नैरृतमुख्येभ्यस्त्रैलोक्ये पावकात्मजः ॥ ९० ॥</s-l></s-lg><s-lg><s-l>एवं स भगवांस्तस्मिंस्तीर्थे दैत्यकुलान्तकः ।</s-l><s-l>अभिषिक्तो महाराज देवसेनापतिः सुरैः ॥ ९१ ॥</s-l></s-lg><s-lg><s-l>औजसं नाम तत्तीर्थं यत्र पूर्वमपां पतिः ।</s-l><s-l>अभिषिक्तः सुरगणैर्वरुणो भरतर्षभ ॥ ९२ ॥</s-l></s-lg><s-lg><s-l>तस्मिंस्तीर्थवरे स्नात्वा स्कन्दं चाभ्यर्च्य लाङ्गली ।</s-l><s-l>ब्राह्मणेभ्यो ददौ रुक्मं वासांस्याभरणानि च ॥ ९३ ॥</s-l></s-lg><s-lg><s-l>उषित्वा रजनीं तत्र माधवः परवीरहा ।</s-l><s-l>पूज्य तीर्थवरं तच्च स्पृष्ट्वा तोयं च लाङ्गली ।</s-l><s-l>हृष्टः प्रीतमनाश्चैव ह्यभवन्माधवोत्तमः ॥ ९४ ॥</s-l></s-lg><s-lg><s-l>एतत्ते सर्वमाख्यातं यन्मां त्वं परिपृच्छसि ।</s-l><s-l>यथाभिषिक्तो भगवान्स्कन्दो देवैः समागतैः ॥ ९५ ॥</s-l></s-lg>