<s-lg><s-l> संजय उवाच ।</s-l><s-l>वातिकानां सकाशात्तु श्रुत्वा दुर्योधनं हतम् ।</s-l><s-l>हतशिष्टास्ततो राजन्कौरवाणां महारथाः ॥ १ ॥</s-l></s-lg><s-lg><s-l>विनिर्भिन्नाः शितैर्बाणैर्गदातोमरशक्तिभिः ।</s-l><s-l>अश्वत्थामा कृपश्चैव कृतवर्मा च सात्वतः ।</s-l><s-l>त्वरिता जवनैरश्वैरायोधनमुपागमन् ॥ २ ॥</s-l></s-lg><s-lg><s-l>तत्रापश्यन्महात्मानं धार्तराष्ट्रं निपातितम् ।</s-l><s-l>प्रभग्नं वायुवेगेन महाशालं यथा वने ॥ ३ ॥</s-l></s-lg><s-lg><s-l>भूमौ विवेष्टमानं तं रुधिरेण समुक्षितम् ।</s-l><s-l>महागजमिवारण्ये व्याधेन विनिपातितम् ॥ ४ ॥</s-l></s-lg><s-lg><s-l>विवर्तमानं बहुशो रुधिरौघपरिप्लुतम् ।</s-l><s-l>यदृच्छया निपतितं चक्रमादित्यगोचरम् ॥ ५ ॥</s-l></s-lg><s-lg><s-l>महावातसमुत्थेन संशुष्कमिव सागरम् ।</s-l><s-l>पूर्णचन्द्रमिव व्योम्नि तुषारावृतमण्डलम् ॥ ६ ॥</s-l></s-lg><s-lg><s-l>रेणुध्वस्तं दीर्घभुजं मातङ्गसमविक्रमम् ।</s-l><s-l>वृतं भूतगणैर्घोरैः क्रव्यादैश्च समन्ततः ।</s-l><s-l>यथा धनं लिप्समानैर्भृत्यैर्नृपतिसत्तमम् ॥ ७ ॥</s-l></s-lg><s-lg><s-l>भ्रुकुटीकृतवक्त्रान्तं क्रोधादुद्वृत्तचक्षुषम् ।</s-l><s-l>सामर्षं तं नरव्याघ्रं व्याघ्रं निपतितं यथा ॥ ८ ॥</s-l></s-lg><s-lg><s-l>ते तु दृष्ट्वा महेष्वासा भूतले पतितं नृपम् ।</s-l><s-l>मोहमभ्यागमन्सर्वे कृपप्रभृतयो रथाः ॥ ९ ॥</s-l></s-lg><s-lg><s-l>अवतीर्य रथेभ्यस्तु प्राद्रवन्राजसंनिधौ ।</s-l><s-l>दुर्योधनं च संप्रेक्ष्य सर्वे भूमावुपाविशन् ॥ १० ॥</s-l></s-lg><s-lg><s-l>ततो द्रौणिर्महाराज बाष्पपूर्णेक्षणः श्वसन् ।</s-l><s-l>उवाच भरतश्रेष्ठं सर्वलोकेश्वरेश्वरम् ॥ ११ ॥</s-l></s-lg><s-lg><s-l>न नूनं विद्यतेऽसह्यं मानुष्ये किंचिदेव हि ।</s-l><s-l>यत्र त्वं पुरुषव्याघ्र शेषे पांसुषु रूषितः ॥ १२ ॥</s-l></s-lg><s-lg><s-l>भूत्वा हि नृपतिः पूर्वं समाज्ञाप्य च मेदिनीम् ।</s-l><s-l>कथमेकोऽद्य राजेन्द्र तिष्ठसे निर्जने वने ॥ १३ ॥</s-l></s-lg><s-lg><s-l>दुःशासनं न पश्यामि नापि कर्णं महारथम् ।</s-l><s-l>नापि तान्सुहृदः सर्वान्किमिदं भरतर्षभ ॥ १४ ॥</s-l></s-lg><s-lg><s-l>दुःखं नूनं कृतान्तस्य गतिं ज्ञातुं कथंचन ।</s-l><s-l>लोकानां च भवान्यत्र शेते पांसुषु रूषितः ॥ १५ ॥</s-l></s-lg><s-lg><s-l>एष मूर्धावसिक्तानामग्रे गत्वा परंतपः ।</s-l><s-l>सतृणं ग्रसते पांसुं पश्य कालस्य पर्ययम् ॥ १६ ॥</s-l></s-lg><s-lg><s-l>क्व ते तदमलं छत्रं व्यजनं क्व च पार्थिव ।</s-l><s-l>सा च ते महती सेना क्व गता पार्थिवोत्तम ॥ १७ ॥</s-l></s-lg><s-lg><s-l>दुर्विज्ञेया गतिर्नूनं कार्याणां कारणान्तरे ।</s-l><s-l>यद्वै लोकगुरुर्भूत्वा भवानेतां दशां गतः ॥ १८ ॥</s-l></s-lg><s-lg><s-l>अध्रुवा सर्वमर्त्येषु ध्रुवं श्रीरुपलक्ष्यते ।</s-l><s-l>भवतो व्यसनं दृष्ट्वा शक्रविस्पर्धिनो भृशम् ॥ १९ ॥</s-l></s-lg><s-lg><s-l>तस्य तद्वचनं श्रुत्वा दुःखितस्य विशेषतः ।</s-l><s-l>उवाच राजन्पुत्रस्ते प्राप्तकालमिदं वचः ॥ २० ॥</s-l></s-lg><s-lg><s-l>विमृज्य नेत्रे पाणिभ्यां शोकजं बाष्पमुत्सृजन् ।</s-l><s-l>कृपादीन्स तदा वीरान्सर्वानेव नराधिपः ॥ २१ ॥</s-l></s-lg><s-lg><s-l>ईदृशो मर्त्यधर्मोऽयं धात्रा निर्दिष्ट उच्यते ।</s-l><s-l>विनाशः सर्वभूतानां कालपर्यायकारितः ॥ २२ ॥</s-l></s-lg><s-lg><s-l>सोऽयं मां समनुप्राप्तः प्रत्यक्षं भवतां हि यः ।</s-l><s-l>पृथिवीं पालयित्वाहमेतां निष्ठामुपागतः ॥ २३ ॥</s-l></s-lg><s-lg><s-l>दिष्ट्या नाहं परावृत्तो युद्धे कस्यांचिदापदि ।</s-l><s-l>दिष्ट्याहं निहतः पापैश्छलेनैव विशेषतः ॥ २४ ॥</s-l></s-lg><s-lg><s-l>उत्साहश्च कृतो नित्यं मया दिष्ट्या युयुत्सता ।</s-l><s-l>दिष्ट्या चास्मि हतो युद्धे निहतज्ञातिबान्धवः ॥ २५ ॥</s-l></s-lg><s-lg><s-l>दिष्ट्या च वोऽहं पश्यामि मुक्तानस्माज्जनक्षयात् ।</s-l><s-l>स्वस्तियुक्तांश्च कल्यांश्च तन्मे प्रियमनुत्तमम् ॥ २६ ॥</s-l></s-lg><s-lg><s-l>मा भवन्तोऽनुतप्यन्तां सौहृदान्निधनेन मे ।</s-l><s-l>यदि वेदाः प्रमाणं वो जिता लोका मयाक्षयाः ॥ २७ ॥</s-l></s-lg><s-lg><s-l>मन्यमानः प्रभावं च कृष्णस्यामिततेजसः ।</s-l><s-l>तेन न च्यावितश्चाहं क्षत्रधर्मात्स्वनुष्ठितात् ॥ २८ ॥</s-l></s-lg><s-lg><s-l>स मया समनुप्राप्तो नास्मि शोच्यः कथंचन ।</s-l><s-l>कृतं भवद्भिः सदृशमनुरूपमिवात्मनः ।</s-l><s-l>यतितं विजये नित्यं दैवं तु दुरतिक्रमम् ॥ २९ ॥</s-l></s-lg><s-lg><s-l>एतावदुक्त्वा वचनं बाष्पव्याकुललोचनः ।</s-l><s-l>तूष्णीं बभूव राजेन्द्र रुजासौ विह्वलो भृशम् ॥ ३० ॥</s-l></s-lg><s-lg><s-l>तथा तु दृष्ट्वा राजानं बाष्पशोकसमन्वितम् ।</s-l><s-l>द्रौणिः क्रोधेन जज्वाल यथा वह्निर्जगत्क्षये ॥ ३१ ॥</s-l></s-lg><s-lg><s-l>स तु क्रोधसमाविष्टः पाणौ पाणिं निपीड्य च ।</s-l><s-l>बाष्पविह्वलया वाचा राजानमिदमब्रवीत् ॥ ३२ ॥</s-l></s-lg><s-lg><s-l>पिता मे निहतः क्षुद्रैः सुनृशंसेन कर्मणा ।</s-l><s-l>न तथा तेन तप्यामि यथा राजंस्त्वयाद्य वै ॥ ३३ ॥</s-l></s-lg><s-lg><s-l>शृणु चेदं वचो मह्यं सत्येन वदतः प्रभो ।</s-l><s-l>इष्टापूर्तेन दानेन धर्मेण सुकृतेन च ॥ ३४ ॥</s-l></s-lg><s-lg><s-l>अद्याहं सर्वपाञ्चालान्वासुदेवस्य पश्यतः ।</s-l><s-l>सर्वोपायैर्हि नेष्यामि प्रेतराजनिवेशनम् ।</s-l><s-l>अनुज्ञां तु महाराज भवान्मे दातुमर्हति ॥ ३५ ॥</s-l></s-lg><s-lg><s-l>इति श्रुत्वा तु वचनं द्रोणपुत्रस्य कौरवः ।</s-l><s-l>मनसः प्रीतिजननं कृपं वचनमब्रवीत् ।</s-l><s-l>आचार्य शीघ्रं कलशं जलपूर्णं समानय ॥ ३६ ॥</s-l></s-lg><s-lg><s-l>स तद्वचनमाज्ञाय राज्ञो ब्राह्मणसत्तमः ।</s-l><s-l>कलशं पूर्णमादाय राज्ञोऽन्तिकमुपागमत् ॥ ३७ ॥</s-l></s-lg><s-lg><s-l>तमब्रवीन्महाराज पुत्रस्तव विशां पते ।</s-l><s-l>ममाज्ञया द्विजश्रेष्ठ द्रोणपुत्रोऽभिषिच्यताम् ।</s-l><s-l>सेनापत्येन भद्रं ते मम चेदिच्छसि प्रियम् ॥ ३८ ॥</s-l></s-lg><s-lg><s-l>राज्ञो नियोगाद्योद्धव्यं ब्राह्मणेन विशेषतः ।</s-l><s-l>वर्तता क्षत्रधर्मेण ह्येवं धर्मविदो विदुः ॥ ३९ ॥</s-l></s-lg><s-lg><s-l>राज्ञस्तु वचनं श्रुत्वा कृपः शारद्वतस्ततः ।</s-l><s-l>द्रौणिं राज्ञो नियोगेन सेनापत्येऽभ्यषेचयत् ॥ ४० ॥</s-l></s-lg><s-lg><s-l>सोऽभिषिक्तो महाराज परिष्वज्य नृपोत्तमम् ।</s-l><s-l>प्रययौ सिंहनादेन दिशः सर्वा विनादयन् ॥ ४१ ॥</s-l></s-lg><s-lg><s-l>दुर्योधनोऽपि राजेन्द्र शोणितौघपरिप्लुतः ।</s-l><s-l>तां निशां प्रतिपेदेऽथ सर्वभूतभयावहाम् ॥ ४२ ॥</s-l></s-lg><s-lg><s-l>अपक्रम्य तु ते तूर्णं तस्मादायोधनान्नृप ।</s-l><s-l>शोकसंविग्नमनसश्चिन्ताध्यानपराभवन् ॥ ४३ ॥</s-l></s-lg>