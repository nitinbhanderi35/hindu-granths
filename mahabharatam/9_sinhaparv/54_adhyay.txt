<s-lg><s-l> वैशंपायन उवाच ।</s-l><s-l>एवं तदभवद्युद्धं तुमुलं जनमेजय ।</s-l><s-l>यत्र दुःखान्वितो राजा धृतराष्ट्रोऽब्रवीदिदम् ॥ १ ॥</s-l></s-lg><s-lg><s-l>रामं संनिहितं दृष्ट्वा गदायुद्ध उपस्थिते ।</s-l><s-l>मम पुत्रः कथं भीमं प्रत्ययुध्यत संजय ॥ २ ॥</s-l></s-lg><s-lg><s-l> संजय उवाच ।</s-l><s-l>रामसांनिध्यमासाद्य पुत्रो दुर्योधनस्तव ।</s-l><s-l>युद्धकामो महाबाहुः समहृष्यत वीर्यवान् ॥ ३ ॥</s-l></s-lg><s-lg><s-l>दृष्ट्वा लाङ्गलिनं राजा प्रत्युत्थाय च भारत ।</s-l><s-l>प्रीत्या परमया युक्तो युधिष्ठिरमथाब्रवीत् ॥ ४ ॥</s-l></s-lg><s-lg><s-l>समन्तपञ्चकं क्षिप्रमितो याम विशां पते ।</s-l><s-l>प्रथितोत्तरवेदी सा देवलोके प्रजापतेः ॥ ५ ॥</s-l></s-lg><s-lg><s-l>तस्मिन्महापुण्यतमे त्रैलोक्यस्य सनातने ।</s-l><s-l>संग्रामे निधनं प्राप्य ध्रुवं स्वर्गो भविष्यति ॥ ६ ॥</s-l></s-lg><s-lg><s-l>तथेत्युक्त्वा महाराज कुन्तीपुत्रो युधिष्ठिरः ।</s-l><s-l>समन्तपञ्चकं वीरः प्रायादभिमुखः प्रभुः ॥ ७ ॥</s-l></s-lg><s-lg><s-l>ततो दुर्योधनो राजा प्रगृह्य महतीं गदाम् ।</s-l><s-l>पद्भ्याममर्षाद्द्युतिमानगच्छत्पाण्डवैः सह ॥ ८ ॥</s-l></s-lg><s-lg><s-l>तथा यान्तं गदाहस्तं वर्मणा चापि दंशितम् ।</s-l><s-l>अन्तरिक्षगता देवाः साधु साध्वित्यपूजयन् ।</s-l><s-l>वातिकाश्च नरा येऽत्र दृष्ट्वा ते हर्षमागताः ॥ ९ ॥</s-l></s-lg><s-lg><s-l>स पाण्डवैः परिवृतः कुरुराजस्तवात्मजः ।</s-l><s-l>मत्तस्येव गजेन्द्रस्य गतिमास्थाय सोऽव्रजत् ॥ १० ॥</s-l></s-lg><s-lg><s-l>ततः शङ्खनिनादेन भेरीणां च महास्वनैः ।</s-l><s-l>सिंहनादैश्च शूराणां दिशः सर्वाः प्रपूरिताः ॥ ११ ॥</s-l></s-lg><s-lg><s-l>प्रतीच्यभिमुखं देशं यथोद्दिष्टं सुतेन ते ।</s-l><s-l>गत्वा च तैः परिक्षिप्तं समन्तात्सर्वतोदिशम् ॥ १२ ॥</s-l></s-lg><s-lg><s-l>दक्षिणेन सरस्वत्याः स्वयनं तीर्थमुत्तमम् ।</s-l><s-l>तस्मिन्देशे त्वनिरिणे तत्र युद्धमरोचयन् ॥ १३ ॥</s-l></s-lg><s-lg><s-l>ततो भीमो महाकोटिं गदां गृह्याथ वर्मभृत् ।</s-l><s-l>बिभ्रद्रूपं महाराज सदृशं हि गरुत्मतः ॥ १४ ॥</s-l></s-lg><s-lg><s-l>अवबद्धशिरस्त्राणः संख्ये काञ्चनवर्मभृत् ।</s-l><s-l>रराज राजन्पुत्रस्ते काञ्चनः शैलराडिव ॥ १५ ॥</s-l></s-lg><s-lg><s-l>वर्मभ्यां संवृतौ वीरौ भीमदुर्योधनावुभौ ।</s-l><s-l>संयुगे च प्रकाशेते संरब्धाविव कुञ्जरौ ॥ १६ ॥</s-l></s-lg><s-lg><s-l>रणमण्डलमध्यस्थौ भ्रातरौ तौ नरर्षभौ ।</s-l><s-l>अशोभेतां महाराज चन्द्रसूर्याविवोदितौ ॥ १७ ॥</s-l></s-lg><s-lg><s-l>तावन्योन्यं निरीक्षेतां क्रुद्धाविव महाद्विपौ ।</s-l><s-l>दहन्तौ लोचनै राजन्परस्परवधैषिणौ ॥ १८ ॥</s-l></s-lg><s-lg><s-l>संप्रहृष्टमना राजन्गदामादाय कौरवः ।</s-l><s-l>सृक्किणी संलिहन्राजन्क्रोधरक्तेक्षणः श्वसन् ॥ १९ ॥</s-l></s-lg><s-lg><s-l>ततो दुर्योधनो राजा गदामादाय वीर्यवान् ।</s-l><s-l>भीमसेनमभिप्रेक्ष्य गजो गजमिवाह्वयत् ॥ २० ॥</s-l></s-lg><s-lg><s-l>अद्रिसारमयीं भीमस्तथैवादाय वीर्यवान् ।</s-l><s-l>आह्वयामास नृपतिं सिंहः सिंहं यथा वने ॥ २१ ॥</s-l></s-lg><s-lg><s-l>तावुद्यतगदापाणी दुर्योधनवृकोदरौ ।</s-l><s-l>संयुगे स्म प्रकाशेते गिरी सशिखराविव ॥ २२ ॥</s-l></s-lg><s-lg><s-l>तावुभावभिसंक्रुद्धावुभौ भीमपराक्रमौ ।</s-l><s-l>उभौ शिष्यौ गदायुद्धे रौहिणेयस्य धीमतः ॥ २३ ॥</s-l></s-lg><s-lg><s-l>उभौ सदृशकर्माणौ यमवासवयोरिव ।</s-l><s-l>तथा सदृशकर्माणौ वरुणस्य महाबलौ ॥ २४ ॥</s-l></s-lg><s-lg><s-l>वासुदेवस्य रामस्य तथा वैश्रवणस्य च ।</s-l><s-l>सदृशौ तौ महाराज मधुकैटभयोर्युधि ॥ २५ ॥</s-l></s-lg><s-lg><s-l>उभौ सदृशकर्माणौ रणे सुन्दोपसुन्दयोः ।</s-l><s-l>तथैव कालस्य समौ मृत्योश्चैव परंतपौ ॥ २६ ॥</s-l></s-lg><s-lg><s-l>अन्योन्यमभिधावन्तौ मत्ताविव महाद्विपौ ।</s-l><s-l>वाशितासंगमे दृप्तौ शरदीव मदोत्कटौ ॥ २७ ॥</s-l></s-lg><s-lg><s-l>मत्ताविव जिगीषन्तौ मातङ्गौ भरतर्षभौ ।</s-l><s-l>उभौ क्रोधविषं दीप्तं वमन्तावुरगाविव ॥ २८ ॥</s-l></s-lg><s-lg><s-l>अन्योन्यमभिसंरब्धौ प्रेक्षमाणावरिंदमौ ।</s-l><s-l>उभौ भरतशार्दूलौ विक्रमेण समन्वितौ ॥ २९ ॥</s-l></s-lg><s-lg><s-l>सिंहाविव दुराधर्षौ गदायुद्धे परंतपौ ।</s-l><s-l>नखदंष्ट्रायुधौ वीरौ व्याघ्राविव दुरुत्सहौ ॥ ३० ॥</s-l></s-lg><s-lg><s-l>प्रजासंहरणे क्षुब्धौ समुद्राविव दुस्तरौ ।</s-l><s-l>लोहिताङ्गाविव क्रुद्धौ प्रतपन्तौ महारथौ ॥ ३१ ॥</s-l></s-lg><s-lg><s-l>रश्मिमन्तौ महात्मानौ दीप्तिमन्तौ महाबलौ ।</s-l><s-l>ददृशाते कुरुश्रेष्ठौ कालसूर्याविवोदितौ ॥ ३२ ॥</s-l></s-lg><s-lg><s-l>व्याघ्राविव सुसंरब्धौ गर्जन्ताविव तोयदौ ।</s-l><s-l>जहृषाते महाबाहू सिंहौ केसरिणाविव ॥ ३३ ॥</s-l></s-lg><s-lg><s-l>गजाविव सुसंरब्धौ ज्वलिताविव पावकौ ।</s-l><s-l>ददृशुस्तौ महात्मानौ सशृङ्गाविव पर्वतौ ॥ ३४ ॥</s-l></s-lg><s-lg><s-l>रोषात्प्रस्फुरमाणोष्ठौ निरीक्षन्तौ परस्परम् ।</s-l><s-l>तौ समेतौ महात्मानौ गदाहस्तौ नरोत्तमौ ॥ ३५ ॥</s-l></s-lg><s-lg><s-l>उभौ परमसंहृष्टावुभौ परमसंमतौ ।</s-l><s-l>सदश्वाविव हेषन्तौ बृंहन्ताविव कुञ्जरौ ॥ ३६ ॥</s-l></s-lg><s-lg><s-l>वृषभाविव गर्जन्तौ दुर्योधनवृकोदरौ ।</s-l><s-l>दैत्याविव बलोन्मत्तौ रेजतुस्तौ नरोत्तमौ ॥ ३७ ॥</s-l></s-lg><s-lg><s-l>ततो दुर्योधनो राजन्निदमाह युधिष्ठिरम् ।</s-l><s-l>सृञ्जयैः सह तिष्ठन्तं तपन्तमिव भास्करम् ॥ ३८ ॥</s-l></s-lg><s-lg><s-l>इदं व्यवसितं युद्धं मम भीमस्य चोभयोः ।</s-l><s-l>उपोपविष्टाः पश्यध्वं विमर्दं नृपसत्तमाः ॥ ३९ ॥</s-l></s-lg><s-lg><s-l>ततः समुपविष्टं तत्सुमहद्राजमण्डलम् ।</s-l><s-l>विराजमानं ददृशे दिवीवादित्यमण्डलम् ॥ ४० ॥</s-l></s-lg><s-lg><s-l>तेषां मध्ये महाबाहुः श्रीमान्केशवपूर्वजः ।</s-l><s-l>उपविष्टो महाराज पूज्यमानः समन्ततः ॥ ४१ ॥</s-l></s-lg><s-lg><s-l>शुशुभे राजमध्यस्थो नीलवासाः सितप्रभः ।</s-l><s-l>नक्षत्रैरिव संपूर्णो वृतो निशि निशाकरः ॥ ४२ ॥</s-l></s-lg><s-lg><s-l>तौ तथा तु महाराज गदाहस्तौ दुरासदौ ।</s-l><s-l>अन्योन्यं वाग्भिरुग्राभिस्तक्षमाणौ व्यवस्थितौ ॥ ४३ ॥</s-l></s-lg><s-lg><s-l>अप्रियाणि ततोऽन्योन्यमुक्त्वा तौ कुरुपुंगवौ ।</s-l><s-l>उदीक्षन्तौ स्थितौ वीरौ वृत्रशक्राविवाहवे ॥ ४४ ॥</s-l></s-lg>