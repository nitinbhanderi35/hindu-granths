<s-lg><s-l> जनमेजय उवाच ।</s-l><s-l>वसिष्ठस्यापवाहो वै भीमवेगः कथं नु सः ।</s-l><s-l>किमर्थं च सरिच्छ्रेष्ठा तमृषिं प्रत्यवाहयत् ॥ १ ॥</s-l></s-lg><s-lg><s-l>केन चास्याभवद्वैरं कारणं किं च तत्प्रभो ।</s-l><s-l>शंस पृष्टो महाप्राज्ञ न हि तृप्यामि कथ्यताम् ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>विश्वामित्रस्य चैवर्षेर्वसिष्ठस्य च भारत ।</s-l><s-l>भृशं वैरमभूद्राजंस्तपःस्पर्धाकृतं महत् ॥ ३ ॥</s-l></s-lg><s-lg><s-l>आश्रमो वै वसिष्ठस्य स्थाणुतीर्थेऽभवन्महान् ।</s-l><s-l>पूर्वतः पश्चिमश्चासीद्विश्वामित्रस्य धीमतः ॥ ४ ॥</s-l></s-lg><s-lg><s-l>यत्र स्थाणुर्महाराज तप्तवान्सुमहत्तपः ।</s-l><s-l>यत्रास्य कर्म तद्घोरं प्रवदन्ति मनीषिणः ॥ ५ ॥</s-l></s-lg><s-lg><s-l>यत्रेष्ट्वा भगवान्स्थाणुः पूजयित्वा सरस्वतीम् ।</s-l><s-l>स्थापयामास तत्तीर्थं स्थाणुतीर्थमिति प्रभो ॥ ६ ॥</s-l></s-lg><s-lg><s-l>तत्र सर्वे सुराः स्कन्दमभ्यषिञ्चन्नराधिप ।</s-l><s-l>सेनापत्येन महता सुरारिविनिबर्हणम् ॥ ७ ॥</s-l></s-lg><s-lg><s-l>तस्मिन्सरस्वतीतीर्थे विश्वामित्रो महामुनिः ।</s-l><s-l>वसिष्ठं चालयामास तपसोग्रेण तच्छृणु ॥ ८ ॥</s-l></s-lg><s-lg><s-l>विश्वामित्रवसिष्ठौ तावहन्यहनि भारत ।</s-l><s-l>स्पर्धां तपःकृतां तीव्रां चक्रतुस्तौ तपोधनौ ॥ ९ ॥</s-l></s-lg><s-lg><s-l>तत्राप्यधिकसंतापो विश्वामित्रो महामुनिः ।</s-l><s-l>दृष्ट्वा तेजो वसिष्ठस्य चिन्तामभिजगाम ह ।</s-l><s-l>तस्य बुद्धिरियं ह्यासीद्धर्मनित्यस्य भारत ॥ १० ॥</s-l></s-lg><s-lg><s-l>इयं सरस्वती तूर्णं मत्समीपं तपोधनम् ।</s-l><s-l>आनयिष्यति वेगेन वसिष्ठं जपतां वरम् ।</s-l><s-l>इहागतं द्विजश्रेष्ठं हनिष्यामि न संशयः ॥ ११ ॥</s-l></s-lg><s-lg><s-l>एवं निश्चित्य भगवान्विश्वामित्रो महामुनिः ।</s-l><s-l>सस्मार सरितां श्रेष्ठां क्रोधसंरक्तलोचनः ॥ १२ ॥</s-l></s-lg><s-lg><s-l>सा ध्याता मुनिना तेन व्याकुलत्वं जगाम ह ।</s-l><s-l>जज्ञे चैनं महावीर्यं महाकोपं च भामिनी ॥ १३ ॥</s-l></s-lg><s-lg><s-l>तत एनं वेपमाना विवर्णा प्राञ्जलिस्तदा ।</s-l><s-l>उपतस्थे मुनिवरं विश्वामित्रं सरस्वती ॥ १४ ॥</s-l></s-lg><s-lg><s-l>हतवीरा यथा नारी साभवद्दुःखिता भृशम् ।</s-l><s-l>ब्रूहि किं करवाणीति प्रोवाच मुनिसत्तमम् ॥ १५ ॥</s-l></s-lg><s-lg><s-l>तामुवाच मुनिः क्रुद्धो वसिष्ठं शीघ्रमानय ।</s-l><s-l>यावदेनं निहन्म्यद्य तच्छ्रुत्वा व्यथिता नदी ॥ १६ ॥</s-l></s-lg><s-lg><s-l>साञ्जलिं तु ततः कृत्वा पुण्डरीकनिभेक्षणा ।</s-l><s-l>विव्यथे सुविरूढेव लता वायुसमीरिता ॥ १७ ॥</s-l></s-lg><s-lg><s-l>तथागतां तु तां दृष्ट्वा वेपमानां कृताञ्जलिम् ।</s-l><s-l>विश्वामित्रोऽब्रवीत्क्रुद्धो वसिष्ठं शीघ्रमानय ॥ १८ ॥</s-l></s-lg><s-lg><s-l>ततो भीता सरिच्छ्रेष्ठा चिन्तयामास भारत ।</s-l><s-l>उभयोः शापयोर्भीता कथमेतद्भविष्यति ॥ १९ ॥</s-l></s-lg><s-lg><s-l>साभिगम्य वसिष्ठं तु इममर्थमचोदयत् ।</s-l><s-l>यदुक्ता सरितां श्रेष्ठा विश्वामित्रेण धीमता ॥ २० ॥</s-l></s-lg><s-lg><s-l>उभयोः शापयोर्भीता वेपमाना पुनः पुनः ।</s-l><s-l>चिन्तयित्वा महाशापमृषिवित्रासिता भृशम् ॥ २१ ॥</s-l></s-lg><s-lg><s-l>तां कृशां च विवर्णां च दृष्ट्वा चिन्तासमन्विताम् ।</s-l><s-l>उवाच राजन्धर्मात्मा वसिष्ठो द्विपदां वरः ॥ २२ ॥</s-l></s-lg><s-lg><s-l>त्राह्यात्मानं सरिच्छ्रेष्ठे वह मां शीघ्रगामिनी ।</s-l><s-l>विश्वामित्रः शपेद्धि त्वां मा कृथास्त्वं विचारणाम् ॥ २३ ॥</s-l></s-lg><s-lg><s-l>तस्य तद्वचनं श्रुत्वा कृपाशीलस्य सा सरित् ।</s-l><s-l>चिन्तयामास कौरव्य किं कृतं सुकृतं भवेत् ॥ २४ ॥</s-l></s-lg><s-lg><s-l>तस्याश्चिन्ता समुत्पन्ना वसिष्ठो मय्यतीव हि ।</s-l><s-l>कृतवान्हि दयां नित्यं तस्य कार्यं हितं मया ॥ २५ ॥</s-l></s-lg><s-lg><s-l>अथ कूले स्वके राजञ्जपन्तमृषिसत्तमम् ।</s-l><s-l>जुह्वानं कौशिकं प्रेक्ष्य सरस्वत्यभ्यचिन्तयत् ॥ २६ ॥</s-l></s-lg><s-lg><s-l>इदमन्तरमित्येव ततः सा सरितां वरा ।</s-l><s-l>कूलापहारमकरोत्स्वेन वेगेन सा सरित् ॥ २७ ॥</s-l></s-lg><s-lg><s-l>तेन कूलापहारेण मैत्रावरुणिरौह्यत ।</s-l><s-l>उह्यमानश्च तुष्टाव तदा राजन्सरस्वतीम् ॥ २८ ॥</s-l></s-lg><s-lg><s-l>पितामहस्य सरसः प्रवृत्तासि सरस्वति ।</s-l><s-l>व्याप्तं चेदं जगत्सर्वं तवैवाम्भोभिरुत्तमैः ॥ २९ ॥</s-l></s-lg><s-lg><s-l>त्वमेवाकाशगा देवि मेघेषूत्सृजसे पयः ।</s-l><s-l>सर्वाश्चापस्त्वमेवेति त्वत्तो वयमधीमहे ॥ ३० ॥</s-l></s-lg><s-lg><s-l>पुष्टिर्द्युतिस्तथा कीर्तिः सिद्धिर्वृद्धिरुमा तथा ।</s-l><s-l>त्वमेव वाणी स्वाहा त्वं त्वय्यायत्तमिदं जगत् ।</s-l><s-l>त्वमेव सर्वभूतेषु वससीह चतुर्विधा ॥ ३१ ॥</s-l></s-lg><s-lg><s-l>एवं सरस्वती राजन्स्तूयमाना महर्षिणा ।</s-l><s-l>वेगेनोवाह तं विप्रं विश्वामित्राश्रमं प्रति ।</s-l><s-l>न्यवेदयत चाभीक्ष्णं विश्वामित्राय तं मुनिम् ॥ ३२ ॥</s-l></s-lg><s-lg><s-l>तमानीतं सरस्वत्या दृष्ट्वा कोपसमन्वितः ।</s-l><s-l>अथान्वेषत्प्रहरणं वसिष्ठान्तकरं तदा ॥ ३३ ॥</s-l></s-lg><s-lg><s-l>तं तु क्रुद्धमभिप्रेक्ष्य ब्रह्महत्याभयान्नदी ।</s-l><s-l>अपोवाह वसिष्ठं तु प्राचीं दिशमतन्द्रिता ।</s-l><s-l>उभयोः कुर्वती वाक्यं वञ्चयित्वा तु गाधिजम् ॥ ३४ ॥</s-l></s-lg><s-lg><s-l>ततोऽपवाहितं दृष्ट्वा वसिष्ठमृषिसत्तमम् ।</s-l><s-l>अब्रवीदथ संक्रुद्धो विश्वामित्रो ह्यमर्षणः ॥ ३५ ॥</s-l></s-lg><s-lg><s-l>यस्मान्मा त्वं सरिच्छ्रेष्ठे वञ्चयित्वा पुनर्गता ।</s-l><s-l>शोणितं वह कल्याणि रक्षोग्रामणिसंमतम् ॥ ३६ ॥</s-l></s-lg><s-lg><s-l>ततः सरस्वती शप्ता विश्वामित्रेण धीमता ।</s-l><s-l>अवहच्छोणितोन्मिश्रं तोयं संवत्सरं तदा ॥ ३७ ॥</s-l></s-lg><s-lg><s-l>अथर्षयश्च देवाश्च गन्धर्वाप्सरसस्तथा ।</s-l><s-l>सरस्वतीं तथा दृष्ट्वा बभूवुर्भृशदुःखिताः ॥ ३८ ॥</s-l></s-lg><s-lg><s-l>एवं वसिष्ठापवाहो लोके ख्यातो जनाधिप ।</s-l><s-l>आगच्छच्च पुनर्मार्गं स्वमेव सरितां वरा ॥ ३९ ॥</s-l></s-lg>