<s-lg><s-l> धृतराष्ट्र उवाच ।</s-l><s-l>अधर्मेण हतं दृष्ट्वा राजानं माधवोत्तमः ।</s-l><s-l>किमब्रवीत्तदा सूत बलदेवो महाबलः ॥ १ ॥</s-l></s-lg><s-lg><s-l>गदायुद्धविशेषज्ञो गदायुद्धविशारदः ।</s-l><s-l>कृतवान्रौहिणेयो यत्तन्ममाचक्ष्व संजय ॥ २ ॥</s-l></s-lg><s-lg><s-l> संजय उवाच ।</s-l><s-l>शिरस्यभिहतं दृष्ट्वा भीमसेनेन ते सुतम् ।</s-l><s-l>रामः प्रहरतां श्रेष्ठश्चुक्रोध बलवद्बली ॥ ३ ॥</s-l></s-lg><s-lg><s-l>ततो मध्ये नरेन्द्राणामूर्ध्वबाहुर्हलायुधः ।</s-l><s-l>कुर्वन्नार्तस्वरं घोरं धिग्धिग्भीमेत्युवाच ह ॥ ४ ॥</s-l></s-lg><s-lg><s-l>अहो धिग्यदधो नाभेः प्रहृतं शुद्धविक्रमे ।</s-l><s-l>नैतद्दृष्टं गदायुद्धे कृतवान्यद्वृकोदरः ॥ ५ ॥</s-l></s-lg><s-lg><s-l>अधो नाभ्या न हन्तव्यमिति शास्त्रस्य निश्चयः ।</s-l><s-l>अयं त्वशास्त्रविन्मूढः स्वच्छन्दात्संप्रवर्तते ॥ ६ ॥</s-l></s-lg><s-lg><s-l>तस्य तत्तद्ब्रुवाणस्य रोषः समभवन्महान् ।</s-l><s-l>ततो लाङ्गलमुद्यम्य भीममभ्यद्रवद्बली ॥ ७ ॥</s-l></s-lg><s-lg><s-l>तस्योर्ध्वबाहोः सदृशं रूपमासीन्महात्मनः ।</s-l><s-l>बहुधातुविचित्रस्य श्वेतस्येव महागिरेः ॥ ८ ॥</s-l></s-lg><s-lg><s-l>तमुत्पतन्तं जग्राह केशवो विनयानतः ।</s-l><s-l>बाहुभ्यां पीनवृत्ताभ्यां प्रयत्नाद्बलवद्बली ॥ ९ ॥</s-l></s-lg><s-lg><s-l>सितासितौ यदुवरौ शुशुभातेऽधिकं ततः ।</s-l><s-l>नभोगतौ यथा राजंश्चन्द्रसूर्यौ दिनक्षये ॥ १० ॥</s-l></s-lg><s-lg><s-l>उवाच चैनं संरब्धं शमयन्निव केशवः ।</s-l><s-l>आत्मवृद्धिर्मित्रवृद्धिर्मित्रमित्रोदयस्तथा ।</s-l><s-l>विपरीतं द्विषत्स्वेतत्षड्विधा वृद्धिरात्मनः ॥ ११ ॥</s-l></s-lg><s-lg><s-l>आत्मन्यपि च मित्रेषु विपरीतं यदा भवेत् ।</s-l><s-l>तदा विद्यान्मनोज्यानिमाशु शान्तिकरो भवेत् ॥ १२ ॥</s-l></s-lg><s-lg><s-l>अस्माकं सहजं मित्रं पाण्डवाः शुद्धपौरुषाः ।</s-l><s-l>स्वकाः पितृष्वसुः पुत्रास्ते परैर्निकृता भृशम् ॥ १३ ॥</s-l></s-lg><s-lg><s-l>प्रतिज्ञापारणं धर्मः क्षत्रियस्येति वेत्थ ह ।</s-l><s-l>सुयोधनस्य गदया भङ्क्तास्म्यूरू महाहवे ।</s-l><s-l>इति पूर्वं प्रतिज्ञातं भीमेन हि सभातले ॥ १४ ॥</s-l></s-lg><s-lg><s-l>मैत्रेयेणाभिशप्तश्च पूर्वमेव महर्षिणा ।</s-l><s-l>ऊरू भेत्स्यति ते भीमो गदयेति परंतप ।</s-l><s-l>अतो दोषं न पश्यामि मा क्रुधस्त्वं प्रलम्बहन् ॥ १५ ॥</s-l></s-lg><s-lg><s-l>यौनैर्हार्दैश्च संबन्धैः संबद्धाः स्मेह पाण्डवैः ।</s-l><s-l>तेषां वृद्ध्याभिवृद्धिर्नो मा क्रुधः पुरुषर्षभ ॥ १६ ॥</s-l></s-lg><s-lg><s-l> राम उवाच ।</s-l><s-l>धर्मः सुचरितः सद्भिः सह द्वाभ्यां नियच्छति ।</s-l><s-l>अर्थश्चात्यर्थलुब्धस्य कामश्चातिप्रसङ्गिनः ॥ १७ ॥</s-l></s-lg><s-lg><s-l>धर्मार्थौ धर्मकामौ च कामार्थौ चाप्यपीडयन् ।</s-l><s-l>धर्मार्थकामान्योऽभ्येति सोऽत्यन्तं सुखमश्नुते ॥ १८ ॥</s-l></s-lg><s-lg><s-l>तदिदं व्याकुलं सर्वं कृतं धर्मस्य पीडनात् ।</s-l><s-l>भीमसेनेन गोविन्द कामं त्वं तु यथात्थ माम् ॥ १९ ॥</s-l></s-lg><s-lg><s-l> वासुदेव उवाच ।</s-l><s-l>अरोषणो हि धर्मात्मा सततं धर्मवत्सलः ।</s-l><s-l>भवान्प्रख्यायते लोके तस्मात्संशाम्य मा क्रुधः ॥ २० ॥</s-l></s-lg><s-lg><s-l>प्राप्तं कलियुगं विद्धि प्रतिज्ञां पाण्डवस्य च ।</s-l><s-l>आनृण्यं यातु वैरस्य प्रतिज्ञायाश्च पाण्डवः ॥ २१ ॥</s-l></s-lg><s-lg><s-l> संजय उवाच ।</s-l><s-l>धर्मच्छलमपि श्रुत्वा केशवात्स विशां पते ।</s-l><s-l>नैव प्रीतमना रामो वचनं प्राह संसदि ॥ २२ ॥</s-l></s-lg><s-lg><s-l>हत्वाधर्मेण राजानं धर्मात्मानं सुयोधनम् ।</s-l><s-l>जिह्मयोधीति लोकेऽस्मिन्ख्यातिं यास्यति पाण्डवः ॥ २३ ॥</s-l></s-lg><s-lg><s-l>दुर्योधनोऽपि धर्मात्मा गतिं यास्यति शाश्वतीम् ।</s-l><s-l>ऋजुयोधी हतो राजा धार्तराष्ट्रो नराधिपः ॥ २४ ॥</s-l></s-lg><s-lg><s-l>युद्धदीक्षां प्रविश्याजौ रणयज्ञं वितत्य च ।</s-l><s-l>हुत्वात्मानममित्राग्नौ प्राप चावभृथं यशः ॥ २५ ॥</s-l></s-lg><s-lg><s-l>इत्युक्त्वा रथमास्थाय रौहिणेयः प्रतापवान् ।</s-l><s-l>श्वेताभ्रशिखराकारः प्रययौ द्वारकां प्रति ॥ २६ ॥</s-l></s-lg><s-lg><s-l>पाञ्चालाश्च सवार्ष्णेयाः पाण्डवाश्च विशां पते ।</s-l><s-l>रामे द्वारवतीं याते नातिप्रमनसोऽभवन् ॥ २७ ॥</s-l></s-lg><s-lg><s-l>ततो युधिष्ठिरं दीनं चिन्तापरमधोमुखम् ।</s-l><s-l>शोकोपहतसंकल्पं वासुदेवोऽब्रवीदिदम् ॥ २८ ॥</s-l></s-lg><s-lg><s-l>धर्मराज किमर्थं त्वमधर्ममनुमन्यसे ।</s-l><s-l>हतबन्धोर्यदेतस्य पतितस्य विचेतसः ॥ २९ ॥</s-l></s-lg><s-lg><s-l>दुर्योधनस्य भीमेन मृद्यमानं शिरः पदा ।</s-l><s-l>उपप्रेक्षसि कस्मात्त्वं धर्मज्ञः सन्नराधिप ॥ ३० ॥</s-l></s-lg><s-lg><s-l> युधिष्ठिर उवाच ।</s-l><s-l>न ममैतत्प्रियं कृष्ण यद्राजानं वृकोदरः ।</s-l><s-l>पदा मूर्ध्न्यस्पृशत्क्रोधान्न च हृष्ये कुलक्षये ॥ ३१ ॥</s-l></s-lg><s-lg><s-l>निकृत्या निकृता नित्यं धृतराष्ट्रसुतैर्वयम् ।</s-l><s-l>बहूनि परुषाण्युक्त्वा वनं प्रस्थापिताः स्म ह ॥ ३२ ॥</s-l></s-lg><s-lg><s-l>भीमसेनस्य तद्दुःखमतीव हृदि वर्तते ।</s-l><s-l>इति संचिन्त्य वार्ष्णेय मयैतत्समुपेक्षितम् ॥ ३३ ॥</s-l></s-lg><s-lg><s-l>तस्माद्धत्वाकृतप्रज्ञं लुब्धं कामवशानुगम् ।</s-l><s-l>लभतां पाण्डवः कामं धर्मेऽधर्मेऽपि वा कृते ॥ ३४ ॥</s-l></s-lg><s-lg><s-l> संजय उवाच ।</s-l><s-l>इत्युक्ते धर्मराजेन वासुदेवोऽब्रवीदिदम् ।</s-l><s-l>काममस्त्वेवमिति वै कृच्छ्राद्यदुकुलोद्वहः ॥ ३५ ॥</s-l></s-lg><s-lg><s-l>इत्युक्तो वासुदेवेन भीमप्रियहितैषिणा ।</s-l><s-l>अन्वमोदत तत्सर्वं यद्भीमेन कृतं युधि ॥ ३६ ॥</s-l></s-lg><s-lg><s-l>भीमसेनोऽपि हत्वाजौ तव पुत्रममर्षणः ।</s-l><s-l>अभिवाद्याग्रतः स्थित्वा संप्रहृष्टः कृताञ्जलिः ॥ ३७ ॥</s-l></s-lg><s-lg><s-l>प्रोवाच सुमहातेजा धर्मराजं युधिष्ठिरम् ।</s-l><s-l>हर्षादुत्फुल्लनयनो जितकाशी विशां पते ॥ ३८ ॥</s-l></s-lg><s-lg><s-l>तवाद्य पृथिवी राजन्क्षेमा निहतकण्टका ।</s-l><s-l>तां प्रशाधि महाराज स्वधर्ममनुपालयन् ॥ ३९ ॥</s-l></s-lg><s-lg><s-l>यस्तु कर्तास्य वैरस्य निकृत्या निकृतिप्रियः ।</s-l><s-l>सोऽयं विनिहतः शेते पृथिव्यां पृथिवीपते ॥ ४० ॥</s-l></s-lg><s-lg><s-l>दुःशासनप्रभृतयः सर्वे ते चोग्रवादिनः ।</s-l><s-l>राधेयः शकुनिश्चापि निहतास्तव शत्रवः ॥ ४१ ॥</s-l></s-lg><s-lg><s-l>सेयं रत्नसमाकीर्णा मही सवनपर्वता ।</s-l><s-l>उपावृत्ता महाराज त्वामद्य निहतद्विषम् ॥ ४२ ॥</s-l></s-lg><s-lg><s-l> युधिष्ठिर उवाच ।</s-l><s-l>गतं वैरस्य निधनं हतो राजा सुयोधनः ।</s-l><s-l>कृष्णस्य मतमास्थाय विजितेयं वसुंधरा ॥ ४३ ॥</s-l></s-lg><s-lg><s-l>दिष्ट्या गतस्त्वमानृण्यं मातुः कोपस्य चोभयोः ।</s-l><s-l>दिष्ट्या जयसि दुर्धर्ष दिष्ट्या शत्रुर्निपातितः ॥ ४४ ॥</s-l></s-lg>