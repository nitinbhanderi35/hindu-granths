<s-lg><s-l> संजय उवाच ।</s-l><s-l>शृणु राजन्नवहितो यथा वृत्तो महान्क्षयः ।</s-l><s-l>कुरूणां पाण्डवानां च समासाद्य परस्परम् ॥ १ ॥</s-l></s-lg><s-lg><s-l>निहते सूतपुत्रे तु पाण्डवेन महात्मना ।</s-l><s-l>विद्रुतेषु च सैन्येषु समानीतेषु चासकृत् ॥ २ ॥</s-l></s-lg><s-lg><s-l>विमुखे तव पुत्रे तु शोकोपहतचेतसि ।</s-l><s-l>भृशोद्विग्नेषु सैन्येषु दृष्ट्वा पार्थस्य विक्रमम् ॥ ३ ॥</s-l></s-lg><s-lg><s-l>ध्यायमानेषु सैन्येषु दुःखं प्राप्तेषु भारत ।</s-l><s-l>बलानां मथ्यमानानां श्रुत्वा निनदमुत्तमम् ॥ ४ ॥</s-l></s-lg><s-lg><s-l>अभिज्ञानं नरेन्द्राणां विकृतं प्रेक्ष्य संयुगे ।</s-l><s-l>पतितान्रथनीडांश्च रथांश्चापि महात्मनाम् ॥ ५ ॥</s-l></s-lg><s-lg><s-l>रणे विनिहतान्नागान्दृष्ट्वा पत्तींश्च मारिष ।</s-l><s-l>आयोधनं चातिघोरं रुद्रस्याक्रीडसंनिभम् ॥ ६ ॥</s-l></s-lg><s-lg><s-l>अप्रख्यातिं गतानां तु राज्ञां शतसहस्रशः ।</s-l><s-l>कृपाविष्टः कृपो राजन्वयःशीलसमन्वितः ॥ ७ ॥</s-l></s-lg><s-lg><s-l>अब्रवीत्तत्र तेजस्वी सोऽभिसृत्य जनाधिपम् ।</s-l><s-l>दुर्योधनं मन्युवशाद्वचनं वचनक्षमः ॥ ८ ॥</s-l></s-lg><s-lg><s-l>दुर्योधन निबोधेदं यत्त्वा वक्ष्यामि कौरव ।</s-l><s-l>श्रुत्वा कुरु महाराज यदि ते रोचतेऽनघ ॥ ९ ॥</s-l></s-lg><s-lg><s-l>न युद्धधर्माच्छ्रेयान्वै पन्था राजेन्द्र विद्यते ।</s-l><s-l>यं समाश्रित्य युध्यन्ते क्षत्रियाः क्षत्रियर्षभ ॥ १० ॥</s-l></s-lg><s-lg><s-l>पुत्रो भ्राता पिता चैव स्वस्रेयो मातुलस्तथा ।</s-l><s-l>संबन्धिबान्धवाश्चैव योध्या वै क्षत्रजीविना ॥ ११ ॥</s-l></s-lg><s-lg><s-l>वधे चैव परो धर्मस्तथाधर्मः पलायने ।</s-l><s-l>ते स्म घोरां समापन्ना जीविकां जीवितार्थिनः ॥ १२ ॥</s-l></s-lg><s-lg><s-l>तत्र त्वां प्रतिवक्ष्यामि किंचिदेव हितं वचः ।</s-l><s-l>हते भीष्मे च द्रोणे च कर्णे चैव महारथे ॥ १३ ॥</s-l></s-lg><s-lg><s-l>जयद्रथे च निहते तव भ्रातृषु चानघ ।</s-l><s-l>लक्ष्मणे तव पुत्रे च किं शेषं पर्युपास्महे ॥ १४ ॥</s-l></s-lg><s-lg><s-l>येषु भारं समासज्य राज्ये मतिमकुर्महि ।</s-l><s-l>ते संत्यज्य तनूर्याताः शूरा ब्रह्मविदां गतिम् ॥ १५ ॥</s-l></s-lg><s-lg><s-l>वयं त्विह विनाभूता गुणवद्भिर्महारथैः ।</s-l><s-l>कृपणं वर्तयिष्याम पातयित्वा नृपान्बहून् ॥ १६ ॥</s-l></s-lg><s-lg><s-l>सर्वैरपि च जीवद्भिर्बीभत्सुरपराजितः ।</s-l><s-l>कृष्णनेत्रो महाबाहुर्देवैरपि दुरासदः ॥ १७ ॥</s-l></s-lg><s-lg><s-l>इन्द्रकार्मुकवज्राभमिन्द्रकेतुमिवोच्छ्रितम् ।</s-l><s-l>वानरं केतुमासाद्य संचचाल महाचमूः ॥ १८ ॥</s-l></s-lg><s-lg><s-l>सिंहनादेन भीमस्य पाञ्चजन्यस्वनेन च ।</s-l><s-l>गाण्डीवस्य च निर्घोषात्संहृष्यन्ति मनांसि नः ॥ १९ ॥</s-l></s-lg><s-lg><s-l>चरन्तीव महाविद्युन्मुष्णन्ती नयनप्रभाम् ।</s-l><s-l>अलातमिव चाविद्धं गाण्डीवं समदृश्यत ॥ २० ॥</s-l></s-lg><s-lg><s-l>जाम्बूनदविचित्रं च धूयमानं महद्धनुः ।</s-l><s-l>दृश्यते दिक्षु सर्वासु विद्युदभ्रघनेष्विव ॥ २१ ॥</s-l></s-lg><s-lg><s-l>उह्यमानश्च कृष्णेन वायुनेव बलाहकः ।</s-l><s-l>तावकं तद्बलं राजन्नर्जुनोऽस्त्रविदां वरः ।</s-l><s-l>गहनं शिशिरे कक्षं ददाहाग्निरिवोत्थितः ॥ २२ ॥</s-l></s-lg><s-lg><s-l>गाहमानमनीकानि महेन्द्रसदृशप्रभम् ।</s-l><s-l>धनंजयमपश्याम चतुर्दन्तमिव द्विपम् ॥ २३ ॥</s-l></s-lg><s-lg><s-l>विक्षोभयन्तं सेनां ते त्रासयन्तं च पार्थिवान् ।</s-l><s-l>धनंजयमपश्याम नलिनीमिव कुञ्जरम् ॥ २४ ॥</s-l></s-lg><s-lg><s-l>त्रासयन्तं तथा योधान्धनुर्घोषेण पाण्डवम् ।</s-l><s-l>भूय एनमपश्याम सिंहं मृगगणा इव ॥ २५ ॥</s-l></s-lg><s-lg><s-l>सर्वलोकमहेष्वासौ वृषभौ सर्वधन्विनाम् ।</s-l><s-l>आमुक्तकवचौ कृष्णौ लोकमध्ये विरेजतुः ॥ २६ ॥</s-l></s-lg><s-lg><s-l>अद्य सप्तदशाहानि वर्तमानस्य भारत ।</s-l><s-l>संग्रामस्यातिघोरस्य वध्यतां चाभितो युधि ॥ २७ ॥</s-l></s-lg><s-lg><s-l>वायुनेव विधूतानि तवानीकानि सर्वशः ।</s-l><s-l>शरदम्भोदजालानि व्यशीर्यन्त समन्ततः ॥ २८ ॥</s-l></s-lg><s-lg><s-l>तां नावमिव पर्यस्तां भ्रान्तवातां महार्णवे ।</s-l><s-l>तव सेनां महाराज सव्यसाची व्यकम्पयत् ॥ २९ ॥</s-l></s-lg><s-lg><s-l>क्व नु ते सूतपुत्रोऽभूत्क्व नु द्रोणः सहानुगः ।</s-l><s-l>अहं क्व च क्व चात्मा ते हार्दिक्यश्च तथा क्व नु ।</s-l><s-l>दुःशासनश्च भ्राता ते भ्रातृभिः सहितः क्व नु ॥ ३० ॥</s-l></s-lg><s-lg><s-l>बाणगोचरसंप्राप्तं प्रेक्ष्य चैव जयद्रथम् ।</s-l><s-l>संबन्धिनस्ते भ्रातॄंश्च सहायान्मातुलांस्तथा ॥ ३१ ॥</s-l></s-lg><s-lg><s-l>सर्वान्विक्रम्य मिषतो लोकांश्चाक्रम्य मूर्धनि ।</s-l><s-l>जयद्रथो हतो राजन्किं नु शेषमुपास्महे ॥ ३२ ॥</s-l></s-lg><s-lg><s-l>को वेह स पुमानस्ति यो विजेष्यति पाण्डवम् ।</s-l><s-l>तस्य चास्त्राणि दिव्यानि विविधानि महात्मनः ।</s-l><s-l>गाण्डीवस्य च निर्घोषो वीर्याणि हरते हि नः ॥ ३३ ॥</s-l></s-lg><s-lg><s-l>नष्टचन्द्रा यथा रात्रिः सेनेयं हतनायका ।</s-l><s-l>नागभग्नद्रुमा शुष्का नदीवाकुलतां गता ॥ ३४ ॥</s-l></s-lg><s-lg><s-l>ध्वजिन्यां हतनेत्रायां यथेष्टं श्वेतवाहनः ।</s-l><s-l>चरिष्यति महाबाहुः कक्षेऽग्निरिव संज्वलन् ॥ ३५ ॥</s-l></s-lg><s-lg><s-l>सात्यकेश्चैव यो वेगो भीमसेनस्य चोभयोः ।</s-l><s-l>दारयेत गिरीन्सर्वाञ्शोषयेत च सागरान् ॥ ३६ ॥</s-l></s-lg><s-lg><s-l>उवाच वाक्यं यद्भीमः सभामध्ये विशां पते ।</s-l><s-l>कृतं तत्सकलं तेन भूयश्चैव करिष्यति ॥ ३७ ॥</s-l></s-lg><s-lg><s-l>प्रमुखस्थे तदा कर्णे बलं पाण्डवरक्षितम् ।</s-l><s-l>दुरासदं तथा गुप्तं गूढं गाण्डीवधन्वना ॥ ३८ ॥</s-l></s-lg><s-lg><s-l>युष्माभिस्तानि चीर्णानि यान्यसाधूनि साधुषु ।</s-l><s-l>अकारणकृतान्येव तेषां वः फलमागतम् ॥ ३९ ॥</s-l></s-lg><s-lg><s-l>आत्मनोऽर्थे त्वया लोको यत्नतः सर्व आहृतः ।</s-l><s-l>स ते संशयितस्तात आत्मा च भरतर्षभ ॥ ४० ॥</s-l></s-lg><s-lg><s-l>रक्ष दुर्योधनात्मानमात्मा सर्वस्य भाजनम् ।</s-l><s-l>भिन्ने हि भाजने तात दिशो गच्छति तद्गतम् ॥ ४१ ॥</s-l></s-lg><s-lg><s-l>हीयमानेन वै संधिः पर्येष्टव्यः समेन च ।</s-l><s-l>विग्रहो वर्धमानेन नीतिरेषा बृहस्पतेः ॥ ४२ ॥</s-l></s-lg><s-lg><s-l>ते वयं पाण्डुपुत्रेभ्यो हीनाः स्वबलशक्तितः ।</s-l><s-l>अत्र ते पाण्डवैः सार्धं संधिं मन्ये क्षमं प्रभो ॥ ४३ ॥</s-l></s-lg><s-lg><s-l>न जानीते हि यः श्रेयः श्रेयसश्चावमन्यते ।</s-l><s-l>स क्षिप्रं भ्रश्यते राज्यान्न च श्रेयोऽनुविन्दति ॥ ४४ ॥</s-l></s-lg><s-lg><s-l>प्रणिपत्य हि राजानं राज्यं यदि लभेमहि ।</s-l><s-l>श्रेयः स्यान्न तु मौढ्येन राजन्गन्तुं पराभवम् ॥ ४५ ॥</s-l></s-lg><s-lg><s-l>वैचित्रवीर्यवचनात्कृपाशीलो युधिष्ठिरः ।</s-l><s-l>विनियुञ्जीत राज्ये त्वां गोविन्दवचनेन च ॥ ४६ ॥</s-l></s-lg><s-lg><s-l>यद्ब्रूयाद्धि हृषीकेशो राजानमपराजितम् ।</s-l><s-l>अर्जुनं भीमसेनं च सर्वं कुर्युरसंशयम् ॥ ४७ ॥</s-l></s-lg><s-lg><s-l>नातिक्रमिष्यते कृष्णो वचनं कौरवस्य ह ।</s-l><s-l>धृतराष्ट्रस्य मन्येऽहं नापि कृष्णस्य पाण्डवः ॥ ४८ ॥</s-l></s-lg><s-lg><s-l>एतत्क्षममहं मन्ये तव पार्थैरविग्रहम् ।</s-l><s-l>न त्वा ब्रवीमि कार्पण्यान्न प्राणपरिरक्षणात् ।</s-l><s-l>पथ्यं राजन्ब्रवीमि त्वां तत्परासुः स्मरिष्यसि ॥ ४९ ॥</s-l></s-lg><s-lg><s-l>इति वृद्धो विलप्यैतत्कृपः शारद्वतो वचः ।</s-l><s-l>दीर्घमुष्णं च निःश्वस्य शुशोच च मुमोह च ॥ ५० ॥</s-l></s-lg>