<s-lg><s-l> संजय उवाच ।</s-l><s-l>अथ हैमवते प्रस्थे स्थित्वा युद्धाभिनन्दिनः ।</s-l><s-l>सर्व एव महाराज योधास्तत्र समागताः ॥ १ ॥</s-l></s-lg><s-lg><s-l>शल्यश्च चित्रसेनश्च शकुनिश्च महारथः ।</s-l><s-l>अश्वत्थामा कृपश्चैव कृतवर्मा च सात्वतः ॥ २ ॥</s-l></s-lg><s-lg><s-l>सुषेणोऽरिष्टसेनश्च धृतसेनश्च वीर्यवान् ।</s-l><s-l>जयत्सेनश्च राजानस्ते रात्रिमुषितास्ततः ॥ ३ ॥</s-l></s-lg><s-lg><s-l>रणे कर्णे हते वीरे त्रासिता जितकाशिभिः ।</s-l><s-l>नालभञ्शर्म ते पुत्रा हिमवन्तमृते गिरिम् ॥ ४ ॥</s-l></s-lg><s-lg><s-l>तेऽब्रुवन्सहितास्तत्र राजानं सैन्यसंनिधौ ।</s-l><s-l>कृतयत्ना रणे राजन्संपूज्य विधिवत्तदा ॥ ५ ॥</s-l></s-lg><s-lg><s-l>कृत्वा सेनाप्रणेतारं परांस्त्वं योद्धुमर्हसि ।</s-l><s-l>येनाभिगुप्ताः संग्रामे जयेमासुहृदो वयम् ॥ ६ ॥</s-l></s-lg><s-lg><s-l>ततो दुर्योधनः स्थित्वा रथे रथवरोत्तमम् ।</s-l><s-l>सर्वयुद्धविभागज्ञमन्तकप्रतिमं युधि ॥ ७ ॥</s-l></s-lg><s-lg><s-l>स्वङ्गं प्रच्छन्नशिरसं कम्बुग्रीवं प्रियंवदम् ।</s-l><s-l>व्याकोशपद्माभिमुखं व्याघ्रास्यं मेरुगौरवम् ॥ ८ ॥</s-l></s-lg><s-lg><s-l>स्थाणोर्वृषस्य सदृशं स्कन्धनेत्रगतिस्वरैः ।</s-l><s-l>पुष्टश्लिष्टायतभुजं सुविस्तीर्णघनोरसम् ॥ ९ ॥</s-l></s-lg><s-lg><s-l>जवे बले च सदृशमरुणानुजवातयोः ।</s-l><s-l>आदित्यस्य त्विषा तुल्यं बुद्ध्या चोशनसा समम् ॥ १० ॥</s-l></s-lg><s-lg><s-l>कान्तिरूपमुखैश्वर्यैस्त्रिभिश्चन्द्रमसोपमम् ।</s-l><s-l>काञ्चनोपलसंघातैः सदृशं श्लिष्टसंधिकम् ॥ ११ ॥</s-l></s-lg><s-lg><s-l>सुवृत्तोरुकटीजङ्घं सुपादं स्वङ्गुलीनखम् ।</s-l><s-l>स्मृत्वा स्मृत्वैव च गुणान्धात्रा यत्नाद्विनिर्मितम् ॥ १२ ॥</s-l></s-lg><s-lg><s-l>सर्वलक्षणसंपन्नं निपुणं श्रुतिसागरम् ।</s-l><s-l>जेतारं तरसारीणामजेयं शत्रुभिर्बलात् ॥ १३ ॥</s-l></s-lg><s-lg><s-l>दशाङ्गं यश्चतुष्पादमिष्वस्त्रं वेद तत्त्वतः ।</s-l><s-l>साङ्गांश्च चतुरो वेदान्सम्यगाख्यानपञ्चमान् ॥ १४ ॥</s-l></s-lg><s-lg><s-l>आराध्य त्र्यम्बकं यत्नाद्व्रतैरुग्रैर्महातपाः ।</s-l><s-l>अयोनिजायामुत्पन्नो द्रोणेनायोनिजेन यः ॥ १५ ॥</s-l></s-lg><s-lg><s-l>तमप्रतिमकर्माणं रूपेणासदृशं भुवि ।</s-l><s-l>पारगं सर्वविद्यानां गुणार्णवमनिन्दितम् ।</s-l><s-l>तमभ्येत्यात्मजस्तुभ्यमश्वत्थामानमब्रवीत् ॥ १६ ॥</s-l></s-lg><s-lg><s-l>यं पुरस्कृत्य सहिता युधि जेष्याम पाण्डवान् ।</s-l><s-l>गुरुपुत्रोऽद्य सर्वेषामस्माकं परमा गतिः ।</s-l><s-l>भवांस्तस्मान्नियोगात्ते कोऽस्तु सेनापतिर्मम ॥ १७ ॥</s-l></s-lg><s-lg><s-l> द्रौणिरुवाच ।</s-l><s-l>अयं कुलेन वीर्येण तेजसा यशसा श्रिया ।</s-l><s-l>सर्वैर्गुणैः समुदितः शल्यो नोऽस्तु चमूपतिः ॥ १८ ॥</s-l></s-lg><s-lg><s-l>भागिनेयान्निजांस्त्यक्त्वा कृतज्ञोऽस्मानुपागतः ।</s-l><s-l>महासेनो महाबाहुर्महासेन इवापरः ॥ १९ ॥</s-l></s-lg><s-lg><s-l>एनं सेनापतिं कृत्वा नृपतिं नृपसत्तम ।</s-l><s-l>शक्यः प्राप्तुं जयोऽस्माभिर्देवैः स्कन्दमिवाजितम् ॥ २० ॥</s-l></s-lg><s-lg><s-l>तथोक्ते द्रोणपुत्रेण सर्व एव नराधिपाः ।</s-l><s-l>परिवार्य स्थिताः शल्यं जयशब्दांश्च चक्रिरे ।</s-l><s-l>युद्धाय च मतिं चक्रूरावेशं च परं ययुः ॥ २१ ॥</s-l></s-lg><s-lg><s-l>ततो दुर्योधनः शल्यं भूमौ स्थित्वा रथे स्थितम् ।</s-l><s-l>उवाच प्राञ्जलिर्भूत्वा रामभीष्मसमं रणे ॥ २२ ॥</s-l></s-lg><s-lg><s-l>अयं स कालः संप्राप्तो मित्राणां मित्रवत्सल ।</s-l><s-l>यत्र मित्रममित्रं वा परीक्षन्ते बुधा जनाः ॥ २३ ॥</s-l></s-lg><s-lg><s-l>स भवानस्तु नः शूरः प्रणेता वाहिनीमुखे ।</s-l><s-l>रणं च याते भवति पाण्डवा मन्दचेतसः ।</s-l><s-l>भविष्यन्ति सहामात्याः पाञ्चालाश्च निरुद्यमाः ॥ २४ ॥</s-l></s-lg><s-lg><s-l> शल्य उवाच ।</s-l><s-l>यत्तु मां मन्यसे राजन्कुरुराज करोमि तत् ।</s-l><s-l>त्वत्प्रियार्थं हि मे सर्वं प्राणा राज्यं धनानि च ॥ २५ ॥</s-l></s-lg><s-lg><s-l> दुर्योधन उवाच ।</s-l><s-l>सेनापत्येन वरये त्वामहं मातुलातुलम् ।</s-l><s-l>सोऽस्मान्पाहि युधां श्रेष्ठ स्कन्दो देवानिवाहवे ॥ २६ ॥</s-l></s-lg><s-lg><s-l>अभिषिच्यस्व राजेन्द्र देवानामिव पावकिः ।</s-l><s-l>जहि शत्रून्रणे वीर महेन्द्रो दानवानिव ॥ २७ ॥</s-l></s-lg>