<s-lg><s-l> संजय उवाच ।</s-l><s-l>एवमुक्तस्ततो राजा गौतमेन यशस्विना ।</s-l><s-l>निःश्वस्य दीर्घमुष्णं च तूष्णीमासीद्विशां पते ॥ १ ॥</s-l></s-lg><s-lg><s-l>ततो मुहूर्तं स ध्यात्वा धार्तराष्ट्रो महामनाः ।</s-l><s-l>कृपं शारद्वतं वाक्यमित्युवाच परंतपः ॥ २ ॥</s-l></s-lg><s-lg><s-l>यत्किंचित्सुहृदा वाच्यं तत्सर्वं श्रावितो ह्यहम् ।</s-l><s-l>कृतं च भवता सर्वं प्राणान्संत्यज्य युध्यता ॥ ३ ॥</s-l></s-lg><s-lg><s-l>गाहमानमनीकानि युध्यमानं महारथैः ।</s-l><s-l>पाण्डवैरतितेजोभिर्लोकस्त्वामनुदृष्टवान् ॥ ४ ॥</s-l></s-lg><s-lg><s-l>सुहृदा यदिदं वाच्यं भवता श्रावितो ह्यहम् ।</s-l><s-l>न मां प्रीणाति तत्सर्वं मुमूर्षोरिव भेषजम् ॥ ५ ॥</s-l></s-lg><s-lg><s-l>हेतुकारणसंयुक्तं हितं वचनमुत्तमम् ।</s-l><s-l>उच्यमानं महाबाहो न मे विप्राग्र्य रोचते ॥ ६ ॥</s-l></s-lg><s-lg><s-l>राज्याद्विनिकृतोऽस्माभिः कथं सोऽस्मासु विश्वसेत् ।</s-l><s-l>अक्षद्यूते च नृपतिर्जितोऽस्माभिर्महाधनः ।</s-l><s-l>स कथं मम वाक्यानि श्रद्दध्याद्भूय एव तु ॥ ७ ॥</s-l></s-lg><s-lg><s-l>तथा दौत्येन संप्राप्तः कृष्णः पार्थहिते रतः ।</s-l><s-l>प्रलब्धश्च हृषीकेशस्तच्च कर्म विरोधितम् ।</s-l><s-l>स च मे वचनं ब्रह्मन्कथमेवाभिमंस्यते ॥ ८ ॥</s-l></s-lg><s-lg><s-l>विललाप हि यत्कृष्णा सभामध्ये समेयुषी ।</s-l><s-l>न तन्मर्षयते कृष्णो न राज्यहरणं तथा ॥ ९ ॥</s-l></s-lg><s-lg><s-l>एकप्राणावुभौ कृष्णावन्योन्यं प्रति संहतौ ।</s-l><s-l>पुरा यच्छ्रुतमेवासीदद्य पश्यामि तत्प्रभो ॥ १० ॥</s-l></s-lg><s-lg><s-l>स्वस्रीयं च हतं श्रुत्वा दुःखं स्वपिति केशवः ।</s-l><s-l>कृतागसो वयं तस्य स मदर्थं कथं क्षमेत् ॥ ११ ॥</s-l></s-lg><s-lg><s-l>अभिमन्योर्विनाशेन न शर्म लभतेऽर्जुनः ।</s-l><s-l>स कथं मद्धिते यत्नं प्रकरिष्यति याचितः ॥ १२ ॥</s-l></s-lg><s-lg><s-l>मध्यमः पाण्डवस्तीक्ष्णो भीमसेनो महाबलः ।</s-l><s-l>प्रतिज्ञातं च तेनोग्रं स भज्येत न संनमेत् ॥ १३ ॥</s-l></s-lg><s-lg><s-l>उभौ तौ बद्धनिस्त्रिंशावुभौ चाबद्धकङ्कटौ ।</s-l><s-l>कृतवैरावुभौ वीरौ यमावपि यमोपमौ ॥ १४ ॥</s-l></s-lg><s-lg><s-l>धृष्टद्युम्नः शिखण्डी च कृतवैरौ मया सह ।</s-l><s-l>तौ कथं मद्धिते यत्नं प्रकुर्यातां द्विजोत्तम ॥ १५ ॥</s-l></s-lg><s-lg><s-l>दुःशासनेन यत्कृष्णा एकवस्त्रा रजस्वला ।</s-l><s-l>परिक्लिष्टा सभामध्ये सर्वलोकस्य पश्यतः ॥ १६ ॥</s-l></s-lg><s-lg><s-l>तथा विवसनां दीनां स्मरन्त्यद्यापि पाण्डवाः ।</s-l><s-l>न निवारयितुं शक्याः संग्रामात्ते परंतपाः ॥ १७ ॥</s-l></s-lg><s-lg><s-l>यदा च द्रौपदी कृष्णा मद्विनाशाय दुःखिता ।</s-l><s-l>उग्रं तेपे तपः कृष्णा भर्तॄणामर्थसिद्धये ।</s-l><s-l>स्थण्डिले नित्यदा शेते यावद्वैरस्य यातना ॥ १८ ॥</s-l></s-lg><s-lg><s-l>निक्षिप्य मानं दर्पं च वासुदेवसहोदरा ।</s-l><s-l>कृष्णायाः प्रेष्यवद्भूत्वा शुश्रूषां कुरुते सदा ॥ १९ ॥</s-l></s-lg><s-lg><s-l>इति सर्वं समुन्नद्धं न निर्वाति कथंचन ।</s-l><s-l>अभिमन्योर्विनाशेन स संधेयः कथं मया ॥ २० ॥</s-l></s-lg><s-lg><s-l>कथं च नाम भुक्त्वेमां पृथिवीं सागराम्बराम् ।</s-l><s-l>पाण्डवानां प्रसादेन भुञ्जीयां राज्यमल्पकम् ॥ २१ ॥</s-l></s-lg><s-lg><s-l>उपर्युपरि राज्ञां वै ज्वलितो भास्करो यथा ।</s-l><s-l>युधिष्ठिरं कथं पश्चादनुयास्यामि दासवत् ॥ २२ ॥</s-l></s-lg><s-lg><s-l>कथं भुक्त्वा स्वयं भोगान्दत्त्वा दायांश्च पुष्कलान् ।</s-l><s-l>कृपणं वर्तयिष्यामि कृपणैः सह जीविकाम् ॥ २३ ॥</s-l></s-lg><s-lg><s-l>नाभ्यसूयामि ते वाक्यमुक्तं स्निग्धं हितं त्वया ।</s-l><s-l>न तु संधिमहं मन्ये प्राप्तकालं कथंचन ॥ २४ ॥</s-l></s-lg><s-lg><s-l>सुनीतमनुपश्यामि सुयुद्धेन परंतप ।</s-l><s-l>नायं क्लीबयितुं कालः संयोद्धुं काल एव नः ॥ २५ ॥</s-l></s-lg><s-lg><s-l>इष्टं मे बहुभिर्यज्ञैर्दत्ता विप्रेषु दक्षिणाः ।</s-l><s-l>प्राप्ताः क्रमश्रुता वेदाः शत्रूणां मूर्ध्नि च स्थितम् ॥ २६ ॥</s-l></s-lg><s-lg><s-l>भृत्या मे सुभृतास्तात दीनश्चाभ्युद्धृतो जनः ।</s-l><s-l>यातानि परराष्ट्राणि स्वराष्ट्रमनुपालितम् ॥ २७ ॥</s-l></s-lg><s-lg><s-l>भुक्ताश्च विविधा भोगास्त्रिवर्गः सेवितो मया ।</s-l><s-l>पितॄणां गतमानृण्यं क्षत्रधर्मस्य चोभयोः ॥ २८ ॥</s-l></s-lg><s-lg><s-l>न ध्रुवं सुखमस्तीह कुतो राज्यं कुतो यशः ।</s-l><s-l>इह कीर्तिर्विधातव्या सा च युद्धेन नान्यथा ॥ २९ ॥</s-l></s-lg><s-lg><s-l>गृहे यत्क्षत्रियस्यापि निधनं तद्विगर्हितम् ।</s-l><s-l>अधर्मः सुमहानेष यच्छय्यामरणं गृहे ॥ ३० ॥</s-l></s-lg><s-lg><s-l>अरण्ये यो विमुञ्चेत संग्रामे वा तनुं नरः ।</s-l><s-l>क्रतूनाहृत्य महतो महिमानं स गच्छति ॥ ३१ ॥</s-l></s-lg><s-lg><s-l>कृपणं विलपन्नार्तो जरयाभिपरिप्लुतः ।</s-l><s-l>म्रियते रुदतां मध्ये ज्ञातीनां न स पूरुषः ॥ ३२ ॥</s-l></s-lg><s-lg><s-l>त्यक्त्वा तु विविधान्भोगान्प्राप्तानां परमां गतिम् ।</s-l><s-l>अपीदानीं सुयुद्धेन गच्छेयं सत्सलोकताम् ॥ ३३ ॥</s-l></s-lg><s-lg><s-l>शूराणामार्यवृत्तानां संग्रामेष्वनिवर्तिनाम् ।</s-l><s-l>धीमतां सत्यसंधानां सर्वेषां क्रतुयाजिनाम् ॥ ३४ ॥</s-l></s-lg><s-lg><s-l>शस्त्रावभृथमाप्तानां ध्रुवं वासस्त्रिविष्टपे ।</s-l><s-l>मुदा नूनं प्रपश्यन्ति शुभ्रा ह्यप्सरसां गणाः ॥ ३५ ॥</s-l></s-lg><s-lg><s-l>पश्यन्ति नूनं पितरः पूजिताञ्शक्रसंसदि ।</s-l><s-l>अप्सरोभिः परिवृतान्मोदमानांस्त्रिविष्टपे ॥ ३६ ॥</s-l></s-lg><s-lg><s-l>पन्थानममरैर्यातं शूरैश्चैवानिवर्तिभिः ।</s-l><s-l>अपि तैः संगतं मार्गं वयमप्यारुहेमहि ॥ ३७ ॥</s-l></s-lg><s-lg><s-l>पितामहेन वृद्धेन तथाचार्येण धीमता ।</s-l><s-l>जयद्रथेन कर्णेन तथा दुःशासनेन च ॥ ३८ ॥</s-l></s-lg><s-lg><s-l>घटमाना मदर्थेऽस्मिन्हताः शूरा जनाधिपाः ।</s-l><s-l>शेरते लोहिताक्ताङ्गाः पृथिव्यां शरविक्षताः ॥ ३९ ॥</s-l></s-lg><s-lg><s-l>उत्तमास्त्रविदः शूरा यथोक्तक्रतुयाजिनः ।</s-l><s-l>त्यक्त्वा प्राणान्यथान्यायमिन्द्रसद्मसु धिष्ठिताः ॥ ४० ॥</s-l></s-lg><s-lg><s-l>तैस्त्वयं रचितः पन्था दुर्गमो हि पुनर्भवेत् ।</s-l><s-l>संपतद्भिर्महावेगैरितो याद्भिश्च सद्गतिम् ॥ ४१ ॥</s-l></s-lg><s-lg><s-l>ये मदर्थे हताः शूरास्तेषां कृतमनुस्मरन् ।</s-l><s-l>ऋणं तत्प्रतिमुञ्चानो न राज्ये मन आदधे ॥ ४२ ॥</s-l></s-lg><s-lg><s-l>पातयित्वा वयस्यांश्च भ्रातॄनथ पितामहान् ।</s-l><s-l>जीवितं यदि रक्षेयं लोको मां गर्हयेद्ध्रुवम् ॥ ४३ ॥</s-l></s-lg><s-lg><s-l>कीदृशं च भवेद्राज्यं मम हीनस्य बन्धुभिः ।</s-l><s-l>सखिभिश्च सुहृद्भिश्च प्रणिपत्य च पाण्डवम् ॥ ४४ ॥</s-l></s-lg><s-lg><s-l>सोऽहमेतादृशं कृत्वा जगतोऽस्य पराभवम् ।</s-l><s-l>सुयुद्धेन ततः स्वर्गं प्राप्स्यामि न तदन्यथा ॥ ४५ ॥</s-l></s-lg><s-lg><s-l>एवं दुर्योधनेनोक्तं सर्वे संपूज्य तद्वचः ।</s-l><s-l>साधु साध्विति राजानं क्षत्रियाः संबभाषिरे ॥ ४६ ॥</s-l></s-lg><s-lg><s-l>पराजयमशोचन्तः कृतचित्ताश्च विक्रमे ।</s-l><s-l>सर्वे सुनिश्चिता योद्धुमुदग्रमनसोऽभवन् ॥ ४७ ॥</s-l></s-lg><s-lg><s-l>ततो वाहान्समाश्वास्य सर्वे युद्धाभिनन्दिनः ।</s-l><s-l>ऊने द्वियोजने गत्वा प्रत्यतिष्ठन्त कौरवाः ॥ ४८ ॥</s-l></s-lg><s-lg><s-l>आकाशे विद्रुमे पुण्ये प्रस्थे हिमवतः शुभे ।</s-l><s-l>अरुणां सरस्वतीं प्राप्य पपुः सस्नुश्च तज्जलम् ॥ ४९ ॥</s-l></s-lg><s-lg><s-l>तव पुत्राः कृतोत्साहाः पर्यवर्तन्त ते ततः ।</s-l><s-l>पर्यवस्थाप्य चात्मानमन्योन्येन पुनस्तदा ।</s-l><s-l>सर्वे राजन्न्यवर्तन्त क्षत्रियाः कालचोदिताः ॥ ५० ॥</s-l></s-lg>