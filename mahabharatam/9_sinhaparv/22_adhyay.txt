<s-lg><s-l> संजय उवाच ।</s-l><s-l>वर्तमाने तथा युद्धे घोररूपे भयानके ।</s-l><s-l>अभज्यत बलं तत्र तव पुत्रस्य पाण्डवैः ॥ १ ॥</s-l></s-lg><s-lg><s-l>तांस्तु यत्नेन महता संनिवार्य महारथान् ।</s-l><s-l>पुत्रस्ते योधयामास पाण्डवानामनीकिनीम् ॥ २ ॥</s-l></s-lg><s-lg><s-l>निवृत्ताः सहसा योधास्तव पुत्रप्रियैषिणः ।</s-l><s-l>संनिवृत्तेषु तेष्वेवं युद्धमासीत्सुदारुणम् ॥ ३ ॥</s-l></s-lg><s-lg><s-l>तावकानां परेषां च देवासुररणोपमम् ।</s-l><s-l>परेषां तव सैन्ये च नासीत्कश्चित्पराङ्मुखः ॥ ४ ॥</s-l></s-lg><s-lg><s-l>अनुमानेन युध्यन्ते संज्ञाभिश्च परस्परम् ।</s-l><s-l>तेषां क्षयो महानासीद्युध्यतामितरेतरम् ॥ ५ ॥</s-l></s-lg><s-lg><s-l>ततो युधिष्ठिरो राजा क्रोधेन महता युतः ।</s-l><s-l>जिगीषमाणः संग्रामे धार्तराष्ट्रान्सराजकान् ॥ ६ ॥</s-l></s-lg><s-lg><s-l>त्रिभिः शारद्वतं विद्ध्वा रुक्मपुङ्खैः शिलाशितैः ।</s-l><s-l>चतुर्भिर्निजघानाश्वान्कल्याणान्कृतवर्मणः ॥ ७ ॥</s-l></s-lg><s-lg><s-l>अश्वत्थामा तु हार्दिक्यमपोवाह यशस्विनम् ।</s-l><s-l>अथ शारद्वतोऽष्टाभिः प्रत्यविध्यद्युधिष्ठिरम् ॥ ८ ॥</s-l></s-lg><s-lg><s-l>ततो दुर्योधनो राजा रथान्सप्तशतान्रणे ।</s-l><s-l>प्रेषयद्यत्र राजासौ धर्मपुत्रो युधिष्ठिरः ॥ ९ ॥</s-l></s-lg><s-lg><s-l>ते रथा रथिभिर्युक्ता मनोमारुतरंहसः ।</s-l><s-l>अभ्यद्रवन्त संग्रामे कौन्तेयस्य रथं प्रति ॥ १० ॥</s-l></s-lg><s-lg><s-l>ते समन्तान्महाराज परिवार्य युधिष्ठिरम् ।</s-l><s-l>अदृश्यं सायकैश्चक्रुर्मेघा इव दिवाकरम् ॥ ११ ॥</s-l></s-lg><s-lg><s-l>नामृष्यन्त सुसंरब्धाः शिखण्डिप्रमुखा रथाः ।</s-l><s-l>रथैरग्र्यजवैर्युक्तैः किङ्किणीजालसंवृतैः ।</s-l><s-l>आजग्मुरभिरक्षन्तः कुन्तीपुत्रं युधिष्ठिरम् ॥ १२ ॥</s-l></s-lg><s-lg><s-l>ततः प्रववृते रौद्रः संग्रामः शोणितोदकः ।</s-l><s-l>पाण्डवानां कुरूणां च यमराष्ट्रविवर्धनः ॥ १३ ॥</s-l></s-lg><s-lg><s-l>रथान्सप्तशतान्हत्वा कुरूणामाततायिनाम् ।</s-l><s-l>पाण्डवाः सह पाञ्चालैः पुनरेवाभ्यवारयन् ॥ १४ ॥</s-l></s-lg><s-lg><s-l>तत्र युद्धं महच्चासीत्तव पुत्रस्य पाण्डवैः ।</s-l><s-l>न च नस्तादृशं दृष्टं नैव चापि परिश्रुतम् ॥ १५ ॥</s-l></s-lg><s-lg><s-l>वर्तमाने तथा युद्धे निर्मर्यादे समन्ततः ।</s-l><s-l>वध्यमानेषु योधेषु तावकेष्वितरेषु च ॥ १६ ॥</s-l></s-lg><s-lg><s-l>निनदत्सु च योधेषु शङ्खवर्यैश्च पूरितैः ।</s-l><s-l>उत्कृष्टैः सिंहनादैश्च गर्जितेन च धन्विनाम् ॥ १७ ॥</s-l></s-lg><s-lg><s-l>अतिप्रवृद्धे युद्धे च छिद्यमानेषु मर्मसु ।</s-l><s-l>धावमानेषु योधेषु जयगृद्धिषु मारिष ॥ १८ ॥</s-l></s-lg><s-lg><s-l>संहारे सर्वतो जाते पृथिव्यां शोकसंभवे ।</s-l><s-l>बह्वीनामुत्तमस्त्रीणां सीमन्तोद्धरणे तथा ॥ १९ ॥</s-l></s-lg><s-lg><s-l>निर्मर्यादे तथा युद्धे वर्तमाने सुदारुणे ।</s-l><s-l>प्रादुरासन्विनाशाय तदोत्पाताः सुदारुणाः ।</s-l><s-l>चचाल शब्दं कुर्वाणा सपर्वतवना मही ॥ २० ॥</s-l></s-lg><s-lg><s-l>सदण्डाः सोल्मुका राजञ्शीर्यमाणाः समन्ततः ।</s-l><s-l>उल्काः पेतुर्दिवो भूमावाहत्य रविमण्डलम् ॥ २१ ॥</s-l></s-lg><s-lg><s-l>विष्वग्वाताः प्रादुरासन्नीचैः शर्करवर्षिणः ।</s-l><s-l>अश्रूणि मुमुचुर्नागा वेपथुश्चास्पृशद्भृशम् ॥ २२ ॥</s-l></s-lg><s-lg><s-l>एतान्घोराननादृत्य समुत्पातान्सुदारुणान् ।</s-l><s-l>पुनर्युद्धाय संमन्त्र्य क्षत्रियास्तस्थुरव्यथाः ।</s-l><s-l>रमणीये कुरुक्षेत्रे पुण्ये स्वर्गं यियासवः ॥ २३ ॥</s-l></s-lg><s-lg><s-l>ततो गान्धारराजस्य पुत्रः शकुनिरब्रवीत् ।</s-l><s-l>युध्यध्वमग्रतो यावत्पृष्ठतो हन्मि पाण्डवान् ॥ २४ ॥</s-l></s-lg><s-lg><s-l>ततो नः संप्रयातानां मद्रयोधास्तरस्विनः ।</s-l><s-l>हृष्टाः किलकिलाशब्दमकुर्वन्तापरे तथा ॥ २५ ॥</s-l></s-lg><s-lg><s-l>अस्मांस्तु पुनरासाद्य लब्धलक्षा दुरासदाः ।</s-l><s-l>शरासनानि धुन्वन्तः शरवर्षैरवाकिरन् ॥ २६ ॥</s-l></s-lg><s-lg><s-l>ततो हतं परैस्तत्र मद्रराजबलं तदा ।</s-l><s-l>दुर्योधनबलं दृष्ट्वा पुनरासीत्पराङ्मुखम् ॥ २७ ॥</s-l></s-lg><s-lg><s-l>गान्धारराजस्तु पुनर्वाक्यमाह ततो बली ।</s-l><s-l>निवर्तध्वमधर्मज्ञा युध्यध्वं किं सृतेन वः ॥ २८ ॥</s-l></s-lg><s-lg><s-l>अनीकं दशसाहस्रमश्वानां भरतर्षभ ।</s-l><s-l>आसीद्गान्धारराजस्य विमलप्रासयोधिनाम् ॥ २९ ॥</s-l></s-lg><s-lg><s-l>बलेन तेन विक्रम्य वर्तमाने जनक्षये ।</s-l><s-l>पृष्ठतः पाण्डवानीकमभ्यघ्नन्निशितैः शरैः ॥ ३० ॥</s-l></s-lg><s-lg><s-l>तदभ्रमिव वातेन क्षिप्यमाणं समन्ततः ।</s-l><s-l>अभज्यत महाराज पाण्डूनां सुमहद्बलम् ॥ ३१ ॥</s-l></s-lg><s-lg><s-l>ततो युधिष्ठिरः प्रेक्ष्य भग्नं स्वबलमन्तिकात् ।</s-l><s-l>अभ्यचोदयदव्यग्रः सहदेवं महाबलम् ॥ ३२ ॥</s-l></s-lg><s-lg><s-l>असौ सुबलपुत्रो नो जघनं पीड्य दंशितः ।</s-l><s-l>सेनां निसूदयन्त्येष पश्य पाण्डव दुर्मतिम् ॥ ३३ ॥</s-l></s-lg><s-lg><s-l>गच्छ त्वं द्रौपदेयाश्च शकुनिं सौबलं जहि ।</s-l><s-l>रथानीकमहं रक्ष्ये पाञ्चालसहितोऽनघ ॥ ३४ ॥</s-l></s-lg><s-lg><s-l>गच्छन्तु कुञ्जराः सर्वे वाजिनश्च सह त्वया ।</s-l><s-l>पादाताश्च त्रिसाहस्राः शकुनिं सौबलं जहि ॥ ३५ ॥</s-l></s-lg><s-lg><s-l>ततो गजाः सप्तशताश्चापपाणिभिरास्थिताः ।</s-l><s-l>पञ्च चाश्वसहस्राणि सहदेवश्च वीर्यवान् ॥ ३६ ॥</s-l></s-lg><s-lg><s-l>पादाताश्च त्रिसाहस्रा द्रौपदेयाश्च सर्वशः ।</s-l><s-l>रणे ह्यभ्यद्रवंस्ते तु शकुनिं युद्धदुर्मदम् ॥ ३७ ॥</s-l></s-lg><s-lg><s-l>ततस्तु सौबलो राजन्नभ्यतिक्रम्य पाण्डवान् ।</s-l><s-l>जघान पृष्ठतः सेनां जयगृध्रः प्रतापवान् ॥ ३८ ॥</s-l></s-lg><s-lg><s-l>अश्वारोहास्तु संरब्धाः पाण्डवानां तरस्विनाम् ।</s-l><s-l>प्राविशन्सौबलानीकमभ्यतिक्रम्य तान्रथान् ॥ ३९ ॥</s-l></s-lg><s-lg><s-l>ते तत्र सादिनः शूराः सौबलस्य महद्बलम् ।</s-l><s-l>गजमध्येऽवतिष्ठन्तः शरवर्षैरवाकिरन् ॥ ४० ॥</s-l></s-lg><s-lg><s-l>तदुद्यतगदाप्रासमकापुरुषसेवितम् ।</s-l><s-l>प्रावर्तत महद्युद्धं राजन्दुर्मन्त्रिते तव ॥ ४१ ॥</s-l></s-lg><s-lg><s-l>उपारमन्त ज्याशब्दाः प्रेक्षका रथिनोऽभवन् ।</s-l><s-l>न हि स्वेषां परेषां वा विशेषः प्रत्यदृश्यत ॥ ४२ ॥</s-l></s-lg><s-lg><s-l>शूरबाहुविसृष्टानां शक्तीनां भरतर्षभ ।</s-l><s-l>ज्योतिषामिव संपातमपश्यन्कुरुपाण्डवाः ॥ ४३ ॥</s-l></s-lg><s-lg><s-l>ऋष्टिभिर्विमलाभिश्च तत्र तत्र विशां पते ।</s-l><s-l>संपतन्तीभिराकाशमावृतं बह्वशोभत ॥ ४४ ॥</s-l></s-lg><s-lg><s-l>प्रासानां पततां राजन्रूपमासीत्समन्ततः ।</s-l><s-l>शलभानामिवाकाशे तदा भरतसत्तम ॥ ४५ ॥</s-l></s-lg><s-lg><s-l>रुधिरोक्षितसर्वाङ्गा विप्रविद्धैर्नियन्तृभिः ।</s-l><s-l>हयाः परिपतन्ति स्म शतशोऽथ सहस्रशः ॥ ४६ ॥</s-l></s-lg><s-lg><s-l>अन्योन्यपरिपिष्टाश्च समासाद्य परस्परम् ।</s-l><s-l>अविक्षताः स्म दृश्यन्ते वमन्तो रुधिरं मुखैः ॥ ४७ ॥</s-l></s-lg><s-lg><s-l>ततोऽभवत्तमो घोरं सैन्येन रजसा वृते ।</s-l><s-l>तानपाक्रमतोऽद्राक्षं तस्माद्देशादरिंदमान् ।</s-l><s-l>अश्वान्राजन्मनुष्यांश्च रजसा संवृते सति ॥ ४८ ॥</s-l></s-lg><s-lg><s-l>भूमौ निपतिताश्चान्ये वमन्तो रुधिरं बहु ।</s-l><s-l>केशाकेशिसमालग्ना न शेकुश्चेष्टितुं जनाः ॥ ४९ ॥</s-l></s-lg><s-lg><s-l>अन्योन्यमश्वपृष्ठेभ्यो विकर्षन्तो महाबलाः ।</s-l><s-l>मल्ला इव समासाद्य निजघ्नुरितरेतरम् ।</s-l><s-l>अश्वैश्च व्यपकृष्यन्त बहवोऽत्र गतासवः ॥ ५० ॥</s-l></s-lg><s-lg><s-l>भूमौ निपतिताश्चान्ये बहवो विजयैषिणः ।</s-l><s-l>तत्र तत्र व्यदृश्यन्त पुरुषाः शूरमानिनः ॥ ५१ ॥</s-l></s-lg><s-lg><s-l>रक्तोक्षितैश्छिन्नभुजैरपकृष्टशिरोरुहैः ।</s-l><s-l>व्यदृश्यत मही कीर्णा शतशोऽथ सहस्रशः ॥ ५२ ॥</s-l></s-lg><s-lg><s-l>दूरं न शक्यं तत्रासीद्गन्तुमश्वेन केनचित् ।</s-l><s-l>साश्वारोहैर्हतैरश्वैरावृते वसुधातले ॥ ५३ ॥</s-l></s-lg><s-lg><s-l>रुधिरोक्षितसंनाहैरात्तशस्त्रैरुदायुधैः ।</s-l><s-l>नानाप्रहरणैर्घोरैः परस्परवधैषिभिः ।</s-l><s-l>सुसंनिकृष्टैः संग्रामे हतभूयिष्ठसैनिकैः ॥ ५४ ॥</s-l></s-lg><s-lg><s-l>स मुहूर्तं ततो युद्ध्वा सौबलोऽथ विशां पते ।</s-l><s-l>षट्सहस्रैर्हयैः शिष्टैरपायाच्छकुनिस्ततः ॥ ५५ ॥</s-l></s-lg><s-lg><s-l>तथैव पाण्डवानीकं रुधिरेण समुक्षितम् ।</s-l><s-l>षट्सहस्रैर्हयैः शिष्टैरपायाच्छ्रान्तवाहनम् ॥ ५६ ॥</s-l></s-lg><s-lg><s-l>अश्वारोहास्तु पाण्डूनामब्रुवन्रुधिरोक्षिताः ।</s-l><s-l>सुसंनिकृष्टाः संग्रामे भूयिष्ठं त्यक्तजीविताः ॥ ५७ ॥</s-l></s-lg><s-lg><s-l>नेह शक्यं रथैर्योद्धुं कुत एव महागजैः ।</s-l><s-l>रथानेव रथा यान्तु कुञ्जराः कुञ्जरानपि ॥ ५८ ॥</s-l></s-lg><s-lg><s-l>प्रतियातो हि शकुनिः स्वमनीकमवस्थितः ।</s-l><s-l>न पुनः सौबलो राजा युद्धमभ्यागमिष्यति ॥ ५९ ॥</s-l></s-lg><s-lg><s-l>ततस्तु द्रौपदेयाश्च ते च मत्ता महाद्विपाः ।</s-l><s-l>प्रययुर्यत्र पाञ्चाल्यो धृष्टद्युम्नो महारथः ॥ ६० ॥</s-l></s-lg><s-lg><s-l>सहदेवोऽपि कौरव्य रजोमेघे समुत्थिते ।</s-l><s-l>एकाकी प्रययौ तत्र यत्र राजा युधिष्ठिरः ॥ ६१ ॥</s-l></s-lg><s-lg><s-l>ततस्तेषु प्रयातेषु शकुनिः सौबलः पुनः ।</s-l><s-l>पार्श्वतोऽभ्यहनत्क्रुद्धो धृष्टद्युम्नस्य वाहिनीम् ॥ ६२ ॥</s-l></s-lg><s-lg><s-l>तत्पुनस्तुमुलं युद्धं प्राणांस्त्यक्त्वाभ्यवर्तत ।</s-l><s-l>तावकानां परेषां च परस्परवधैषिणाम् ॥ ६३ ॥</s-l></s-lg><s-lg><s-l>ते ह्यन्योन्यमवेक्षन्त तस्मिन्वीरसमागमे ।</s-l><s-l>योधाः पर्यपतन्राजञ्शतशोऽथ सहस्रशः ॥ ६४ ॥</s-l></s-lg><s-lg><s-l>असिभिश्छिद्यमानानां शिरसां लोकसंक्षये ।</s-l><s-l>प्रादुरासीन्महाशब्दस्तालानां पततामिव ॥ ६५ ॥</s-l></s-lg><s-lg><s-l>विमुक्तानां शरीराणां भिन्नानां पततां भुवि ।</s-l><s-l>सायुधानां च बाहूनामुरूणां च विशां पते ।</s-l><s-l>आसीत्कटकटाशब्दः सुमहान्रोमहर्षणः ॥ ६६ ॥</s-l></s-lg><s-lg><s-l>निघ्नन्तो निशितैः शस्त्रैर्भ्रातॄन्पुत्रान्सखीनपि ।</s-l><s-l>योधाः परिपतन्ति स्म यथामिषकृते खगाः ॥ ६७ ॥</s-l></s-lg><s-lg><s-l>अन्योन्यं प्रतिसंरब्धाः समासाद्य परस्परम् ।</s-l><s-l>अहं पूर्वमहं पूर्वमिति न्यघ्नन्सहस्रशः ॥ ६८ ॥</s-l></s-lg><s-lg><s-l>संघातैरासनभ्रष्टैरश्वारोहैर्गतासुभिः ।</s-l><s-l>हयाः परिपतन्ति स्म शतशोऽथ सहस्रशः ॥ ६९ ॥</s-l></s-lg><s-lg><s-l>स्फुरतां प्रतिपिष्टानामश्वानां शीघ्रसारिणाम् ।</s-l><s-l>स्तनतां च मनुष्याणां संनद्धानां विशां पते ॥ ७० ॥</s-l></s-lg><s-lg><s-l>शक्त्यृष्टिप्रासशब्दश्च तुमुलः समजायत ।</s-l><s-l>भिन्दतां परमर्माणि राजन्दुर्मन्त्रिते तव ॥ ७१ ॥</s-l></s-lg><s-lg><s-l>श्रमाभिभूताः संरब्धाः श्रान्तवाहाः पिपासिताः ।</s-l><s-l>विक्षताश्च शितैः शस्त्रैरभ्यवर्तन्त तावकाः ॥ ७२ ॥</s-l></s-lg><s-lg><s-l>मत्ता रुधिरगन्धेन बहवोऽत्र विचेतसः ।</s-l><s-l>जघ्नुः परान्स्वकांश्चैव प्राप्तान्प्राप्ताननन्तरान् ॥ ७३ ॥</s-l></s-lg><s-lg><s-l>बहवश्च गतप्राणाः क्षत्रिया जयगृद्धिनः ।</s-l><s-l>भूमावभ्यपतन्राजञ्शरवृष्टिभिरावृताः ॥ ७४ ॥</s-l></s-lg><s-lg><s-l>वृकगृध्रशृगालानां तुमुले मोदनेऽहनि ।</s-l><s-l>आसीद्बलक्षयो घोरस्तव पुत्रस्य पश्यतः ॥ ७५ ॥</s-l></s-lg><s-lg><s-l>नराश्वकायसंछन्ना भूमिरासीद्विशां पते ।</s-l><s-l>रुधिरोदकचित्रा च भीरूणां भयवर्धिनी ॥ ७६ ॥</s-l></s-lg><s-lg><s-l>असिभिः पट्टिशैः शूलैस्तक्षमाणाः पुनः पुनः ।</s-l><s-l>तावकाः पाण्डवाश्चैव नाभ्यवर्तन्त भारत ॥ ७७ ॥</s-l></s-lg><s-lg><s-l>प्रहरन्तो यथाशक्ति यावत्प्राणस्य धारणम् ।</s-l><s-l>योधाः परिपतन्ति स्म वमन्तो रुधिरं व्रणैः ॥ ७८ ॥</s-l></s-lg><s-lg><s-l>शिरो गृहीत्वा केशेषु कबन्धः समदृश्यत ।</s-l><s-l>उद्यम्य निशितं खड्गं रुधिरेण समुक्षितम् ॥ ७९ ॥</s-l></s-lg><s-lg><s-l>अथोत्थितेषु बहुषु कबन्धेषु जनाधिप ।</s-l><s-l>तथा रुधिरगन्धेन योधाः कश्मलमाविशन् ॥ ८० ॥</s-l></s-lg><s-lg><s-l>मन्दीभूते ततः शब्दे पाण्डवानां महद्बलम् ।</s-l><s-l>अल्पावशिष्टैस्तुरगैरभ्यवर्तत सौबलः ॥ ८१ ॥</s-l></s-lg><s-lg><s-l>ततोऽभ्यधावंस्त्वरिताः पाण्डवा जयगृद्धिनः ।</s-l><s-l>पदातयश्च नागाश्च सादिनश्चोद्यतायुधाः ॥ ८२ ॥</s-l></s-lg><s-lg><s-l>कोष्टकीकृत्य चाप्येनं परिक्षिप्य च सर्वशः ।</s-l><s-l>शस्त्रैर्नानाविधैर्जघ्नुर्युद्धपारं तितीर्षवः ॥ ८३ ॥</s-l></s-lg><s-lg><s-l>त्वदीयास्तांस्तु संप्रेक्ष्य सर्वतः समभिद्रुतान् ।</s-l><s-l>साश्वपत्तिद्विपरथाः पाण्डवानभिदुद्रुवुः ॥ ८४ ॥</s-l></s-lg><s-lg><s-l>केचित्पदातयः पद्भिर्मुष्टिभिश्च परस्परम् ।</s-l><s-l>निजघ्नुः समरे शूराः क्षीणशस्त्रास्ततोऽपतन् ॥ ८५ ॥</s-l></s-lg><s-lg><s-l>रथेभ्यो रथिनः पेतुर्द्विपेभ्यो हस्तिसादिनः ।</s-l><s-l>विमानेभ्य इव भ्रष्टाः सिद्धाः पुण्यक्षयाद्यथा ॥ ८६ ॥</s-l></s-lg><s-lg><s-l>एवमन्योन्यमायस्ता योधा जघ्नुर्महामृधे ।</s-l><s-l>पितॄन्भ्रातॄन्वयस्यांश्च पुत्रानपि तथापरे ॥ ८७ ॥</s-l></s-lg><s-lg><s-l>एवमासीदमर्यादं युद्धं भरतसत्तम ।</s-l><s-l>प्रासासिबाणकलिले वर्तमाने सुदारुणे ॥ ८८ ॥</s-l></s-lg>