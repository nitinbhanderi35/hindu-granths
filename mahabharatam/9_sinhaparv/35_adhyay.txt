<s-lg><s-l> वैशंपायन उवाच ।</s-l><s-l>तस्मान्नदीगतं चापि उदपानं यशस्विनः ।</s-l><s-l>त्रितस्य च महाराज जगामाथ हलायुधः ॥ १ ॥</s-l></s-lg><s-lg><s-l>तत्र दत्त्वा बहु द्रव्यं पूजयित्वा तथा द्विजान् ।</s-l><s-l>उपस्पृश्य च तत्रैव प्रहृष्टो मुसलायुधः ॥ २ ॥</s-l></s-lg><s-lg><s-l>तत्र धर्मपरो ह्यासीत्त्रितः स सुमहातपाः ।</s-l><s-l>कूपे च वसता तेन सोमः पीतो महात्मना ॥ ३ ॥</s-l></s-lg><s-lg><s-l>तत्र चैनं समुत्सृज्य भ्रातरौ जग्मतुर्गृहान् ।</s-l><s-l>ततस्तौ वै शशापाथ त्रितो ब्राह्मणसत्तमः ॥ ४ ॥</s-l></s-lg><s-lg><s-l> जनमेजय उवाच ।</s-l><s-l>उदपानं कथं ब्रह्मन्कथं च सुमहातपाः ।</s-l><s-l>पतितः किं च संत्यक्तो भ्रातृभ्यां द्विजसत्तमः ॥ ५ ॥</s-l></s-lg><s-lg><s-l>कूपे कथं च हित्वैनं भ्रातरौ जग्मतुर्गृहान् ।</s-l><s-l>एतदाचक्ष्व मे ब्रह्मन्यदि श्राव्यं हि मन्यसे ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>आसन्पूर्वयुगे राजन्मुनयो भ्रातरस्त्रयः ।</s-l><s-l>एकतश्च द्वितश्चैव त्रितश्चादित्यसंनिभाः ॥ ७ ॥</s-l></s-lg><s-lg><s-l>सर्वे प्रजापतिसमाः प्रजावन्तस्तथैव च ।</s-l><s-l>ब्रह्मलोकजितः सर्वे तपसा ब्रह्मवादिनः ॥ ८ ॥</s-l></s-lg><s-lg><s-l>तेषां तु तपसा प्रीतो नियमेन दमेन च ।</s-l><s-l>अभवद्गौतमो नित्यं पिता धर्मरतः सदा ॥ ९ ॥</s-l></s-lg><s-lg><s-l>स तु दीर्घेण कालेन तेषां प्रीतिमवाप्य च ।</s-l><s-l>जगाम भगवान्स्थानमनुरूपमिवात्मनः ॥ १० ॥</s-l></s-lg><s-lg><s-l>राजानस्तस्य ये पूर्वे याज्या ह्यासन्महात्मनः ।</s-l><s-l>ते सर्वे स्वर्गते तस्मिंस्तस्य पुत्रानपूजयन् ॥ ११ ॥</s-l></s-lg><s-lg><s-l>तेषां तु कर्मणा राजंस्तथैवाध्ययनेन च ।</s-l><s-l>त्रितः स श्रेष्ठतां प्राप यथैवास्य पिता तथा ॥ १२ ॥</s-l></s-lg><s-lg><s-l>तं स्म सर्वे महाभागा मुनयः पुण्यलक्षणाः ।</s-l><s-l>अपूजयन्महाभागं तथा विद्वत्तयैव तु ॥ १३ ॥</s-l></s-lg><s-lg><s-l>कदाचिद्धि ततो राजन्भ्रातरावेकतद्वितौ ।</s-l><s-l>यज्ञार्थं चक्रतुश्चित्तं धनार्थं च विशेषतः ॥ १४ ॥</s-l></s-lg><s-lg><s-l>तयोश्चिन्ता समभवत्त्रितं गृह्य परंतप ।</s-l><s-l>याज्यान्सर्वानुपादाय प्रतिगृह्य पशूंस्ततः ॥ १५ ॥</s-l></s-lg><s-lg><s-l>सोमं पास्यामहे हृष्टाः प्राप्य यज्ञं महाफलम् ।</s-l><s-l>चक्रुश्चैव महाराज भ्रातरस्त्रय एव ह ॥ १६ ॥</s-l></s-lg><s-lg><s-l>तथा तु ते परिक्रम्य याज्यान्सर्वान्पशून्प्रति ।</s-l><s-l>याजयित्वा ततो याज्याँल्लब्ध्वा च सुबहून्पशून् ॥ १७ ॥</s-l></s-lg><s-lg><s-l>याज्येन कर्मणा तेन प्रतिगृह्य विधानतः ।</s-l><s-l>प्राचीं दिशं महात्मान आजग्मुस्ते महर्षयः ॥ १८ ॥</s-l></s-lg><s-lg><s-l>त्रितस्तेषां महाराज पुरस्ताद्याति हृष्टवत् ।</s-l><s-l>एकतश्च द्वितश्चैव पृष्ठतः कालयन्पशून् ॥ १९ ॥</s-l></s-lg><s-lg><s-l>तयोश्चिन्ता समभवद्दृष्ट्वा पशुगणं महत् ।</s-l><s-l>कथं न स्युरिमा गाव आवाभ्यां वै विना त्रितम् ॥ २० ॥</s-l></s-lg><s-lg><s-l>तावन्योन्यं समाभाष्य एकतश्च द्वितश्च ह ।</s-l><s-l>यदूचतुर्मिथः पापौ तन्निबोध जनेश्वर ॥ २१ ॥</s-l></s-lg><s-lg><s-l>त्रितो यज्ञेषु कुशलस्त्रितो वेदेषु निष्ठितः ।</s-l><s-l>अन्यास्त्रितो बहुतरा गावः समुपलप्स्यते ॥ २२ ॥</s-l></s-lg><s-lg><s-l>तदावां सहितौ भूत्वा गाः प्रकाल्य व्रजावहे ।</s-l><s-l>त्रितोऽपि गच्छतां काममावाभ्यां वै विनाकृतः ॥ २३ ॥</s-l></s-lg><s-lg><s-l>तेषामागच्छतां रात्रौ पथिस्थाने वृकोऽभवत् ।</s-l><s-l>तथा कूपोऽविदूरेऽभूत्सरस्वत्यास्तटे महान् ॥ २४ ॥</s-l></s-lg><s-lg><s-l>अथ त्रितो वृकं दृष्ट्वा पथि तिष्ठन्तमग्रतः ।</s-l><s-l>तद्भयादपसर्पन्वै तस्मिन्कूपे पपात ह ।</s-l><s-l>अगाधे सुमहाघोरे सर्वभूतभयंकरे ॥ २५ ॥</s-l></s-lg><s-lg><s-l>त्रितस्ततो महाभागः कूपस्थो मुनिसत्तमः ।</s-l><s-l>आर्तनादं ततश्चक्रे तौ तु शुश्रुवतुर्मुनी ॥ २६ ॥</s-l></s-lg><s-lg><s-l>तं ज्ञात्वा पतितं कूपे भ्रातरावेकतद्वितौ ।</s-l><s-l>वृकत्रासाच्च लोभाच्च समुत्सृज्य प्रजग्मतुः ॥ २७ ॥</s-l></s-lg><s-lg><s-l>भ्रातृभ्यां पशुलुब्धाभ्यामुत्सृष्टः स महातपाः ।</s-l><s-l>उदपाने महाराज निर्जले पांसुसंवृते ॥ २८ ॥</s-l></s-lg><s-lg><s-l>त्रित आत्मानमालक्ष्य कूपे वीरुत्तृणावृते ।</s-l><s-l>निमग्नं भरतश्रेष्ठ पापकृन्नरके यथा ॥ २९ ॥</s-l></s-lg><s-lg><s-l>बुद्ध्या ह्यगणयत्प्राज्ञो मृत्योर्भीतो ह्यसोमपः ।</s-l><s-l>सोमः कथं नु पातव्य इहस्थेन मया भवेत् ॥ ३० ॥</s-l></s-lg><s-lg><s-l>स एवमनुसंचिन्त्य तस्मिन्कूपे महातपाः ।</s-l><s-l>ददर्श वीरुधं तत्र लम्बमानां यदृच्छया ॥ ३१ ॥</s-l></s-lg><s-lg><s-l>पांसुग्रस्ते ततः कूपे विचिन्त्य सलिलं मुनिः ।</s-l><s-l>अग्नीन्संकल्पयामास होत्रे चात्मानमेव च ॥ ३२ ॥</s-l></s-lg><s-lg><s-l>ततस्तां वीरुधं सोमं संकल्प्य सुमहातपाः ।</s-l><s-l>ऋचो यजूंषि सामानि मनसा चिन्तयन्मुनिः ।</s-l><s-l>ग्रावाणः शर्कराः कृत्वा प्रचक्रेऽभिषवं नृप ॥ ३३ ॥</s-l></s-lg><s-lg><s-l>आज्यं च सलिलं चक्रे भागांश्च त्रिदिवौकसाम् ।</s-l><s-l>सोमस्याभिषवं कृत्वा चकार तुमुलं ध्वनिम् ॥ ३४ ॥</s-l></s-lg><s-lg><s-l>स चाविशद्दिवं राजन्स्वरः शैक्षस्त्रितस्य वै ।</s-l><s-l>समवाप च तं यज्ञं यथोक्तं ब्रह्मवादिभिः ॥ ३५ ॥</s-l></s-lg><s-lg><s-l>वर्तमाने तथा यज्ञे त्रितस्य सुमहात्मनः ।</s-l><s-l>आविग्नं त्रिदिवं सर्वं कारणं च न बुध्यते ॥ ३६ ॥</s-l></s-lg><s-lg><s-l>ततः सुतुमुलं शब्दं शुश्रावाथ बृहस्पतिः ।</s-l><s-l>श्रुत्वा चैवाब्रवीद्देवान्सर्वान्देवपुरोहितः ॥ ३७ ॥</s-l></s-lg><s-lg><s-l>त्रितस्य वर्तते यज्ञस्तत्र गच्छामहे सुराः ।</s-l><s-l>स हि क्रुद्धः सृजेदन्यान्देवानपि महातपाः ॥ ३८ ॥</s-l></s-lg><s-lg><s-l>तच्छ्रुत्वा वचनं तस्य सहिताः सर्वदेवताः ।</s-l><s-l>प्रययुस्तत्र यत्रासौ त्रितयज्ञः प्रवर्तते ॥ ३९ ॥</s-l></s-lg><s-lg><s-l>ते तत्र गत्वा विबुधास्तं कूपं यत्र स त्रितः ।</s-l><s-l>ददृशुस्तं महात्मानं दीक्षितं यज्ञकर्मसु ॥ ४० ॥</s-l></s-lg><s-lg><s-l>दृष्ट्वा चैनं महात्मानं श्रिया परमया युतम् ।</s-l><s-l>ऊचुश्चाथ महाभागं प्राप्ता भागार्थिनो वयम् ॥ ४१ ॥</s-l></s-lg><s-lg><s-l>अथाब्रवीदृषिर्देवान्पश्यध्वं मां दिवौकसः ।</s-l><s-l>अस्मिन्प्रतिभये कूपे निमग्नं नष्टचेतसम् ॥ ४२ ॥</s-l></s-lg><s-lg><s-l>ततस्त्रितो महाराज भागांस्तेषां यथाविधि ।</s-l><s-l>मन्त्रयुक्तान्समददात्ते च प्रीतास्तदाभवन् ॥ ४३ ॥</s-l></s-lg><s-lg><s-l>ततो यथाविधि प्राप्तान्भागान्प्राप्य दिवौकसः ।</s-l><s-l>प्रीतात्मानो ददुस्तस्मै वरान्यान्मनसेच्छति ॥ ४४ ॥</s-l></s-lg><s-lg><s-l>स तु वव्रे वरं देवांस्त्रातुमर्हथ मामितः ।</s-l><s-l>यश्चेहोपस्पृशेत्कूपे स सोमपगतिं लभेत् ॥ ४५ ॥</s-l></s-lg><s-lg><s-l>तत्र चोर्मिमती राजन्नुत्पपात सरस्वती ।</s-l><s-l>तयोत्क्षिप्तस्त्रितस्तस्थौ पूजयंस्त्रिदिवौकसः ॥ ४६ ॥</s-l></s-lg><s-lg><s-l>तथेति चोक्त्वा विबुधा जग्मू राजन्यथागतम् ।</s-l><s-l>त्रितश्चाप्यगमत्प्रीतः स्वमेव निलयं तदा ॥ ४७ ॥</s-l></s-lg><s-lg><s-l>क्रुद्धः स तु समासाद्य तावृषी भ्रातरौ तदा ।</s-l><s-l>उवाच परुषं वाक्यं शशाप च महातपाः ॥ ४८ ॥</s-l></s-lg><s-lg><s-l>पशुलुब्धौ युवां यस्मान्मामुत्सृज्य प्रधावितौ ।</s-l><s-l>तस्माद्रूपेण तेषां वै दंष्ट्रिणामभितश्चरौ ॥ ४९ ॥</s-l></s-lg><s-lg><s-l>भवितारौ मया शप्तौ पापेनानेन कर्मणा ।</s-l><s-l>प्रसवश्चैव युवयोर्गोलाङ्गूलर्क्षवानराः ॥ ५० ॥</s-l></s-lg><s-lg><s-l>इत्युक्ते तु तदा तेन क्षणादेव विशां पते ।</s-l><s-l>तथाभूतावदृश्येतां वचनात्सत्यवादिनः ॥ ५१ ॥</s-l></s-lg><s-lg><s-l>तत्राप्यमितविक्रान्तः स्पृष्ट्वा तोयं हलायुधः ।</s-l><s-l>दत्त्वा च विविधान्दायान्पूजयित्वा च वै द्विजान् ॥ ५२ ॥</s-l></s-lg><s-lg><s-l>उदपानं च तं दृष्ट्वा प्रशस्य च पुनः पुनः ।</s-l><s-l>नदीगतमदीनात्मा प्राप्तो विनशनं तदा ॥ ५३ ॥</s-l></s-lg>