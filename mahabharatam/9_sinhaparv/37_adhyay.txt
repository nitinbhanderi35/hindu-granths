<s-lg><s-l> जनमेजय उवाच ।</s-l><s-l>सप्तसारस्वतं कस्मात्कश्च मङ्कणको मुनिः ।</s-l><s-l>कथं सिद्धश्च भगवान्कश्चास्य नियमोऽभवत् ॥ १ ॥</s-l></s-lg><s-lg><s-l>कस्य वंशे समुत्पन्नः किं चाधीतं द्विजोत्तम ।</s-l><s-l>एतदिच्छाम्यहं श्रोतुं विधिवद्द्विजसत्तम ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>राजन्सप्त सरस्वत्यो याभिर्व्याप्तमिदं जगत् ।</s-l><s-l>आहूता बलवद्भिर्हि तत्र तत्र सरस्वती ॥ ३ ॥</s-l></s-lg><s-lg><s-l>सुप्रभा काञ्चनाक्षी च विशाला मानसह्रदा ।</s-l><s-l>सरस्वती ओघवती सुवेणुर्विमलोदका ॥ ४ ॥</s-l></s-lg><s-lg><s-l>पितामहस्य महतो वर्तमाने महीतले ।</s-l><s-l>वितते यज्ञवाटे वै समेतेषु द्विजातिषु ॥ ५ ॥</s-l></s-lg><s-lg><s-l>पुण्याहघोषैर्विमलैर्वेदानां निनदैस्तथा ।</s-l><s-l>देवेषु चैव व्यग्रेषु तस्मिन्यज्ञविधौ तदा ॥ ६ ॥</s-l></s-lg><s-lg><s-l>तत्र चैव महाराज दीक्षिते प्रपितामहे ।</s-l><s-l>यजतस्तत्र सत्रेण सर्वकामसमृद्धिना ॥ ७ ॥</s-l></s-lg><s-lg><s-l>मनसा चिन्तिता ह्यर्था धर्मार्थकुशलैस्तदा ।</s-l><s-l>उपतिष्ठन्ति राजेन्द्र द्विजातींस्तत्र तत्र ह ॥ ८ ॥</s-l></s-lg><s-lg><s-l>जगुश्च तत्र गन्धर्वा ननृतुश्चाप्सरोगणाः ।</s-l><s-l>वादित्राणि च दिव्यानि वादयामासुरञ्जसा ॥ ९ ॥</s-l></s-lg><s-lg><s-l>तस्य यज्ञस्य संपत्त्या तुतुषुर्देवता अपि ।</s-l><s-l>विस्मयं परमं जग्मुः किमु मानुषयोनयः ॥ १० ॥</s-l></s-lg><s-lg><s-l>वर्तमाने तथा यज्ञे पुष्करस्थे पितामहे ।</s-l><s-l>अब्रुवन्नृषयो राजन्नायं यज्ञो महाफलः ।</s-l><s-l>न दृश्यते सरिच्छ्रेष्ठा यस्मादिह सरस्वती ॥ ११ ॥</s-l></s-lg><s-lg><s-l>तच्छ्रुत्वा भगवान्प्रीतः सस्माराथ सरस्वतीम् ।</s-l><s-l>पितामहेन यजता आहूता पुष्करेषु वै ।</s-l><s-l>सुप्रभा नाम राजेन्द्र नाम्ना तत्र सरस्वती ॥ १२ ॥</s-l></s-lg><s-lg><s-l>तां दृष्ट्वा मुनयस्तुष्टा वेगयुक्तां सरस्वतीम् ।</s-l><s-l>पितामहं मानयन्तीं क्रतुं ते बहु मेनिरे ॥ १३ ॥</s-l></s-lg><s-lg><s-l>एवमेषा सरिच्छ्रेष्ठा पुष्करेषु सरस्वती ।</s-l><s-l>पितामहार्थं संभूता तुष्ट्यर्थं च मनीषिणाम् ॥ १४ ॥</s-l></s-lg><s-lg><s-l>नैमिषे मुनयो राजन्समागम्य समासते ।</s-l><s-l>तत्र चित्राः कथा ह्यासन्वेदं प्रति जनेश्वर ॥ १५ ॥</s-l></s-lg><s-lg><s-l>तत्र ते मुनयो ह्यासन्नानास्वाध्यायवेदिनः ।</s-l><s-l>ते समागम्य मुनयः सस्मरुर्वै सरस्वतीम् ॥ १६ ॥</s-l></s-lg><s-lg><s-l>सा तु ध्याता महाराज ऋषिभिः सत्रयाजिभिः ।</s-l><s-l>समागतानां राजेन्द्र सहायार्थं महात्मनाम् ।</s-l><s-l>आजगाम महाभागा तत्र पुण्या सरस्वती ॥ १७ ॥</s-l></s-lg><s-lg><s-l>नैमिषे काञ्चनाक्षी तु मुनीनां सत्रयाजिनाम् ।</s-l><s-l>आगता सरितां श्रेष्ठा तत्र भारत पूजिता ॥ १८ ॥</s-l></s-lg><s-lg><s-l>गयस्य यजमानस्य गयेष्वेव महाक्रतुम् ।</s-l><s-l>आहूता सरितां श्रेष्ठा गययज्ञे सरस्वती ॥ १९ ॥</s-l></s-lg><s-lg><s-l>विशालां तु गयेष्वाहुरृषयः संशितव्रताः ।</s-l><s-l>सरित्सा हिमवत्पार्श्वात्प्रसूता शीघ्रगामिनी ॥ २० ॥</s-l></s-lg><s-lg><s-l>औद्दालकेस्तथा यज्ञे यजतस्तत्र भारत ।</s-l><s-l>समेते सर्वतः स्फीते मुनीनां मण्डले तदा ॥ २१ ॥</s-l></s-lg><s-lg><s-l>उत्तरे कोसलाभागे पुण्ये राजन्महात्मनः ।</s-l><s-l>औद्दालकेन यजता पूर्वं ध्याता सरस्वती ॥ २२ ॥</s-l></s-lg><s-lg><s-l>आजगाम सरिच्छ्रेष्ठा तं देशमृषिकारणात् ।</s-l><s-l>पूज्यमाना मुनिगणैर्वल्कलाजिनसंवृतैः ।</s-l><s-l>मनोह्रदेति विख्याता सा हि तैर्मनसा हृता ॥ २३ ॥</s-l></s-lg><s-lg><s-l>सुवेणुरृषभद्वीपे पुण्ये राजर्षिसेविते ।</s-l><s-l>कुरोश्च यजमानस्य कुरुक्षेत्रे महात्मनः ।</s-l><s-l>आजगाम महाभागा सरिच्छ्रेष्ठा सरस्वती ॥ २४ ॥</s-l></s-lg><s-lg><s-l>ओघवत्यपि राजेन्द्र वसिष्ठेन महात्मना ।</s-l><s-l>समाहूता कुरुक्षेत्रे दिव्यतोया सरस्वती ॥ २५ ॥</s-l></s-lg><s-lg><s-l>दक्षेण यजता चापि गङ्गाद्वारे सरस्वती ।</s-l><s-l>विमलोदा भगवती ब्रह्मणा यजता पुनः ।</s-l><s-l>समाहूता ययौ तत्र पुण्ये हैमवते गिरौ ॥ २६ ॥</s-l></s-lg><s-lg><s-l>एकीभूतास्ततस्तास्तु तस्मिंस्तीर्थे समागताः ।</s-l><s-l>सप्तसारस्वतं तीर्थं ततस्तत्प्रथितं भुवि ॥ २७ ॥</s-l></s-lg><s-lg><s-l>इति सप्त सरस्वत्यो नामतः परिकीर्तिताः ।</s-l><s-l>सप्तसारस्वतं चैव तीर्थं पुण्यं तथा स्मृतम् ॥ २८ ॥</s-l></s-lg><s-lg><s-l>शृणु मङ्कणकस्यापि कौमारब्रह्मचारिणः ।</s-l><s-l>आपगामवगाढस्य राजन्प्रक्रीडितं महत् ॥ २९ ॥</s-l></s-lg><s-lg><s-l>दृष्ट्वा यदृच्छया तत्र स्त्रियमम्भसि भारत ।</s-l><s-l>स्नायन्तीं रुचिरापाङ्गीं दिग्वाससमनिन्दिताम् ।</s-l><s-l>सरस्वत्यां महाराज चस्कन्दे वीर्यमम्भसि ॥ ३० ॥</s-l></s-lg><s-lg><s-l>तद्रेतः स तु जग्राह कलशे वै महातपाः ।</s-l><s-l>सप्तधा प्रविभागं तु कलशस्थं जगाम ह ।</s-l><s-l>तत्रर्षयः सप्त जाता जज्ञिरे मरुतां गणाः ॥ ३१ ॥</s-l></s-lg><s-lg><s-l>वायुवेगो वायुबलो वायुहा वायुमण्डलः ।</s-l><s-l>वायुज्वालो वायुरेता वायुचक्रश्च वीर्यवान् ।</s-l><s-l>एवमेते समुत्पन्ना मरुतां जनयिष्णवः ॥ ३२ ॥</s-l></s-lg><s-lg><s-l>इदमन्यच्च राजेन्द्र शृण्वाश्चर्यतरं भुवि ।</s-l><s-l>महर्षेश्चरितं यादृक्त्रिषु लोकेषु विश्रुतम् ॥ ३३ ॥</s-l></s-lg><s-lg><s-l>पुरा मङ्कणकः सिद्धः कुशाग्रेणेति नः श्रुतम् ।</s-l><s-l>क्षतः किल करे राजंस्तस्य शाकरसोऽस्रवत् ।</s-l><s-l>स वि शाकरसं दृष्ट्वा हर्षाविष्टः प्रनृत्तवान् ॥ ३४ ॥</s-l></s-lg><s-lg><s-l>ततस्तस्मिन्प्रनृत्ते वै स्थावरं जङ्गमं च यत् ।</s-l><s-l>प्रनृत्तमुभयं वीर तेजसा तस्य मोहितम् ॥ ३५ ॥</s-l></s-lg><s-lg><s-l>ब्रह्मादिभिः सुरै राजन्नृषिभिश्च तपोधनैः ।</s-l><s-l>विज्ञप्तो वै महादेव ऋषेरर्थे नराधिप ।</s-l><s-l>नायं नृत्येद्यथा देव तथा त्वं कर्तुमर्हसि ॥ ३६ ॥</s-l></s-lg><s-lg><s-l>ततो देवो मुनिं दृष्ट्वा हर्षाविष्टमतीव ह ।</s-l><s-l>सुराणां हितकामार्थं महादेवोऽभ्यभाषत ॥ ३७ ॥</s-l></s-lg><s-lg><s-l>भो भो ब्राह्मण धर्मज्ञ किमर्थं नरिनर्त्सि वै ।</s-l><s-l>हर्षस्थानं किमर्थं वै तवेदं मुनिसत्तम ।</s-l><s-l>तपस्विनो धर्मपथे स्थितस्य द्विजसत्तम ॥ ३८ ॥</s-l></s-lg><s-lg><s-l> ऋषिरुवाच ।</s-l><s-l>किं न पश्यसि मे ब्रह्मन्कराच्छाकरसं स्रुतम् ।</s-l><s-l>यं दृष्ट्वा वै प्रनृत्तोऽहं हर्षेण महता विभो ॥ ३९ ॥</s-l></s-lg><s-lg><s-l>तं प्रहस्याब्रवीद्देवो मुनिं रागेण मोहितम् ।</s-l><s-l>अहं न विस्मयं विप्र गच्छामीति प्रपश्य माम् ॥ ४० ॥</s-l></s-lg><s-lg><s-l>एवमुक्त्वा मुनिश्रेष्ठं महादेवेन धीमता ।</s-l><s-l>अङ्गुल्यग्रेण राजेन्द्र स्वाङ्गुष्ठस्ताडितोऽभवत् ॥ ४१ ॥</s-l></s-lg><s-lg><s-l>ततो भस्म क्षताद्राजन्निर्गतं हिमसंनिभम् ।</s-l><s-l>तद्दृष्ट्वा व्रीडितो राजन्स मुनिः पादयोर्गतः ॥ ४२ ॥</s-l></s-lg><s-lg><s-l> ऋषिरुवाच ।</s-l><s-l>नान्यं देवादहं मन्ये रुद्रात्परतरं महत् ।</s-l><s-l>सुरासुरस्य जगतो गतिस्त्वमसि शूलधृक् ॥ ४३ ॥</s-l></s-lg><s-lg><s-l>त्वया सृष्टमिदं विश्वं वदन्तीह मनीषिणः ।</s-l><s-l>त्वामेव सर्वं विशति पुनरेव युगक्षये ॥ ४४ ॥</s-l></s-lg><s-lg><s-l>देवैरपि न शक्यस्त्वं परिज्ञातुं कुतो मया ।</s-l><s-l>त्वयि सर्वे स्म दृश्यन्ते सुरा ब्रह्मादयोऽनघ ॥ ४५ ॥</s-l></s-lg><s-lg><s-l>सर्वस्त्वमसि देवानां कर्ता कारयिता च ह ।</s-l><s-l>त्वत्प्रसादात्सुराः सर्वे मोदन्तीहाकुतोभयाः ॥ ४६ ॥</s-l></s-lg><s-lg><s-l>एवं स्तुत्वा महादेवं स ऋषिः प्रणतोऽब्रवीत् ।</s-l><s-l>भगवंस्त्वत्प्रसादाद्वै तपो मे न क्षरेदिति ॥ ४७ ॥</s-l></s-lg><s-lg><s-l>ततो देवः प्रीतमनास्तमृषिं पुनरब्रवीत् ।</s-l><s-l>तपस्ते वर्धतां विप्र मत्प्रसादात्सहस्रधा ।</s-l><s-l>आश्रमे चेह वत्स्यामि त्वया सार्धमहं सदा ॥ ४८ ॥</s-l></s-lg><s-lg><s-l>सप्तसारस्वते चास्मिन्यो मामर्चिष्यते नरः ।</s-l><s-l>न तस्य दुर्लभं किंचिद्भवितेह परत्र च ।</s-l><s-l>सारस्वतं च लोकं ते गमिष्यन्ति न संशयः ॥ ४९ ॥</s-l></s-lg><s-lg><s-l>एतन्मङ्कणकस्यापि चरितं भूरितेजसः ।</s-l><s-l>स हि पुत्रः सजन्यायामुत्पन्नो मातरिश्वना ॥ ५० ॥</s-l></s-lg>