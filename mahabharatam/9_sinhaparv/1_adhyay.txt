<s-lg><s-l> जनमेजय उवाच ।</s-l><s-l>एवं निपातिते कर्णे समरे सव्यसाचिना ।</s-l><s-l>अल्पावशिष्टाः कुरवः किमकुर्वत वै द्विज ॥ १ ॥</s-l></s-lg><s-lg><s-l>उदीर्यमाणं च बलं दृष्ट्वा राजा सुयोधनः ।</s-l><s-l>पाण्डवैः प्राप्तकालं च किं प्रापद्यत कौरवः ॥ २ ॥</s-l></s-lg><s-lg><s-l>एतदिच्छाम्यहं श्रोतुं तदाचक्ष्व द्विजोत्तम ।</s-l><s-l>न हि तृप्यामि पूर्वेषां शृण्वानश्चरितं महत् ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>ततः कर्णे हते राजन्धार्तराष्ट्रः सुयोधनः ।</s-l><s-l>भृशं शोकार्णवे मग्नो निराशः सर्वतोऽभवत् ॥ ४ ॥</s-l></s-lg><s-lg><s-l>हा कर्ण हा कर्ण इति शोचमानः पुनः पुनः ।</s-l><s-l>कृच्छ्रात्स्वशिबिरं प्रायाद्धतशेषैर्नृपैः सह ॥ ५ ॥</s-l></s-lg><s-lg><s-l>स समाश्वास्यमानोऽपि हेतुभिः शास्त्रनिश्चितैः ।</s-l><s-l>राजभिर्नालभच्छर्म सूतपुत्रवधं स्मरन् ॥ ६ ॥</s-l></s-lg><s-lg><s-l>स दैवं बलवन्मत्वा भवितव्यं च पार्थिवः ।</s-l><s-l>संग्रामे निश्चयं कृत्वा पुनर्युद्धाय निर्ययौ ॥ ७ ॥</s-l></s-lg><s-lg><s-l>शल्यं सेनापतिं कृत्वा विधिवद्राजपुंगवः ।</s-l><s-l>रणाय निर्ययौ राजा हतशेषैर्नृपैः सह ॥ ८ ॥</s-l></s-lg><s-lg><s-l>ततः सुतुमुलं युद्धं कुरुपाण्डवसेनयोः ।</s-l><s-l>बभूव भरतश्रेष्ठ देवासुररणोपमम् ॥ ९ ॥</s-l></s-lg><s-lg><s-l>ततः शल्यो महाराज कृत्वा कदनमाहवे ।</s-l><s-l>पाण्डुसैन्यस्य मध्याह्ने धर्मराजेन पातितः ॥ १० ॥</s-l></s-lg><s-lg><s-l>ततो दुर्योधनो राजा हतबन्धू रणाजिरात् ।</s-l><s-l>अपसृत्य ह्रदं घोरं विवेश रिपुजाद्भयात् ॥ ११ ॥</s-l></s-lg><s-lg><s-l>अथापराह्णे तस्याह्नः परिवार्य महारथैः ।</s-l><s-l>ह्रदादाहूय योगेन भीमसेनेन पातितः ॥ १२ ॥</s-l></s-lg><s-lg><s-l>तस्मिन्हते महेष्वासे हतशिष्टास्त्रयो रथाः ।</s-l><s-l>संरभान्निशि राजेन्द्र जघ्नुः पाञ्चालसैनिकान् ॥ १३ ॥</s-l></s-lg><s-lg><s-l>ततः पूर्वाह्णसमये शिबिरादेत्य संजयः ।</s-l><s-l>प्रविवेश पुरीं दीनो दुःखशोकसमन्वितः ॥ १४ ॥</s-l></s-lg><s-lg><s-l>प्रविश्य च पुरं तूर्णं भुजावुच्छ्रित्य दुःखितः ।</s-l><s-l>वेपमानस्ततो राज्ञः प्रविवेश निवेशनम् ॥ १५ ॥</s-l></s-lg><s-lg><s-l>रुरोद च नरव्याघ्र हा राजन्निति दुःखितः ।</s-l><s-l>अहो बत विविग्नाः स्म निधनेन महात्मनः ॥ १६ ॥</s-l></s-lg><s-lg><s-l>अहो सुबलवान्कालो गतिश्च परमा तथा ।</s-l><s-l>शक्रतुल्यबलाः सर्वे यत्रावध्यन्त पार्थिवाः ॥ १७ ॥</s-l></s-lg><s-lg><s-l>दृष्ट्वैव च पुरो राजञ्जनः सर्वः स संजयम् ।</s-l><s-l>प्ररुरोद भृशोद्विग्नो हा राजन्निति सस्वरम् ॥ १८ ॥</s-l></s-lg><s-lg><s-l>आकुमारं नरव्याघ्र तत्पुरं वै समन्ततः ।</s-l><s-l>आर्तनादं महच्चक्रे श्रुत्वा विनिहतं नृपम् ॥ १९ ॥</s-l></s-lg><s-lg><s-l>धावतश्चाप्यपश्यच्च तत्र त्रीन्पुरुषर्षभान् ।</s-l><s-l>नष्टचित्तानिवोन्मत्ताञ्शोकेन भृशपीडितान् ॥ २० ॥</s-l></s-lg><s-lg><s-l>तथा स विह्वलः सूतः प्रविश्य नृपतिक्षयम् ।</s-l><s-l>ददर्श नृपतिश्रेष्ठं प्रज्ञाचक्षुषमीश्वरम् ॥ २१ ॥</s-l></s-lg><s-lg><s-l>दृष्ट्वा चासीनमनघं समन्तात्परिवारितम् ।</s-l><s-l>स्नुषाभिर्भरतश्रेष्ठ गान्धार्या विदुरेण च ॥ २२ ॥</s-l></s-lg><s-lg><s-l>तथान्यैश्च सुहृद्भिश्च ज्ञातिभिश्च हितैषिभिः ।</s-l><s-l>तमेव चार्थं ध्यायन्तं कर्णस्य निधनं प्रति ॥ २३ ॥</s-l></s-lg><s-lg><s-l>रुदन्नेवाब्रवीद्वाक्यं राजानं जनमेजय ।</s-l><s-l>नातिहृष्टमनाः सूतो बाष्पसंदिग्धया गिरा ॥ २४ ॥</s-l></s-lg><s-lg><s-l>संजयोऽहं नरव्याघ्र नमस्ते भरतर्षभ ।</s-l><s-l>मद्राधिपो हतः शल्यः शकुनिः सौबलस्तथा ।</s-l><s-l>उलूकः पुरुषव्याघ्र कैतव्यो दृढविक्रमः ॥ २५ ॥</s-l></s-lg><s-lg><s-l>संशप्तका हताः सर्वे काम्बोजाश्च शकैः सह ।</s-l><s-l>म्लेच्छाश्च पार्वतीयाश्च यवनाश्च निपातिताः ॥ २६ ॥</s-l></s-lg><s-lg><s-l>प्राच्या हता महाराज दाक्षिणात्याश्च सर्वशः ।</s-l><s-l>उदीच्या निहताः सर्वे प्रतीच्याश्च नराधिप ।</s-l><s-l>राजानो राजपुत्राश्च सर्वतो निहता नृप ॥ २७ ॥</s-l></s-lg><s-lg><s-l>दुर्योधनो हतो राजन्यथोक्तं पाण्डवेन च ।</s-l><s-l>भग्नसक्थो महाराज शेते पांसुषु रूषितः ॥ २८ ॥</s-l></s-lg><s-lg><s-l>धृष्टद्युम्नो हतो राजञ्शिखण्डी चापराजितः ।</s-l><s-l>उत्तमौजा युधामन्युस्तथा राजन्प्रभद्रकाः ॥ २९ ॥</s-l></s-lg><s-lg><s-l>पाञ्चालाश्च नरव्याघ्राश्चेदयश्च निषूदिताः ।</s-l><s-l>तव पुत्रा हताः सर्वे द्रौपदेयाश्च भारत ।</s-l><s-l>कर्णपुत्रो हतः शूरो वृषसेनो महाबलः ॥ ३० ॥</s-l></s-lg><s-lg><s-l>नरा विनिहताः सर्वे गजाश्च विनिपातिताः ।</s-l><s-l>रथिनश्च नरव्याघ्र हयाश्च निहता युधि ॥ ३१ ॥</s-l></s-lg><s-lg><s-l>किंचिच्छेषं च शिबिरं तावकानां कृतं विभो ।</s-l><s-l>पाण्डवानां च शूराणां समासाद्य परस्परम् ॥ ३२ ॥</s-l></s-lg><s-lg><s-l>प्रायः स्त्रीशेषमभवज्जगत्कालेन मोहितम् ।</s-l><s-l>सप्त पाण्डवतः शेषा धार्तराष्ट्रास्तथा त्रयः ॥ ३३ ॥</s-l></s-lg><s-lg><s-l>ते चैव भ्रातरः पञ्च वासुदेवोऽथ सात्यकिः ।</s-l><s-l>कृपश्च कृतवर्मा च द्रौणिश्च जयतां वरः ॥ ३४ ॥</s-l></s-lg><s-lg><s-l>तवाप्येते महाराज रथिनो नृपसत्तम ।</s-l><s-l>अक्षौहिणीनां सर्वासां समेतानां जनेश्वर ।</s-l><s-l>एते शेषा महाराज सर्वेऽन्ये निधनं गताः ॥ ३५ ॥</s-l></s-lg><s-lg><s-l>कालेन निहतं सर्वं जगद्वै भरतर्षभ ।</s-l><s-l>दुर्योधनं वै पुरतः कृत्वा वैरस्य भारत ॥ ३६ ॥</s-l></s-lg><s-lg><s-l>एतच्छ्रुत्वा वचः क्रूरं धृतराष्ट्रो जनेश्वरः ।</s-l><s-l>निपपात महाराज गतसत्त्वो महीतले ॥ ३७ ॥</s-l></s-lg><s-lg><s-l>तस्मिन्निपतिते भूमौ विदुरोऽपि महायशाः ।</s-l><s-l>निपपात महाराज राजव्यसनकर्शितः ॥ ३८ ॥</s-l></s-lg><s-lg><s-l>गान्धारी च नृपश्रेष्ठ सर्वाश्च कुरुयोषितः ।</s-l><s-l>पतिताः सहसा भूमौ श्रुत्वा क्रूरं वचश्च ताः ॥ ३९ ॥</s-l></s-lg><s-lg><s-l>निःसंज्ञं पतितं भूमौ तदासीद्राजमण्डलम् ।</s-l><s-l>प्रलापयुक्ता महती कथा न्यस्ता पटे यथा ॥ ४० ॥</s-l></s-lg><s-lg><s-l>कृच्छ्रेण तु ततो राजा धृतराष्ट्रो महीपतिः ।</s-l><s-l>शनैरलभत प्राणान्पुत्रव्यसनकर्शितः ॥ ४१ ॥</s-l></s-lg><s-lg><s-l>लब्ध्वा तु स नृपः संज्ञां वेपमानः सुदुःखितः ।</s-l><s-l>उदीक्ष्य च दिशः सर्वाः क्षत्तारं वाक्यमब्रवीत् ॥ ४२ ॥</s-l></s-lg><s-lg><s-l>विद्वन्क्षत्तर्महाप्राज्ञ त्वं गतिर्भरतर्षभ ।</s-l><s-l>ममानाथस्य सुभृशं पुत्रैर्हीनस्य सर्वशः ।</s-l><s-l>एवमुक्त्वा ततो भूयो विसंज्ञो निपपात ह ॥ ४३ ॥</s-l></s-lg><s-lg><s-l>तं तथा पतितं दृष्ट्वा बान्धवा येऽस्य केचन ।</s-l><s-l>शीतैस्तु सिषिचुस्तोयैर्विव्यजुर्व्यजनैरपि ॥ ४४ ॥</s-l></s-lg><s-lg><s-l>स तु दीर्घेण कालेन प्रत्याश्वस्तो महीपतिः ।</s-l><s-l>तूष्णीं दध्यौ महीपालः पुत्रव्यसनकर्शितः ।</s-l><s-l>निःश्वसञ्जिह्मग इव कुम्भक्षिप्तो विशां पते ॥ ४५ ॥</s-l></s-lg><s-lg><s-l>संजयोऽप्यरुदत्तत्र दृष्ट्वा राजानमातुरम् ।</s-l><s-l>तथा सर्वाः स्त्रियश्चैव गान्धारी च यशस्विनी ॥ ४६ ॥</s-l></s-lg><s-lg><s-l>ततो दीर्घेण कालेन विदुरं वाक्यमब्रवीत् ।</s-l><s-l>धृतराष्ट्रो नरव्याघ्रो मुह्यमानो मुहुर्मुहुः ॥ ४७ ॥</s-l></s-lg><s-lg><s-l>गच्छन्तु योषितः सर्वा गान्धारी च यशस्विनी ।</s-l><s-l>तथेमे सुहृदः सर्वे भ्रश्यते मे मनो भृशम् ॥ ४८ ॥</s-l></s-lg><s-lg><s-l>एवमुक्तस्ततः क्षत्ता ताः स्त्रियो भरतर्षभ ।</s-l><s-l>विसर्जयामास शनैर्वेपमानः पुनः पुनः ॥ ४९ ॥</s-l></s-lg><s-lg><s-l>निश्चक्रमुस्ततः सर्वास्ताः स्त्रियो भरतर्षभ ।</s-l><s-l>सुहृदश्च ततः सर्वे दृष्ट्वा राजानमातुरम् ॥ ५० ॥</s-l></s-lg><s-lg><s-l>ततो नरपतिं तत्र लब्धसंज्ञं परंतप ।</s-l><s-l>अवेक्ष्य संजयो दीनो रोदमानं भृशातुरम् ॥ ५१ ॥</s-l></s-lg><s-lg><s-l>प्राञ्जलिर्निःश्वसन्तं च तं नरेन्द्रं मुहुर्मुहुः ।</s-l><s-l>समाश्वासयत क्षत्ता वचसा मधुरेण च ॥ ५२ ॥</s-l></s-lg>