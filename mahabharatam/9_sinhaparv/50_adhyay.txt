<s-lg><s-l> वैशंपायन उवाच ।</s-l><s-l>यत्रेजिवानुडुपती राजसूयेन भारत ।</s-l><s-l>तस्मिन्वृत्ते महानासीत्संग्रामस्तारकामयः ॥ १ ॥</s-l></s-lg><s-lg><s-l>तत्राप्युपस्पृश्य बलो दत्त्वा दानानि चात्मवान् ।</s-l><s-l>सारस्वतस्य धर्मात्मा मुनेस्तीर्थं जगाम ह ॥ २ ॥</s-l></s-lg><s-lg><s-l>यत्र द्वादशवार्षिक्यामनावृष्ट्यां द्विजोत्तमान् ।</s-l><s-l>वेदानध्यापयामास पुरा सारस्वतो मुनिः ॥ ३ ॥</s-l></s-lg><s-lg><s-l> जनमेजय उवाच ।</s-l><s-l>कथं द्वादशवार्षिक्यामनावृष्ट्यां तपोधनः ।</s-l><s-l>वेदानध्यापयामास पुरा सारस्वतो मुनिः ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>आसीत्पूर्वं महाराज मुनिर्धीमान्महातपाः ।</s-l><s-l>दधीच इति विख्यातो ब्रह्मचारी जितेन्द्रियः ॥ ५ ॥</s-l></s-lg><s-lg><s-l>तस्यातितपसः शक्रो बिभेति सततं विभो ।</s-l><s-l>न स लोभयितुं शक्यः फलैर्बहुविधैरपि ॥ ६ ॥</s-l></s-lg><s-lg><s-l>प्रलोभनार्थं तस्याथ प्राहिणोत्पाकशासनः ।</s-l><s-l>दिव्यामप्सरसं पुण्यां दर्शनीयामलम्बुसाम् ॥ ७ ॥</s-l></s-lg><s-lg><s-l>तस्य तर्पयतो देवान्सरस्वत्यां महात्मनः ।</s-l><s-l>समीपतो महाराज सोपातिष्ठत भामिनी ॥ ८ ॥</s-l></s-lg><s-lg><s-l>तां दिव्यवपुषं दृष्ट्वा तस्यर्षेर्भावितात्मनः ।</s-l><s-l>रेतः स्कन्नं सरस्वत्यां तत्सा जग्राह निम्नगा ॥ ९ ॥</s-l></s-lg><s-lg><s-l>कुक्षौ चाप्यदधद्दृष्ट्वा तद्रेतः पुरुषर्षभ ।</s-l><s-l>सा दधार च तं गर्भं पुत्रहेतोर्महानदी ॥ १० ॥</s-l></s-lg><s-lg><s-l>सुषुवे चापि समये पुत्रं सा सरितां वरा ।</s-l><s-l>जगाम पुत्रमादाय तमृषिं प्रति च प्रभो ॥ ११ ॥</s-l></s-lg><s-lg><s-l>ऋषिसंसदि तं दृष्ट्वा सा नदी मुनिसत्तमम् ।</s-l><s-l>ततः प्रोवाच राजेन्द्र ददती पुत्रमस्य तम् ।</s-l><s-l>ब्रह्मर्षे तव पुत्रोऽयं त्वद्भक्त्या धारितो मया ॥ १२ ॥</s-l></s-lg><s-lg><s-l>दृष्ट्वा तेऽप्सरसं रेतो यत्स्कन्नं प्रागलम्बुसाम् ।</s-l><s-l>तत्कुक्षिणा वै ब्रह्मर्षे त्वद्भक्त्या धृतवत्यहम् ॥ १३ ॥</s-l></s-lg><s-lg><s-l>न विनाशमिदं गच्छेत्त्वत्तेज इति निश्चयात् ।</s-l><s-l>प्रतिगृह्णीष्व पुत्रं स्वं मया दत्तमनिन्दितम् ॥ १४ ॥</s-l></s-lg><s-lg><s-l>इत्युक्तः प्रतिजग्राह प्रीतिं चावाप उत्तमाम् ।</s-l><s-l>मन्त्रवच्चोपजिघ्रत्तं मूर्ध्नि प्रेम्णा द्विजोत्तमः ॥ १५ ॥</s-l></s-lg><s-lg><s-l>परिष्वज्य चिरं कालं तदा भरतसत्तम ।</s-l><s-l>सरस्वत्यै वरं प्रादात्प्रीयमाणो महामुनिः ॥ १६ ॥</s-l></s-lg><s-lg><s-l>विश्वे देवाः सपितरो गन्धर्वाप्सरसां गणाः ।</s-l><s-l>तृप्तिं यास्यन्ति सुभगे तर्प्यमाणास्तवाम्भसा ॥ १७ ॥</s-l></s-lg><s-lg><s-l>इत्युक्त्वा स तु तुष्टाव वचोभिर्वै महानदीम् ।</s-l><s-l>प्रीतः परमहृष्टात्मा यथावच्छृणु पार्थिव ॥ १८ ॥</s-l></s-lg><s-lg><s-l>प्रसृतासि महाभागे सरसो ब्रह्मणः पुरा ।</s-l><s-l>जानन्ति त्वां सरिच्छ्रेष्ठे मुनयः संशितव्रताः ॥ १९ ॥</s-l></s-lg><s-lg><s-l>मम प्रियकरी चापि सततं प्रियदर्शने ।</s-l><s-l>तस्मात्सारस्वतः पुत्रो महांस्ते वरवर्णिनि ॥ २० ॥</s-l></s-lg><s-lg><s-l>तवैव नाम्ना प्रथितः पुत्रस्ते लोकभावनः ।</s-l><s-l>सारस्वत इति ख्यातो भविष्यति महातपाः ॥ २१ ॥</s-l></s-lg><s-lg><s-l>एष द्वादशवार्षिक्यामनावृष्ट्यां द्विजर्षभान् ।</s-l><s-l>सारस्वतो महाभागे वेदानध्यापयिष्यति ॥ २२ ॥</s-l></s-lg><s-lg><s-l>पुण्याभ्यश्च सरिद्भ्यस्त्वं सदा पुण्यतमा शुभे ।</s-l><s-l>भविष्यसि महाभागे मत्प्रसादात्सरस्वति ॥ २३ ॥</s-l></s-lg><s-lg><s-l>एवं सा संस्तुता तेन वरं लब्ध्वा महानदी ।</s-l><s-l>पुत्रमादाय मुदिता जगाम भरतर्षभ ॥ २४ ॥</s-l></s-lg><s-lg><s-l>एतस्मिन्नेव काले तु विरोधे देवदानवैः ।</s-l><s-l>शक्रः प्रहरणान्वेषी लोकांस्त्रीन्विचचार ह ॥ २५ ॥</s-l></s-lg><s-lg><s-l>न चोपलेभे भगवाञ्शक्रः प्रहरणं तदा ।</s-l><s-l>यद्वै तेषां भवेद्योग्यं वधाय विबुधद्विषाम् ॥ २६ ॥</s-l></s-lg><s-lg><s-l>ततोऽब्रवीत्सुराञ्शक्रो न मे शक्या महासुराः ।</s-l><s-l>ऋतेऽस्थिभिर्दधीचस्य निहन्तुं त्रिदशद्विषः ॥ २७ ॥</s-l></s-lg><s-lg><s-l>तस्माद्गत्वा ऋषिश्रेष्ठो याच्यतां सुरसत्तमाः ।</s-l><s-l>दधीचास्थीनि देहीति तैर्वधिष्यामहे रिपून् ॥ २८ ॥</s-l></s-lg><s-lg><s-l>स देवैर्याचितोऽस्थीनि यत्नादृषिवरस्तदा ।</s-l><s-l>प्राणत्यागं कुरुष्वेति चकारैवाविचारयन् ।</s-l><s-l>स लोकानक्षयान्प्राप्तो देवप्रियकरस्तदा ॥ २९ ॥</s-l></s-lg><s-lg><s-l>तस्यास्थिभिरथो शक्रः संप्रहृष्टमनास्तदा ।</s-l><s-l>कारयामास दिव्यानि नानाप्रहरणान्युत ।</s-l><s-l>वज्राणि चक्राणि गदा गुरुदण्डांश्च पुष्कलान् ॥ ३० ॥</s-l></s-lg><s-lg><s-l>स हि तीव्रेण तपसा संभृतः परमर्षिणा ।</s-l><s-l>प्रजापतिसुतेनाथ भृगुणा लोकभावनः ॥ ३१ ॥</s-l></s-lg><s-lg><s-l>अतिकायः स तेजस्वी लोकसारविनिर्मितः ।</s-l><s-l>जज्ञे शैलगुरुः प्रांशुर्महिम्ना प्रथितः प्रभुः ।</s-l><s-l>नित्यमुद्विजते चास्य तेजसा पाकशासनः ॥ ३२ ॥</s-l></s-lg><s-lg><s-l>तेन वज्रेण भगवान्मन्त्रयुक्तेन भारत ।</s-l><s-l>भृशं क्रोधविसृष्टेन ब्रह्मतेजोभवेन च ।</s-l><s-l>दैत्यदानववीराणां जघान नवतीर्नव ॥ ३३ ॥</s-l></s-lg><s-lg><s-l>अथ काले व्यतिक्रान्ते महत्यतिभयंकरे ।</s-l><s-l>अनावृष्टिरनुप्राप्ता राजन्द्वादशवार्षिकी ॥ ३४ ॥</s-l></s-lg><s-lg><s-l>तस्यां द्वादशवार्षिक्यामनावृष्ट्यां महर्षयः ।</s-l><s-l>वृत्त्यर्थं प्राद्रवन्राजन्क्षुधार्ताः सर्वतोदिशम् ॥ ३५ ॥</s-l></s-lg><s-lg><s-l>दिग्भ्यस्तान्प्रद्रुतान्दृष्ट्वा मुनिः सारस्वतस्तदा ।</s-l><s-l>गमनाय मतिं चक्रे तं प्रोवाच सरस्वती ॥ ३६ ॥</s-l></s-lg><s-lg><s-l>न गन्तव्यमितः पुत्र तवाहारमहं सदा ।</s-l><s-l>दास्यामि मत्स्यप्रवरानुष्यतामिह भारत ॥ ३७ ॥</s-l></s-lg><s-lg><s-l>इत्युक्तस्तर्पयामास स पितॄन्देवतास्तथा ।</s-l><s-l>आहारमकरोन्नित्यं प्राणान्वेदांश्च धारयन् ॥ ३८ ॥</s-l></s-lg><s-lg><s-l>अथ तस्यामतीतायामनावृष्ट्यां महर्षयः ।</s-l><s-l>अन्योन्यं परिपप्रच्छुः पुनः स्वाध्यायकारणात् ॥ ३९ ॥</s-l></s-lg><s-lg><s-l>तेषां क्षुधापरीतानां नष्टा वेदा विधावताम् ।</s-l><s-l>सर्वेषामेव राजेन्द्र न कश्चित्प्रतिभानवान् ॥ ४० ॥</s-l></s-lg><s-lg><s-l>अथ कश्चिदृषिस्तेषां सारस्वतमुपेयिवान् ।</s-l><s-l>कुर्वाणं संशितात्मानं स्वाध्यायमृषिसत्तमम् ॥ ४१ ॥</s-l></s-lg><s-lg><s-l>स गत्वाचष्ट तेभ्यश्च सारस्वतमतिप्रभम् ।</s-l><s-l>स्वाध्यायममरप्रख्यं कुर्वाणं विजने जने ॥ ४२ ॥</s-l></s-lg><s-lg><s-l>ततः सर्वे समाजग्मुस्तत्र राजन्महर्षयः ।</s-l><s-l>सारस्वतं मुनिश्रेष्ठमिदमूचुः समागताः ॥ ४३ ॥</s-l></s-lg><s-lg><s-l>अस्मानध्यापयस्वेति तानुवाच ततो मुनिः ।</s-l><s-l>शिष्यत्वमुपगच्छध्वं विधिवद्भो ममेत्युत ॥ ४४ ॥</s-l></s-lg><s-lg><s-l>ततोऽब्रवीदृषिगणो बालस्त्वमसि पुत्रक ।</s-l><s-l>स तानाह न मे धर्मो नश्येदिति पुनर्मुनीन् ॥ ४५ ॥</s-l></s-lg><s-lg><s-l>यो ह्यधर्मेण विब्रूयाद्गृह्णीयाद्वाप्यधर्मतः ।</s-l><s-l>म्रियतां तावुभौ क्षिप्रं स्यातां वा वैरिणावुभौ ॥ ४६ ॥</s-l></s-lg><s-lg><s-l>न हायनैर्न पलितैर्न वित्तेन न बन्धुभिः ।</s-l><s-l>ऋषयश्चक्रिरे धर्मं योऽनूचानः स नो महान् ॥ ४७ ॥</s-l></s-lg><s-lg><s-l>एतच्छ्रुत्वा वचस्तस्य मुनयस्ते विधानतः ।</s-l><s-l>तस्माद्वेदाननुप्राप्य पुनर्धर्मं प्रचक्रिरे ॥ ४८ ॥</s-l></s-lg><s-lg><s-l>षष्टिर्मुनिसहस्राणि शिष्यत्वं प्रतिपेदिरे ।</s-l><s-l>सारस्वतस्य विप्रर्षेर्वेदस्वाध्यायकारणात् ॥ ४९ ॥</s-l></s-lg><s-lg><s-l>मुष्टिं मुष्टिं ततः सर्वे दर्भाणां तेऽभ्युपाहरन् ।</s-l><s-l>तस्यासनार्थं विप्रर्षेर्बालस्यापि वशे स्थिताः ॥ ५० ॥</s-l></s-lg><s-lg><s-l>तत्रापि दत्त्वा वसु रौहिणेयो महाबलः केशवपूर्वजोऽथ ।</s-l><s-l>जगाम तीर्थं मुदितः क्रमेण ख्यातं महद्वृद्धकन्या स्म यत्र ॥ ५१ ॥</s-l></s-lg>