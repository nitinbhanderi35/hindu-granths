<s-lg><s-l> जनमेजय उवाच ।</s-l><s-l>अत्यद्भुतमिदं ब्रह्मञ्श्रुतवानस्मि तत्त्वतः ।</s-l><s-l>अभिषेकं कुमारस्य विस्तरेण यथाविधि ॥ १ ॥</s-l></s-lg><s-lg><s-l>यच्छ्रुत्वा पूतमात्मानं विजानामि तपोधन ।</s-l><s-l>प्रहृष्टानि च रोमाणि प्रसन्नं च मनो मम ॥ २ ॥</s-l></s-lg><s-lg><s-l>अभिषेकं कुमारस्य दैत्यानां च वधं तथा ।</s-l><s-l>श्रुत्वा मे परमा प्रीतिर्भूयः कौतूहलं हि मे ॥ ३ ॥</s-l></s-lg><s-lg><s-l>अपां पतिः कथं ह्यस्मिन्नभिषिक्तः सुरासुरैः ।</s-l><s-l>तन्मे ब्रूहि महाप्राज्ञ कुशलो ह्यसि सत्तम ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>शृणु राजन्निदं चित्रं पूर्वकल्पे यथातथम् ।</s-l><s-l>आदौ कृतयुगे तस्मिन्वर्तमाने यथाविधि ।</s-l><s-l>वरुणं देवताः सर्वाः समेत्येदमथाब्रुवन् ॥ ५ ॥</s-l></s-lg><s-lg><s-l>यथास्मान्सुरराट्शक्रो भयेभ्यः पाति सर्वदा ।</s-l><s-l>तथा त्वमपि सर्वासां सरितां वै पतिर्भव ॥ ६ ॥</s-l></s-lg><s-lg><s-l>वासश्च ते सदा देव सागरे मकरालये ।</s-l><s-l>समुद्रोऽयं तव वशे भविष्यति नदीपतिः ॥ ७ ॥</s-l></s-lg><s-lg><s-l>सोमेन सार्धं च तव हानिवृद्धी भविष्यतः ।</s-l><s-l>एवमस्त्विति तान्देवान्वरुणो वाक्यमब्रवीत् ॥ ८ ॥</s-l></s-lg><s-lg><s-l>समागम्य ततः सर्वे वरुणं सागरालयम् ।</s-l><s-l>अपां पतिं प्रचक्रुर्हि विधिदृष्टेन कर्मणा ॥ ९ ॥</s-l></s-lg><s-lg><s-l>अभिषिच्य ततो देवा वरुणं यादसां पतिम् ।</s-l><s-l>जग्मुः स्वान्येव स्थानानि पूजयित्वा जलेश्वरम् ॥ १० ॥</s-l></s-lg><s-lg><s-l>अभिषिक्तस्ततो देवैर्वरुणोऽपि महायशाः ।</s-l><s-l>सरितः सागरांश्चैव नदांश्चैव सरांसि च ।</s-l><s-l>पालयामास विधिना यथा देवाञ्शतक्रतुः ॥ ११ ॥</s-l></s-lg><s-lg><s-l>ततस्तत्राप्युपस्पृश्य दत्त्वा च विविधं वसु ।</s-l><s-l>अग्नितीर्थं महाप्राज्ञः स जगाम प्रलम्बहा ।</s-l><s-l>नष्टो न दृश्यते यत्र शमीगर्भे हुताशनः ॥ १२ ॥</s-l></s-lg><s-lg><s-l>लोकालोकविनाशे च प्रादुर्भूते तदानघ ।</s-l><s-l>उपतस्थुर्महात्मानं सर्वलोकपितामहम् ॥ १३ ॥</s-l></s-lg><s-lg><s-l>अग्निः प्रनष्टो भगवान्कारणं च न विद्महे ।</s-l><s-l>सर्वलोकक्षयो मा भूत्संपादयतु नोऽनलम् ॥ १४ ॥</s-l></s-lg><s-lg><s-l> जनमेजय उवाच ।</s-l><s-l>किमर्थं भगवानग्निः प्रनष्टो लोकभावनः ।</s-l><s-l>विज्ञातश्च कथं देवैस्तन्ममाचक्ष्व तत्त्वतः ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>भृगोः शापाद्भृशं भीतो जातवेदाः प्रतापवान् ।</s-l><s-l>शमीगर्भमथासाद्य ननाश भगवांस्ततः ॥ १६ ॥</s-l></s-lg><s-lg><s-l>प्रनष्टे तु तदा वह्नौ देवाः सर्वे सवासवाः ।</s-l><s-l>अन्वेषन्त तदा नष्टं ज्वलनं भृशदुःखिताः ॥ १७ ॥</s-l></s-lg><s-lg><s-l>ततोऽग्नितीर्थमासाद्य शमीगर्भस्थमेव हि ।</s-l><s-l>ददृशुर्ज्वलनं तत्र वसमानं यथाविधि ॥ १८ ॥</s-l></s-lg><s-lg><s-l>देवाः सर्वे नरव्याघ्र बृहस्पतिपुरोगमाः ।</s-l><s-l>ज्वलनं तं समासाद्य प्रीताभूवन्सवासवाः ।</s-l><s-l>पुनर्यथागतं जग्मुः सर्वभक्षश्च सोऽभवत् ॥ १९ ॥</s-l></s-lg><s-lg><s-l>भृगोः शापान्महीपाल यदुक्तं ब्रह्मवादिना ।</s-l><s-l>तत्राप्याप्लुत्य मतिमान्ब्रह्मयोनिं जगाम ह ॥ २० ॥</s-l></s-lg><s-lg><s-l>ससर्ज भगवान्यत्र सर्वलोकपितामहः ।</s-l><s-l>तत्राप्लुत्य ततो ब्रह्मा सह देवैः प्रभुः पुरा ।</s-l><s-l>ससर्ज चान्नानि तथा देवतानां यथाविधि ॥ २१ ॥</s-l></s-lg><s-lg><s-l>तत्र स्नात्वा च दत्त्वा च वसूनि विविधानि च ।</s-l><s-l>कौबेरं प्रययौ तीर्थं तत्र तप्त्वा महत्तपः ।</s-l><s-l>धनाधिपत्यं संप्राप्तो राजन्नैलबिलः प्रभुः ॥ २२ ॥</s-l></s-lg><s-lg><s-l>तत्रस्थमेव तं राजन्धनानि निधयस्तथा ।</s-l><s-l>उपतस्थुर्नरश्रेष्ठ तत्तीर्थं लाङ्गली ततः ।</s-l><s-l>गत्वा स्नात्वा च विधिवद्ब्राह्मणेभ्यो धनं ददौ ॥ २३ ॥</s-l></s-lg><s-lg><s-l>ददृशे तत्र तत्स्थानं कौबेरे काननोत्तमे ।</s-l><s-l>पुरा यत्र तपस्तप्तं विपुलं सुमहात्मना ॥ २४ ॥</s-l></s-lg><s-lg><s-l>यत्र राज्ञा कुबेरेण वरा लब्धाश्च पुष्कलाः ।</s-l><s-l>धनाधिपत्यं सख्यं च रुद्रेणामिततेजसा ॥ २५ ॥</s-l></s-lg><s-lg><s-l>सुरत्वं लोकपालत्वं पुत्रं च नलकूबरम् ।</s-l><s-l>यत्र लेभे महाबाहो धनाधिपतिरञ्जसा ॥ २६ ॥</s-l></s-lg><s-lg><s-l>अभिषिक्तश्च तत्रैव समागम्य मरुद्गणैः ।</s-l><s-l>वाहनं चास्य तद्दत्तं हंसयुक्तं मनोरमम् ।</s-l><s-l>विमानं पुष्पकं दिव्यं नैरृतैश्वर्यमेव च ॥ २७ ॥</s-l></s-lg><s-lg><s-l>तत्राप्लुत्य बलो राजन्दत्त्वा दायांश्च पुष्कलान् ।</s-l><s-l>जगाम त्वरितो रामस्तीर्थं श्वेतानुलेपनः ॥ २८ ॥</s-l></s-lg><s-lg><s-l>निषेवितं सर्वसत्त्वैर्नाम्ना बदरपाचनम् ।</s-l><s-l>नानर्तुकवनोपेतं सदापुष्पफलं शुभम् ॥ २९ ॥</s-l></s-lg>