<s-lg><s-l> संजय उवाच ।</s-l><s-l>ततः क्रुद्धा महाराज सौबलस्य पदानुगाः ।</s-l><s-l>त्यक्त्वा जीवितमाक्रन्दे पाण्डवान्पर्यवारयन् ॥ १ ॥</s-l></s-lg><s-lg><s-l>तानर्जुनः प्रत्यगृह्णात्सहदेवजये धृतः ।</s-l><s-l>भीमसेनश्च तेजस्वी क्रुद्धाशीविषदर्शनः ॥ २ ॥</s-l></s-lg><s-lg><s-l>शक्त्यृष्टिप्रासहस्तानां सहदेवं जिघांसताम् ।</s-l><s-l>संकल्पमकरोन्मोघं गाण्डीवेन धनंजयः ॥ ३ ॥</s-l></s-lg><s-lg><s-l>प्रगृहीतायुधान्बाहून्योधानामभिधावताम् ।</s-l><s-l>भल्लैश्चिच्छेद बीभत्सुः शिरांस्यपि हयानपि ॥ ४ ॥</s-l></s-lg><s-lg><s-l>ते हताः प्रत्यपद्यन्त वसुधां विगतासवः ।</s-l><s-l>त्वरिता लोकवीरेण प्रहताः सव्यसाचिना ॥ ५ ॥</s-l></s-lg><s-lg><s-l>ततो दुर्योधनो राजा दृष्ट्वा स्वबलसंक्षयम् ।</s-l><s-l>हतशेषान्समानीय क्रुद्धो रथशतान्विभो ॥ ६ ॥</s-l></s-lg><s-lg><s-l>कुञ्जरांश्च हयांश्चैव पादातांश्च परंतप ।</s-l><s-l>उवाच सहितान्सर्वान्धार्तराष्ट्र इदं वचः ॥ ७ ॥</s-l></s-lg><s-lg><s-l>समासाद्य रणे सर्वान्पाण्डवान्ससुहृद्गणान् ।</s-l><s-l>पाञ्चाल्यं चापि सबलं हत्वा शीघ्रं निवर्तत ॥ ८ ॥</s-l></s-lg><s-lg><s-l>तस्य ते शिरसा गृह्य वचनं युद्धदुर्मदाः ।</s-l><s-l>प्रत्युद्ययू रणे पार्थांस्तव पुत्रस्य शासनात् ॥ ९ ॥</s-l></s-lg><s-lg><s-l>तानभ्यापततः शीघ्रं हतशेषान्महारणे ।</s-l><s-l>शरैराशीविषाकारैः पाण्डवाः समवाकिरन् ॥ १० ॥</s-l></s-lg><s-lg><s-l>तत्सैन्यं भरतश्रेष्ठ मुहूर्तेन महात्मभिः ।</s-l><s-l>अवध्यत रणं प्राप्य त्रातारं नाभ्यविन्दत ।</s-l><s-l>प्रतिष्ठमानं तु भयान्नावतिष्ठत दंशितम् ॥ ११ ॥</s-l></s-lg><s-lg><s-l>अश्वैर्विपरिधावद्भिः सैन्येन रजसा वृते ।</s-l><s-l>न प्राज्ञायन्त समरे दिशश्च प्रदिशस्तथा ॥ १२ ॥</s-l></s-lg><s-lg><s-l>ततस्तु पाण्डवानीकान्निःसृत्य बहवो जनाः ।</s-l><s-l>अभ्यघ्नंस्तावकान्युद्धे मुहूर्तादिव भारत ।</s-l><s-l>ततो निःशेषमभवत्तत्सैन्यं तव भारत ॥ १३ ॥</s-l></s-lg><s-lg><s-l>अक्षौहिण्यः समेतास्तु तव पुत्रस्य भारत ।</s-l><s-l>एकादश हता युद्धे ताः प्रभो पाण्डुसृञ्जयैः ॥ १४ ॥</s-l></s-lg><s-lg><s-l>तेषु राजसहस्रेषु तावकेषु महात्मसु ।</s-l><s-l>एको दुर्योधनो राजन्नदृश्यत भृशं क्षतः ॥ १५ ॥</s-l></s-lg><s-lg><s-l>ततो वीक्ष्य दिशः सर्वा दृष्ट्वा शून्यां च मेदिनीम् ।</s-l><s-l>विहीनः सर्वयोधैश्च पाण्डवान्वीक्ष्य संयुगे ॥ १६ ॥</s-l></s-lg><s-lg><s-l>मुदितान्सर्वसिद्धार्थान्नर्दमानान्समन्ततः ।</s-l><s-l>बाणशब्दरवांश्चैव श्रुत्वा तेषां महात्मनाम् ॥ १७ ॥</s-l></s-lg><s-lg><s-l>दुर्योधनो महाराज कश्मलेनाभिसंवृतः ।</s-l><s-l>अपयाने मनश्चक्रे विहीनबलवाहनः ॥ १८ ॥</s-l></s-lg><s-lg><s-l> धृतराष्ट्र उवाच ।</s-l><s-l>निहते मामके सैन्ये निःशेषे शिबिरे कृते ।</s-l><s-l>पाण्डवानां बलं सूत किं नु शेषमभूत्तदा ।</s-l><s-l>एतन्मे पृच्छतो ब्रूहि कुशलो ह्यसि संजय ॥ १९ ॥</s-l></s-lg><s-lg><s-l>यच्च दुर्योधनो मन्दः कृतवांस्तनयो मम ।</s-l><s-l>बलक्षयं तथा दृष्ट्वा स एकः पृथिवीपतिः ॥ २० ॥</s-l></s-lg><s-lg><s-l> संजय उवाच ।</s-l><s-l>रथानां द्वे सहस्रे तु सप्त नागशतानि च ।</s-l><s-l>पञ्च चाश्वसहस्राणि पत्तीनां च शतं शताः ॥ २१ ॥</s-l></s-lg><s-lg><s-l>एतच्छेषमभूद्राजन्पाण्डवानां महद्बलम् ।</s-l><s-l>परिगृह्य हि यद्युद्धे धृष्टद्युम्नो व्यवस्थितः ॥ २२ ॥</s-l></s-lg><s-lg><s-l>एकाकी भरतश्रेष्ठ ततो दुर्योधनो नृपः ।</s-l><s-l>नापश्यत्समरे कंचित्सहायं रथिनां वरः ॥ २३ ॥</s-l></s-lg><s-lg><s-l>नर्दमानान्परांश्चैव स्वबलस्य च संक्षयम् ।</s-l><s-l>हतं स्वहयमुत्सृज्य प्राङ्मुखः प्राद्रवद्भयात् ॥ २४ ॥</s-l></s-lg><s-lg><s-l>एकादशचमूभर्ता पुत्रो दुर्योधनस्तव ।</s-l><s-l>गदामादाय तेजस्वी पदातिः प्रस्थितो ह्रदम् ॥ २५ ॥</s-l></s-lg><s-lg><s-l>नातिदूरं ततो गत्वा पद्भ्यामेव नराधिपः ।</s-l><s-l>सस्मार वचनं क्षत्तुर्धर्मशीलस्य धीमतः ॥ २६ ॥</s-l></s-lg><s-lg><s-l>इदं नूनं महाप्राज्ञो विदुरो दृष्टवान्पुरा ।</s-l><s-l>महद्वैशसमस्माकं क्षत्रियाणां च संयुगे ॥ २७ ॥</s-l></s-lg><s-lg><s-l>एवं विचिन्तयानस्तु प्रविविक्षुर्ह्रदं नृपः ।</s-l><s-l>दुःखसंतप्तहृदयो दृष्ट्वा राजन्बलक्षयम् ॥ २८ ॥</s-l></s-lg><s-lg><s-l>पाण्डवाश्च महाराज धृष्टद्युम्नपुरोगमाः ।</s-l><s-l>अभ्यधावन्त संक्रुद्धास्तव राजन्बलं प्रति ॥ २९ ॥</s-l></s-lg><s-lg><s-l>शक्त्यृष्टिप्रासहस्तानां बलानामभिगर्जताम् ।</s-l><s-l>संकल्पमकरोन्मोघं गाण्डीवेन धनंजयः ॥ ३० ॥</s-l></s-lg><s-lg><s-l>तान्हत्वा निशितैर्बाणैः सामात्यान्सह बन्धुभिः ।</s-l><s-l>रथे श्वेतहये तिष्ठन्नर्जुनो बह्वशोभत ॥ ३१ ॥</s-l></s-lg><s-lg><s-l>सुबलस्य हते पुत्रे सवाजिरथकुञ्जरे ।</s-l><s-l>महावनमिव छिन्नमभवत्तावकं बलम् ॥ ३२ ॥</s-l></s-lg><s-lg><s-l>अनेकशतसाहस्रे बले दुर्योधनस्य ह ।</s-l><s-l>नान्यो महारथो राजञ्जीवमानो व्यदृश्यत ॥ ३३ ॥</s-l></s-lg><s-lg><s-l>द्रोणपुत्रादृते वीरात्तथैव कृतवर्मणः ।</s-l><s-l>कृपाच्च गौतमाद्राजन्पार्थिवाच्च तवात्मजात् ॥ ३४ ॥</s-l></s-lg><s-lg><s-l>धृष्टद्युम्नस्तु मां दृष्ट्वा हसन्सात्यकिमब्रवीत् ।</s-l><s-l>किमनेन गृहीतेन नानेनार्थोऽस्ति जीवता ॥ ३५ ॥</s-l></s-lg><s-lg><s-l>धृष्टद्युम्नवचः श्रुत्वा शिनेर्नप्ता महारथः ।</s-l><s-l>उद्यम्य निशितं खड्गं हन्तुं मामुद्यतस्तदा ॥ ३६ ॥</s-l></s-lg><s-lg><s-l>तमागम्य महाप्राज्ञः कृष्णद्वैपायनोऽब्रवीत् ।</s-l><s-l>मुच्यतां संजयो जीवन्न हन्तव्यः कथंचन ॥ ३७ ॥</s-l></s-lg><s-lg><s-l>द्वैपायनवचः श्रुत्वा शिनेर्नप्ता कृताञ्जलिः ।</s-l><s-l>ततो मामब्रवीन्मुक्त्वा स्वस्ति संजय साधय ॥ ३८ ॥</s-l></s-lg><s-lg><s-l>अनुज्ञातस्त्वहं तेन न्यस्तवर्मा निरायुधः ।</s-l><s-l>प्रातिष्ठं येन नगरं सायाह्ने रुधिरोक्षितः ॥ ३९ ॥</s-l></s-lg><s-lg><s-l>क्रोशमात्रमपक्रान्तं गदापाणिमवस्थितम् ।</s-l><s-l>एकं दुर्योधनं राजन्नपश्यं भृशविक्षतम् ॥ ४० ॥</s-l></s-lg><s-lg><s-l>स तु मामश्रुपूर्णाक्षो नाशक्नोदभिवीक्षितुम् ।</s-l><s-l>उपप्रैक्षत मां दृष्ट्वा तदा दीनमवस्थितम् ॥ ४१ ॥</s-l></s-lg><s-lg><s-l>तं चाहमपि शोचन्तं दृष्ट्वैकाकिनमाहवे ।</s-l><s-l>मुहूर्तं नाशकं वक्तुं किंचिद्दुःखपरिप्लुतः ॥ ४२ ॥</s-l></s-lg><s-lg><s-l>ततोऽस्मै तदहं सर्वमुक्तवान्ग्रहणं तदा ।</s-l><s-l>द्वैपायनप्रसादाच्च जीवतो मोक्षमाहवे ॥ ४३ ॥</s-l></s-lg><s-lg><s-l>मुहूर्तमिव च ध्यात्वा प्रतिलभ्य च चेतनाम् ।</s-l><s-l>भ्रातॄंश्च सर्वसैन्यानि पर्यपृच्छत मां ततः ॥ ४४ ॥</s-l></s-lg><s-lg><s-l>तस्मै तदहमाचक्षं सर्वं प्रत्यक्षदर्शिवान् ।</s-l><s-l>भ्रातॄंश्च निहतान्सर्वान्सैन्यं च विनिपातितम् ॥ ४५ ॥</s-l></s-lg><s-lg><s-l>त्रयः किल रथाः शिष्टास्तावकानां नराधिप ।</s-l><s-l>इति प्रस्थानकाले मां कृष्णद्वैपायनोऽब्रवीत् ॥ ४६ ॥</s-l></s-lg><s-lg><s-l>स दीर्घमिव निःश्वस्य विप्रेक्ष्य च पुनः पुनः ।</s-l><s-l>अंसे मां पाणिना स्पृष्ट्वा पुत्रस्ते पर्यभाषत ॥ ४७ ॥</s-l></s-lg><s-lg><s-l>त्वदन्यो नेह संग्रामे कश्चिज्जीवति संजय ।</s-l><s-l>द्वितीयं नेह पश्यामि ससहायाश्च पाण्डवाः ॥ ४८ ॥</s-l></s-lg><s-lg><s-l>ब्रूयाः संजय राजानं प्रज्ञाचक्षुषमीश्वरम् ।</s-l><s-l>दुर्योधनस्तव सुतः प्रविष्टो ह्रदमित्युत ॥ ४९ ॥</s-l></s-lg><s-lg><s-l>सुहृद्भिस्तादृशैर्हीनः पुत्रैर्भ्रातृभिरेव च ।</s-l><s-l>पाण्डवैश्च हृते राज्ये को नु जीवति मादृशः ॥ ५० ॥</s-l></s-lg><s-lg><s-l>आचक्षेथाः सर्वमिदं मां च मुक्तं महाहवात् ।</s-l><s-l>अस्मिंस्तोयह्रदे सुप्तं जीवन्तं भृशविक्षतम् ॥ ५१ ॥</s-l></s-lg><s-lg><s-l>एवमुक्त्वा महाराज प्राविशत्तं ह्रदं नृपः ।</s-l><s-l>अस्तम्भयत तोयं च मायया मनुजाधिपः ॥ ५२ ॥</s-l></s-lg><s-lg><s-l>तस्मिन्ह्रदं प्रविष्टे तु त्रीन्रथाञ्श्रान्तवाहनान् ।</s-l><s-l>अपश्यं सहितानेकस्तं देशं समुपेयुषः ॥ ५३ ॥</s-l></s-lg><s-lg><s-l>कृपं शारद्वतं वीरं द्रौणिं च रथिनां वरम् ।</s-l><s-l>भोजं च कृतवर्माणं सहिताञ्शरविक्षतान् ॥ ५४ ॥</s-l></s-lg><s-lg><s-l>ते सर्वे मामभिप्रेक्ष्य तूर्णमश्वानचोदयन् ।</s-l><s-l>उपयाय च मामूचुर्दिष्ट्या जीवसि संजय ॥ ५५ ॥</s-l></s-lg><s-lg><s-l>अपृच्छंश्चैव मां सर्वे पुत्रं तव जनाधिपम् ।</s-l><s-l>कच्चिद्दुर्योधनो राजा स नो जीवति संजय ॥ ५६ ॥</s-l></s-lg><s-lg><s-l>आख्यातवानहं तेभ्यस्तदा कुशलिनं नृपम् ।</s-l><s-l>तच्चैव सर्वमाचक्षं यन्मां दुर्योधनोऽब्रवीत् ।</s-l><s-l>ह्रदं चैवाहमाचष्ट यं प्रविष्टो नराधिपः ॥ ५७ ॥</s-l></s-lg><s-lg><s-l>अश्वत्थामा तु तद्राजन्निशम्य वचनं मम ।</s-l><s-l>तं ह्रदं विपुलं प्रेक्ष्य करुणं पर्यदेवयत् ॥ ५८ ॥</s-l></s-lg><s-lg><s-l>अहो धिङ्न स जानाति जीवतोऽस्मान्नराधिपः ।</s-l><s-l>पर्याप्ता हि वयं तेन सह योधयितुं परान् ॥ ५९ ॥</s-l></s-lg><s-lg><s-l>ते तु तत्र चिरं कालं विलप्य च महारथाः ।</s-l><s-l>प्राद्रवन्रथिनां श्रेष्ठा दृष्ट्वा पाण्डुसुतान्रणे ॥ ६० ॥</s-l></s-lg><s-lg><s-l>ते तु मां रथमारोप्य कृपस्य सुपरिष्कृतम् ।</s-l><s-l>सेनानिवेशमाजग्मुर्हतशेषास्त्रयो रथाः ॥ ६१ ॥</s-l></s-lg><s-lg><s-l>तत्र गुल्माः परित्रस्ताः सूर्ये चास्तमिते सति ।</s-l><s-l>सर्वे विचुक्रुशुः श्रुत्वा पुत्राणां तव संक्षयम् ॥ ६२ ॥</s-l></s-lg><s-lg><s-l>ततो वृद्धा महाराज योषितां रक्षणो नराः ।</s-l><s-l>राजदारानुपादाय प्रययुर्नगरं प्रति ॥ ६३ ॥</s-l></s-lg><s-lg><s-l>तत्र विक्रोशतीनां च रुदतीनां च सर्वशः ।</s-l><s-l>प्रादुरासीन्महाञ्शब्दः श्रुत्वा तद्बलसंक्षयम् ॥ ६४ ॥</s-l></s-lg><s-lg><s-l>ततस्ता योषितो राजन्क्रन्दन्त्यो वै मुहुर्मुहुः ।</s-l><s-l>कुरर्य इव शब्देन नादयन्त्यो महीतलम् ॥ ६५ ॥</s-l></s-lg><s-lg><s-l>आजघ्नुः करजैश्चापि पाणिभिश्च शिरांस्युत ।</s-l><s-l>लुलुवुश्च तदा केशान्क्रोशन्त्यस्तत्र तत्र ह ॥ ६६ ॥</s-l></s-lg><s-lg><s-l>हाहाकारविनादिन्यो विनिघ्नन्त्य उरांसि च ।</s-l><s-l>क्रोशन्त्यस्तत्र रुरुदुः क्रन्दमाना विशां पते ॥ ६७ ॥</s-l></s-lg><s-lg><s-l>ततो दुर्योधनामात्याः साश्रुकण्ठा भृशातुराः ।</s-l><s-l>राजदारानुपादाय प्रययुर्नगरं प्रति ॥ ६८ ॥</s-l></s-lg><s-lg><s-l>वेत्रजर्झरहस्ताश्च द्वाराध्यक्षा विशां पते ।</s-l><s-l>शयनीयानि शुभ्राणि स्पर्ध्यास्तरणवन्ति च ।</s-l><s-l>समादाय ययुस्तूर्णं नगरं दाररक्षिणः ॥ ६९ ॥</s-l></s-lg><s-lg><s-l>आस्थायाश्वतरीयुक्तान्स्यन्दनानपरे जनाः ।</s-l><s-l>स्वान्स्वान्दारानुपादाय प्रययुर्नगरं प्रति ॥ ७० ॥</s-l></s-lg><s-lg><s-l>अदृष्टपूर्वा या नार्यो भास्करेणापि वेश्मसु ।</s-l><s-l>ददृशुस्ता महाराज जना यान्तीः पुरं प्रति ॥ ७१ ॥</s-l></s-lg><s-lg><s-l>ताः स्त्रियो भरतश्रेष्ठ सौकुमार्यसमन्विताः ।</s-l><s-l>प्रययुर्नगरं तूर्णं हतस्वजनबान्धवाः ॥ ७२ ॥</s-l></s-lg><s-lg><s-l>आ गोपालाविपालेभ्यो द्रवन्तो नगरं प्रति ।</s-l><s-l>ययुर्मनुष्याः संभ्रान्ता भीमसेनभयार्दिताः ॥ ७३ ॥</s-l></s-lg><s-lg><s-l>अपि चैषां भयं तीव्रं पार्थेभ्योऽभूत्सुदारुणम् ।</s-l><s-l>प्रेक्षमाणास्तदान्योन्यमाधावन्नगरं प्रति ॥ ७४ ॥</s-l></s-lg><s-lg><s-l>तस्मिंस्तदा वर्तमाने विद्रवे भृशदारुणे ।</s-l><s-l>युयुत्सुः शोकसंमूढः प्राप्तकालमचिन्तयत् ॥ ७५ ॥</s-l></s-lg><s-lg><s-l>जितो दुर्योधनः संख्ये पाण्डवैर्भीमविक्रमैः ।</s-l><s-l>एकादशचमूभर्ता भ्रातरश्चास्य सूदिताः ।</s-l><s-l>हताश्च कुरवः सर्वे भीष्मद्रोणपुरःसराः ॥ ७६ ॥</s-l></s-lg><s-lg><s-l>अहमेको विमुक्तस्तु भाग्ययोगाद्यदृच्छया ।</s-l><s-l>विद्रुतानि च सर्वाणि शिबिराणि समन्ततः ॥ ७७ ॥</s-l></s-lg><s-lg><s-l>दुर्योधनस्य सचिवा ये केचिदवशेषिताः ।</s-l><s-l>राजदारानुपादाय व्यधावन्नगरं प्रति ॥ ७८ ॥</s-l></s-lg><s-lg><s-l>प्राप्तकालमहं मन्ये प्रवेशं तैः सहाभिभो ।</s-l><s-l>युधिष्ठिरमनुज्ञाप्य भीमसेनं तथैव च ॥ ७९ ॥</s-l></s-lg><s-lg><s-l>एतमर्थं महाबाहुरुभयोः स न्यवेदयत् ।</s-l><s-l>तस्य प्रीतोऽभवद्राजा नित्यं करुणवेदिता ।</s-l><s-l>परिष्वज्य महाबाहुर्वैश्यापुत्रं व्यसर्जयत् ॥ ८० ॥</s-l></s-lg><s-lg><s-l>ततः स रथमास्थाय द्रुतमश्वानचोदयत् ।</s-l><s-l>असंभावितवांश्चापि राजदारान्पुरं प्रति ॥ ८१ ॥</s-l></s-lg><s-lg><s-l>तैश्चैव सहितः क्षिप्रमस्तं गच्छति भास्करे ।</s-l><s-l>प्रविष्टो हास्तिनपुरं बाष्पकण्ठोऽश्रुलोचनः ॥ ८२ ॥</s-l></s-lg><s-lg><s-l>अपश्यत महाप्राज्ञं विदुरं साश्रुलोचनम् ।</s-l><s-l>राज्ञः समीपान्निष्क्रान्तं शोकोपहतचेतसम् ॥ ८३ ॥</s-l></s-lg><s-lg><s-l>तमब्रवीत्सत्यधृतिः प्रणतं त्वग्रतः स्थितम् ।</s-l><s-l>अस्मिन्कुरुक्षये वृत्ते दिष्ट्या त्वं पुत्र जीवसि ॥ ८४ ॥</s-l></s-lg><s-lg><s-l>विना राज्ञः प्रवेशाद्वै किमसि त्वमिहागतः ।</s-l><s-l>एतन्मे कारणं सर्वं विस्तरेण निवेदय ॥ ८५ ॥</s-l></s-lg><s-lg><s-l> युयुत्सुरुवाच ।</s-l><s-l>निहते शकुनौ तात सज्ञातिसुतबान्धवे ।</s-l><s-l>हतशेषपरीवारो राजा दुर्योधनस्ततः ।</s-l><s-l>स्वकं स हयमुत्सृज्य प्राङ्मुखः प्राद्रवद्भयात् ॥ ८६ ॥</s-l></s-lg><s-lg><s-l>अपक्रान्ते तु नृपतौ स्कन्धावारनिवेशनात् ।</s-l><s-l>भयव्याकुलितं सर्वं प्राद्रवन्नगरं प्रति ॥ ८७ ॥</s-l></s-lg><s-lg><s-l>ततो राज्ञः कलत्राणि भ्रातॄणां चास्य सर्वशः ।</s-l><s-l>वाहनेषु समारोप्य स्त्र्यध्यक्षाः प्राद्रवन्भयात् ॥ ८८ ॥</s-l></s-lg><s-lg><s-l>ततोऽहं समनुज्ञाप्य राजानं सहकेशवम् ।</s-l><s-l>प्रविष्टो हास्तिनपुरं रक्षँल्लोकाद्धि वाच्यताम् ॥ ८९ ॥</s-l></s-lg><s-lg><s-l>एतच्छ्रुत्वा तु वचनं वैश्यापुत्रेण भाषितम् ।</s-l><s-l>प्राप्तकालमिति ज्ञात्वा विदुरः सर्वधर्मवित् ।</s-l><s-l>अपूजयदमेयात्मा युयुत्सुं वाक्यकोविदम् ॥ ९० ॥</s-l></s-lg><s-lg><s-l>प्राप्तकालमिदं सर्वं भवतो भरतक्षये ।</s-l><s-l>अद्य त्वमिह विश्रान्तः श्वोऽभिगन्ता युधिष्ठिरम् ॥ ९१ ॥</s-l></s-lg><s-lg><s-l>एतावदुक्त्वा वचनं विदुरः सर्वधर्मवित् ।</s-l><s-l>युयुत्सुं समनुज्ञाप्य प्रविवेश नृपक्षयम् ।</s-l><s-l>युयुत्सुरपि तां रात्रिं स्वगृहे न्यवसत्तदा ॥ ९२ ॥</s-l></s-lg>