<s-lg><s-l> संजय उवाच ।</s-l><s-l>व्यतीतायां रजन्यां तु राजा दुर्योधनस्तदा ।</s-l><s-l>अब्रवीत्तावकान्सर्वान्संनह्यन्तां महारथाः ॥ १ ॥</s-l></s-lg><s-lg><s-l>राज्ञस्तु मतमाज्ञाय समनह्यत सा चमूः ।</s-l><s-l>अयोजयन्रथांस्तूर्णं पर्यधावंस्तथापरे ॥ २ ॥</s-l></s-lg><s-lg><s-l>अकल्प्यन्त च मातङ्गाः समनह्यन्त पत्तयः ।</s-l><s-l>हयानास्तरणोपेतांश्चक्रुरन्ये सहस्रशः ॥ ३ ॥</s-l></s-lg><s-lg><s-l>वादित्राणां च निनदः प्रादुरासीद्विशां पते ।</s-l><s-l>बोधनार्थं हि योधानां सैन्यानां चाप्युदीर्यताम् ॥ ४ ॥</s-l></s-lg><s-lg><s-l>ततो बलानि सर्वाणि सेनाशिष्टानि भारत ।</s-l><s-l>संनद्धान्येव ददृशुर्मृत्युं कृत्वा निवर्तनम् ॥ ५ ॥</s-l></s-lg><s-lg><s-l>शल्यं सेनापतिं कृत्वा मद्रराजं महारथाः ।</s-l><s-l>प्रविभज्य बलं सर्वमनीकेषु व्यवस्थिताः ॥ ६ ॥</s-l></s-lg><s-lg><s-l>ततः सर्वे समागम्य पुत्रेण तव सैनिकाः ।</s-l><s-l>कृपश्च कृतवर्मा च द्रौणिः शल्योऽथ सौबलः ॥ ७ ॥</s-l></s-lg><s-lg><s-l>अन्ये च पार्थिवाः शेषाः समयं चक्रिरे तदा ।</s-l><s-l>न न एकेन योद्धव्यं कथंचिदपि पाण्डवैः ॥ ८ ॥</s-l></s-lg><s-lg><s-l>यो ह्येकः पाण्डवैर्युध्येद्यो वा युध्यन्तमुत्सृजेत् ।</s-l><s-l>स पञ्चभिर्भवेद्युक्तः पातकैः सोपपातकैः ।</s-l><s-l>अन्योन्यं परिरक्षद्भिर्योद्धव्यं सहितैश्च नः ॥ ९ ॥</s-l></s-lg><s-lg><s-l>एवं ते समयं कृत्वा सर्वे तत्र महारथाः ।</s-l><s-l>मद्रराजं पुरस्कृत्य तूर्णमभ्यद्रवन्परान् ॥ १० ॥</s-l></s-lg><s-lg><s-l>तथैव पाण्डवा राजन्व्यूह्य सैन्यं महारणे ।</s-l><s-l>अभ्ययुः कौरवान्सर्वान्योत्स्यमानाः समन्ततः ॥ ११ ॥</s-l></s-lg><s-lg><s-l>तद्बलं भरतश्रेष्ठ क्षुब्धार्णवसमस्वनम् ।</s-l><s-l>समुद्धूतार्णवाकारमुद्धूतरथकुञ्जरम् ॥ १२ ॥</s-l></s-lg><s-lg><s-l> धृतराष्ट्र उवाच ।</s-l><s-l>द्रोणस्य भीष्मस्य च वै राधेयस्य च मे श्रुतम् ।</s-l><s-l>पातनं शंस मे भूयः शल्यस्याथ सुतस्य मे ॥ १३ ॥</s-l></s-lg><s-lg><s-l>कथं रणे हतः शल्यो धर्मराजेन संजय ।</s-l><s-l>भीमेन च महाबाहुः पुत्रो दुर्योधनो मम ॥ १४ ॥</s-l></s-lg><s-lg><s-l> संजय उवाच ।</s-l><s-l>क्षयं मनुष्यदेहानां रथनागाश्वसंक्षयम् ।</s-l><s-l>शृणु राजन्स्थिरो भूत्वा संग्रामं शंसतो मम ॥ १५ ॥</s-l></s-lg><s-lg><s-l>आशा बलवती राजन्पुत्राणां तेऽभवत्तदा ।</s-l><s-l>हते भीष्मे च द्रोणे च सूतपुत्रे च पातिते ।</s-l><s-l>शल्यः पार्थान्रणे सर्वान्निहनिष्यति मारिष ॥ १६ ॥</s-l></s-lg><s-lg><s-l>तामाशां हृदये कृत्वा समाश्वास्य च भारत ।</s-l><s-l>मद्रराजं च समरे समाश्रित्य महारथम् ।</s-l><s-l>नाथवन्तमथात्मानममन्यत सुतस्तव ॥ १७ ॥</s-l></s-lg><s-lg><s-l>यदा कर्णे हते पार्थाः सिंहनादं प्रचक्रिरे ।</s-l><s-l>तदा राजन्धार्तराष्ट्रानाविवेश महद्भयम् ॥ १८ ॥</s-l></s-lg><s-lg><s-l>तान्समाश्वास्य तु तदा मद्रराजः प्रतापवान् ।</s-l><s-l>व्यूह्य व्यूहं महाराज सर्वतोभद्रमृद्धिमत् ॥ १९ ॥</s-l></s-lg><s-lg><s-l>प्रत्युद्यातो रणे पार्थान्मद्रराजः प्रतापवान् ।</s-l><s-l>विधुन्वन्कार्मुकं चित्रं भारघ्नं वेगवत्तरम् ॥ २० ॥</s-l></s-lg><s-lg><s-l>रथप्रवरमास्थाय सैन्धवाश्वं महारथः ।</s-l><s-l>तस्य सीता महाराज रथस्थाशोभयद्रथम् ॥ २१ ॥</s-l></s-lg><s-lg><s-l>स तेन संवृतो वीरो रथेनामित्रकर्शनः ।</s-l><s-l>तस्थौ शूरो महाराज पुत्राणां ते भयप्रणुत् ॥ २२ ॥</s-l></s-lg><s-lg><s-l>प्रयाणे मद्रराजोऽभून्मुखं व्यूहस्य दंशितः ।</s-l><s-l>मद्रकैः सहितो वीरैः कर्णपुत्रैश्च दुर्जयैः ॥ २३ ॥</s-l></s-lg><s-lg><s-l>सव्येऽभूत्कृतवर्मा च त्रिगर्तैः परिवारितः ।</s-l><s-l>गौतमो दक्षिणे पार्श्वे शकैश्च यवनैः सह ॥ २४ ॥</s-l></s-lg><s-lg><s-l>अश्वत्थामा पृष्ठतोऽभूत्काम्बोजैः परिवारितः ।</s-l><s-l>दुर्योधनोऽभवन्मध्ये रक्षितः कुरुपुंगवैः ॥ २५ ॥</s-l></s-lg><s-lg><s-l>हयानीकेन महता सौबलश्चापि संवृतः ।</s-l><s-l>प्रययौ सर्वसैन्येन कैतव्यश्च महारथः ॥ २६ ॥</s-l></s-lg><s-lg><s-l>पाण्डवाश्च महेष्वासा व्यूह्य सैन्यमरिंदमाः ।</s-l><s-l>त्रिधा भूत्वा महाराज तव सैन्यमुपाद्रवन् ॥ २७ ॥</s-l></s-lg><s-lg><s-l>धृष्टद्युम्नः शिखण्डी च सात्यकिश्च महारथः ।</s-l><s-l>शल्यस्य वाहिनीं तूर्णमभिदुद्रुवुराहवे ॥ २८ ॥</s-l></s-lg><s-lg><s-l>ततो युधिष्ठिरो राजा स्वेनानीकेन संवृतः ।</s-l><s-l>शल्यमेवाभिदुद्राव जिघांसुर्भरतर्षभ ॥ २९ ॥</s-l></s-lg><s-lg><s-l>हार्दिक्यं तु महेष्वासमर्जुनः शत्रुपूगहा ।</s-l><s-l>संशप्तकगणांश्चैव वेगतोऽभिविदुद्रुवे ॥ ३० ॥</s-l></s-lg><s-lg><s-l>गौतमं भीमसेनो वै सोमकाश्च महारथाः ।</s-l><s-l>अभ्यद्रवन्त राजेन्द्र जिघांसन्तः परान्युधि ॥ ३१ ॥</s-l></s-lg><s-lg><s-l>माद्रीपुत्रौ तु शकुनिमुलूकं च महारथौ ।</s-l><s-l>ससैन्यौ सहसेनौ तावुपतस्थतुराहवे ॥ ३२ ॥</s-l></s-lg><s-lg><s-l>तथैवायुतशो योधास्तावकाः पाण्डवान्रणे ।</s-l><s-l>अभ्यद्रवन्त संक्रुद्धा विविधायुधपाणयः ॥ ३३ ॥</s-l></s-lg><s-lg><s-l> धृतराष्ट्र उवाच ।</s-l><s-l>हते भीष्मे महेष्वासे द्रोणे कर्णे महारथे ।</s-l><s-l>कुरुष्वल्पावशिष्टेषु पाण्डवेषु च संयुगे ॥ ३४ ॥</s-l></s-lg><s-lg><s-l>सुसंरब्धेषु पार्थेषु पराक्रान्तेषु संजय ।</s-l><s-l>मामकानां परेषां च किं शिष्टमभवद्बलम् ॥ ३५ ॥</s-l></s-lg><s-lg><s-l> संजय उवाच ।</s-l><s-l>यथा वयं परे राजन्युद्धाय समवस्थिताः ।</s-l><s-l>यावच्चासीद्बलं शिष्टं संग्रामे तन्निबोध मे ॥ ३६ ॥</s-l></s-lg><s-lg><s-l>एकादश सहस्राणि रथानां भरतर्षभ ।</s-l><s-l>दश दन्तिसहस्राणि सप्त चैव शतानि च ॥ ३७ ॥</s-l></s-lg><s-lg><s-l>पूर्णे शतसहस्रे द्वे हयानां भरतर्षभ ।</s-l><s-l>नरकोट्यस्तथा तिस्रो बलमेतत्तवाभवत् ॥ ३८ ॥</s-l></s-lg><s-lg><s-l>रथानां षट्सहस्राणि षट्सहस्राश्च कुञ्जराः ।</s-l><s-l>दश चाश्वसहस्राणि पत्तिकोटी च भारत ॥ ३९ ॥</s-l></s-lg><s-lg><s-l>एतद्बलं पाण्डवानामभवच्छेषमाहवे ।</s-l><s-l>एत एव समाजग्मुर्युद्धाय भरतर्षभ ॥ ४० ॥</s-l></s-lg><s-lg><s-l>एवं विभज्य राजेन्द्र मद्रराजमते स्थिताः ।</s-l><s-l>पाण्डवान्प्रत्युदीयाम जयगृद्धाः प्रमन्यवः ॥ ४१ ॥</s-l></s-lg><s-lg><s-l>तथैव पाण्डवाः शूराः समरे जितकाशिनः ।</s-l><s-l>उपयाता नरव्याघ्राः पाञ्चालाश्च यशस्विनः ॥ ४२ ॥</s-l></s-lg><s-lg><s-l>एवमेते बलौघेन परस्परवधैषिणः ।</s-l><s-l>उपयाता नरव्याघ्राः पूर्वां संध्यां प्रति प्रभो ॥ ४३ ॥</s-l></s-lg><s-lg><s-l>ततः प्रववृते युद्धं घोररूपं भयानकम् ।</s-l><s-l>तावकानां परेषां च निघ्नतामितरेतरम् ॥ ४४ ॥</s-l></s-lg>