<s-lg><s-l> संजय उवाच ।</s-l><s-l>पतितं प्रेक्ष्य यन्तारं शल्यः सर्वायसीं गदाम् ।</s-l><s-l>आदाय तरसा राजंस्तस्थौ गिरिरिवाचलः ॥ १ ॥</s-l></s-lg><s-lg><s-l>तं दीप्तमिव कालाग्निं पाशहस्तमिवान्तकम् ।</s-l><s-l>सशृङ्गमिव कैलासं सवज्रमिव वासवम् ॥ २ ॥</s-l></s-lg><s-lg><s-l>सशूलमिव हर्यक्षं वने मत्तमिव द्विपम् ।</s-l><s-l>जवेनाभ्यपतद्भीमः प्रगृह्य महतीं गदाम् ॥ ३ ॥</s-l></s-lg><s-lg><s-l>ततः शङ्खप्रणादश्च तूर्याणां च सहस्रशः ।</s-l><s-l>सिंहनादश्च संजज्ञे शूराणां हर्षवर्धनः ॥ ४ ॥</s-l></s-lg><s-lg><s-l>प्रेक्षन्तः सर्वतस्तौ हि योधा योधमहाद्विपौ ।</s-l><s-l>तावकाश्च परे चैव साधु साध्वित्यथाब्रुवन् ॥ ५ ॥</s-l></s-lg><s-lg><s-l>न हि मद्राधिपादन्यो रामाद्वा यदुनन्दनात् ।</s-l><s-l>सोढुमुत्सहते वेगं भीमसेनस्य संयुगे ॥ ६ ॥</s-l></s-lg><s-lg><s-l>तथा मद्राधिपस्यापि गदावेगं महात्मनः ।</s-l><s-l>सोढुमुत्सहते नान्यो योधो युधि वृकोदरात् ॥ ७ ॥</s-l></s-lg><s-lg><s-l>तौ वृषाविव नर्दन्तौ मण्डलानि विचेरतुः ।</s-l><s-l>आवल्गितौ गदाहस्तौ मद्रराजवृकोदरौ ॥ ८ ॥</s-l></s-lg><s-lg><s-l>मण्डलावर्तमार्गेषु गदाविहरणेषु च ।</s-l><s-l>निर्विशेषमभूद्युद्धं तयोः पुरुषसिंहयोः ॥ ९ ॥</s-l></s-lg><s-lg><s-l>तप्तहेममयैः शुभ्रैर्बभूव भयवर्धनी ।</s-l><s-l>अग्निज्वालैरिवाविद्धा पट्टैः शल्यस्य सा गदा ॥ १० ॥</s-l></s-lg><s-lg><s-l>तथैव चरतो मार्गान्मण्डलेषु महात्मनः ।</s-l><s-l>विद्युदभ्रप्रतीकाशा भीमस्य शुशुभे गदा ॥ ११ ॥</s-l></s-lg><s-lg><s-l>ताडिता मद्रराजेन भीमस्य गदया गदा ।</s-l><s-l>दीप्यमानेव वै राजन्ससृजे पावकार्चिषः ॥ १२ ॥</s-l></s-lg><s-lg><s-l>तथा भीमेन शल्यस्य ताडिता गदया गदा ।</s-l><s-l>अङ्गारवर्षं मुमुचे तदद्भुतमिवाभवत् ॥ १३ ॥</s-l></s-lg><s-lg><s-l>दन्तैरिव महानागौ शृङ्गैरिव महर्षभौ ।</s-l><s-l>तोत्त्रैरिव तदान्योन्यं गदाग्राभ्यां निजघ्नतुः ॥ १४ ॥</s-l></s-lg><s-lg><s-l>तौ गदानिहतैर्गात्रैः क्षणेन रुधिरोक्षितौ ।</s-l><s-l>प्रेक्षणीयतरावास्तां पुष्पिताविव किंशुकौ ॥ १५ ॥</s-l></s-lg><s-lg><s-l>गदया मद्रराजेन सव्यदक्षिणमाहतः ।</s-l><s-l>भीमसेनो महाबाहुर्न चचालाचलो यथा ॥ १६ ॥</s-l></s-lg><s-lg><s-l>तथा भीमगदावेगैस्ताड्यमानो मुहुर्मुहुः ।</s-l><s-l>शल्यो न विव्यथे राजन्दन्तिनेवाहतो गिरिः ॥ १७ ॥</s-l></s-lg><s-lg><s-l>शुश्रुवे दिक्षु सर्वासु तयोः पुरुषसिंहयोः ।</s-l><s-l>गदानिपातसंह्रादो वज्रयोरिव निस्वनः ॥ १८ ॥</s-l></s-lg><s-lg><s-l>निवृत्य तु महावीर्यौ समुच्छ्रितगदावुभौ ।</s-l><s-l>पुनरन्तरमार्गस्थौ मण्डलानि विचेरतुः ॥ १९ ॥</s-l></s-lg><s-lg><s-l>अथाभ्येत्य पदान्यष्टौ संनिपातोऽभवत्तयोः ।</s-l><s-l>उद्यम्य लोहदण्डाभ्यामतिमानुषकर्मणोः ॥ २० ॥</s-l></s-lg><s-lg><s-l>प्रार्थयानौ तदान्योऽन्यं मण्डलानि विचेरतुः ।</s-l><s-l>क्रियाविशेषं कृतिनौ दर्शयामासतुस्तदा ॥ २१ ॥</s-l></s-lg><s-lg><s-l>अथोद्यम्य गदे घोरे सशृङ्गाविव पर्वतौ ।</s-l><s-l>तावाजघ्नतुरन्योन्यं यथा भूमिचलेऽचलौ ॥ २२ ॥</s-l></s-lg><s-lg><s-l>तौ परस्परवेगाच्च गदाभ्यां च भृशाहतौ ।</s-l><s-l>युगपत्पेततुर्वीरावुभाविन्द्रध्वजाविव ॥ २३ ॥</s-l></s-lg><s-lg><s-l>उभयोः सेनयोर्वीरास्तदा हाहाकृतोऽभवन् ।</s-l><s-l>भृशं मर्मण्यभिहतावुभावास्तां सुविह्वलौ ॥ २४ ॥</s-l></s-lg><s-lg><s-l>ततः सगदमारोप्य मद्राणामृषभं रथे ।</s-l><s-l>अपोवाह कृपः शल्यं तूर्णमायोधनादपि ॥ २५ ॥</s-l></s-lg><s-lg><s-l>क्षीबवद्विह्वलत्वात्तु निमेषात्पुनरुत्थितः ।</s-l><s-l>भीमसेनो गदापाणिः समाह्वयत मद्रपम् ॥ २६ ॥</s-l></s-lg><s-lg><s-l>ततस्तु तावकाः शूरा नानाशस्त्रसमायुताः ।</s-l><s-l>नानावादित्रशब्देन पाण्डुसेनामयोधयन् ॥ २७ ॥</s-l></s-lg><s-lg><s-l>भुजावुच्छ्रित्य शस्त्रं च शब्देन महता ततः ।</s-l><s-l>अभ्यद्रवन्महाराज दुर्योधनपुरोगमाः ॥ २८ ॥</s-l></s-lg><s-lg><s-l>तदनीकमभिप्रेक्ष्य ततस्ते पाण्डुनन्दनाः ।</s-l><s-l>प्रययुः सिंहनादेन दुर्योधनवधेप्सया ॥ २९ ॥</s-l></s-lg><s-lg><s-l>तेषामापततां तूर्णं पुत्रस्ते भरतर्षभ ।</s-l><s-l>प्रासेन चेकितानं वै विव्याध हृदये भृशम् ॥ ३० ॥</s-l></s-lg><s-lg><s-l>स पपात रथोपस्थे तव पुत्रेण ताडितः ।</s-l><s-l>रुधिरौघपरिक्लिन्नः प्रविश्य विपुलं तमः ॥ ३१ ॥</s-l></s-lg><s-lg><s-l>चेकितानं हतं दृष्ट्वा पाण्डवानां महारथाः ।</s-l><s-l>प्रसक्तमभ्यवर्षन्त शरवर्षाणि भागशः ॥ ३२ ॥</s-l></s-lg><s-lg><s-l>तावकानामनीकेषु पाण्डवा जितकाशिनः ।</s-l><s-l>व्यचरन्त महाराज प्रेक्षणीयाः समन्ततः ॥ ३३ ॥</s-l></s-lg><s-lg><s-l>कृपश्च कृतवर्मा च सौबलश्च महाबलः ।</s-l><s-l>अयोधयन्धर्मराजं मद्रराजपुरस्कृताः ॥ ३४ ॥</s-l></s-lg><s-lg><s-l>भारद्वाजस्य हन्तारं भूरिवीर्यपराक्रमम् ।</s-l><s-l>दुर्योधनो महाराज धृष्टद्युम्नमयोधयत् ॥ ३५ ॥</s-l></s-lg><s-lg><s-l>त्रिसाहस्रा रथा राजंस्तव पुत्रेण चोदिताः ।</s-l><s-l>अयोधयन्त विजयं द्रोणपुत्रपुरस्कृताः ॥ ३६ ॥</s-l></s-lg><s-lg><s-l>विजये धृतसंकल्पाः समभित्यक्तजीविताः ।</s-l><s-l>प्राविशंस्तावका राजन्हंसा इव महत्सरः ॥ ३७ ॥</s-l></s-lg><s-lg><s-l>ततो युद्धमभूद्घोरं परस्परवधैषिणाम् ।</s-l><s-l>अन्योन्यवधसंयुक्तमन्योन्यप्रीतिवर्धनम् ॥ ३८ ॥</s-l></s-lg><s-lg><s-l>तस्मिन्प्रवृत्ते संग्रामे राजन्वीरवरक्षये ।</s-l><s-l>अनिलेनेरितं घोरमुत्तस्थौ पार्थिवं रजः ॥ ३९ ॥</s-l></s-lg><s-lg><s-l>श्रवणान्नामधेयानां पाण्डवानां च कीर्तनात् ।</s-l><s-l>परस्परं विजानीमो ये चायुध्यन्नभीतवत् ॥ ४० ॥</s-l></s-lg><s-lg><s-l>तद्रजः पुरुषव्याघ्र शोणितेन प्रशामितम् ।</s-l><s-l>दिशश्च विमला जज्ञुस्तस्मिन्रजसि शामिते ॥ ४१ ॥</s-l></s-lg><s-lg><s-l>तथा प्रवृत्ते संग्रामे घोररूपे भयानके ।</s-l><s-l>तावकानां परेषां च नासीत्कश्चित्पराङ्मुखः ॥ ४२ ॥</s-l></s-lg><s-lg><s-l>ब्रह्मलोकपरा भूत्वा प्रार्थयन्तो जयं युधि ।</s-l><s-l>सुयुद्धेन पराक्रान्ता नराः स्वर्गमभीप्सवः ॥ ४३ ॥</s-l></s-lg><s-lg><s-l>भर्तृपिण्डविमोक्षार्थं भर्तृकार्यविनिश्चिताः ।</s-l><s-l>स्वर्गसंसक्तमनसो योधा युयुधिरे तदा ॥ ४४ ॥</s-l></s-lg><s-lg><s-l>नानारूपाणि शस्त्राणि विसृजन्तो महारथाः ।</s-l><s-l>अन्योन्यमभिगर्जन्तः प्रहरन्तः परस्परम् ॥ ४५ ॥</s-l></s-lg><s-lg><s-l>हत विध्यत गृह्णीत प्रहरध्वं निकृन्तत ।</s-l><s-l>इति स्म वाचः श्रूयन्ते तव तेषां च वै बले ॥ ४६ ॥</s-l></s-lg><s-lg><s-l>ततः शल्यो महाराज धर्मराजं युधिष्ठिरम् ।</s-l><s-l>विव्याध निशितैर्बाणैर्हन्तुकामो महारथम् ॥ ४७ ॥</s-l></s-lg><s-lg><s-l>तस्य पार्थो महाराज नाराचान्वै चतुर्दश ।</s-l><s-l>मर्माण्युद्दिश्य मर्मज्ञो निचखान हसन्निव ॥ ४८ ॥</s-l></s-lg><s-lg><s-l>तं वार्य पाण्डवं बाणैर्हन्तुकामो महायशाः ।</s-l><s-l>विव्याध समरे क्रुद्धो बहुभिः कङ्कपत्रिभिः ॥ ४९ ॥</s-l></s-lg><s-lg><s-l>अथ भूयो महाराज शरेण नतपर्वणा ।</s-l><s-l>युधिष्ठिरं समाजघ्ने सर्वसैन्यस्य पश्यतः ॥ ५० ॥</s-l></s-lg><s-lg><s-l>धर्मराजोऽपि संक्रुद्धो मद्रराजं महायशाः ।</s-l><s-l>विव्याध निशितैर्बाणैः कङ्कबर्हिणवाजितैः ॥ ५१ ॥</s-l></s-lg><s-lg><s-l>चन्द्रसेनं च सप्तत्या सूतं च नवभिः शरैः ।</s-l><s-l>द्रुमसेनं चतुःषष्ट्या निजघान महारथः ॥ ५२ ॥</s-l></s-lg><s-lg><s-l>चक्ररक्षे हते शल्यः पाण्डवेन महात्मना ।</s-l><s-l>निजघान ततो राजंश्चेदीन्वै पञ्चविंशतिम् ॥ ५३ ॥</s-l></s-lg><s-lg><s-l>सात्यकिं पञ्चविंशत्या भीमसेनं च पञ्चभिः ।</s-l><s-l>माद्रीपुत्रौ शतेनाजौ विव्याध निशितैः शरैः ॥ ५४ ॥</s-l></s-lg><s-lg><s-l>एवं विचरतस्तस्य संग्रामे राजसत्तम ।</s-l><s-l>संप्रेषयच्छितान्पार्थः शरानाशीविषोपमान् ॥ ५५ ॥</s-l></s-lg><s-lg><s-l>ध्वजाग्रं चास्य समरे कुन्तीपुत्रो युधिष्ठिरः ।</s-l><s-l>प्रमुखे वर्तमानस्य भल्लेनापहरद्रथात् ॥ ५६ ॥</s-l></s-lg><s-lg><s-l>पाण्डुपुत्रेण वै तस्य केतुं छिन्नं महात्मना ।</s-l><s-l>निपतन्तमपश्याम गिरिशृङ्गमिवाहतम् ॥ ५७ ॥</s-l></s-lg><s-lg><s-l>ध्वजं निपतितं दृष्ट्वा पाण्डवं च व्यवस्थितम् ।</s-l><s-l>संक्रुद्धो मद्रराजोऽभूच्छरवर्षं मुमोच ह ॥ ५८ ॥</s-l></s-lg><s-lg><s-l>शल्यः सायकवर्षेण पर्जन्य इव वृष्टिमान् ।</s-l><s-l>अभ्यवर्षदमेयात्मा क्षत्रियं क्षत्रियर्षभः ॥ ५९ ॥</s-l></s-lg><s-lg><s-l>सात्यकिं भीमसेनं च माद्रीपुत्रौ च पाण्डवौ ।</s-l><s-l>एकैकं पञ्चभिर्विद्ध्वा युधिष्ठिरमपीडयत् ॥ ६० ॥</s-l></s-lg><s-lg><s-l>ततो बाणमयं जालं विततं पाण्डवोरसि ।</s-l><s-l>अपश्याम महाराज मेघजालमिवोद्गतम् ॥ ६१ ॥</s-l></s-lg><s-lg><s-l>तस्य शल्यो रणे क्रुद्धो बाणैः संनतपर्वभिः ।</s-l><s-l>दिशः प्रच्छादयामास प्रदिशश्च महारथः ॥ ६२ ॥</s-l></s-lg><s-lg><s-l>ततो युधिष्ठिरो राजा बाणजालेन पीडितः ।</s-l><s-l>बभूव हृतविक्रान्तो जम्भो वृत्रहणा यथा ॥ ६३ ॥</s-l></s-lg>