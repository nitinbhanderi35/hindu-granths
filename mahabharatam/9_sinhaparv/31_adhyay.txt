<s-lg><s-l> धृतराष्ट्र उवाच ।</s-l><s-l>एवं संतर्ज्यमानस्तु मम पुत्रो महीपतिः ।</s-l><s-l>प्रकृत्या मन्युमान्वीरः कथमासीत्परंतपः ॥ १ ॥</s-l></s-lg><s-lg><s-l>न हि संतर्जना तेन श्रुतपूर्वा कदाचन ।</s-l><s-l>राजभावेन मान्यश्च सर्वलोकस्य सोऽभवत् ॥ २ ॥</s-l></s-lg><s-lg><s-l>इयं च पृथिवी सर्वा सम्लेच्छाटविका भृशम् ।</s-l><s-l>प्रसादाद्ध्रियते यस्य प्रत्यक्षं तव संजय ॥ ३ ॥</s-l></s-lg><s-lg><s-l>स तथा तर्ज्यमानस्तु पाण्डुपुत्रैर्विशेषतः ।</s-l><s-l>विहीनश्च स्वकैर्भृत्यैर्निर्जने चावृतो भृशम् ॥ ४ ॥</s-l></s-lg><s-lg><s-l>श्रुत्वा स कटुका वाचो जययुक्ताः पुनः पुनः ।</s-l><s-l>किमब्रवीत्पाण्डवेयांस्तन्ममाचक्ष्व संजय ॥ ५ ॥</s-l></s-lg><s-lg><s-l> संजय उवाच ।</s-l><s-l>तर्ज्यमानस्तदा राजन्नुदकस्थस्तवात्मजः ।</s-l><s-l>युधिष्ठिरेण राजेन्द्र भ्रातृभिः सहितेन ह ॥ ६ ॥</s-l></s-lg><s-lg><s-l>श्रुत्वा स कटुका वाचो विषमस्थो जनाधिपः ।</s-l><s-l>दीर्घमुष्णं च निःश्वस्य सलिलस्थः पुनः पुनः ॥ ७ ॥</s-l></s-lg><s-lg><s-l>सलिलान्तर्गतो राजा धुन्वन्हस्तौ पुनः पुनः ।</s-l><s-l>मनश्चकार युद्धाय राजानं चाभ्यभाषत ॥ ८ ॥</s-l></s-lg><s-lg><s-l>यूयं ससुहृदः पार्थाः सर्वे सरथवाहनाः ।</s-l><s-l>अहमेकः परिद्यूनो विरथो हतवाहनः ॥ ९ ॥</s-l></s-lg><s-lg><s-l>आत्तशस्त्रै रथगतैर्बहुभिः परिवारितः ।</s-l><s-l>कथमेकः पदातिः सन्नशस्त्रो योद्धुमुत्सहे ॥ १० ॥</s-l></s-lg><s-lg><s-l>एकैकेन तु मां यूयं योधयध्वं युधिष्ठिर ।</s-l><s-l>न ह्येको बहुभिर्वीरैर्न्याय्यं योधयितुं युधि ॥ ११ ॥</s-l></s-lg><s-lg><s-l>विशेषतो विकवचः श्रान्तश्चापः समाश्रितः ।</s-l><s-l>भृशं विक्षतगात्रश्च श्रान्तवाहनसैनिकः ॥ १२ ॥</s-l></s-lg><s-lg><s-l>न मे त्वत्तो भयं राजन्न च पार्थाद्वृकोदरात् ।</s-l><s-l>फल्गुनाद्वासुदेवाद्वा पाञ्चालेभ्योऽथ वा पुनः ॥ १३ ॥</s-l></s-lg><s-lg><s-l>यमाभ्यां युयुधानाद्वा ये चान्ये तव सैनिकाः ।</s-l><s-l>एकः सर्वानहं क्रुद्धो न तान्योद्धुमिहोत्सहे ॥ १४ ॥</s-l></s-lg><s-lg><s-l>धर्ममूला सतां कीर्तिर्मनुष्याणां जनाधिप ।</s-l><s-l>धर्मं चैवेह कीर्तिं च पालयन्प्रब्रवीम्यहम् ॥ १५ ॥</s-l></s-lg><s-lg><s-l>अहमुत्थाय वः सर्वान्प्रतियोत्स्यामि संयुगे ।</s-l><s-l>अन्वंशाभ्यागतान्सर्वानृतून्संवत्सरो यथा ॥ १६ ॥</s-l></s-lg><s-lg><s-l>अद्य वः सरथान्साश्वानशस्त्रो विरथोऽपि सन् ।</s-l><s-l>नक्षत्राणीव सर्वाणि सविता रात्रिसंक्षये ।</s-l><s-l>तेजसा नाशयिष्यामि स्थिरीभवत पाण्डवाः ॥ १७ ॥</s-l></s-lg><s-lg><s-l>अद्यानृण्यं गमिष्यामि क्षत्रियाणां यशस्विनाम् ।</s-l><s-l>बाह्लीकद्रोणभीष्माणां कर्णस्य च महात्मनः ॥ १८ ॥</s-l></s-lg><s-lg><s-l>जयद्रथस्य शूरस्य भगदत्तस्य चोभयोः ।</s-l><s-l>मद्रराजस्य शल्यस्य भूरिश्रवस एव च ॥ १९ ॥</s-l></s-lg><s-lg><s-l>पुत्राणां भरतश्रेष्ठ शकुनेः सौबलस्य च ।</s-l><s-l>मित्राणां सुहृदां चैव बान्धवानां तथैव च ॥ २० ॥</s-l></s-lg><s-lg><s-l>आनृण्यमद्य गच्छामि हत्वा त्वां भ्रातृभिः सह ।</s-l><s-l>एतावदुक्त्वा वचनं विरराम जनाधिपः ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>दिष्ट्या त्वमपि जानीषे क्षत्रधर्मं सुयोधन ।</s-l><s-l>दिष्ट्या ते वर्तते बुद्धिर्युद्धायैव महाभुज ॥ २२ ॥</s-l></s-lg><s-lg><s-l>दिष्ट्या शूरोऽसि कौरव्य दिष्ट्या जानासि संगरम् ।</s-l><s-l>यस्त्वमेको हि नः सर्वान्संयुगे योद्धुमिच्छसि ॥ २३ ॥</s-l></s-lg><s-lg><s-l>एक एकेन संगम्य यत्ते संमतमायुधम् ।</s-l><s-l>तत्त्वमादाय युध्यस्व प्रेक्षकास्ते वयं स्थिताः ॥ २४ ॥</s-l></s-lg><s-lg><s-l>अयमिष्टं च ते कामं वीर भूयो ददाम्यहम् ।</s-l><s-l>हत्वैकं भवतो राज्यं हतो वा स्वर्गमाप्नुहि ॥ २५ ॥</s-l></s-lg><s-lg><s-l> दुर्योधन उवाच ।</s-l><s-l>एकश्चेद्योद्धुमाक्रन्दे वरोऽद्य मम दीयते ।</s-l><s-l>आयुधानामियं चापि वृता त्वत्संमते गदा ॥ २६ ॥</s-l></s-lg><s-lg><s-l>भ्रातॄणां भवतामेकः शक्यं मां योऽभिमन्यते ।</s-l><s-l>पदातिर्गदया संख्ये स युध्यतु मया सह ॥ २७ ॥</s-l></s-lg><s-lg><s-l>वृत्तानि रथयुद्धानि विचित्राणि पदे पदे ।</s-l><s-l>इदमेकं गदायुद्धं भवत्वद्याद्भुतं महत् ॥ २८ ॥</s-l></s-lg><s-lg><s-l>अन्नानामपि पर्यायं कर्तुमिच्छन्ति मानवाः ।</s-l><s-l>युद्धानामपि पर्यायो भवत्वनुमते तव ॥ २९ ॥</s-l></s-lg><s-lg><s-l>गदया त्वां महाबाहो विजेष्यामि सहानुजम् ।</s-l><s-l>पाञ्चालान्सृञ्जयांश्चैव ये चान्ये तव सैनिकाः ॥ ३० ॥</s-l></s-lg><s-lg><s-l> युधिष्ठिर उवाच ।</s-l><s-l>उत्तिष्ठोत्तिष्ठ गान्धारे मां योधय सुयोधन ।</s-l><s-l>एक एकेन संगम्य संयुगे गदया बली ॥ ३१ ॥</s-l></s-lg><s-lg><s-l>पुरुषो भव गान्धारे युध्यस्व सुसमाहितः ।</s-l><s-l>अद्य ते जीवितं नास्ति यद्यपि त्वं मनोजवः ॥ ३२ ॥</s-l></s-lg><s-lg><s-l> संजय उवाच ।</s-l><s-l>एतत्स नरशार्दूलो नामृष्यत तवात्मजः ।</s-l><s-l>सलिलान्तर्गतः श्वभ्रे महानाग इव श्वसन् ॥ ३३ ॥</s-l></s-lg><s-lg><s-l>तथासौ वाक्प्रतोदेन तुद्यमानः पुनः पुनः ।</s-l><s-l>वाचं न ममृषे धीमानुत्तमाश्वः कशामिव ॥ ३४ ॥</s-l></s-lg><s-lg><s-l>संक्षोभ्य सलिलं वेगाद्गदामादाय वीर्यवान् ।</s-l><s-l>अद्रिसारमयीं गुर्वीं काञ्चनाङ्गदभूषणाम् ।</s-l><s-l>अन्तर्जलात्समुत्तस्थौ नागेन्द्र इव निःश्वसन् ॥ ३५ ॥</s-l></s-lg><s-lg><s-l>स भित्त्वा स्तम्भितं तोयं स्कन्धे कृत्वायसीं गदाम् ।</s-l><s-l>उदतिष्ठत पुत्रस्ते प्रतपन्रश्मिमानिव ॥ ३६ ॥</s-l></s-lg><s-lg><s-l>ततः शैक्यायसीं गुर्वीं जातरूपपरिष्कृताम् ।</s-l><s-l>गदां परामृशद्धीमान्धार्तराष्ट्रो महाबलः ॥ ३७ ॥</s-l></s-lg><s-lg><s-l>गदाहस्तं तु तं दृष्ट्वा सशृङ्गमिव पर्वतम् ।</s-l><s-l>प्रजानामिव संक्रुद्धं शूलपाणिमवस्थितम् ।</s-l><s-l>सगदो भारतो भाति प्रतपन्भास्करो यथा ॥ ३८ ॥</s-l></s-lg><s-lg><s-l>तमुत्तीर्णं महाबाहुं गदाहस्तमरिंदमम् ।</s-l><s-l>मेनिरे सर्वभूतानि दण्डहस्तमिवान्तकम् ॥ ३९ ॥</s-l></s-lg><s-lg><s-l>वज्रहस्तं यथा शक्रं शूलहस्तं यथा हरम् ।</s-l><s-l>ददृशुः सर्वपाञ्चालाः पुत्रं तव जनाधिप ॥ ४० ॥</s-l></s-lg><s-lg><s-l>तमुत्तीर्णं तु संप्रेक्ष्य समहृष्यन्त सर्वशः ।</s-l><s-l>पाञ्चालाः पाण्डवेयाश्च तेऽन्योन्यस्य तलान्ददुः ॥ ४१ ॥</s-l></s-lg><s-lg><s-l>अवहासं तु तं मत्वा पुत्रो दुर्योधनस्तव ।</s-l><s-l>उद्वृत्य नयने क्रुद्धो दिधक्षुरिव पाण्डवान् ॥ ४२ ॥</s-l></s-lg><s-lg><s-l>त्रिशिखां भ्रुकुटीं कृत्वा संदष्टदशनच्छदः ।</s-l><s-l>प्रत्युवाच ततस्तान्वै पाण्डवान्सहकेशवान् ॥ ४३ ॥</s-l></s-lg><s-lg><s-l>अवहासस्य वोऽस्याद्य प्रतिवक्तास्मि पाण्डवाः ।</s-l><s-l>गमिष्यथ हताः सद्यः सपाञ्चाला यमक्षयम् ॥ ४४ ॥</s-l></s-lg><s-lg><s-l>उत्थितस्तु जलात्तस्मात्पुत्रो दुर्योधनस्तव ।</s-l><s-l>अतिष्ठत गदापाणी रुधिरेण समुक्षितः ॥ ४५ ॥</s-l></s-lg><s-lg><s-l>तस्य शोणितदिग्धस्य सलिलेन समुक्षितम् ।</s-l><s-l>शरीरं स्म तदा भाति स्रवन्निव महीधरः ॥ ४६ ॥</s-l></s-lg><s-lg><s-l>तमुद्यतगदं वीरं मेनिरे तत्र पाण्डवाः ।</s-l><s-l>वैवस्वतमिव क्रुद्धं किंकरोद्यतपाणिनम् ॥ ४७ ॥</s-l></s-lg><s-lg><s-l>स मेघनिनदो हर्षान्नदन्निव च गोवृषः ।</s-l><s-l>आजुहाव ततः पार्थान्गदया युधि वीर्यवान् ॥ ४८ ॥</s-l></s-lg><s-lg><s-l> दुर्योधन उवाच ।</s-l><s-l>एकैकेन च मां यूयमासीदत युधिष्ठिर ।</s-l><s-l>न ह्येको बहुभिर्न्याय्यो वीर योधयितुं युधि ॥ ४९ ॥</s-l></s-lg><s-lg><s-l>न्यस्तवर्मा विशेषेण श्रान्तश्चाप्सु परिप्लुतः ।</s-l><s-l>भृशं विक्षतगात्रश्च हतवाहनसैनिकः ॥ ५० ॥</s-l></s-lg><s-lg><s-l> युधिष्ठिर उवाच ।</s-l><s-l>नाभूदियं तव प्रज्ञा कथमेवं सुयोधन ।</s-l><s-l>यदाभिमन्युं बहवो जघ्नुर्युधि महारथाः ॥ ५१ ॥</s-l></s-lg><s-lg><s-l>आमुञ्च कवचं वीर मूर्धजान्यमयस्व च ।</s-l><s-l>यच्चान्यदपि ते नास्ति तदप्यादत्स्व भारत ।</s-l><s-l>इममेकं च ते कामं वीर भूयो ददाम्यहम् ॥ ५२ ॥</s-l></s-lg><s-lg><s-l>पञ्चानां पाण्डवेयानां येन योद्धुमिहेच्छसि ।</s-l><s-l>तं हत्वा वै भवान्राजा हतो वा स्वर्गमाप्नुहि ।</s-l><s-l>ऋते च जीविताद्वीर युद्धे किं कुर्म ते प्रियम् ॥ ५३ ॥</s-l></s-lg><s-lg><s-l> संजय उवाच ।</s-l><s-l>ततस्तव सुतो राजन्वर्म जग्राह काञ्चनम् ।</s-l><s-l>विचित्रं च शिरस्त्राणं जाम्बूनदपरिष्कृतम् ॥ ५४ ॥</s-l></s-lg><s-lg><s-l>सोऽवबद्धशिरस्त्राणः शुभकाञ्चनवर्मभृत् ।</s-l><s-l>रराज राजन्पुत्रस्ते काञ्चनः शैलराडिव ॥ ५५ ॥</s-l></s-lg><s-lg><s-l>संनद्धः स गदी राजन्सज्जः संग्राममूर्धनि ।</s-l><s-l>अब्रवीत्पाण्डवान्सर्वान्पुत्रो दुर्योधनस्तव ॥ ५६ ॥</s-l></s-lg><s-lg><s-l>भ्रातॄणां भवतामेको युध्यतां गदया मया ।</s-l><s-l>सहदेवेन वा योत्स्ये भीमेन नकुलेन वा ॥ ५७ ॥</s-l></s-lg><s-lg><s-l>अथ वा फल्गुनेनाद्य त्वया वा भरतर्षभ ।</s-l><s-l>योत्स्येऽहं संगरं प्राप्य विजेष्ये च रणाजिरे ॥ ५८ ॥</s-l></s-lg><s-lg><s-l>अहमद्य गमिष्यामि वैरस्यान्तं सुदुर्गमम् ।</s-l><s-l>गदया पुरुषव्याघ्र हेमपट्टविनद्धया ॥ ५९ ॥</s-l></s-lg><s-lg><s-l>गदायुद्धे न मे कश्चित्सदृशोऽस्तीति चिन्तय ।</s-l><s-l>गदया वो हनिष्यामि सर्वानेव समागतान् ।</s-l><s-l>गृह्णातु स गदां यो वै युध्यतेऽद्य मया सह ॥ ६० ॥</s-l></s-lg>