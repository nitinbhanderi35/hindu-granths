<s-lg><s-l> वैशंपायन उवाच ।</s-l><s-l>इन्द्रतीर्थं ततो गत्वा यदूनां प्रवरो बली ।</s-l><s-l>विप्रेभ्यो धनरत्नानि ददौ स्नात्वा यथाविधि ॥ १ ॥</s-l></s-lg><s-lg><s-l>तत्र ह्यमरराजोऽसावीजे क्रतुशतेन ह ।</s-l><s-l>बृहस्पतेश्च देवेशः प्रददौ विपुलं धनम् ॥ २ ॥</s-l></s-lg><s-lg><s-l>निरर्गलान्सजारूथ्यान्सर्वान्विविधदक्षिणान् ।</s-l><s-l>आजहार क्रतूंस्तत्र यथोक्तान्वेदपारगैः ॥ ३ ॥</s-l></s-lg><s-lg><s-l>तान्क्रतून्भरतश्रेष्ठ शतकृत्वो महाद्युतिः ।</s-l><s-l>पूरयामास विधिवत्ततः ख्यातः शतक्रतुः ॥ ४ ॥</s-l></s-lg><s-lg><s-l>तस्य नाम्ना च तत्तीर्थं शिवं पुण्यं सनातनम् ।</s-l><s-l>इन्द्रतीर्थमिति ख्यातं सर्वपापप्रमोचनम् ॥ ५ ॥</s-l></s-lg><s-lg><s-l>उपस्पृश्य च तत्रापि विधिवन्मुसलायुधः ।</s-l><s-l>ब्राह्मणान्पूजयित्वा च पानाच्छादनभोजनैः ।</s-l><s-l>शुभं तीर्थवरं तस्माद्रामतीर्थं जगाम ह ॥ ६ ॥</s-l></s-lg><s-lg><s-l>यत्र रामो महाभागो भार्गवः सुमहातपाः ।</s-l><s-l>असकृत्पृथिवीं सर्वां हतक्षत्रियपुंगवाम् ॥ ७ ॥</s-l></s-lg><s-lg><s-l>उपाध्यायं पुरस्कृत्य कश्यपं मुनिसत्तमम् ।</s-l><s-l>अयजद्वाजपेयेन सोऽश्वमेधशतेन च ।</s-l><s-l>प्रददौ दक्षिणार्थं च पृथिवीं वै ससागराम् ॥ ८ ॥</s-l></s-lg><s-lg><s-l>रामो दत्त्वा धनं तत्र द्विजेभ्यो जनमेजय ।</s-l><s-l>उपस्पृश्य यथान्यायं पूजयित्वा तथा द्विजान् ॥ ९ ॥</s-l></s-lg><s-lg><s-l>पुण्ये तीर्थे शुभे देशे वसु दत्त्वा शुभाननः ।</s-l><s-l>मुनींश्चैवाभिवाद्याथ यमुनातीर्थमागमत् ॥ १० ॥</s-l></s-lg><s-lg><s-l>यत्रानयामास तदा राजसूयं महीपते ।</s-l><s-l>पुत्रोऽदितेर्महाभागो वरुणो वै सितप्रभः ॥ ११ ॥</s-l></s-lg><s-lg><s-l>तत्र निर्जित्य संग्रामे मानुषान्दैवतांस्तथा ।</s-l><s-l>वरं क्रतुं समाजह्रे वरुणः परवीरहा ॥ १२ ॥</s-l></s-lg><s-lg><s-l>तस्मिन्क्रतुवरे वृत्ते संग्रामः समजायत ।</s-l><s-l>देवानां दानवानां च त्रैलोक्यस्य क्षयावहः ॥ १३ ॥</s-l></s-lg><s-lg><s-l>राजसूये क्रतुश्रेष्ठे निवृत्ते जनमेजय ।</s-l><s-l>जायते सुमहाघोरः संग्रामः क्षत्रियान्प्रति ॥ १४ ॥</s-l></s-lg><s-lg><s-l>सीरायुधस्तदा रामस्तस्मिंस्तीर्थवरे तदा ।</s-l><s-l>तत्र स्नात्वा च दत्त्वा च द्विजेभ्यो वसु माधवः ॥ १५ ॥</s-l></s-lg><s-lg><s-l>वनमाली ततो हृष्टः स्तूयमानो द्विजातिभिः ।</s-l><s-l>तस्मादादित्यतीर्थं च जगाम कमलेक्षणः ॥ १६ ॥</s-l></s-lg><s-lg><s-l>यत्रेष्ट्वा भगवाञ्ज्योतिर्भास्करो राजसत्तम ।</s-l><s-l>ज्योतिषामाधिपत्यं च प्रभावं चाभ्यपद्यत ॥ १७ ॥</s-l></s-lg><s-lg><s-l>तस्या नद्यास्तु तीरे वै सर्वे देवाः सवासवाः ।</s-l><s-l>विश्वेदेवाः समरुतो गन्धर्वाप्सरसश्च ह ॥ १८ ॥</s-l></s-lg><s-lg><s-l>द्वैपायनः शुकश्चैव कृष्णश्च मधुसूदनः ।</s-l><s-l>यक्षाश्च राक्षसाश्चैव पिशाचाश्च विशां पते ॥ १९ ॥</s-l></s-lg><s-lg><s-l>एते चान्ये च बहवो योगसिद्धाः सहस्रशः ।</s-l><s-l>तस्मिंस्तीर्थे सरस्वत्याः शिवे पुण्ये परंतप ॥ २० ॥</s-l></s-lg><s-lg><s-l>तत्र हत्वा पुरा विष्णुरसुरौ मधुकैटभौ ।</s-l><s-l>आप्लुतो भरतश्रेष्ठ तीर्थप्रवर उत्तमे ॥ २१ ॥</s-l></s-lg><s-lg><s-l>द्वैपायनश्च धर्मात्मा तत्रैवाप्लुत्य भारत ।</s-l><s-l>संप्राप्तः परमं योगं सिद्धिं च परमां गतः ॥ २२ ॥</s-l></s-lg><s-lg><s-l>असितो देवलश्चैव तस्मिन्नेव महातपाः ।</s-l><s-l>परमं योगमास्थाय ऋषिर्योगमवाप्तवान् ॥ २३ ॥</s-l></s-lg>