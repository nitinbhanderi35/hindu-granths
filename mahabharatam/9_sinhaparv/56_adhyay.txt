<s-lg><s-l> संजय उवाच ।</s-l><s-l>ततो दुर्योधनो दृष्ट्वा भीमसेनं तथागतम् ।</s-l><s-l>प्रत्युद्ययावदीनात्मा वेगेन महता नदन् ॥ १ ॥</s-l></s-lg><s-lg><s-l>समापेततुरानद्य शृङ्गिणौ वृषभाविव ।</s-l><s-l>महानिर्घातघोषश्च संप्रहारस्तयोरभूत् ॥ २ ॥</s-l></s-lg><s-lg><s-l>अभवच्च तयोर्युद्धं तुमुलं रोमहर्षणम् ।</s-l><s-l>जिगीषतोर्युधान्योन्यमिन्द्रप्रह्रादयोरिव ॥ ३ ॥</s-l></s-lg><s-lg><s-l>रुधिरोक्षितसर्वाङ्गौ गदाहस्तौ मनस्विनौ ।</s-l><s-l>ददृशाते महात्मानौ पुष्पिताविव किंशुकौ ॥ ४ ॥</s-l></s-lg><s-lg><s-l>तथा तस्मिन्महायुद्धे वर्तमाने सुदारुणे ।</s-l><s-l>खद्योतसंघैरिव खं दर्शनीयं व्यरोचत ॥ ५ ॥</s-l></s-lg><s-lg><s-l>तथा तस्मिन्वर्तमाने संकुले तुमुले भृशम् ।</s-l><s-l>उभावपि परिश्रान्तौ युध्यमानावरिंदमौ ॥ ६ ॥</s-l></s-lg><s-lg><s-l>तौ मुहूर्तं समाश्वस्य पुनरेव परंतपौ ।</s-l><s-l>अभ्यहारयतां तत्र संप्रगृह्य गदे शुभे ॥ ७ ॥</s-l></s-lg><s-lg><s-l>तौ तु दृष्ट्वा महावीर्यौ समाश्वस्तौ नरर्षभौ ।</s-l><s-l>बलिनौ वारणौ यद्वद्वाशितार्थे मदोत्कटौ ॥ ८ ॥</s-l></s-lg><s-lg><s-l>अपारवीर्यौ संप्रेक्ष्य प्रगृहीतगदावुभौ ।</s-l><s-l>विस्मयं परमं जग्मुर्देवगन्धर्वदानवाः ॥ ९ ॥</s-l></s-lg><s-lg><s-l>प्रगृहीतगदौ दृष्ट्वा दुर्योधनवृकोदरौ ।</s-l><s-l>संशयः सर्वभूतानां विजये समपद्यत ॥ १० ॥</s-l></s-lg><s-lg><s-l>समागम्य ततो भूयो भ्रातरौ बलिनां वरौ ।</s-l><s-l>अन्योन्यस्यान्तरप्रेप्सू प्रचक्रातेऽन्तरं प्रति ॥ ११ ॥</s-l></s-lg><s-lg><s-l>यमदण्डोपमां गुर्वीमिन्द्राशनिमिवोद्यताम् ।</s-l><s-l>ददृशुः प्रेक्षका राजन्रौद्रीं विशसनीं गदाम् ॥ १२ ॥</s-l></s-lg><s-lg><s-l>आविध्यतो गदां तस्य भीमसेनस्य संयुगे ।</s-l><s-l>शब्दः सुतुमुलो घोरो मुहूर्तं समपद्यत ॥ १३ ॥</s-l></s-lg><s-lg><s-l>आविध्यन्तमभिप्रेक्ष्य धार्तराष्ट्रोऽथ पाण्डवम् ।</s-l><s-l>गदामलघुवेगां तां विस्मितः संबभूव ह ॥ १४ ॥</s-l></s-lg><s-lg><s-l>चरंश्च विविधान्मार्गान्मण्डलानि च भारत ।</s-l><s-l>अशोभत तदा वीरो भूय एव वृकोदरः ॥ १५ ॥</s-l></s-lg><s-lg><s-l>तौ परस्परमासाद्य यत्तावन्योन्यरक्षणे ।</s-l><s-l>मार्जाराविव भक्षार्थे ततक्षाते मुहुर्मुहुः ॥ १६ ॥</s-l></s-lg><s-lg><s-l>अचरद्भीमसेनस्तु मार्गान्बहुविधांस्तथा ।</s-l><s-l>मण्डलानि विचित्राणि स्थानानि विविधानि च ॥ १७ ॥</s-l></s-lg><s-lg><s-l>गोमूत्रिकाणि चित्राणि गतप्रत्यागतानि च ।</s-l><s-l>परिमोक्षं प्रहाराणां वर्जनं परिधावनम् ॥ १८ ॥</s-l></s-lg><s-lg><s-l>अभिद्रवणमाक्षेपमवस्थानं सविग्रहम् ।</s-l><s-l>परावर्तनसंवर्तमवप्लुतमथाप्लुतम् ।</s-l><s-l>उपन्यस्तमपन्यस्तं गदायुद्धविशारदौ ॥ १९ ॥</s-l></s-lg><s-lg><s-l>एवं तौ विचरन्तौ तु न्यघ्नतां वै परस्परम् ।</s-l><s-l>वञ्चयन्तौ पुनश्चैव चेरतुः कुरुसत्तमौ ॥ २० ॥</s-l></s-lg><s-lg><s-l>विक्रीडन्तौ सुबलिनौ मण्डलानि प्रचेरतुः ।</s-l><s-l>गदाहस्तौ ततस्तौ तु मण्डलावस्थितौ बली ॥ २१ ॥</s-l></s-lg><s-lg><s-l>दक्षिणं मण्डलं राजन्धार्तराष्ट्रोऽभ्यवर्तत ।</s-l><s-l>सव्यं तु मण्डलं तत्र भीमसेनोऽभ्यवर्तत ॥ २२ ॥</s-l></s-lg><s-lg><s-l>तथा तु चरतस्तस्य भीमस्य रणमूर्धनि ।</s-l><s-l>दुर्योधनो महाराज पार्श्वदेशेऽभ्यताडयत् ॥ २३ ॥</s-l></s-lg><s-lg><s-l>आहतस्तु तदा भीमस्तव पुत्रेण भारत ।</s-l><s-l>आविध्यत गदां गुर्वीं प्रहारं तमचिन्तयन् ॥ २४ ॥</s-l></s-lg><s-lg><s-l>इन्द्राशनिसमां घोरां यमदण्डमिवोद्यताम् ।</s-l><s-l>ददृशुस्ते महाराज भीमसेनस्य तां गदाम् ॥ २५ ॥</s-l></s-lg><s-lg><s-l>आविध्यन्तं गदां दृष्ट्वा भीमसेनं तवात्मजः ।</s-l><s-l>समुद्यम्य गदां घोरां प्रत्यविध्यदरिंदमः ॥ २६ ॥</s-l></s-lg><s-lg><s-l>गदामारुतवेगेन तव पुत्रस्य भारत ।</s-l><s-l>शब्द आसीत्सुतुमुलस्तेजश्च समजायत ॥ २७ ॥</s-l></s-lg><s-lg><s-l>स चरन्विविधान्मार्गान्मण्डलानि च भागशः ।</s-l><s-l>समशोभत तेजस्वी भूयो भीमात्सुयोधनः ॥ २८ ॥</s-l></s-lg><s-lg><s-l>आविद्धा सर्ववेगेन भीमेन महती गदा ।</s-l><s-l>सधूमं सार्चिषं चाग्निं मुमोचोग्रा महास्वना ॥ २९ ॥</s-l></s-lg><s-lg><s-l>आधूतां भीमसेनेन गदां दृष्ट्वा सुयोधनः ।</s-l><s-l>अद्रिसारमयीं गुर्वीमाविध्यन्बह्वशोभत ॥ ३० ॥</s-l></s-lg><s-lg><s-l>गदामारुतवेगं हि दृष्ट्वा तस्य महात्मनः ।</s-l><s-l>भयं विवेश पाण्डून्वै सर्वानेव ससोमकान् ॥ ३१ ॥</s-l></s-lg><s-lg><s-l>तौ दर्शयन्तौ समरे युद्धक्रीडां समन्ततः ।</s-l><s-l>गदाभ्यां सहसान्योन्यमाजघ्नतुररिंदमौ ॥ ३२ ॥</s-l></s-lg><s-lg><s-l>तौ परस्परमासाद्य दंष्ट्राभ्यां द्विरदौ यथा ।</s-l><s-l>अशोभेतां महाराज शोणितेन परिप्लुतौ ॥ ३३ ॥</s-l></s-lg><s-lg><s-l>एवं तदभवद्युद्धं घोररूपमसंवृतम् ।</s-l><s-l>परिवृत्तेऽहनि क्रूरं वृत्रवासवयोरिव ॥ ३४ ॥</s-l></s-lg><s-lg><s-l>दृष्ट्वा व्यवस्थितं भीमं तव पुत्रो महाबलः ।</s-l><s-l>चरंश्चित्रतरान्मार्गान्कौन्तेयमभिदुद्रुवे ॥ ३५ ॥</s-l></s-lg><s-lg><s-l>तस्य भीमो महावेगां जाम्बूनदपरिष्कृताम् ।</s-l><s-l>अभिक्रुद्धस्य क्रुद्धस्तु ताडयामास तां गदाम् ॥ ३६ ॥</s-l></s-lg><s-lg><s-l>सविस्फुलिङ्गो निर्ह्रादस्तयोस्तत्राभिघातजः ।</s-l><s-l>प्रादुरासीन्महाराज सृष्टयोर्वज्रयोरिव ॥ ३७ ॥</s-l></s-lg><s-lg><s-l>वेगवत्या तया तत्र भीमसेनप्रमुक्तया ।</s-l><s-l>निपतन्त्या महाराज पृथिवी समकम्पत ॥ ३८ ॥</s-l></s-lg><s-lg><s-l>तां नामृष्यत कौरव्यो गदां प्रतिहतां रणे ।</s-l><s-l>मत्तो द्विप इव क्रुद्धः प्रतिकुञ्जरदर्शनात् ॥ ३९ ॥</s-l></s-lg><s-lg><s-l>स सव्यं मण्डलं राजन्नुद्भ्राम्य कृतनिश्चयः ।</s-l><s-l>आजघ्ने मूर्ध्नि कौन्तेयं गदया भीमवेगया ॥ ४० ॥</s-l></s-lg><s-lg><s-l>तया त्वभिहतो भीमः पुत्रेण तव पाण्डवः ।</s-l><s-l>नाकम्पत महाराज तदद्भुतमिवाभवत् ॥ ४१ ॥</s-l></s-lg><s-lg><s-l>आश्चर्यं चापि तद्राजन्सर्वसैन्यान्यपूजयन् ।</s-l><s-l>यद्गदाभिहतो भीमो नाकम्पत पदात्पदम् ॥ ४२ ॥</s-l></s-lg><s-lg><s-l>ततो गुरुतरां दीप्तां गदां हेमपरिष्कृताम् ।</s-l><s-l>दुर्योधनाय व्यसृजद्भीमो भीमपराक्रमः ॥ ४३ ॥</s-l></s-lg><s-lg><s-l>तं प्रहारमसंभ्रान्तो लाघवेन महाबलः ।</s-l><s-l>मोघं दुर्योधनश्चक्रे तत्राभूद्विस्मयो महान् ॥ ४४ ॥</s-l></s-lg><s-lg><s-l>सा तु मोघा गदा राजन्पतन्ती भीमचोदिता ।</s-l><s-l>चालयामास पृथिवीं महानिर्घातनिस्वना ॥ ४५ ॥</s-l></s-lg><s-lg><s-l>आस्थाय कौशिकान्मार्गानुत्पतन्स पुनः पुनः ।</s-l><s-l>गदानिपातं प्रज्ञाय भीमसेनमवञ्चयत् ॥ ४६ ॥</s-l></s-lg><s-lg><s-l>वञ्चयित्वा तथा भीमं गदया कुरुसत्तमः ।</s-l><s-l>ताडयामास संक्रुद्धो वक्षोदेशे महाबलः ॥ ४७ ॥</s-l></s-lg><s-lg><s-l>गदयाभिहतो भीमो मुह्यमानो महारणे ।</s-l><s-l>नाभ्यमन्यत कर्तव्यं पुत्रेणाभ्याहतस्तव ॥ ४८ ॥</s-l></s-lg><s-lg><s-l>तस्मिंस्तथा वर्तमाने राजन्सोमकपाण्डवाः ।</s-l><s-l>भृशोपहतसंकल्पा नहृष्टमनसोऽभवन् ॥ ४९ ॥</s-l></s-lg><s-lg><s-l>स तु तेन प्रहारेण मातङ्ग इव रोषितः ।</s-l><s-l>हस्तिवद्धस्तिसंकाशमभिदुद्राव ते सुतम् ॥ ५० ॥</s-l></s-lg><s-lg><s-l>ततस्तु रभसो भीमो गदया तनयं तव ।</s-l><s-l>अभिदुद्राव वेगेन सिंहो वनगजं यथा ॥ ५१ ॥</s-l></s-lg><s-lg><s-l>उपसृत्य तु राजानं गदामोक्षविशारदः ।</s-l><s-l>आविध्यत गदां राजन्समुद्दिश्य सुतं तव ॥ ५२ ॥</s-l></s-lg><s-lg><s-l>अताडयद्भीमसेनः पार्श्वे दुर्योधनं तदा ।</s-l><s-l>स विह्वलः प्रहारेण जानुभ्यामगमन्महीम् ॥ ५३ ॥</s-l></s-lg><s-lg><s-l>तस्मिंस्तु भरतश्रेष्ठे जानुभ्यामवनीं गते ।</s-l><s-l>उदतिष्ठत्ततो नादः सृञ्जयानां जगत्पते ॥ ५४ ॥</s-l></s-lg><s-lg><s-l>तेषां तु निनदं श्रुत्वा सृञ्जयानां नरर्षभः ।</s-l><s-l>अमर्षाद्भरतश्रेष्ठ पुत्रस्ते समकुप्यत ॥ ५५ ॥</s-l></s-lg><s-lg><s-l>उत्थाय तु महाबाहुः क्रुद्धो नाग इव श्वसन् ।</s-l><s-l>दिधक्षन्निव नेत्राभ्यां भीमसेनमवैक्षत ॥ ५६ ॥</s-l></s-lg><s-lg><s-l>ततः स भरतश्रेष्ठो गदापाणिरभिद्रवत् ।</s-l><s-l>प्रमथिष्यन्निव शिरो भीमसेनस्य संयुगे ॥ ५७ ॥</s-l></s-lg><s-lg><s-l>स महात्मा महात्मानं भीमं भीमपराक्रमः ।</s-l><s-l>अताडयच्छङ्खदेशे स चचालाचलोपमः ॥ ५८ ॥</s-l></s-lg><s-lg><s-l>स भूयः शुशुभे पार्थस्ताडितो गदया रणे ।</s-l><s-l>उद्भिन्नरुधिरो राजन्प्रभिन्न इव कुञ्जरः ॥ ५९ ॥</s-l></s-lg><s-lg><s-l>ततो गदां वीरहणीमयस्मयीं प्रगृह्य वज्राशनितुल्यनिस्वनाम् ।</s-l><s-l>अताडयच्छत्रुममित्रकर्शनो बलेन विक्रम्य धनंजयाग्रजः ॥ ६० ॥</s-l></s-lg><s-lg><s-l>स भीमसेनाभिहतस्तवात्मजः पपात संकम्पितदेहबन्धनः ।</s-l><s-l>सुपुष्पितो मारुतवेगताडितो महावने साल इवावघूर्णितः ॥ ६१ ॥</s-l></s-lg><s-lg><s-l>ततः प्रणेदुर्जहृषुश्च पाण्डवाः समीक्ष्य पुत्रं पतितं क्षितौ तव ।</s-l><s-l>ततः सुतस्ते प्रतिलभ्य चेतनां समुत्पपात द्विरदो यथा ह्रदात् ॥ ६२ ॥</s-l></s-lg><s-lg><s-l>स पार्थिवो नित्यममर्षितस्तदा महारथः शिक्षितवत्परिभ्रमन् ।</s-l><s-l>अताडयत्पाण्डवमग्रतः स्थितं स विह्वलाङ्गो जगतीमुपास्पृशत् ॥ ६३ ॥</s-l></s-lg><s-lg><s-l>स सिंहनादान्विननाद कौरवो निपात्य भूमौ युधि भीममोजसा ।</s-l><s-l>बिभेद चैवाशनितुल्यतेजसा गदानिपातेन शरीररक्षणम् ॥ ६४ ॥</s-l></s-lg><s-lg><s-l>ततोऽन्तरिक्षे निनदो महानभूद्दिवौकसामप्सरसां च नेदुषाम् ।</s-l><s-l>पपात चोच्चैरमरप्रवेरितं विचित्रपुष्पोत्करवर्षमुत्तमम् ॥ ६५ ॥</s-l></s-lg><s-lg><s-l>ततः परानाविशदुत्तमं भयं समीक्ष्य भूमौ पतितं नरोत्तमम् ।</s-l><s-l>अहीयमानं च बलेन कौरवं निशम्य भेदं च दृढस्य वर्मणः ॥ ६६ ॥</s-l></s-lg><s-lg><s-l>ततो मुहूर्तादुपलभ्य चेतनां प्रमृज्य वक्त्रं रुधिरार्द्रमात्मनः ।</s-l><s-l>धृतिं समालम्ब्य विवृत्तलोचनो बलेन संस्तभ्य वृकोदरः स्थितः ॥ ६७ ॥</s-l></s-lg>