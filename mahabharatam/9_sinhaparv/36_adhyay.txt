<s-lg><s-l> वैशंपायन उवाच ।</s-l><s-l>ततो विनशनं राजन्नाजगाम हलायुधः ।</s-l><s-l>शूद्राभीरान्प्रति द्वेषाद्यत्र नष्टा सरस्वती ॥ १ ॥</s-l></s-lg><s-lg><s-l>यस्मात्सा भरतश्रेष्ठ द्वेषान्नष्टा सरस्वती ।</s-l><s-l>तस्मात्तदृषयो नित्यं प्राहुर्विनशनेति ह ॥ २ ॥</s-l></s-lg><s-lg><s-l>तच्चाप्युपस्पृश्य बलः सरस्वत्यां महाबलः ।</s-l><s-l>सुभूमिकं ततोऽगच्छत्सरस्वत्यास्तटे वरे ॥ ३ ॥</s-l></s-lg><s-lg><s-l>तत्र चाप्सरसः शुभ्रा नित्यकालमतन्द्रिताः ।</s-l><s-l>क्रीडाभिर्विमलाभिश्च क्रीडन्ति विमलाननाः ॥ ४ ॥</s-l></s-lg><s-lg><s-l>तत्र देवाः सगन्धर्वा मासि मासि जनेश्वर ।</s-l><s-l>अभिगच्छन्ति तत्तीर्थं पुण्यं ब्राह्मणसेवितम् ॥ ५ ॥</s-l></s-lg><s-lg><s-l>तत्रादृश्यन्त गन्धर्वास्तथैवाप्सरसां गणाः ।</s-l><s-l>समेत्य सहिता राजन्यथाप्राप्तं यथासुखम् ॥ ६ ॥</s-l></s-lg><s-lg><s-l>तत्र मोदन्ति देवाश्च पितरश्च सवीरुधः ।</s-l><s-l>पुण्यैः पुष्पैः सदा दिव्यैः कीर्यमाणाः पुनः पुनः ॥ ७ ॥</s-l></s-lg><s-lg><s-l>आक्रीडभूमिः सा राजंस्तासामप्सरसां शुभा ।</s-l><s-l>सुभूमिकेति विख्याता सरस्वत्यास्तटे वरे ॥ ८ ॥</s-l></s-lg><s-lg><s-l>तत्र स्नात्वा च दत्त्वा च वसु विप्रेषु माधवः ।</s-l><s-l>श्रुत्वा गीतं च तद्दिव्यं वादित्राणां च निःस्वनम् ॥ ९ ॥</s-l></s-lg><s-lg><s-l>छायाश्च विपुला दृष्ट्वा देवगन्धर्वरक्षसाम् ।</s-l><s-l>गन्धर्वाणां ततस्तीर्थमागच्छद्रोहिणीसुतः ॥ १० ॥</s-l></s-lg><s-lg><s-l>विश्वावसुमुखास्तत्र गन्धर्वास्तपसान्विताः ।</s-l><s-l>नृत्तवादित्रगीतं च कुर्वन्ति सुमनोरमम् ॥ ११ ॥</s-l></s-lg><s-lg><s-l>तत्र दत्त्वा हलधरो विप्रेभ्यो विविधं वसु ।</s-l><s-l>अजाविकं गोखरोष्ट्रं सुवर्णं रजतं तथा ॥ १२ ॥</s-l></s-lg><s-lg><s-l>भोजयित्वा द्विजान्कामैः संतर्प्य च महाधनैः ।</s-l><s-l>प्रययौ सहितो विप्रैः स्तूयमानश्च माधवः ॥ १३ ॥</s-l></s-lg><s-lg><s-l>तस्माद्गन्धर्वतीर्थाच्च महाबाहुररिंदमः ।</s-l><s-l>गर्गस्रोतो महातीर्थमाजगामैककुण्डली ॥ १४ ॥</s-l></s-lg><s-lg><s-l>यत्र गर्गेण वृद्धेन तपसा भावितात्मना ।</s-l><s-l>कालज्ञानगतिश्चैव ज्योतिषां च व्यतिक्रमः ॥ १५ ॥</s-l></s-lg><s-lg><s-l>उत्पाता दारुणाश्चैव शुभाश्च जनमेजय ।</s-l><s-l>सरस्वत्याः शुभे तीर्थे विहिता वै महात्मना ।</s-l><s-l>तस्य नाम्ना च तत्तीर्थं गर्गस्रोत इति स्मृतम् ॥ १६ ॥</s-l></s-lg><s-lg><s-l>तत्र गर्गं महाभागमृषयः सुव्रता नृप ।</s-l><s-l>उपासां चक्रिरे नित्यं कालज्ञानं प्रति प्रभो ॥ १७ ॥</s-l></s-lg><s-lg><s-l>तत्र गत्वा महाराज बलः श्वेतानुलेपनः ।</s-l><s-l>विधिवद्धि धनं दत्त्वा मुनीनां भावितात्मनाम् ॥ १८ ॥</s-l></s-lg><s-lg><s-l>उच्चावचांस्तथा भक्ष्यान्द्विजेभ्यो विप्रदाय सः ।</s-l><s-l>नीलवासास्ततोऽगच्छच्छङ्खतीर्थं महायशाः ॥ १९ ॥</s-l></s-lg><s-lg><s-l>तत्रापश्यन्महाशङ्खं महामेरुमिवोच्छ्रितम् ।</s-l><s-l>श्वेतपर्वतसंकाशमृषिसंघैर्निषेवितम् ।</s-l><s-l>सरस्वत्यास्तटे जातं नगं तालध्वजो बली ॥ २० ॥</s-l></s-lg><s-lg><s-l>यक्षा विद्याधराश्चैव राक्षसाश्चामितौजसः ।</s-l><s-l>पिशाचाश्चामितबला यत्र सिद्धाः सहस्रशः ॥ २१ ॥</s-l></s-lg><s-lg><s-l>ते सर्वे ह्यशनं त्यक्त्वा फलं तस्य वनस्पतेः ।</s-l><s-l>व्रतैश्च नियमैश्चैव काले काले स्म भुञ्जते ॥ २२ ॥</s-l></s-lg><s-lg><s-l>प्राप्तैश्च नियमैस्तैस्तैर्विचरन्तः पृथक्पृथक् ।</s-l><s-l>अदृश्यमाना मनुजैर्व्यचरन्पुरुषर्षभ ॥ २३ ॥</s-l></s-lg><s-lg><s-l>एवं ख्यातो नरपते लोकेऽस्मिन्स वनस्पतिः ।</s-l><s-l>तत्र तीर्थं सरस्वत्याः पावनं लोकविश्रुतम् ॥ २४ ॥</s-l></s-lg><s-lg><s-l>तस्मिंश्च यदुशार्दूलो दत्त्वा तीर्थे यशस्विनाम् ।</s-l><s-l>ताम्रायसानि भाण्डानि वस्त्राणि विविधानि च ॥ २५ ॥</s-l></s-lg><s-lg><s-l>पूजयित्वा द्विजांश्चैव पूजितश्च तपोधनैः ।</s-l><s-l>पुण्यं द्वैतवनं राजन्नाजगाम हलायुधः ॥ २६ ॥</s-l></s-lg><s-lg><s-l>तत्र गत्वा मुनीन्दृष्ट्वा नानावेषधरान्बलः ।</s-l><s-l>आप्लुत्य सलिले चापि पूजयामास वै द्विजान् ॥ २७ ॥</s-l></s-lg><s-lg><s-l>तथैव दत्त्वा विप्रेभ्यः परिभोगान्सुपुष्कलान् ।</s-l><s-l>ततः प्रायाद्बलो राजन्दक्षिणेन सरस्वतीम् ॥ २८ ॥</s-l></s-lg><s-lg><s-l>गत्वा चैव महाबाहुर्नातिदूरं महायशाः ।</s-l><s-l>धर्मात्मा नागधन्वानं तीर्थमागमदच्युतः ॥ २९ ॥</s-l></s-lg><s-lg><s-l>यत्र पन्नगराजस्य वासुकेः संनिवेशनम् ।</s-l><s-l>महाद्युतेर्महाराज बहुभिः पन्नगैर्वृतम् ।</s-l><s-l>यत्रासन्नृषयः सिद्धाः सहस्राणि चतुर्दश ॥ ३० ॥</s-l></s-lg><s-lg><s-l>यत्र देवाः समागम्य वासुकिं पन्नगोत्तमम् ।</s-l><s-l>सर्वपन्नगराजानमभ्यषिञ्चन्यथाविधि ।</s-l><s-l>पन्नगेभ्यो भयं तत्र विद्यते न स्म कौरव ॥ ३१ ॥</s-l></s-lg><s-lg><s-l>तत्रापि विधिवद्दत्त्वा विप्रेभ्यो रत्नसंचयान् ।</s-l><s-l>प्रायात्प्राचीं दिशं राजन्दीप्यमानः स्वतेजसा ॥ ३२ ॥</s-l></s-lg><s-lg><s-l>आप्लुत्य बहुशो हृष्टस्तेषु तीर्थेषु लाङ्गली ।</s-l><s-l>दत्त्वा वसु द्विजातिभ्यो जगामाति तपस्विनः ॥ ३३ ॥</s-l></s-lg><s-lg><s-l>तत्रस्थानृषिसंघांस्तानभिवाद्य हलायुधः ।</s-l><s-l>ततो रामोऽगमत्तीर्थमृषिभिः सेवितं महत् ॥ ३४ ॥</s-l></s-lg><s-lg><s-l>यत्र भूयो निववृते प्राङ्मुखा वै सरस्वती ।</s-l><s-l>ऋषीणां नैमिषेयाणामवेक्षार्थं महात्मनाम् ॥ ३५ ॥</s-l></s-lg><s-lg><s-l>निवृत्तां तां सरिच्छ्रेष्ठां तत्र दृष्ट्वा तु लाङ्गली ।</s-l><s-l>बभूव विस्मितो राजन्बलः श्वेतानुलेपनः ॥ ३६ ॥</s-l></s-lg><s-lg><s-l> जनमेजय उवाच ।</s-l><s-l>कस्मात्सरस्वती ब्रह्मन्निवृत्ता प्राङ्मुखी ततः ।</s-l><s-l>व्याख्यातुमेतदिच्छामि सर्वमध्वर्युसत्तम ॥ ३७ ॥</s-l></s-lg><s-lg><s-l>कस्मिंश्च कारणे तत्र विस्मितो यदुनन्दनः ।</s-l><s-l>विनिवृत्ता सरिच्छ्रेष्ठा कथमेतद्द्विजोत्तम ॥ ३८ ॥</s-l></s-lg><s-lg><s-l> वैशंपायन उवाच ।</s-l><s-l>पूर्वं कृतयुगे राजन्नैमिषेयास्तपस्विनः ।</s-l><s-l>वर्तमाने सुबहुले सत्रे द्वादशवार्षिके ।</s-l><s-l>ऋषयो बहवो राजंस्तत्र संप्रतिपेदिरे ॥ ३९ ॥</s-l></s-lg><s-lg><s-l>उषित्वा च महाभागास्तस्मिन्सत्रे यथाविधि ।</s-l><s-l>निवृत्ते नैमिषेये वै सत्रे द्वादशवार्षिके ।</s-l><s-l>आजग्मुरृषयस्तत्र बहवस्तीर्थकारणात् ॥ ४० ॥</s-l></s-lg><s-lg><s-l>ऋषीणां बहुलत्वात्तु सरस्वत्या विशां पते ।</s-l><s-l>तीर्थानि नगरायन्ते कूले वै दक्षिणे तदा ॥ ४१ ॥</s-l></s-lg><s-lg><s-l>समन्तपञ्चकं यावत्तावत्ते द्विजसत्तमाः ।</s-l><s-l>तीर्थलोभान्नरव्याघ्र नद्यास्तीरं समाश्रिताः ॥ ४२ ॥</s-l></s-lg><s-lg><s-l>जुह्वतां तत्र तेषां तु मुनीनां भावितात्मनाम् ।</s-l><s-l>स्वाध्यायेनापि महता बभूवुः पूरिता दिशः ॥ ४३ ॥</s-l></s-lg><s-lg><s-l>अग्निहोत्रैस्ततस्तेषां हूयमानैर्महात्मनाम् ।</s-l><s-l>अशोभत सरिच्छ्रेष्ठा दीप्यमानैः समन्ततः ॥ ४४ ॥</s-l></s-lg><s-lg><s-l>वालखिल्या महाराज अश्मकुट्टाश्च तापसाः ।</s-l><s-l>दन्तोलूखलिनश्चान्ये संप्रक्षालास्तथापरे ॥ ४५ ॥</s-l></s-lg><s-lg><s-l>वायुभक्षा जलाहाराः पर्णभक्षाश्च तापसाः ।</s-l><s-l>नानानियमयुक्ताश्च तथा स्थण्डिलशायिनः ॥ ४६ ॥</s-l></s-lg><s-lg><s-l>आसन्वै मुनयस्तत्र सरस्वत्याः समीपतः ।</s-l><s-l>शोभयन्तः सरिच्छ्रेष्ठां गङ्गामिव दिवौकसः ॥ ४७ ॥</s-l></s-lg><s-lg><s-l>ततः पश्चात्समापेतुरृषयः सत्रयाजिनः ।</s-l><s-l>तेऽवकाशं न ददृशुः कुरुक्षेत्रे महाव्रताः ॥ ४८ ॥</s-l></s-lg><s-lg><s-l>ततो यज्ञोपवीतैस्ते तत्तीर्थं निर्मिमाय वै ।</s-l><s-l>जुहुवुश्चाग्निहोत्राणि चक्रुश्च विविधाः क्रियाः ॥ ४९ ॥</s-l></s-lg><s-lg><s-l>ततस्तमृषिसंघातं निराशं चिन्तयान्वितम् ।</s-l><s-l>दर्शयामास राजेन्द्र तेषामर्थे सरस्वती ॥ ५० ॥</s-l></s-lg><s-lg><s-l>ततः कुञ्जान्बहून्कृत्वा संनिवृत्ता सरिद्वरा ।</s-l><s-l>ऋषीणां पुण्यतपसां कारुण्याज्जनमेजय ॥ ५१ ॥</s-l></s-lg><s-lg><s-l>ततो निवृत्य राजेन्द्र तेषामर्थे सरस्वती ।</s-l><s-l>भूयः प्रतीच्यभिमुखी सुस्राव सरितां वरा ॥ ५२ ॥</s-l></s-lg><s-lg><s-l>अमोघा गमनं कृत्वा तेषां भूयो व्रजाम्यहम् ।</s-l><s-l>इत्यद्भुतं महच्चक्रे ततो राजन्महानदी ॥ ५३ ॥</s-l></s-lg><s-lg><s-l>एवं स कुञ्जो राजेन्द्र नैमिषेय इति स्मृतः ।</s-l><s-l>कुरुक्षेत्रे कुरुश्रेष्ठ कुरुष्व महतीः क्रियाः ॥ ५४ ॥</s-l></s-lg><s-lg><s-l>तत्र कुञ्जान्बहून्दृष्ट्वा संनिवृत्तां च तां नदीम् ।</s-l><s-l>बभूव विस्मयस्तत्र रामस्याथ महात्मनः ॥ ५५ ॥</s-l></s-lg><s-lg><s-l>उपस्पृश्य तु तत्रापि विधिवद्यदुनन्दनः ।</s-l><s-l>दत्त्वा दायान्द्विजातिभ्यो भाण्डानि विविधानि च ।</s-l><s-l>भक्ष्यं पेयं च विविधं ब्राह्मणान्प्रत्यपादयत् ॥ ५६ ॥</s-l></s-lg><s-lg><s-l>ततः प्रायाद्बलो राजन्पूज्यमानो द्विजातिभिः ।</s-l><s-l>सरस्वतीतीर्थवरं नानाद्विजगणायुतम् ॥ ५७ ॥</s-l></s-lg><s-lg><s-l>बदरेङ्गुदकाश्मर्यप्लक्षाश्वत्थविभीतकैः ।</s-l><s-l>पनसैश्च पलाशैश्च करीरैः पीलुभिस्तथा ॥ ५८ ॥</s-l></s-lg><s-lg><s-l>सरस्वतीतीररुहैर्बन्धनैः स्यन्दनैस्तथा ।</s-l><s-l>परूषकवनैश्चैव बिल्वैराम्रातकैस्तथा ॥ ५९ ॥</s-l></s-lg><s-lg><s-l>अतिमुक्तकषण्डैश्च पारिजातैश्च शोभितम् ।</s-l><s-l>कदलीवनभूयिष्ठमिष्टं कान्तं मनोरमम् ॥ ६० ॥</s-l></s-lg><s-lg><s-l>वाय्वम्बुफलपर्णादैर्दन्तोलूखलिकैरपि ।</s-l><s-l>तथाश्मकुट्टैर्वानेयैर्मुनिभिर्बहुभिर्वृतम् ॥ ६१ ॥</s-l></s-lg><s-lg><s-l>स्वाध्यायघोषसंघुष्टं मृगयूथशताकुलम् ।</s-l><s-l>अहिंस्रैर्धर्मपरमैर्नृभिरत्यन्तसेवितम् ॥ ६२ ॥</s-l></s-lg><s-lg><s-l>सप्तसारस्वतं तीर्थमाजगाम हलायुधः ।</s-l><s-l>यत्र मङ्कणकः सिद्धस्तपस्तेपे महामुनिः ॥ ६३ ॥</s-l></s-lg>