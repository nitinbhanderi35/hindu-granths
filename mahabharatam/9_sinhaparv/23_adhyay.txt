<s-lg><s-l> संजय उवाच ।</s-l><s-l>तस्मिञ्शब्दे मृदौ जाते पाण्डवैर्निहते बले ।</s-l><s-l>अश्वैः सप्तशतैः शिष्टैरुपावर्तत सौबलः ॥ १ ॥</s-l></s-lg><s-lg><s-l>स यात्वा वाहिनीं तूर्णमब्रवीत्त्वरयन्युधि ।</s-l><s-l>युध्यध्वमिति संहृष्टाः पुनः पुनररिंदमः ।</s-l><s-l>अपृच्छत्क्षत्रियांस्तत्र क्व नु राजा महारथः ॥ २ ॥</s-l></s-lg><s-lg><s-l>शकुनेस्तु वचः श्रुत्वा त ऊचुर्भरतर्षभ ।</s-l><s-l>असौ तिष्ठति कौरव्यो रणमध्ये महारथः ॥ ३ ॥</s-l></s-lg><s-lg><s-l>यत्रैतत्सुमहच्छत्रं पूर्णचन्द्रसमप्रभम् ।</s-l><s-l>यत्रैते सतलत्राणा रथास्तिष्ठन्ति दंशिताः ॥ ४ ॥</s-l></s-lg><s-lg><s-l>यत्रैष शब्दस्तुमुलः पर्जन्यनिनदोपमः ।</s-l><s-l>तत्र गच्छ द्रुतं राजंस्ततो द्रक्ष्यसि कौरवम् ॥ ५ ॥</s-l></s-lg><s-lg><s-l>एवमुक्तस्तु तैः शूरैः शकुनिः सौबलस्तदा ।</s-l><s-l>प्रययौ तत्र यत्रासौ पुत्रस्तव नराधिप ।</s-l><s-l>सर्वतः संवृतो वीरैः समरेष्वनिवर्तिभिः ॥ ६ ॥</s-l></s-lg><s-lg><s-l>ततो दुर्योधनं दृष्ट्वा रथानीके व्यवस्थितम् ।</s-l><s-l>सरथांस्तावकान्सर्वान्हर्षयञ्शकुनिस्ततः ॥ ७ ॥</s-l></s-lg><s-lg><s-l>दुर्योधनमिदं वाक्यं हृष्टरूपो विशां पते ।</s-l><s-l>कृतकार्यमिवात्मानं मन्यमानोऽब्रवीन्नृपम् ॥ ८ ॥</s-l></s-lg><s-lg><s-l>जहि राजन्रथानीकमश्वाः सर्वे जिता मया ।</s-l><s-l>नात्यक्त्वा जीवितं संख्ये शक्यो जेतुं युधिष्ठिरः ॥ ९ ॥</s-l></s-lg><s-lg><s-l>हते तस्मिन्रथानीके पाण्डवेनाभिपालिते ।</s-l><s-l>गजानेतान्हनिष्यामः पदातींश्चेतरांस्तथा ॥ १० ॥</s-l></s-lg><s-lg><s-l>श्रुत्वा तु वचनं तस्य तावका जयगृद्धिनः ।</s-l><s-l>जवेनाभ्यपतन्हृष्टाः पाण्डवानामनीकिनीम् ॥ ११ ॥</s-l></s-lg><s-lg><s-l>सर्वे विवृततूणीराः प्रगृहीतशरासनाः ।</s-l><s-l>शरासनानि धुन्वानाः सिंहनादं प्रचक्रिरे ॥ १२ ॥</s-l></s-lg><s-lg><s-l>ततो ज्यातलनिर्घोषः पुनरासीद्विशां पते ।</s-l><s-l>प्रादुरासीच्छराणां च सुमुक्तानां सुदारुणः ॥ १३ ॥</s-l></s-lg><s-lg><s-l>तान्समीपगतान्दृष्ट्वा जवेनोद्यतकार्मुकान् ।</s-l><s-l>उवाच देवकीपुत्रं कुन्तीपुत्रो धनंजयः ॥ १४ ॥</s-l></s-lg><s-lg><s-l>चोदयाश्वानसंभ्रान्तः प्रविशैतद्बलार्णवम् ।</s-l><s-l>अन्तमद्य गमिष्यामि शत्रूणां निशितैः शरैः ॥ १५ ॥</s-l></s-lg><s-lg><s-l>अष्टादश दिनान्यद्य युद्धस्यास्य जनार्दन ।</s-l><s-l>वर्तमानस्य महतः समासाद्य परस्परम् ॥ १६ ॥</s-l></s-lg><s-lg><s-l>अनन्तकल्पा ध्वजिनी भूत्वा ह्येषां महात्मनाम् ।</s-l><s-l>क्षयमद्य गता युद्धे पश्य दैवं यथाविधम् ॥ १७ ॥</s-l></s-lg><s-lg><s-l>समुद्रकल्पं तु बलं धार्तराष्ट्रस्य माधव ।</s-l><s-l>अस्मानासाद्य संजातं गोष्पदोपममच्युत ॥ १८ ॥</s-l></s-lg><s-lg><s-l>हते भीष्मे च संदध्याच्छिवं स्यादिह माधव ।</s-l><s-l>न च तत्कृतवान्मूढो धार्तराष्ट्रः सुबालिशः ॥ १९ ॥</s-l></s-lg><s-lg><s-l>उक्तं भीष्मेण यद्वाक्यं हितं पथ्यं च माधव ।</s-l><s-l>तच्चापि नासौ कृतवान्वीतबुद्धिः सुयोधनः ॥ २० ॥</s-l></s-lg><s-lg><s-l>तस्मिंस्तु पतिते भीष्मे प्रच्युते पृथिवीतले ।</s-l><s-l>न जाने कारणं किं नु येन युद्धमवर्तत ॥ २१ ॥</s-l></s-lg><s-lg><s-l>मूढांस्तु सर्वथा मन्ये धार्तराष्ट्रान्सुबालिशान् ।</s-l><s-l>पतिते शंतनोः पुत्रे येऽकार्षुः संयुगं पुनः ॥ २२ ॥</s-l></s-lg><s-lg><s-l>अनन्तरं च निहते द्रोणे ब्रह्मविदां वरे ।</s-l><s-l>राधेये च विकर्णे च नैवाशाम्यत वैशसम् ॥ २३ ॥</s-l></s-lg><s-lg><s-l>अल्पावशिष्टे सैन्येऽस्मिन्सूतपुत्रे च पातिते ।</s-l><s-l>सपुत्रे वै नरव्याघ्रे नैवाशाम्यत वैशसम् ॥ २४ ॥</s-l></s-lg><s-lg><s-l>श्रुतायुषि हते शूरे जलसंधे च पौरवे ।</s-l><s-l>श्रुतायुधे च नृपतौ नैवाशाम्यत वैशसम् ॥ २५ ॥</s-l></s-lg><s-lg><s-l>भूरिश्रवसि शल्ये च शाल्वे चैव जनार्दन ।</s-l><s-l>आवन्त्येषु च वीरेषु नैवाशाम्यत वैशसम् ॥ २६ ॥</s-l></s-lg><s-lg><s-l>जयद्रथे च निहते राक्षसे चाप्यलायुधे ।</s-l><s-l>बाह्लिके सोमदत्ते च नैवाशाम्यत वैशसम् ॥ २७ ॥</s-l></s-lg><s-lg><s-l>भगदत्ते हते शूरे काम्बोजे च सुदक्षिणे ।</s-l><s-l>दुःशासने च निहते नैवाशाम्यत वैशसम् ॥ २८ ॥</s-l></s-lg><s-lg><s-l>दृष्ट्वा च निहताञ्शूरान्पृथङ्माण्डलिकान्नृपान् ।</s-l><s-l>बलिनश्च रणे कृष्ण नैवाशाम्यत वैशसम् ॥ २९ ॥</s-l></s-lg><s-lg><s-l>अक्षौहिणीपतीन्दृष्ट्वा भीमसेनेन पातितान् ।</s-l><s-l>मोहाद्वा यदि वा लोभान्नैवाशाम्यत वैशसम् ॥ ३० ॥</s-l></s-lg><s-lg><s-l>को नु राजकुले जातः कौरवेयो विशेषतः ।</s-l><s-l>निरर्थकं महद्वैरं कुर्यादन्यः सुयोधनात् ॥ ३१ ॥</s-l></s-lg><s-lg><s-l>गुणतोऽभ्यधिकं ज्ञात्वा बलतः शौर्यतोऽपि वा ।</s-l><s-l>अमूढः को नु युध्येत जानन्प्राज्ञो हिताहितम् ॥ ३२ ॥</s-l></s-lg><s-lg><s-l>यन्न तस्य मनो ह्यासीत्त्वयोक्तस्य हितं वचः ।</s-l><s-l>प्रशमे पाण्डवैः सार्धं सोऽन्यस्य शृणुयात्कथम् ॥ ३३ ॥</s-l></s-lg><s-lg><s-l>येन शांतनवो भीष्मो द्रोणो विदुर एव च ।</s-l><s-l>प्रत्याख्याताः शमस्यार्थे किं नु तस्याद्य भेषजम् ॥ ३४ ॥</s-l></s-lg><s-lg><s-l>मौर्ख्याद्येन पिता वृद्धः प्रत्याख्यातो जनार्दन ।</s-l><s-l>तथा माता हितं वाक्यं भाषमाणा हितैषिणी ।</s-l><s-l>प्रत्याख्याता ह्यसत्कृत्य स कस्मै रोचयेद्वचः ॥ ३५ ॥</s-l></s-lg><s-lg><s-l>कुलान्तकरणो व्यक्तं जात एष जनार्दन ।</s-l><s-l>तथास्य दृश्यते चेष्टा नीतिश्चैव विशां पते ।</s-l><s-l>नैष दास्यति नो राज्यमिति मे मतिरच्युत ॥ ३६ ॥</s-l></s-lg><s-lg><s-l>उक्तोऽहं बहुशस्तात विदुरेण महात्मना ।</s-l><s-l>न जीवन्दास्यते भागं धार्तराष्ट्रः कथंचन ॥ ३७ ॥</s-l></s-lg><s-lg><s-l>यावत्प्राणा धमिष्यन्ति धार्तराष्ट्रस्य मानद ।</s-l><s-l>तावद्युष्मास्वपापेषु प्रचरिष्यति पातकम् ॥ ३८ ॥</s-l></s-lg><s-lg><s-l>न स युक्तोऽन्यथा जेतुमृते युद्धेन माधव ।</s-l><s-l>इत्यब्रवीत्सदा मां हि विदुरः सत्यदर्शनः ॥ ३९ ॥</s-l></s-lg><s-lg><s-l>तत्सर्वमद्य जानामि व्यवसायं दुरात्मनः ।</s-l><s-l>यदुक्तं वचनं तेन विदुरेण महात्मना ॥ ४० ॥</s-l></s-lg><s-lg><s-l>यो हि श्रुत्वा वचः पथ्यं जामदग्न्याद्यथातथम् ।</s-l><s-l>अवामन्यत दुर्बुद्धिर्ध्रुवं नाशमुखे स्थितः ॥ ४१ ॥</s-l></s-lg><s-lg><s-l>उक्तं हि बहुभिः सिद्धैर्जातमात्रे सुयोधने ।</s-l><s-l>एनं प्राप्य दुरात्मानं क्षयं क्षत्रं गमिष्यति ॥ ४२ ॥</s-l></s-lg><s-lg><s-l>तदिदं वचनं तेषां निरुक्तं वै जनार्दन ।</s-l><s-l>क्षयं याता हि राजानो दुर्योधनकृते भृशम् ॥ ४३ ॥</s-l></s-lg><s-lg><s-l>सोऽद्य सर्वान्रणे योधान्निहनिष्यामि माधव ।</s-l><s-l>क्षत्रियेषु हतेष्वाशु शून्ये च शिबिरे कृते ॥ ४४ ॥</s-l></s-lg><s-lg><s-l>वधाय चात्मनोऽस्माभिः संयुगं रोचयिष्यति ।</s-l><s-l>तदन्तं हि भवेद्वैरमनुमानेन माधव ॥ ४५ ॥</s-l></s-lg><s-lg><s-l>एवं पश्यामि वार्ष्णेय चिन्तयन्प्रज्ञया स्वया ।</s-l><s-l>विदुरस्य च वाक्येन चेष्टया च दुरात्मनः ॥ ४६ ॥</s-l></s-lg><s-lg><s-l>संयाहि भारतीं वीर यावद्धन्मि शितैः शरैः ।</s-l><s-l>दुर्योधनं दुरात्मानं वाहिनीं चास्य संयुगे ॥ ४७ ॥</s-l></s-lg><s-lg><s-l>क्षेममद्य करिष्यामि धर्मराजस्य माधव ।</s-l><s-l>हत्वैतद्दुर्बलं सैन्यं धार्तराष्ट्रस्य पश्यतः ॥ ४८ ॥</s-l></s-lg><s-lg><s-l> संजय उवाच ।</s-l><s-l>अभीशुहस्तो दाशार्हस्तथोक्तः सव्यसाचिना ।</s-l><s-l>तद्बलौघममित्राणामभीतः प्राविशद्रणे ॥ ४९ ॥</s-l></s-lg><s-lg><s-l>शरासनवरं घोरं शक्तिकण्टकसंवृतम् ।</s-l><s-l>गदापरिघपन्थानं रथनागमहाद्रुमम् ॥ ५० ॥</s-l></s-lg><s-lg><s-l>हयपत्तिलताकीर्णं गाहमानो महायशाः ।</s-l><s-l>व्यचरत्तत्र गोविन्दो रथेनातिपताकिना ॥ ५१ ॥</s-l></s-lg><s-lg><s-l>ते हयाः पाण्डुरा राजन्वहन्तोऽर्जुनमाहवे ।</s-l><s-l>दिक्षु सर्वास्वदृश्यन्त दाशार्हेण प्रचोदिताः ॥ ५२ ॥</s-l></s-lg><s-lg><s-l>ततः प्रायाद्रथेनाजौ सव्यसाची परंतपः ।</s-l><s-l>किरञ्शरशतांस्तीक्ष्णान्वारिधारा इवाम्बुदः ॥ ५३ ॥</s-l></s-lg><s-lg><s-l>प्रादुरासीन्महाञ्शब्दः शराणां नतपर्वणाम् ।</s-l><s-l>इषुभिश्छाद्यमानानां समरे सव्यसाचिना ॥ ५४ ॥</s-l></s-lg><s-lg><s-l>असज्जन्तस्तनुत्रेषु शरौघाः प्रापतन्भुवि ।</s-l><s-l>इन्द्राशनिसमस्पर्शा गाण्डीवप्रेषिताः शराः ॥ ५५ ॥</s-l></s-lg><s-lg><s-l>नरान्नागान्समाहत्य हयांश्चापि विशां पते ।</s-l><s-l>अपतन्त रणे बाणाः पतंगा इव घोषिणः ॥ ५६ ॥</s-l></s-lg><s-lg><s-l>आसीत्सर्वमवच्छन्नं गाण्डीवप्रेषितैः शरैः ।</s-l><s-l>न प्राज्ञायन्त समरे दिशो वा प्रदिशोऽपि वा ॥ ५७ ॥</s-l></s-lg><s-lg><s-l>सर्वमासीज्जगत्पूर्णं पार्थनामाङ्कितैः शरैः ।</s-l><s-l>रुक्मपुङ्खैस्तैलधौतैः कर्मारपरिमार्जितैः ॥ ५८ ॥</s-l></s-lg><s-lg><s-l>ते दह्यमानाः पार्थेन पावकेनेव कुञ्जराः ।</s-l><s-l>समासीदन्त कौरव्या वध्यमानाः शितैः शरैः ॥ ५९ ॥</s-l></s-lg><s-lg><s-l>शरचापधरः पार्थः प्रज्वलन्निव भारत ।</s-l><s-l>ददाह समरे योधान्कक्षमग्निरिव ज्वलन् ॥ ६० ॥</s-l></s-lg><s-lg><s-l>यथा वनान्ते वनपैर्विसृष्टः कक्षं दहेत्कृष्णगतिः सघोषः ।</s-l><s-l>भूरिद्रुमं शुष्कलतावितानं भृशं समृद्धो ज्वलनः प्रतापी ॥ ६१ ॥</s-l></s-lg><s-lg><s-l>एवं स नाराचगणप्रतापी शरार्चिरुच्चावचतिग्मतेजाः ।</s-l><s-l>ददाह सर्वां तव पुत्रसेनाममृष्यमाणस्तरसा तरस्वी ॥ ६२ ॥</s-l></s-lg><s-lg><s-l>तस्येषवः प्राणहराः सुमुक्ता नासज्जन्वै वर्मसु रुक्मपुङ्खाः ।</s-l><s-l>न च द्वितीयं प्रमुमोच बाणं नरे हये वा परमद्विपे वा ॥ ६३ ॥</s-l></s-lg><s-lg><s-l>अनेकरूपाकृतिभिर्हि बाणैर्महारथानीकमनुप्रविश्य ।</s-l><s-l>स एव एकस्तव पुत्रसेनां जघान दैत्यानिव वज्रपाणिः ॥ ६४ ॥</s-l></s-lg>