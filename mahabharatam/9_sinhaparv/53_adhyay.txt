<s-lg><s-l> वैशंपायन उवाच ।</s-l><s-l>कुरुक्षेत्रं ततो दृष्ट्वा दत्त्वा दायांश्च सात्वतः ।</s-l><s-l>आश्रमं सुमहद्दिव्यमगमज्जनमेजय ॥ १ ॥</s-l></s-lg><s-lg><s-l>मधूकाम्रवनोपेतं प्लक्षन्यग्रोधसंकुलम् ।</s-l><s-l>चिरिबिल्वयुतं पुण्यं पनसार्जुनसंकुलम् ॥ २ ॥</s-l></s-lg><s-lg><s-l>तं दृष्ट्वा यादवश्रेष्ठः प्रवरं पुण्यलक्षणम् ।</s-l><s-l>पप्रच्छ तानृषीन्सर्वान्कस्याश्रमवरस्त्वयम् ॥ ३ ॥</s-l></s-lg><s-lg><s-l>ते तु सर्वे महात्मानमूचू राजन्हलायुधम् ।</s-l><s-l>शृणु विस्तरतो राम यस्यायं पूर्वमाश्रमः ॥ ४ ॥</s-l></s-lg><s-lg><s-l>अत्र विष्णुः पुरा देवस्तप्तवांस्तप उत्तमम् ।</s-l><s-l>अत्रास्य विधिवद्यज्ञाः सर्वे वृत्ताः सनातनाः ॥ ५ ॥</s-l></s-lg><s-lg><s-l>अत्रैव ब्राह्मणी सिद्धा कौमारब्रह्मचारिणी ।</s-l><s-l>योगयुक्ता दिवं याता तपःसिद्धा तपस्विनी ॥ ६ ॥</s-l></s-lg><s-lg><s-l>बभूव श्रीमती राजञ्शाण्डिल्यस्य महात्मनः ।</s-l><s-l>सुता धृतव्रता साध्वी नियता ब्रह्मचारिणी ॥ ७ ॥</s-l></s-lg><s-lg><s-l>सा तु प्राप्य परं योगं गता स्वर्गमनुत्तमम् ।</s-l><s-l>भुक्त्वाश्रमेऽश्वमेधस्य फलं फलवतां शुभा ।</s-l><s-l>गता स्वर्गं महाभागा पूजिता नियतात्मभिः ॥ ८ ॥</s-l></s-lg><s-lg><s-l>अभिगम्याश्रमं पुण्यं दृष्ट्वा च यदुपुंगवः ।</s-l><s-l>ऋषींस्तानभिवाद्याथ पार्श्वे हिमवतोऽच्युतः ।</s-l><s-l>स्कन्धावाराणि सर्वाणि निवर्त्यारुरुहेऽचलम् ॥ ९ ॥</s-l></s-lg><s-lg><s-l>नातिदूरं ततो गत्वा नगं तालध्वजो बली ।</s-l><s-l>पुण्यं तीर्थवरं दृष्ट्वा विस्मयं परमं गतः ॥ १० ॥</s-l></s-lg><s-lg><s-l>प्रभवं च सरस्वत्याः प्लक्षप्रस्रवणं बलः ।</s-l><s-l>संप्राप्तः कारपचनं तीर्थप्रवरमुत्तमम् ॥ ११ ॥</s-l></s-lg><s-lg><s-l>हलायुधस्तत्र चापि दत्त्वा दानं महाबलः ।</s-l><s-l>आप्लुतः सलिले शीते तस्माच्चापि जगाम ह ।</s-l><s-l>आश्रमं परमप्रीतो मित्रस्य वरुणस्य च ॥ १२ ॥</s-l></s-lg><s-lg><s-l>इन्द्रोऽग्निरर्यमा चैव यत्र प्राक्प्रीतिमाप्नुवन् ।</s-l><s-l>तं देशं कारपचनाद्यमुनायां जगाम ह ॥ १३ ॥</s-l></s-lg><s-lg><s-l>स्नात्वा तत्रापि धर्मात्मा परां तुष्टिमवाप्य च ।</s-l><s-l>ऋषिभिश्चैव सिद्धैश्च सहितो वै महाबलः ।</s-l><s-l>उपविष्टः कथाः शुभ्राः शुश्राव यदुपुंगवः ॥ १४ ॥</s-l></s-lg><s-lg><s-l>तथा तु तिष्ठतां तेषां नारदो भगवानृषिः ।</s-l><s-l>आजगामाथ तं देशं यत्र रामो व्यवस्थितः ॥ १५ ॥</s-l></s-lg><s-lg><s-l>जटामण्डलसंवीतः स्वर्णचीरी महातपाः ।</s-l><s-l>हेमदण्डधरो राजन्कमण्डलुधरस्तथा ॥ १६ ॥</s-l></s-lg><s-lg><s-l>कच्छपीं सुखशब्दां तां गृह्य वीणां मनोरमाम् ।</s-l><s-l>नृत्ये गीते च कुशलो देवब्राह्मणपूजितः ॥ १७ ॥</s-l></s-lg><s-lg><s-l>प्रकर्ता कलहानां च नित्यं च कलहप्रियः ।</s-l><s-l>तं देशमगमद्यत्र श्रीमान्रामो व्यवस्थितः ॥ १८ ॥</s-l></s-lg><s-lg><s-l>प्रत्युत्थाय तु ते सर्वे पूजयित्वा यतव्रतम् ।</s-l><s-l>देवर्षिं पर्यपृच्छन्त यथावृत्तं कुरून्प्रति ॥ १९ ॥</s-l></s-lg><s-lg><s-l>ततोऽस्याकथयद्राजन्नारदः सर्वधर्मवित् ।</s-l><s-l>सर्वमेव यथावृत्तमतीतं कुरुसंक्षयम् ॥ २० ॥</s-l></s-lg><s-lg><s-l>ततोऽब्रवीद्रौहिणेयो नारदं दीनया गिरा ।</s-l><s-l>किमवस्थं तु तत्क्षत्रं ये च तत्राभवन्नृपाः ॥ २१ ॥</s-l></s-lg><s-lg><s-l>श्रुतमेतन्मया पूर्वं सर्वमेव तपोधन ।</s-l><s-l>विस्तरश्रवणे जातं कौतूहलमतीव मे ॥ २२ ॥</s-l></s-lg><s-lg><s-l> नारद उवाच ।</s-l><s-l>पूर्वमेव हतो भीष्मो द्रोणः सिन्धुपतिस्तथा ।</s-l><s-l>हतो वैकर्तनः कर्णः पुत्राश्चास्य महारथाः ॥ २३ ॥</s-l></s-lg><s-lg><s-l>भूरिश्रवा रौहिणेय मद्रराजश्च वीर्यवान् ।</s-l><s-l>एते चान्ये च बहवस्तत्र तत्र महाबलाः ॥ २४ ॥</s-l></s-lg><s-lg><s-l>प्रियान्प्राणान्परित्यज्य प्रियार्थं कौरवस्य वै ।</s-l><s-l>राजानो राजपुत्राश्च समरेष्वनिवर्तिनः ॥ २५ ॥</s-l></s-lg><s-lg><s-l>अहतांस्तु महाबाहो शृणु मे तत्र माधव ।</s-l><s-l>धार्तराष्ट्रबले शेषाः कृपो भोजश्च वीर्यवान् ।</s-l><s-l>अश्वत्थामा च विक्रान्तो भग्नसैन्या दिशो गताः ॥ २६ ॥</s-l></s-lg><s-lg><s-l>दुर्योधनो हते सैन्ये प्रद्रुतेषु कृपादिषु ।</s-l><s-l>ह्रदं द्वैपायनं नाम विवेश भृशदुःखितः ॥ २७ ॥</s-l></s-lg><s-lg><s-l>शयानं धार्तराष्ट्रं तु स्तम्भिते सलिले तदा ।</s-l><s-l>पाण्डवाः सह कृष्णेन वाग्भिरुग्राभिरार्दयन् ॥ २८ ॥</s-l></s-lg><s-lg><s-l>स तुद्यमानो बलवान्वाग्भी राम समन्ततः ।</s-l><s-l>उत्थितः प्राग्घ्रदाद्वीरः प्रगृह्य महतीं गदाम् ॥ २९ ॥</s-l></s-lg><s-lg><s-l>स चाप्युपगतो युद्धं भीमेन सह सांप्रतम् ।</s-l><s-l>भविष्यति च तत्सद्यस्तयो राम सुदारुणम् ॥ ३० ॥</s-l></s-lg><s-lg><s-l>यदि कौतूहलं तेऽस्ति व्रज माधव मा चिरम् ।</s-l><s-l>पश्य युद्धं महाघोरं शिष्ययोर्यदि मन्यसे ॥ ३१ ॥</s-l></s-lg><s-lg><s-l> वैशंपायन उवाच ।</s-l><s-l>नारदस्य वचः श्रुत्वा तानभ्यर्च्य द्विजर्षभान् ।</s-l><s-l>सर्वान्विसर्जयामास ये तेनाभ्यागताः सह ।</s-l><s-l>गम्यतां द्वारकां चेति सोऽन्वशादनुयायिनः ॥ ३२ ॥</s-l></s-lg><s-lg><s-l>सोऽवतीर्याचलश्रेष्ठात्प्लक्षप्रस्रवणाच्छुभात् ।</s-l><s-l>ततः प्रीतमना रामः श्रुत्वा तीर्थफलं महत् ।</s-l><s-l>विप्राणां संनिधौ श्लोकमगायदिदमच्युतः ॥ ३३ ॥</s-l></s-lg><s-lg><s-l>सरस्वतीवाससमा कुतो रतिः सरस्वतीवाससमाः कुतो गुणाः ।</s-l><s-l>सरस्वतीं प्राप्य दिवं गता जनाः सदा स्मरिष्यन्ति नदीं सरस्वतीम् ॥ ३४ ॥</s-l></s-lg><s-lg><s-l>सरस्वती सर्वनदीषु पुण्या सरस्वती लोकसुखावहा सदा ।</s-l><s-l>सरस्वतीं प्राप्य जनाः सुदुष्कृताः सदा न शोचन्ति परत्र चेह च ॥ ३५ ॥</s-l></s-lg><s-lg><s-l>ततो मुहुर्मुहुः प्रीत्या प्रेक्षमाणः सरस्वतीम् ।</s-l><s-l>हयैर्युक्तं रथं शुभ्रमातिष्ठत परंतपः ॥ ३६ ॥</s-l></s-lg><s-lg><s-l>स शीघ्रगामिना तेन रथेन यदुपुंगवः ।</s-l><s-l>दिदृक्षुरभिसंप्राप्तः शिष्ययुद्धमुपस्थितम् ॥ ३७ ॥</s-l></s-lg>