<s-lg><s-l> ऋषय ऊचुः ।</s-l><s-l>प्रजापतेरुत्तरवेदिरुच्यते सनातना राम समन्तपञ्चकम् ।</s-l><s-l>समीजिरे यत्र पुरा दिवौकसो वरेण सत्रेण महावरप्रदाः ॥ १ ॥</s-l></s-lg><s-lg><s-l>पुरा च राजर्षिवरेण धीमता बहूनि वर्षाण्यमितेन तेजसा ।</s-l><s-l>प्रकृष्टमेतत्कुरुणा महात्मना ततः कुरुक्षेत्रमितीह पप्रथे ॥ २ ॥</s-l></s-lg><s-lg><s-l> राम उवाच ।</s-l><s-l>किमर्थं कुरुणा कृष्टं क्षेत्रमेतन्महात्मना ।</s-l><s-l>एतदिच्छाम्यहं श्रोतुं कथ्यमानं तपोधनाः ॥ ३ ॥</s-l></s-lg><s-lg><s-l> ऋषय ऊचुः ।</s-l><s-l>पुरा किल कुरुं राम कृषन्तं सततोत्थितम् ।</s-l><s-l>अभ्येत्य शक्रस्त्रिदिवात्पर्यपृच्छत कारणम् ॥ ४ ॥</s-l></s-lg><s-lg><s-l>किमिदं वर्तते राजन्प्रयत्नेन परेण च ।</s-l><s-l>राजर्षे किमभिप्रेतं येनेयं कृष्यते क्षितिः ॥ ५ ॥</s-l></s-lg><s-lg><s-l> कुरुरुवाच ।</s-l><s-l>इह ये पुरुषाः क्षेत्रे मरिष्यन्ति शतक्रतो ।</s-l><s-l>ते गमिष्यन्ति सुकृताँल्लोकान्पापविवर्जितान् ॥ ६ ॥</s-l></s-lg><s-lg><s-l>अवहस्य ततः शक्रो जगाम त्रिदिवं प्रभुः ।</s-l><s-l>राजर्षिरप्यनिर्विण्णः कर्षत्येव वसुंधराम् ॥ ७ ॥</s-l></s-lg><s-lg><s-l>आगम्यागम्य चैवैनं भूयो भूयोऽवहस्य च ।</s-l><s-l>शतक्रतुरनिर्विण्णं पृष्ट्वा पृष्ट्वा जगाम ह ॥ ८ ॥</s-l></s-lg><s-lg><s-l>यदा तु तपसोग्रेण चकर्ष वसुधां नृपः ।</s-l><s-l>ततः शक्रोऽब्रवीद्देवान्राजर्षेर्यच्चिकीर्षितम् ॥ ९ ॥</s-l></s-lg><s-lg><s-l>तच्छ्रुत्वा चाब्रुवन्देवाः सहस्राक्षमिदं वचः ।</s-l><s-l>वरेण च्छन्द्यतां शक्र राजर्षिर्यदि शक्यते ॥ १० ॥</s-l></s-lg><s-lg><s-l>यदि ह्यत्र प्रमीता वै स्वर्गं गच्छन्ति मानवाः ।</s-l><s-l>अस्माननिष्ट्वा क्रतुभिर्भागो नो न भविष्यति ॥ ११ ॥</s-l></s-lg><s-lg><s-l>आगम्य च ततः शक्रस्तदा राजर्षिमब्रवीत् ।</s-l><s-l>अलं खेदेन भवतः क्रियतां वचनं मम ॥ १२ ॥</s-l></s-lg><s-lg><s-l>मानवा ये निराहारा देहं त्यक्ष्यन्त्यतन्द्रिताः ।</s-l><s-l>युधि वा निहताः सम्यगपि तिर्यग्गता नृप ॥ १३ ॥</s-l></s-lg><s-lg><s-l>ते स्वर्गभाजो राजेन्द्र भवन्त्विति महामते ।</s-l><s-l>तथास्त्विति ततो राजा कुरुः शक्रमुवाच ह ॥ १४ ॥</s-l></s-lg><s-lg><s-l>ततस्तमभ्यनुज्ञाप्य प्रहृष्टेनान्तरात्मना ।</s-l><s-l>जगाम त्रिदिवं भूयः क्षिप्रं बलनिषूदनः ॥ १५ ॥</s-l></s-lg><s-lg><s-l>एवमेतद्यदुश्रेष्ठ कृष्टं राजर्षिणा पुरा ।</s-l><s-l>शक्रेण चाप्यनुज्ञातं पुण्यं प्राणान्विमुञ्चताम् ॥ १६ ॥</s-l></s-lg><s-lg><s-l>अपि चात्र स्वयं शक्रो जगौ गाथां सुराधिपः ।</s-l><s-l>कुरुक्षेत्रे निबद्धां वै तां शृणुष्व हलायुध ॥ १७ ॥</s-l></s-lg><s-lg><s-l>पांसवोऽपि कुरुक्षेत्राद्वायुना समुदीरिताः ।</s-l><s-l>अपि दुष्कृतकर्माणं नयन्ति परमां गतिम् ॥ १८ ॥</s-l></s-lg><s-lg><s-l>सुरर्षभा ब्राह्मणसत्तमाश्च तथा नृगाद्या नरदेवमुख्याः ।</s-l><s-l>इष्ट्वा महार्हैः क्रतुभिर्नृसिंह संन्यस्य देहान्सुगतिं प्रपन्नाः ॥ १९ ॥</s-l></s-lg><s-lg><s-l>तरन्तुकारन्तुकयोर्यदन्तरं रामह्रदानां च मचक्रुकस्य ।</s-l><s-l>एतत्कुरुक्षेत्रसमन्तपञ्चकं प्रजापतेरुत्तरवेदिरुच्यते ॥ २० ॥</s-l></s-lg><s-lg><s-l>शिवं महत्पुण्यमिदं दिवौकसां सुसंमतं स्वर्गगुणैः समन्वितम् ।</s-l><s-l>अतश्च सर्वेऽपि वसुंधराधिपा हता गमिष्यन्ति महात्मनां गतिम् ॥ २१ ॥</s-l></s-lg>