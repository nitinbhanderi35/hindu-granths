<s-lg><s-l> संजय उवाच ।</s-l><s-l>तस्मिन्विलुलिते सैन्ये वध्यमाने परस्परम् ।</s-l><s-l>द्रवमाणेषु योधेषु निनदत्सु च दन्तिषु ॥ १ ॥</s-l></s-lg><s-lg><s-l>कूजतां स्तनतां चैव पदातीनां महाहवे ।</s-l><s-l>विद्रुतेषु महाराज हयेषु बहुधा तदा ॥ २ ॥</s-l></s-lg><s-lg><s-l>प्रक्षये दारुणे जाते संहारे सर्वदेहिनाम् ।</s-l><s-l>नानाशस्त्रसमावापे व्यतिषक्तरथद्विपे ॥ ३ ॥</s-l></s-lg><s-lg><s-l>हर्षणे युद्धशौण्डानां भीरूणां भयवर्धने ।</s-l><s-l>गाहमानेषु योधेषु परस्परवधैषिषु ॥ ४ ॥</s-l></s-lg><s-lg><s-l>प्राणादाने महाघोरे वर्तमाने दुरोदरे ।</s-l><s-l>संग्रामे घोररूपे तु यमराष्ट्रविवर्धने ॥ ५ ॥</s-l></s-lg><s-lg><s-l>पाण्डवास्तावकं सैन्यं व्यधमन्निशितैः शरैः ।</s-l><s-l>तथैव तावका योधा जघ्नुः पाण्डवसैनिकान् ॥ ६ ॥</s-l></s-lg><s-lg><s-l>तस्मिंस्तथा वर्तमाने युद्धे भीरुभयावहे ।</s-l><s-l>पूर्वाह्णे चैव संप्राप्ते भास्करोदयनं प्रति ॥ ७ ॥</s-l></s-lg><s-lg><s-l>लब्धलक्षाः परे राजन्रक्षिताश्च महात्मना ।</s-l><s-l>अयोधयंस्तव बलं मृत्युं कृत्वा निवर्तनम् ॥ ८ ॥</s-l></s-lg><s-lg><s-l>बलिभिः पाण्डवैर्दृप्तैर्लब्धलक्षैः प्रहारिभिः ।</s-l><s-l>कौरव्यसीदत्पृतना मृगीवाग्निसमाकुला ॥ ९ ॥</s-l></s-lg><s-lg><s-l>तां दृष्ट्वा सीदतीं सेनां पङ्के गामिव दुर्बलाम् ।</s-l><s-l>उज्जिहीर्षुस्तदा शल्यः प्रायात्पाण्डुचमूं प्रति ॥ १० ॥</s-l></s-lg><s-lg><s-l>मद्रराजस्तु संक्रुद्धो गृहीत्वा धनुरुत्तमम् ।</s-l><s-l>अभ्यद्रवत संग्रामे पाण्डवानाततायिनः ॥ ११ ॥</s-l></s-lg><s-lg><s-l>पाण्डवाश्च महाराज समरे जितकाशिनः ।</s-l><s-l>मद्रराजं समासाद्य विव्यधुर्निशितैः शरैः ॥ १२ ॥</s-l></s-lg><s-lg><s-l>ततः शरशतैस्तीक्ष्णैर्मद्रराजो महाबलः ।</s-l><s-l>अर्दयामास तां सेनां धर्मराजस्य पश्यतः ॥ १३ ॥</s-l></s-lg><s-lg><s-l>प्रादुरासंस्ततो राजन्नानारूपाण्यनेकशः ।</s-l><s-l>चचाल शब्दं कुर्वाणा मही चापि सपर्वता ॥ १४ ॥</s-l></s-lg><s-lg><s-l>सदण्डशूला दीप्ताग्राः शीर्यमाणाः समन्ततः ।</s-l><s-l>उल्का भूमिं दिवः पेतुराहत्य रविमण्डलम् ॥ १५ ॥</s-l></s-lg><s-lg><s-l>मृगाश्च माहिषाश्चापि पक्षिणश्च विशां पते ।</s-l><s-l>अपसव्यं तदा चक्रुः सेनां ते बहुशो नृप ॥ १६ ॥</s-l></s-lg><s-lg><s-l>ततस्तद्युद्धमत्युग्रमभवत्संघचारिणाम् ।</s-l><s-l>तथा सर्वाण्यनीकानि संनिपत्य जनाधिप ।</s-l><s-l>अभ्ययुः कौरवा राजन्पाण्डवानामनीकिनीम् ॥ १७ ॥</s-l></s-lg><s-lg><s-l>शल्यस्तु शरवर्षेण वर्षन्निव सहस्रदृक् ।</s-l><s-l>अभ्यवर्षददीनात्मा कुन्तीपुत्रं युधिष्ठिरम् ॥ १८ ॥</s-l></s-lg><s-lg><s-l>भीमसेनं शरैश्चापि रुक्मपुङ्खैः शिलाशितः ।</s-l><s-l>द्रौपदेयांस्तथा सर्वान्माद्रीपुत्रौ च पाण्डवौ ॥ १९ ॥</s-l></s-lg><s-lg><s-l>धृष्टद्युम्नं च शैनेयं शिखण्डिनमथापि च ।</s-l><s-l>एकैकं दशभिर्बाणैर्विव्याध च महाबलः ।</s-l><s-l>ततोऽसृजद्बाणवर्षं घर्मान्ते मघवानिव ॥ २० ॥</s-l></s-lg><s-lg><s-l>ततः प्रभद्रका राजन्सोमकाश्च सहस्रशः ।</s-l><s-l>पतिताः पात्यमानाश्च दृश्यन्ते शल्यसायकैः ॥ २१ ॥</s-l></s-lg><s-lg><s-l>भ्रमराणामिव व्राताः शलभानामिव व्रजाः ।</s-l><s-l>ह्रादिन्य इव मेघेभ्यः शल्यस्य न्यपतञ्शराः ॥ २२ ॥</s-l></s-lg><s-lg><s-l>द्विरदास्तुरगाश्चार्ताः पत्तयो रथिनस्तथा ।</s-l><s-l>शल्यस्य बाणैर्न्यपतन्बभ्रमुर्व्यनदंस्तथा ॥ २३ ॥</s-l></s-lg><s-lg><s-l>आविष्ट इव मद्रेशो मन्युना पौरुषेण च ।</s-l><s-l>प्राच्छादयदरीन्संख्ये कालसृष्ट इवान्तकः ।</s-l><s-l>विनर्दमानो मद्रेशो मेघह्रादो महाबलः ॥ २४ ॥</s-l></s-lg><s-lg><s-l>सा वध्यमाना शल्येन पाण्डवानामनीकिनी ।</s-l><s-l>अजातशत्रुं कौन्तेयमभ्यधावद्युधिष्ठिरम् ॥ २५ ॥</s-l></s-lg><s-lg><s-l>तां समर्प्य ततः संख्ये लघुहस्तः शितैः शरैः ।</s-l><s-l>शरवर्षेण महता युधिष्ठिरमपीडयत् ॥ २६ ॥</s-l></s-lg><s-lg><s-l>तमापतन्तं पत्त्यश्वैः क्रुद्धो राजा युधिष्ठिरः ।</s-l><s-l>अवारयच्छरैस्तीक्ष्णैर्मत्तं द्विपमिवाङ्कुशैः ॥ २७ ॥</s-l></s-lg><s-lg><s-l>तस्य शल्यः शरं घोरं मुमोचाशीविषोपमम् ।</s-l><s-l>सोऽभ्यविध्यन्महात्मानं वेगेनाभ्यपतच्च गाम् ॥ २८ ॥</s-l></s-lg><s-lg><s-l>ततो वृकोदरः क्रुद्धः शल्यं विव्याध सप्तभिः ।</s-l><s-l>पञ्चभिः सहदेवस्तु नकुलो दशभिः शरैः ॥ २९ ॥</s-l></s-lg><s-lg><s-l>द्रौपदेयाश्च शत्रुघ्नं शूरमार्तायनिं शरैः ।</s-l><s-l>अभ्यवर्षन्महाभागं मेघा इव महीधरम् ॥ ३० ॥</s-l></s-lg><s-lg><s-l>ततो दृष्ट्वा तुद्यमानं शल्यं पार्थैः समन्ततः ।</s-l><s-l>कृतवर्मा कृपश्चैव संक्रुद्धावभ्यधावताम् ॥ ३१ ॥</s-l></s-lg><s-lg><s-l>उलूकश्च पतत्री च शकुनिश्चापि सौबलः ।</s-l><s-l>स्मयमानश्च शनकैरश्वत्थामा महारथः ।</s-l><s-l>तव पुत्राश्च कार्त्स्न्येन जुगुपुः शल्यमाहवे ॥ ३२ ॥</s-l></s-lg><s-lg><s-l>भीमसेनं त्रिभिर्विद्ध्वा कृतवर्मा शिलीमुखैः ।</s-l><s-l>बाणवर्षेण महता क्रुद्धरूपमवारयत् ॥ ३३ ॥</s-l></s-lg><s-lg><s-l>धृष्टद्युम्नं कृपः क्रुद्धो बाणवर्षैरपीडयत् ।</s-l><s-l>द्रौपदेयांश्च शकुनिर्यमौ च द्रौणिरभ्ययात् ॥ ३४ ॥</s-l></s-lg><s-lg><s-l>दुर्योधनो युधां श्रेष्ठावाहवे केशवार्जुनौ ।</s-l><s-l>समभ्ययादुग्रतेजाः शरैश्चाभ्यहनद्बली ॥ ३५ ॥</s-l></s-lg><s-lg><s-l>एवं द्वंद्वशतान्यासंस्त्वदीयानां परैः सह ।</s-l><s-l>घोररूपाणि चित्राणि तत्र तत्र विशां पते ॥ ३६ ॥</s-l></s-lg><s-lg><s-l>ऋश्यवर्णाञ्जघानाश्वान्भोजो भीमस्य संयुगे ।</s-l><s-l>सोऽवतीर्य रथोपस्थाद्धताश्वः पाण्डुनन्दनः ।</s-l><s-l>कालो दण्डमिवोद्यम्य गदापाणिरयुध्यत ॥ ३७ ॥</s-l></s-lg><s-lg><s-l>प्रमुखे सहदेवस्य जघानाश्वांश्च मद्रराट् ।</s-l><s-l>ततः शल्यस्य तनयं सहदेवोऽसिनावधीत् ॥ ३८ ॥</s-l></s-lg><s-lg><s-l>गौतमः पुनराचार्यो धृष्टद्युम्नमयोधयत् ।</s-l><s-l>असंभ्रान्तमसंभ्रान्तो यत्नवान्यत्नवत्तरम् ॥ ३९ ॥</s-l></s-lg><s-lg><s-l>द्रौपदेयांस्तथा वीरानेकैकं दशभिः शरैः ।</s-l><s-l>अविध्यदाचार्यसुतो नातिक्रुद्धः स्मयन्निव ॥ ४० ॥</s-l></s-lg><s-lg><s-l>शल्योऽपि राजन्संक्रुद्धो निघ्नन्सोमकपाण्डवान् ।</s-l><s-l>पुनरेव शितैर्बाणैर्युधिष्ठिरमपीडयत् ॥ ४१ ॥</s-l></s-lg><s-lg><s-l>तस्य भीमो रणे क्रुद्धः संदष्टदशनच्छदः ।</s-l><s-l>विनाशायाभिसंधाय गदामादत्त वीर्यवान् ॥ ४२ ॥</s-l></s-lg><s-lg><s-l>यमदण्डप्रतीकाशां कालरात्रिमिवोद्यताम् ।</s-l><s-l>गजवाजिमनुष्याणां प्राणान्तकरणीमपि ॥ ४३ ॥</s-l></s-lg><s-lg><s-l>हेमपट्टपरिक्षिप्तामुल्कां प्रज्वलितामिव ।</s-l><s-l>शैक्यां व्यालीमिवात्युग्रां वज्रकल्पामयस्मयीम् ॥ ४४ ॥</s-l></s-lg><s-lg><s-l>चन्दनागुरुपङ्काक्तां प्रमदामीप्सितामिव ।</s-l><s-l>वसामेदोसृगादिग्धां जिह्वां वैवस्वतीमिव ॥ ४५ ॥</s-l></s-lg><s-lg><s-l>पटुघण्टारवशतां वासवीमशनीमिव ।</s-l><s-l>निर्मुक्ताशीविषाकारां पृक्तां गजमदैरपि ॥ ४६ ॥</s-l></s-lg><s-lg><s-l>त्रासनीं रिपुसैन्यानां स्वसैन्यपरिहर्षिणीम् ।</s-l><s-l>मनुष्यलोके विख्यातां गिरिशृङ्गविदारिणीम् ॥ ४७ ॥</s-l></s-lg><s-lg><s-l>यया कैलासभवने महेश्वरसखं बली ।</s-l><s-l>आह्वयामास कौन्तेयः संक्रुद्धमलकाधिपम् ॥ ४८ ॥</s-l></s-lg><s-lg><s-l>यया मायाविनो दृप्तान्सुबहून्धनदालये ।</s-l><s-l>जघान गुह्यकान्क्रुद्धो मन्दारार्थे महाबलः ।</s-l><s-l>निवार्यमाणो बहुभिर्द्रौपद्याः प्रियमास्थितः ॥ ४९ ॥</s-l></s-lg><s-lg><s-l>तां वज्रमणिरत्नौघामष्टाश्रिं वज्रगौरवाम् ।</s-l><s-l>समुद्यम्य महाबाहुः शल्यमभ्यद्रवद्रणे ॥ ५० ॥</s-l></s-lg><s-lg><s-l>गदया युद्धकुशलस्तया दारुणनादया ।</s-l><s-l>पोथयामास शल्यस्य चतुरोऽश्वान्महाजवान् ॥ ५१ ॥</s-l></s-lg><s-lg><s-l>ततः शल्यो रणे क्रुद्धः पीने वक्षसि तोमरम् ।</s-l><s-l>निचखान नदन्वीरो वर्म भित्त्वा च सोऽभ्यगात् ॥ ५२ ॥</s-l></s-lg><s-lg><s-l>वृकोदरस्त्वसंभ्रातस्तमेवोद्धृत्य तोमरम् ।</s-l><s-l>यन्तारं मद्रराजस्य निर्बिभेद ततो हृदि ॥ ५३ ॥</s-l></s-lg><s-lg><s-l>स भिन्नवर्मा रुधिरं वमन्वित्रस्तमानसः ।</s-l><s-l>पपाताभिमुखो दीनो मद्रराजस्त्वपाक्रमत् ॥ ५४ ॥</s-l></s-lg><s-lg><s-l>कृतप्रतिकृतं दृष्ट्वा शल्यो विस्मितमानसः ।</s-l><s-l>गदामाश्रित्य धीरात्मा प्रत्यमित्रमवैक्षत ॥ ५५ ॥</s-l></s-lg><s-lg><s-l>ततः सुमनसः पार्था भीमसेनमपूजयन् ।</s-l><s-l>तद्दृष्ट्वा कर्म संग्रामे घोरमक्लिष्टकर्मणः ॥ ५६ ॥</s-l></s-lg>