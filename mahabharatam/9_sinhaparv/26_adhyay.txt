<s-lg><s-l> संजय उवाच ।</s-l><s-l>दुर्योधनो महाराज सुदर्शश्चापि ते सुतः ।</s-l><s-l>हतशेषौ तदा संख्ये वाजिमध्ये व्यवस्थितौ ॥ १ ॥</s-l></s-lg><s-lg><s-l>ततो दुर्योधनं दृष्ट्वा वाजिमध्ये व्यवस्थितम् ।</s-l><s-l>उवाच देवकीपुत्रः कुन्तीपुत्रं धनंजयम् ॥ २ ॥</s-l></s-lg><s-lg><s-l>शत्रवो हतभूयिष्ठा ज्ञातयः परिपालिताः ।</s-l><s-l>गृहीत्वा संजयं चासौ निवृत्तः शिनिपुंगवः ॥ ३ ॥</s-l></s-lg><s-lg><s-l>परिश्रान्तश्च नकुलः सहदेवश्च भारत ।</s-l><s-l>योधयित्वा रणे पापान्धार्तराष्ट्रपदानुगान् ॥ ४ ॥</s-l></s-lg><s-lg><s-l>सुयोधनमभित्यज्य त्रय एते व्यवस्थिताः ।</s-l><s-l>कृपश्च कृतवर्मा च द्रौणिश्चैव महारथः ॥ ५ ॥</s-l></s-lg><s-lg><s-l>असौ तिष्ठति पाञ्चाल्यः श्रिया परमया युतः ।</s-l><s-l>दुर्योधनबलं हत्वा सह सर्वैः प्रभद्रकैः ॥ ६ ॥</s-l></s-lg><s-lg><s-l>असौ दुर्योधनः पार्थ वाजिमध्ये व्यवस्थितः ।</s-l><s-l>छत्रेण ध्रियमाणेन प्रेक्षमाणो मुहुर्मुहुः ॥ ७ ॥</s-l></s-lg><s-lg><s-l>प्रतिव्यूह्य बलं सर्वं रणमध्ये व्यवस्थितः ।</s-l><s-l>एनं हत्वा शितैर्बाणैः कृतकृत्यो भविष्यसि ॥ ८ ॥</s-l></s-lg><s-lg><s-l>गजानीकं हतं दृष्ट्वा त्वां च प्राप्तमरिंदम ।</s-l><s-l>यावन्न विद्रवन्त्येते तावज्जहि सुयोधनम् ॥ ९ ॥</s-l></s-lg><s-lg><s-l>यातु कश्चित्तु पाञ्चाल्यं क्षिप्रमागम्यतामिति ।</s-l><s-l>परिश्रान्तबलस्तात नैष मुच्येत किल्बिषी ॥ १० ॥</s-l></s-lg><s-lg><s-l>तव हत्वा बलं सर्वं संग्रामे धृतराष्ट्रजः ।</s-l><s-l>जितान्पाण्डुसुतान्मत्वा रूपं धारयते महत् ॥ ११ ॥</s-l></s-lg><s-lg><s-l>निहतं स्वबलं दृष्ट्वा पीडितं चापि पाण्डवैः ।</s-l><s-l>ध्रुवमेष्यति संग्रामे वधायैवात्मनो नृपः ॥ १२ ॥</s-l></s-lg><s-lg><s-l>एवमुक्तः फल्गुनस्तु कृष्णं वचनमब्रवीत् ।</s-l><s-l>धृतराष्ट्रसुताः सर्वे हता भीमेन मानद ।</s-l><s-l>यावेतावास्थितौ कृष्ण तावद्य न भविष्यतः ॥ १३ ॥</s-l></s-lg><s-lg><s-l>हतो भीष्मो हतो द्रोणः कर्णो वैकर्तनो हतः ।</s-l><s-l>मद्रराजो हतः शल्यो हतः कृष्ण जयद्रथः ॥ १४ ॥</s-l></s-lg><s-lg><s-l>हयाः पञ्चशताः शिष्टाः शकुनेः सौबलस्य च ।</s-l><s-l>रथानां तु शते शिष्टे द्वे एव तु जनार्दन ।</s-l><s-l>दन्तिनां च शतं साग्रं त्रिसाहस्राः पदातयः ॥ १५ ॥</s-l></s-lg><s-lg><s-l>अश्वत्थामा कृपश्चैव त्रिगर्ताधिपतिस्तथा ।</s-l><s-l>उलूकः शकुनिश्चैव कृतवर्मा च सात्वतः ॥ १६ ॥</s-l></s-lg><s-lg><s-l>एतद्बलमभूच्छेषं धार्तराष्ट्रस्य माधव ।</s-l><s-l>मोक्षो न नूनं कालाद्धि विद्यते भुवि कस्यचित् ॥ १७ ॥</s-l></s-lg><s-lg><s-l>तथा विनिहते सैन्ये पश्य दुर्योधनं स्थितम् ।</s-l><s-l>अद्याह्ना हि महाराजो हतामित्रो भविष्यति ॥ १८ ॥</s-l></s-lg><s-lg><s-l>न हि मे मोक्ष्यते कश्चित्परेषामिति चिन्तये ।</s-l><s-l>ये त्वद्य समरं कृष्ण न हास्यन्ति रणोत्कटाः ।</s-l><s-l>तान्वै सर्वान्हनिष्यामि यद्यपि स्युरमानुषाः ॥ १९ ॥</s-l></s-lg><s-lg><s-l>अद्य युद्धे सुसंक्रुद्धो दीर्घं राज्ञः प्रजागरम् ।</s-l><s-l>अपनेष्यामि गान्धारं पातयित्वा शितैः शरैः ॥ २० ॥</s-l></s-lg><s-lg><s-l>निकृत्या वै दुराचारो यानि रत्नानि सौबलः ।</s-l><s-l>सभायामहरद्द्यूते पुनस्तान्याहराम्यहम् ॥ २१ ॥</s-l></s-lg><s-lg><s-l>अद्य ता अपि वेत्स्यन्ति सर्वा नागपुरस्त्रियः ।</s-l><s-l>श्रुत्वा पतींश्च पुत्रांश्च पाण्डवैर्निहतान्युधि ॥ २२ ॥</s-l></s-lg><s-lg><s-l>समाप्तमद्य वै कर्म सर्वं कृष्ण भविष्यति ।</s-l><s-l>अद्य दुर्योधनो दीप्तां श्रियं प्राणांश्च त्यक्ष्यति ॥ २३ ॥</s-l></s-lg><s-lg><s-l>नापयाति भयात्कृष्ण संग्रामाद्यदि चेन्मम ।</s-l><s-l>निहतं विद्धि वार्ष्णेय धार्तराष्ट्रं सुबालिशम् ॥ २४ ॥</s-l></s-lg><s-lg><s-l>मम ह्येतदशक्तं वै वाजिवृन्दमरिंदम ।</s-l><s-l>सोढुं ज्यातलनिर्घोषं याहि यावन्निहन्म्यहम् ॥ २५ ॥</s-l></s-lg><s-lg><s-l>एवमुक्तस्तु दाशार्हः पाण्डवेन यशस्विना ।</s-l><s-l>अचोदयद्धयान्राजन्दुर्योधनबलं प्रति ॥ २६ ॥</s-l></s-lg><s-lg><s-l>तदनीकमभिप्रेक्ष्य त्रयः सज्जा महारथाः ।</s-l><s-l>भीमसेनोऽर्जुनश्चैव सहदेवश्च मारिष ।</s-l><s-l>प्रययुः सिंहनादेन दुर्योधनजिघांसया ॥ २७ ॥</s-l></s-lg><s-lg><s-l>तान्प्रेक्ष्य सहितान्सर्वाञ्जवेनोद्यतकार्मुकान् ।</s-l><s-l>सौबलोऽभ्यद्रवद्युद्धे पाण्डवानाततायिनः ॥ २८ ॥</s-l></s-lg><s-lg><s-l>सुदर्शनस्तव सुतो भीमसेनं समभ्ययात् ।</s-l><s-l>सुशर्मा शकुनिश्चैव युयुधाते किरीटिना ।</s-l><s-l>सहदेवं तव सुतो हयपृष्ठगतोऽभ्ययात् ॥ २९ ॥</s-l></s-lg><s-lg><s-l>ततो ह्ययत्नतः क्षिप्रं तव पुत्रो जनाधिप ।</s-l><s-l>प्रासेन सहदेवस्य शिरसि प्राहरद्भृशम् ॥ ३० ॥</s-l></s-lg><s-lg><s-l>सोपाविशद्रथोपस्थे तव पुत्रेण ताडितः ।</s-l><s-l>रुधिराप्लुतसर्वाङ्ग आशीविष इव श्वसन् ॥ ३१ ॥</s-l></s-lg><s-lg><s-l>प्रतिलभ्य ततः संज्ञां सहदेवो विशां पते ।</s-l><s-l>दुर्योधनं शरैस्तीक्ष्णैः संक्रुद्धः समवाकिरत् ॥ ३२ ॥</s-l></s-lg><s-lg><s-l>पार्थोऽपि युधि विक्रम्य कुन्तीपुत्रो धनंजयः ।</s-l><s-l>शूराणामश्वपृष्ठेभ्यः शिरांसि निचकर्त ह ॥ ३३ ॥</s-l></s-lg><s-lg><s-l>तदनीकं तदा पार्थो व्यधमद्बहुभिः शरैः ।</s-l><s-l>पातयित्वा हयान्सर्वांस्त्रिगर्तानां रथान्ययौ ॥ ३४ ॥</s-l></s-lg><s-lg><s-l>ततस्ते सहिता भूत्वा त्रिगर्तानां महारथाः ।</s-l><s-l>अर्जुनं वासुदेवं च शरवर्षैरवाकिरन् ॥ ३५ ॥</s-l></s-lg><s-lg><s-l>सत्यकर्माणमाक्षिप्य क्षुरप्रेण महायशाः ।</s-l><s-l>ततोऽस्य स्यन्दनस्येषां चिच्छिदे पाण्डुनन्दनः ॥ ३६ ॥</s-l></s-lg><s-lg><s-l>शिलाशितेन च विभो क्षुरप्रेण महायशाः ।</s-l><s-l>शिरश्चिच्छेद प्रहसंस्तप्तकुण्डलभूषणम् ॥ ३७ ॥</s-l></s-lg><s-lg><s-l>सत्येषुमथ चादत्त योधानां मिषतां ततः ।</s-l><s-l>यथा सिंहो वने राजन्मृगं परिबुभुक्षितः ॥ ३८ ॥</s-l></s-lg><s-lg><s-l>तं निहत्य ततः पार्थः सुशर्माणं त्रिभिः शरैः ।</s-l><s-l>विद्ध्वा तानहनत्सर्वान्रथान्रुक्मविभूषितान् ॥ ३९ ॥</s-l></s-lg><s-lg><s-l>ततस्तु प्रत्वरन्पार्थो दीर्घकालं सुसंभृतम् ।</s-l><s-l>मुञ्चन्क्रोधविषं तीक्ष्णं प्रस्थलाधिपतिं प्रति ॥ ४० ॥</s-l></s-lg><s-lg><s-l>तमर्जुनः पृषत्कानां शतेन भरतर्षभ ।</s-l><s-l>पूरयित्वा ततो वाहान्न्यहनत्तस्य धन्विनः ॥ ४१ ॥</s-l></s-lg><s-lg><s-l>ततः शरं समादाय यमदण्डोपमं शितम् ।</s-l><s-l>सुशर्माणं समुद्दिश्य चिक्षेपाशु हसन्निव ॥ ४२ ॥</s-l></s-lg><s-lg><s-l>स शरः प्रेषितस्तेन क्रोधदीप्तेन धन्विना ।</s-l><s-l>सुशर्माणं समासाद्य बिभेद हृदयं रणे ॥ ४३ ॥</s-l></s-lg><s-lg><s-l>स गतासुर्महाराज पपात धरणीतले ।</s-l><s-l>नन्दयन्पाण्डवान्सर्वान्व्यथयंश्चापि तावकान् ॥ ४४ ॥</s-l></s-lg><s-lg><s-l>सुशर्माणं रणे हत्वा पुत्रानस्य महारथान् ।</s-l><s-l>सप्त चाष्टौ च त्रिंशच्च सायकैरनयत्क्षयम् ॥ ४५ ॥</s-l></s-lg><s-lg><s-l>ततोऽस्य निशितैर्बाणैः सर्वान्हत्वा पदानुगान् ।</s-l><s-l>अभ्यगाद्भारतीं सेनां हतशेषां महारथः ॥ ४६ ॥</s-l></s-lg><s-lg><s-l>भीमस्तु समरे क्रुद्धः पुत्रं तव जनाधिप ।</s-l><s-l>सुदर्शनमदृश्यं तं शरैश्चक्रे हसन्निव ॥ ४७ ॥</s-l></s-lg><s-lg><s-l>ततोऽस्य प्रहसन्क्रुद्धः शिरः कायादपाहरत् ।</s-l><s-l>क्षुरप्रेण सुतीक्ष्णेन स हतः प्रापतद्भुवि ॥ ४८ ॥</s-l></s-lg><s-lg><s-l>तस्मिंस्तु निहते वीरे ततस्तस्य पदानुगाः ।</s-l><s-l>परिवव्रू रणे भीमं किरन्तो विशिखाञ्शितान् ॥ ४९ ॥</s-l></s-lg><s-lg><s-l>ततस्तु निशितैर्बाणैस्तदनीकं वृकोदरः ।</s-l><s-l>इन्द्राशनिसमस्पर्शैः समन्तात्पर्यवाकिरत् ।</s-l><s-l>ततः क्षणेन तद्भीमो न्यहनद्भरतर्षभ ॥ ५० ॥</s-l></s-lg><s-lg><s-l>तेषु तूत्साद्यमानेषु सेनाध्यक्षा महाबलाः ।</s-l><s-l>भीमसेनं समासाद्य ततोऽयुध्यन्त भारत ।</s-l><s-l>तांस्तु सर्वाञ्शरैर्घोरैरवाकिरत पाण्डवः ॥ ५१ ॥</s-l></s-lg><s-lg><s-l>तथैव तावका राजन्पाण्डवेयान्महारथान् ।</s-l><s-l>शरवर्षेण महता समन्तात्पर्यवारयन् ॥ ५२ ॥</s-l></s-lg><s-lg><s-l>व्याकुलं तदभूत्सर्वं पाण्डवानां परैः सह ।</s-l><s-l>तावकानां च समरे पाण्डवेयैर्युयुत्सताम् ॥ ५३ ॥</s-l></s-lg><s-lg><s-l>तत्र योधास्तदा पेतुः परस्परसमाहताः ।</s-l><s-l>उभयोः सेनयो राजन्संशोचन्तः स्म बान्धवान् ॥ ५४ ॥</s-l></s-lg>