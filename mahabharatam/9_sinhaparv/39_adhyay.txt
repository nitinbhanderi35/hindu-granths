<s-lg><s-l> जनमेजय उवाच ।</s-l><s-l>कथमार्ष्टिषेणो भगवान्विपुलं तप्तवांस्तपः ।</s-l><s-l>सिन्धुद्वीपः कथं चापि ब्राह्मण्यं लब्धवांस्तदा ॥ १ ॥</s-l></s-lg><s-lg><s-l>देवापिश्च कथं ब्रह्मन्विश्वामित्रश्च सत्तम ।</s-l><s-l>तन्ममाचक्ष्व भगवन्परं कौतूहलं हि मे ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>पुरा कृतयुगे राजन्नार्ष्टिषेणो द्विजोत्तमः ।</s-l><s-l>वसन्गुरुकुले नित्यं नित्यमध्ययने रतः ॥ ३ ॥</s-l></s-lg><s-lg><s-l>तस्य राजन्गुरुकुले वसतो नित्यमेव ह ।</s-l><s-l>समाप्तिं नागमद्विद्या नापि वेदा विशां पते ॥ ४ ॥</s-l></s-lg><s-lg><s-l>स निर्विण्णस्ततो राजंस्तपस्तेपे महातपाः ।</s-l><s-l>ततो वै तपसा तेन प्राप्य वेदाननुत्तमान् ॥ ५ ॥</s-l></s-lg><s-lg><s-l>स विद्वान्वेदयुक्तश्च सिद्धश्चाप्यृषिसत्तमः ।</s-l><s-l>तत्र तीर्थे वरान्प्रादात्त्रीनेव सुमहातपाः ॥ ६ ॥</s-l></s-lg><s-lg><s-l>अस्मिंस्तीर्थे महानद्या अद्यप्रभृति मानवः ।</s-l><s-l>आप्लुतो वाजिमेधस्य फलं प्राप्नोति पुष्कलम् ॥ ७ ॥</s-l></s-lg><s-lg><s-l>अद्यप्रभृति नैवात्र भयं व्यालाद्भविष्यति ।</s-l><s-l>अपि चाल्पेन यत्नेन फलं प्राप्स्यति पुष्कलम् ॥ ८ ॥</s-l></s-lg><s-lg><s-l>एवमुक्त्वा महातेजा जगाम त्रिदिवं मुनिः ।</s-l><s-l>एवं सिद्धः स भगवानार्ष्टिषेणः प्रतापवान् ॥ ९ ॥</s-l></s-lg><s-lg><s-l>तस्मिन्नेव तदा तीर्थे सिन्धुद्वीपः प्रतापवान् ।</s-l><s-l>देवापिश्च महाराज ब्राह्मण्यं प्रापतुर्महत् ॥ १० ॥</s-l></s-lg><s-lg><s-l>तथा च कौशिकस्तात तपोनित्यो जितेन्द्रियः ।</s-l><s-l>तपसा वै सुतप्तेन ब्राह्मणत्वमवाप्तवान् ॥ ११ ॥</s-l></s-lg><s-lg><s-l>गाधिर्नाम महानासीत्क्षत्रियः प्रथितो भुवि ।</s-l><s-l>तस्य पुत्रोऽभवद्राजन्विश्वामित्रः प्रतापवान् ॥ १२ ॥</s-l></s-lg><s-lg><s-l>स राजा कौशिकस्तात महायोग्यभवत्किल ।</s-l><s-l>स पुत्रमभिषिच्याथ विश्वामित्रं महातपाः ॥ १३ ॥</s-l></s-lg><s-lg><s-l>देहन्यासे मनश्चक्रे तमूचुः प्रणताः प्रजाः ।</s-l><s-l>न गन्तव्यं महाप्राज्ञ त्राहि चास्मान्महाभयात् ॥ १४ ॥</s-l></s-lg><s-lg><s-l>एवमुक्तः प्रत्युवाच ततो गाधिः प्रजास्तदा ।</s-l><s-l>विश्वस्य जगतो गोप्ता भविष्यति सुतो मम ॥ १५ ॥</s-l></s-lg><s-lg><s-l>इत्युक्त्वा तु ततो गाधिर्विश्वामित्रं निवेश्य च ।</s-l><s-l>जगाम त्रिदिवं राजन्विश्वामित्रोऽभवन्नृपः ।</s-l><s-l>न च शक्नोति पृथिवीं यत्नवानपि रक्षितुम् ॥ १६ ॥</s-l></s-lg><s-lg><s-l>ततः शुश्राव राजा स राक्षसेभ्यो महाभयम् ।</s-l><s-l>निर्ययौ नगराच्चापि चतुरङ्गबलान्वितः ॥ १७ ॥</s-l></s-lg><s-lg><s-l>स गत्वा दूरमध्वानं वसिष्ठाश्रममभ्ययात् ।</s-l><s-l>तस्य ते सैनिका राजंश्चक्रुस्तत्रानयान्बहून् ॥ १८ ॥</s-l></s-lg><s-lg><s-l>ततस्तु भगवान्विप्रो वसिष्ठोऽऽश्रममभ्ययात् ।</s-l><s-l>ददृशे च ततः सर्वं भज्यमानं महावनम् ॥ १९ ॥</s-l></s-lg><s-lg><s-l>तस्य क्रुद्धो महाराज वसिष्ठो मुनिसत्तमः ।</s-l><s-l>सृजस्व शबरान्घोरानिति स्वां गामुवाच ह ॥ २० ॥</s-l></s-lg><s-lg><s-l>तथोक्ता सासृजद्धेनुः पुरुषान्घोरदर्शनान् ।</s-l><s-l>ते च तद्बलमासाद्य बभञ्जुः सर्वतोदिशम् ॥ २१ ॥</s-l></s-lg><s-lg><s-l>तद्दृष्ट्वा विद्रुतं सैन्यं विश्वामित्रस्तु गाधिजः ।</s-l><s-l>तपः परं मन्यमानस्तपस्येव मनो दधे ॥ २२ ॥</s-l></s-lg><s-lg><s-l>सोऽस्मिंस्तीर्थवरे राजन्सरस्वत्याः समाहितः ।</s-l><s-l>नियमैश्चोपवासैश्च कर्शयन्देहमात्मनः ॥ २३ ॥</s-l></s-lg><s-lg><s-l>जलाहारो वायुभक्षः पर्णाहारश्च सोऽभवत् ।</s-l><s-l>तथा स्थण्डिलशायी च ये चान्ये नियमाः पृथक् ॥ २४ ॥</s-l></s-lg><s-lg><s-l>असकृत्तस्य देवास्तु व्रतविघ्नं प्रचक्रिरे ।</s-l><s-l>न चास्य नियमाद्बुद्धिरपयाति महात्मनः ॥ २५ ॥</s-l></s-lg><s-lg><s-l>ततः परेण यत्नेन तप्त्वा बहुविधं तपः ।</s-l><s-l>तेजसा भास्कराकारो गाधिजः समपद्यत ॥ २६ ॥</s-l></s-lg><s-lg><s-l>तपसा तु तथा युक्तं विश्वामित्रं पितामहः ।</s-l><s-l>अमन्यत महातेजा वरदो वरमस्य तत् ॥ २७ ॥</s-l></s-lg><s-lg><s-l>स तु वव्रे वरं राजन्स्यामहं ब्राह्मणस्त्विति ।</s-l><s-l>तथेति चाब्रवीद्ब्रह्मा सर्वलोकपितामहः ॥ २८ ॥</s-l></s-lg><s-lg><s-l>स लब्ध्वा तपसोग्रेण ब्राह्मणत्वं महायशाः ।</s-l><s-l>विचचार महीं कृत्स्नां कृतकामः सुरोपमः ॥ २९ ॥</s-l></s-lg><s-lg><s-l>तस्मिंस्तीर्थवरे रामः प्रदाय विविधं वसु ।</s-l><s-l>पयस्विनीस्तथा धेनूर्यानानि शयनानि च ॥ ३० ॥</s-l></s-lg><s-lg><s-l>तथा वस्त्राण्यलंकारं भक्ष्यं पेयं च शोभनम् ।</s-l><s-l>अददान्मुदितो राजन्पूजयित्वा द्विजोत्तमान् ॥ ३१ ॥</s-l></s-lg><s-lg><s-l>ययौ राजंस्ततो रामो बकस्याश्रममन्तिकात् ।</s-l><s-l>यत्र तेपे तपस्तीव्रं दाल्भ्यो बक इति श्रुतिः ॥ ३२ ॥</s-l></s-lg>