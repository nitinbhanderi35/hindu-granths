<s-lg><s-l> संजय उवाच ।</s-l><s-l>अर्जुनो द्रौणिना विद्धो युद्धे बहुभिरायसैः ।</s-l><s-l>तस्य चानुचरैः शूरैस्त्रिगर्तानां महारथैः ।</s-l><s-l>द्रौणिं विव्याध समरे त्रिभिरेव शिलीमुखैः ॥ १ ॥</s-l></s-lg><s-lg><s-l>तथेतरान्महेष्वासान्द्वाभ्यां द्वाभ्यां धनंजयः ।</s-l><s-l>भूयश्चैव महाबाहुः शरवर्षैरवाकिरत् ॥ २ ॥</s-l></s-lg><s-lg><s-l>शरकण्टकितास्ते तु तावका भरतर्षभ ।</s-l><s-l>न जहुः समरे पार्थं वध्यमानाः शितैः शरैः ॥ ३ ॥</s-l></s-lg><s-lg><s-l>तेऽर्जुनं रथवंशेन द्रोणपुत्रपुरोगमाः ।</s-l><s-l>अयोधयन्त समरे परिवार्य महारथाः ॥ ४ ॥</s-l></s-lg><s-lg><s-l>तैस्तु क्षिप्ताः शरा राजन्कार्तस्वरविभूषिताः ।</s-l><s-l>अर्जुनस्य रथोपस्थं पूरयामासुरञ्जसा ॥ ५ ॥</s-l></s-lg><s-lg><s-l>तथा कृष्णौ महेष्वासौ वृषभौ सर्वधन्विनाम् ।</s-l><s-l>शरैर्वीक्ष्य वितुन्नाङ्गौ प्रहृष्टौ युद्धदुर्मदौ ॥ ६ ॥</s-l></s-lg><s-lg><s-l>कूबरं रथचक्राणि ईषा योक्त्राणि चाभिभो ।</s-l><s-l>युगं चैवानुकर्षं च शरभूतमभूत्तदा ॥ ७ ॥</s-l></s-lg><s-lg><s-l>नैतादृशं दृष्टपूर्वं राजन्नैव च नः श्रुतम् ।</s-l><s-l>यादृशं तत्र पार्थस्य तावकाः संप्रचक्रिरे ॥ ८ ॥</s-l></s-lg><s-lg><s-l>स रथः सर्वतो भाति चित्रपुङ्खैः शितैः शरैः ।</s-l><s-l>उल्काशतैः संप्रदीप्तं विमानमिव भूतले ॥ ९ ॥</s-l></s-lg><s-lg><s-l>ततोऽर्जुनो महाराज शरैः संनतपर्वभिः ।</s-l><s-l>अवाकिरत्तां पृतनां मेघो वृष्ट्या यथाचलम् ॥ १० ॥</s-l></s-lg><s-lg><s-l>ते वध्यमानाः समरे पार्थनामाङ्कितैः शरैः ।</s-l><s-l>पार्थभूतममन्यन्त प्रेक्षमाणास्तथाविधम् ॥ ११ ॥</s-l></s-lg><s-lg><s-l>ततोऽद्भुतशरज्वालो धनुःशब्दानिलो महान् ।</s-l><s-l>सेनेन्धनं ददाहाशु तावकं पार्थपावकः ॥ १२ ॥</s-l></s-lg><s-lg><s-l>चक्राणां पततां चैव युगानां च धरातले ।</s-l><s-l>तूणीराणां पताकानां ध्वजानां च रथैः सह ॥ १३ ॥</s-l></s-lg><s-lg><s-l>ईषाणामनुकर्षाणां त्रिवेणूनां च भारत ।</s-l><s-l>अक्षाणामथ योक्त्राणां प्रतोदानां च सर्वशः ॥ १४ ॥</s-l></s-lg><s-lg><s-l>शिरसां पततां चैव कुण्डलोष्णीषधारिणाम् ।</s-l><s-l>भुजानां च महाराज स्कन्धानां च समन्ततः ॥ १५ ॥</s-l></s-lg><s-lg><s-l>छत्राणां व्यजनैः सार्धं मुकुटानां च राशयः ।</s-l><s-l>समदृश्यन्त पार्थस्य रथमार्गेषु भारत ॥ १६ ॥</s-l></s-lg><s-lg><s-l>अगम्यरूपा पृथिवी मांसशोणितकर्दमा ।</s-l><s-l>बभूव भरतश्रेष्ठ रुद्रस्याक्रीडनं यथा ।</s-l><s-l>भीरूणां त्रासजननी शूराणां हर्षवर्धनी ॥ १७ ॥</s-l></s-lg><s-lg><s-l>हत्वा तु समरे पार्थः सहस्रे द्वे परंतप ।</s-l><s-l>रथानां सवरूथानां विधूमोऽग्निरिव ज्वलन् ॥ १८ ॥</s-l></s-lg><s-lg><s-l>यथा हि भगवानग्निर्जगद्दग्ध्वा चराचरम् ।</s-l><s-l>विधूमो दृश्यते राजंस्तथा पार्थो महारथः ॥ १९ ॥</s-l></s-lg><s-lg><s-l>द्रौणिस्तु समरे दृष्ट्वा पाण्डवस्य पराक्रमम् ।</s-l><s-l>रथेनातिपताकेन पाण्डवं प्रत्यवारयत् ॥ २० ॥</s-l></s-lg><s-lg><s-l>तावुभौ पुरुषव्याघ्रौ श्वेताश्वौ धन्विनां वरौ ।</s-l><s-l>समीयतुस्तदा तूर्णं परस्परवधैषिणौ ॥ २१ ॥</s-l></s-lg><s-lg><s-l>तयोरासीन्महाराज बाणवर्षं सुदारुणम् ।</s-l><s-l>जीमूतानां यथा वृष्टिस्तपान्ते भरतर्षभ ॥ २२ ॥</s-l></s-lg><s-lg><s-l>अन्योन्यस्पर्धिनौ तौ तु शरैः संनतपर्वभिः ।</s-l><s-l>ततक्षतुर्मृधेऽन्योन्यं शृङ्गाभ्यां वृषभाविव ॥ २३ ॥</s-l></s-lg><s-lg><s-l>तयोर्युद्धं महाराज चिरं सममिवाभवत् ।</s-l><s-l>अस्त्राणां संगमश्चैव घोरस्तत्राभवन्महान् ॥ २४ ॥</s-l></s-lg><s-lg><s-l>ततोऽर्जुनं द्वादशभी रुक्मपुङ्खैः सुतेजनैः ।</s-l><s-l>वासुदेवं च दशभिर्द्रौणिर्विव्याध भारत ॥ २५ ॥</s-l></s-lg><s-lg><s-l>ततः प्रहस्य बीभत्सुर्व्याक्षिपद्गाण्डिवं धनुः ।</s-l><s-l>मानयित्वा मुहूर्तं च गुरुपुत्रं महाहवे ॥ २६ ॥</s-l></s-lg><s-lg><s-l>व्यश्वसूतरथं चक्रे सव्यसाची महारथः ।</s-l><s-l>मृदुपूर्वं ततश्चैनं त्रिभिर्विव्याध सायकैः ॥ २७ ॥</s-l></s-lg><s-lg><s-l>हताश्वे तु रथे तिष्ठन्द्रोणपुत्रस्त्वयस्मयम् ।</s-l><s-l>मुसलं पाण्डुपुत्राय चिक्षेप परिघोपमम् ॥ २८ ॥</s-l></s-lg><s-lg><s-l>तमापतन्तं सहसा हेमपट्टविभूषितम् ।</s-l><s-l>चिच्छेद सप्तधा वीरः पार्थः शत्रुनिबर्हणः ॥ २९ ॥</s-l></s-lg><s-lg><s-l>स च्छिन्नं मुसलं दृष्ट्वा द्रौणिः परमकोपनः ।</s-l><s-l>आददे परिघं घोरं नगेन्द्रशिखरोपमम् ।</s-l><s-l>चिक्षेप चैव पार्थाय द्रौणिर्युद्धविशारदः ॥ ३० ॥</s-l></s-lg><s-lg><s-l>तमन्तकमिव क्रुद्धं परिघं प्रेक्ष्य पाण्डवः ।</s-l><s-l>अर्जुनस्त्वरितो जघ्ने पञ्चभिः सायकोत्तमैः ॥ ३१ ॥</s-l></s-lg><s-lg><s-l>स च्छिन्नः पतितो भूमौ पार्थबाणैर्महाहवे ।</s-l><s-l>दारयन्पृथिवीन्द्राणां मनः शब्देन भारत ॥ ३२ ॥</s-l></s-lg><s-lg><s-l>ततोऽपरैस्त्रिभिर्बाणैर्द्रौणिं विव्याध पाण्डवः ।</s-l><s-l>सोऽतिविद्धो बलवता पार्थेन सुमहाबलः ।</s-l><s-l>न संभ्रान्तस्तदा द्रौणिः पौरुषे स्वे व्यवस्थितः ॥ ३३ ॥</s-l></s-lg><s-lg><s-l>सुधर्मा तु ततो राजन्भारद्वाजं महारथम् ।</s-l><s-l>अवाकिरच्छरव्रातैः सर्वक्षत्रस्य पश्यतः ॥ ३४ ॥</s-l></s-lg><s-lg><s-l>ततस्तु सुरथोऽप्याजौ पाञ्चालानां महारथः ।</s-l><s-l>रथेन मेघघोषेण द्रौणिमेवाभ्यधावत ॥ ३५ ॥</s-l></s-lg><s-lg><s-l>विकर्षन्वै धनुः श्रेष्ठं सर्वभारसहं दृढम् ।</s-l><s-l>ज्वलनाशीविषनिभैः शरैश्चैनमवाकिरत् ॥ ३६ ॥</s-l></s-lg><s-lg><s-l>सुरथं तु ततः क्रुद्धमापतन्तं महारथम् ।</s-l><s-l>चुकोप समरे द्रौणिर्दण्डाहत इवोरगः ॥ ३७ ॥</s-l></s-lg><s-lg><s-l>त्रिशिखां भ्रुकुटीं कृत्वा सृक्किणी परिलेलिहन् ।</s-l><s-l>उद्वीक्ष्य सुरथं रोषाद्धनुर्ज्यामवमृज्य च ।</s-l><s-l>मुमोच तीक्ष्णं नाराचं यमदण्डसमद्युतिम् ॥ ३८ ॥</s-l></s-lg><s-lg><s-l>स तस्य हृदयं भित्त्वा प्रविवेशातिवेगतः ।</s-l><s-l>शक्राशनिरिवोत्सृष्टा विदार्य धरणीतलम् ॥ ३९ ॥</s-l></s-lg><s-lg><s-l>ततस्तं पतितं भूमौ नाराचेन समाहतम् ।</s-l><s-l>वज्रेणेव यथा शृङ्गं पर्वतस्य महाधनम् ॥ ४० ॥</s-l></s-lg><s-lg><s-l>तस्मिंस्तु निहते वीरे द्रोणपुत्रः प्रतापवान् ।</s-l><s-l>आरुरोह रथं तूर्णं तमेव रथिनां वरः ॥ ४१ ॥</s-l></s-lg><s-lg><s-l>ततः सज्जो महाराज द्रौणिराहवदुर्मदः ।</s-l><s-l>अर्जुनं योधयामास संशप्तकवृतो रणे ॥ ४२ ॥</s-l></s-lg><s-lg><s-l>तत्र युद्धं महच्चासीदर्जुनस्य परैः सह ।</s-l><s-l>मध्यंदिनगते सूर्ये यमराष्ट्रविवर्धनम् ॥ ४३ ॥</s-l></s-lg><s-lg><s-l>तत्राश्चर्यमपश्याम दृष्ट्वा तेषां पराक्रमम् ।</s-l><s-l>यदेको युगपद्वीरान्समयोधयदर्जुनः ॥ ४४ ॥</s-l></s-lg><s-lg><s-l>विमर्दस्तु महानासीदर्जुनस्य परैः सह ।</s-l><s-l>शतक्रतोर्यथा पूर्वं महत्या दैत्यसेनया ॥ ४५ ॥</s-l></s-lg>