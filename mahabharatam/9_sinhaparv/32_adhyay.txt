<s-lg><s-l> संजय उवाच ।</s-l><s-l>एवं दुर्योधने राजन्गर्जमाने मुहुर्मुहुः ।</s-l><s-l>युधिष्ठिरस्य संक्रुद्धो वासुदेवोऽब्रवीदिदम् ॥ १ ॥</s-l></s-lg><s-lg><s-l>यदि नाम ह्ययं युद्धे वरयेत्त्वां युधिष्ठिर ।</s-l><s-l>अर्जुनं नकुलं वापि सहदेवमथापि वा ॥ २ ॥</s-l></s-lg><s-lg><s-l>किमिदं साहसं राजंस्त्वया व्याहृतमीदृशम् ।</s-l><s-l>एकमेव निहत्याजौ भव राजा कुरुष्विति ॥ ३ ॥</s-l></s-lg><s-lg><s-l>एतेन हि कृता योग्या वर्षाणीह त्रयोदश ।</s-l><s-l>आयसे पुरुषे राजन्भीमसेनजिघांसया ॥ ४ ॥</s-l></s-lg><s-lg><s-l>कथं नाम भवेत्कार्यमस्माभिर्भरतर्षभ ।</s-l><s-l>साहसं कृतवांस्त्वं तु ह्यनुक्रोशान्नृपोत्तम ॥ ५ ॥</s-l></s-lg><s-lg><s-l>नान्यमस्यानुपश्यामि प्रतियोद्धारमाहवे ।</s-l><s-l>ऋते वृकोदरात्पार्थात्स च नातिकृतश्रमः ॥ ६ ॥</s-l></s-lg><s-lg><s-l>तदिदं द्यूतमारब्धं पुनरेव यथा पुरा ।</s-l><s-l>विषमं शकुनेश्चैव तव चैव विशां पते ॥ ७ ॥</s-l></s-lg><s-lg><s-l>बली भीमः समर्थश्च कृती राजा सुयोधनः ।</s-l><s-l>बलवान्वा कृती वेति कृती राजन्विशिष्यते ॥ ८ ॥</s-l></s-lg><s-lg><s-l>सोऽयं राजंस्त्वया शत्रुः समे पथि निवेशितः ।</s-l><s-l>न्यस्तश्चात्मा सुविषमे कृच्छ्रमापादिता वयम् ॥ ९ ॥</s-l></s-lg><s-lg><s-l>को नु सर्वान्विनिर्जित्य शत्रूनेकेन वैरिणा ।</s-l><s-l>पणित्वा चैकपाणेन रोचयेदेवमाहवम् ॥ १० ॥</s-l></s-lg><s-lg><s-l>न हि पश्यामि तं लोके गदाहस्तं नरोत्तमम् ।</s-l><s-l>युध्येद्दुर्योधनं संख्ये कृतित्वाद्धि विशेषयेत् ॥ ११ ॥</s-l></s-lg><s-lg><s-l>फल्गुनं वा भवन्तं वा माद्रीपुत्रावथापि वा ।</s-l><s-l>न समर्थानहं मन्ये गदाहस्तस्य संयुगे ॥ १२ ॥</s-l></s-lg><s-lg><s-l>स कथं वदसे शत्रुं युध्यस्व गदयेति ह ।</s-l><s-l>एकं च नो निहत्याजौ भव राजेति भारत ॥ १३ ॥</s-l></s-lg><s-lg><s-l>वृकोदरं समासाद्य संशयो विजये हि नः ।</s-l><s-l>न्यायतो युध्यमानानां कृती ह्येष महाबलः ॥ १४ ॥</s-l></s-lg><s-lg><s-l> भीम उवाच ।</s-l><s-l>मधुसूदन मा कार्षीर्विषादं यदुनन्दन ।</s-l><s-l>अद्य पारं गमिष्यामि वैरस्य भृशदुर्गमम् ॥ १५ ॥</s-l></s-lg><s-lg><s-l>अहं सुयोधनं संख्ये हनिष्यामि न संशयः ।</s-l><s-l>विजयो वै ध्रुवं कृष्ण धर्मराजस्य दृश्यते ॥ १६ ॥</s-l></s-lg><s-lg><s-l>अध्यर्धेन गुणेनेयं गदा गुरुतरी मम ।</s-l><s-l>न तथा धार्तराष्ट्रस्य मा कार्षीर्माधव व्यथाम् ॥ १७ ॥</s-l></s-lg><s-lg><s-l>सामरानपि लोकांस्त्रीन्नानाशस्त्रधरान्युधि ।</s-l><s-l>योधयेयं रणे हृष्टः किमुताद्य सुयोधनम् ॥ १८ ॥</s-l></s-lg><s-lg><s-l> संजय उवाच ।</s-l><s-l>तथा संभाषमाणं तु वासुदेवो वृकोदरम् ।</s-l><s-l>हृष्टः संपूजयामास वचनं चेदमब्रवीत् ॥ १९ ॥</s-l></s-lg><s-lg><s-l>त्वामाश्रित्य महाबाहो धर्मराजो युधिष्ठिरः ।</s-l><s-l>निहतारिः स्वकां दीप्तां श्रियं प्राप्तो न संशयः ॥ २० ॥</s-l></s-lg><s-lg><s-l>त्वया विनिहताः सर्वे धृतराष्ट्रसुता रणे ।</s-l><s-l>राजानो राजपुत्राश्च नागाश्च विनिपातिताः ॥ २१ ॥</s-l></s-lg><s-lg><s-l>कलिङ्गा मागधाः प्राच्या गान्धाराः कुरवस्तथा ।</s-l><s-l>त्वामासाद्य महायुद्धे निहताः पाण्डुनन्दन ॥ २२ ॥</s-l></s-lg><s-lg><s-l>हत्वा दुर्योधनं चापि प्रयच्छोर्वीं ससागराम् ।</s-l><s-l>धर्मराजाय कौन्तेय यथा विष्णुः शचीपतेः ॥ २३ ॥</s-l></s-lg><s-lg><s-l>त्वां च प्राप्य रणे पापो धार्तराष्ट्रो विनङ्क्ष्यति ।</s-l><s-l>त्वमस्य सक्थिनी भङ्क्त्वा प्रतिज्ञां पारयिष्यसि ॥ २४ ॥</s-l></s-lg><s-lg><s-l>यत्नेन तु सदा पार्थ योद्धव्यो धृतराष्ट्रजः ।</s-l><s-l>कृती च बलवांश्चैव युद्धशौण्डश्च नित्यदा ॥ २५ ॥</s-l></s-lg><s-lg><s-l>ततस्तु सात्यकी राजन्पूजयामास पाण्डवम् ।</s-l><s-l>विविधाभिश्च तां वाग्भिः पूजयामास माधवः ॥ २६ ॥</s-l></s-lg><s-lg><s-l>पाञ्चालाः पाण्डवेयाश्च धर्मराजपुरोगमाः ।</s-l><s-l>तद्वचो भीमसेनस्य सर्व एवाभ्यपूजयन् ॥ २७ ॥</s-l></s-lg><s-lg><s-l>ततो भीमबलो भीमो युधिष्ठिरमथाब्रवीत् ।</s-l><s-l>सृञ्जयैः सह तिष्ठन्तं तपन्तमिव भास्करम् ॥ २८ ॥</s-l></s-lg><s-lg><s-l>अहमेतेन संगम्य संयुगे योद्धुमुत्सहे ।</s-l><s-l>न हि शक्तो रणे जेतुं मामेष पुरुषाधमः ॥ २९ ॥</s-l></s-lg><s-lg><s-l>अद्य क्रोधं विमोक्ष्यामि निहितं हृदये भृशम् ।</s-l><s-l>सुयोधने धार्तराष्ट्रे खाण्डवेऽग्निमिवार्जुनः ॥ ३० ॥</s-l></s-lg><s-lg><s-l>शल्यमद्योद्धरिष्यामि तव पाण्डव हृच्छयम् ।</s-l><s-l>निहत्य गदया पापमद्य राजन्सुखी भव ॥ ३१ ॥</s-l></s-lg><s-lg><s-l>अद्य कीर्तिमयीं मालां प्रतिमोक्ष्ये तवानघ ।</s-l><s-l>प्राणाञ्श्रियं च राज्यं च मोक्ष्यतेऽद्य सुयोधनः ॥ ३२ ॥</s-l></s-lg><s-lg><s-l>राजा च धृतराष्ट्रोऽद्य श्रुत्वा पुत्रं मया हतम् ।</s-l><s-l>स्मरिष्यत्यशुभं कर्म यत्तच्छकुनिबुद्धिजम् ॥ ३३ ॥</s-l></s-lg><s-lg><s-l>इत्युक्त्वा भरतश्रेष्ठो गदामुद्यम्य वीर्यवान् ।</s-l><s-l>उदतिष्ठत युद्धाय शक्रो वृत्रमिवाह्वयन् ॥ ३४ ॥</s-l></s-lg><s-lg><s-l>तमेकाकिनमासाद्य धार्तराष्ट्रं महाबलम् ।</s-l><s-l>निर्यूथमिव मातङ्गं समहृष्यन्त पाण्डवाः ॥ ३५ ॥</s-l></s-lg><s-lg><s-l>तमुद्यतगदं दृष्ट्वा कैलासमिव शृङ्गिणम् ।</s-l><s-l>भीमसेनस्तदा राजन्दुर्योधनमथाब्रवीत् ॥ ३६ ॥</s-l></s-lg><s-lg><s-l>राज्ञापि धृतराष्ट्रेण त्वया चास्मासु यत्कृतम् ।</s-l><s-l>स्मर तद्दुष्कृतं कर्म यद्वृत्तं वारणावते ॥ ३७ ॥</s-l></s-lg><s-lg><s-l>द्रौपदी च परिक्लिष्टा सभामध्ये रजस्वला ।</s-l><s-l>द्यूते यद्विजितो राजा शकुनेर्बुद्धिनिश्चयात् ॥ ३८ ॥</s-l></s-lg><s-lg><s-l>यानि चान्यानि दुष्टात्मन्पापानि कृतवानसि ।</s-l><s-l>अनागःसु च पार्थेषु तस्य पश्य महत्फलम् ॥ ३९ ॥</s-l></s-lg><s-lg><s-l>त्वत्कृते निहतः शेते शरतल्पे महायशाः ।</s-l><s-l>गाङ्गेयो भरतश्रेष्ठः सर्वेषां नः पितामहः ॥ ४० ॥</s-l></s-lg><s-lg><s-l>हतो द्रोणश्च कर्णश्च हतः शल्यः प्रतापवान् ।</s-l><s-l>वैरस्य चादिकर्तासौ शकुनिर्निहतो युधि ॥ ४१ ॥</s-l></s-lg><s-lg><s-l>भ्रातरस्ते हताः शूराः पुत्राश्च सहसैनिकाः ।</s-l><s-l>राजानश्च हताः शूराः समरेष्वनिवर्तिनः ॥ ४२ ॥</s-l></s-lg><s-lg><s-l>एते चान्ये च निहता बहवः क्षत्रियर्षभाः ।</s-l><s-l>प्रातिकामी तथा पापो द्रौपद्याः क्लेशकृद्धतः ॥ ४३ ॥</s-l></s-lg><s-lg><s-l>अवशिष्टस्त्वमेवैकः कुलघ्नोऽधमपूरुषः ।</s-l><s-l>त्वामप्यद्य हनिष्यामि गदया नात्र संशयः ॥ ४४ ॥</s-l></s-lg><s-lg><s-l>अद्य तेऽहं रणे दर्पं सर्वं नाशयिता नृप ।</s-l><s-l>राज्याशां विपुलां राजन्पाण्डवेषु च दुष्कृतम् ॥ ४५ ॥</s-l></s-lg><s-lg><s-l> दुर्योधन उवाच ।</s-l><s-l>किं कत्थितेन बहुधा युध्यस्वाद्य मया सह ।</s-l><s-l>अद्य तेऽहं विनेष्यामि युद्धश्रद्धां वृकोदर ॥ ४६ ॥</s-l></s-lg><s-lg><s-l>किं न पश्यसि मां पाप गदायुद्धे व्यवस्थितम् ।</s-l><s-l>हिमवच्छिखराकारां प्रगृह्य महतीं गदाम् ॥ ४७ ॥</s-l></s-lg><s-lg><s-l>गदिनं कोऽद्य मां पाप जेतुमुत्सहते रिपुः ।</s-l><s-l>न्यायतो युध्यमानस्य देवेष्वपि पुरंदरः ॥ ४८ ॥</s-l></s-lg><s-lg><s-l>मा वृथा गर्ज कौन्तेय शारदाभ्रमिवाजलम् ।</s-l><s-l>दर्शयस्व बलं युद्धे यावत्तत्तेऽद्य विद्यते ॥ ४९ ॥</s-l></s-lg><s-lg><s-l>तस्य तद्वचनं श्रुत्वा पाञ्चालाः सहसृञ्जयाः ।</s-l><s-l>सर्वे संपूजयामासुस्तद्वचो विजिगीषवः ॥ ५० ॥</s-l></s-lg><s-lg><s-l>तं मत्तमिव मातङ्गं तलशब्देन मानवाः ।</s-l><s-l>भूयः संहर्षयामासू राजन्दुर्योधनं नृपम् ॥ ५१ ॥</s-l></s-lg><s-lg><s-l>बृंहन्ति कुञ्जरास्तत्र हया हेषन्ति चासकृत् ।</s-l><s-l>शस्त्राणि संप्रदीप्यन्ते पाण्डवानां जयैषिणाम् ॥ ५२ ॥</s-l></s-lg>