<s-lg><s-l> वैशंपायन उवाच ।</s-l><s-l>ब्रह्मयोनिभिराकीर्णं जगाम यदुनन्दनः ।</s-l><s-l>यत्र दाल्भ्यो बको राजन्पश्वर्थं सुमहातपाः ।</s-l><s-l>जुहाव धृतराष्ट्रस्य राष्ट्रं वैचित्रवीर्यिणः ॥ १ ॥</s-l></s-lg><s-lg><s-l>तपसा घोररूपेण कर्शयन्देहमात्मनः ।</s-l><s-l>क्रोधेन महताविष्टो धर्मात्मा वै प्रतापवान् ॥ २ ॥</s-l></s-lg><s-lg><s-l>पुरा हि नैमिषेयाणां सत्रे द्वादशवार्षिके ।</s-l><s-l>वृत्ते विश्वजितोऽन्ते वै पाञ्चालानृषयोऽगमन् ॥ ३ ॥</s-l></s-lg><s-lg><s-l>तत्रेश्वरमयाचन्त दक्षिणार्थं मनीषिणः ।</s-l><s-l>बलान्वितान्वत्सतरान्निर्व्याधीनेकविंशतिम् ॥ ४ ॥</s-l></s-lg><s-lg><s-l>तानब्रवीद्बको वृद्धो विभजध्वं पशूनिति ।</s-l><s-l>पशूनेतानहं त्यक्त्वा भिक्षिष्ये राजसत्तमम् ॥ ५ ॥</s-l></s-lg><s-lg><s-l>एवमुक्त्वा ततो राजन्नृषीन्सर्वान्प्रतापवान् ।</s-l><s-l>जगाम धृतराष्ट्रस्य भवनं ब्राह्मणोत्तमः ॥ ६ ॥</s-l></s-lg><s-lg><s-l>स समीपगतो भूत्वा धृतराष्ट्रं जनेश्वरम् ।</s-l><s-l>अयाचत पशून्दाल्भ्यः स चैनं रुषितोऽब्रवीत् ॥ ७ ॥</s-l></s-lg><s-lg><s-l>यदृच्छया मृता दृष्ट्वा गास्तदा नृपसत्तम ।</s-l><s-l>एतान्पशून्नय क्षिप्रं ब्रह्मबन्धो यदीच्छसि ॥ ८ ॥</s-l></s-lg><s-lg><s-l>ऋषिस्त्वथ वचः श्रुत्वा चिन्तयामास धर्मवित् ।</s-l><s-l>अहो बत नृशंसं वै वाक्यमुक्तोऽस्मि संसदि ॥ ९ ॥</s-l></s-lg><s-lg><s-l>चिन्तयित्वा मुहूर्तं च रोषाविष्टो द्विजोत्तमः ।</s-l><s-l>मतिं चक्रे विनाशाय धृतराष्ट्रस्य भूपतेः ॥ १० ॥</s-l></s-lg><s-lg><s-l>स उत्कृत्य मृतानां वै मांसानि द्विजसत्तमः ।</s-l><s-l>जुहाव धृतराष्ट्रस्य राष्ट्रं नरपतेः पुरा ॥ ११ ॥</s-l></s-lg><s-lg><s-l>अवकीर्णे सरस्वत्यास्तीर्थे प्रज्वाल्य पावकम् ।</s-l><s-l>बको दाल्भ्यो महाराज नियमं परमास्थितः ।</s-l><s-l>स तैरेव जुहावास्य राष्ट्रं मांसैर्महातपाः ॥ १२ ॥</s-l></s-lg><s-lg><s-l>तस्मिंस्तु विधिवत्सत्रे संप्रवृत्ते सुदारुणे ।</s-l><s-l>अक्षीयत ततो राष्ट्रं धृतराष्ट्रस्य पार्थिव ॥ १३ ॥</s-l></s-lg><s-lg><s-l>छिद्यमानं यथानन्तं वनं परशुना विभो ।</s-l><s-l>बभूवापहतं तच्चाप्यवकीर्णमचेतनम् ॥ १४ ॥</s-l></s-lg><s-lg><s-l>दृष्ट्वा तदवकीर्णं तु राष्ट्रं स मनुजाधिपः ।</s-l><s-l>बभूव दुर्मना राजंश्चिन्तयामास च प्रभुः ॥ १५ ॥</s-l></s-lg><s-lg><s-l>मोक्षार्थमकरोद्यत्नं ब्राह्मणैः सहितः पुरा ।</s-l><s-l>अथासौ पार्थिवः खिन्नस्ते च विप्रास्तदा नृप ॥ १६ ॥</s-l></s-lg><s-lg><s-l>यदा चापि न शक्नोति राष्ट्रं मोचयितुं नृप ।</s-l><s-l>अथ वैप्राश्निकांस्तत्र पप्रच्छ जनमेजय ॥ १७ ॥</s-l></s-lg><s-lg><s-l>ततो वैप्राश्निकाः प्राहुः पशुविप्रकृतस्त्वया ।</s-l><s-l>मांसैरभिजुहोतीति तव राष्ट्रं मुनिर्बकः ॥ १८ ॥</s-l></s-lg><s-lg><s-l>तेन ते हूयमानस्य राष्ट्रस्यास्य क्षयो महान् ।</s-l><s-l>तस्यैतत्तपसः कर्म येन ते ह्यनयो महान् ।</s-l><s-l>अपां कुञ्जे सरस्वत्यास्तं प्रसादय पार्थिव ॥ १९ ॥</s-l></s-lg><s-lg><s-l>सरस्वतीं ततो गत्वा स राजा बकमब्रवीत् ।</s-l><s-l>निपत्य शिरसा भूमौ प्राञ्जलिर्भरतर्षभ ॥ २० ॥</s-l></s-lg><s-lg><s-l>प्रसादये त्वा भगवन्नपराधं क्षमस्व मे ।</s-l><s-l>मम दीनस्य लुब्धस्य मौर्ख्येण हतचेतसः ।</s-l><s-l>त्वं गतिस्त्वं च मे नाथः प्रसादं कर्तुमर्हसि ॥ २१ ॥</s-l></s-lg><s-lg><s-l>तं तथा विलपन्तं तु शोकोपहतचेतसम् ।</s-l><s-l>दृष्ट्वा तस्य कृपा जज्ञे राष्ट्रं तच्च व्यमोचयत् ॥ २२ ॥</s-l></s-lg><s-lg><s-l>ऋषिः प्रसन्नस्तस्याभूत्संरम्भं च विहाय सः ।</s-l><s-l>मोक्षार्थं तस्य राष्ट्रस्य जुहाव पुनराहुतिम् ॥ २३ ॥</s-l></s-lg><s-lg><s-l>मोक्षयित्वा ततो राष्ट्रं प्रतिगृह्य पशून्बहून् ।</s-l><s-l>हृष्टात्मा नैमिषारण्यं जगाम पुनरेव हि ॥ २४ ॥</s-l></s-lg><s-lg><s-l>धृतराष्ट्रोऽपि धर्मात्मा स्वस्थचेता महामनाः ।</s-l><s-l>स्वमेव नगरं राजा प्रतिपेदे महर्द्धिमत् ॥ २५ ॥</s-l></s-lg><s-lg><s-l>तत्र तीर्थे महाराज बृहस्पतिरुदारधीः ।</s-l><s-l>असुराणामभावाय भावाय च दिवौकसाम् ॥ २६ ॥</s-l></s-lg><s-lg><s-l>मांसैरपि जुहावेष्टिमक्षीयन्त ततोऽसुराः ।</s-l><s-l>दैवतैरपि संभग्ना जितकाशिभिराहवे ॥ २७ ॥</s-l></s-lg><s-lg><s-l>तत्रापि विधिवद्दत्त्वा ब्राह्मणेभ्यो महायशाः ।</s-l><s-l>वाजिनः कुञ्जरांश्चैव रथांश्चाश्वतरीयुतान् ॥ २८ ॥</s-l></s-lg><s-lg><s-l>रत्नानि च महार्हाणि धनं धान्यं च पुष्कलम् ।</s-l><s-l>ययौ तीर्थं महाबाहुर्यायातं पृथिवीपते ॥ २९ ॥</s-l></s-lg><s-lg><s-l>यत्र यज्ञे ययातेस्तु महाराज सरस्वती ।</s-l><s-l>सर्पिः पयश्च सुस्राव नाहुषस्य महात्मनः ॥ ३० ॥</s-l></s-lg><s-lg><s-l>तत्रेष्ट्वा पुरुषव्याघ्रो ययातिः पृथिवीपतिः ।</s-l><s-l>आक्रामदूर्ध्वं मुदितो लेभे लोकांश्च पुष्कलान् ॥ ३१ ॥</s-l></s-lg><s-lg><s-l>ययातेर्यजमानस्य यत्र राजन्सरस्वती ।</s-l><s-l>प्रसृता प्रददौ कामान्ब्राह्मणानां महात्मनाम् ॥ ३२ ॥</s-l></s-lg><s-lg><s-l>यत्र यत्र हि यो विप्रो यान्यान्कामानभीप्सति ।</s-l><s-l>तत्र तत्र सरिच्छ्रेष्ठा ससर्ज सुबहून्रसान् ॥ ३३ ॥</s-l></s-lg><s-lg><s-l>तत्र देवाः सगन्धर्वाः प्रीता यज्ञस्य संपदा ।</s-l><s-l>विस्मिता मानुषाश्चासन्दृष्ट्वा तां यज्ञसंपदम् ॥ ३४ ॥</s-l></s-lg><s-lg><s-l>ततस्तालकेतुर्महाधर्मसेतुर्महात्मा कृतात्मा महादाननित्यः ।</s-l><s-l>वसिष्ठापवाहं महाभीमवेगं धृतात्मा जितात्मा समभ्याजगाम ॥ ३५ ॥</s-l></s-lg>