<s-lg><s-l> संजय उवाच ।</s-l><s-l>गजानीके हते तस्मिन्पाण्डुपुत्रेण भारत ।</s-l><s-l>वध्यमाने बले चैव भीमसेनेन संयुगे ॥ १ ॥</s-l></s-lg><s-lg><s-l>चरन्तं च तथा दृष्ट्वा भीमसेनमरिंदमम् ।</s-l><s-l>दण्डहस्तं यथा क्रुद्धमन्तकं प्राणहारिणम् ॥ २ ॥</s-l></s-lg><s-lg><s-l>समेत्य समरे राजन्हतशेषाः सुतास्तव ।</s-l><s-l>अदृश्यमाने कौरव्ये पुत्रे दुर्योधने तव ।</s-l><s-l>सोदर्याः सहिता भूत्वा भीमसेनमुपाद्रवन् ॥ ३ ॥</s-l></s-lg><s-lg><s-l>दुर्मर्षणो महाराज जैत्रो भूरिबलो रविः ।</s-l><s-l>इत्येते सहिता भूत्वा तव पुत्राः समन्ततः ।</s-l><s-l>भीमसेनमभिद्रुत्य रुरुधुः सर्वतोदिशम् ॥ ४ ॥</s-l></s-lg><s-lg><s-l>ततो भीमो महाराज स्वरथं पुनरास्थितः ।</s-l><s-l>मुमोच निशितान्बाणान्पुत्राणां तव मर्मसु ॥ ५ ॥</s-l></s-lg><s-lg><s-l>ते कीर्यमाणा भीमेन पुत्रास्तव महारणे ।</s-l><s-l>भीमसेनमपासेधन्प्रवणादिव कुञ्जरम् ॥ ६ ॥</s-l></s-lg><s-lg><s-l>ततः क्रुद्धो रणे भीमः शिरो दुर्मर्षणस्य ह ।</s-l><s-l>क्षुरप्रेण प्रमथ्याशु पातयामास भूतले ॥ ७ ॥</s-l></s-lg><s-lg><s-l>ततोऽपरेण भल्लेन सर्वावरणभेदिना ।</s-l><s-l>श्रुतान्तमवधीद्भीमस्तव पुत्रं महारथः ॥ ८ ॥</s-l></s-lg><s-lg><s-l>जयत्सेनं ततो विद्ध्वा नाराचेन हसन्निव ।</s-l><s-l>पातयामास कौरव्यं रथोपस्थादरिंदमः ।</s-l><s-l>स पपात रथाद्राजन्भूमौ तूर्णं ममार च ॥ ९ ॥</s-l></s-lg><s-lg><s-l>श्रुतर्वा तु ततो भीमं क्रुद्धो विव्याध मारिष ।</s-l><s-l>शतेन गृध्रवाजानां शराणां नतपर्वणाम् ॥ १० ॥</s-l></s-lg><s-lg><s-l>ततः क्रुद्धो रणे भीमो जैत्रं भूरिबलं रविम् ।</s-l><s-l>त्रीनेतांस्त्रिभिरानर्छद्विषाग्निप्रतिमैः शरैः ॥ ११ ॥</s-l></s-lg><s-lg><s-l>ते हता न्यपतन्भूमौ स्यन्दनेभ्यो महारथाः ।</s-l><s-l>वसन्ते पुष्पशबला निकृत्ता इव किंशुकाः ॥ १२ ॥</s-l></s-lg><s-lg><s-l>ततोऽपरेण तीक्ष्णेन नाराचेन परंतपः ।</s-l><s-l>दुर्विमोचनमाहत्य प्रेषयामास मृत्यवे ॥ १३ ॥</s-l></s-lg><s-lg><s-l>स हतः प्रापतद्भूमौ स्वरथाद्रथिनां वरः ।</s-l><s-l>गिरेस्तु कूटजो भग्नो मारुतेनेव पादपः ॥ १४ ॥</s-l></s-lg><s-lg><s-l>दुष्प्रधर्षं ततश्चैव सुजातं च सुतौ तव ।</s-l><s-l>एकैकं न्यवधीत्संख्ये द्वाभ्यां द्वाभ्यां चमूमुखे ।</s-l><s-l>तौ शिलीमुखविद्धाङ्गौ पेततू रथसत्तमौ ॥ १५ ॥</s-l></s-lg><s-lg><s-l>ततो यतन्तमपरमभिवीक्ष्य सुतं तव ।</s-l><s-l>भल्लेन युधि विव्याध भीमो दुर्विषहं रणे ।</s-l><s-l>स पपात हतो वाहात्पश्यतां सर्वधन्विनाम् ॥ १६ ॥</s-l></s-lg><s-lg><s-l>दृष्ट्वा तु निहतान्भ्रातॄन्बहूनेकेन संयुगे ।</s-l><s-l>अमर्षवशमापन्नः श्रुतर्वा भीममभ्ययात् ॥ १७ ॥</s-l></s-lg><s-lg><s-l>विक्षिपन्सुमहच्चापं कार्तस्वरविभूषितम् ।</s-l><s-l>विसृजन्सायकांश्चैव विषाग्निप्रतिमान्बहून् ॥ १८ ॥</s-l></s-lg><s-lg><s-l>स तु राजन्धनुश्छित्त्वा पाण्डवस्य महामृधे ।</s-l><s-l>अथैनं छिन्नधन्वानं विंशत्या समवाकिरत् ॥ १९ ॥</s-l></s-lg><s-lg><s-l>ततोऽन्यद्धनुरादाय भीमसेनो महारथः ।</s-l><s-l>अवाकिरत्तव सुतं तिष्ठ तिष्ठेति चाब्रवीत् ॥ २० ॥</s-l></s-lg><s-lg><s-l>महदासीत्तयोर्युद्धं चित्ररूपं भयानकम् ।</s-l><s-l>यादृशं समरे पूर्वं जम्भवासवयोरभूत् ॥ २१ ॥</s-l></s-lg><s-lg><s-l>तयोस्तत्र शरैर्मुक्तैर्यमदण्डनिभैः शुभैः ।</s-l><s-l>समाच्छन्ना धरा सर्वा खं च सर्वा दिशस्तथा ॥ २२ ॥</s-l></s-lg><s-lg><s-l>ततः श्रुतर्वा संक्रुद्धो धनुरायम्य सायकैः ।</s-l><s-l>भीमसेनं रणे राजन्बाह्वोरुरसि चार्पयत् ॥ २३ ॥</s-l></s-lg><s-lg><s-l>सोऽतिविद्धो महाराज तव पुत्रेण धन्विना ।</s-l><s-l>भीमः संचुक्षुभे क्रुद्धः पर्वणीव महोदधिः ॥ २४ ॥</s-l></s-lg><s-lg><s-l>ततो भीमो रुषाविष्टः पुत्रस्य तव मारिष ।</s-l><s-l>सारथिं चतुरश्चाश्वान्बाणैर्निन्ये यमक्षयम् ॥ २५ ॥</s-l></s-lg><s-lg><s-l>विरथं तं समालक्ष्य विशिखैर्लोमवाहिभिः ।</s-l><s-l>अवाकिरदमेयात्मा दर्शयन्पाणिलाघवम् ॥ २६ ॥</s-l></s-lg><s-lg><s-l>श्रुतर्वा विरथो राजन्नाददे खड्गचर्मणी ।</s-l><s-l>अथास्याददतः खड्गं शतचन्द्रं च भानुमत् ।</s-l><s-l>क्षुरप्रेण शिरः कायात्पातयामास पाण्डवः ॥ २७ ॥</s-l></s-lg><s-lg><s-l>छिन्नोत्तमाङ्गस्य ततः क्षुरप्रेण महात्मनः ।</s-l><s-l>पपात कायः स रथाद्वसुधामनुनादयन् ॥ २८ ॥</s-l></s-lg><s-lg><s-l>तस्मिन्निपतिते वीरे तावका भयमोहिताः ।</s-l><s-l>अभ्यद्रवन्त संग्रामे भीमसेनं युयुत्सवः ॥ २९ ॥</s-l></s-lg><s-lg><s-l>तानापतत एवाशु हतशेषाद्बलार्णवात् ।</s-l><s-l>दंशितः प्रतिजग्राह भीमसेनः प्रतापवान् ।</s-l><s-l>ते तु तं वै समासाद्य परिवव्रुः समन्ततः ॥ ३० ॥</s-l></s-lg><s-lg><s-l>ततस्तु संवृतो भीमस्तावकैर्निशितैः शरैः ।</s-l><s-l>पीडयामास तान्सर्वान्सहस्राक्ष इवासुरान् ॥ ३१ ॥</s-l></s-lg><s-lg><s-l>ततः पञ्चशतान्हत्वा सवरूथान्महारथान् ।</s-l><s-l>जघान कुञ्जरानीकं पुनः सप्तशतं युधि ॥ ३२ ॥</s-l></s-lg><s-lg><s-l>हत्वा दश सहस्राणि पत्तीनां परमेषुभिः ।</s-l><s-l>वाजिनां च शतान्यष्टौ पाण्डवः स्म विराजते ॥ ३३ ॥</s-l></s-lg><s-lg><s-l>भीमसेनस्तु कौन्तेयो हत्वा युद्धे सुतांस्तव ।</s-l><s-l>मेने कृतार्थमात्मानं सफलं जन्म च प्रभो ॥ ३४ ॥</s-l></s-lg><s-lg><s-l>तं तथा युध्यमानं च विनिघ्नन्तं च तावकान् ।</s-l><s-l>ईक्षितुं नोत्सहन्ते स्म तव सैन्यानि भारत ॥ ३५ ॥</s-l></s-lg><s-lg><s-l>विद्राव्य तु कुरून्सर्वांस्तांश्च हत्वा पदानुगान् ।</s-l><s-l>दोर्भ्यां शब्दं ततश्चक्रे त्रासयानो महाद्विपान् ॥ ३६ ॥</s-l></s-lg><s-lg><s-l>हतभूयिष्ठयोधा तु तव सेना विशां पते ।</s-l><s-l>किंचिच्छेषा महाराज कृपणा समपद्यत ॥ ३७ ॥</s-l></s-lg>