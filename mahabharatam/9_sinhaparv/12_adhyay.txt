<s-lg><s-l> संजय उवाच ।</s-l><s-l>पीडिते धर्मराजे तु मद्रराजेन मारिष ।</s-l><s-l>सात्यकिर्भीमसेनश्च माद्रीपुत्रौ च पाण्डवौ ।</s-l><s-l>परिवार्य रथैः शल्यं पीडयामासुराहवे ॥ १ ॥</s-l></s-lg><s-lg><s-l>तमेकं बहुभिर्दृष्ट्वा पीड्यमानं महारथैः ।</s-l><s-l>साधुवादो महाञ्जज्ञे सिद्धाश्चासन्प्रहर्षिताः ।</s-l><s-l>आश्चर्यमित्यभाषन्त मुनयश्चापि संगताः ॥ २ ॥</s-l></s-lg><s-lg><s-l>भीमसेनो रणे शल्यं शल्यभूतं पराक्रमे ।</s-l><s-l>एकेन विद्ध्वा बाणेन पुनर्विव्याध सप्तभिः ॥ ३ ॥</s-l></s-lg><s-lg><s-l>सात्यकिश्च शतेनैनं धर्मपुत्रपरीप्सया ।</s-l><s-l>मद्रेश्वरमवाकीर्य सिंहनादमथानदत् ॥ ४ ॥</s-l></s-lg><s-lg><s-l>नकुलः पञ्चभिश्चैनं सहदेवश्च सप्तभिः ।</s-l><s-l>विद्ध्वा तं तु ततस्तूर्णं पुनर्विव्याध सप्तभिः ॥ ५ ॥</s-l></s-lg><s-lg><s-l>स तु शूरो रणे यत्तः पीडितस्तैर्महारथैः ।</s-l><s-l>विकृष्य कार्मुकं घोरं वेगघ्नं भारसाधनम् ॥ ६ ॥</s-l></s-lg><s-lg><s-l>सात्यकिं पञ्चविंशत्या शल्यो विव्याध मारिष ।</s-l><s-l>भीमसेनं त्रिसप्तत्या नकुलं सप्तभिस्तथा ॥ ७ ॥</s-l></s-lg><s-lg><s-l>ततः सविशिखं चापं सहदेवस्य धन्विनः ।</s-l><s-l>छित्त्वा भल्लेन समरे विव्याधैनं त्रिसप्तभिः ॥ ८ ॥</s-l></s-lg><s-lg><s-l>सहदेवस्तु समरे मातुलं भूरिवर्चसम् ।</s-l><s-l>सज्यमन्यद्धनुः कृत्वा पञ्चभिः समताडयत् ।</s-l><s-l>शरैराशीविषाकारैर्ज्वलज्ज्वलनसंनिभैः ॥ ९ ॥</s-l></s-lg><s-lg><s-l>सारथिं चास्य समरे शरेणानतपर्वणा ।</s-l><s-l>विव्याध भृशसंक्रुद्धस्तं च भूयस्त्रिभिः शरैः ॥ १० ॥</s-l></s-lg><s-lg><s-l>भीमसेनस्त्रिसप्तत्या सात्यकिर्नवभिः शरैः ।</s-l><s-l>धर्मराजस्तथा षष्ट्या गात्रे शल्यं समर्पयत् ॥ ११ ॥</s-l></s-lg><s-lg><s-l>ततः शल्यो महाराज निर्विद्धस्तैर्महारथैः ।</s-l><s-l>सुस्राव रुधिरं गात्रैर्गैरिकं पर्वतो यथा ॥ १२ ॥</s-l></s-lg><s-lg><s-l>तांश्च सर्वान्महेष्वासान्पञ्चभिः पञ्चभिः शरैः ।</s-l><s-l>विव्याध तरसा राजंस्तदद्भुतमिवाभवत् ॥ १३ ॥</s-l></s-lg><s-lg><s-l>ततोऽपरेण भल्लेन धर्मपुत्रस्य मारिष ।</s-l><s-l>धनुश्चिच्छेद समरे सज्यं स सुमहारथः ॥ १४ ॥</s-l></s-lg><s-lg><s-l>अथान्यद्धनुरादाय धर्मपुत्रो महारथः ।</s-l><s-l>साश्वसूतध्वजरथं शल्यं प्राच्छादयच्छरैः ॥ १५ ॥</s-l></s-lg><s-lg><s-l>स च्छाद्यमानः समरे धर्मपुत्रस्य सायकैः ।</s-l><s-l>युधिष्ठिरमथाविध्यद्दशभिर्निशितैः शरैः ॥ १६ ॥</s-l></s-lg><s-lg><s-l>सात्यकिस्तु ततः क्रुद्धो धर्मपुत्रे शरार्दिते ।</s-l><s-l>मद्राणामधिपं शूरं शरौघैः समवारयत् ॥ १७ ॥</s-l></s-lg><s-lg><s-l>स सात्यकेः प्रचिच्छेद क्षुरप्रेण महद्धनुः ।</s-l><s-l>भीमसेनमुखांस्तांश्च त्रिभिस्त्रिभिरताडयत् ॥ १८ ॥</s-l></s-lg><s-lg><s-l>तस्य क्रुद्धो महाराज सात्यकिः सत्यविक्रमः ।</s-l><s-l>तोमरं प्रेषयामास स्वर्णदण्डं महाधनम् ॥ १९ ॥</s-l></s-lg><s-lg><s-l>भीमसेनोऽथ नाराचं ज्वलन्तमिव पन्नगम् ।</s-l><s-l>नकुलः समरे शक्तिं सहदेवो गदां शुभाम् ।</s-l><s-l>धर्मराजः शतघ्नीं तु जिघांसुः शल्यमाहवे ॥ २० ॥</s-l></s-lg><s-lg><s-l>तानापतत एवाशु पञ्चानां वै भुजच्युतान् ।</s-l><s-l>सात्यकिप्रहितं शल्यो भल्लैश्चिच्छेद तोमरम् ॥ २१ ॥</s-l></s-lg><s-lg><s-l>भीमेन प्रहितं चापि शरं कनकभूषणम् ।</s-l><s-l>द्विधा चिच्छेद समरे कृतहस्तः प्रतापवान् ॥ २२ ॥</s-l></s-lg><s-lg><s-l>नकुलप्रेषितां शक्तिं हेमदण्डां भयावहाम् ।</s-l><s-l>गदां च सहदेवेन शरौघैः समवारयत् ॥ २३ ॥</s-l></s-lg><s-lg><s-l>शराभ्यां च शतघ्नीं तां राज्ञश्चिच्छेद भारत ।</s-l><s-l>पश्यतां पाण्डुपुत्राणां सिंहनादं ननाद च ।</s-l><s-l>नामृष्यत्तं तु शैनेयः शत्रोर्विजयमाहवे ॥ २४ ॥</s-l></s-lg><s-lg><s-l>अथान्यद्धनुरादाय सात्यकिः क्रोधमूर्छितः ।</s-l><s-l>द्वाभ्यां मद्रेश्वरं विद्ध्वा सारथिं च त्रिभिः शरैः ॥ २५ ॥</s-l></s-lg><s-lg><s-l>ततः शल्यो महाराज सर्वांस्तान्दशभिः शरैः ।</s-l><s-l>विव्याध सुभृशं क्रुद्धस्तोत्त्रैरिव महाद्विपान् ॥ २६ ॥</s-l></s-lg><s-lg><s-l>ते वार्यमाणाः समरे मद्रराज्ञा महारथाः ।</s-l><s-l>न शेकुः प्रमुखे स्थातुं तस्य शत्रुनिषूदनाः ॥ २७ ॥</s-l></s-lg><s-lg><s-l>ततो दुर्योधनो राजा दृष्ट्वा शल्यस्य विक्रमम् ।</s-l><s-l>निहतान्पाण्डवान्मेने पाञ्चालानथ सृञ्जयान् ॥ २८ ॥</s-l></s-lg><s-lg><s-l>ततो राजन्महाबाहुर्भीमसेनः प्रतापवान् ।</s-l><s-l>संत्यज्य मनसा प्राणान्मद्राधिपमयोधयत् ॥ २९ ॥</s-l></s-lg><s-lg><s-l>नकुलः सहदेवश्च सात्यकिश्च महारथः ।</s-l><s-l>परिवार्य तदा शल्यं समन्ताद्व्यकिरञ्शरैः ॥ ३० ॥</s-l></s-lg><s-lg><s-l>स चतुर्भिर्महेष्वासैः पाण्डवानां महारथैः ।</s-l><s-l>वृतस्तान्योधयामास मद्रराजः प्रतापवान् ॥ ३१ ॥</s-l></s-lg><s-lg><s-l>तस्य धर्मसुतो राजन्क्षुरप्रेण महाहवे ।</s-l><s-l>चक्ररक्षं जघानाशु मद्रराजस्य पार्थिव ॥ ३२ ॥</s-l></s-lg><s-lg><s-l>तस्मिंस्तु निहते शूरे चक्ररक्षे महारथे ।</s-l><s-l>मद्रराजोऽतिबलवान्सैनिकानास्तृणोच्छरैः ॥ ३३ ॥</s-l></s-lg><s-lg><s-l>समाच्छन्नांस्ततस्तांस्तु राजन्वीक्ष्य स सैनिकान् ।</s-l><s-l>चिन्तयामास समरे धर्मराजो युधिष्ठिरः ॥ ३४ ॥</s-l></s-lg><s-lg><s-l>कथं नु न भवेत्सत्यं तन्माधववचो महत् ।</s-l><s-l>न हि क्रुद्धो रणे राजा क्षपयेत बलं मम ॥ ३५ ॥</s-l></s-lg><s-lg><s-l>ततः सरथनागाश्वाः पाण्डवाः पाण्डुपूर्वज ।</s-l><s-l>मद्रेश्वरं समासेदुः पीडयन्तः समन्ततः ॥ ३६ ॥</s-l></s-lg><s-lg><s-l>नानाशस्त्रौघबहुलां शस्त्रवृष्टिं समुत्थिताम् ।</s-l><s-l>व्यधमत्समरे राजन्महाभ्राणीव मारुतः ॥ ३७ ॥</s-l></s-lg><s-lg><s-l>ततः कनकपुङ्खां तां शल्यक्षिप्तां वियद्गताम् ।</s-l><s-l>शरवृष्टिमपश्याम शलभानामिवाततिम् ॥ ३८ ॥</s-l></s-lg><s-lg><s-l>ते शरा मद्रराजेन प्रेषिता रणमूर्धनि ।</s-l><s-l>संपतन्तः स्म दृश्यन्ते शलभानां व्रजा इव ॥ ३९ ॥</s-l></s-lg><s-lg><s-l>मद्रराजधनुर्मुक्तैः शरैः कनकभूषणैः ।</s-l><s-l>निरन्तरमिवाकाशं संबभूव जनाधिप ॥ ४० ॥</s-l></s-lg><s-lg><s-l>न पाण्डवानां नास्माकं तत्र कश्चिद्व्यदृश्यत ।</s-l><s-l>बाणान्धकारे महति कृते तत्र महाभये ॥ ४१ ॥</s-l></s-lg><s-lg><s-l>मद्रराजेन बलिना लाघवाच्छरवृष्टिभिः ।</s-l><s-l>लोड्यमानं तथा दृष्ट्वा पाण्डवानां बलार्णवम् ।</s-l><s-l>विस्मयं परमं जग्मुर्देवगन्धर्वदानवाः ॥ ४२ ॥</s-l></s-lg><s-lg><s-l>स तु तान्सर्वतो यत्ताञ्शरैः संपीड्य मारिष ।</s-l><s-l>धर्मराजमवच्छाद्य सिंहवद्व्यनदन्मुहुः ॥ ४३ ॥</s-l></s-lg><s-lg><s-l>ते छन्नाः समरे तेन पाण्डवानां महारथाः ।</s-l><s-l>न शेकुस्तं तदा युद्धे प्रत्युद्यातुं महारथम् ॥ ४४ ॥</s-l></s-lg><s-lg><s-l>धर्मराजपुरोगास्तु भीमसेनमुखा रथाः ।</s-l><s-l>न जहुः समरे शूरं शल्यमाहवशोभिनम् ॥ ४५ ॥</s-l></s-lg>