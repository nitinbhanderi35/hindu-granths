<s-lg><s-l> वैशंपायन उवाच ।</s-l><s-l>तस्मिन्नेव तु धर्मात्मा वसति स्म तपोधनः ।</s-l><s-l>गार्हस्थ्यं धर्ममास्थाय असितो देवलः पुरा ॥ १ ॥</s-l></s-lg><s-lg><s-l>धर्मनित्यः शुचिर्दान्तो न्यस्तदण्डो महातपाः ।</s-l><s-l>कर्मणा मनसा वाचा समः सर्वेषु जन्तुषु ॥ २ ॥</s-l></s-lg><s-lg><s-l>अक्रोधनो महाराज तुल्यनिन्दाप्रियाप्रियः ।</s-l><s-l>काञ्चने लोष्टके चैव समदर्शी महातपाः ॥ ३ ॥</s-l></s-lg><s-lg><s-l>देवताः पूजयन्नित्यमतिथींश्च द्विजैः सह ।</s-l><s-l>ब्रह्मचर्यरतो नित्यं सदा धर्मपरायणः ॥ ४ ॥</s-l></s-lg><s-lg><s-l>ततोऽभ्येत्य महाराज योगमास्थाय भिक्षुकः ।</s-l><s-l>जैगीषव्यो मुनिर्धीमांस्तस्मिंस्तीर्थे समाहितः ॥ ५ ॥</s-l></s-lg><s-lg><s-l>देवलस्याश्रमे राजन्न्यवसत्स महाद्युतिः ।</s-l><s-l>योगनित्यो महाराज सिद्धिं प्राप्तो महातपाः ॥ ६ ॥</s-l></s-lg><s-lg><s-l>तं तत्र वसमानं तु जैगीषव्यं महामुनिम् ।</s-l><s-l>देवलो दर्शयन्नेव नैवायुञ्जत धर्मतः ॥ ७ ॥</s-l></s-lg><s-lg><s-l>एवं तयोर्महाराज दीर्घकालो व्यतिक्रमत् ।</s-l><s-l>जैगीषव्यं मुनिं चैव न ददर्शाथ देवलः ॥ ८ ॥</s-l></s-lg><s-lg><s-l>आहारकाले मतिमान्परिव्राड्जनमेजय ।</s-l><s-l>उपातिष्ठत धर्मज्ञो भैक्षकाले स देवलम् ॥ ९ ॥</s-l></s-lg><s-lg><s-l>स दृष्ट्वा भिक्षुरूपेण प्राप्तं तत्र महामुनिम् ।</s-l><s-l>गौरवं परमं चक्रे प्रीतिं च विपुलां तथा ॥ १० ॥</s-l></s-lg><s-lg><s-l>देवलस्तु यथाशक्ति पूजयामास भारत ।</s-l><s-l>ऋषिदृष्टेन विधिना समा बह्व्यः समाहितः ॥ ११ ॥</s-l></s-lg><s-lg><s-l>कदाचित्तस्य नृपते देवलस्य महात्मनः ।</s-l><s-l>चिन्ता सुमहती जाता मुनिं दृष्ट्वा महाद्युतिम् ॥ १२ ॥</s-l></s-lg><s-lg><s-l>समास्तु समतिक्रान्ता बह्व्यः पूजयतो मम ।</s-l><s-l>न चायमलसो भिक्षुरभ्यभाषत किंचन ॥ १३ ॥</s-l></s-lg><s-lg><s-l>एवं विगणयन्नेव स जगाम महोदधिम् ।</s-l><s-l>अन्तरिक्षचरः श्रीमान्कलशं गृह्य देवलः ॥ १४ ॥</s-l></s-lg><s-lg><s-l>गच्छन्नेव स धर्मात्मा समुद्रं सरितां पतिम् ।</s-l><s-l>जैगीषव्यं ततोऽपश्यद्गतं प्रागेव भारत ॥ १५ ॥</s-l></s-lg><s-lg><s-l>ततः सविस्मयश्चिन्तां जगामाथासितः प्रभुः ।</s-l><s-l>कथं भिक्षुरयं प्राप्तः समुद्रे स्नात एव च ॥ १६ ॥</s-l></s-lg><s-lg><s-l>इत्येवं चिन्तयामास महर्षिरसितस्तदा ।</s-l><s-l>स्नात्वा समुद्रे विधिवच्छुचिर्जप्यं जजाप ह ॥ १७ ॥</s-l></s-lg><s-lg><s-l>कृतजप्याह्निकः श्रीमानाश्रमं च जगाम ह ।</s-l><s-l>कलशं जलपूर्णं वै गृहीत्वा जनमेजय ॥ १८ ॥</s-l></s-lg><s-lg><s-l>ततः स प्रविशन्नेव स्वमाश्रमपदं मुनिः ।</s-l><s-l>आसीनमाश्रमे तत्र जैगीषव्यमपश्यत ॥ १९ ॥</s-l></s-lg><s-lg><s-l>न व्याहरति चैवैनं जैगीषव्यः कथंचन ।</s-l><s-l>काष्ठभूतोऽऽश्रमपदे वसति स्म महातपाः ॥ २० ॥</s-l></s-lg><s-lg><s-l>तं दृष्ट्वा चाप्लुतं तोये सागरे सागरोपमम् ।</s-l><s-l>प्रविष्टमाश्रमं चापि पूर्वमेव ददर्श सः ॥ २१ ॥</s-l></s-lg><s-lg><s-l>असितो देवलो राजंश्चिन्तयामास बुद्धिमान् ।</s-l><s-l>दृष्टः प्रभावं तपसो जैगीषव्यस्य योगजम् ॥ २२ ॥</s-l></s-lg><s-lg><s-l>चिन्तयामास राजेन्द्र तदा स मुनिसत्तमः ।</s-l><s-l>मया दृष्टः समुद्रे च आश्रमे च कथं त्वयम् ॥ २३ ॥</s-l></s-lg><s-lg><s-l>एवं विगणयन्नेव स मुनिर्मन्त्रपारगः ।</s-l><s-l>उत्पपाताश्रमात्तस्मादन्तरिक्षं विशां पते ।</s-l><s-l>जिज्ञासार्थं तदा भिक्षोर्जैगीषव्यस्य देवलः ॥ २४ ॥</s-l></s-lg><s-lg><s-l>सोऽन्तरिक्षचरान्सिद्धान्समपश्यत्समाहितान् ।</s-l><s-l>जैगीषव्यं च तैः सिद्धैः पूज्यमानमपश्यत ॥ २५ ॥</s-l></s-lg><s-lg><s-l>ततोऽसितः सुसंरब्धो व्यवसायी दृढव्रतः ।</s-l><s-l>अपश्यद्वै दिवं यान्तं जैगीषव्यं स देवलः ॥ २६ ॥</s-l></s-lg><s-lg><s-l>तस्माच्च पितृलोकं तं व्रजन्तं सोऽन्वपश्यत ।</s-l><s-l>पितृलोकाच्च तं यान्तं याम्यं लोकमपश्यत ॥ २७ ॥</s-l></s-lg><s-lg><s-l>तस्मादपि समुत्पत्य सोमलोकमभिष्टुतम् ।</s-l><s-l>व्रजन्तमन्वपश्यत्स जैगीषव्यं महामुनिम् ॥ २८ ॥</s-l></s-lg><s-lg><s-l>लोकान्समुत्पतन्तं च शुभानेकान्तयाजिनाम् ।</s-l><s-l>ततोऽग्निहोत्रिणां लोकांस्तेभ्यश्चाप्युत्पपात ह ॥ २९ ॥</s-l></s-lg><s-lg><s-l>दर्शं च पौर्णमासं च ये यजन्ति तपोधनाः ।</s-l><s-l>तेभ्यः स ददृशे धीमाँल्लोकेभ्यः पशुयाजिनाम् ।</s-l><s-l>व्रजन्तं लोकममलमपश्यद्देवपूजितम् ॥ ३० ॥</s-l></s-lg><s-lg><s-l>चातुर्मास्यैर्बहुविधैर्यजन्ते ये तपोधनाः ।</s-l><s-l>तेषां स्थानं तथा यान्तं तथाग्निष्टोमयाजिनाम् ॥ ३१ ॥</s-l></s-lg><s-lg><s-l>अग्निष्टुतेन च तथा ये यजन्ति तपोधनाः ।</s-l><s-l>तत्स्थानमनुसंप्राप्तमन्वपश्यत देवलः ॥ ३२ ॥</s-l></s-lg><s-lg><s-l>वाजपेयं क्रतुवरं तथा बहुसुवर्णकम् ।</s-l><s-l>आहरन्ति महाप्राज्ञास्तेषां लोकेष्वपश्यत ॥ ३३ ॥</s-l></s-lg><s-lg><s-l>यजन्ते पुण्डरीकेण राजसूयेन चैव ये ।</s-l><s-l>तेषां लोकेष्वपश्यच्च जैगीषव्यं स देवलः ॥ ३४ ॥</s-l></s-lg><s-lg><s-l>अश्वमेधं क्रतुवरं नरमेधं तथैव च ।</s-l><s-l>आहरन्ति नरश्रेष्ठास्तेषां लोकेष्वपश्यत ॥ ३५ ॥</s-l></s-lg><s-lg><s-l>सर्वमेधं च दुष्प्रापं तथा सौत्रामणिं च ये ।</s-l><s-l>तेषां लोकेष्वपश्यच्च जैगीषव्यं स देवलः ॥ ३६ ॥</s-l></s-lg><s-lg><s-l>द्वादशाहैश्च सत्रैर्ये यजन्ते विविधैर्नृप ।</s-l><s-l>तेषां लोकेष्वपश्यच्च जैगीषव्यं स देवलः ॥ ३७ ॥</s-l></s-lg><s-lg><s-l>मित्रावरुणयोर्लोकानादित्यानां तथैव च ।</s-l><s-l>सलोकतामनुप्राप्तमपश्यत ततोऽसितः ॥ ३८ ॥</s-l></s-lg><s-lg><s-l>रुद्राणां च वसूनां च स्थानं यच्च बृहस्पतेः ।</s-l><s-l>तानि सर्वाण्यतीतं च समपश्यत्ततोऽसितः ॥ ३९ ॥</s-l></s-lg><s-lg><s-l>आरुह्य च गवां लोकं प्रयान्तं ब्रह्मसत्रिणाम् ।</s-l><s-l>लोकानपश्यद्गच्छन्तं जैगीषव्यं ततोऽसितः ॥ ४० ॥</s-l></s-lg><s-lg><s-l>त्रीँल्लोकानपरान्विप्रमुत्पतन्तं स्वतेजसा ।</s-l><s-l>पतिव्रतानां लोकांश्च व्रजन्तं सोऽन्वपश्यत ॥ ४१ ॥</s-l></s-lg><s-lg><s-l>ततो मुनिवरं भूयो जैगीषव्यमथासितः ।</s-l><s-l>नान्वपश्यत योगस्थमन्तर्हितमरिंदम ॥ ४२ ॥</s-l></s-lg><s-lg><s-l>सोऽचिन्तयन्महाभागो जैगीषव्यस्य देवलः ।</s-l><s-l>प्रभावं सुव्रतत्वं च सिद्धिं योगस्य चातुलाम् ॥ ४३ ॥</s-l></s-lg><s-lg><s-l>असितोऽपृच्छत तदा सिद्धाँल्लोकेषु सत्तमान् ।</s-l><s-l>प्रयतः प्राञ्जलिर्भूत्वा धीरस्तान्ब्रह्मसत्रिणः ॥ ४४ ॥</s-l></s-lg><s-lg><s-l>जैगीषव्यं न पश्यामि तं शंसत महौजसम् ।</s-l><s-l>एतदिच्छाम्यहं श्रोतुं परं कौतूहलं हि मे ॥ ४५ ॥</s-l></s-lg><s-lg><s-l> सिद्धा ऊचुः ।</s-l><s-l>शृणु देवल भूतार्थं शंसतां नो दृढव्रत ।</s-l><s-l>जैगीषव्यो गतो लोकं शाश्वतं ब्रह्मणोऽव्ययम् ॥ ४६ ॥</s-l></s-lg><s-lg><s-l>स श्रुत्वा वचनं तेषां सिद्धानां ब्रह्मसत्रिणाम् ।</s-l><s-l>असितो देवलस्तूर्णमुत्पपात पपात च ॥ ४७ ॥</s-l></s-lg><s-lg><s-l>ततः सिद्धास्त ऊचुर्हि देवलं पुनरेव ह ।</s-l><s-l>न देवल गतिस्तत्र तव गन्तुं तपोधन ।</s-l><s-l>ब्रह्मणः सदनं विप्र जैगीषव्यो यदाप्तवान् ॥ ४८ ॥</s-l></s-lg><s-lg><s-l>तेषां तद्वचनं श्रुत्वा सिद्धानां देवलः पुनः ।</s-l><s-l>आनुपूर्व्येण लोकांस्तान्सर्वानवततार ह ॥ ४९ ॥</s-l></s-lg><s-lg><s-l>स्वमाश्रमपदं पुण्यमाजगाम पतंगवत् ।</s-l><s-l>प्रविशन्नेव चापश्यज्जैगीषव्यं स देवलः ॥ ५० ॥</s-l></s-lg><s-lg><s-l>ततो बुद्ध्या व्यगणयद्देवलो धर्मयुक्तया ।</s-l><s-l>दृष्ट्वा प्रभावं तपसो जैगीषव्यस्य योगजम् ॥ ५१ ॥</s-l></s-lg><s-lg><s-l>ततोऽब्रवीन्महात्मानं जैगीषव्यं स देवलः ।</s-l><s-l>विनयावनतो राजन्नुपसर्प्य महामुनिम् ।</s-l><s-l>मोक्षधर्मं समास्थातुमिच्छेयं भगवन्नहम् ॥ ५२ ॥</s-l></s-lg><s-lg><s-l>तस्य तद्वचनं श्रुत्वा उपदेशं चकार सः ।</s-l><s-l>विधिं च योगस्य परं कार्याकार्यं च शास्त्रतः ॥ ५३ ॥</s-l></s-lg><s-lg><s-l>संन्यासकृतबुद्धिं तं ततो दृष्ट्वा महातपाः ।</s-l><s-l>सर्वाश्चास्य क्रियाश्चक्रे विधिदृष्टेन कर्मणा ॥ ५४ ॥</s-l></s-lg><s-lg><s-l>संन्यासकृतबुद्धिं तं भूतानि पितृभिः सह ।</s-l><s-l>ततो दृष्ट्वा प्ररुरुदुः कोऽस्मान्संविभजिष्यति ॥ ५५ ॥</s-l></s-lg><s-lg><s-l>देवलस्तु वचः श्रुत्वा भूतानां करुणं तथा ।</s-l><s-l>दिशो दश व्याहरतां मोक्षं त्यक्तुं मनो दधे ॥ ५६ ॥</s-l></s-lg><s-lg><s-l>ततस्तु फलमूलानि पवित्राणि च भारत ।</s-l><s-l>पुष्पाण्योषधयश्चैव रोरूयन्ते सहस्रशः ॥ ५७ ॥</s-l></s-lg><s-lg><s-l>पुनर्नो देवलः क्षुद्रो नूनं छेत्स्यति दुर्मतिः ।</s-l><s-l>अभयं सर्वभूतेभ्यो यो दत्त्वा नावबुध्यते ॥ ५८ ॥</s-l></s-lg><s-lg><s-l>ततो भूयो व्यगणयत्स्वबुद्ध्या मुनिसत्तमः ।</s-l><s-l>मोक्षे गार्हस्थ्यधर्मे वा किं नु श्रेयस्करं भवेत् ॥ ५९ ॥</s-l></s-lg><s-lg><s-l>इति निश्चित्य मनसा देवलो राजसत्तम ।</s-l><s-l>त्यक्त्वा गार्हस्थ्यधर्मं स मोक्षधर्ममरोचयत् ॥ ६० ॥</s-l></s-lg><s-lg><s-l>एवमादीनि संचिन्त्य देवलो निश्चयात्ततः ।</s-l><s-l>प्राप्तवान्परमां सिद्धिं परं योगं च भारत ॥ ६१ ॥</s-l></s-lg><s-lg><s-l>ततो देवाः समागम्य बृहस्पतिपुरोगमाः ।</s-l><s-l>जैगीषव्यं तपश्चास्य प्रशंसन्ति तपस्विनः ॥ ६२ ॥</s-l></s-lg><s-lg><s-l>अथाब्रवीदृषिवरो देवान्वै नारदस्तदा ।</s-l><s-l>जैगीषव्ये तपो नास्ति विस्मापयति योऽसितम् ॥ ६३ ॥</s-l></s-lg><s-lg><s-l>तमेवंवादिनं धीरं प्रत्यूचुस्ते दिवौकसः ।</s-l><s-l>मैवमित्येव शंसन्तो जैगीषव्यं महामुनिम् ॥ ६४ ॥</s-l></s-lg><s-lg><s-l>तत्राप्युपस्पृश्य ततो महात्मा दत्त्वा च वित्तं हलभृद्द्विजेभ्यः ।</s-l><s-l>अवाप्य धर्मं परमार्यकर्मा जगाम सोमस्य महत्स तीर्थम् ॥ ६५ ॥</s-l></s-lg>