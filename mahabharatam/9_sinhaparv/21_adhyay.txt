<s-lg><s-l> संजय उवाच ।</s-l><s-l>पुत्रस्तु ते महाराज रथस्थो रथिनां वरः ।</s-l><s-l>दुरुत्सहो बभौ युद्धे यथा रुद्रः प्रतापवान् ॥ १ ॥</s-l></s-lg><s-lg><s-l>तस्य बाणसहस्रैस्तु प्रच्छन्ना ह्यभवन्मही ।</s-l><s-l>परांश्च सिषिचे बाणैर्धाराभिरिव पर्वतान् ॥ २ ॥</s-l></s-lg><s-lg><s-l>न च सोऽस्ति पुमान्कश्चित्पाण्डवानां महाहवे ।</s-l><s-l>हयो गजो रथो वापि योऽस्य बाणैरविक्षतः ॥ ३ ॥</s-l></s-lg><s-lg><s-l>यं यं हि समरे योधं प्रपश्यामि विशां पते ।</s-l><s-l>स स बाणैश्चितोऽभूद्वै पुत्रेण तव भारत ॥ ४ ॥</s-l></s-lg><s-lg><s-l>यथा सैन्येन रजसा समुद्धूतेन वाहिनी ।</s-l><s-l>प्रत्यदृश्यत संछन्ना तथा बाणैर्महात्मनः ॥ ५ ॥</s-l></s-lg><s-lg><s-l>बाणभूतामपश्याम पृथिवीं पृथिवीपते ।</s-l><s-l>दुर्योधनेन प्रकृतां क्षिप्रहस्तेन धन्विना ॥ ६ ॥</s-l></s-lg><s-lg><s-l>तेषु योधसहस्रेषु तावकेषु परेषु च ।</s-l><s-l>एको दुर्योधनो ह्यासीत्पुमानिति मतिर्मम ॥ ७ ॥</s-l></s-lg><s-lg><s-l>तत्राद्भुतमपश्याम तव पुत्रस्य विक्रमम् ।</s-l><s-l>यदेकं सहिताः पार्था नात्यवर्तन्त भारत ॥ ८ ॥</s-l></s-lg><s-lg><s-l>युधिष्ठिरं शतेनाजौ विव्याध भरतर्षभ ।</s-l><s-l>भीमसेनं च सप्तत्या सहदेवं च सप्तभिः ॥ ९ ॥</s-l></s-lg><s-lg><s-l>नकुलं च चतुःषष्ट्या धृष्टद्युम्नं च पञ्चभिः ।</s-l><s-l>सप्तभिर्द्रौपदेयांश्च त्रिभिर्विव्याध सात्यकिम् ।</s-l><s-l>धनुश्चिच्छेद भल्लेन सहदेवस्य मारिष ॥ १० ॥</s-l></s-lg><s-lg><s-l>तदपास्य धनुश्छिन्नं माद्रीपुत्रः प्रतापवान् ।</s-l><s-l>अभ्यधावत राजानं प्रगृह्यान्यन्महद्धनुः ।</s-l><s-l>ततो दुर्योधनं संख्ये विव्याध दशभिः शरैः ॥ ११ ॥</s-l></s-lg><s-lg><s-l>नकुलश्च ततो वीरो राजानं नवभिः शरैः ।</s-l><s-l>घोररूपैर्महेष्वासो विव्याध च ननाद च ॥ १२ ॥</s-l></s-lg><s-lg><s-l>सात्यकिश्चापि राजानं शरेणानतपर्वणा ।</s-l><s-l>द्रौपदेयास्त्रिसप्तत्या धर्मराजश्च सप्तभिः ।</s-l><s-l>अशीत्या भीमसेनश्च शरै राजानमार्दयत् ॥ १३ ॥</s-l></s-lg><s-lg><s-l>समन्तात्कीर्यमाणस्तु बाणसंघैर्महात्मभिः ।</s-l><s-l>न चचाल महाराज सर्वसैन्यस्य पश्यतः ॥ १४ ॥</s-l></s-lg><s-lg><s-l>लाघवं सौष्ठवं चापि वीर्यं चैव महात्मनः ।</s-l><s-l>अति सर्वाणि भूतानि ददृशुः सर्वमानवाः ॥ १५ ॥</s-l></s-lg><s-lg><s-l>धार्तराष्ट्रास्तु राजेन्द्र यात्वा तु स्वल्पमन्तरम् ।</s-l><s-l>अपश्यमाना राजानं पर्यवर्तन्त दंशिताः ॥ १६ ॥</s-l></s-lg><s-lg><s-l>तेषामापततां घोरस्तुमुलः समजायत ।</s-l><s-l>क्षुब्धस्य हि समुद्रस्य प्रावृट्काले यथा निशि ॥ १७ ॥</s-l></s-lg><s-lg><s-l>समासाद्य रणे ते तु राजानमपराजितम् ।</s-l><s-l>प्रत्युद्ययुर्महेष्वासाः पाण्डवानाततायिनः ॥ १८ ॥</s-l></s-lg><s-lg><s-l>भीमसेनं रणे क्रुद्धं द्रोणपुत्रो न्यवारयत् ।</s-l><s-l>ततो बाणैर्महाराज प्रमुक्तैः सर्वतोदिशम् ।</s-l><s-l>नाज्ञायन्त रणे वीरा न दिशः प्रदिशस्तथा ॥ १९ ॥</s-l></s-lg><s-lg><s-l>तावुभौ क्रूरकर्माणावुभौ भारत दुःसहौ ।</s-l><s-l>घोररूपमयुध्येतां कृतप्रतिकृतैषिणौ ।</s-l><s-l>त्रासयन्तौ जगत्सर्वं ज्याक्षेपविहतत्वचौ ॥ २० ॥</s-l></s-lg><s-lg><s-l>शकुनिस्तु रणे वीरो युधिष्ठिरमपीडयत् ।</s-l><s-l>तस्याश्वांश्चतुरो हत्वा सुबलस्य सुतो विभुः ।</s-l><s-l>नादं चकार बलवान्सर्वसैन्यानि कम्पयन् ॥ २१ ॥</s-l></s-lg><s-lg><s-l>एतस्मिन्नन्तरे वीरं राजानमपराजितम् ।</s-l><s-l>अपोवाह रथेनाजौ सहदेवः प्रतापवान् ॥ २२ ॥</s-l></s-lg><s-lg><s-l>अथान्यं रथमास्थाय धर्मराजो युधिष्ठिरः ।</s-l><s-l>शकुनिं नवभिर्विद्ध्वा पुनर्विव्याध पञ्चभिः ।</s-l><s-l>ननाद च महानादं प्रवरः सर्वधन्विनाम् ॥ २३ ॥</s-l></s-lg><s-lg><s-l>तद्युद्धमभवच्चित्रं घोररूपं च मारिष ।</s-l><s-l>ईक्षितृप्रीतिजननं सिद्धचारणसेवितम् ॥ २४ ॥</s-l></s-lg><s-lg><s-l>उलूकस्तु महेष्वासं नकुलं युद्धदुर्मदम् ।</s-l><s-l>अभ्यद्रवदमेयात्मा शरवर्षैः समन्ततः ॥ २५ ॥</s-l></s-lg><s-lg><s-l>तथैव नकुलः शूरः सौबलस्य सुतं रणे ।</s-l><s-l>शरवर्षेण महता समन्तात्पर्यवारयत् ॥ २६ ॥</s-l></s-lg><s-lg><s-l>तौ तत्र समरे वीरौ कुलपुत्रौ महारथौ ।</s-l><s-l>योधयन्तावपश्येतां परस्परकृतागसौ ॥ २७ ॥</s-l></s-lg><s-lg><s-l>तथैव कृतवर्मा तु शैनेयं शत्रुतापनम् ।</s-l><s-l>योधयञ्शुशुभे राजन्बलं शक्र इवाहवे ॥ २८ ॥</s-l></s-lg><s-lg><s-l>दुर्योधनो धनुश्छित्त्वा धृष्टद्युम्नस्य संयुगे ।</s-l><s-l>अथैनं छिन्नधन्वानं विव्याध निशितैः शरैः ॥ २९ ॥</s-l></s-lg><s-lg><s-l>धृष्टद्युम्नोऽपि समरे प्रगृह्य परमायुधम् ।</s-l><s-l>राजानं योधयामास पश्यतां सर्वधन्विनाम् ॥ ३० ॥</s-l></s-lg><s-lg><s-l>तयोर्युद्धं महच्चासीत्संग्रामे भरतर्षभ ।</s-l><s-l>प्रभिन्नयोर्यथा सक्तं मत्तयोर्वरहस्तिनोः ॥ ३१ ॥</s-l></s-lg><s-lg><s-l>गौतमस्तु रणे क्रुद्धो द्रौपदेयान्महाबलान् ।</s-l><s-l>विव्याध बहुभिः शूरः शरैः संनतपर्वभिः ॥ ३२ ॥</s-l></s-lg><s-lg><s-l>तस्य तैरभवद्युद्धमिन्द्रियैरिव देहिनः ।</s-l><s-l>घोररूपमसंवार्यं निर्मर्यादमतीव च ॥ ३३ ॥</s-l></s-lg><s-lg><s-l>ते च तं पीडयामासुरिन्द्रियाणीव बालिशम् ।</s-l><s-l>स च तान्प्रतिसंरब्धः प्रत्ययोधयदाहवे ॥ ३४ ॥</s-l></s-lg><s-lg><s-l>एवं चित्रमभूद्युद्धं तस्य तैः सह भारत ।</s-l><s-l>उत्थायोत्थाय हि यथा देहिनामिन्द्रियैर्विभो ॥ ३५ ॥</s-l></s-lg><s-lg><s-l>नराश्चैव नरैः सार्धं दन्तिनो दन्तिभिस्तथा ।</s-l><s-l>हया हयैः समासक्ता रथिनो रथिभिस्तथा ।</s-l><s-l>संकुलं चाभवद्भूयो घोररूपं विशां पते ॥ ३६ ॥</s-l></s-lg><s-lg><s-l>इदं चित्रमिदं घोरमिदं रौद्रमिति प्रभो ।</s-l><s-l>युद्धान्यासन्महाराज घोराणि च बहूनि च ॥ ३७ ॥</s-l></s-lg><s-lg><s-l>ते समासाद्य समरे परस्परमरिंदमाः ।</s-l><s-l>विव्यधुश्चैव जघ्नुश्च समासाद्य महाहवे ॥ ३८ ॥</s-l></s-lg><s-lg><s-l>तेषां शस्त्रसमुद्भूतं रजस्तीव्रमदृश्यत ।</s-l><s-l>प्रवातेनोद्धतं राजन्धावद्भिश्चाश्वसादिभिः ॥ ३९ ॥</s-l></s-lg><s-lg><s-l>रथनेमिसमुद्भूतं निःश्वासैश्चापि दन्तिनाम् ।</s-l><s-l>रजः संध्याभ्रकपिलं दिवाकरपथं ययौ ॥ ४० ॥</s-l></s-lg><s-lg><s-l>रजसा तेन संपृक्ते भास्करे निष्प्रभीकृते ।</s-l><s-l>संछादिताभवद्भूमिस्ते च शूरा महारथाः ॥ ४१ ॥</s-l></s-lg><s-lg><s-l>मुहूर्तादिव संवृत्तं नीरजस्कं समन्ततः ।</s-l><s-l>वीरशोणितसिक्तायां भूमौ भरतसत्तम ।</s-l><s-l>उपाशाम्यत्ततस्तीव्रं तद्रजो घोरदर्शनम् ॥ ४२ ॥</s-l></s-lg><s-lg><s-l>ततोऽपश्यं महाराज द्वंद्वयुद्धानि भारत ।</s-l><s-l>यथाप्राग्र्यं यथाज्येष्ठं मध्याह्ने वै सुदारुणे ।</s-l><s-l>वर्मणां तत्र राजेन्द्र व्यदृश्यन्तोज्ज्वलाः प्रभाः ॥ ४३ ॥</s-l></s-lg><s-lg><s-l>शब्दः सुतुमुलः संख्ये शराणां पततामभूत् ।</s-l><s-l>महावेणुवनस्येव दह्यमानस्य सर्वतः ॥ ४४ ॥</s-l></s-lg>