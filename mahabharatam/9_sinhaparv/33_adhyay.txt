<s-lg><s-l> संजय उवाच ।</s-l><s-l>तस्मिन्युद्धे महाराज संप्रवृत्ते सुदारुणे ।</s-l><s-l>उपविष्टेषु सर्वेषु पाण्डवेषु महात्मसु ॥ १ ॥</s-l></s-lg><s-lg><s-l>ततस्तालध्वजो रामस्तयोर्युद्ध उपस्थिते ।</s-l><s-l>श्रुत्वा तच्छिष्ययो राजन्नाजगाम हलायुधः ॥ २ ॥</s-l></s-lg><s-lg><s-l>तं दृष्ट्वा परमप्रीताः पूजयित्वा नराधिपाः ।</s-l><s-l>शिष्ययोः कौशलं युद्धे पश्य रामेति चाब्रुवन् ॥ ३ ॥</s-l></s-lg><s-lg><s-l>अब्रवीच्च तदा रामो दृष्ट्वा कृष्णं च पाण्डवम् ।</s-l><s-l>दुर्योधनं च कौरव्यं गदापाणिमवस्थितम् ॥ ४ ॥</s-l></s-lg><s-lg><s-l>चत्वारिंशदहान्यद्य द्वे च मे निःसृतस्य वै ।</s-l><s-l>पुष्येण संप्रयातोऽस्मि श्रवणे पुनरागतः ।</s-l><s-l>शिष्ययोर्वै गदायुद्धं द्रष्टुकामोऽस्मि माधव ॥ ५ ॥</s-l></s-lg><s-lg><s-l>ततो युधिष्ठिरो राजा परिष्वज्य हलायुधम् ।</s-l><s-l>स्वागतं कुशलं चास्मै पर्यपृच्छद्यथातथम् ॥ ६ ॥</s-l></s-lg><s-lg><s-l>कृष्णौ चापि महेष्वासावभिवाद्य हलायुधम् ।</s-l><s-l>सस्वजाते परिप्रीतौ प्रियमाणौ यशस्विनौ ॥ ७ ॥</s-l></s-lg><s-lg><s-l>माद्रीपुत्रौ तथा शूरौ द्रौपद्याः पञ्च चात्मजाः ।</s-l><s-l>अभिवाद्य स्थिता राजन्रौहिणेयं महाबलम् ॥ ८ ॥</s-l></s-lg><s-lg><s-l>भीमसेनोऽथ बलवान्पुत्रस्तव जनाधिप ।</s-l><s-l>तथैव चोद्यतगदौ पूजयामासतुर्बलम् ॥ ९ ॥</s-l></s-lg><s-lg><s-l>स्वागतेन च ते तत्र प्रतिपूज्य पुनः पुनः ।</s-l><s-l>पश्य युद्धं महाबाहो इति ते राममब्रुवन् ।</s-l><s-l>एवमूचुर्महात्मानं रौहिणेयं नराधिपाः ॥ १० ॥</s-l></s-lg><s-lg><s-l>परिष्वज्य तदा रामः पाण्डवान्सृञ्जयानपि ।</s-l><s-l>अपृच्छत्कुशलं सर्वान्पाण्डवांश्चामितौजसः ।</s-l><s-l>तथैव ते समासाद्य पप्रच्छुस्तमनामयम् ॥ ११ ॥</s-l></s-lg><s-lg><s-l>प्रत्यभ्यर्च्य हली सर्वान्क्षत्रियांश्च महामनाः ।</s-l><s-l>कृत्वा कुशलसंयुक्तां संविदं च यथावयः ॥ १२ ॥</s-l></s-lg><s-lg><s-l>जनार्दनं सात्यकिं च प्रेम्णा स परिषस्वजे ।</s-l><s-l>मूर्ध्नि चैतावुपाघ्राय कुशलं पर्यपृच्छत ॥ १३ ॥</s-l></s-lg><s-lg><s-l>तौ चैनं विधिवद्राजन्पूजयामासतुर्गुरुम् ।</s-l><s-l>ब्रह्माणमिव देवेशमिन्द्रोपेन्द्रौ मुदा युतौ ॥ १४ ॥</s-l></s-lg><s-lg><s-l>ततोऽब्रवीद्धर्मसुतो रौहिणेयमरिंदमम् ।</s-l><s-l>इदं भ्रात्रोर्महायुद्धं पश्य रामेति भारत ॥ १५ ॥</s-l></s-lg><s-lg><s-l>तेषां मध्ये महाबाहुः श्रीमान्केशवपूर्वजः ।</s-l><s-l>न्यविशत्परमप्रीतः पूज्यमानो महारथैः ॥ १६ ॥</s-l></s-lg><s-lg><s-l>स बभौ राजमध्यस्थो नीलवासाः सितप्रभः ।</s-l><s-l>दिवीव नक्षत्रगणैः परिकीर्णो निशाकरः ॥ १७ ॥</s-l></s-lg><s-lg><s-l>ततस्तयोः संनिपातस्तुमुलो रोमहर्षणः ।</s-l><s-l>आसीदन्तकरो राजन्वैरस्य तव पुत्रयोः ॥ १८ ॥</s-l></s-lg>