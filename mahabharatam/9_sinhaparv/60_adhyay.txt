<s-lg><s-l> धृतराष्ट्र उवाच ।</s-l><s-l>हतं दुर्योधनं दृष्ट्वा भीमसेनेन संयुगे ।</s-l><s-l>पाण्डवाः सृञ्जयाश्चैव किमकुर्वत संजय ॥ १ ॥</s-l></s-lg><s-lg><s-l> संजय उवाच ।</s-l><s-l>हतं दुर्योधनं दृष्ट्वा भीमसेनेन संयुगे ।</s-l><s-l>सिंहेनेव महाराज मत्तं वनगजं वने ॥ २ ॥</s-l></s-lg><s-lg><s-l>प्रहृष्टमनसस्तत्र कृष्णेन सह पाण्डवाः ।</s-l><s-l>पाञ्चालाः सृञ्जयाश्चैव निहते कुरुनन्दने ॥ ३ ॥</s-l></s-lg><s-lg><s-l>आविध्यन्नुत्तरीयाणि सिंहनादांश्च नेदिरे ।</s-l><s-l>नैतान्हर्षसमाविष्टानियं सेहे वसुंधरा ॥ ४ ॥</s-l></s-lg><s-lg><s-l>धनूंष्यन्ये व्याक्षिपन्त ज्याश्चाप्यन्ये तथाक्षिपन् ।</s-l><s-l>दध्मुरन्ये महाशङ्खानन्ये जघ्नुश्च दुन्दुभीः ॥ ५ ॥</s-l></s-lg><s-lg><s-l>चिक्रीडुश्च तथैवान्ये जहसुश्च तवाहिताः ।</s-l><s-l>अब्रुवंश्चासकृद्वीरा भीमसेनमिदं वचः ॥ ६ ॥</s-l></s-lg><s-lg><s-l>दुष्करं भवता कर्म रणेऽद्य सुमहत्कृतम् ।</s-l><s-l>कौरवेन्द्रं रणे हत्वा गदयातिकृतश्रमम् ॥ ७ ॥</s-l></s-lg><s-lg><s-l>इन्द्रेणेव हि वृत्रस्य वधं परमसंयुगे ।</s-l><s-l>त्वया कृतममन्यन्त शत्रोर्वधमिमं जनाः ॥ ८ ॥</s-l></s-lg><s-lg><s-l>चरन्तं विविधान्मार्गान्मण्डलानि च सर्वशः ।</s-l><s-l>दुर्योधनमिमं शूरं कोऽन्यो हन्याद्वृकोदरात् ॥ ९ ॥</s-l></s-lg><s-lg><s-l>वैरस्य च गतः पारं त्वमिहान्यैः सुदुर्गमम् ।</s-l><s-l>अशक्यमेतदन्येन संपादयितुमीदृशम् ॥ १० ॥</s-l></s-lg><s-lg><s-l>कुञ्जरेणेव मत्तेन वीर संग्राममूर्धनि ।</s-l><s-l>दुर्योधनशिरो दिष्ट्या पादेन मृदितं त्वया ॥ ११ ॥</s-l></s-lg><s-lg><s-l>सिंहेन महिषस्येव कृत्वा संगरमद्भुतम् ।</s-l><s-l>दुःशासनस्य रुधिरं दिष्ट्या पीतं त्वयानघ ॥ १२ ॥</s-l></s-lg><s-lg><s-l>ये विप्रकुर्वन्राजानं धर्मात्मानं युधिष्ठिरम् ।</s-l><s-l>मूर्ध्नि तेषां कृतः पादो दिष्ट्या ते स्वेन कर्मणा ॥ १३ ॥</s-l></s-lg><s-lg><s-l>अमित्राणामधिष्ठानाद्वधाद्दुर्योधनस्य च ।</s-l><s-l>भीम दिष्ट्या पृथिव्यां ते प्रथितं सुमहद्यशः ॥ १४ ॥</s-l></s-lg><s-lg><s-l>एवं नूनं हते वृत्रे शक्रं नन्दन्ति बन्दिनः ।</s-l><s-l>तथा त्वां निहतामित्रं वयं नन्दाम भारत ॥ १५ ॥</s-l></s-lg><s-lg><s-l>दुर्योधनवधे यानि रोमाणि हृषितानि नः ।</s-l><s-l>अद्यापि न विहृष्यन्ति तानि तद्विद्धि भारत ।</s-l><s-l>इत्यब्रुवन्भीमसेनं वातिकास्तत्र संगताः ॥ १६ ॥</s-l></s-lg><s-lg><s-l>तान्हृष्टान्पुरुषव्याघ्रान्पाञ्चालान्पाण्डवैः सह ।</s-l><s-l>ब्रुवतः सदृशं तत्र प्रोवाच मधुसूदनः ॥ १७ ॥</s-l></s-lg><s-lg><s-l>न न्याय्यं निहतः शत्रुर्भूयो हन्तुं जनाधिपाः ।</s-l><s-l>असकृद्वाग्भिरुग्राभिर्निहतो ह्येष मन्दधीः ॥ १८ ॥</s-l></s-lg><s-lg><s-l>तदैवैष हतः पापो यदैव निरपत्रपः ।</s-l><s-l>लुब्धः पापसहायश्च सुहृदां शासनातिगः ॥ १९ ॥</s-l></s-lg><s-lg><s-l>बहुशो विदुरद्रोणकृपगाङ्गेयसृञ्जयैः ।</s-l><s-l>पाण्डुभ्यः प्रोच्यमानोऽपि पित्र्यमंशं न दत्तवान् ॥ २० ॥</s-l></s-lg><s-lg><s-l>नैष योग्योऽद्य मित्रं वा शत्रुर्वा पुरुषाधमः ।</s-l><s-l>किमनेनातिनुन्नेन वाग्भिः काष्ठसधर्मणा ॥ २१ ॥</s-l></s-lg><s-lg><s-l>रथेष्वारोहत क्षिप्रं गच्छामो वसुधाधिपाः ।</s-l><s-l>दिष्ट्या हतोऽयं पापात्मा सामात्यज्ञातिबान्धवः ॥ २२ ॥</s-l></s-lg><s-lg><s-l>इति श्रुत्वा त्वधिक्षेपं कृष्णाद्दुर्योधनो नृपः ।</s-l><s-l>अमर्षवशमापन्न उदतिष्ठद्विशां पते ॥ २३ ॥</s-l></s-lg><s-lg><s-l>स्फिग्देशेनोपविष्टः स दोर्भ्यां विष्टभ्य मेदिनीम् ।</s-l><s-l>दृष्टिं भ्रूसंकटां कृत्वा वासुदेवे न्यपातयत् ॥ २४ ॥</s-l></s-lg><s-lg><s-l>अर्धोन्नतशरीरस्य रूपमासीन्नृपस्य तत् ।</s-l><s-l>क्रुद्धस्याशीविषस्येव च्छिन्नपुच्छस्य भारत ॥ २५ ॥</s-l></s-lg><s-lg><s-l>प्राणान्तकरणीं घोरां वेदनामविचिन्तयन् ।</s-l><s-l>दुर्योधनो वासुदेवं वाग्भिरुग्राभिरार्दयत् ॥ २६ ॥</s-l></s-lg><s-lg><s-l>कंसदासस्य दायाद न ते लज्जास्त्यनेन वै ।</s-l><s-l>अधर्मेण गदायुद्धे यदहं विनिपातितः ॥ २७ ॥</s-l></s-lg><s-lg><s-l>ऊरू भिन्धीति भीमस्य स्मृतिं मिथ्या प्रयच्छता ।</s-l><s-l>किं न विज्ञातमेतन्मे यदर्जुनमवोचथाः ॥ २८ ॥</s-l></s-lg><s-lg><s-l>घातयित्वा महीपालानृजुयुद्धान्सहस्रशः ।</s-l><s-l>जिह्मैरुपायैर्बहुभिर्न ते लज्जा न ते घृणा ॥ २९ ॥</s-l></s-lg><s-lg><s-l>अहन्यहनि शूराणां कुर्वाणः कदनं महत् ।</s-l><s-l>शिखण्डिनं पुरस्कृत्य घातितस्ते पितामहः ॥ ३० ॥</s-l></s-lg><s-lg><s-l>अश्वत्थाम्नः सनामानं हत्वा नागं सुदुर्मते ।</s-l><s-l>आचार्यो न्यासितः शस्त्रं किं तन्न विदितं मम ॥ ३१ ॥</s-l></s-lg><s-lg><s-l>स चानेन नृशंसेन धृष्टद्युम्नेन वीर्यवान् ।</s-l><s-l>पात्यमानस्त्वया दृष्टो न चैनं त्वमवारयः ॥ ३२ ॥</s-l></s-lg><s-lg><s-l>वधार्थं पाण्डुपुत्रस्य याचितां शक्तिमेव च ।</s-l><s-l>घटोत्कचे व्यंसयथाः कस्त्वत्तः पापकृत्तमः ॥ ३३ ॥</s-l></s-lg><s-lg><s-l>छिन्नबाहुः प्रायगतस्तथा भूरिश्रवा बली ।</s-l><s-l>त्वया निसृष्टेन हतः शैनेयेन दुरात्मना ॥ ३४ ॥</s-l></s-lg><s-lg><s-l>कुर्वाणश्चोत्तमं कर्म कर्णः पार्थजिगीषया ।</s-l><s-l>व्यंसनेनाश्वसेनस्य पन्नगेन्द्रसुतस्य वै ॥ ३५ ॥</s-l></s-lg><s-lg><s-l>पुनश्च पतिते चक्रे व्यसनार्तः पराजितः ।</s-l><s-l>पातितः समरे कर्णश्चक्रव्यग्रोऽग्रणीर्नृणाम् ॥ ३६ ॥</s-l></s-lg><s-lg><s-l>यदि मां चापि कर्णं च भीष्मद्रोणौ च संयुगे ।</s-l><s-l>ऋजुना प्रतियुध्येथा न ते स्याद्विजयो ध्रुवम् ॥ ३७ ॥</s-l></s-lg><s-lg><s-l>त्वया पुनरनार्येण जिह्ममार्गेण पार्थिवाः ।</s-l><s-l>स्वधर्ममनुतिष्ठन्तो वयं चान्ये च घातिताः ॥ ३८ ॥</s-l></s-lg><s-lg><s-l> वासुदेव उवाच ।</s-l><s-l>हतस्त्वमसि गान्धारे सभ्रातृसुतबान्धवः ।</s-l><s-l>सगणः ससुहृच्चैव पापमार्गमनुष्ठितः ॥ ३९ ॥</s-l></s-lg><s-lg><s-l>तवैव दुष्कृतैर्वीरौ भीष्मद्रोणौ निपातितौ ।</s-l><s-l>कर्णश्च निहतः संख्ये तव शीलानुवर्तकः ॥ ४० ॥</s-l></s-lg><s-lg><s-l>याच्यमानो मया मूढ पित्र्यमंशं न दित्ससि ।</s-l><s-l>पाण्डवेभ्यः स्वराज्यार्धं लोभाच्छकुनिनिश्चयात् ॥ ४१ ॥</s-l></s-lg><s-lg><s-l>विषं ते भीमसेनाय दत्तं सर्वे च पाण्डवाः ।</s-l><s-l>प्रदीपिता जतुगृहे मात्रा सह सुदुर्मते ॥ ४२ ॥</s-l></s-lg><s-lg><s-l>सभायां याज्ञसेनी च कृष्टा द्यूते रजस्वला ।</s-l><s-l>तदैव तावद्दुष्टात्मन्वध्यस्त्वं निरपत्रपः ॥ ४३ ॥</s-l></s-lg><s-lg><s-l>अनक्षज्ञं च धर्मज्ञं सौबलेनाक्षवेदिना ।</s-l><s-l>निकृत्या यत्पराजैषीस्तस्मादसि हतो रणे ॥ ४४ ॥</s-l></s-lg><s-lg><s-l>जयद्रथेन पापेन यत्कृष्णा क्लेशिता वने ।</s-l><s-l>यातेषु मृगयां तेषु तृणबिन्दोरथाश्रमे ॥ ४५ ॥</s-l></s-lg><s-lg><s-l>अभिमन्युश्च यद्बाल एको बहुभिराहवे ।</s-l><s-l>त्वद्दोषैर्निहतः पाप तस्मादसि हतो रणे ॥ ४६ ॥</s-l></s-lg><s-lg><s-l> दुर्योधन उवाच ।</s-l><s-l>अधीतं विधिवद्दत्तं भूः प्रशास्ता ससागरा ।</s-l><s-l>मूर्ध्नि स्थितममित्राणां को नु स्वन्ततरो मया ॥ ४७ ॥</s-l></s-lg><s-lg><s-l>यदिष्टं क्षत्रबन्धूनां स्वधर्ममनुपश्यताम् ।</s-l><s-l>तदिदं निधनं प्राप्तं को नु स्वन्ततरो मया ॥ ४८ ॥</s-l></s-lg><s-lg><s-l>देवार्हा मानुषा भोगाः प्राप्ता असुलभा नृपैः ।</s-l><s-l>ऐश्वर्यं चोत्तमं प्राप्तं को नु स्वन्ततरो मया ॥ ४९ ॥</s-l></s-lg><s-lg><s-l>ससुहृत्सानुबन्धश्च स्वर्गं गन्ताहमच्युत ।</s-l><s-l>यूयं विहतसंकल्पाः शोचन्तो वर्तयिष्यथ ॥ ५० ॥</s-l></s-lg><s-lg><s-l> संजय उवाच ।</s-l><s-l>अस्य वाक्यस्य निधने कुरुराजस्य भारत ।</s-l><s-l>अपतत्सुमहद्वर्षं पुष्पाणां पुण्यगन्धिनाम् ॥ ५१ ॥</s-l></s-lg><s-lg><s-l>अवादयन्त गन्धर्वा जगुश्चाप्सरसां गणाः ।</s-l><s-l>सिद्धाश्च मुमुचुर्वाचः साधु साध्विति भारत ॥ ५२ ॥</s-l></s-lg><s-lg><s-l>ववौ च सुरभिर्वायुः पुण्यगन्धो मृदुः सुखः ।</s-l><s-l>व्यराजतामलं चैव नभो वैडूर्यसंनिभम् ॥ ५३ ॥</s-l></s-lg><s-lg><s-l>अत्यद्भुतानि ते दृष्ट्वा वासुदेवपुरोगमाः ।</s-l><s-l>दुर्योधनस्य पूजां च दृष्ट्वा व्रीडामुपागमन् ॥ ५४ ॥</s-l></s-lg><s-lg><s-l>हतांश्चाधर्मतः श्रुत्वा शोकार्ताः शुशुचुर्हि ते ।</s-l><s-l>भीष्मं द्रोणं तथा कर्णं भूरिश्रवसमेव च ॥ ५५ ॥</s-l></s-lg><s-lg><s-l>तांस्तु चिन्तापरान्दृष्ट्वा पाण्डवान्दीनचेतसः ।</s-l><s-l>प्रोवाचेदं वचः कृष्णो मेघदुन्दुभिनिस्वनः ॥ ५६ ॥</s-l></s-lg><s-lg><s-l>नैष शक्योऽतिशीघ्रास्त्रस्ते च सर्वे महारथाः ।</s-l><s-l>ऋजुयुद्धेन विक्रान्ता हन्तुं युष्माभिराहवे ॥ ५७ ॥</s-l></s-lg><s-lg><s-l>उपाया विहिता ह्येते मया तस्मान्नराधिपाः ।</s-l><s-l>अन्यथा पाण्डवेयानां नाभविष्यज्जयः क्वचित् ॥ ५८ ॥</s-l></s-lg><s-lg><s-l>ते हि सर्वे महात्मानश्चत्वारोऽतिरथा भुवि ।</s-l><s-l>न शक्या धर्मतो हन्तुं लोकपालैरपि स्वयम् ॥ ५९ ॥</s-l></s-lg><s-lg><s-l>तथैवायं गदापाणिर्धार्तराष्ट्रो गतक्लमः ।</s-l><s-l>न शक्यो धर्मतो हन्तुं कालेनापीह दण्डिना ॥ ६० ॥</s-l></s-lg><s-lg><s-l>न च वो हृदि कर्तव्यं यदयं घातितो नृपः ।</s-l><s-l>मिथ्यावध्यास्तथोपायैर्बहवः शत्रवोऽधिकाः ॥ ६१ ॥</s-l></s-lg><s-lg><s-l>पूर्वैरनुगतो मार्गो देवैरसुरघातिभिः ।</s-l><s-l>सद्भिश्चानुगतः पन्थाः स सर्वैरनुगम्यते ॥ ६२ ॥</s-l></s-lg><s-lg><s-l>कृतकृत्याः स्म सायाह्ने निवासं रोचयामहे ।</s-l><s-l>साश्वनागरथाः सर्वे विश्रमामो नराधिपाः ॥ ६३ ॥</s-l></s-lg><s-lg><s-l>वासुदेववचः श्रुत्वा तदानीं पाण्डवैः सह ।</s-l><s-l>पाञ्चाला भृशसंहृष्टा विनेदुः सिंहसंघवत् ॥ ६४ ॥</s-l></s-lg><s-lg><s-l>ततः प्राध्मापयञ्शङ्खान्पाञ्चजन्यं च माधवः ।</s-l><s-l>हृष्टा दुर्योधनं दृष्ट्वा निहतं पुरुषर्षभाः ॥ ६५ ॥</s-l></s-lg>