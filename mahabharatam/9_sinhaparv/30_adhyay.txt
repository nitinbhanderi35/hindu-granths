<s-lg><s-l> संजय उवाच ।</s-l><s-l>ततस्तेष्वपयातेषु रथेषु त्रिषु पाण्डवाः ।</s-l><s-l>तं ह्रदं प्रत्यपद्यन्त यत्र दुर्योधनोऽभवत् ॥ १ ॥</s-l></s-lg><s-lg><s-l>आसाद्य च कुरुश्रेष्ठ तदा द्वैपायनह्रदम् ।</s-l><s-l>स्तम्भितं धार्तराष्ट्रेण दृष्ट्वा तं सलिलाशयम् ।</s-l><s-l>वासुदेवमिदं वाक्यमब्रवीत्कुरुनन्दनः ॥ २ ॥</s-l></s-lg><s-lg><s-l>पश्येमां धार्तराष्ट्रेण मायामप्सु प्रयोजिताम् ।</s-l><s-l>विष्टभ्य सलिलं शेते नास्य मानुषतो भयम् ॥ ३ ॥</s-l></s-lg><s-lg><s-l>दैवीं मायामिमां कृत्वा सलिलान्तर्गतो ह्ययम् ।</s-l><s-l>निकृत्या निकृतिप्रज्ञो न मे जीवन्विमोक्ष्यते ॥ ४ ॥</s-l></s-lg><s-lg><s-l>यद्यस्य समरे साह्यं कुरुते वज्रभृत्स्वयम् ।</s-l><s-l>तथाप्येनं हतं युद्धे लोको द्रक्ष्यति माधव ॥ ५ ॥</s-l></s-lg><s-lg><s-l> श्रीवासुदेव उवाच ।</s-l><s-l>मायाविन इमां मायां मायया जहि भारत ।</s-l><s-l>मायावी मायया वध्यः सत्यमेतद्युधिष्ठिर ॥ ६ ॥</s-l></s-lg><s-lg><s-l>क्रियाभ्युपायैर्बहुलैर्मायामप्सु प्रयोज्य ह ।</s-l><s-l>जहि त्वं भरतश्रेष्ठ पापात्मानं सुयोधनम् ॥ ७ ॥</s-l></s-lg><s-lg><s-l>क्रियाभ्युपायैरिन्द्रेण निहता दैत्यदानवाः ।</s-l><s-l>क्रियाभ्युपायैर्बहुभिर्बलिर्बद्धो महात्मना ॥ ८ ॥</s-l></s-lg><s-lg><s-l>क्रियाभ्युपायैः पूर्वं हि हिरण्याक्षो महासुरः ।</s-l><s-l>हिरण्यकशिपुश्चैव क्रिययैव निषूदितौ ।</s-l><s-l>वृत्रश्च निहतो राजन्क्रिययैव न संशयः ॥ ९ ॥</s-l></s-lg><s-lg><s-l>तथा पौलस्त्यतनयो रावणो नाम राक्षसः ।</s-l><s-l>रामेण निहतो राजन्सानुबन्धः सहानुगः ।</s-l><s-l>क्रियया योगमास्थाय तथा त्वमपि विक्रम ॥ १० ॥</s-l></s-lg><s-lg><s-l>क्रियाभ्युपायैर्निहतो मया राजन्पुरातने ।</s-l><s-l>तारकश्च महादैत्यो विप्रचित्तिश्च वीर्यवान् ॥ ११ ॥</s-l></s-lg><s-lg><s-l>वातापिरिल्वलश्चैव त्रिशिराश्च तथा विभो ।</s-l><s-l>सुन्दोपसुन्दावसुरौ क्रिययैव निषूदितौ ॥ १२ ॥</s-l></s-lg><s-lg><s-l>क्रियाभ्युपायैरिन्द्रेण त्रिदिवं भुज्यते विभो ।</s-l><s-l>क्रिया बलवती राजन्नान्यत्किंचिद्युधिष्ठिर ॥ १३ ॥</s-l></s-lg><s-lg><s-l>दैत्याश्च दानवाश्चैव राक्षसाः पार्थिवास्तथा ।</s-l><s-l>क्रियाभ्युपायैर्निहताः क्रियां तस्मात्समाचर ॥ १४ ॥</s-l></s-lg><s-lg><s-l> संजय उवाच ।</s-l><s-l>इत्युक्तो वासुदेवेन पाण्डवः संशितव्रतः ।</s-l><s-l>जलस्थं तं महाराज तव पुत्रं महाबलम् ।</s-l><s-l>अभ्यभाषत कौन्तेयः प्रहसन्निव भारत ॥ १५ ॥</s-l></s-lg><s-lg><s-l>सुयोधन किमर्थोऽयमारम्भोऽप्सु कृतस्त्वया ।</s-l><s-l>सर्वं क्षत्रं घातयित्वा स्वकुलं च विशां पते ॥ १६ ॥</s-l></s-lg><s-lg><s-l>जलाशयं प्रविष्टोऽद्य वाञ्छञ्जीवितमात्मनः ।</s-l><s-l>उत्तिष्ठ राजन्युध्यस्व सहास्माभिः सुयोधन ॥ १७ ॥</s-l></s-lg><s-lg><s-l>स च दर्पो नरश्रेष्ठ स च मानः क्व ते गतः ।</s-l><s-l>यस्त्वं संस्तभ्य सलिलं भीतो राजन्व्यवस्थितः ॥ १८ ॥</s-l></s-lg><s-lg><s-l>सर्वे त्वां शूर इत्येव जना जल्पन्ति संसदि ।</s-l><s-l>व्यर्थं तद्भवतो मन्ये शौर्यं सलिलशायिनः ॥ १९ ॥</s-l></s-lg><s-lg><s-l>उत्तिष्ठ राजन्युध्यस्व क्षत्रियोऽसि कुलोद्भवः ।</s-l><s-l>कौरवेयो विशेषेण कुले जन्म च संस्मर ॥ २० ॥</s-l></s-lg><s-lg><s-l>स कथं कौरवे वंशे प्रशंसञ्जन्म चात्मनः ।</s-l><s-l>युद्धाद्भीतस्ततस्तोयं प्रविश्य प्रतितिष्ठसि ॥ २१ ॥</s-l></s-lg><s-lg><s-l>अयुद्धमव्यवस्थानं नैष धर्मः सनातनः ।</s-l><s-l>अनार्यजुष्टमस्वर्ग्यं रणे राजन्पलायनम् ॥ २२ ॥</s-l></s-lg><s-lg><s-l>कथं पारमगत्वा हि युद्धे त्वं वै जिजीविषुः ।</s-l><s-l>इमान्निपतितान्दृष्ट्वा पुत्रान्भ्रातॄन्पितॄंस्तथा ॥ २३ ॥</s-l></s-lg><s-lg><s-l>संबन्धिनो वयस्यांश्च मातुलान्बान्धवांस्तथा ।</s-l><s-l>घातयित्वा कथं तात ह्रदे तिष्ठसि सांप्रतम् ॥ २४ ॥</s-l></s-lg><s-lg><s-l>शूरमानी न शूरस्त्वं मिथ्या वदसि भारत ।</s-l><s-l>शूरोऽहमिति दुर्बुद्धे सर्वलोकस्य शृण्वतः ॥ २५ ॥</s-l></s-lg><s-lg><s-l>न हि शूराः पलायन्ते शत्रून्दृष्ट्वा कथंचन ।</s-l><s-l>ब्रूहि वा त्वं यया धृत्या शूर त्यजसि संगरम् ॥ २६ ॥</s-l></s-lg><s-lg><s-l>स त्वमुत्तिष्ठ युध्यस्व विनीय भयमात्मनः ।</s-l><s-l>घातयित्वा सर्वसैन्यं भ्रातॄंश्चैव सुयोधन ॥ २७ ॥</s-l></s-lg><s-lg><s-l>नेदानीं जीविते बुद्धिः कार्या धर्मचिकीर्षया ।</s-l><s-l>क्षत्रधर्ममपाश्रित्य त्वद्विधेन सुयोधन ॥ २८ ॥</s-l></s-lg><s-lg><s-l>यत्तत्कर्णमुपाश्रित्य शकुनिं चापि सौबलम् ।</s-l><s-l>अमर्त्य इव संमोहात्त्वमात्मानं न बुद्धवान् ॥ २९ ॥</s-l></s-lg><s-lg><s-l>तत्पापं सुमहत्कृत्वा प्रतियुध्यस्व भारत ।</s-l><s-l>कथं हि त्वद्विधो मोहाद्रोचयेत पलायनम् ॥ ३० ॥</s-l></s-lg><s-lg><s-l>क्व ते तत्पौरुषं यातं क्व च मानः सुयोधन ।</s-l><s-l>क्व च विक्रान्तता याता क्व च विस्फूर्जितं महत् ॥ ३१ ॥</s-l></s-lg><s-lg><s-l>क्व ते कृतास्त्रता याता किं च शेषे जलाशये ।</s-l><s-l>स त्वमुत्तिष्ठ युध्यस्व क्षत्रधर्मेण भारत ॥ ३२ ॥</s-l></s-lg><s-lg><s-l>अस्मान्वा त्वं पराजित्य प्रशाधि पृथिवीमिमाम् ।</s-l><s-l>अथ वा निहतोऽस्माभिर्भूमौ स्वप्स्यसि भारत ॥ ३३ ॥</s-l></s-lg><s-lg><s-l>एष ते प्रथमो धर्मः सृष्टो धात्रा महात्मना ।</s-l><s-l>तं कुरुष्व यथातथ्यं राजा भव महारथ ॥ ३४ ॥</s-l></s-lg><s-lg><s-l> दुर्योधन उवाच ।</s-l><s-l>नैतच्चित्रं महाराज यद्भीः प्राणिनमाविशेत् ।</s-l><s-l>न च प्राणभयाद्भीतो व्यपयातोऽस्मि भारत ॥ ३५ ॥</s-l></s-lg><s-lg><s-l>अरथश्चानिषङ्गी च निहतः पार्ष्णिसारथिः ।</s-l><s-l>एकश्चाप्यगणः संख्ये प्रत्याश्वासमरोचयम् ॥ ३६ ॥</s-l></s-lg><s-lg><s-l>न प्राणहेतोर्न भयान्न विषादाद्विशां पते ।</s-l><s-l>इदमम्भः प्रविष्टोऽस्मि श्रमात्त्विदमनुष्ठितम् ॥ ३७ ॥</s-l></s-lg><s-lg><s-l>त्वं चाश्वसिहि कौन्तेय ये चाप्यनुगतास्तव ।</s-l><s-l>अहमुत्थाय वः सर्वान्प्रतियोत्स्यामि संयुगे ॥ ३८ ॥</s-l></s-lg><s-lg><s-l> युधिष्ठिर उवाच ।</s-l><s-l>आश्वस्ता एव सर्वे स्म चिरं त्वां मृगयामहे ।</s-l><s-l>तदिदानीं समुत्तिष्ठ युध्यस्वेह सुयोधन ॥ ३९ ॥</s-l></s-lg><s-lg><s-l>हत्वा वा समरे पार्थान्स्फीतं राज्यमवाप्नुहि ।</s-l><s-l>निहतो वा रणेऽस्माभिर्वीरलोकमवाप्स्यसि ॥ ४० ॥</s-l></s-lg><s-lg><s-l> दुर्योधन उवाच ।</s-l><s-l>यदर्थं राज्यमिच्छामि कुरूणां कुरुनन्दन ।</s-l><s-l>त इमे निहताः सर्वे भ्रातरो मे जनेश्वर ॥ ४१ ॥</s-l></s-lg><s-lg><s-l>क्षीणरत्नां च पृथिवीं हतक्षत्रियपुंगवाम् ।</s-l><s-l>नाभ्युत्सहाम्यहं भोक्तुं विधवामिव योषितम् ॥ ४२ ॥</s-l></s-lg><s-lg><s-l>अद्यापि त्वहमाशंसे त्वां विजेतुं युधिष्ठिर ।</s-l><s-l>भङ्क्त्वा पाञ्चालपाण्डूनामुत्साहं भरतर्षभ ॥ ४३ ॥</s-l></s-lg><s-lg><s-l>न त्विदानीमहं मन्ये कार्यं युद्धेन कर्हिचित् ।</s-l><s-l>द्रोणे कर्णे च संशान्ते निहते च पितामहे ॥ ४४ ॥</s-l></s-lg><s-lg><s-l>अस्त्विदानीमियं राजन्केवला पृथिवी तव ।</s-l><s-l>असहायो हि को राजा राज्यमिच्छेत्प्रशासितुम् ॥ ४५ ॥</s-l></s-lg><s-lg><s-l>सुहृदस्तादृशान्हित्वा पुत्रान्भ्रातॄन्पितॄनपि ।</s-l><s-l>भवद्भिश्च हृते राज्ये को नु जीवेत मादृशः ॥ ४६ ॥</s-l></s-lg><s-lg><s-l>अहं वनं गमिष्यामि ह्यजिनैः प्रतिवासितः ।</s-l><s-l>रतिर्हि नास्ति मे राज्ये हतपक्षस्य भारत ॥ ४७ ॥</s-l></s-lg><s-lg><s-l>हतबान्धवभूयिष्ठा हताश्वा हतकुञ्जरा ।</s-l><s-l>एषा ते पृथिवी राजन्भुङ्क्ष्वैनां विगतज्वरः ॥ ४८ ॥</s-l></s-lg><s-lg><s-l>वनमेव गमिष्यामि वसानो मृगचर्मणी ।</s-l><s-l>न हि मे निर्जितस्यास्ति जीवितेऽद्य स्पृहा विभो ॥ ४९ ॥</s-l></s-lg><s-lg><s-l>गच्छ त्वं भुङ्क्ष्व राजेन्द्र पृथिवीं निहतेश्वराम् ।</s-l><s-l>हतयोधां नष्टरत्नां क्षीणवप्रां यथासुखम् ॥ ५० ॥</s-l></s-lg><s-lg><s-l> युधिष्ठिर उवाच ।</s-l><s-l>आर्तप्रलापान्मा तात सलिलस्थः प्रभाषथाः ।</s-l><s-l>नैतन्मनसि मे राजन्वाशितं शकुनेरिव ॥ ५१ ॥</s-l></s-lg><s-lg><s-l>यदि चापि समर्थः स्यास्त्वं दानाय सुयोधन ।</s-l><s-l>नाहमिच्छेयमवनिं त्वया दत्तां प्रशासितुम् ॥ ५२ ॥</s-l></s-lg><s-lg><s-l>अधर्मेण न गृह्णीयां त्वया दत्तां महीमिमाम् ।</s-l><s-l>न हि धर्मः स्मृतो राजन्क्षत्रियस्य प्रतिग्रहः ॥ ५३ ॥</s-l></s-lg><s-lg><s-l>त्वया दत्तां न चेच्छेयं पृथिवीमखिलामहम् ।</s-l><s-l>त्वां तु युद्धे विनिर्जित्य भोक्तास्मि वसुधामिमाम् ॥ ५४ ॥</s-l></s-lg><s-lg><s-l>अनीश्वरश्च पृथिवीं कथं त्वं दातुमिच्छसि ।</s-l><s-l>त्वयेयं पृथिवी राजन्किं न दत्ता तदैव हि ॥ ५५ ॥</s-l></s-lg><s-lg><s-l>धर्मतो याचमानानां शमार्थं च कुलस्य नः ।</s-l><s-l>वार्ष्णेयं प्रथमं राजन्प्रत्याख्याय महाबलम् ॥ ५६ ॥</s-l></s-lg><s-lg><s-l>किमिदानीं ददासि त्वं को हि ते चित्तविभ्रमः ।</s-l><s-l>अभियुक्तस्तु को राजा दातुमिच्छेद्धि मेदिनीम् ॥ ५७ ॥</s-l></s-lg><s-lg><s-l>न त्वमद्य महीं दातुमीशः कौरवनन्दन ।</s-l><s-l>आच्छेत्तुं वा बलाद्राजन्स कथं दातुमिच्छसि ।</s-l><s-l>मां तु निर्जित्य संग्रामे पालयेमां वसुंधराम् ॥ ५८ ॥</s-l></s-lg><s-lg><s-l>सूच्यग्रेणापि यद्भूमेरपि ध्रीयेत भारत ।</s-l><s-l>तन्मात्रमपि नो मह्यं न ददाति पुरा भवान् ॥ ५९ ॥</s-l></s-lg><s-lg><s-l>स कथं पृथिवीमेतां प्रददासि विशां पते ।</s-l><s-l>सूच्यग्रं नात्यजः पूर्वं स कथं त्यजसि क्षितिम् ॥ ६० ॥</s-l></s-lg><s-lg><s-l>एवमैश्वर्यमासाद्य प्रशास्य पृथिवीमिमाम् ।</s-l><s-l>को हि मूढो व्यवस्येत शत्रोर्दातुं वसुंधराम् ॥ ६१ ॥</s-l></s-lg><s-lg><s-l>त्वं तु केवलमौर्ख्येण विमूढो नावबुध्यसे ।</s-l><s-l>पृथिवीं दातुकामोऽपि जीवितेनाद्य मोक्ष्यसे ॥ ६२ ॥</s-l></s-lg><s-lg><s-l>अस्मान्वा त्वं पराजित्य प्रशाधि पृथिवीमिमाम् ।</s-l><s-l>अथ वा निहतोऽस्माभिर्व्रज लोकाननुत्तमान् ॥ ६३ ॥</s-l></s-lg><s-lg><s-l>आवयोर्जीवतो राजन्मयि च त्वयि च ध्रुवम् ।</s-l><s-l>संशयः सर्वभूतानां विजये नो भविष्यति ॥ ६४ ॥</s-l></s-lg><s-lg><s-l>जीवितं तव दुष्प्रज्ञ मयि संप्रति वर्तते ।</s-l><s-l>जीवयेयं त्वहं कामं न तु त्वं जीवितुं क्षमः ॥ ६५ ॥</s-l></s-lg><s-lg><s-l>दहने हि कृतो यत्नस्त्वयास्मासु विशेषतः ।</s-l><s-l>आशीविषैर्विषैश्चापि जले चापि प्रवेशनैः ।</s-l><s-l>त्वया विनिकृता राजन्राज्यस्य हरणेन च ॥ ६६ ॥</s-l></s-lg><s-lg><s-l>एतस्मात्कारणात्पाप जीवितं ते न विद्यते ।</s-l><s-l>उत्तिष्ठोत्तिष्ठ युध्यस्व तत्ते श्रेयो भविष्यति ॥ ६७ ॥</s-l></s-lg><s-lg><s-l> संजय उवाच ।</s-l><s-l>एवं तु विविधा वाचो जययुक्ताः पुनः पुनः ।</s-l><s-l>कीर्तयन्ति स्म ते वीरास्तत्र तत्र जनाधिप ॥ ६८ ॥</s-l></s-lg>