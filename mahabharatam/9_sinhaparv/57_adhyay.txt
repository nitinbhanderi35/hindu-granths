<s-lg><s-l> संजय उवाच ।</s-l><s-l>समुदीर्णं ततो दृष्ट्वा संग्रामं कुरुमुख्ययोः ।</s-l><s-l>अथाब्रवीदर्जुनस्तु वासुदेवं यशस्विनम् ॥ १ ॥</s-l></s-lg><s-lg><s-l>अनयोर्वीरयोर्युद्धे को ज्यायान्भवतो मतः ।</s-l><s-l>कस्य वा को गुणो भूयानेतद्वद जनार्दन ॥ २ ॥</s-l></s-lg><s-lg><s-l> वासुदेव उवाच ।</s-l><s-l>उपदेशोऽनयोस्तुल्यो भीमस्तु बलवत्तरः ।</s-l><s-l>कृतयत्नतरस्त्वेष धार्तराष्ट्रो वृकोदरात् ॥ ३ ॥</s-l></s-lg><s-lg><s-l>भीमसेनस्तु धर्मेण युध्यमानो न जेष्यति ।</s-l><s-l>अन्यायेन तु युध्यन्वै हन्यादेष सुयोधनम् ॥ ४ ॥</s-l></s-lg><s-lg><s-l>मायया निर्जिता देवैरसुरा इति नः श्रुतम् ।</s-l><s-l>विरोचनश्च शक्रेण मायया निर्जितः सखे ।</s-l><s-l>मायया चाक्षिपत्तेजो वृत्रस्य बलसूदनः ॥ ५ ॥</s-l></s-lg><s-lg><s-l>प्रतिज्ञातं तु भीमेन द्यूतकाले धनंजय ।</s-l><s-l>ऊरू भेत्स्यामि ते संख्ये गदयेति सुयोधनम् ॥ ६ ॥</s-l></s-lg><s-lg><s-l>सोऽयं प्रतिज्ञां तां चापि पारयित्वारिकर्शनः ।</s-l><s-l>मायाविनं च राजानं माययैव निकृन्ततु ॥ ७ ॥</s-l></s-lg><s-lg><s-l>यद्येष बलमास्थाय न्यायेन प्रहरिष्यति ।</s-l><s-l>विषमस्थस्ततो राजा भविष्यति युधिष्ठिरः ॥ ८ ॥</s-l></s-lg><s-lg><s-l>पुनरेव च वक्ष्यामि पाण्डवेदं निबोध मे ।</s-l><s-l>धर्मराजापराधेन भयं नः पुनरागतम् ॥ ९ ॥</s-l></s-lg><s-lg><s-l>कृत्वा हि सुमहत्कर्म हत्वा भीष्ममुखान्कुरून् ।</s-l><s-l>जयः प्राप्तो यशश्चाग्र्यं वैरं च प्रतियातितम् ।</s-l><s-l>तदेवं विजयः प्राप्तः पुनः संशयितः कृतः ॥ १० ॥</s-l></s-lg><s-lg><s-l>अबुद्धिरेषा महती धर्मराजस्य पाण्डव ।</s-l><s-l>यदेकविजये युद्धं पणितं कृतमीदृशम् ।</s-l><s-l>सुयोधनः कृती वीर एकायनगतस्तथा ॥ ११ ॥</s-l></s-lg><s-lg><s-l>अपि चोशनसा गीतः श्रूयतेऽयं पुरातनः ।</s-l><s-l>श्लोकस्तत्त्वार्थसहितस्तन्मे निगदतः शृणु ॥ १२ ॥</s-l></s-lg><s-lg><s-l>पुनरावर्तमानानां भग्नानां जीवितैषिणाम् ।</s-l><s-l>भेतव्यमरिशेषाणामेकायनगता हि ते ॥ १३ ॥</s-l></s-lg><s-lg><s-l>सुयोधनमिमं भग्नं हतसैन्यं ह्रदं गतम् ।</s-l><s-l>पराजितं वनप्रेप्सुं निराशं राज्यलम्भने ॥ १४ ॥</s-l></s-lg><s-lg><s-l>को न्वेष संयुगे प्राज्ञः पुनर्द्वंद्वे समाह्वयेत् ।</s-l><s-l>अपि वो निर्जितं राज्यं न हरेत सुयोधनः ॥ १५ ॥</s-l></s-lg><s-lg><s-l>यस्त्रयोदशवर्षाणि गदया कृतनिश्रमः ।</s-l><s-l>चरत्यूर्ध्वं च तिर्यक्च भीमसेनजिघांसया ॥ १६ ॥</s-l></s-lg><s-lg><s-l>एवं चेन्न महाबाहुरन्यायेन हनिष्यति ।</s-l><s-l>एष वः कौरवो राजा धार्तराष्ट्रो भविष्यति ॥ १७ ॥</s-l></s-lg><s-lg><s-l>धनंजयस्तु श्रुत्वैतत्केशवस्य महात्मनः ।</s-l><s-l>प्रेक्षतो भीमसेनस्य हस्तेनोरुमताडयत् ॥ १८ ॥</s-l></s-lg><s-lg><s-l>गृह्य संज्ञां ततो भीमो गदया व्यचरद्रणे ।</s-l><s-l>मण्डलानि विचित्राणि यमकानीतराणि च ॥ १९ ॥</s-l></s-lg><s-lg><s-l>दक्षिणं मण्डलं सव्यं गोमूत्रकमथापि च ।</s-l><s-l>व्यचरत्पाण्डवो राजन्नरिं संमोहयन्निव ॥ २० ॥</s-l></s-lg><s-lg><s-l>तथैव तव पुत्रोऽपि गदामार्गविशारदः ।</s-l><s-l>व्यचरल्लघु चित्रं च भीमसेनजिघांसया ॥ २१ ॥</s-l></s-lg><s-lg><s-l>आधुन्वन्तौ गदे घोरे चन्दनागरुरूषिते ।</s-l><s-l>वैरस्यान्तं परीप्सन्तौ रणे क्रुद्धाविवान्तकौ ॥ २२ ॥</s-l></s-lg><s-lg><s-l>अन्योन्यं तौ जिघांसन्तौ प्रवीरौ पुरुषर्षभौ ।</s-l><s-l>युयुधाते गरुत्मन्तौ यथा नागामिषैषिणौ ॥ २३ ॥</s-l></s-lg><s-lg><s-l>मण्डलानि विचित्राणि चरतोर्नृपभीमयोः ।</s-l><s-l>गदासंपातजास्तत्र प्रजज्ञुः पावकार्चिषः ॥ २४ ॥</s-l></s-lg><s-lg><s-l>समं प्रहरतोस्तत्र शूरयोर्बलिनोर्मृधे ।</s-l><s-l>क्षुब्धयोर्वायुना राजन्द्वयोरिव समुद्रयोः ॥ २५ ॥</s-l></s-lg><s-lg><s-l>तयोः प्रहरतोस्तुल्यं मत्तकुञ्जरयोरिव ।</s-l><s-l>गदानिर्घातसंह्रादः प्रहाराणामजायत ॥ २६ ॥</s-l></s-lg><s-lg><s-l>तस्मिंस्तदा संप्रहारे दारुणे संकुले भृशम् ।</s-l><s-l>उभावपि परिश्रान्तौ युध्यमानावरिंदमौ ॥ २७ ॥</s-l></s-lg><s-lg><s-l>तौ मुहूर्तं समाश्वस्य पुनरेव परंतपौ ।</s-l><s-l>अभ्यहारयतां क्रुद्धौ प्रगृह्य महती गदे ॥ २८ ॥</s-l></s-lg><s-lg><s-l>तयोः समभवद्युद्धं घोररूपमसंवृतम् ।</s-l><s-l>गदानिपातै राजेन्द्र तक्षतोर्वै परस्परम् ॥ २९ ॥</s-l></s-lg><s-lg><s-l>व्यायामप्रद्रुतौ तौ तु वृषभाक्षौ तरस्विनौ ।</s-l><s-l>अन्योन्यं जघ्नतुर्वीरौ पङ्कस्थौ महिषाविव ॥ ३० ॥</s-l></s-lg><s-lg><s-l>जर्जरीकृतसर्वाङ्गौ रुधिरेणाभिसंप्लुतौ ।</s-l><s-l>ददृशाते हिमवति पुष्पिताविव किंशुकौ ॥ ३१ ॥</s-l></s-lg><s-lg><s-l>दुर्योधनेन पार्थस्तु विवरे संप्रदर्शिते ।</s-l><s-l>ईषदुत्स्मयमानस्तु सहसा प्रससार ह ॥ ३२ ॥</s-l></s-lg><s-lg><s-l>तमभ्याशगतं प्राज्ञो रणे प्रेक्ष्य वृकोदरः ।</s-l><s-l>अवाक्षिपद्गदां तस्मै वेगेन महता बली ॥ ३३ ॥</s-l></s-lg><s-lg><s-l>अवक्षेपं तु तं दृष्ट्वा पुत्रस्तव विशां पते ।</s-l><s-l>अपासर्पत्ततः स्थानात्सा मोघा न्यपतद्भुवि ॥ ३४ ॥</s-l></s-lg><s-lg><s-l>मोक्षयित्वा प्रहारं तं सुतस्तव स संभ्रमात् ।</s-l><s-l>भीमसेनं च गदया प्राहरत्कुरुसत्तमः ॥ ३५ ॥</s-l></s-lg><s-lg><s-l>तस्य विष्यन्दमानेन रुधिरेणामितौजसः ।</s-l><s-l>प्रहारगुरुपाताच्च मूर्छेव समजायत ॥ ३६ ॥</s-l></s-lg><s-lg><s-l>दुर्योधनस्तं च वेद पीडितं पाण्डवं रणे ।</s-l><s-l>धारयामास भीमोऽपि शरीरमतिपीडितम् ॥ ३७ ॥</s-l></s-lg><s-lg><s-l>अमन्यत स्थितं ह्येनं प्रहरिष्यन्तमाहवे ।</s-l><s-l>अतो न प्राहरत्तस्मै पुनरेव तवात्मजः ॥ ३८ ॥</s-l></s-lg><s-lg><s-l>ततो मुहूर्तमाश्वस्य दुर्योधनमवस्थितम् ।</s-l><s-l>वेगेनाभ्यद्रवद्राजन्भीमसेनः प्रतापवान् ॥ ३९ ॥</s-l></s-lg><s-lg><s-l>तमापतन्तं संप्रेक्ष्य संरब्धममितौजसम् ।</s-l><s-l>मोघमस्य प्रहारं तं चिकीर्षुर्भरतर्षभ ॥ ४० ॥</s-l></s-lg><s-lg><s-l>अवस्थाने मतिं कृत्वा पुत्रस्तव महामनाः ।</s-l><s-l>इयेषोत्पतितुं राजंश्छलयिष्यन्वृकोदरम् ॥ ४१ ॥</s-l></s-lg><s-lg><s-l>अबुध्यद्भीमसेनस्तद्राज्ञस्तस्य चिकीर्षितम् ।</s-l><s-l>अथास्य समभिद्रुत्य समुत्क्रम्य च सिंहवत् ॥ ४२ ॥</s-l></s-lg><s-lg><s-l>सृत्या वञ्चयतो राजन्पुनरेवोत्पतिष्यतः ।</s-l><s-l>ऊरुभ्यां प्राहिणोद्राजन्गदां वेगेन पाण्डवः ॥ ४३ ॥</s-l></s-lg><s-lg><s-l>सा वज्रनिष्पेषसमा प्रहिता भीमकर्मणा ।</s-l><s-l>ऊरू दुर्योधनस्याथ बभञ्ज प्रियदर्शनौ ॥ ४४ ॥</s-l></s-lg><s-lg><s-l>स पपात नरव्याघ्रो वसुधामनुनादयन् ।</s-l><s-l>भग्नोरुर्भीमसेनेन पुत्रस्तव महीपते ॥ ४५ ॥</s-l></s-lg><s-lg><s-l>ववुर्वाताः सनिर्घाताः पांसुवर्षं पपात च ।</s-l><s-l>चचाल पृथिवी चापि सवृक्षक्षुपपर्वता ॥ ४६ ॥</s-l></s-lg><s-lg><s-l>तस्मिन्निपतिते वीरे पत्यौ सर्वमहीक्षिताम् ।</s-l><s-l>महास्वना पुनर्दीप्ता सनिर्घाता भयंकरी ।</s-l><s-l>पपात चोल्का महती पतिते पृथिवीपतौ ॥ ४७ ॥</s-l></s-lg><s-lg><s-l>तथा शोणितवर्षं च पांसुवर्षं च भारत ।</s-l><s-l>ववर्ष मघवांस्तत्र तव पुत्रे निपातिते ॥ ४८ ॥</s-l></s-lg><s-lg><s-l>यक्षाणां राक्षसानां च पिशाचानां तथैव च ।</s-l><s-l>अन्तरिक्षे महानादः श्रूयते भरतर्षभ ॥ ४९ ॥</s-l></s-lg><s-lg><s-l>तेन शब्देन घोरेण मृगाणामथ पक्षिणाम् ।</s-l><s-l>जज्ञे घोरतमः शब्दो बहूनां सर्वतोदिशम् ॥ ५० ॥</s-l></s-lg><s-lg><s-l>ये तत्र वाजिनः शेषा गजाश्च मनुजैः सह ।</s-l><s-l>मुमुचुस्ते महानादं तव पुत्रे निपातिते ॥ ५१ ॥</s-l></s-lg><s-lg><s-l>भेरीशङ्खमृदङ्गानामभवच्च स्वनो महान् ।</s-l><s-l>अन्तर्भूमिगतश्चैव तव पुत्रे निपातिते ॥ ५२ ॥</s-l></s-lg><s-lg><s-l>बहुपादैर्बहुभुजैः कबन्धैर्घोरदर्शनैः ।</s-l><s-l>नृत्यद्भिर्भयदैर्व्याप्ता दिशस्तत्राभवन्नृप ॥ ५३ ॥</s-l></s-lg><s-lg><s-l>ध्वजवन्तोऽस्त्रवन्तश्च शस्त्रवन्तस्तथैव च ।</s-l><s-l>प्राकम्पन्त ततो राजंस्तव पुत्रे निपातिते ॥ ५४ ॥</s-l></s-lg><s-lg><s-l>ह्रदाः कूपाश्च रुधिरमुद्वेमुर्नृपसत्तम ।</s-l><s-l>नद्यश्च सुमहावेगाः प्रतिस्रोतोवहाभवन् ॥ ५५ ॥</s-l></s-lg><s-lg><s-l>पुल्लिङ्गा इव नार्यस्तु स्त्रीलिङ्गाः पुरुषाभवन् ।</s-l><s-l>दुर्योधने तदा राजन्पतिते तनये तव ॥ ५६ ॥</s-l></s-lg><s-lg><s-l>दृष्ट्वा तानद्भुतोत्पातान्पाञ्चालाः पाण्डवैः सह ।</s-l><s-l>आविग्नमनसः सर्वे बभूवुर्भरतर्षभ ॥ ५७ ॥</s-l></s-lg><s-lg><s-l>ययुर्देवा यथाकामं गन्धर्वाप्सरसस्तथा ।</s-l><s-l>कथयन्तोऽद्भुतं युद्धं सुतयोस्तव भारत ॥ ५८ ॥</s-l></s-lg><s-lg><s-l>तथैव सिद्धा राजेन्द्र तथा वातिकचारणाः ।</s-l><s-l>नरसिंहौ प्रशंसन्तौ विप्रजग्मुर्यथागतम् ॥ ५९ ॥</s-l></s-lg>