<s-lg><s-l> संजय उवाच ।</s-l><s-l>ततः प्रववृते युद्धं कुरूणां भयवर्धनम् ।</s-l><s-l>सृञ्जयैः सह राजेन्द्र घोरं देवासुरोपमम् ॥ १ ॥</s-l></s-lg><s-lg><s-l>नरा रथा गजौघाश्च सादिनश्च सहस्रशः ।</s-l><s-l>वाजिनश्च पराक्रान्ताः समाजग्मुः परस्परम् ॥ २ ॥</s-l></s-lg><s-lg><s-l>नागानां भीमरूपाणां द्रवतां निस्वनो महान् ।</s-l><s-l>अश्रूयत यथा काले जलदानां नभस्तले ॥ ३ ॥</s-l></s-lg><s-lg><s-l>नागैरभ्याहताः केचित्सरथा रथिनोऽपतन् ।</s-l><s-l>व्यद्रवन्त रणे वीरा द्राव्यमाणा मदोत्कटैः ॥ ४ ॥</s-l></s-lg><s-lg><s-l>हयौघान्पादरक्षांश्च रथिनस्तत्र शिक्षिताः ।</s-l><s-l>शरैः संप्रेषयामासुः परलोकाय भारत ॥ ५ ॥</s-l></s-lg><s-lg><s-l>सादिनः शिक्षिता राजन्परिवार्य महारथान् ।</s-l><s-l>विचरन्तो रणेऽभ्यघ्नन्प्रासशक्त्यृष्टिभिस्तथा ॥ ६ ॥</s-l></s-lg><s-lg><s-l>धन्विनः पुरुषाः केचित्संनिवार्य महारथान् ।</s-l><s-l>एकं बहव आसाद्य प्रेषयेयुर्यमक्षयम् ॥ ७ ॥</s-l></s-lg><s-lg><s-l>नागं रथवरांश्चान्ये परिवार्य महारथाः ।</s-l><s-l>सोत्तरायुधिनं जघ्नुर्द्रवमाणा महारवम् ॥ ८ ॥</s-l></s-lg><s-lg><s-l>तथा च रथिनं क्रुद्धं विकिरन्तं शरान्बहून् ।</s-l><s-l>नागा जघ्नुर्महाराज परिवार्य समन्ततः ॥ ९ ॥</s-l></s-lg><s-lg><s-l>नागो नागमभिद्रुत्य रथी च रथिनं रणे ।</s-l><s-l>शक्तितोमरनाराचैर्निजघ्नुस्तत्र तत्र ह ॥ १० ॥</s-l></s-lg><s-lg><s-l>पादातानवमृद्नन्तो रथवारणवाजिनः ।</s-l><s-l>रणमध्ये व्यदृश्यन्त कुर्वन्तो महदाकुलम् ॥ ११ ॥</s-l></s-lg><s-lg><s-l>हयाश्च पर्यधावन्त चामरैरुपशोभिताः ।</s-l><s-l>हंसा हिमवतः प्रस्थे पिबन्त इव मेदिनीम् ॥ १२ ॥</s-l></s-lg><s-lg><s-l>तेषां तु वाजिनां भूमिः खुरैश्चित्रा विशां पते ।</s-l><s-l>अशोभत यथा नारी करजक्षतविक्षता ॥ १३ ॥</s-l></s-lg><s-lg><s-l>वाजिनां खुरशब्देन रथनेमिस्वनेन च ।</s-l><s-l>पत्तीनां चापि शब्देन नागानां बृंहितेन च ॥ १४ ॥</s-l></s-lg><s-lg><s-l>वादित्राणां च घोषेण शङ्खानां निस्वनेन च ।</s-l><s-l>अभवन्नादिता भूमिर्निर्घातैरिव भारत ॥ १५ ॥</s-l></s-lg><s-lg><s-l>धनुषां कूजमानानां निस्त्रिंशानां च दीप्यताम् ।</s-l><s-l>कवचानां प्रभाभिश्च न प्राज्ञायत किंचन ॥ १६ ॥</s-l></s-lg><s-lg><s-l>बहवो बाहवश्छिन्ना नागराजकरोपमाः ।</s-l><s-l>उद्वेष्टन्ते विवेष्टन्ते वेगं कुर्वन्ति दारुणम् ॥ १७ ॥</s-l></s-lg><s-lg><s-l>शिरसां च महाराज पततां वसुधातले ।</s-l><s-l>च्युतानामिव तालेभ्यः फलानां श्रूयते स्वनः ॥ १८ ॥</s-l></s-lg><s-lg><s-l>शिरोभिः पतितैर्भाति रुधिरार्द्रैर्वसुंधरा ।</s-l><s-l>तपनीयनिभैः काले नलिनैरिव भारत ॥ १९ ॥</s-l></s-lg><s-lg><s-l>उद्वृत्तनयनैस्तैस्तु गतसत्त्वैः सुविक्षतैः ।</s-l><s-l>व्यभ्राजत महाराज पुण्डरीकैरिवावृता ॥ २० ॥</s-l></s-lg><s-lg><s-l>बाहुभिश्चन्दनादिग्धैः सकेयूरैर्महाधनैः ।</s-l><s-l>पतितैर्भाति राजेन्द्र मही शक्रध्वजैरिव ॥ २१ ॥</s-l></s-lg><s-lg><s-l>ऊरुभिश्च नरेन्द्राणां विनिकृत्तैर्महाहवे ।</s-l><s-l>हस्तिहस्तोपमैरन्यैः संवृतं तद्रणाङ्गणम् ॥ २२ ॥</s-l></s-lg><s-lg><s-l>कबन्धशतसंकीर्णं छत्रचामरशोभितम् ।</s-l><s-l>सेनावनं तच्छुशुभे वनं पुष्पाचितं यथा ॥ २३ ॥</s-l></s-lg><s-lg><s-l>तत्र योधा महाराज विचरन्तो ह्यभीतवत् ।</s-l><s-l>दृश्यन्ते रुधिराक्ताङ्गाः पुष्पिता इव किंशुकाः ॥ २४ ॥</s-l></s-lg><s-lg><s-l>मातङ्गाश्चाप्यदृश्यन्त शरतोमरपीडिताः ।</s-l><s-l>पतन्तस्तत्र तत्रैव छिन्नाभ्रसदृशा रणे ॥ २५ ॥</s-l></s-lg><s-lg><s-l>गजानीकं महाराज वध्यमानं महात्मभिः ।</s-l><s-l>व्यदीर्यत दिशः सर्वा वातनुन्ना घना इव ॥ २६ ॥</s-l></s-lg><s-lg><s-l>ते गजा घनसंकाशाः पेतुरुर्व्यां समन्ततः ।</s-l><s-l>वज्ररुग्णा इव बभुः पर्वता युगसंक्षये ॥ २७ ॥</s-l></s-lg><s-lg><s-l>हयानां सादिभिः सार्धं पतितानां महीतले ।</s-l><s-l>राशयः संप्रदृश्यन्ते गिरिमात्रास्ततस्ततः ॥ २८ ॥</s-l></s-lg><s-lg><s-l>संजज्ञे रणभूमौ तु परलोकवहा नदी ।</s-l><s-l>शोणितोदा रथावर्ता ध्वजवृक्षास्थिशर्करा ॥ २९ ॥</s-l></s-lg><s-lg><s-l>भुजनक्रा धनुःस्रोता हस्तिशैला हयोपला ।</s-l><s-l>मेदोमज्जाकर्दमिनी छत्रहंसा गदोडुपा ॥ ३० ॥</s-l></s-lg><s-lg><s-l>कवचोष्णीषसंछन्ना पताकारुचिरद्रुमा ।</s-l><s-l>चक्रचक्रावलीजुष्टा त्रिवेणूदण्डकावृता ॥ ३१ ॥</s-l></s-lg><s-lg><s-l>शूराणां हर्षजननी भीरूणां भयवर्धिनी ।</s-l><s-l>प्रावर्तत नदी रौद्रा कुरुसृञ्जयसंकुला ॥ ३२ ॥</s-l></s-lg><s-lg><s-l>तां नदीं पितृलोकाय वहन्तीमतिभैरवाम् ।</s-l><s-l>तेरुर्वाहननौभिस्ते शूराः परिघबाहवः ॥ ३३ ॥</s-l></s-lg><s-lg><s-l>वर्तमाने तथा युद्धे निर्मर्यादे विशां पते ।</s-l><s-l>चतुरङ्गक्षये घोरे पूर्वं देवासुरोपमे ॥ ३४ ॥</s-l></s-lg><s-lg><s-l>अक्रोशन्बान्धवानन्ये तत्र तत्र परंतप ।</s-l><s-l>क्रोशद्भिर्बान्धवैश्चान्ये भयार्ता न निवर्तिरे ॥ ३५ ॥</s-l></s-lg><s-lg><s-l>निर्मर्यादे तथा युद्धे वर्तमाने भयानके ।</s-l><s-l>अर्जुनो भीमसेनश्च मोहयां चक्रतुः परान् ॥ ३६ ॥</s-l></s-lg><s-lg><s-l>सा वध्यमाना महती सेना तव जनाधिप ।</s-l><s-l>अमुह्यत्तत्र तत्रैव योषिन्मदवशादिव ॥ ३७ ॥</s-l></s-lg><s-lg><s-l>मोहयित्वा च तां सेनां भीमसेनधनंजयौ ।</s-l><s-l>दध्मतुर्वारिजौ तत्र सिंहनादं च नेदतुः ॥ ३८ ॥</s-l></s-lg><s-lg><s-l>श्रुत्वैव तु महाशब्दं धृष्टद्युम्नशिखण्डिनौ ।</s-l><s-l>धर्मराजं पुरस्कृत्य मद्रराजमभिद्रुतौ ॥ ३९ ॥</s-l></s-lg><s-lg><s-l>तत्राश्चर्यमपश्याम घोररूपं विशां पते ।</s-l><s-l>शल्येन संगताः शूरा यदयुध्यन्त भागशः ॥ ४० ॥</s-l></s-lg><s-lg><s-l>माद्रीपुत्रौ सरभसौ कृतास्त्रौ युद्धदुर्मदौ ।</s-l><s-l>अभ्ययातां त्वरायुक्तौ जिगीषन्तौ बलं तव ॥ ४१ ॥</s-l></s-lg><s-lg><s-l>ततो न्यवर्तत बलं तावकं भरतर्षभ ।</s-l><s-l>शरैः प्रणुन्नं बहुधा पाण्डवैर्जितकाशिभिः ॥ ४२ ॥</s-l></s-lg><s-lg><s-l>वध्यमाना चमूः सा तु पुत्राणां प्रेक्षतां तव ।</s-l><s-l>भेजे दिशो महाराज प्रणुन्ना दृढधन्विभिः ।</s-l><s-l>हाहाकारो महाञ्जज्ञे योधानां तव भारत ॥ ४३ ॥</s-l></s-lg><s-lg><s-l>तिष्ठ तिष्ठेति वागासीद्द्रावितानां महात्मनाम् ।</s-l><s-l>क्षत्रियाणां तदान्योन्यं संयुगे जयमिच्छताम् ।</s-l><s-l>आद्रवन्नेव भग्नास्ते पाण्डवैस्तव सैनिकाः ॥ ४४ ॥</s-l></s-lg><s-lg><s-l>त्यक्त्वा युद्धे प्रियान्पुत्रान्भ्रातॄनथ पितामहान् ।</s-l><s-l>मातुलान्भागिनेयांश्च तथा संबन्धिबान्धवान् ॥ ४५ ॥</s-l></s-lg><s-lg><s-l>हयान्द्विपांस्त्वरयन्तो योधा जग्मुः समन्ततः ।</s-l><s-l>आत्मत्राणकृतोत्साहास्तावका भरतर्षभ ॥ ४६ ॥</s-l></s-lg>