<s-lg><s-l> संजय उवाच ।</s-l><s-l>तत्प्रभग्नं बलं दृष्ट्वा मद्रराजः प्रतापवान् ।</s-l><s-l>उवाच सारथिं तूर्णं चोदयाश्वान्महाजवान् ॥ १ ॥</s-l></s-lg><s-lg><s-l>एष तिष्ठति वै राजा पाण्डुपुत्रो युधिष्ठिरः ।</s-l><s-l>छत्रेण ध्रियमाणेन पाण्डुरेण विराजता ॥ २ ॥</s-l></s-lg><s-lg><s-l>अत्र मां प्रापय क्षिप्रं पश्य मे सारथे बलम् ।</s-l><s-l>न समर्था हि मे पार्थाः स्थातुमद्य पुरो युधि ॥ ३ ॥</s-l></s-lg><s-lg><s-l>एवमुक्तस्ततः प्रायान्मद्रराजस्य सारथिः ।</s-l><s-l>यत्र राजा सत्यसंधो धर्मराजो युधिष्ठिरः ॥ ४ ॥</s-l></s-lg><s-lg><s-l>आपतन्तं च सहसा पाण्डवानां महद्बलम् ।</s-l><s-l>दधारैको रणे शल्यो वेलेवोद्धृतमर्णवम् ॥ ५ ॥</s-l></s-lg><s-lg><s-l>पाण्डवानां बलौघस्तु शल्यमासाद्य मारिष ।</s-l><s-l>व्यतिष्ठत तदा युद्धे सिन्धोर्वेग इवाचलम् ॥ ६ ॥</s-l></s-lg><s-lg><s-l>मद्रराजं तु समरे दृष्ट्वा युद्धाय विष्ठितम् ।</s-l><s-l>कुरवः संन्यवर्तन्त मृत्युं कृत्वा निवर्तनम् ॥ ७ ॥</s-l></s-lg><s-lg><s-l>तेषु राजन्निवृत्तेषु व्यूढानीकेषु भागशः ।</s-l><s-l>प्रावर्तत महारौद्रः संग्रामः शोणितोदकः ।</s-l><s-l>समार्छच्चित्रसेनेन नकुलो युद्धदुर्मदः ॥ ८ ॥</s-l></s-lg><s-lg><s-l>तौ परस्परमासाद्य चित्रकार्मुकधारिणौ ।</s-l><s-l>मेघाविव यथोद्वृत्तौ दक्षिणोत्तरवर्षिणौ ॥ ९ ॥</s-l></s-lg><s-lg><s-l>शरतोयैः सिषिचतुस्तौ परस्परमाहवे ।</s-l><s-l>नान्तरं तत्र पश्यामि पाण्डवस्येतरस्य वा ॥ १० ॥</s-l></s-lg><s-lg><s-l>उभौ कृतास्त्रौ बलिनौ रथचर्याविशारदौ ।</s-l><s-l>परस्परवधे यत्तौ छिद्रान्वेषणतत्परौ ॥ ११ ॥</s-l></s-lg><s-lg><s-l>चित्रसेनस्तु भल्लेन पीतेन निशितेन च ।</s-l><s-l>नकुलस्य महाराज मुष्टिदेशेऽच्छिनद्धनुः ॥ १२ ॥</s-l></s-lg><s-lg><s-l>अथैनं छिन्नधन्वानं रुक्मपुङ्खैः शिलाशितैः ।</s-l><s-l>त्रिभिः शरैरसंभ्रान्तो ललाटे वै समर्पयत् ॥ १३ ॥</s-l></s-lg><s-lg><s-l>हयांश्चास्य शरैस्तीक्ष्णैः प्रेषयामास मृत्यवे ।</s-l><s-l>तथा ध्वजं सारथिं च त्रिभिस्त्रिभिरपातयत् ॥ १४ ॥</s-l></s-lg><s-lg><s-l>स शत्रुभुजनिर्मुक्तैर्ललाटस्थैस्त्रिभिः शरैः ।</s-l><s-l>नकुलः शुशुभे राजंस्त्रिशृङ्ग इव पर्वतः ॥ १५ ॥</s-l></s-lg><s-lg><s-l>स छिन्नधन्वा विरथः खड्गमादाय चर्म च ।</s-l><s-l>रथादवातरद्वीरः शैलाग्रादिव केसरी ॥ १६ ॥</s-l></s-lg><s-lg><s-l>पद्भ्यामापततस्तस्य शरवृष्टिमवासृजत् ।</s-l><s-l>नकुलोऽप्यग्रसत्तां वै चर्मणा लघुविक्रमः ॥ १७ ॥</s-l></s-lg><s-lg><s-l>चित्रसेनरथं प्राप्य चित्रयोधी जितश्रमः ।</s-l><s-l>आरुरोह महाबाहुः सर्वसैन्यस्य पश्यतः ॥ १८ ॥</s-l></s-lg><s-lg><s-l>सकुण्डलं समुकुटं सुनसं स्वायतेक्षणम् ।</s-l><s-l>चित्रसेनशिरः कायादपाहरत पाण्डवः ।</s-l><s-l>स पपात रथोपस्थाद्दिवाकरसमप्रभः ॥ १९ ॥</s-l></s-lg><s-lg><s-l>चित्रसेनं विशस्तं तु दृष्ट्वा तत्र महारथाः ।</s-l><s-l>साधुवादस्वनांश्चक्रुः सिंहनादांश्च पुष्कलान् ॥ २० ॥</s-l></s-lg><s-lg><s-l>विशस्तं भ्रातरं दृष्ट्वा कर्णपुत्रौ महारथौ ।</s-l><s-l>सुषेणः सत्यसेनश्च मुञ्चन्तौ निशिताञ्शरान् ॥ २१ ॥</s-l></s-lg><s-lg><s-l>ततोऽभ्यधावतां तूर्णं पाण्डवं रथिनां वरम् ।</s-l><s-l>जिघांसन्तौ यथा नागं व्याघ्रौ राजन्महावने ॥ २२ ॥</s-l></s-lg><s-lg><s-l>तावभ्यधावतां तीक्ष्णौ द्वावप्येनं महारथम् ।</s-l><s-l>शरौघान्सम्यगस्यन्तौ जीमूतौ सलिलं यथा ॥ २३ ॥</s-l></s-lg><s-lg><s-l>स शरैः सर्वतो विद्धः प्रहृष्ट इव पाण्डवः ।</s-l><s-l>अन्यत्कार्मुकमादाय रथमारुह्य वीर्यवान् ।</s-l><s-l>अतिष्ठत रणे वीरः क्रुद्धरूप इवान्तकः ॥ २४ ॥</s-l></s-lg><s-lg><s-l>तस्य तौ भ्रातरौ राजञ्शरैः संनतपर्वभिः ।</s-l><s-l>रथं विशकलीकर्तुं समारब्धौ विशां पते ॥ २५ ॥</s-l></s-lg><s-lg><s-l>ततः प्रहस्य नकुलश्चतुर्भिश्चतुरो रणे ।</s-l><s-l>जघान निशितैस्तीक्ष्णैः सत्यसेनस्य वाजिनः ॥ २६ ॥</s-l></s-lg><s-lg><s-l>ततः संधाय नाराचं रुक्मपुङ्खं शिलाशितम् ।</s-l><s-l>धनुश्चिच्छेद राजेन्द्र सत्यसेनस्य पाण्डवः ॥ २७ ॥</s-l></s-lg><s-lg><s-l>अथान्यं रथमास्थाय धनुरादाय चापरम् ।</s-l><s-l>सत्यसेनः सुषेणश्च पाण्डवं पर्यधावताम् ॥ २८ ॥</s-l></s-lg><s-lg><s-l>अविध्यत्तावसंभ्रान्तौ माद्रीपुत्रः प्रतापवान् ।</s-l><s-l>द्वाभ्यां द्वाभ्यां महाराज शराभ्यां रणमूर्धनि ॥ २९ ॥</s-l></s-lg><s-lg><s-l>सुषेणस्तु ततः क्रुद्धः पाण्डवस्य महद्धनुः ।</s-l><s-l>चिच्छेद प्रहसन्युद्धे क्षुरप्रेण महारथः ॥ ३० ॥</s-l></s-lg><s-lg><s-l>अथान्यद्धनुरादाय नकुलः क्रोधमूर्छितः ।</s-l><s-l>सुषेणं पञ्चभिर्विद्ध्वा ध्वजमेकेन चिच्छिदे ॥ ३१ ॥</s-l></s-lg><s-lg><s-l>सत्यसेनस्य च धनुर्हस्तावापं च मारिष ।</s-l><s-l>चिच्छेद तरसा युद्धे तत उच्चुक्रुशुर्जनाः ॥ ३२ ॥</s-l></s-lg><s-lg><s-l>अथान्यद्धनुरादाय वेगघ्नं भारसाधनम् ।</s-l><s-l>शरैः संछादयामास समन्तात्पाण्डुनन्दनम् ॥ ३३ ॥</s-l></s-lg><s-lg><s-l>संनिवार्य तु तान्बाणान्नकुलः परवीरहा ।</s-l><s-l>सत्यसेनं सुषेणं च द्वाभ्यां द्वाभ्यामविध्यत ॥ ३४ ॥</s-l></s-lg><s-lg><s-l>तावेनं प्रत्यविध्येतां पृथक्पृथगजिह्मगैः ।</s-l><s-l>सारथिं चास्य राजेन्द्र शरैर्विव्यधतुः शितैः ॥ ३५ ॥</s-l></s-lg><s-lg><s-l>सत्यसेनो रथेषां तु नकुलस्य धनुस्तथा ।</s-l><s-l>पृथक्शराभ्यां चिच्छेद कृतहस्तः प्रतापवान् ॥ ३६ ॥</s-l></s-lg><s-lg><s-l>स रथेऽतिरथस्तिष्ठन्रथशक्तिं परामृशत् ।</s-l><s-l>स्वर्णदण्डामकुण्ठाग्रां तैलधौतां सुनिर्मलाम् ॥ ३७ ॥</s-l></s-lg><s-lg><s-l>लेलिहानामिव विभो नागकन्यां महाविषाम् ।</s-l><s-l>समुद्यम्य च चिक्षेप सत्यसेनस्य संयुगे ॥ ३८ ॥</s-l></s-lg><s-lg><s-l>सा तस्य हृदयं संख्ये बिभेद शतधा नृप ।</s-l><s-l>स पपात रथाद्भूमौ गतसत्त्वोऽल्पचेतनः ॥ ३९ ॥</s-l></s-lg><s-lg><s-l>भ्रातरं निहतं दृष्ट्वा सुषेणः क्रोधमूर्छितः ।</s-l><s-l>अभ्यवर्षच्छरैस्तूर्णं पदातिं पाण्डुनन्दनम् ॥ ४० ॥</s-l></s-lg><s-lg><s-l>नकुलं विरथं दृष्ट्वा द्रौपदेयो महाबलः ।</s-l><s-l>सुतसोमोऽभिदुद्राव परीप्सन्पितरं रणे ॥ ४१ ॥</s-l></s-lg><s-lg><s-l>ततोऽधिरुह्य नकुलः सुतसोमस्य तं रथम् ।</s-l><s-l>शुशुभे भरतश्रेष्ठो गिरिस्थ इव केसरी ।</s-l><s-l>सोऽन्यत्कार्मुकमादाय सुषेणं समयोधयत् ॥ ४२ ॥</s-l></s-lg><s-lg><s-l>तावुभौ शरवर्षाभ्यां समासाद्य परस्परम् ।</s-l><s-l>परस्परवधे यत्नं चक्रतुः सुमहारथौ ॥ ४३ ॥</s-l></s-lg><s-lg><s-l>सुषेणस्तु ततः क्रुद्धः पाण्डवं विशिखैस्त्रिभिः ।</s-l><s-l>सुतसोमं च विंशत्या बाह्वोरुरसि चार्पयत् ॥ ४४ ॥</s-l></s-lg><s-lg><s-l>ततः क्रुद्धो महाराज नकुलः परवीरहा ।</s-l><s-l>शरैस्तस्य दिशः सर्वाश्छादयामास वीर्यवान् ॥ ४५ ॥</s-l></s-lg><s-lg><s-l>ततो गृहीत्वा तीक्ष्णाग्रमर्धचन्द्रं सुतेजनम् ।</s-l><s-l>स वेगयुक्तं चिक्षेप कर्णपुत्रस्य संयुगे ॥ ४६ ॥</s-l></s-lg><s-lg><s-l>तस्य तेन शिरः कायाज्जहार नृपसत्तम ।</s-l><s-l>पश्यतां सर्वसैन्यानां तदद्भुतमिवाभवत् ॥ ४७ ॥</s-l></s-lg><s-lg><s-l>स हतः प्रापतद्राजन्नकुलेन महात्मना ।</s-l><s-l>नदीवेगादिवारुग्णस्तीरजः पादपो महान् ॥ ४८ ॥</s-l></s-lg><s-lg><s-l>कर्णपुत्रवधं दृष्ट्वा नकुलस्य च विक्रमम् ।</s-l><s-l>प्रदुद्राव भयात्सेना तावकी भरतर्षभ ॥ ४९ ॥</s-l></s-lg><s-lg><s-l>तां तु सेनां महाराज मद्रराजः प्रतापवान् ।</s-l><s-l>अपालयद्रणे शूरः सेनापतिररिंदमः ॥ ५० ॥</s-l></s-lg><s-lg><s-l>विभीस्तस्थौ महाराज व्यवस्थाप्य च वाहिनीम् ।</s-l><s-l>सिंहनादं भृशं कृत्वा धनुःशब्दं च दारुणम् ॥ ५१ ॥</s-l></s-lg><s-lg><s-l>तावकाः समरे राजन्रक्षिता दृढधन्वना ।</s-l><s-l>प्रत्युद्ययुररातींस्ते समन्ताद्विगतव्यथाः ॥ ५२ ॥</s-l></s-lg><s-lg><s-l>मद्रराजं महेष्वासं परिवार्य समन्ततः ।</s-l><s-l>स्थिता राजन्महासेना योद्धुकामाः समन्ततः ॥ ५३ ॥</s-l></s-lg><s-lg><s-l>सात्यकिर्भीमसेनश्च माद्रीपुत्रौ च पाण्डवौ ।</s-l><s-l>युधिष्ठिरं पुरस्कृत्य ह्रीनिषेधमरिंदमम् ॥ ५४ ॥</s-l></s-lg><s-lg><s-l>परिवार्य रणे वीराः सिंहनादं प्रचक्रिरे ।</s-l><s-l>बाणशब्दरवांश्चोग्रान्क्ष्वेडांश्च विविधान्दधुः ॥ ५५ ॥</s-l></s-lg><s-lg><s-l>तथैव तावकाः सर्वे मद्राधिपतिमञ्जसा ।</s-l><s-l>परिवार्य सुसंरब्धाः पुनर्युद्धमरोचयन् ॥ ५६ ॥</s-l></s-lg><s-lg><s-l>ततः प्रववृते युद्धं भीरूणां भयवर्धनम् ।</s-l><s-l>तावकानां परेषां च मृत्युं कृत्वा निवर्तनम् ॥ ५७ ॥</s-l></s-lg><s-lg><s-l>यथा देवासुरं युद्धं पूर्वमासीद्विशां पते ।</s-l><s-l>अभीतानां तथा राजन्यमराष्ट्रविवर्धनम् ॥ ५८ ॥</s-l></s-lg><s-lg><s-l>ततः कपिध्वजो राजन्हत्वा संशप्तकान्रणे ।</s-l><s-l>अभ्यद्रवत तां सेनां कौरवीं पाण्डुनन्दनः ॥ ५९ ॥</s-l></s-lg><s-lg><s-l>तथैव पाण्डवाः शेषा धृष्टद्युम्नपुरोगमाः ।</s-l><s-l>अभ्यधावन्त तां सेनां विसृजन्तः शिताञ्शरान् ॥ ६० ॥</s-l></s-lg><s-lg><s-l>पाण्डवैरवकीर्णानां संमोहः समजायत ।</s-l><s-l>न च जज्ञुरनीकानि दिशो वा प्रदिशस्तथा ॥ ६१ ॥</s-l></s-lg><s-lg><s-l>आपूर्यमाणा निशितैः शरैः पाण्डवचोदितैः ।</s-l><s-l>हतप्रवीरा विध्वस्ता कीर्यमाणा समन्ततः ।</s-l><s-l>कौरव्यवध्यत चमूः पाण्डुपुत्रैर्महारथैः ॥ ६२ ॥</s-l></s-lg><s-lg><s-l>तथैव पाण्डवी सेना शरै राजन्समन्ततः ।</s-l><s-l>रणेऽहन्यत पुत्रैस्ते शतशोऽथ सहस्रशः ॥ ६३ ॥</s-l></s-lg><s-lg><s-l>ते सेने भृशसंतप्ते वध्यमाने परस्परम् ।</s-l><s-l>व्याकुले समपद्येतां वर्षासु सरिताविव ॥ ६४ ॥</s-l></s-lg><s-lg><s-l>आविवेश ततस्तीव्रं तावकानां महद्भयम् ।</s-l><s-l>पाण्डवानां च राजेन्द्र तथाभूते महाहवे ॥ ६५ ॥</s-l></s-lg>