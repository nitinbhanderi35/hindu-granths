<s-lg><s-l> संजय उवाच ।</s-l><s-l>तस्मिंस्तु निहते शूरे शाल्वे समितिशोभने ।</s-l><s-l>तवाभज्यद्बलं वेगाद्वातेनेव महाद्रुमः ॥ १ ॥</s-l></s-lg><s-lg><s-l>तत्प्रभग्नं बलं दृष्ट्वा कृतवर्मा महारथः ।</s-l><s-l>दधार समरे शूरः शत्रुसैन्यं महाबलः ॥ २ ॥</s-l></s-lg><s-lg><s-l>संनिवृत्तास्तु ते शूरा दृष्ट्वा सात्वतमाहवे ।</s-l><s-l>शैलोपमं स्थितं राजन्कीर्यमाणं शरैर्युधि ॥ ३ ॥</s-l></s-lg><s-lg><s-l>ततः प्रववृते युद्धं कुरूणां पाण्डवैः सह ।</s-l><s-l>निवृत्तानां महाराज मृत्युं कृत्वा निवर्तनम् ॥ ४ ॥</s-l></s-lg><s-lg><s-l>तत्राश्चर्यमभूद्युद्धं सात्वतस्य परैः सह ।</s-l><s-l>यदेको वारयामास पाण्डुसेनां दुरासदाम् ॥ ५ ॥</s-l></s-lg><s-lg><s-l>तेषामन्योन्यसुहृदां कृते कर्मणि दुष्करे ।</s-l><s-l>सिंहनादः प्रहृष्टानां दिवःस्पृक्सुमहानभूत् ॥ ६ ॥</s-l></s-lg><s-lg><s-l>तेन शब्देन वित्रस्तान्पाञ्चालान्भरतर्षभ ।</s-l><s-l>शिनेर्नप्ता महाबाहुरन्वपद्यत सात्यकिः ॥ ७ ॥</s-l></s-lg><s-lg><s-l>स समासाद्य राजानं क्षेमधूर्तिं महाबलम् ।</s-l><s-l>सप्तभिर्निशितैर्बाणैरनयद्यमसादनम् ॥ ८ ॥</s-l></s-lg><s-lg><s-l>तमायान्तं महाबाहुं प्रवपन्तं शिताञ्शरान् ।</s-l><s-l>जवेनाभ्यपतद्धीमान्हार्दिक्यः शिनिपुंगवम् ॥ ९ ॥</s-l></s-lg><s-lg><s-l>तौ सिंहाविव नर्दन्तौ धन्विनौ रथिनां वरौ ।</s-l><s-l>अन्योन्यमभ्यधावेतां शस्त्रप्रवरधारिणौ ॥ १० ॥</s-l></s-lg><s-lg><s-l>पाण्डवाः सह पाञ्चालैर्योधाश्चान्ये नृपोत्तमाः ।</s-l><s-l>प्रेक्षकाः समपद्यन्त तयोः पुरुषसिंहयोः ॥ ११ ॥</s-l></s-lg><s-lg><s-l>नाराचैर्वत्सदन्तैश्च वृष्ण्यन्धकमहारथौ ।</s-l><s-l>अभिजघ्नतुरन्योन्यं प्रहृष्टाविव कुञ्जरौ ॥ १२ ॥</s-l></s-lg><s-lg><s-l>चरन्तौ विविधान्मार्गान्हार्दिक्यशिनिपुंगवौ ।</s-l><s-l>मुहुरन्तर्दधाते तौ बाणवृष्ट्या परस्परम् ॥ १३ ॥</s-l></s-lg><s-lg><s-l>चापवेगबलोद्धूतान्मार्गणान्वृष्णिसिंहयोः ।</s-l><s-l>आकाशे समपश्याम पतंगानिव शीघ्रगान् ॥ १४ ॥</s-l></s-lg><s-lg><s-l>तमेकं सत्यकर्माणमासाद्य हृदिकात्मजः ।</s-l><s-l>अविध्यन्निशितैर्बाणैश्चतुर्भिश्चतुरो हयान् ॥ १५ ॥</s-l></s-lg><s-lg><s-l>स दीर्घबाहुः संक्रुद्धस्तोत्त्रार्दित इव द्विपः ।</s-l><s-l>अष्टाभिः कृतवर्माणमविध्यत्परमेषुभिः ॥ १६ ॥</s-l></s-lg><s-lg><s-l>ततः पूर्णायतोत्सृष्टैः कृतवर्मा शिलाशितैः ।</s-l><s-l>सात्यकिं त्रिभिराहत्य धनुरेकेन चिच्छिदे ॥ १७ ॥</s-l></s-lg><s-lg><s-l>निकृत्तं तद्धनुःश्रेष्ठमपास्य शिनिपुंगवः ।</s-l><s-l>अन्यदादत्त वेगेन शैनेयः सशरं धनुः ॥ १८ ॥</s-l></s-lg><s-lg><s-l>तदादाय धनुःश्रेष्ठं वरिष्ठः सर्वधन्विनाम् ।</s-l><s-l>आरोप्य च महावीर्यो महाबुद्धिर्महाबलः ॥ १९ ॥</s-l></s-lg><s-lg><s-l>अमृष्यमाणो धनुषश्छेदनं कृतवर्मणा ।</s-l><s-l>कुपितोऽतिरथः शीघ्रं कृतवर्माणमभ्ययात् ॥ २० ॥</s-l></s-lg><s-lg><s-l>ततः सुनिशितैर्बाणैर्दशभिः शिनिपुंगवः ।</s-l><s-l>जघान सूतमश्वांश्च ध्वजं च कृतवर्मणः ॥ २१ ॥</s-l></s-lg><s-lg><s-l>ततो राजन्महेष्वासः कृतवर्मा महारथः ।</s-l><s-l>हताश्वसूतं संप्रेक्ष्य रथं हेमपरिष्कृतम् ॥ २२ ॥</s-l></s-lg><s-lg><s-l>रोषेण महताविष्टः शूलमुद्यम्य मारिष ।</s-l><s-l>चिक्षेप भुजवेगेन जिघांसुः शिनिपुंगवम् ॥ २३ ॥</s-l></s-lg><s-lg><s-l>तच्छूलं सात्वतो ह्याजौ निर्भिद्य निशितैः शरैः ।</s-l><s-l>चूर्णितं पातयामास मोहयन्निव माधवम् ।</s-l><s-l>ततोऽपरेण भल्लेन हृद्येनं समताडयत् ॥ २४ ॥</s-l></s-lg><s-lg><s-l>स युद्धे युयुधानेन हताश्वो हतसारथिः ।</s-l><s-l>कृतवर्मा कृतास्त्रेण धरणीमन्वपद्यत ॥ २५ ॥</s-l></s-lg><s-lg><s-l>तस्मिन्सात्यकिना वीरे द्वैरथे विरथीकृते ।</s-l><s-l>समपद्यत सर्वेषां सैन्यानां सुमहद्भयम् ॥ २६ ॥</s-l></s-lg><s-lg><s-l>पुत्रस्य तव चात्यर्थं विषादः समपद्यत ।</s-l><s-l>हतसूते हताश्वे च विरथे कृतवर्मणि ॥ २७ ॥</s-l></s-lg><s-lg><s-l>हताश्वं च समालक्ष्य हतसूतमरिंदमम् ।</s-l><s-l>अभ्यधावत्कृपो राजञ्जिघांसुः शिनिपुंगवम् ॥ २८ ॥</s-l></s-lg><s-lg><s-l>तमारोप्य रथोपस्थे मिषतां सर्वधन्विनाम् ।</s-l><s-l>अपोवाह महाबाहुस्तूर्णमायोधनादपि ॥ २९ ॥</s-l></s-lg><s-lg><s-l>शैनेयेऽधिष्ठिते राजन्विरथे कृतवर्मणि ।</s-l><s-l>दुर्योधनबलं सर्वं पुनरासीत्पराङ्मुखम् ॥ ३० ॥</s-l></s-lg><s-lg><s-l>तत्परे नावबुध्यन्त सैन्येन रजसावृते ।</s-l><s-l>तावकाः प्रद्रुता राजन्दुर्योधनमृते नृपम् ॥ ३१ ॥</s-l></s-lg><s-lg><s-l>दुर्योधनस्तु संप्रेक्ष्य भग्नं स्वबलमन्तिकात् ।</s-l><s-l>जवेनाभ्यपतत्तूर्णं सर्वांश्चैको न्यवारयत् ॥ ३२ ॥</s-l></s-lg><s-lg><s-l>पाण्डूंश्च सर्वान्संक्रुद्धो धृष्टद्युम्नं च पार्षतम् ।</s-l><s-l>शिखण्डिनं द्रौपदेयान्पाञ्चालानां च ये गणाः ॥ ३३ ॥</s-l></s-lg><s-lg><s-l>केकयान्सोमकांश्चैव पाञ्चालांश्चैव मारिष ।</s-l><s-l>असंभ्रमं दुराधर्षः शितैरस्त्रैरवारयत् ॥ ३४ ॥</s-l></s-lg><s-lg><s-l>अतिष्ठदाहवे यत्तः पुत्रस्तव महाबलः ।</s-l><s-l>यथा यज्ञे महानग्निर्मन्त्रपूतः प्रकाशयन् ॥ ३५ ॥</s-l></s-lg><s-lg><s-l>तं परे नाभ्यवर्तन्त मर्त्या मृत्युमिवाहवे ।</s-l><s-l>अथान्यं रथमास्थाय हार्दिक्यः समपद्यत ॥ ३६ ॥</s-l></s-lg>