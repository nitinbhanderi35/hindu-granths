<s-lg><s-l> जनमेजय उवाच ।</s-l><s-l>किमर्थं राजशार्दूलो धर्मराजो युधिष्ठिरः ।</s-l><s-l>गान्धार्याः प्रेषयामास वासुदेवं परंतपम् ॥ १ ॥</s-l></s-lg><s-lg><s-l>यदा पूर्वं गतः कृष्णः शमार्थं कौरवान्प्रति ।</s-l><s-l>न च तं लब्धवान्कामं ततो युद्धमभूदिदम् ॥ २ ॥</s-l></s-lg><s-lg><s-l>निहतेषु तु योधेषु हते दुर्योधने तथा ।</s-l><s-l>पृथिव्यां पाण्डवेयस्य निःसपत्ने कृते युधि ॥ ३ ॥</s-l></s-lg><s-lg><s-l>विद्रुते शिबिरे शून्ये प्राप्ते यशसि चोत्तमे ।</s-l><s-l>किं नु तत्कारणं ब्रह्मन्येन कृष्णो गतः पुनः ॥ ४ ॥</s-l></s-lg><s-lg><s-l>न चैतत्कारणं ब्रह्मन्नल्पं वै प्रतिभाति मे ।</s-l><s-l>यत्रागमदमेयात्मा स्वयमेव जनार्दनः ॥ ५ ॥</s-l></s-lg><s-lg><s-l>तत्त्वतो वै समाचक्ष्व सर्वमध्वर्युसत्तम ।</s-l><s-l>यच्चात्र कारणं ब्रह्मन्कार्यस्यास्य विनिश्चये ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>त्वद्युक्तोऽयमनुप्रश्नो यन्मां पृच्छसि पार्थिव ।</s-l><s-l>तत्तेऽहं संप्रवक्ष्यामि यथावद्भरतर्षभ ॥ ७ ॥</s-l></s-lg><s-lg><s-l>हतं दुर्योधनं दृष्ट्वा भीमसेनेन संयुगे ।</s-l><s-l>व्युत्क्रम्य समयं राजन्धार्तराष्ट्रं महाबलम् ॥ ८ ॥</s-l></s-lg><s-lg><s-l>अन्यायेन हतं दृष्ट्वा गदायुद्धेन भारत ।</s-l><s-l>युधिष्ठिरं महाराज महद्भयमथाविशत् ॥ ९ ॥</s-l></s-lg><s-lg><s-l>चिन्तयानो महाभागां गान्धारीं तपसान्विताम् ।</s-l><s-l>घोरेण तपसा युक्तां त्रैलोक्यमपि सा दहेत् ॥ १० ॥</s-l></s-lg><s-lg><s-l>तस्य चिन्तयमानस्य बुद्धिः समभवत्तदा ।</s-l><s-l>गान्धार्याः क्रोधदीप्तायाः पूर्वं प्रशमनं भवेत् ॥ ११ ॥</s-l></s-lg><s-lg><s-l>सा हि पुत्रवधं श्रुत्वा कृतमस्माभिरीदृशम् ।</s-l><s-l>मानसेनाग्निना क्रुद्धा भस्मसान्नः करिष्यति ॥ १२ ॥</s-l></s-lg><s-lg><s-l>कथं दुःखमिदं तीव्रं गान्धारी प्रसहिष्यति ।</s-l><s-l>श्रुत्वा विनिहतं पुत्रं छलेनाजिह्मयोधिनम् ॥ १३ ॥</s-l></s-lg><s-lg><s-l>एवं विचिन्त्य बहुधा भयशोकसमन्वितः ।</s-l><s-l>वासुदेवमिदं वाक्यं धर्मराजोऽभ्यभाषत ॥ १४ ॥</s-l></s-lg><s-lg><s-l>तव प्रसादाद्गोविन्द राज्यं निहतकण्टकम् ।</s-l><s-l>अप्राप्यं मनसापीह प्राप्तमस्माभिरच्युत ॥ १५ ॥</s-l></s-lg><s-lg><s-l>प्रत्यक्षं मे महाबाहो संग्रामे रोमहर्षणे ।</s-l><s-l>विमर्दः सुमहान्प्राप्तस्त्वया यादवनन्दन ॥ १६ ॥</s-l></s-lg><s-lg><s-l>त्वया देवासुरे युद्धे वधार्थममरद्विषाम् ।</s-l><s-l>यथा साह्यं पुरा दत्तं हताश्च विबुधद्विषः ॥ १७ ॥</s-l></s-lg><s-lg><s-l>साह्यं तथा महाबाहो दत्तमस्माकमच्युत ।</s-l><s-l>सारथ्येन च वार्ष्णेय भवता यद्धृता वयम् ॥ १८ ॥</s-l></s-lg><s-lg><s-l>यदि न त्वं भवेन्नाथः फल्गुनस्य महारणे ।</s-l><s-l>कथं शक्यो रणे जेतुं भवेदेष बलार्णवः ॥ १९ ॥</s-l></s-lg><s-lg><s-l>गदाप्रहारा विपुलाः परिघैश्चापि ताडनम् ।</s-l><s-l>शक्तिभिर्भिण्डिपालैश्च तोमरैः सपरश्वधैः ॥ २० ॥</s-l></s-lg><s-lg><s-l>वाचश्च परुषाः प्राप्तास्त्वया ह्यस्मद्धितैषिणा ।</s-l><s-l>ताश्च ते सफलाः सर्वा हते दुर्योधनेऽच्युत ॥ २१ ॥</s-l></s-lg><s-lg><s-l>गान्धार्या हि महाबाहो क्रोधं बुध्यस्व माधव ।</s-l><s-l>सा हि नित्यं महाभागा तपसोग्रेण कर्शिता ॥ २२ ॥</s-l></s-lg><s-lg><s-l>पुत्रपौत्रवधं श्रुत्वा ध्रुवं नः संप्रधक्ष्यति ।</s-l><s-l>तस्याः प्रसादनं वीर प्राप्तकालं मतं मम ॥ २३ ॥</s-l></s-lg><s-lg><s-l>कश्च तां क्रोधदीप्ताक्षीं पुत्रव्यसनकर्शिताम् ।</s-l><s-l>वीक्षितुं पुरुषः शक्तस्त्वामृते पुरुषोत्तम ॥ २४ ॥</s-l></s-lg><s-lg><s-l>तत्र मे गमनं प्राप्तं रोचते तव माधव ।</s-l><s-l>गान्धार्याः क्रोधदीप्तायाः प्रशमार्थमरिंदम ॥ २५ ॥</s-l></s-lg><s-lg><s-l>त्वं हि कर्ता विकर्ता च लोकानां प्रभवाप्ययः ।</s-l><s-l>हेतुकारणसंयुक्तैर्वाक्यैः कालसमीरितैः ॥ २६ ॥</s-l></s-lg><s-lg><s-l>क्षिप्रमेव महाप्राज्ञ गान्धारीं शमयिष्यसि ।</s-l><s-l>पितामहश्च भगवान्कृष्णस्तत्र भविष्यति ॥ २७ ॥</s-l></s-lg><s-lg><s-l>सर्वथा ते महाबाहो गान्धार्याः क्रोधनाशनम् ।</s-l><s-l>कर्तव्यं सात्वतश्रेष्ठ पाण्डवानां हितैषिणा ॥ २८ ॥</s-l></s-lg><s-lg><s-l>धर्मराजस्य वचनं श्रुत्वा यदुकुलोद्वहः ।</s-l><s-l>आमन्त्र्य दारुकं प्राह रथः सज्जो विधीयताम् ॥ २९ ॥</s-l></s-lg><s-lg><s-l>केशवस्य वचः श्रुत्वा त्वरमाणोऽथ दारुकः ।</s-l><s-l>न्यवेदयद्रथं सज्जं केशवाय महात्मने ॥ ३० ॥</s-l></s-lg><s-lg><s-l>तं रथं यादवश्रेष्ठः समारुह्य परंतपः ।</s-l><s-l>जगाम हास्तिनपुरं त्वरितः केशवो विभुः ॥ ३१ ॥</s-l></s-lg><s-lg><s-l>ततः प्रायान्महाराज माधवो भगवान्रथी ।</s-l><s-l>नागसाह्वयमासाद्य प्रविवेश च वीर्यवान् ॥ ३२ ॥</s-l></s-lg><s-lg><s-l>प्रविश्य नगरं वीरो रथघोषेण नादयन् ।</s-l><s-l>विदितो धृतराष्ट्रस्य सोऽवतीर्य रथोत्तमात् ॥ ३३ ॥</s-l></s-lg><s-lg><s-l>अभ्यगच्छददीनात्मा धृतराष्ट्रनिवेशनम् ।</s-l><s-l>पूर्वं चाभिगतं तत्र सोऽपश्यदृषिसत्तमम् ॥ ३४ ॥</s-l></s-lg><s-lg><s-l>पादौ प्रपीड्य कृष्णस्य राज्ञश्चापि जनार्दनः ।</s-l><s-l>अभ्यवादयदव्यग्रो गान्धारीं चापि केशवः ॥ ३५ ॥</s-l></s-lg><s-lg><s-l>ततस्तु यादवश्रेष्ठो धृतराष्ट्रमधोक्षजः ।</s-l><s-l>पाणिमालम्ब्य राज्ञः स सस्वरं प्ररुरोद ह ॥ ३६ ॥</s-l></s-lg><s-lg><s-l>स मुहूर्तमिवोत्सृज्य बाष्पं शोकसमुद्भवम् ।</s-l><s-l>प्रक्षाल्य वारिणा नेत्रे आचम्य च यथाविधि ।</s-l><s-l>उवाच प्रश्रितं वाक्यं धृतराष्ट्रमरिंदमः ॥ ३७ ॥</s-l></s-lg><s-lg><s-l>न तेऽस्त्यविदितं किंचिद्भूतभव्यस्य भारत ।</s-l><s-l>कालस्य च यथा वृत्तं तत्ते सुविदितं प्रभो ॥ ३८ ॥</s-l></s-lg><s-lg><s-l>यदिदं पाण्डवैः सर्वैस्तव चित्तानुरोधिभिः ।</s-l><s-l>कथं कुलक्षयो न स्यात्तथा क्षत्रस्य भारत ॥ ३९ ॥</s-l></s-lg><s-lg><s-l>भ्रातृभिः समयं कृत्वा क्षान्तवान्धर्मवत्सलः ।</s-l><s-l>द्यूतच्छलजितैः शक्तैर्वनवासोऽभ्युपागतः ॥ ४० ॥</s-l></s-lg><s-lg><s-l>अज्ञातवासचर्या च नानावेशसमावृतैः ।</s-l><s-l>अन्ये च बहवः क्लेशास्त्वशक्तैरिव नित्यदा ॥ ४१ ॥</s-l></s-lg><s-lg><s-l>मया च स्वयमागम्य युद्धकाल उपस्थिते ।</s-l><s-l>सर्वलोकस्य सांनिध्ये ग्रामांस्त्वं पञ्च याचितः ॥ ४२ ॥</s-l></s-lg><s-lg><s-l>त्वया कालोपसृष्टेन लोभतो नापवर्जिताः ।</s-l><s-l>तवापराधान्नृपते सर्वं क्षत्रं क्षयं गतम् ॥ ४३ ॥</s-l></s-lg><s-lg><s-l>भीष्मेण सोमदत्तेन बाह्लिकेन कृपेण च ।</s-l><s-l>द्रोणेन च सपुत्रेण विदुरेण च धीमता ।</s-l><s-l>याचितस्त्वं शमं नित्यं न च तत्कृतवानसि ॥ ४४ ॥</s-l></s-lg><s-lg><s-l>कालोपहतचित्तो हि सर्वो मुह्यति भारत ।</s-l><s-l>यथा मूढो भवान्पूर्वमस्मिन्नर्थे समुद्यते ॥ ४५ ॥</s-l></s-lg><s-lg><s-l>किमन्यत्कालयोगाद्धि दिष्टमेव परायणम् ।</s-l><s-l>मा च दोषं महाराज पाण्डवेषु निवेशय ॥ ४६ ॥</s-l></s-lg><s-lg><s-l>अल्पोऽप्यतिक्रमो नास्ति पाण्डवानां महात्मनाम् ।</s-l><s-l>धर्मतो न्यायतश्चैव स्नेहतश्च परंतप ॥ ४७ ॥</s-l></s-lg><s-lg><s-l>एतत्सर्वं तु विज्ञाय आत्मदोषकृतं फलम् ।</s-l><s-l>असूयां पाण्डुपुत्रेषु न भवान्कर्तुमर्हति ॥ ४८ ॥</s-l></s-lg><s-lg><s-l>कुलं वंशश्च पिण्डश्च यच्च पुत्रकृतं फलम् ।</s-l><s-l>गान्धार्यास्तव चैवाद्य पाण्डवेषु प्रतिष्ठितम् ॥ ४९ ॥</s-l></s-lg><s-lg><s-l>एतत्सर्वमनुध्यात्वा आत्मनश्च व्यतिक्रमम् ।</s-l><s-l>शिवेन पाण्डवान्ध्याहि नमस्ते भरतर्षभ ॥ ५० ॥</s-l></s-lg><s-lg><s-l>जानासि च महाबाहो धर्मराजस्य या त्वयि ।</s-l><s-l>भक्तिर्भरतशार्दूल स्नेहश्चापि स्वभावतः ॥ ५१ ॥</s-l></s-lg><s-lg><s-l>एतच्च कदनं कृत्वा शत्रूणामपकारिणाम् ।</s-l><s-l>दह्यते स्म दिवारात्रं न च शर्माधिगच्छति ॥ ५२ ॥</s-l></s-lg><s-lg><s-l>त्वां चैव नरशार्दूल गान्धारीं च यशस्विनीम् ।</s-l><s-l>स शोचन्भरतश्रेष्ठ न शान्तिमधिगच्छति ॥ ५३ ॥</s-l></s-lg><s-lg><s-l>ह्रिया च परयाविष्टो भवन्तं नाधिगच्छति ।</s-l><s-l>पुत्रशोकाभिसंतप्तं बुद्धिव्याकुलितेन्द्रियम् ॥ ५४ ॥</s-l></s-lg><s-lg><s-l>एवमुक्त्वा महाराज धृतराष्ट्रं यदूत्तमः ।</s-l><s-l>उवाच परमं वाक्यं गान्धारीं शोककर्शिताम् ॥ ५५ ॥</s-l></s-lg><s-lg><s-l>सौबलेयि निबोध त्वं यत्त्वां वक्ष्यामि सुव्रते ।</s-l><s-l>त्वत्समा नास्ति लोकेऽस्मिन्नद्य सीमन्तिनी शुभे ॥ ५६ ॥</s-l></s-lg><s-lg><s-l>जानामि च यथा राज्ञि सभायां मम संनिधौ ।</s-l><s-l>धर्मार्थसहितं वाक्यमुभयोः पक्षयोर्हितम् ।</s-l><s-l>उक्तवत्यसि कल्याणि न च ते तनयैः श्रुतम् ॥ ५७ ॥</s-l></s-lg><s-lg><s-l>दुर्योधनस्त्वया चोक्तो जयार्थी परुषं वचः ।</s-l><s-l>शृणु मूढ वचो मह्यं यतो धर्मस्ततो जयः ॥ ५८ ॥</s-l></s-lg><s-lg><s-l>तदिदं समनुप्राप्तं तव वाक्यं नृपात्मजे ।</s-l><s-l>एवं विदित्वा कल्याणि मा स्म शोके मनः कृथाः ।</s-l><s-l>पाण्डवानां विनाशाय मा ते बुद्धिः कदाचन ॥ ५९ ॥</s-l></s-lg><s-lg><s-l>शक्ता चासि महाभागे पृथिवीं सचराचराम् ।</s-l><s-l>चक्षुषा क्रोधदीप्तेन निर्दग्धुं तपसो बलात् ॥ ६० ॥</s-l></s-lg><s-lg><s-l>वासुदेववचः श्रुत्वा गान्धारी वाक्यमब्रवीत् ।</s-l><s-l>एवमेतन्महाबाहो यथा वदसि केशव ॥ ६१ ॥</s-l></s-lg><s-lg><s-l>आधिभिर्दह्यमानाया मतिः संचलिता मम ।</s-l><s-l>सा मे व्यवस्थिता श्रुत्वा तव वाक्यं जनार्दन ॥ ६२ ॥</s-l></s-lg><s-lg><s-l>राज्ञस्त्वन्धस्य वृद्धस्य हतपुत्रस्य केशव ।</s-l><s-l>त्वं गतिः सह तैर्वीरैः पाण्डवैर्द्विपदां वर ॥ ६३ ॥</s-l></s-lg><s-lg><s-l>एतावदुक्त्वा वचनं मुखं प्रच्छाद्य वाससा ।</s-l><s-l>पुत्रशोकाभिसंतप्ता गान्धारी प्ररुरोद ह ॥ ६४ ॥</s-l></s-lg><s-lg><s-l>तत एनां महाबाहुः केशवः शोककर्शिताम् ।</s-l><s-l>हेतुकारणसंयुक्तैर्वाक्यैराश्वासयत्प्रभुः ॥ ६५ ॥</s-l></s-lg><s-lg><s-l>समाश्वास्य च गान्धारीं धृतराष्ट्रं च माधवः ।</s-l><s-l>द्रौणेः संकल्पितं भावमन्वबुध्यत केशवः ॥ ६६ ॥</s-l></s-lg><s-lg><s-l>ततस्त्वरित उत्थाय पादौ मूर्ध्ना प्रणम्य च ।</s-l><s-l>द्वैपायनस्य राजेन्द्र ततः कौरवमब्रवीत् ॥ ६७ ॥</s-l></s-lg><s-lg><s-l>आपृच्छे त्वां कुरुश्रेष्ठ मा च शोके मनः कृथाः ।</s-l><s-l>द्रौणेः पापोऽस्त्यभिप्रायस्तेनास्मि सहसोत्थितः ।</s-l><s-l>पाण्डवानां वधे रात्रौ बुद्धिस्तेन प्रदर्शिता ॥ ६८ ॥</s-l></s-lg><s-lg><s-l>एतच्छ्रुत्वा तु वचनं गान्धार्या सहितोऽब्रवीत् ।</s-l><s-l>धृतराष्ट्रो महाबाहुः केशवं केशिसूदनम् ॥ ६९ ॥</s-l></s-lg><s-lg><s-l>शीघ्रं गच्छ महाबाहो पाण्डवान्परिपालय ।</s-l><s-l>भूयस्त्वया समेष्यामि क्षिप्रमेव जनार्दन ।</s-l><s-l>प्रायात्ततस्तु त्वरितो दारुकेण सहाच्युतः ॥ ७० ॥</s-l></s-lg><s-lg><s-l>वासुदेवे गते राजन्धृतराष्ट्रं जनेश्वरम् ।</s-l><s-l>आश्वासयदमेयात्मा व्यासो लोकनमस्कृतः ॥ ७१ ॥</s-l></s-lg><s-lg><s-l>वासुदेवोऽपि धर्मात्मा कृतकृत्यो जगाम ह ।</s-l><s-l>शिबिरं हास्तिनपुराद्दिदृक्षुः पाण्डवान्नृप ॥ ७२ ॥</s-l></s-lg><s-lg><s-l>आगम्य शिबिरं रात्रौ सोऽभ्यगच्छत पाण्डवान् ।</s-l><s-l>तच्च तेभ्यः समाख्याय सहितस्तैः समाविशत् ॥ ७३ ॥</s-l></s-lg>