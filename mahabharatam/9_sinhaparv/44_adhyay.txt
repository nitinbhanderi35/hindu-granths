<s-lg><s-l> वैशंपायन उवाच ।</s-l><s-l>ततोऽभिषेकसंभारान्सर्वान्संभृत्य शास्त्रतः ।</s-l><s-l>बृहस्पतिः समिद्धेऽग्नौ जुहावाज्यं यथाविधि ॥ १ ॥</s-l></s-lg><s-lg><s-l>ततो हिमवता दत्ते मणिप्रवरशोभिते ।</s-l><s-l>दिव्यरत्नाचिते दिव्ये निषण्णः परमासने ॥ २ ॥</s-l></s-lg><s-lg><s-l>सर्वमङ्गलसंभारैर्विधिमन्त्रपुरस्कृतम् ।</s-l><s-l>आभिषेचनिकं द्रव्यं गृहीत्वा देवतागणाः ॥ ३ ॥</s-l></s-lg><s-lg><s-l>इन्द्राविष्णू महावीर्यौ सूर्याचन्द्रमसौ तथा ।</s-l><s-l>धाता चैव विधाता च तथा चैवानिलानलौ ॥ ४ ॥</s-l></s-lg><s-lg><s-l>पूष्णा भगेनार्यम्णा च अंशेन च विवस्वता ।</s-l><s-l>रुद्रश्च सहितो धीमान्मित्रेण वरुणेन च ॥ ५ ॥</s-l></s-lg><s-lg><s-l>रुद्रैर्वसुभिरादित्यैरश्विभ्यां च वृतः प्रभुः ।</s-l><s-l>विश्वेदेवैर्मरुद्भिश्च साध्यैश्च पितृभिः सह ॥ ६ ॥</s-l></s-lg><s-lg><s-l>गन्धर्वैरप्सरोभिश्च यक्षराक्षसपन्नगैः ।</s-l><s-l>देवर्षिभिरसंख्येयैस्तथा ब्रह्मर्षिभिर्वरैः ॥ ७ ॥</s-l></s-lg><s-lg><s-l>वैखानसैर्वालखिल्यैर्वाय्वाहारैर्मरीचिपैः ।</s-l><s-l>भृगुभिश्चाङ्गिरोभिश्च यतिभिश्च महात्मभिः ।</s-l><s-l>सर्वैर्विद्याधरैः पुण्यैर्योगसिद्धैस्तथा वृतः ॥ ८ ॥</s-l></s-lg><s-lg><s-l>पितामहः पुलस्त्यश्च पुलहश्च महातपाः ।</s-l><s-l>अङ्गिराः कश्यपोऽत्रिश्च मरीचिर्भृगुरेव च ॥ ९ ॥</s-l></s-lg><s-lg><s-l>क्रतुर्हरः प्रचेताश्च मनुर्दक्षस्तथैव च ।</s-l><s-l>ऋतवश्च ग्रहाश्चैव ज्योतींषि च विशां पते ॥ १० ॥</s-l></s-lg><s-lg><s-l>मूर्तिमत्यश्च सरितो वेदाश्चैव सनातनाः ।</s-l><s-l>समुद्राश्च ह्रदाश्चैव तीर्थानि विविधानि च ।</s-l><s-l>पृथिवी द्यौर्दिशश्चैव पादपाश्च जनाधिप ॥ ११ ॥</s-l></s-lg><s-lg><s-l>अदितिर्देवमाता च ह्रीः श्रीः स्वाहा सरस्वती ।</s-l><s-l>उमा शची सिनीवाली तथा चानुमतिः कुहूः ।</s-l><s-l>राका च धिषणा चैव पत्न्यश्चान्या दिवौकसाम् ॥ १२ ॥</s-l></s-lg><s-lg><s-l>हिमवांश्चैव विन्ध्यश्च मेरुश्चानेकशृङ्गवान् ।</s-l><s-l>ऐरावतः सानुचरः कलाः काष्ठास्तथैव च ।</s-l><s-l>मासार्धमासा ऋतवस्तथा रात्र्यहनी नृप ॥ १३ ॥</s-l></s-lg><s-lg><s-l>उच्चैःश्रवा हयश्रेष्ठो नागराजश्च वामनः ।</s-l><s-l>अरुणो गरुडश्चैव वृक्षाश्चौषधिभिः सह ॥ १४ ॥</s-l></s-lg><s-lg><s-l>धर्मश्च भगवान्देवः समाजग्मुर्हि संगताः ।</s-l><s-l>कालो यमश्च मृत्युश्च यमस्यानुचराश्च ये ॥ १५ ॥</s-l></s-lg><s-lg><s-l>बहुलत्वाच्च नोक्ता ये विविधा देवतागणाः ।</s-l><s-l>ते कुमाराभिषेकार्थं समाजग्मुस्ततस्ततः ॥ १६ ॥</s-l></s-lg><s-lg><s-l>जगृहुस्ते तदा राजन्सर्व एव दिवौकसः ।</s-l><s-l>आभिषेचनिकं भाण्डं मङ्गलानि च सर्वशः ॥ १७ ॥</s-l></s-lg><s-lg><s-l>दिव्यसंभारसंयुक्तैः कलशैः काञ्चनैर्नृप ।</s-l><s-l>सरस्वतीभिः पुण्याभिर्दिव्यतोयाभिरेव तु ॥ १८ ॥</s-l></s-lg><s-lg><s-l>अभ्यषिञ्चन्कुमारं वै संप्रहृष्टा दिवौकसः ।</s-l><s-l>सेनापतिं महात्मानमसुराणां भयावहम् ॥ १९ ॥</s-l></s-lg><s-lg><s-l>पुरा यथा महाराज वरुणं वै जलेश्वरम् ।</s-l><s-l>तथाभ्यषिञ्चद्भगवान्ब्रह्मा लोकपितामहः ।</s-l><s-l>कश्यपश्च महातेजा ये चान्ये नानुकीर्तिताः ॥ २० ॥</s-l></s-lg><s-lg><s-l>तस्मै ब्रह्मा ददौ प्रीतो बलिनो वातरंहसः ।</s-l><s-l>कामवीर्यधरान्सिद्धान्महापारिषदान्प्रभुः ॥ २१ ॥</s-l></s-lg><s-lg><s-l>नन्दिषेणं लोहिताक्षं घण्टाकर्णं च संमतम् ।</s-l><s-l>चतुर्थमस्यानुचरं ख्यातं कुमुदमालिनम् ॥ २२ ॥</s-l></s-lg><s-lg><s-l>ततः स्थाणुं महावेगं महापारिषदं क्रतुम् ।</s-l><s-l>मायाशतधरं कामं कामवीर्यबलान्वितम् ।</s-l><s-l>ददौ स्कन्दाय राजेन्द्र सुरारिविनिबर्हणम् ॥ २३ ॥</s-l></s-lg><s-lg><s-l>स हि देवासुरे युद्धे दैत्यानां भीमकर्मणाम् ।</s-l><s-l>जघान दोर्भ्यां संक्रुद्धः प्रयुतानि चतुर्दश ॥ २४ ॥</s-l></s-lg><s-lg><s-l>तथा देवा ददुस्तस्मै सेनां नैरृतसंकुलाम् ।</s-l><s-l>देवशत्रुक्षयकरीमजय्यां विश्वरूपिणीम् ॥ २५ ॥</s-l></s-lg><s-lg><s-l>जयशब्दं ततश्चक्रुर्देवाः सर्वे सवासवाः ।</s-l><s-l>गन्धर्वयक्षरक्षांसि मुनयः पितरस्तथा ॥ २६ ॥</s-l></s-lg><s-lg><s-l>यमः प्रादादनुचरौ यमकालोपमावुभौ ।</s-l><s-l>उन्माथं च प्रमाथं च महावीर्यौ महाद्युती ॥ २७ ॥</s-l></s-lg><s-lg><s-l>सुभ्राजो भास्करश्चैव यौ तौ सूर्यानुयायिनौ ।</s-l><s-l>तौ सूर्यः कार्त्तिकेयाय ददौ प्रीतः प्रतापवान् ॥ २८ ॥</s-l></s-lg><s-lg><s-l>कैलासशृङ्गसंकाशौ श्वेतमाल्यानुलेपनौ ।</s-l><s-l>सोमोऽप्यनुचरौ प्रादान्मणिं सुमणिमेव च ॥ २९ ॥</s-l></s-lg><s-lg><s-l>ज्वालाजिह्वं तथा ज्योतिरात्मजाय हुताशनः ।</s-l><s-l>ददावनुचरौ शूरौ परसैन्यप्रमाथिनौ ॥ ३० ॥</s-l></s-lg><s-lg><s-l>परिघं च वटं चैव भीमं च सुमहाबलम् ।</s-l><s-l>दहतिं दहनं चैव प्रचण्डौ वीर्यसंमतौ ।</s-l><s-l>अंशोऽप्यनुचरान्पञ्च ददौ स्कन्दाय धीमते ॥ ३१ ॥</s-l></s-lg><s-lg><s-l>उत्क्रोशं पङ्कजं चैव वज्रदण्डधरावुभौ ।</s-l><s-l>ददावनलपुत्राय वासवः परवीरहा ।</s-l><s-l>तौ हि शत्रून्महेन्द्रस्य जघ्नतुः समरे बहून् ॥ ३२ ॥</s-l></s-lg><s-lg><s-l>चक्रं विक्रमकं चैव संक्रमं च महाबलम् ।</s-l><s-l>स्कन्दाय त्रीननुचरान्ददौ विष्णुर्महायशाः ॥ ३३ ॥</s-l></s-lg><s-lg><s-l>वर्धनं नन्दनं चैव सर्वविद्याविशारदौ ।</s-l><s-l>स्कन्दाय ददतुः प्रीतावश्विनौ भरतर्षभ ॥ ३४ ॥</s-l></s-lg><s-lg><s-l>कुन्दनं कुसुमं चैव कुमुदं च महायशाः ।</s-l><s-l>डम्बराडम्बरौ चैव ददौ धाता महात्मने ॥ ३५ ॥</s-l></s-lg><s-lg><s-l>वक्रानुवक्रौ बलिनौ मेषवक्त्रौ बलोत्कटौ ।</s-l><s-l>ददौ त्वष्टा महामायौ स्कन्दायानुचरौ वरौ ॥ ३६ ॥</s-l></s-lg><s-lg><s-l>सुव्रतं सत्यसंधं च ददौ मित्रो महात्मने ।</s-l><s-l>कुमाराय महात्मानौ तपोविद्याधरौ प्रभुः ॥ ३७ ॥</s-l></s-lg><s-lg><s-l>सुदर्शनीयौ वरदौ त्रिषु लोकेषु विश्रुतौ ।</s-l><s-l>सुप्रभं च महात्मानं शुभकर्माणमेव च ।</s-l><s-l>कार्त्तिकेयाय संप्रादाद्विधाता लोकविश्रुतौ ॥ ३८ ॥</s-l></s-lg><s-lg><s-l>पालितकं कालिकं च महामायाविनावुभौ ।</s-l><s-l>पूषा च पार्षदौ प्रादात्कार्त्तिकेयाय भारत ॥ ३९ ॥</s-l></s-lg><s-lg><s-l>बलं चातिबलं चैव महावक्त्रौ महाबलौ ।</s-l><s-l>प्रददौ कार्त्तिकेयाय वायुर्भरतसत्तम ॥ ४० ॥</s-l></s-lg><s-lg><s-l>घसं चातिघसं चैव तिमिवक्त्रौ महाबलौ ।</s-l><s-l>प्रददौ कार्त्तिकेयाय वरुणः सत्यसंगरः ॥ ४१ ॥</s-l></s-lg><s-lg><s-l>सुवर्चसं महात्मानं तथैवाप्यतिवर्चसम् ।</s-l><s-l>हिमवान्प्रददौ राजन्हुताशनसुताय वै ॥ ४२ ॥</s-l></s-lg><s-lg><s-l>काञ्चनं च महात्मानं मेघमालिनमेव च ।</s-l><s-l>ददावनुचरौ मेरुरग्निपुत्राय भारत ॥ ४३ ॥</s-l></s-lg><s-lg><s-l>स्थिरं चातिस्थिरं चैव मेरुरेवापरौ ददौ ।</s-l><s-l>महात्मनेऽग्निपुत्राय महाबलपराक्रमौ ॥ ४४ ॥</s-l></s-lg><s-lg><s-l>उच्छ्रितं चातिशृङ्गं च महापाषाणयोधिनौ ।</s-l><s-l>प्रददावग्निपुत्राय विन्ध्यः पारिषदावुभौ ॥ ४५ ॥</s-l></s-lg><s-lg><s-l>संग्रहं विग्रहं चैव समुद्रोऽपि गदाधरौ ।</s-l><s-l>प्रददावग्निपुत्राय महापारिषदावुभौ ॥ ४६ ॥</s-l></s-lg><s-lg><s-l>उन्मादं पुष्पदन्तं च शङ्कुकर्णं तथैव च ।</s-l><s-l>प्रददावग्निपुत्राय पार्वती शुभदर्शना ॥ ४७ ॥</s-l></s-lg><s-lg><s-l>जयं महाजयं चैव नागौ ज्वलनसूनवे ।</s-l><s-l>प्रददौ पुरुषव्याघ्र वासुकिः पन्नगेश्वरः ॥ ४८ ॥</s-l></s-lg><s-lg><s-l>एवं साध्याश्च रुद्राश्च वसवः पितरस्तथा ।</s-l><s-l>सागराः सरितश्चैव गिरयश्च महाबलाः ॥ ४९ ॥</s-l></s-lg><s-lg><s-l>ददुः सेनागणाध्यक्षाञ्शूलपट्टिशधारिणः ।</s-l><s-l>दिव्यप्रहरणोपेतान्नानावेषविभूषितान् ॥ ५० ॥</s-l></s-lg><s-lg><s-l>शृणु नामानि चान्येषां येऽन्ये स्कन्दस्य सैनिकाः ।</s-l><s-l>विविधायुधसंपन्नाश्चित्राभरणवर्मिणः ॥ ५१ ॥</s-l></s-lg><s-lg><s-l>शङ्कुकर्णो निकुम्भश्च पद्मः कुमुद एव च ।</s-l><s-l>अनन्तो द्वादशभुजस्तथा कृष्णोपकृष्णकौ ॥ ५२ ॥</s-l></s-lg><s-lg><s-l>द्रोणश्रवाः कपिस्कन्धः काञ्चनाक्षो जलंधमः ।</s-l><s-l>अक्षसंतर्जनो राजन्कुनदीकस्तमोभ्रकृत् ॥ ५३ ॥</s-l></s-lg><s-lg><s-l>एकाक्षो द्वादशाक्षश्च तथैवैकजटः प्रभुः ।</s-l><s-l>सहस्रबाहुर्विकटो व्याघ्राक्षः क्षितिकम्पनः ॥ ५४ ॥</s-l></s-lg><s-lg><s-l>पुण्यनामा सुनामा च सुवक्त्रः प्रियदर्शनः ।</s-l><s-l>परिश्रुतः कोकनदः प्रियमाल्यानुलेपनः ॥ ५५ ॥</s-l></s-lg><s-lg><s-l>अजोदरो गजशिराः स्कन्धाक्षः शतलोचनः ।</s-l><s-l>ज्वालाजिह्वः करालश्च सितकेशो जटी हरिः ॥ ५६ ॥</s-l></s-lg><s-lg><s-l>चतुर्दंष्ट्रोऽष्टजिह्वश्च मेघनादः पृथुश्रवाः ।</s-l><s-l>विद्युदक्षो धनुर्वक्त्रो जठरो मारुताशनः ॥ ५७ ॥</s-l></s-lg><s-lg><s-l>उदराक्षो झषाक्षश्च वज्रनाभो वसुप्रभः ।</s-l><s-l>समुद्रवेगो राजेन्द्र शैलकम्पी तथैव च ॥ ५८ ॥</s-l></s-lg><s-lg><s-l>पुत्रमेषः प्रवाहश्च तथा नन्दोपनन्दकौ ।</s-l><s-l>धूम्रः श्वेतः कलिङ्गश्च सिद्धार्थो वरदस्तथा ॥ ५९ ॥</s-l></s-lg><s-lg><s-l>प्रियकश्चैव नन्दश्च गोनन्दश्च प्रतापवान् ।</s-l><s-l>आनन्दश्च प्रमोदश्च स्वस्तिको ध्रुवकस्तथा ॥ ६० ॥</s-l></s-lg><s-lg><s-l>क्षेमवापः सुजातश्च सिद्धयात्रश्च भारत ।</s-l><s-l>गोव्रजः कनकापीडो महापारिषदेश्वरः ॥ ६१ ॥</s-l></s-lg><s-lg><s-l>गायनो हसनश्चैव बाणः खड्गश्च वीर्यवान् ।</s-l><s-l>वैताली चातिताली च तथा कतिकवातिकौ ॥ ६२ ॥</s-l></s-lg><s-lg><s-l>हंसजः पङ्कदिग्धाङ्गः समुद्रोन्मादनश्च ह ।</s-l><s-l>रणोत्कटः प्रहासश्च श्वेतशीर्षश्च नन्दकः ॥ ६३ ॥</s-l></s-lg><s-lg><s-l>कालकण्ठः प्रभासश्च तथा कुम्भाण्डकोऽपरः ।</s-l><s-l>कालकाक्षः सितश्चैव भूतलोन्मथनस्तथा ॥ ६४ ॥</s-l></s-lg><s-lg><s-l>यज्ञवाहः प्रवाहश्च देवयाजी च सोमपः ।</s-l><s-l>सजालश्च महातेजाः क्रथक्राथौ च भारत ॥ ६५ ॥</s-l></s-lg><s-lg><s-l>तुहनश्च तुहानश्च चित्रदेवश्च वीर्यवान् ।</s-l><s-l>मधुरः सुप्रसादश्च किरीटी च महाबलः ॥ ६६ ॥</s-l></s-lg><s-lg><s-l>वसनो मधुवर्णश्च कलशोदर एव च ।</s-l><s-l>धमन्तो मन्मथकरः सूचीवक्त्रश्च वीर्यवान् ॥ ६७ ॥</s-l></s-lg><s-lg><s-l>श्वेतवक्त्रः सुवक्त्रश्च चारुवक्त्रश्च पाण्डुरः ।</s-l><s-l>दण्डबाहुः सुबाहुश्च रजः कोकिलकस्तथा ॥ ६८ ॥</s-l></s-lg><s-lg><s-l>अचलः कनकाक्षश्च बालानामयिकः प्रभुः ।</s-l><s-l>संचारकः कोकनदो गृध्रवक्त्रश्च जम्बुकः ॥ ६९ ॥</s-l></s-lg><s-lg><s-l>लोहाशवक्त्रो जठरः कुम्भवक्त्रश्च कुण्डकः ।</s-l><s-l>मद्गुग्रीवश्च कृष्णौजा हंसवक्त्रश्च चन्द्रभाः ॥ ७० ॥</s-l></s-lg><s-lg><s-l>पाणिकूर्मा च शम्बूकः पञ्चवक्त्रश्च शिक्षकः ।</s-l><s-l>चाषवक्त्रश्च जम्बूकः शाकवक्त्रश्च कुण्डकः ॥ ७१ ॥</s-l></s-lg><s-lg><s-l>योगयुक्ता महात्मानः सततं ब्राह्मणप्रियाः ।</s-l><s-l>पैतामहा महात्मानो महापारिषदाश्च ह ।</s-l><s-l>यौवनस्थाश्च बालाश्च वृद्धाश्च जनमेजय ॥ ७२ ॥</s-l></s-lg><s-lg><s-l>सहस्रशः पारिषदाः कुमारमुपतस्थिरे ।</s-l><s-l>वक्त्रैर्नानाविधैर्ये तु शृणु ताञ्जनमेजय ॥ ७३ ॥</s-l></s-lg><s-lg><s-l>कूर्मकुक्कुटवक्त्राश्च शशोलूकमुखास्तथा ।</s-l><s-l>खरोष्ट्रवदनाश्चैव वराहवदनास्तथा ॥ ७४ ॥</s-l></s-lg><s-lg><s-l>मनुष्यमेषवक्त्राश्च सृगालवदनास्तथा ।</s-l><s-l>भीमा मकरवक्त्राश्च शिंशुमारमुखास्तथा ॥ ७५ ॥</s-l></s-lg><s-lg><s-l>मार्जारशशवक्त्राश्च दीर्घवक्त्राश्च भारत ।</s-l><s-l>नकुलोलूकवक्त्राश्च श्ववक्त्राश्च तथापरे ॥ ७६ ॥</s-l></s-lg><s-lg><s-l>आखुबभ्रुकवक्त्राश्च मयूरवदनास्तथा ।</s-l><s-l>मत्स्यमेषाननाश्चान्ये अजाविमहिषाननाः ॥ ७७ ॥</s-l></s-lg><s-lg><s-l>ऋक्षशार्दूलवक्त्राश्च द्वीपिसिंहाननास्तथा ।</s-l><s-l>भीमा गजाननाश्चैव तथा नक्रमुखाः परे ॥ ७८ ॥</s-l></s-lg><s-lg><s-l>गरुडाननाः खड्गमुखा वृककाकमुखास्तथा ।</s-l><s-l>गोखरोष्ट्रमुखाश्चान्ये वृषदंशमुखास्तथा ॥ ७९ ॥</s-l></s-lg><s-lg><s-l>महाजठरपादाङ्गास्तारकाक्षाश्च भारत ।</s-l><s-l>पारावतमुखाश्चान्ये तथा वृषमुखाः परे ॥ ८० ॥</s-l></s-lg><s-lg><s-l>कोकिलावदनाश्चान्ये श्येनतित्तिरिकाननाः ।</s-l><s-l>कृकलासमुखाश्चैव विरजोम्बरधारिणः ॥ ८१ ॥</s-l></s-lg><s-lg><s-l>व्यालवक्त्राः शूलमुखाश्चण्डवक्त्राः शताननाः ।</s-l><s-l>आशीविषाश्चीरधरा गोनासावरणास्तथा ॥ ८२ ॥</s-l></s-lg><s-lg><s-l>स्थूलोदराः कृशाङ्गाश्च स्थूलाङ्गाश्च कृशोदराः ।</s-l><s-l>ह्रस्वग्रीवा महाकर्णा नानाव्यालविभूषिताः ॥ ८३ ॥</s-l></s-lg><s-lg><s-l>गजेन्द्रचर्मवसनास्तथा कृष्णाजिनाम्बराः ।</s-l><s-l>स्कन्धेमुखा महाराज तथा ह्युदरतोमुखाः ॥ ८४ ॥</s-l></s-lg><s-lg><s-l>पृष्ठेमुखा हनुमुखास्तथा जङ्घामुखा अपि ।</s-l><s-l>पार्श्वाननाश्च बहवो नानादेशमुखास्तथा ॥ ८५ ॥</s-l></s-lg><s-lg><s-l>तथा कीटपतंगानां सदृशास्या गणेश्वराः ।</s-l><s-l>नानाव्यालमुखाश्चान्ये बहुबाहुशिरोधराः ॥ ८६ ॥</s-l></s-lg><s-lg><s-l>नानावृक्षभुजाः केचित्कटिशीर्षास्तथापरे ।</s-l><s-l>भुजंगभोगवदना नानागुल्मनिवासिनः ॥ ८७ ॥</s-l></s-lg><s-lg><s-l>चीरसंवृतगात्राश्च तथा फलकवाससः ।</s-l><s-l>नानावेषधराश्चैव चर्मवासस एव च ॥ ८८ ॥</s-l></s-lg><s-lg><s-l>उष्णीषिणो मुकुटिनः कम्बुग्रीवाः सुवर्चसः ।</s-l><s-l>किरीटिनः पञ्चशिखास्तथा कठिनमूर्धजाः ॥ ८९ ॥</s-l></s-lg><s-lg><s-l>त्रिशिखा द्विशिखाश्चैव तथा सप्तशिखाः परे ।</s-l><s-l>शिखण्डिनो मुकुटिनो मुण्डाश्च जटिलास्तथा ॥ ९० ॥</s-l></s-lg><s-lg><s-l>चित्रमाल्यधराः केचित्केचिद्रोमाननास्तथा ।</s-l><s-l>दिव्यमाल्याम्बरधराः सततं प्रियविग्रहाः ॥ ९१ ॥</s-l></s-lg><s-lg><s-l>कृष्णा निर्मांसवक्त्राश्च दीर्घपृष्ठा निरूदराः ।</s-l><s-l>स्थूलपृष्ठा ह्रस्वपृष्ठाः प्रलम्बोदरमेहनाः ॥ ९२ ॥</s-l></s-lg><s-lg><s-l>महाभुजा ह्रस्वभुजा ह्रस्वगात्राश्च वामनाः ।</s-l><s-l>कुब्जाश्च दीर्घजङ्घाश्च हस्तिकर्णशिरोधराः ॥ ९३ ॥</s-l></s-lg><s-lg><s-l>हस्तिनासाः कूर्मनासा वृकनासास्तथापरे ।</s-l><s-l>दीर्घोष्ठा दीर्घजिह्वाश्च विकराला ह्यधोमुखाः ॥ ९४ ॥</s-l></s-lg><s-lg><s-l>महादंष्ट्रा ह्रस्वदंष्ट्राश्चतुर्दंष्ट्रास्तथापरे ।</s-l><s-l>वारणेन्द्रनिभाश्चान्ये भीमा राजन्सहस्रशः ॥ ९५ ॥</s-l></s-lg><s-lg><s-l>सुविभक्तशरीराश्च दीप्तिमन्तः स्वलंकृताः ।</s-l><s-l>पिङ्गाक्षाः शङ्कुकर्णाश्च वक्रनासाश्च भारत ॥ ९६ ॥</s-l></s-lg><s-lg><s-l>पृथुदंष्ट्रा महादंष्ट्राः स्थूलौष्ठा हरिमूर्धजाः ।</s-l><s-l>नानापादौष्ठदंष्ट्राश्च नानाहस्तशिरोधराः ।</s-l><s-l>नानावर्मभिराच्छन्ना नानाभाषाश्च भारत ॥ ९७ ॥</s-l></s-lg><s-lg><s-l>कुशला देशभाषासु जल्पन्तोऽन्योन्यमीश्वराः ।</s-l><s-l>हृष्टाः परिपतन्ति स्म महापारिषदास्तथा ॥ ९८ ॥</s-l></s-lg><s-lg><s-l>दीर्घग्रीवा दीर्घनखा दीर्घपादशिरोभुजाः ।</s-l><s-l>पिङ्गाक्षा नीलकण्ठाश्च लम्बकर्णाश्च भारत ॥ ९९ ॥</s-l></s-lg><s-lg><s-l>वृकोदरनिभाश्चैव केचिदञ्जनसंनिभाः ।</s-l><s-l>श्वेताङ्गा लोहितग्रीवाः पिङ्गाक्षाश्च तथापरे ।</s-l><s-l>कल्माषा बहवो राजंश्चित्रवर्णाश्च भारत ॥ १०० ॥</s-l></s-lg><s-lg><s-l>चामरापीडकनिभाः श्वेतलोहितराजयः ।</s-l><s-l>नानावर्णाः सवर्णाश्च मयूरसदृशप्रभाः ॥ १०१ ॥</s-l></s-lg><s-lg><s-l>पुनः प्रहरणान्येषां कीर्त्यमानानि मे शृणु ।</s-l><s-l>शेषैः कृतं पारिषदैरायुधानां परिग्रहम् ॥ १०२ ॥</s-l></s-lg><s-lg><s-l>पाशोद्यतकराः केचिद्व्यादितास्याः खराननाः ।</s-l><s-l>पृथ्वक्षा नीलकण्ठाश्च तथा परिघबाहवः ॥ १०३ ॥</s-l></s-lg><s-lg><s-l>शतघ्नीचक्रहस्ताश्च तथा मुसलपाणयः ।</s-l><s-l>शूलासिहस्ताश्च तथा महाकाया महाबलाः ॥ १०४ ॥</s-l></s-lg><s-lg><s-l>गदाभुशुण्डिहस्ताश्च तथा तोमरपाणयः ।</s-l><s-l>असिमुद्गरहस्ताश्च दण्डहस्ताश्च भारत ॥ १०५ ॥</s-l></s-lg><s-lg><s-l>आयुधैर्विविधैर्घोरैर्महात्मानो महाजवाः ।</s-l><s-l>महाबला महावेगा महापारिषदास्तथा ॥ १०६ ॥</s-l></s-lg><s-lg><s-l>अभिषेकं कुमारस्य दृष्ट्वा हृष्टा रणप्रियाः ।</s-l><s-l>घण्टाजालपिनद्धाङ्गा ननृतुस्ते महौजसः ॥ १०७ ॥</s-l></s-lg><s-lg><s-l>एते चान्ये च बहवो महापारिषदा नृप ।</s-l><s-l>उपतस्थुर्महात्मानं कार्त्तिकेयं यशस्विनम् ॥ १०८ ॥</s-l></s-lg><s-lg><s-l>दिव्याश्चाप्यान्तरिक्षाश्च पार्थिवाश्चानिलोपमाः ।</s-l><s-l>व्यादिष्टा दैवतैः शूराः स्कन्दस्यानुचराभवन् ॥ १०९ ॥</s-l></s-lg><s-lg><s-l>तादृशानां सहस्राणि प्रयुतान्यर्बुदानि च ।</s-l><s-l>अभिषिक्तं महात्मानं परिवार्योपतस्थिरे ॥ ११० ॥</s-l></s-lg>