<s-lg><s-l> संजय उवाच ।</s-l><s-l>तं पातितं ततो दृष्ट्वा महाशालमिवोद्गतम् ।</s-l><s-l>प्रहृष्टमनसः सर्वे बभूवुस्तत्र पाण्डवाः ॥ १ ॥</s-l></s-lg><s-lg><s-l>उन्मत्तमिव मातङ्गं सिंहेन विनिपातितम् ।</s-l><s-l>ददृशुर्हृष्टरोमाणः सर्वे ते चापि सोमकाः ॥ २ ॥</s-l></s-lg><s-lg><s-l>ततो दुर्योधनं हत्वा भीमसेनः प्रतापवान् ।</s-l><s-l>पतितं कौरवेन्द्रं तमुपगम्येदमब्रवीत् ॥ ३ ॥</s-l></s-lg><s-lg><s-l>गौर्गौरिति पुरा मन्द द्रौपदीमेकवाससम् ।</s-l><s-l>यत्सभायां हसन्नस्मांस्तदा वदसि दुर्मते ।</s-l><s-l>तस्यावहासस्य फलमद्य त्वं समवाप्नुहि ॥ ४ ॥</s-l></s-lg><s-lg><s-l>एवमुक्त्वा स वामेन पदा मौलिमुपास्पृशत् ।</s-l><s-l>शिरश्च राजसिंहस्य पादेन समलोडयत् ॥ ५ ॥</s-l></s-lg><s-lg><s-l>तथैव क्रोधसंरक्तो भीमः परबलार्दनः ।</s-l><s-l>पुनरेवाब्रवीद्वाक्यं यत्तच्छृणु नराधिप ॥ ६ ॥</s-l></s-lg><s-lg><s-l>येऽस्मान्पुरोऽपनृत्यन्त पुनर्गौरिति गौरिति ।</s-l><s-l>तान्वयं प्रतिनृत्यामः पुनर्गौरिति गौरिति ॥ ७ ॥</s-l></s-lg><s-lg><s-l>नास्माकं निकृतिर्वह्निर्नाक्षद्यूतं न वञ्चना ।</s-l><s-l>स्वबाहुबलमाश्रित्य प्रबाधामो वयं रिपून् ॥ ८ ॥</s-l></s-lg><s-lg><s-l>सोऽवाप्य वैरस्य परस्य पारं वृकोदरः प्राह शनैः प्रहस्य ।</s-l><s-l>युधिष्ठिरं केशवसृञ्जयांश्च धनंजयं माद्रवतीसुतौ च ॥ ९ ॥</s-l></s-lg><s-lg><s-l>रजस्वलां द्रौपदीमानयन्ये ये चाप्यकुर्वन्त सदस्यवस्त्राम् ।</s-l><s-l>तान्पश्यध्वं पाण्डवैर्धार्तराष्ट्रान्रणे हतांस्तपसा याज्ञसेन्याः ॥ १० ॥</s-l></s-lg><s-lg><s-l>ये नः पुरा षण्ढतिलानवोचन्क्रूरा राज्ञो धृतराष्ट्रस्य पुत्राः ।</s-l><s-l>ते नो हताः सगणाः सानुबन्धाः कामं स्वर्गं नरकं वा व्रजामः ॥ ११ ॥</s-l></s-lg><s-lg><s-l>पुनश्च राज्ञः पतितस्य भूमौ स तां गदां स्कन्धगतां निरीक्ष्य ।</s-l><s-l>वामेन पादेन शिरः प्रमृद्य दुर्योधनं नैकृतिकेत्यवोचत् ॥ १२ ॥</s-l></s-lg><s-lg><s-l>हृष्टेन राजन्कुरुपार्थिवस्य क्षुद्रात्मना भीमसेनेन पादम् ।</s-l><s-l>दृष्ट्वा कृतं मूर्धनि नाभ्यनन्दन्धर्मात्मानः सोमकानां प्रबर्हाः ॥ १३ ॥</s-l></s-lg><s-lg><s-l>तव पुत्रं तथा हत्वा कत्थमानं वृकोदरम् ।</s-l><s-l>नृत्यमानं च बहुशो धर्मराजोऽब्रवीदिदम् ॥ १४ ॥</s-l></s-lg><s-lg><s-l>मा शिरोऽस्य पदा मर्दीर्मा धर्मस्तेऽत्यगान्महान् ।</s-l><s-l>राजा ज्ञातिर्हतश्चायं नैतन्न्याय्यं तवानघ ॥ १५ ॥</s-l></s-lg><s-lg><s-l>विध्वस्तोऽयं हतामात्यो हतभ्राता हतप्रजः ।</s-l><s-l>उत्सन्नपिण्डो भ्राता च नैतन्न्याय्यं कृतं त्वया ॥ १६ ॥</s-l></s-lg><s-lg><s-l>धार्मिको भीमसेनोऽसावित्याहुस्त्वां पुरा जनाः ।</s-l><s-l>स कस्माद्भीमसेन त्वं राजानमधितिष्ठसि ॥ १७ ॥</s-l></s-lg><s-lg><s-l>दृष्ट्वा दुर्योधनं राजा कुन्तीपुत्रस्तथागतम् ।</s-l><s-l>नेत्राभ्यामश्रुपूर्णाभ्यामिदं वचनमब्रवीत् ॥ १८ ॥</s-l></s-lg><s-lg><s-l>नूनमेतद्बलवता धात्रादिष्टं महात्मना ।</s-l><s-l>यद्वयं त्वां जिघांसामस्त्वं चास्मान्कुरुसत्तम ॥ १९ ॥</s-l></s-lg><s-lg><s-l>आत्मनो ह्यपराधेन महद्व्यसनमीदृशम् ।</s-l><s-l>प्राप्तवानसि यल्लोभान्मदाद्बाल्याच्च भारत ॥ २० ॥</s-l></s-lg><s-lg><s-l>घातयित्वा वयस्यांश्च भ्रातॄनथ पितॄंस्तथा ।</s-l><s-l>पुत्रान्पौत्रांस्तथाचार्यांस्ततोऽसि निधनं गतः ॥ २१ ॥</s-l></s-lg><s-lg><s-l>तवापराधादस्माभिर्भ्रातरस्ते महारथाः ।</s-l><s-l>निहता ज्ञातयश्चान्ये दिष्टं मन्ये दुरत्ययम् ॥ २२ ॥</s-l></s-lg><s-lg><s-l>स्नुषाश्च प्रस्नुषाश्चैव धृतराष्ट्रस्य विह्वलाः ।</s-l><s-l>गर्हयिष्यन्ति नो नूनं विधवाः शोककर्शिताः ॥ २३ ॥</s-l></s-lg><s-lg><s-l>एवमुक्त्वा सुदुःखार्तो निशश्वास स पार्थिवः ।</s-l><s-l>विललाप चिरं चापि धर्मपुत्रो युधिष्ठिरः ॥ २४ ॥</s-l></s-lg>