<s-lg><s-l> संजय उवाच ।</s-l><s-l>पातिते युधि दुर्धर्षे मद्रराजे महारथे ।</s-l><s-l>तावकास्तव पुत्राश्च प्रायशो विमुखाभवन् ॥ १ ॥</s-l></s-lg><s-lg><s-l>वणिजो नावि भिन्नायां यथागाधेऽप्लवेऽर्णवे ।</s-l><s-l>अपारे पारमिच्छन्तो हते शूरे महात्मनि ॥ २ ॥</s-l></s-lg><s-lg><s-l>मद्रराजे महाराज वित्रस्ताः शरविक्षताः ।</s-l><s-l>अनाथा नाथमिच्छन्तो मृगाः सिंहार्दिता इव ॥ ३ ॥</s-l></s-lg><s-lg><s-l>वृषा यथा भग्नशृङ्गाः शीर्णदन्ता गजा इव ।</s-l><s-l>मध्याह्ने प्रत्यपायाम निर्जिता धर्मसूनुना ॥ ४ ॥</s-l></s-lg><s-lg><s-l>न संधातुमनीकानि न च राजन्पराक्रमे ।</s-l><s-l>आसीद्बुद्धिर्हते शल्ये तव योधस्य कस्यचित् ॥ ५ ॥</s-l></s-lg><s-lg><s-l>भीष्मे द्रोणे च निहते सूतपुत्रे च भारत ।</s-l><s-l>यद्दुःखं तव योधानां भयं चासीद्विशां पते ।</s-l><s-l>तद्भयं स च नः शोको भूय एवाभ्यवर्तत ॥ ६ ॥</s-l></s-lg><s-lg><s-l>निराशाश्च जये तस्मिन्हते शल्ये महारथे ।</s-l><s-l>हतप्रवीरा विध्वस्ता विकृत्ताश्च शितैः शरैः ।</s-l><s-l>मद्रराजे हते राजन्योधास्ते प्राद्रवन्भयात् ॥ ७ ॥</s-l></s-lg><s-lg><s-l>अश्वानन्ये गजानन्ये रथानन्ये महारथाः ।</s-l><s-l>आरुह्य जवसंपन्नाः पादाताः प्राद्रवन्भयात् ॥ ८ ॥</s-l></s-lg><s-lg><s-l>द्विसाहस्राश्च मातङ्गा गिरिरूपाः प्रहारिणः ।</s-l><s-l>संप्राद्रवन्हते शल्ये अङ्कुशाङ्गुष्ठचोदिताः ॥ ९ ॥</s-l></s-lg><s-lg><s-l>ते रणाद्भरतश्रेष्ठ तावकाः प्राद्रवन्दिशः ।</s-l><s-l>धावन्तश्चाप्यदृश्यन्त श्वसमानाः शरातुराः ॥ १० ॥</s-l></s-lg><s-lg><s-l>तान्प्रभग्नान्द्रुतान्दृष्ट्वा हतोत्साहान्पराजितान् ।</s-l><s-l>अभ्यद्रवन्त पाञ्चालाः पाण्डवाश्च जयैषिणः ॥ ११ ॥</s-l></s-lg><s-lg><s-l>बाणशब्दरवश्चापि सिंहनादश्च पुष्कलः ।</s-l><s-l>शङ्खशब्दश्च शूराणां दारुणः समपद्यत ॥ १२ ॥</s-l></s-lg><s-lg><s-l>दृष्ट्वा तु कौरवं सैन्यं भयत्रस्तं प्रविद्रुतम् ।</s-l><s-l>अन्योन्यं समभाषन्त पाञ्चालाः पाण्डवैः सह ॥ १३ ॥</s-l></s-lg><s-lg><s-l>अद्य राजा सत्यधृतिर्जितामित्रो युधिष्ठिरः ।</s-l><s-l>अद्य दुर्योधनो हीनो दीप्तया नृपतिश्रिया ॥ १४ ॥</s-l></s-lg><s-lg><s-l>अद्य श्रुत्वा हतं पुत्रं धृतराष्ट्रो जनेश्वरः ।</s-l><s-l>निःसंज्ञः पतितो भूमौ किल्बिषं प्रतिपद्यताम् ॥ १५ ॥</s-l></s-lg><s-lg><s-l>अद्य जानातु कौन्तेयं समर्थं सर्वधन्विनाम् ।</s-l><s-l>अद्यात्मानं च दुर्मेधा गर्हयिष्यति पापकृत् ।</s-l><s-l>अद्य क्षत्तुर्वचः सत्यं स्मरतां ब्रुवतो हितम् ॥ १६ ॥</s-l></s-lg><s-lg><s-l>अद्यप्रभृति पार्थांश्च प्रेष्यभूत उपाचरन् ।</s-l><s-l>विजानातु नृपो दुःखं यत्प्राप्तं पाण्डुनन्दनैः ॥ १७ ॥</s-l></s-lg><s-lg><s-l>अद्य कृष्णस्य माहात्म्यं जानातु स महीपतिः ।</s-l><s-l>अद्यार्जुनधनुर्घोषं घोरं जानातु संयुगे ॥ १८ ॥</s-l></s-lg><s-lg><s-l>अस्त्राणां च बलं सर्वं बाह्वोश्च बलमाहवे ।</s-l><s-l>अद्य ज्ञास्यति भीमस्य बलं घोरं महात्मनः ॥ १९ ॥</s-l></s-lg><s-lg><s-l>हते दुर्योधने युद्धे शक्रेणेवासुरे मये ।</s-l><s-l>यत्कृतं भीमसेनेन दुःशासनवधे तदा ।</s-l><s-l>नान्यः कर्तास्ति लोके तदृते भीमं महाबलम् ॥ २० ॥</s-l></s-lg><s-lg><s-l>जानीतामद्य ज्येष्ठस्य पाण्डवस्य पराक्रमम् ।</s-l><s-l>मद्रराजं हतं श्रुत्वा देवैरपि सुदुःसहम् ॥ २१ ॥</s-l></s-lg><s-lg><s-l>अद्य ज्ञास्यति संग्रामे माद्रीपुत्रौ महाबलौ ।</s-l><s-l>निहते सौबले शूरे गान्धारेषु च सर्वशः ॥ २२ ॥</s-l></s-lg><s-lg><s-l>कथं तेषां जयो न स्याद्येषां योद्धा धनंजयः ।</s-l><s-l>सात्यकिर्भीमसेनश्च धृष्टद्युम्नश्च पार्षतः ॥ २३ ॥</s-l></s-lg><s-lg><s-l>द्रौपद्यास्तनयाः पञ्च माद्रीपुत्रौ च पाण्डवौ ।</s-l><s-l>शिखण्डी च महेष्वासो राजा चैव युधिष्ठिरः ॥ २४ ॥</s-l></s-lg><s-lg><s-l>येषां च जगतां नाथो नाथः कृष्णो जनार्दनः ।</s-l><s-l>कथं तेषां जयो न स्याद्येषां धर्मो व्यपाश्रयः ॥ २५ ॥</s-l></s-lg><s-lg><s-l>भीष्मं द्रोणं च कर्णं च मद्रराजानमेव च ।</s-l><s-l>तथान्यान्नृपतीन्वीराञ्शतशोऽथ सहस्रशः ॥ २६ ॥</s-l></s-lg><s-lg><s-l>कोऽन्यः शक्तो रणे जेतुमृते पार्थं युधिष्ठिरम् ।</s-l><s-l>यस्य नाथो हृषीकेशः सदा धर्मयशोनिधिः ॥ २७ ॥</s-l></s-lg><s-lg><s-l>इत्येवं वदमानास्ते हर्षेण महता युताः ।</s-l><s-l>प्रभग्नांस्तावकान्राजन्सृञ्जयाः पृष्ठतोऽन्वयुः ॥ २८ ॥</s-l></s-lg><s-lg><s-l>धनंजयो रथानीकमभ्यवर्तत वीर्यवान् ।</s-l><s-l>माद्रीपुत्रौ च शकुनिं सात्यकिश्च महारथः ॥ २९ ॥</s-l></s-lg><s-lg><s-l>तान्प्रेक्ष्य द्रवतः सर्वान्भीमसेनभयार्दितान् ।</s-l><s-l>दुर्योधनस्तदा सूतमब्रवीदुत्स्मयन्निव ॥ ३० ॥</s-l></s-lg><s-lg><s-l>न मातिक्रमते पार्थो धनुष्पाणिमवस्थितम् ।</s-l><s-l>जघने सर्वसैन्यानां ममाश्वान्प्रतिपादय ॥ ३१ ॥</s-l></s-lg><s-lg><s-l>जघने युध्यमानं हि कौन्तेयो मां धनंजयः ।</s-l><s-l>नोत्सहेताभ्यतिक्रान्तुं वेलामिव महोदधिः ॥ ३२ ॥</s-l></s-lg><s-lg><s-l>पश्य सैन्यं महत्सूत पाण्डवैः समभिद्रुतम् ।</s-l><s-l>सैन्यरेणुं समुद्धूतं पश्यस्वैनं समन्ततः ॥ ३३ ॥</s-l></s-lg><s-lg><s-l>सिंहनादांश्च बहुशः शृणु घोरान्भयानकान् ।</s-l><s-l>तस्माद्याहि शनैः सूत जघनं परिपालय ॥ ३४ ॥</s-l></s-lg><s-lg><s-l>मयि स्थिते च समरे निरुद्धेषु च पाण्डुषु ।</s-l><s-l>पुनरावर्तते तूर्णं मामकं बलमोजसा ॥ ३५ ॥</s-l></s-lg><s-lg><s-l>तच्छ्रुत्वा तव पुत्रस्य शूराग्र्यसदृशं वचः ।</s-l><s-l>सारथिर्हेमसंछन्नाञ्शनैरश्वानचोदयत् ॥ ३६ ॥</s-l></s-lg><s-lg><s-l>गजाश्वरथिभिर्हीनास्त्यक्तात्मानः पदातयः ।</s-l><s-l>एकविंशतिसाहस्राः संयुगायावतस्थिरे ॥ ३७ ॥</s-l></s-lg><s-lg><s-l>नानादेशसमुद्भूता नानारञ्जितवाससः ।</s-l><s-l>अवस्थितास्तदा योधाः प्रार्थयन्तो महद्यशः ॥ ३८ ॥</s-l></s-lg><s-lg><s-l>तेषामापततां तत्र संहृष्टानां परस्परम् ।</s-l><s-l>संमर्दः सुमहाञ्जज्ञे घोररूपो भयानकः ॥ ३९ ॥</s-l></s-lg><s-lg><s-l>भीमसेनं तदा राजन्धृष्टद्युम्नं च पार्षतम् ।</s-l><s-l>बलेन चतुरङ्गेण नानादेश्या न्यवारयन् ॥ ४० ॥</s-l></s-lg><s-lg><s-l>भीममेवाभ्यवर्तन्त रणेऽन्ये तु पदातयः ।</s-l><s-l>प्रक्ष्वेड्यास्फोट्य संहृष्टा वीरलोकं यियासवः ॥ ४१ ॥</s-l></s-lg><s-lg><s-l>आसाद्य भीमसेनं तु संरब्धा युद्धदुर्मदाः ।</s-l><s-l>धार्तराष्ट्रा विनेदुर्हि नान्यां चाकथयन्कथाम् ।</s-l><s-l>परिवार्य रणे भीमं निजघ्नुस्ते समन्ततः ॥ ४२ ॥</s-l></s-lg><s-lg><s-l>स वध्यमानः समरे पदातिगणसंवृतः ।</s-l><s-l>न चचाल रथोपस्थे मैनाक इव पर्वतः ॥ ४३ ॥</s-l></s-lg><s-lg><s-l>ते तु क्रुद्धा महाराज पाण्डवस्य महारथम् ।</s-l><s-l>निग्रहीतुं प्रचक्रुर्हि योधांश्चान्यानवारयन् ॥ ४४ ॥</s-l></s-lg><s-lg><s-l>अक्रुध्यत रणे भीमस्तैस्तदा पर्यवस्थितैः ।</s-l><s-l>सोऽवतीर्य रथात्तूर्णं पदातिः समवस्थितः ॥ ४५ ॥</s-l></s-lg><s-lg><s-l>जातरूपपरिच्छन्नां प्रगृह्य महतीं गदाम् ।</s-l><s-l>अवधीत्तावकान्योधान्दण्डपाणिरिवान्तकः ॥ ४६ ॥</s-l></s-lg><s-lg><s-l>रथाश्वद्विपहीनांस्तु तान्भीमो गदया बली ।</s-l><s-l>एकविंशतिसाहस्रान्पदातीनवपोथयत् ॥ ४७ ॥</s-l></s-lg><s-lg><s-l>हत्वा तत्पुरुषानीकं भीमः सत्यपराक्रमः ।</s-l><s-l>धृष्टद्युम्नं पुरस्कृत्य नचिरात्प्रत्यदृश्यत ॥ ४८ ॥</s-l></s-lg><s-lg><s-l>पादाता निहता भूमौ शिश्यिरे रुधिरोक्षिताः ।</s-l><s-l>संभग्ना इव वातेन कर्णिकाराः सुपुष्पिताः ॥ ४९ ॥</s-l></s-lg><s-lg><s-l>नानापुष्पस्रजोपेता नानाकुण्डलधारिणः ।</s-l><s-l>नानाजात्या हतास्तत्र नानादेशसमागताः ॥ ५० ॥</s-l></s-lg><s-lg><s-l>पताकाध्वजसंछन्नं पदातीनां महद्बलम् ।</s-l><s-l>निकृत्तं विबभौ तत्र घोररूपं भयानकम् ॥ ५१ ॥</s-l></s-lg><s-lg><s-l>युधिष्ठिरपुरोगास्तु सर्वसैन्यमहारथाः ।</s-l><s-l>अभ्यधावन्महात्मानं पुत्रं दुर्योधनं तव ॥ ५२ ॥</s-l></s-lg><s-lg><s-l>ते सर्वे तावकान्दृष्ट्वा महेष्वासान्पराङ्मुखान् ।</s-l><s-l>नाभ्यवर्तन्त ते पुत्रं वेलेव मकरालयम् ॥ ५३ ॥</s-l></s-lg><s-lg><s-l>तदद्भुतमपश्याम तव पुत्रस्य पौरुषम् ।</s-l><s-l>यदेकं सहिताः पार्था न शेकुरतिवर्तितुम् ॥ ५४ ॥</s-l></s-lg><s-lg><s-l>नातिदूरापयातं तु कृतबुद्धिं पलायने ।</s-l><s-l>दुर्योधनः स्वकं सैन्यमब्रवीद्भृशविक्षतम् ॥ ५५ ॥</s-l></s-lg><s-lg><s-l>न तं देशं प्रपश्यामि पृथिव्यां पर्वतेषु वा ।</s-l><s-l>यत्र यातान्न वो हन्युः पाण्डवाः किं सृतेन वः ॥ ५६ ॥</s-l></s-lg><s-lg><s-l>अल्पं च बलमेतेषां कृष्णौ च भृशविक्षतौ ।</s-l><s-l>यदि सर्वेऽत्र तिष्ठामो ध्रुवो नो विजयो भवेत् ॥ ५७ ॥</s-l></s-lg><s-lg><s-l>विप्रयातांस्तु वो भिन्नान्पाण्डवाः कृतकिल्बिषान् ।</s-l><s-l>अनुसृत्य हनिष्यन्ति श्रेयो नः समरे स्थितम् ॥ ५८ ॥</s-l></s-lg><s-lg><s-l>शृणुध्वं क्षत्रियाः सर्वे यावन्तः स्थ समागताः ।</s-l><s-l>यदा शूरं च भीरुं च मारयत्यन्तकः सदा ।</s-l><s-l>को नु मूढो न युध्येत पुरुषः क्षत्रियब्रुवः ॥ ५९ ॥</s-l></s-lg><s-lg><s-l>श्रेयो नो भीमसेनस्य क्रुद्धस्य प्रमुखे स्थितम् ।</s-l><s-l>सुखः सांग्रामिको मृत्युः क्षत्रधर्मेण युध्यताम् ।</s-l><s-l>जित्वेह सुखमाप्नोति हतः प्रेत्य महत्फलम् ॥ ६० ॥</s-l></s-lg><s-lg><s-l>न युद्धधर्माच्छ्रेयान्वै पन्थाः स्वर्गस्य कौरवाः ।</s-l><s-l>अचिरेण जिताँल्लोकान्हतो युद्धे समश्नुते ॥ ६१ ॥</s-l></s-lg><s-lg><s-l>श्रुत्वा तु वचनं तस्य पूजयित्वा च पार्थिवाः ।</s-l><s-l>पुनरेवान्ववर्तन्त पाण्डवानाततायिनः ॥ ६२ ॥</s-l></s-lg><s-lg><s-l>तानापतत एवाशु व्यूढानीकाः प्रहारिणः ।</s-l><s-l>प्रत्युद्ययुस्तदा पार्था जयगृध्राः प्रहारिणः ॥ ६३ ॥</s-l></s-lg><s-lg><s-l>धनंजयो रथेनाजावभ्यवर्तत वीर्यवान् ।</s-l><s-l>विश्रुतं त्रिषु लोकेषु गाण्डीवं विक्षिपन्धनुः ॥ ६४ ॥</s-l></s-lg><s-lg><s-l>माद्रीपुत्रौ च शकुनिं सात्यकिश्च महाबलः ।</s-l><s-l>जवेनाभ्यपतन्हृष्टा यतो वै तावकं बलम् ॥ ६५ ॥</s-l></s-lg>