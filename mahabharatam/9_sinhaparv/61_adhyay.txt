<s-lg><s-l> संजय उवाच ।</s-l><s-l>ततस्ते प्रययुः सर्वे निवासाय महीक्षितः ।</s-l><s-l>शङ्खान्प्रध्मापयन्तो वै हृष्टाः परिघबाहवः ॥ १ ॥</s-l></s-lg><s-lg><s-l>पाण्डवान्गच्छतश्चापि शिबिरं नो विशां पते ।</s-l><s-l>महेष्वासोऽन्वगात्पश्चाद्युयुत्सुः सात्यकिस्तथा ॥ २ ॥</s-l></s-lg><s-lg><s-l>धृष्टद्युम्नः शिखण्डी च द्रौपदेयाश्च सर्वशः ।</s-l><s-l>सर्वे चान्ये महेष्वासा ययुः स्वशिबिराण्युत ॥ ३ ॥</s-l></s-lg><s-lg><s-l>ततस्ते प्राविशन्पार्था हतत्विट्कं हतेश्वरम् ।</s-l><s-l>दुर्योधनस्य शिबिरं रङ्गवद्विसृते जने ॥ ४ ॥</s-l></s-lg><s-lg><s-l>गतोत्सवं पुरमिव हृतनागमिव ह्रदम् ।</s-l><s-l>स्त्रीवर्षवरभूयिष्ठं वृद्धामात्यैरधिष्ठितम् ॥ ५ ॥</s-l></s-lg><s-lg><s-l>तत्रैतान्पर्युपातिष्ठन्दुर्योधनपुरःसराः ।</s-l><s-l>कृताञ्जलिपुटा राजन्काषायमलिनाम्बराः ॥ ६ ॥</s-l></s-lg><s-lg><s-l>शिबिरं समनुप्राप्य कुरुराजस्य पाण्डवाः ।</s-l><s-l>अवतेरुर्महाराज रथेभ्यो रथसत्तमाः ॥ ७ ॥</s-l></s-lg><s-lg><s-l>ततो गाण्डीवधन्वानमभ्यभाषत केशवः ।</s-l><s-l>स्थितः प्रियहिते नित्यमतीव भरतर्षभ ॥ ८ ॥</s-l></s-lg><s-lg><s-l>अवरोपय गाण्डीवमक्षय्यौ च महेषुधी ।</s-l><s-l>अथाहमवरोक्ष्यामि पश्चाद्भरतसत्तम ॥ ९ ॥</s-l></s-lg><s-lg><s-l>स्वयं चैवावरोह त्वमेतच्छ्रेयस्तवानघ ।</s-l><s-l>तच्चाकरोत्तथा वीरः पाण्डुपुत्रो धनंजयः ॥ १० ॥</s-l></s-lg><s-lg><s-l>अथ पश्चात्ततः कृष्णो रश्मीनुत्सृज्य वाजिनाम् ।</s-l><s-l>अवारोहत मेधावी रथाद्गाण्डीवधन्वनः ॥ ११ ॥</s-l></s-lg><s-lg><s-l>अथावतीर्णे भूतानामीश्वरे सुमहात्मनि ।</s-l><s-l>कपिरन्तर्दधे दिव्यो ध्वजो गाण्डीवधन्वनः ॥ १२ ॥</s-l></s-lg><s-lg><s-l>स दग्धो द्रोणकर्णाभ्यां दिव्यैरस्त्रैर्महारथः ।</s-l><s-l>अथ दीप्तोऽग्निना ह्याशु प्रजज्वाल महीपते ॥ १३ ॥</s-l></s-lg><s-lg><s-l>सोपासङ्गः सरश्मिश्च साश्वः सयुगबन्धुरः ।</s-l><s-l>भस्मीभूतोऽपतद्भूमौ रथो गाण्डीवधन्वनः ॥ १४ ॥</s-l></s-lg><s-lg><s-l>तं तथा भस्मभूतं तु दृष्ट्वा पाण्डुसुताः प्रभो ।</s-l><s-l>अभवन्विस्मिता राजन्नर्जुनश्चेदमब्रवीत् ॥ १५ ॥</s-l></s-lg><s-lg><s-l>कृताञ्जलिः सप्रणयं प्रणिपत्याभिवाद्य च ।</s-l><s-l>गोविन्द कस्माद्भगवन्रथो दग्धोऽयमग्निना ॥ १६ ॥</s-l></s-lg><s-lg><s-l>किमेतन्महदाश्चर्यमभवद्यदुनन्दन ।</s-l><s-l>तन्मे ब्रूहि महाबाहो श्रोतव्यं यदि मन्यसे ॥ १७ ॥</s-l></s-lg><s-lg><s-l> वासुदेव उवाच ।</s-l><s-l>अस्त्रैर्बहुविधैर्दग्धः पूर्वमेवायमर्जुन ।</s-l><s-l>मदधिष्ठितत्वात्समरे न विशीर्णः परंतप ॥ १८ ॥</s-l></s-lg><s-lg><s-l>इदानीं तु विशीर्णोऽयं दग्धो ब्रह्मास्त्रतेजसा ।</s-l><s-l>मया विमुक्तः कौन्तेय त्वय्यद्य कृतकर्मणि ॥ १९ ॥</s-l></s-lg><s-lg><s-l> संजय उवाच ।</s-l><s-l>ईषदुत्स्मयमानश्च भगवान्केशवोऽरिहा ।</s-l><s-l>परिष्वज्य च राजानं युधिष्ठिरमभाषत ॥ २० ॥</s-l></s-lg><s-lg><s-l>दिष्ट्या जयसि कौन्तेय दिष्ट्या ते शत्रवो जिताः ।</s-l><s-l>दिष्ट्या गाण्डीवधन्वा च भीमसेनश्च पाण्डवः ॥ २१ ॥</s-l></s-lg><s-lg><s-l>त्वं चापि कुशली राजन्माद्रीपुत्रौ च पाण्डवौ ।</s-l><s-l>मुक्ता वीरक्षयादस्मात्संग्रामान्निहतद्विषः ।</s-l><s-l>क्षिप्रमुत्तरकालानि कुरु कार्याणि भारत ॥ २२ ॥</s-l></s-lg><s-lg><s-l>उपयातमुपप्लव्यं सह गाण्डीवधन्वना ।</s-l><s-l>आनीय मधुपर्कं मां यत्पुरा त्वमवोचथाः ॥ २३ ॥</s-l></s-lg><s-lg><s-l>एष भ्राता सखा चैव तव कृष्ण धनंजयः ।</s-l><s-l>रक्षितव्यो महाबाहो सर्वास्वापत्स्विति प्रभो ।</s-l><s-l>तव चैवं ब्रुवाणस्य तथेत्येवाहमब्रुवम् ॥ २४ ॥</s-l></s-lg><s-lg><s-l>स सव्यसाची गुप्तस्ते विजयी च नरेश्वर ।</s-l><s-l>भ्रातृभिः सह राजेन्द्र शूरः सत्यपराक्रमः ।</s-l><s-l>मुक्तो वीरक्षयादस्मात्संग्रामाद्रोमहर्षणात् ॥ २५ ॥</s-l></s-lg><s-lg><s-l>एवमुक्तस्तु कृष्णेन धर्मराजो युधिष्ठिरः ।</s-l><s-l>हृष्टरोमा महाराज प्रत्युवाच जनार्दनम् ॥ २६ ॥</s-l></s-lg><s-lg><s-l>प्रमुक्तं द्रोणकर्णाभ्यां ब्रह्मास्त्रमरिमर्दन ।</s-l><s-l>कस्त्वदन्यः सहेत्साक्षादपि वज्री पुरंदरः ॥ २७ ॥</s-l></s-lg><s-lg><s-l>भवतस्तु प्रसादेन संग्रामे बहवो जिताः ।</s-l><s-l>महारणगतः पार्थो यच्च नासीत्पराङ्मुखः ॥ २८ ॥</s-l></s-lg><s-lg><s-l>तथैव च महाबाहो पर्यायैर्बहुभिर्मया ।</s-l><s-l>कर्मणामनुसंतानं तेजसश्च गतिः शुभा ॥ २९ ॥</s-l></s-lg><s-lg><s-l>उपप्लव्ये महर्षिर्मे कृष्णद्वैपायनोऽब्रवीत् ।</s-l><s-l>यतो धर्मस्ततः कृष्णो यतः कृष्णस्ततो जयः ॥ ३० ॥</s-l></s-lg><s-lg><s-l>इत्येवमुक्ते ते वीराः शिबिरं तव भारत ।</s-l><s-l>प्रविश्य प्रत्यपद्यन्त कोशरत्नर्द्धिसंचयान् ॥ ३१ ॥</s-l></s-lg><s-lg><s-l>रजतं जातरूपं च मणीनथ च मौक्तिकान् ।</s-l><s-l>भूषणान्यथ मुख्यानि कम्बलान्यजिनानि च ।</s-l><s-l>दासीदासमसंख्येयं राज्योपकरणानि च ॥ ३२ ॥</s-l></s-lg><s-lg><s-l>ते प्राप्य धनमक्षय्यं त्वदीयं भरतर्षभ ।</s-l><s-l>उदक्रोशन्महेष्वासा नरेन्द्र विजितारयः ॥ ३३ ॥</s-l></s-lg><s-lg><s-l>ते तु वीराः समाश्वस्य वाहनान्यवमुच्य च ।</s-l><s-l>अतिष्ठन्त मुहुः सर्वे पाण्डवाः सात्यकिस्तथा ॥ ३४ ॥</s-l></s-lg><s-lg><s-l>अथाब्रवीन्महाराज वासुदेवो महायशाः ।</s-l><s-l>अस्माभिर्मङ्गलार्थाय वस्तव्यं शिबिराद्बहिः ॥ ३५ ॥</s-l></s-lg><s-lg><s-l>तथेत्युक्त्वा च ते सर्वे पाण्डवाः सात्यकिस्तथा ।</s-l><s-l>वासुदेवेन सहिता मङ्गलार्थं ययुर्बहिः ॥ ३६ ॥</s-l></s-lg><s-lg><s-l>ते समासाद्य सरितं पुण्यामोघवतीं नृप ।</s-l><s-l>न्यवसन्नथ तां रात्रिं पाण्डवा हतशत्रवः ॥ ३७ ॥</s-l></s-lg><s-lg><s-l>ततः संप्रेषयामासुर्यादवं नागसाह्वयम् ।</s-l><s-l>स च प्रायाज्जवेनाशु वासुदेवः प्रतापवान् ।</s-l><s-l>दारुकं रथमारोप्य येन राजाम्बिकासुतः ॥ ३८ ॥</s-l></s-lg><s-lg><s-l>तमूचुः संप्रयास्यन्तं सैन्यसुग्रीववाहनम् ।</s-l><s-l>प्रत्याश्वासय गान्धारीं हतपुत्रां यशस्विनीम् ॥ ३९ ॥</s-l></s-lg><s-lg><s-l>स प्रायात्पाण्डवैरुक्तस्तत्पुरं सात्वतां वरः ।</s-l><s-l>आससादयिषुः क्षिप्रं गान्धारीं निहतात्मजाम् ॥ ४० ॥</s-l></s-lg>