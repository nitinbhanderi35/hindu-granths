<s-lg><s-l> संजय उवाच ।</s-l><s-l>स एवं चिन्तयित्वा तु द्रोणपुत्रो विशां पते ।</s-l><s-l>अवतीर्य रथोपस्थाद्दध्यौ संप्रयतः स्थितः ॥ १ ॥</s-l></s-lg><s-lg><s-l> द्रौणिरुवाच ।</s-l><s-l>उग्रं स्थाणुं शिवं रुद्रं शर्वमीशानमीश्वरम् ।</s-l><s-l>गिरिशं वरदं देवं भवं भावनमव्ययम् ॥ २ ॥</s-l></s-lg><s-lg><s-l>शितिकण्ठमजं शक्रं क्रथं क्रतुहरं हरम् ।</s-l><s-l>विश्वरूपं विरूपाक्षं बहुरूपमुमापतिम् ॥ ३ ॥</s-l></s-lg><s-lg><s-l>श्मशानवासिनं दृप्तं महागणपतिं प्रभुम् ।</s-l><s-l>खट्वाङ्गधारिणं मुण्डं जटिलं ब्रह्मचारिणम् ॥ ४ ॥</s-l></s-lg><s-lg><s-l>मनसाप्यसुचिन्त्येन दुष्करेणाल्पचेतसा ।</s-l><s-l>सोऽहमात्मोपहारेण यक्ष्ये त्रिपुरघातिनम् ॥ ५ ॥</s-l></s-lg><s-lg><s-l>स्तुतं स्तुत्यं स्तूयमानममोघं चर्मवाससम् ।</s-l><s-l>विलोहितं नीलकण्ठमपृक्तं दुर्निवारणम् ॥ ६ ॥</s-l></s-lg><s-lg><s-l>शुक्रं विश्वसृजं ब्रह्म ब्रह्मचारिणमेव च ।</s-l><s-l>व्रतवन्तं तपोनित्यमनन्तं तपतां गतिम् ॥ ७ ॥</s-l></s-lg><s-lg><s-l>बहुरूपं गणाध्यक्षं त्र्यक्षं पारिषदप्रियम् ।</s-l><s-l>गणाध्यक्षेक्षितमुखं गौरीहृदयवल्लभम् ॥ ८ ॥</s-l></s-lg><s-lg><s-l>कुमारपितरं पिङ्गं गोवृषोत्तमवाहनम् ।</s-l><s-l>तनुवाससमत्युग्रमुमाभूषणतत्परम् ॥ ९ ॥</s-l></s-lg><s-lg><s-l>परं परेभ्यः परमं परं यस्मान्न विद्यते ।</s-l><s-l>इष्वस्त्रोत्तमभर्तारं दिगन्तं चैव दक्षिणम् ॥ १० ॥</s-l></s-lg><s-lg><s-l>हिरण्यकवचं देवं चन्द्रमौलिविभूषितम् ।</s-l><s-l>प्रपद्ये शरणं देवं परमेण समाधिना ॥ ११ ॥</s-l></s-lg><s-lg><s-l>इमां चाप्यापदं घोरां तराम्यद्य सुदुस्तराम् ।</s-l><s-l>सर्वभूतोपहारेण यक्ष्येऽहं शुचिना शुचिम् ॥ १२ ॥</s-l></s-lg><s-lg><s-l>इति तस्य व्यवसितं ज्ञात्वा त्यागात्मकं मनः ।</s-l><s-l>पुरस्तात्काञ्चनी वेदिः प्रादुरासीन्महात्मनः ॥ १३ ॥</s-l></s-lg><s-lg><s-l>तस्यां वेद्यां तदा राजंश्चित्रभानुरजायत ।</s-l><s-l>द्यां दिशो विदिशः खं च ज्वालाभिरभिपूरयन् ॥ १४ ॥</s-l></s-lg><s-lg><s-l>दीप्तास्यनयनाश्चात्र नैकपादशिरोभुजाः ।</s-l><s-l>द्विपशैलप्रतीकाशाः प्रादुरासन्महाननाः ॥ १५ ॥</s-l></s-lg><s-lg><s-l>श्ववराहोष्ट्ररूपाश्च हयगोमायुगोमुखाः ।</s-l><s-l>ऋक्षमार्जारवदना व्याघ्रद्वीपिमुखास्तथा ॥ १६ ॥</s-l></s-lg><s-lg><s-l>काकवक्त्राः प्लवमुखाः शुकवक्त्रास्तथैव च ।</s-l><s-l>महाजगरवक्त्राश्च हंसवक्त्राः सितप्रभाः ॥ १७ ॥</s-l></s-lg><s-lg><s-l>दार्वाघाटमुखाश्चैव चाषवक्त्राश्च भारत ।</s-l><s-l>कूर्मनक्रमुखाश्चैव शिशुमारमुखास्तथा ॥ १८ ॥</s-l></s-lg><s-lg><s-l>महामकरवक्त्राश्च तिमिवक्त्रास्तथैव च ।</s-l><s-l>हरिवक्त्राः क्रौञ्चमुखाः कपोतेभमुखास्तथा ॥ १९ ॥</s-l></s-lg><s-lg><s-l>पारावतमुखाश्चैव मद्गुवक्त्रास्तथैव च ।</s-l><s-l>पाणिकर्णाः सहस्राक्षास्तथैव च शतोदराः ॥ २० ॥</s-l></s-lg><s-lg><s-l>निर्मांसाः कोकवक्त्राश्च श्येनवक्त्राश्च भारत ।</s-l><s-l>तथैवाशिरसो राजन्नृक्षवक्त्राश्च भीषणाः ॥ २१ ॥</s-l></s-lg><s-lg><s-l>प्रदीप्तनेत्रजिह्वाश्च ज्वालावक्त्रास्तथैव च ।</s-l><s-l>मेषवक्त्रास्तथैवान्ये तथा छागमुखा नृप ॥ २२ ॥</s-l></s-lg><s-lg><s-l>शङ्खाभाः शङ्खवक्त्राश्च शङ्खकर्णास्तथैव च ।</s-l><s-l>शङ्खमालापरिकराः शङ्खध्वनिसमस्वनाः ॥ २३ ॥</s-l></s-lg><s-lg><s-l>जटाधराः पञ्चशिखास्तथा मुण्डाः कृशोदराः ।</s-l><s-l>चतुर्दंष्ट्राश्चतुर्जिह्वाः शङ्कुकर्णाः किरीटिनः ॥ २४ ॥</s-l></s-lg><s-lg><s-l>मौलीधराश्च राजेन्द्र तथाकुञ्चितमूर्धजाः ।</s-l><s-l>उष्णीषिणो मुकुटिनश्चारुवक्त्राः स्वलंकृताः ॥ २५ ॥</s-l></s-lg><s-lg><s-l>पद्मोत्पलापीडधरास्तथा कुमुदधारिणः ।</s-l><s-l>माहात्म्येन च संयुक्ताः शतशोऽथ सहस्रशः ॥ २६ ॥</s-l></s-lg><s-lg><s-l>शतघ्नीचक्रहस्ताश्च तथा मुसलपाणयः ।</s-l><s-l>भुशुण्डीपाशहस्ताश्च गदाहस्ताश्च भारत ॥ २७ ॥</s-l></s-lg><s-lg><s-l>पृष्ठेषु बद्धेषुधयश्चित्रबाणा रणोत्कटाः ।</s-l><s-l>सध्वजाः सपताकाश्च सघण्टाः सपरश्वधाः ॥ २८ ॥</s-l></s-lg><s-lg><s-l>महापाशोद्यतकरास्तथा लगुडपाणयः ।</s-l><s-l>स्थूणाहस्ताः खड्गहस्ताः सर्पोच्छ्रितकिरीटिनः ।</s-l><s-l>महासर्पाङ्गदधराश्चित्राभरणधारिणः ॥ २९ ॥</s-l></s-lg><s-lg><s-l>रजोध्वस्ताः पङ्कदिग्धाः सर्वे शुक्लाम्बरस्रजः ।</s-l><s-l>नीलाङ्गाः कमलाङ्गाश्च मुण्डवक्त्रास्तथैव च ॥ ३० ॥</s-l></s-lg><s-lg><s-l>भेरीशङ्खमृदङ्गांस्ते झर्झरानकगोमुखान् ।</s-l><s-l>अवादयन्पारिषदाः प्रहृष्टाः कनकप्रभाः ॥ ३१ ॥</s-l></s-lg><s-lg><s-l>गायमानास्तथैवान्ये नृत्यमानास्तथापरे ।</s-l><s-l>लङ्घयन्तः प्लवन्तश्च वल्गन्तश्च महाबलाः ॥ ३२ ॥</s-l></s-lg><s-lg><s-l>धावन्तो जवनाश्चण्डाः पवनोद्धूतमूर्धजाः ।</s-l><s-l>मत्ता इव महानागा विनदन्तो मुहुर्मुहुः ॥ ३३ ॥</s-l></s-lg><s-lg><s-l>सुभीमा घोररूपाश्च शूलपट्टिशपाणयः ।</s-l><s-l>नानाविरागवसनाश्चित्रमाल्यानुलेपनाः ॥ ३४ ॥</s-l></s-lg><s-lg><s-l>रत्नचित्राङ्गदधराः समुद्यतकरास्तथा ।</s-l><s-l>हन्तारो द्विषतां शूराः प्रसह्यासह्यविक्रमाः ॥ ३५ ॥</s-l></s-lg><s-lg><s-l>पातारोऽसृग्वसाद्यानां मांसान्त्रकृतभोजनाः ।</s-l><s-l>चूडालाः कर्णिकालाश्च प्रकृशाः पिठरोदराः ॥ ३६ ॥</s-l></s-lg><s-lg><s-l>अतिह्रस्वातिदीर्घाश्च प्रबलाश्चातिभैरवाः ।</s-l><s-l>विकटाः काललम्बोष्ठा बृहच्छेफास्थिपिण्डिकाः ॥ ३७ ॥</s-l></s-lg><s-lg><s-l>महार्हनानामुकुटा मुण्डाश्च जटिलाः परे ।</s-l><s-l>सार्केन्दुग्रहनक्षत्रां द्यां कुर्युर्ये महीतले ॥ ३८ ॥</s-l></s-lg><s-lg><s-l>उत्सहेरंश्च ये हन्तुं भूतग्रामं चतुर्विधम् ।</s-l><s-l>ये च वीतभया नित्यं हरस्य भ्रुकुटीभटाः ॥ ३९ ॥</s-l></s-lg><s-lg><s-l>कामकारकराः सिद्धास्त्रैलोक्यस्येश्वरेश्वराः ।</s-l><s-l>नित्यानन्दप्रमुदिता वागीशा वीतमत्सराः ॥ ४० ॥</s-l></s-lg><s-lg><s-l>प्राप्याष्टगुणमैश्वर्यं ये न यान्ति च विस्मयम् ।</s-l><s-l>येषां विस्मयते नित्यं भगवान्कर्मभिर्हरः ॥ ४१ ॥</s-l></s-lg><s-lg><s-l>मनोवाक्कर्मभिर्भक्तैर्नित्यमाराधितश्च यैः ।</s-l><s-l>मनोवाक्कर्मभिर्भक्तान्पाति पुत्रानिवौरसान् ॥ ४२ ॥</s-l></s-lg><s-lg><s-l>पिबन्तोऽसृग्वसास्त्वन्ये क्रुद्धा ब्रह्मद्विषां सदा ।</s-l><s-l>चतुर्विंशात्मकं सोमं ये पिबन्ति च नित्यदा ॥ ४३ ॥</s-l></s-lg><s-lg><s-l>श्रुतेन ब्रह्मचर्येण तपसा च दमेन च ।</s-l><s-l>ये समाराध्य शूलाङ्कं भवसायुज्यमागताः ॥ ४४ ॥</s-l></s-lg><s-lg><s-l>यैरात्मभूतैर्भगवान्पार्वत्या च महेश्वरः ।</s-l><s-l>सह भूतगणान्भुङ्क्ते भूतभव्यभवत्प्रभुः ॥ ४५ ॥</s-l></s-lg><s-lg><s-l>नानाविचित्रहसितक्ष्वेडितोत्क्रुष्टगर्जितैः ।</s-l><s-l>संनादयन्तस्ते विश्वमश्वत्थामानमभ्ययुः ॥ ४६ ॥</s-l></s-lg><s-lg><s-l>संस्तुवन्तो महादेवं भाः कुर्वाणाः सुवर्चसः ।</s-l><s-l>विवर्धयिषवो द्रौणेर्महिमानं महात्मनः ॥ ४७ ॥</s-l></s-lg><s-lg><s-l>जिज्ञासमानास्तत्तेजः सौप्तिकं च दिदृक्षवः ।</s-l><s-l>भीमोग्रपरिघालातशूलपट्टिशपाणयः ।</s-l><s-l>घोररूपाः समाजग्मुर्भूतसंघाः समन्ततः ॥ ४८ ॥</s-l></s-lg><s-lg><s-l>जनयेयुर्भयं ये स्म त्रैलोक्यस्यापि दर्शनात् ।</s-l><s-l>तान्प्रेक्षमाणोऽपि व्यथां न चकार महाबलः ॥ ४९ ॥</s-l></s-lg><s-lg><s-l>अथ द्रौणिर्धनुष्पाणिर्बद्धगोधाङ्गुलित्रवान् ।</s-l><s-l>स्वयमेवात्मनात्मानमुपहारमुपाहरत् ॥ ५० ॥</s-l></s-lg><s-lg><s-l>धनूंषि समिधस्तत्र पवित्राणि शिताः शराः ।</s-l><s-l>हविरात्मवतश्चात्मा तस्मिन्भारत कर्मणि ॥ ५१ ॥</s-l></s-lg><s-lg><s-l>ततः सौम्येन मन्त्रेण द्रोणपुत्रः प्रतापवान् ।</s-l><s-l>उपहारं महामन्युरथात्मानमुपाहरत् ॥ ५२ ॥</s-l></s-lg><s-lg><s-l>तं रुद्रं रौद्रकर्माणं रौद्रैः कर्मभिरच्युतम् ।</s-l><s-l>अभिष्टुत्य महात्मानमित्युवाच कृताञ्जलिः ॥ ५३ ॥</s-l></s-lg><s-lg><s-l>इममात्मानमद्याहं जातमाङ्गिरसे कुले ।</s-l><s-l>अग्नौ जुहोमि भगवन्प्रतिगृह्णीष्व मां बलिम् ॥ ५४ ॥</s-l></s-lg><s-lg><s-l>भवद्भक्त्या महादेव परमेण समाधिना ।</s-l><s-l>अस्यामापदि विश्वात्मन्नुपाकुर्मि तवाग्रतः ॥ ५५ ॥</s-l></s-lg><s-lg><s-l>त्वयि सर्वाणि भूतानि सर्वभूतेषु चासि वै ।</s-l><s-l>गुणानां हि प्रधानानामेकत्वं त्वयि तिष्ठति ॥ ५६ ॥</s-l></s-lg><s-lg><s-l>सर्वभूताशय विभो हविर्भूतमुपस्थितम् ।</s-l><s-l>प्रतिगृहाण मां देव यद्यशक्याः परे मया ॥ ५७ ॥</s-l></s-lg><s-lg><s-l>इत्युक्त्वा द्रौणिरास्थाय तां वेदीं दीप्तपावकाम् ।</s-l><s-l>संत्यक्तात्मा समारुह्य कृष्णवर्त्मन्युपाविशत् ॥ ५८ ॥</s-l></s-lg><s-lg><s-l>तमूर्ध्वबाहुं निश्चेष्टं दृष्ट्वा हविरुपस्थितम् ।</s-l><s-l>अब्रवीद्भगवान्साक्षान्महादेवो हसन्निव ॥ ५९ ॥</s-l></s-lg><s-lg><s-l>सत्यशौचार्जवत्यागैस्तपसा नियमेन च ।</s-l><s-l>क्षान्त्या भक्त्या च धृत्या च बुद्ध्या च वचसा तथा ॥ ६० ॥</s-l></s-lg><s-lg><s-l>यथावदहमाराद्धः कृष्णेनाक्लिष्टकर्मणा ।</s-l><s-l>तस्मादिष्टतमः कृष्णादन्यो मम न विद्यते ॥ ६१ ॥</s-l></s-lg><s-lg><s-l>कुर्वता तस्य संमानं त्वां च जिज्ञासता मया ।</s-l><s-l>पाञ्चालाः सहसा गुप्ता मायाश्च बहुशः कृताः ॥ ६२ ॥</s-l></s-lg><s-lg><s-l>कृतस्तस्यैष संमानः पाञ्चालान्रक्षता मया ।</s-l><s-l>अभिभूतास्तु कालेन नैषामद्यास्ति जीवितम् ॥ ६३ ॥</s-l></s-lg><s-lg><s-l>एवमुक्त्वा महेष्वासं भगवानात्मनस्तनुम् ।</s-l><s-l>आविवेश ददौ चास्मै विमलं खड्गमुत्तमम् ॥ ६४ ॥</s-l></s-lg><s-lg><s-l>अथाविष्टो भगवता भूयो जज्वाल तेजसा ।</s-l><s-l>वर्ष्मवांश्चाभवद्युद्धे देवसृष्टेन तेजसा ॥ ६५ ॥</s-l></s-lg><s-lg><s-l>तमदृश्यानि भूतानि रक्षांसि च समाद्रवन् ।</s-l><s-l>अभितः शत्रुशिबिरं यान्तं साक्षादिवेश्वरम् ॥ ६६ ॥</s-l></s-lg>