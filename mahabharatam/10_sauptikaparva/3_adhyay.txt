<s-lg><s-l> संजय उवाच ।</s-l><s-l>कृपस्य वचनं श्रुत्वा धर्मार्थसहितं शुभम् ।</s-l><s-l>अश्वत्थामा महाराज दुःखशोकसमन्वितः ॥ १ ॥</s-l></s-lg><s-lg><s-l>दह्यमानस्तु शोकेन प्रदीप्तेनाग्निना यथा ।</s-l><s-l>क्रूरं मनस्ततः कृत्वा तावुभौ प्रत्यभाषत ॥ २ ॥</s-l></s-lg><s-lg><s-l>पुरुषे पुरुषे बुद्धिः सा सा भवति शोभना ।</s-l><s-l>तुष्यन्ति च पृथक्सर्वे प्रज्ञया ते स्वया स्वया ॥ ३ ॥</s-l></s-lg><s-lg><s-l>सर्वो हि मन्यते लोक आत्मानं बुद्धिमत्तरम् ।</s-l><s-l>सर्वस्यात्मा बहुमतः सर्वात्मानं प्रशंसति ॥ ४ ॥</s-l></s-lg><s-lg><s-l>सर्वस्य हि स्वका प्रज्ञा साधुवादे प्रतिष्ठिता ।</s-l><s-l>परबुद्धिं च निन्दन्ति स्वां प्रशंसन्ति चासकृत् ॥ ५ ॥</s-l></s-lg><s-lg><s-l>कारणान्तरयोगेन योगे येषां समा मतिः ।</s-l><s-l>तेऽन्योन्येन च तुष्यन्ति बहु मन्यन्ति चासकृत् ॥ ६ ॥</s-l></s-lg><s-lg><s-l>तस्यैव तु मनुष्यस्य सा सा बुद्धिस्तदा तदा ।</s-l><s-l>कालयोगविपर्यासं प्राप्यान्योन्यं विपद्यते ॥ ७ ॥</s-l></s-lg><s-lg><s-l>अचिन्त्यत्वाद्धि चित्तानां मनुष्याणां विशेषतः ।</s-l><s-l>चित्तवैकल्यमासाद्य सा सा बुद्धिः प्रजायते ॥ ८ ॥</s-l></s-lg><s-lg><s-l>यथा हि वैद्यः कुशलो ज्ञात्वा व्याधिं यथाविधि ।</s-l><s-l>भेषजं कुरुते योगात्प्रशमार्थमिहाभिभो ॥ ९ ॥</s-l></s-lg><s-lg><s-l>एवं कार्यस्य योगार्थं बुद्धिं कुर्वन्ति मानवाः ।</s-l><s-l>प्रज्ञया हि स्वया युक्तास्तां च निन्दन्ति मानवाः ॥ १० ॥</s-l></s-lg><s-lg><s-l>अन्यया यौवने मर्त्यो बुद्ध्या भवति मोहितः ।</s-l><s-l>मध्येऽन्यया जरायां तु सोऽन्यां रोचयते मतिम् ॥ ११ ॥</s-l></s-lg><s-lg><s-l>व्यसनं वा पुनर्घोरं समृद्धिं वापि तादृशीम् ।</s-l><s-l>अवाप्य पुरुषो भोज कुरुते बुद्धिवैकृतम् ॥ १२ ॥</s-l></s-lg><s-lg><s-l>एकस्मिन्नेव पुरुषे सा सा बुद्धिस्तदा तदा ।</s-l><s-l>भवत्यनित्यप्रज्ञत्वात्सा तस्यैव न रोचते ॥ १३ ॥</s-l></s-lg><s-lg><s-l>निश्चित्य तु यथाप्रज्ञं यां मतिं साधु पश्यति ।</s-l><s-l>तस्यां प्रकुरुते भावं सा तस्योद्योगकारिका ॥ १४ ॥</s-l></s-lg><s-lg><s-l>सर्वो हि पुरुषो भोज साध्वेतदिति निश्चितः ।</s-l><s-l>कर्तुमारभते प्रीतो मरणादिषु कर्मसु ॥ १५ ॥</s-l></s-lg><s-lg><s-l>सर्वे हि युक्तिं विज्ञाय प्रज्ञां चापि स्वकां नराः ।</s-l><s-l>चेष्टन्ते विविधाश्चेष्टा हितमित्येव जानते ॥ १६ ॥</s-l></s-lg><s-lg><s-l>उपजाता व्यसनजा येयमद्य मतिर्मम ।</s-l><s-l>युवयोस्तां प्रवक्ष्यामि मम शोकविनाशिनीम् ॥ १७ ॥</s-l></s-lg><s-lg><s-l>प्रजापतिः प्रजाः सृष्ट्वा कर्म तासु विधाय च ।</s-l><s-l>वर्णे वर्णे समाधत्त एकैकं गुणवत्तरम् ॥ १८ ॥</s-l></s-lg><s-lg><s-l>ब्राह्मणे दममव्यग्रं क्षत्रिये तेज उत्तमम् ।</s-l><s-l>दाक्ष्यं वैश्ये च शूद्रे च सर्ववर्णानुकूलताम् ॥ १९ ॥</s-l></s-lg><s-lg><s-l>अदान्तो ब्राह्मणोऽसाधुर्निस्तेजाः क्षत्रियोऽधमः ।</s-l><s-l>अदक्षो निन्द्यते वैश्यः शूद्रश्च प्रतिकूलवान् ॥ २० ॥</s-l></s-lg><s-lg><s-l>सोऽस्मि जातः कुले श्रेष्ठे ब्राह्मणानां सुपूजिते ।</s-l><s-l>मन्दभाग्यतयास्म्येतं क्षत्रधर्ममनु ष्ठितः ॥ २१ ॥</s-l></s-lg><s-lg><s-l>क्षत्रधर्मं विदित्वाहं यदि ब्राह्मण्यसंश्रितम् ।</s-l><s-l>प्रकुर्यां सुमहत्कर्म न मे तत्साधु संमतम् ॥ २२ ॥</s-l></s-lg><s-lg><s-l>धारयित्वा धनुर्दिव्यं दिव्यान्यस्त्राणि चाहवे ।</s-l><s-l>पितरं निहतं दृष्ट्वा किं नु वक्ष्यामि संसदि ॥ २३ ॥</s-l></s-lg><s-lg><s-l>सोऽहमद्य यथाकामं क्षत्रधर्ममुपास्य तम् ।</s-l><s-l>गन्तास्मि पदवीं राज्ञः पितुश्चापि महाद्युतेः ॥ २४ ॥</s-l></s-lg><s-lg><s-l>अद्य स्वप्स्यन्ति पाञ्चाला विश्वस्ता जितकाशिनः ।</s-l><s-l>विमुक्तयुग्यकवचा हर्षेण च समन्विताः ।</s-l><s-l>वयं जिता मताश्चैषां श्रान्ता व्यायमनेन च ॥ २५ ॥</s-l></s-lg><s-lg><s-l>तेषां निशि प्रसुप्तानां स्वस्थानां शिबिरे स्वके ।</s-l><s-l>अवस्कन्दं करिष्यामि शिबिरस्याद्य दुष्करम् ॥ २६ ॥</s-l></s-lg><s-lg><s-l>तानवस्कन्द्य शिबिरे प्रेतभूतान्विचेतसः ।</s-l><s-l>सूदयिष्यामि विक्रम्य मघवानिव दानवान् ॥ २७ ॥</s-l></s-lg><s-lg><s-l>अद्य तान्सहितान्सर्वान्धृष्टद्युम्नपुरोगमान् ।</s-l><s-l>सूदयिष्यामि विक्रम्य कक्षं दीप्त इवानलः ।</s-l><s-l>निहत्य चैव पाञ्चालाञ्शान्तिं लब्धास्मि सत्तम ॥ २८ ॥</s-l></s-lg><s-lg><s-l>पाञ्चालेषु चरिष्यामि सूदयन्नद्य संयुगे ।</s-l><s-l>पिनाकपाणिः संक्रुद्धः स्वयं रुद्रः पशुष्विव ॥ २९ ॥</s-l></s-lg><s-lg><s-l>अद्याहं सर्वपाञ्चालान्निहत्य च निकृत्य च ।</s-l><s-l>अर्दयिष्यामि संक्रुद्धो रणे पाण्डुसुतांस्तथा ॥ ३० ॥</s-l></s-lg><s-lg><s-l>अद्याहं सर्वपाञ्चालैः कृत्वा भूमिं शरीरिणीम् ।</s-l><s-l>प्रहृत्यैकैकशस्तेभ्यो भविष्याम्यनृणः पितुः ॥ ३१ ॥</s-l></s-lg><s-lg><s-l>दुर्योधनस्य कर्णस्य भीष्मसैन्धवयोरपि ।</s-l><s-l>गमयिष्यामि पाञ्चालान्पदवीमद्य दुर्गमाम् ॥ ३२ ॥</s-l></s-lg><s-lg><s-l>अद्य पाञ्चालराजस्य धृष्टद्युम्नस्य वै निशि ।</s-l><s-l>विरात्रे प्रमथिष्यामि पशोरिव शिरो बलात् ॥ ३३ ॥</s-l></s-lg><s-lg><s-l>अद्य पाञ्चालपाण्डूनां शयितानात्मजान्निशि ।</s-l><s-l>खड्गेन निशितेनाजौ प्रमथिष्यामि गौतम ॥ ३४ ॥</s-l></s-lg><s-lg><s-l>अद्य पाञ्चालसेनां तां निहत्य निशि सौप्तिके ।</s-l><s-l>कृतकृत्यः सुखी चैव भविष्यामि महामते ॥ ३५ ॥</s-l></s-lg>