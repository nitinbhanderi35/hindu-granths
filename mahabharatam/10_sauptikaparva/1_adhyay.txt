<s-lg><s-l> संजय उवाच ।</s-l><s-l>ततस्ते सहिता वीराः प्रयाता दक्षिणामुखाः ।</s-l><s-l>उपास्तमयवेलायां शिबिराभ्याशमागताः ॥ १ ॥</s-l></s-lg><s-lg><s-l>विमुच्य वाहांस्त्वरिता भीताः समभवंस्तदा ।</s-l><s-l>गहनं देशमासाद्य प्रच्छन्ना न्यविशन्त ते ॥ २ ॥</s-l></s-lg><s-lg><s-l>सेनानिवेशमभितो नातिदूरमवस्थिताः ।</s-l><s-l>निकृत्ता निशितैः शस्त्रैः समन्तात्क्षतविक्षताः ॥ ३ ॥</s-l></s-lg><s-lg><s-l>दीर्घमुष्णं च निःश्वस्य पाण्डवानन्वचिन्तयन् ।</s-l><s-l>श्रुत्वा च निनदं घोरं पाण्डवानां जयैषिणाम् ॥ ४ ॥</s-l></s-lg><s-lg><s-l>अनुसारभयाद्भीताः प्राङ्मुखाः प्राद्रवन्पुनः ।</s-l><s-l>ते मुहूर्तं ततो गत्वा श्रान्तवाहाः पिपासिताः ॥ ५ ॥</s-l></s-lg><s-lg><s-l>नामृष्यन्त महेष्वासाः क्रोधामर्षवशं गताः ।</s-l><s-l>राज्ञो वधेन संतप्ता मुहूर्तं समवस्थिताः ॥ ६ ॥</s-l></s-lg><s-lg><s-l> धृतराष्ट्र उवाच ।</s-l><s-l>अश्रद्धेयमिदं कर्म कृतं भीमेन संजय ।</s-l><s-l>यत्स नागायुतप्राणः पुत्रो मम निपातितः ॥ ७ ॥</s-l></s-lg><s-lg><s-l>अवध्यः सर्वभूतानां वज्रसंहननो युवा ।</s-l><s-l>पाण्डवैः समरे पुत्रो निहतो मम संजय ॥ ८ ॥</s-l></s-lg><s-lg><s-l>न दिष्टमभ्यतिक्रान्तुं शक्यं गावल्गणे नरैः ।</s-l><s-l>यत्समेत्य रणे पार्थैः पुत्रो मम निपातितः ॥ ९ ॥</s-l></s-lg><s-lg><s-l>अद्रिसारमयं नूनं हृदयं मम संजय ।</s-l><s-l>हतं पुत्रशतं श्रुत्वा यन्न दीर्णं सहस्रधा ॥ १० ॥</s-l></s-lg><s-lg><s-l>कथं हि वृद्धमिथुनं हतपुत्रं भविष्यति ।</s-l><s-l>न ह्यहं पाण्डवेयस्य विषये वस्तुमुत्सहे ॥ ११ ॥</s-l></s-lg><s-lg><s-l>कथं राज्ञः पिता भूत्वा स्वयं राजा च संजय ।</s-l><s-l>प्रेष्यभूतः प्रवर्तेयं पाण्डवेयस्य शासनात् ॥ १२ ॥</s-l></s-lg><s-lg><s-l>आज्ञाप्य पृथिवीं सर्वां स्थित्वा मूर्ध्नि च संजय ।</s-l><s-l>कथमद्य भविष्यामि प्रेष्यभूतो दुरन्तकृत् ॥ १३ ॥</s-l></s-lg><s-lg><s-l>कथं भीमस्य वाक्यानि श्रोतुं शक्ष्यामि संजय ।</s-l><s-l>येन पुत्रशतं पूर्णमेकेन निहतं मम ॥ १४ ॥</s-l></s-lg><s-lg><s-l>कृतं सत्यं वचस्तस्य विदुरस्य महात्मनः ।</s-l><s-l>अकुर्वता वचस्तेन मम पुत्रेण संजय ॥ १५ ॥</s-l></s-lg><s-lg><s-l>अधर्मेण हते तात पुत्रे दुर्योधने मम ।</s-l><s-l>कृतवर्मा कृपो द्रौणिः किमकुर्वत संजय ॥ १६ ॥</s-l></s-lg><s-lg><s-l> संजय उवाच ।</s-l><s-l>गत्वा तु तावका राजन्नातिदूरमवस्थिताः ।</s-l><s-l>अपश्यन्त वनं घोरं नानाद्रुमलताकुलम् ॥ १७ ॥</s-l></s-lg><s-lg><s-l>ते मुहूर्तं तु विश्रम्य लब्धतोयैर्हयोत्तमैः ।</s-l><s-l>सूर्यास्तमयवेलायामासेदुः सुमहद्वनम् ॥ १८ ॥</s-l></s-lg><s-lg><s-l>नानामृगगणैर्जुष्टं नानापक्षिसमाकुलम् ।</s-l><s-l>नानाद्रुमलताच्छन्नं नानाव्यालनिषेवितम् ॥ १९ ॥</s-l></s-lg><s-lg><s-l>नानातोयसमाकीर्णं तडागैरुपशोभितम् ।</s-l><s-l>पद्मिनीशतसंछन्नं नीलोत्पलसमायुतम् ॥ २० ॥</s-l></s-lg><s-lg><s-l>प्रविश्य तद्वनं घोरं वीक्षमाणाः समन्ततः ।</s-l><s-l>शाखासहस्रसंछन्नं न्यग्रोधं ददृशुस्ततः ॥ २१ ॥</s-l></s-lg><s-lg><s-l>उपेत्य तु तदा राजन्न्यग्रोधं ते महारथाः ।</s-l><s-l>ददृशुर्द्विपदां श्रेष्ठाः श्रेष्ठं तं वै वनस्पतिम् ॥ २२ ॥</s-l></s-lg><s-lg><s-l>तेऽवतीर्य रथेभ्यस्तु विप्रमुच्य च वाजिनः ।</s-l><s-l>उपस्पृश्य यथान्यायं संध्यामन्वासत प्रभो ॥ २३ ॥</s-l></s-lg><s-lg><s-l>ततोऽस्तं पर्वतश्रेष्ठमनुप्राप्ते दिवाकरे ।</s-l><s-l>सर्वस्य जगतो धात्री शर्वरी समपद्यत ॥ २४ ॥</s-l></s-lg><s-lg><s-l>ग्रहनक्षत्रताराभिः प्रकीर्णाभिरलंकृतम् ।</s-l><s-l>नभोंऽशुकमिवाभाति प्रेक्षणीयं समन्ततः ॥ २५ ॥</s-l></s-lg><s-lg><s-l>ईषच्चापि प्रवल्गन्ति ये सत्त्वा रात्रिचारिणः ।</s-l><s-l>दिवाचराश्च ये सत्त्वास्ते निद्रावशमागताः ॥ २६ ॥</s-l></s-lg><s-lg><s-l>रात्रिंचराणां सत्त्वानां निनादोऽभूत्सुदारुणः ।</s-l><s-l>क्रव्यादाश्च प्रमुदिता घोरा प्राप्ता च शर्वरी ॥ २७ ॥</s-l></s-lg><s-lg><s-l>तस्मिन्रात्रिमुखे घोरे दुःखशोकसमन्विताः ।</s-l><s-l>कृतवर्मा कृपो द्रौणिरुपोपविविशुः समम् ॥ २८ ॥</s-l></s-lg><s-lg><s-l>तत्रोपविष्टाः शोचन्तो न्यग्रोधस्य समन्ततः ।</s-l><s-l>तमेवार्थमतिक्रान्तं कुरुपाण्डवयोः क्षयम् ॥ २९ ॥</s-l></s-lg><s-lg><s-l>निद्रया च परीताङ्गा निषेदुर्धरणीतले ।</s-l><s-l>श्रमेण सुदृढं युक्ता विक्षता विविधैः शरैः ॥ ३० ॥</s-l></s-lg><s-lg><s-l>ततो निद्रावशं प्राप्तौ कृपभोजौ महारथौ ।</s-l><s-l>सुखोचितावदुःखार्हौ निषण्णौ धरणीतले ।</s-l><s-l>तौ तु सुप्तौ महाराज श्रमशोकसमन्वितौ ॥ ३१ ॥</s-l></s-lg><s-lg><s-l>क्रोधामर्षवशं प्राप्तो द्रोणपुत्रस्तु भारत ।</s-l><s-l>नैव स्म स जगामाथ निद्रां सर्प इव श्वसन् ॥ ३२ ॥</s-l></s-lg><s-lg><s-l>न लेभे स तु निद्रां वै दह्यमानोऽतिमन्युना ।</s-l><s-l>वीक्षां चक्रे महाबाहुस्तद्वनं घोरदर्शनम् ॥ ३३ ॥</s-l></s-lg><s-lg><s-l>वीक्षमाणो वनोद्देशं नानासत्त्वैर्निषेवितम् ।</s-l><s-l>अपश्यत महाबाहुर्न्यग्रोधं वायसायुतम् ॥ ३४ ॥</s-l></s-lg><s-lg><s-l>तत्र काकसहस्राणि तां निशां पर्यणामयन् ।</s-l><s-l>सुखं स्वपन्तः कौरव्य पृथक्पृथगपाश्रयाः ॥ ३५ ॥</s-l></s-lg><s-lg><s-l>सुप्तेषु तेषु काकेषु विस्रब्धेषु समन्ततः ।</s-l><s-l>सोऽपश्यत्सहसायान्तमुलूकं घोरदर्शनम् ॥ ३६ ॥</s-l></s-lg><s-lg><s-l>महास्वनं महाकायं हर्यक्षं बभ्रुपिङ्गलम् ।</s-l><s-l>सुदीर्घघोणानखरं सुपर्णमिव वेगिनम् ॥ ३७ ॥</s-l></s-lg><s-lg><s-l>सोऽथ शब्दं मृदुं कृत्वा लीयमान इवाण्डजः ।</s-l><s-l>न्यग्रोधस्य ततः शाखां प्रार्थयामास भारत ॥ ३८ ॥</s-l></s-lg><s-lg><s-l>संनिपत्य तु शाखायां न्यग्रोधस्य विहंगमः ।</s-l><s-l>सुप्ताञ्जघान सुबहून्वायसान्वायसान्तकः ॥ ३९ ॥</s-l></s-lg><s-lg><s-l>केषांचिदच्छिनत्पक्षाञ्शिरांसि च चकर्त ह ।</s-l><s-l>चरणांश्चैव केषांचिद्बभञ्ज चरणायुधः ॥ ४० ॥</s-l></s-lg><s-lg><s-l>क्षणेनाहन्स बलवान्येऽस्य दृष्टिपथे स्थिताः ।</s-l><s-l>तेषां शरीरावयवैः शरीरैश्च विशां पते ।</s-l><s-l>न्यग्रोधमण्डलं सर्वं संछन्नं सर्वतोऽभवत् ॥ ४१ ॥</s-l></s-lg><s-lg><s-l>तांस्तु हत्वा ततः काकान्कौशिको मुदितोऽभवत् ।</s-l><s-l>प्रतिकृत्य यथाकामं शत्रूणां शत्रुसूदनः ॥ ४२ ॥</s-l></s-lg><s-lg><s-l>तद्दृष्ट्वा सोपधं कर्म कौशिकेन कृतं निशि ।</s-l><s-l>तद्भावकृतसंकल्पो द्रौणिरेको व्यचिन्तयत् ॥ ४३ ॥</s-l></s-lg><s-lg><s-l>उपदेशः कृतोऽनेन पक्षिणा मम संयुगे ।</s-l><s-l>शत्रूणां क्षपणे युक्तः प्राप्तकालश्च मे मतः ॥ ४४ ॥</s-l></s-lg><s-lg><s-l>नाद्य शक्या मया हन्तुं पाण्डवा जितकाशिनः ।</s-l><s-l>बलवन्तः कृतोत्साहा लब्धलक्षाः प्रहारिणः ।</s-l><s-l>राज्ञः सकाशे तेषां च प्रतिज्ञातो वधो मया ॥ ४५ ॥</s-l></s-lg><s-lg><s-l>पतंगाग्निसमां वृत्तिमास्थायात्मविनाशिनीम् ।</s-l><s-l>न्यायतो युध्यमानस्य प्राणत्यागो न संशयः ।</s-l><s-l>छद्मना तु भवेत्सिद्धिः शत्रूणां च क्षयो महान् ॥ ४६ ॥</s-l></s-lg><s-lg><s-l>तत्र संशयितादर्थाद्योऽर्थो निःसंशयो भवेत् ।</s-l><s-l>तं जना बहु मन्यन्ते येऽर्थशास्त्रविशारदाः ॥ ४७ ॥</s-l></s-lg><s-lg><s-l>यच्चाप्यत्र भवेद्वाच्यं गर्हितं लोकनिन्दितम् ।</s-l><s-l>कर्तव्यं तन्मनुष्येण क्षत्रधर्मेण वर्तता ॥ ४८ ॥</s-l></s-lg><s-lg><s-l>निन्दितानि च सर्वाणि कुत्सितानि पदे पदे ।</s-l><s-l>सोपधानि कृतान्येव पाण्डवैरकृतात्मभिः ॥ ४९ ॥</s-l></s-lg><s-lg><s-l>अस्मिन्नर्थे पुरा गीतौ श्रूयेते धर्मचिन्तकैः ।</s-l><s-l>श्लोकौ न्यायमवेक्षद्भिस्तत्त्वार्थं तत्त्वदर्शिभिः ॥ ५० ॥</s-l></s-lg><s-lg><s-l>परिश्रान्ते विदीर्णे च भुञ्जाने चापि शत्रुभिः ।</s-l><s-l>प्रस्थाने च प्रवेशे च प्रहर्तव्यं रिपोर्बलम् ॥ ५१ ॥</s-l></s-lg><s-lg><s-l>निद्रार्तमर्धरात्रे च तथा नष्टप्रणायकम् ।</s-l><s-l>भिन्नयोधं बलं यच्च द्विधा युक्तं च यद्भवेत् ॥ ५२ ॥</s-l></s-lg><s-lg><s-l>इत्येवं निश्चयं चक्रे सुप्तानां युधि मारणे ।</s-l><s-l>पाण्डूनां सह पाञ्चालैर्द्रोणपुत्रः प्रतापवान् ॥ ५३ ॥</s-l></s-lg><s-lg><s-l>स क्रूरां मतिमास्थाय विनिश्चित्य मुहुर्मुहुः ।</s-l><s-l>सुप्तौ प्राबोधयत्तौ तु मातुलं भोजमेव च ॥ ५४ ॥</s-l></s-lg><s-lg><s-l>नोत्तरं प्रतिपेदे च तत्र युक्तं ह्रिया वृतः ।</s-l><s-l>स मुहूर्तमिव ध्यात्वा बाष्पविह्वलमब्रवीत् ॥ ५५ ॥</s-l></s-lg><s-lg><s-l>हतो दुर्योधनो राजा एकवीरो महाबलः ।</s-l><s-l>यस्यार्थे वैरमस्माभिरासक्तं पाण्डवैः सह ॥ ५६ ॥</s-l></s-lg><s-lg><s-l>एकाकी बहुभिः क्षुद्रैराहवे शुद्धविक्रमः ।</s-l><s-l>पातितो भीमसेनेन एकादशचमूपतिः ॥ ५७ ॥</s-l></s-lg><s-lg><s-l>वृकोदरेण क्षुद्रेण सुनृशंसमिदं कृतम् ।</s-l><s-l>मूर्धाभिषिक्तस्य शिरः पादेन परिमृद्नता ॥ ५८ ॥</s-l></s-lg><s-lg><s-l>विनर्दन्ति स्म पाञ्चालाः क्ष्वेडन्ति च हसन्ति च ।</s-l><s-l>धमन्ति शङ्खाञ्शतशो हृष्टा घ्नन्ति च दुन्दुभीन् ॥ ५९ ॥</s-l></s-lg><s-lg><s-l>वादित्रघोषस्तुमुलो विमिश्रः शङ्खनिस्वनैः ।</s-l><s-l>अनिलेनेरितो घोरो दिशः पूरयतीव हि ॥ ६० ॥</s-l></s-lg><s-lg><s-l>अश्वानां हेषमाणानां गजानां चैव बृंहताम् ।</s-l><s-l>सिंहनादश्च शूराणां श्रूयते सुमहानयम् ॥ ६१ ॥</s-l></s-lg><s-lg><s-l>दिशं प्राचीं समाश्रित्य हृष्टानां गर्जतां भृशम् ।</s-l><s-l>रथनेमिस्वनाश्चैव श्रूयन्ते लोमहर्षणाः ॥ ६२ ॥</s-l></s-lg><s-lg><s-l>पाण्डवैर्धार्तराष्ट्राणां यदिदं कदनं कृतम् ।</s-l><s-l>वयमेव त्रयः शिष्टास्तस्मिन्महति वैशसे ॥ ६३ ॥</s-l></s-lg><s-lg><s-l>केचिन्नागशतप्राणाः केचित्सर्वास्त्रकोविदाः ।</s-l><s-l>निहताः पाण्डवेयैः स्म मन्ये कालस्य पर्ययम् ॥ ६४ ॥</s-l></s-lg><s-lg><s-l>एवमेतेन भाव्यं हि नूनं कार्येण तत्त्वतः ।</s-l><s-l>यथा ह्यस्येदृशी निष्ठा कृते कार्येऽपि दुष्करे ॥ ६५ ॥</s-l></s-lg><s-lg><s-l>भवतोस्तु यदि प्रज्ञा न मोहादपचीयते ।</s-l><s-l>व्यापन्नेऽस्मिन्महत्यर्थे यन्नः श्रेयस्तदुच्यताम् ॥ ६६ ॥</s-l></s-lg>