<s-lg><s-l> कृप उवाच ।</s-l><s-l>दिष्ट्या ते प्रतिकर्तव्ये मतिर्जातेयमच्युत ।</s-l><s-l>न त्वा वारयितुं शक्तो वज्रपाणिरपि स्वयम् ॥ १ ॥</s-l></s-lg><s-lg><s-l>अनुयास्यावहे त्वां तु प्रभाते सहितावुभौ ।</s-l><s-l>अद्य रात्रौ विश्रमस्व विमुक्तकवचध्वजः ॥ २ ॥</s-l></s-lg><s-lg><s-l>अहं त्वामनुयास्यामि कृतवर्मा च सात्वतः ।</s-l><s-l>परानभिमुखं यान्तं रथावास्थाय दंशितौ ॥ ३ ॥</s-l></s-lg><s-lg><s-l>आवाभ्यां सहितः शत्रूञ्श्वोऽसि हन्ता समागमे ।</s-l><s-l>विक्रम्य रथिनां श्रेष्ठ पाञ्चालान्सपदानुगान् ॥ ४ ॥</s-l></s-lg><s-lg><s-l>शक्तस्त्वमसि विक्रान्तुं विश्रमस्व निशामिमाम् ।</s-l><s-l>चिरं ते जाग्रतस्तात स्वप तावन्निशामिमाम् ॥ ५ ॥</s-l></s-lg><s-lg><s-l>विश्रान्तश्च विनिद्रश्च स्वस्थचित्तश्च मानद ।</s-l><s-l>समेत्य समरे शत्रून्वधिष्यसि न संशयः ॥ ६ ॥</s-l></s-lg><s-lg><s-l>न हि त्वा रथिनां श्रेष्ठ प्रगृहीतवरायुधम् ।</s-l><s-l>जेतुमुत्सहते कश्चिदपि देवेषु पावकिः ॥ ७ ॥</s-l></s-lg><s-lg><s-l>कृपेण सहितं यान्तं युक्तं च कृतवर्मणा ।</s-l><s-l>को द्रौणिं युधि संरब्धं योधयेदपि देवराट् ॥ ८ ॥</s-l></s-lg><s-lg><s-l>ते वयं परिविश्रान्ता विनिद्रा विगतज्वराः ।</s-l><s-l>प्रभातायां रजन्यां वै निहनिष्याम शात्रवान् ॥ ९ ॥</s-l></s-lg><s-lg><s-l>तव ह्यस्त्राणि दिव्यानि मम चैव न संशयः ।</s-l><s-l>सात्वतोऽपि महेष्वासो नित्यं युद्धेषु कोविदः ॥ १० ॥</s-l></s-lg><s-lg><s-l>ते वयं सहितास्तात सर्वाञ्शत्रून्समागतान् ।</s-l><s-l>प्रसह्य समरे हत्वा प्रीतिं प्राप्स्याम पुष्कलाम् ।</s-l><s-l>विश्रमस्व त्वमव्यग्रः स्वप चेमां निशां सुखम् ॥ ११ ॥</s-l></s-lg><s-lg><s-l>अहं च कृतवर्मा च प्रयान्तं त्वां नरोत्तम ।</s-l><s-l>अनुयास्याव सहितौ धन्विनौ परतापिनौ ।</s-l><s-l>रथिनं त्वरया यान्तं रथावास्थाय दंशितौ ॥ १२ ॥</s-l></s-lg><s-lg><s-l>स गत्वा शिबिरं तेषां नाम विश्राव्य चाहवे ।</s-l><s-l>ततः कर्तासि शत्रूणां युध्यतां कदनं महत् ॥ १३ ॥</s-l></s-lg><s-lg><s-l>कृत्वा च कदनं तेषां प्रभाते विमलेऽहनि ।</s-l><s-l>विहरस्व यथा शक्रः सूदयित्वा महासुरान् ॥ १४ ॥</s-l></s-lg><s-lg><s-l>त्वं हि शक्तो रणे जेतुं पाञ्चालानां वरूथिनीम् ।</s-l><s-l>दैत्यसेनामिव क्रुद्धः सर्वदानवसूदनः ॥ १५ ॥</s-l></s-lg><s-lg><s-l>मया त्वां सहितं संख्ये गुप्तं च कृतवर्मणा ।</s-l><s-l>न सहेत विभुः साक्षाद्वज्रपाणिरपि स्वयम् ॥ १६ ॥</s-l></s-lg><s-lg><s-l>न चाहं समरे तात कृतवर्मा तथैव च ।</s-l><s-l>अनिर्जित्य रणे पाण्डून्व्यपयास्याव कर्हिचित् ॥ १७ ॥</s-l></s-lg><s-lg><s-l>हत्वा च समरे क्षुद्रान्पाञ्चालान्पाण्डुभिः सह ।</s-l><s-l>निवर्तिष्यामहे सर्वे हता वा स्वर्गगा वयम् ॥ १८ ॥</s-l></s-lg><s-lg><s-l>सर्वोपायैः सहायास्ते प्रभाते वयमेव हि ।</s-l><s-l>सत्यमेतन्महाबाहो प्रब्रवीमि तवानघ ॥ १९ ॥</s-l></s-lg><s-lg><s-l>एवमुक्तस्ततो द्रौणिर्मातुलेन हितं वचः ।</s-l><s-l>अब्रवीन्मातुलं राजन्क्रोधादुद्वृत्य लोचने ॥ २० ॥</s-l></s-lg><s-lg><s-l>आतुरस्य कुतो निद्रा नरस्यामर्षितस्य च ।</s-l><s-l>अर्थांश्चिन्तयतश्चापि कामयानस्य वा पुनः ॥ २१ ॥</s-l></s-lg><s-lg><s-l>तदिदं समनुप्राप्तं पश्य मेऽद्य चतुष्टयम् ।</s-l><s-l>यस्य भागश्चतुर्थो मे स्वप्नमह्नाय नाशयेत् ॥ २२ ॥</s-l></s-lg><s-lg><s-l>किं नाम दुःखं लोकेऽस्मिन्पितुर्वधमनुस्मरन् ।</s-l><s-l>हृदयं निर्दहन्मेऽद्य रात्र्यहानि न शाम्यति ॥ २३ ॥</s-l></s-lg><s-lg><s-l>यथा च निहतः पापैः पिता मम विशेषतः ।</s-l><s-l>प्रत्यक्षमपि ते सर्वं तन्मे मर्माणि कृन्तति ॥ २४ ॥</s-l></s-lg><s-lg><s-l>कथं हि मादृशो लोके मुहूर्तमपि जीवति ।</s-l><s-l>द्रोणो हतेति यद्वाचः पाञ्चालानां शृणोम्यहम् ॥ २५ ॥</s-l></s-lg><s-lg><s-l>दृष्टद्युम्नमहत्वाजौ नाहं जीवितुमुत्सहे ।</s-l><s-l>स मे पितृवधाद्वध्यः पाञ्चाला ये च संगताः ॥ २६ ॥</s-l></s-lg><s-lg><s-l>विलापो भग्नसक्थस्य यस्तु राज्ञो मया श्रुतः ।</s-l><s-l>स पुनर्हृदयं कस्य क्रूरस्यापि न निर्दहेत् ॥ २७ ॥</s-l></s-lg><s-lg><s-l>कस्य ह्यकरुणस्यापि नेत्राभ्यामश्रु नाव्रजेत् ।</s-l><s-l>नृपतेर्भग्नसक्थस्य श्रुत्वा तादृग्वचः पुनः ॥ २८ ॥</s-l></s-lg><s-lg><s-l>यश्चायं मित्रपक्षो मे मयि जीवति निर्जितः ।</s-l><s-l>शोकं मे वर्धयत्येष वारिवेग इवार्णवम् ।</s-l><s-l>एकाग्रमनसो मेऽद्य कुतो निद्रा कुतः सुखम् ॥ २९ ॥</s-l></s-lg><s-lg><s-l>वासुदेवार्जुनाभ्यां हि तानहं परिरक्षितान् ।</s-l><s-l>अविषह्यतमान्मन्ये महेन्द्रेणापि मातुल ॥ ३० ॥</s-l></s-lg><s-lg><s-l>न चास्मि शक्यः संयन्तुमस्मात्कार्यात्कथंचन ।</s-l><s-l>न तं पश्यामि लोकेऽस्मिन्यो मां कार्यान्निवर्तयेत् ।</s-l><s-l>इति मे निश्चिता बुद्धिरेषा साधुमता च मे ॥ ३१ ॥</s-l></s-lg><s-lg><s-l>वार्त्तिकैः कथ्यमानस्तु मित्राणां मे पराभवः ।</s-l><s-l>पाण्डवानां च विजयो हृदयं दहतीव मे ॥ ३२ ॥</s-l></s-lg><s-lg><s-l>अहं तु कदनं कृत्वा शत्रूणामद्य सौप्तिके ।</s-l><s-l>ततो विश्रमिता चैव स्वप्ता च विगतज्वरः ॥ ३३ ॥</s-l></s-lg>