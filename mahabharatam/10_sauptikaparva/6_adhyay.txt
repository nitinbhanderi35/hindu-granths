<s-lg><s-l> धृतराष्ट्र उवाच ।</s-l><s-l>द्वारदेशे ततो द्रौणिमवस्थितमवेक्ष्य तौ ।</s-l><s-l>अकुर्वतां भोजकृपौ किं संजय वदस्व मे ॥ १ ॥</s-l></s-lg><s-lg><s-l> संजय उवाच ।</s-l><s-l>कृतवर्माणमामन्त्र्य कृपं च स महारथम् ।</s-l><s-l>द्रौणिर्मन्युपरीतात्मा शिबिरद्वारमासदत् ॥ २ ॥</s-l></s-lg><s-lg><s-l>तत्र भूतं महाकायं चन्द्रार्कसदृशद्युतिम् ।</s-l><s-l>सोऽपश्यद्द्वारमावृत्य तिष्ठन्तं लोमहर्षणम् ॥ ३ ॥</s-l></s-lg><s-lg><s-l>वसानं चर्म वैयाघ्रं महारुधिरविस्रवम् ।</s-l><s-l>कृष्णाजिनोत्तरासङ्गं नागयज्ञोपवीतिनम् ॥ ४ ॥</s-l></s-lg><s-lg><s-l>बाहुभिः स्वायतैः पीनैर्नानाप्रहरणोद्यतैः ।</s-l><s-l>बद्धाङ्गदमहासर्पं ज्वालामालाकुलाननम् ॥ ५ ॥</s-l></s-lg><s-lg><s-l>दंष्ट्राकरालवदनं व्यादितास्यं भयावहम् ।</s-l><s-l>नयनानां सहस्रैश्च विचित्रैरभिभूषितम् ॥ ६ ॥</s-l></s-lg><s-lg><s-l>नैव तस्य वपुः शक्यं प्रवक्तुं वेष एव वा ।</s-l><s-l>सर्वथा तु तदालक्ष्य स्फुटेयुरपि पर्वताः ॥ ७ ॥</s-l></s-lg><s-lg><s-l>तस्यास्यान्नासिकाभ्यां च श्रवणाभ्यां च सर्वशः ।</s-l><s-l>तेभ्यश्चाक्षिसहस्रेभ्यः प्रादुरासन्महार्चिषः ॥ ८ ॥</s-l></s-lg><s-lg><s-l>तथा तेजोमरीचिभ्यः शङ्खचक्रगदाधराः ।</s-l><s-l>प्रादुरासन्हृषीकेशाः शतशोऽथ सहस्रशः ॥ ९ ॥</s-l></s-lg><s-lg><s-l>तदत्यद्भुतमालोक्य भूतं लोकभयंकरम् ।</s-l><s-l>द्रौणिरव्यथितो दिव्यैरस्त्रवर्षैरवाकिरत् ॥ १० ॥</s-l></s-lg><s-lg><s-l>द्रौणिमुक्ताञ्शरांस्तांस्तु तद्भूतं महदग्रसत् ।</s-l><s-l>उदधेरिव वार्योघान्पावको वडवामुखः ॥ ११ ॥</s-l></s-lg><s-lg><s-l>अश्वत्थामा तु संप्रेक्ष्य ताञ्शरौघान्निरर्थकान् ।</s-l><s-l>रथशक्तिं मुमोचास्मै दीप्तामग्निशिखामिव ॥ १२ ॥</s-l></s-lg><s-lg><s-l>सा तदाहत्य दीप्ताग्रा रथशक्तिरशीर्यत ।</s-l><s-l>युगान्ते सूर्यमाहत्य महोल्केव दिवश्च्युता ॥ १३ ॥</s-l></s-lg><s-lg><s-l>अथ हेमत्सरुं दिव्यं खड्गमाकाशवर्चसम् ।</s-l><s-l>कोशात्समुद्बबर्हाशु बिलाद्दीप्तमिवोरगम् ॥ १४ ॥</s-l></s-lg><s-lg><s-l>ततः खड्गवरं धीमान्भूताय प्राहिणोत्तदा ।</s-l><s-l>स तदासाद्य भूतं वै विलयं तूलवद्ययौ ॥ १५ ॥</s-l></s-lg><s-lg><s-l>ततः स कुपितो द्रौणिरिन्द्रकेतुनिभां गदाम् ।</s-l><s-l>ज्वलन्तीं प्राहिणोत्तस्मै भूतं तामपि चाग्रसत् ॥ १६ ॥</s-l></s-lg><s-lg><s-l>ततः सर्वायुधाभावे वीक्षमाणस्ततस्ततः ।</s-l><s-l>अपश्यत्कृतमाकाशमनाकाशं जनार्दनैः ॥ १७ ॥</s-l></s-lg><s-lg><s-l>तदद्भुततमं दृष्ट्वा द्रोणपुत्रो निरायुधः ।</s-l><s-l>अब्रवीदभिसंतप्तः कृपवाक्यमनुस्मरन् ॥ १८ ॥</s-l></s-lg><s-lg><s-l>ब्रुवतामप्रियं पथ्यं सुहृदां न शृणोति यः ।</s-l><s-l>स शोचत्यापदं प्राप्य यथाहमतिवर्त्य तौ ॥ १९ ॥</s-l></s-lg><s-lg><s-l>शास्त्रदृष्टानवध्यान्यः समतीत्य जिघांसति ।</s-l><s-l>स पथः प्रच्युतो धर्म्यात्कुपथं प्रतिपद्यते ॥ २० ॥</s-l></s-lg><s-lg><s-l>गोब्राह्मणनृपस्त्रीषु सख्युर्मातुर्गुरोस्तथा ।</s-l><s-l>वृद्धबालजडान्धेषु सुप्तभीतोत्थितेषु च ॥ २१ ॥</s-l></s-lg><s-lg><s-l>मत्तोन्मत्तप्रमत्तेषु न शस्त्राण्युपधारयेत् ।</s-l><s-l>इत्येवं गुरुभिः पूर्वमुपदिष्टं नृणां सदा ॥ २२ ॥</s-l></s-lg><s-lg><s-l>सोऽहमुत्क्रम्य पन्थानं शास्त्रदृष्टं सनातनम् ।</s-l><s-l>अमार्गेणैवमारभ्य घोरामापदमागतः ॥ २३ ॥</s-l></s-lg><s-lg><s-l>तां चापदं घोरतरां प्रवदन्ति मनीषिणः ।</s-l><s-l>यदुद्यम्य महत्कृत्यं भयादपि निवर्तते ॥ २४ ॥</s-l></s-lg><s-lg><s-l>अशक्यं चैव कः कर्तुं शक्तः शक्तिबलादिह ।</s-l><s-l>न हि दैवाद्गरीयो वै मानुषं कर्म कथ्यते ॥ २५ ॥</s-l></s-lg><s-lg><s-l>मानुषं कुर्वतः कर्म यदि दैवान्न सिध्यति ।</s-l><s-l>स पथः प्रच्युतो धर्म्याद्विपदं प्रतिपद्यते ॥ २६ ॥</s-l></s-lg><s-lg><s-l>प्रतिघातं ह्यविज्ञातं प्रवदन्ति मनीषिणः ।</s-l><s-l>यदारभ्य क्रियां कांचिद्भयादिह निवर्तते ॥ २७ ॥</s-l></s-lg><s-lg><s-l>तदिदं दुष्प्रणीतेन भयं मां समुपस्थितम् ।</s-l><s-l>न हि द्रोणसुतः संख्ये निवर्तेत कथंचन ॥ २८ ॥</s-l></s-lg><s-lg><s-l>इदं च सुमहद्भूतं दैवदण्डमिवोद्यतम् ।</s-l><s-l>न चैतदभिजानामि चिन्तयन्नपि सर्वथा ॥ २९ ॥</s-l></s-lg><s-lg><s-l>ध्रुवं येयमधर्मे मे प्रवृत्ता कलुषा मतिः ।</s-l><s-l>तस्याः फलमिदं घोरं प्रतिघाताय दृश्यते ॥ ३० ॥</s-l></s-lg><s-lg><s-l>तदिदं दैवविहितं मम संख्ये निवर्तनम् ।</s-l><s-l>नान्यत्र दैवादुद्यन्तुमिह शक्यं कथंचन ॥ ३१ ॥</s-l></s-lg><s-lg><s-l>सोऽहमद्य महादेवं प्रपद्ये शरणं प्रभुम् ।</s-l><s-l>दैवदण्डमिमं घोरं स हि मे नाशयिष्यति ॥ ३२ ॥</s-l></s-lg><s-lg><s-l>कपर्दिनं प्रपद्याथ देवदेवमुमापतिम् ।</s-l><s-l>कपालमालिनं रुद्रं भगनेत्रहरं हरम् ॥ ३३ ॥</s-l></s-lg><s-lg><s-l>स हि देवोऽत्यगाद्देवांस्तपसा विक्रमेण च ।</s-l><s-l>तस्माच्छरणमभ्येष्ये गिरिशं शूलपाणिनम् ॥ ३४ ॥</s-l></s-lg>