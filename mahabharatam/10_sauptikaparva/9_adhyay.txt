<s-lg><s-l> संजय उवाच ।</s-l><s-l>ते हत्वा सर्वपाञ्चालान्द्रौपदेयांश्च सर्वशः ।</s-l><s-l>अगच्छन्सहितास्तत्र यत्र दुर्योधनो हतः ॥ १ ॥</s-l></s-lg><s-lg><s-l>गत्वा चैनमपश्यंस्ते किंचित्प्राणं नराधिपम् ।</s-l><s-l>ततो रथेभ्यः प्रस्कन्द्य परिवव्रुस्तवात्मजम् ॥ २ ॥</s-l></s-lg><s-lg><s-l>तं भग्नसक्थं राजेन्द्र कृच्छ्रप्राणमचेतसम् ।</s-l><s-l>वमन्तं रुधिरं वक्त्रादपश्यन्वसुधातले ॥ ३ ॥</s-l></s-lg><s-lg><s-l>वृतं समन्ताद्बहुभिः श्वापदैर्घोरदर्शनैः ।</s-l><s-l>शालावृकगणैश्चैव भक्षयिष्यद्भिरन्तिकात् ॥ ४ ॥</s-l></s-lg><s-lg><s-l>निवारयन्तं कृच्छ्रात्ताञ्श्वापदान्संचिखादिषून् ।</s-l><s-l>विवेष्टमानं मह्यां च सुभृशं गाढवेदनम् ॥ ५ ॥</s-l></s-lg><s-lg><s-l>तं शयानं महात्मानं भूमौ स्वरुधिरोक्षितम् ।</s-l><s-l>हतशिष्टास्त्रयो वीराः शोकार्ताः पर्यवारयन् ।</s-l><s-l>अश्वत्थामा कृपश्चैव कृतवर्मा च सात्वतः ॥ ६ ॥</s-l></s-lg><s-lg><s-l>तैस्त्रिभिः शोणितादिग्धैर्निःश्वसद्भिर्महारथैः ।</s-l><s-l>शुशुभे संवृतो राजा वेदी त्रिभिरिवाग्निभिः ॥ ७ ॥</s-l></s-lg><s-lg><s-l>ते तं शयानं संप्रेक्ष्य राजानमतथोचितम् ।</s-l><s-l>अविषह्येन दुःखेन ततस्ते रुरुदुस्त्रयः ॥ ८ ॥</s-l></s-lg><s-lg><s-l>ततस्ते रुधिरं हस्तैर्मुखान्निर्मृज्य तस्य ह ।</s-l><s-l>रणे राज्ञः शयानस्य कृपणं पर्यदेवयन् ॥ ९ ॥</s-l></s-lg><s-lg><s-l> कृप उवाच ।</s-l><s-l>न दैवस्यातिभारोऽस्ति यदयं रुधिरोक्षितः ।</s-l><s-l>एकादशचमूभर्ता शेते दुर्योधनो हतः ॥ १० ॥</s-l></s-lg><s-lg><s-l>पश्य चामीकराभस्य चामीकरविभूषिताम् ।</s-l><s-l>गदां गदाप्रियस्येमां समीपे पतितां भुवि ॥ ११ ॥</s-l></s-lg><s-lg><s-l>इयमेनं गदा शूरं न जहाति रणे रणे ।</s-l><s-l>स्वर्गायापि व्रजन्तं हि न जहाति यशस्विनम् ॥ १२ ॥</s-l></s-lg><s-lg><s-l>पश्येमां सह वीरेण जाम्बूनदविभूषिताम् ।</s-l><s-l>शयानां शयने धर्मे भार्यां प्रीतिमतीमिव ॥ १३ ॥</s-l></s-lg><s-lg><s-l>यो वै मूर्धावसिक्तानामग्रे यातः परंतपः ।</s-l><s-l>स हतो ग्रसते पांसून्पश्य कालस्य पर्ययम् ॥ १४ ॥</s-l></s-lg><s-lg><s-l>येनाजौ निहता भूमावशेरत पुरा द्विषः ।</s-l><s-l>स भूमौ निहतः शेते कुरुराजः परैरयम् ॥ १५ ॥</s-l></s-lg><s-lg><s-l>भयान्नमन्ति राजानो यस्य स्म शतसंघशः ।</s-l><s-l>स वीरशयने शेते क्रव्याद्भिः परिवारितः ॥ १६ ॥</s-l></s-lg><s-lg><s-l>उपासत नृपाः पूर्वमर्थहेतोर्यमीश्वरम् ।</s-l><s-l>धिक्सद्यो निहतः शेते पश्य कालस्य पर्ययम् ॥ १७ ॥</s-l></s-lg><s-lg><s-l> संजय उवाच ।</s-l><s-l>तं शयानं नृपश्रेष्ठं ततो भरतसत्तम ।</s-l><s-l>अश्वत्थामा समालोक्य करुणं पर्यदेवयत् ॥ १८ ॥</s-l></s-lg><s-lg><s-l>आहुस्त्वां राजशार्दूल मुख्यं सर्वधनुष्मताम् ।</s-l><s-l>धनाध्यक्षोपमं युद्धे शिष्यं संकर्षणस्य ह ॥ १९ ॥</s-l></s-lg><s-lg><s-l>कथं विवरमद्राक्षीद्भीमसेनस्तवानघ ।</s-l><s-l>बलिनः कृतिनो नित्यं स च पापात्मवान्नृप ॥ २० ॥</s-l></s-lg><s-lg><s-l>कालो नूनं महाराज लोकेऽस्मिन्बलवत्तरः ।</s-l><s-l>पश्यामो निहतं त्वां चेद्भीमसेनेन संयुगे ॥ २१ ॥</s-l></s-lg><s-lg><s-l>कथं त्वां सर्वधर्मज्ञं क्षुद्रः पापो वृकोदरः ।</s-l><s-l>निकृत्या हतवान्मन्दो नूनं कालो दुरत्ययः ॥ २२ ॥</s-l></s-lg><s-lg><s-l>धर्मयुद्धे ह्यधर्मेण समाहूयौजसा मृधे ।</s-l><s-l>गदया भीमसेनेन निर्भिन्ने सक्थिनी तव ॥ २३ ॥</s-l></s-lg><s-lg><s-l>अधर्मेण हतस्याजौ मृद्यमानं पदा शिरः ।</s-l><s-l>यदुपेक्षितवान्क्षुद्रो धिक्तमस्तु युधिष्ठिरम् ॥ २४ ॥</s-l></s-lg><s-lg><s-l>युद्धेष्वपवदिष्यन्ति योधा नूनं वृकोदरम् ।</s-l><s-l>यावत्स्थास्यन्ति भूतानि निकृत्या ह्यसि पातितः ॥ २५ ॥</s-l></s-lg><s-lg><s-l>ननु रामोऽब्रवीद्राजंस्त्वां सदा यदुनन्दनः ।</s-l><s-l>दुर्योधनसमो नास्ति गदया इति वीर्यवान् ॥ २६ ॥</s-l></s-lg><s-lg><s-l>श्लाघते त्वां हि वार्ष्णेयो राजन्संसत्सु भारत ।</s-l><s-l>सुशिष्यो मम कौरव्यो गदायुद्ध इति प्रभो ॥ २७ ॥</s-l></s-lg><s-lg><s-l>यां गतिं क्षत्रियस्याहुः प्रशस्तां परमर्षयः ।</s-l><s-l>हतस्याभिमुखस्याजौ प्राप्तस्त्वमसि तां गतिम् ॥ २८ ॥</s-l></s-lg><s-lg><s-l>दुर्योधन न शोचामि त्वामहं पुरुषर्षभ ।</s-l><s-l>हतपुत्रां तु शोचामि गान्धारीं पितरं च ते ।</s-l><s-l>भिक्षुकौ विचरिष्येते शोचन्तौ पृथिवीमिमाम् ॥ २९ ॥</s-l></s-lg><s-lg><s-l>धिगस्तु कृष्णं वार्ष्णेयमर्जुनं चापि दुर्मतिम् ।</s-l><s-l>धर्मज्ञमानिनौ यौ त्वां वध्यमानमुपेक्षताम् ॥ ३० ॥</s-l></s-lg><s-lg><s-l>पाण्डवाश्चापि ते सर्वे किं वक्ष्यन्ति नराधिपान् ।</s-l><s-l>कथं दुर्योधनोऽस्माभिर्हत इत्यनपत्रपाः ॥ ३१ ॥</s-l></s-lg><s-lg><s-l>धन्यस्त्वमसि गान्धारे यस्त्वमायोधने हतः ।</s-l><s-l>प्रयातोऽभिमुखः शत्रून्धर्मेण पुरुषर्षभ ॥ ३२ ॥</s-l></s-lg><s-lg><s-l>हतपुत्रा हि गान्धारी निहतज्ञातिबान्धवा ।</s-l><s-l>प्रज्ञाचक्षुश्च दुर्धर्षः कां गतिं प्रतिपत्स्यते ॥ ३३ ॥</s-l></s-lg><s-lg><s-l>धिगस्तु कृतवर्माणं मां कृपं च महारथम् ।</s-l><s-l>ये वयं न गताः स्वर्गं त्वां पुरस्कृत्य पार्थिवम् ॥ ३४ ॥</s-l></s-lg><s-lg><s-l>दातारं सर्वकामानां रक्षितारं प्रजाहितम् ।</s-l><s-l>यद्वयं नानुगच्छामस्त्वां धिगस्मान्नराधमान् ॥ ३५ ॥</s-l></s-lg><s-lg><s-l>कृपस्य तव वीर्येण मम चैव पितुश्च मे ।</s-l><s-l>सभृत्यानां नरव्याघ्र रत्नवन्ति गृहाणि च ॥ ३६ ॥</s-l></s-lg><s-lg><s-l>भवत्प्रसादादस्माभिः समित्रैः सहबान्धवैः ।</s-l><s-l>अवाप्ताः क्रतवो मुख्या बहवो भूरिदक्षिणाः ॥ ३७ ॥</s-l></s-lg><s-lg><s-l>कुतश्चापीदृशं सार्थमुपलप्स्यामहे वयम् ।</s-l><s-l>यादृशेन पुरस्कृत्य त्वं गतः सर्वपार्थिवान् ॥ ३८ ॥</s-l></s-lg><s-lg><s-l>वयमेव त्रयो राजन्गच्छन्तं परमां गतिम् ।</s-l><s-l>यद्वै त्वां नानुगच्छामस्तेन तप्स्यामहे वयम् ॥ ३९ ॥</s-l></s-lg><s-lg><s-l>त्वत्स्वर्गहीना हीनार्थाः स्मरन्तः सुकृतस्य ते ।</s-l><s-l>किं नाम तद्भवेत्कर्म येन त्वानुव्रजेम वै ॥ ४० ॥</s-l></s-lg><s-lg><s-l>दुःखं नूनं कुरुश्रेष्ठ चरिष्यामो महीमिमाम् ।</s-l><s-l>हीनानां नस्त्वया राजन्कुतः शान्तिः कुतः सुखम् ॥ ४१ ॥</s-l></s-lg><s-lg><s-l>गत्वैतांस्तु महाराज समेत्य त्वं महारथान् ।</s-l><s-l>यथाश्रेष्ठं यथाज्येष्ठं पूजयेर्वचनान्मम ॥ ४२ ॥</s-l></s-lg><s-lg><s-l>आचार्यं पूजयित्वा च केतुं सर्वधनुष्मताम् ।</s-l><s-l>हतं मयाद्य शंसेथा धृष्टद्युम्नं नराधिप ॥ ४३ ॥</s-l></s-lg><s-lg><s-l>परिष्वजेथा राजानं बाह्लिकं सुमहारथम् ।</s-l><s-l>सैन्धवं सोमदत्तं च भूरिश्रवसमेव च ॥ ४४ ॥</s-l></s-lg><s-lg><s-l>तथा पूर्वगतानन्यान्स्वर्गं पार्थिवसत्तमान् ।</s-l><s-l>अस्मद्वाक्यात्परिष्वज्य पृच्छेथास्त्वमनामयम् ॥ ४५ ॥</s-l></s-lg><s-lg><s-l>इत्येवमुक्त्वा राजानं भग्नसक्थमचेतसम् ।</s-l><s-l>अश्वत्थामा समुद्वीक्ष्य पुनर्वचनमब्रवीत् ॥ ४६ ॥</s-l></s-lg><s-lg><s-l>दुर्योधन जीवसि चेद्वाचं श्रोत्रसुखां शृणु ।</s-l><s-l>सप्त पाण्डवतः शेषा धार्तराष्ट्रास्त्रयो वयम् ॥ ४७ ॥</s-l></s-lg><s-lg><s-l>ते चैव भ्रातरः पञ्च वासुदेवोऽथ सात्यकिः ।</s-l><s-l>अहं च कृतवर्मा च कृपः शारद्वतस्तथा ॥ ४८ ॥</s-l></s-lg><s-lg><s-l>द्रौपदेया हताः सर्वे धृष्टद्युम्नस्य चात्मजाः ।</s-l><s-l>पाञ्चाला निहताः सर्वे मत्स्यशेषं च भारत ॥ ४९ ॥</s-l></s-lg><s-lg><s-l>कृते प्रतिकृतं पश्य हतपुत्रा हि पाण्डवाः ।</s-l><s-l>सौप्तिके शिबिरं तेषां हतं सनरवाहनम् ॥ ५० ॥</s-l></s-lg><s-lg><s-l>मया च पापकर्मासौ धृष्टद्युम्नो महीपते ।</s-l><s-l>प्रविश्य शिबिरं रात्रौ पशुमारेण मारितः ॥ ५१ ॥</s-l></s-lg><s-lg><s-l>दुर्योधनस्तु तां वाचं निशम्य मनसः प्रियाम् ।</s-l><s-l>प्रतिलभ्य पुनश्चेत इदं वचनमब्रवीत् ॥ ५२ ॥</s-l></s-lg><s-lg><s-l>न मेऽकरोत्तद्गाङ्गेयो न कर्णो न च ते पिता ।</s-l><s-l>यत्त्वया कृपभोजाभ्यां सहितेनाद्य मे कृतम् ॥ ५३ ॥</s-l></s-lg><s-lg><s-l>स चेत्सेनापतिः क्षुद्रो हतः सार्धं शिखण्डिना ।</s-l><s-l>तेन मन्ये मघवता सममात्मानमद्य वै ॥ ५४ ॥</s-l></s-lg><s-lg><s-l>स्वस्ति प्राप्नुत भद्रं वः स्वर्गे नः संगमः पुनः ।</s-l><s-l>इत्येवमुक्त्वा तूष्णीं स कुरुराजो महामनाः ।</s-l><s-l>प्राणानुदसृजद्वीरः सुहृदां शोकमादधत् ॥ ५५ ॥</s-l></s-lg><s-lg><s-l>तथेति ते परिष्वक्ताः परिष्वज्य च तं नृपम् ।</s-l><s-l>पुनः पुनः प्रेक्षमाणाः स्वकानारुरुहू रथान् ॥ ५६ ॥</s-l></s-lg><s-lg><s-l>इत्येवं तव पुत्रस्य निशम्य करुणां गिरम् ।</s-l><s-l>प्रत्यूषकाले शोकार्तः प्राधावं नगरं प्रति ॥ ५७ ॥</s-l></s-lg><s-lg><s-l>तव पुत्रे गते स्वर्गं शोकार्तस्य ममानघ ।</s-l><s-l>ऋषिदत्तं प्रनष्टं तद्दिव्यदर्शित्वमद्य वै ॥ ५८ ॥</s-l></s-lg><s-lg><s-l> वैशंपायन उवाच ।</s-l><s-l>इति श्रुत्वा स नृपतिः पुत्रज्ञातिवधं तदा ।</s-l><s-l>निःश्वस्य दीर्घमुष्णं च ततश्चिन्तापरोऽभवत् ॥ ५९ ॥</s-l></s-lg>