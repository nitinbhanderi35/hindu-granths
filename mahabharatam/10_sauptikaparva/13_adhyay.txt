<s-lg><s-l> वैशंपायन उवाच ।</s-l><s-l>एवमुक्त्वा युधां श्रेष्ठः सर्वयादवनन्दनः ।</s-l><s-l>सर्वायुधवरोपेतमारुरोह महारथम् ।</s-l><s-l>युक्तं परमकाम्बोजैस्तुरगैर्हेममालिभिः ॥ १ ॥</s-l></s-lg><s-lg><s-l>आदित्योदयवर्णस्य धुरं रथवरस्य तु ।</s-l><s-l>दक्षिणामवहत्सैन्यः सुग्रीवः सव्यतोऽवहत् ।</s-l><s-l>पार्ष्णिवाहौ तु तस्यास्तां मेघपुष्पबलाहकौ ॥ २ ॥</s-l></s-lg><s-lg><s-l>विश्वकर्मकृता दिव्या नानारत्नविभूषिता ।</s-l><s-l>उच्छ्रितेव रथे माया ध्वजयष्टिरदृश्यत ॥ ३ ॥</s-l></s-lg><s-lg><s-l>वैनतेयः स्थितस्तस्यां प्रभामण्डलरश्मिवान् ।</s-l><s-l>तस्य सत्यवतः केतुर्भुजगारिरदृश्यत ॥ ४ ॥</s-l></s-lg><s-lg><s-l>अन्वारोहद्धृषीकेशः केतुः सर्वधनुष्मताम् ।</s-l><s-l>अर्जुनः सत्यकर्मा च कुरुराजो युधिष्ठिरः ॥ ५ ॥</s-l></s-lg><s-lg><s-l>अशोभेतां महात्मानौ दाशार्हमभितः स्थितौ ।</s-l><s-l>रथस्थं शार्ङ्गधन्वानमश्विनाविव वासवम् ॥ ६ ॥</s-l></s-lg><s-lg><s-l>तावुपारोप्य दाशार्हः स्यन्दनं लोकपूजितम् ।</s-l><s-l>प्रतोदेन जवोपेतान्परमाश्वानचोदयत् ॥ ७ ॥</s-l></s-lg><s-lg><s-l>ते हयाः सहसोत्पेतुर्गृहीत्वा स्यन्दनोत्तमम् ।</s-l><s-l>आस्थितं पाण्डवेयाभ्यां यदूनामृषभेण च ॥ ८ ॥</s-l></s-lg><s-lg><s-l>वहतां शार्ङ्गधन्वानमश्वानां शीघ्रगामिनाम् ।</s-l><s-l>प्रादुरासीन्महाञ्शब्दः पक्षिणां पततामिव ॥ ९ ॥</s-l></s-lg><s-lg><s-l>ते समार्छन्नरव्याघ्राः क्षणेन भरतर्षभ ।</s-l><s-l>भीमसेनं महेष्वासं समनुद्रुत्य वेगिताः ॥ १० ॥</s-l></s-lg><s-lg><s-l>क्रोधदीप्तं तु कौन्तेयं द्विषदर्थे समुद्यतम् ।</s-l><s-l>नाशक्नुवन्वारयितुं समेत्यापि महारथाः ॥ ११ ॥</s-l></s-lg><s-lg><s-l>स तेषां प्रेक्षतामेव श्रीमतां दृढधन्विनाम् ।</s-l><s-l>ययौ भागिरथीकच्छं हरिभिर्भृशवेगितैः ।</s-l><s-l>यत्र स्म श्रूयते द्रौणिः पुत्रहन्ता महात्मनाम् ॥ १२ ॥</s-l></s-lg><s-lg><s-l>स ददर्श महात्मानमुदकान्ते यशस्विनम् ।</s-l><s-l>कृष्णद्वैपायनं व्यासमासीनमृषिभिः सह ॥ १३ ॥</s-l></s-lg><s-lg><s-l>तं चैव क्रूरकर्माणं घृताक्तं कुशचीरिणम् ।</s-l><s-l>रजसा ध्वस्तकेशान्तं ददर्श द्रौणिमन्तिके ॥ १४ ॥</s-l></s-lg><s-lg><s-l>तमभ्यधावत्कौन्तेयः प्रगृह्य सशरं धनुः ।</s-l><s-l>भीमसेनो महाबाहुस्तिष्ठ तिष्ठेति चाब्रवीत् ॥ १५ ॥</s-l></s-lg><s-lg><s-l>स दृष्ट्वा भीमधन्वानं प्रगृहीतशरासनम् ।</s-l><s-l>भ्रातरौ पृष्ठतश्चास्य जनार्दनरथे स्थितौ ।</s-l><s-l>व्यथितात्माभवद्द्रौणिः प्राप्तं चेदममन्यत ॥ १६ ॥</s-l></s-lg><s-lg><s-l>स तद्दिव्यमदीनात्मा परमास्त्रमचिन्तयत् ।</s-l><s-l>जग्राह च स चैषीकां द्रौणिः सव्येन पाणिना ।</s-l><s-l>स तामापदमासाद्य दिव्यमस्त्रमुदीरयत् ॥ १७ ॥</s-l></s-lg><s-lg><s-l>अमृष्यमाणस्ताञ्शूरान्दिव्यायुधधरान्स्थितान् ।</s-l><s-l>अपाण्डवायेति रुषा व्यसृजद्दारुणं वचः ॥ १८ ॥</s-l></s-lg><s-lg><s-l>इत्युक्त्वा राजशार्दूल द्रोणपुत्रः प्रतापवान् ।</s-l><s-l>सर्वलोकप्रमोहार्थं तदस्त्रं प्रमुमोच ह ॥ १९ ॥</s-l></s-lg><s-lg><s-l>ततस्तस्यामिषीकायां पावकः समजायत ।</s-l><s-l>प्रधक्ष्यन्निव लोकांस्त्रीन्कालान्तकयमोपमः ॥ २० ॥</s-l></s-lg>