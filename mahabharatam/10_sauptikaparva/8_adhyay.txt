<s-lg><s-l> धृतराष्ट्र उवाच ।</s-l><s-l>तथा प्रयाते शिबिरं द्रोणपुत्रे महारथे ।</s-l><s-l>कच्चित्कृपश्च भोजश्च भयार्तौ न न्यवर्तताम् ॥ १ ॥</s-l></s-lg><s-lg><s-l>कच्चिन्न वारितौ क्षुद्रै रक्षिभिर्नोपलक्षितौ ।</s-l><s-l>असह्यमिति वा मत्वा न निवृत्तौ महारथौ ॥ २ ॥</s-l></s-lg><s-lg><s-l>कच्चित्प्रमथ्य शिबिरं हत्वा सोमकपाण्डवान् ।</s-l><s-l>दुर्योधनस्य पदवीं गतौ परमिकां रणे ॥ ३ ॥</s-l></s-lg><s-lg><s-l>पाञ्चालैर्वा विनिहतौ कच्चिन्नास्वपतां क्षितौ ।</s-l><s-l>कच्चित्ताभ्यां कृतं कर्म तन्ममाचक्ष्व संजय ॥ ४ ॥</s-l></s-lg><s-lg><s-l> संजय उवाच ।</s-l><s-l>तस्मिन्प्रयाते शिबिरं द्रोणपुत्रे महात्मनि ।</s-l><s-l>कृपश्च कृतवर्मा च शिबिरद्वार्यतिष्ठताम् ॥ ५ ॥</s-l></s-lg><s-lg><s-l>अश्वत्थामा तु तौ दृष्ट्वा यत्नवन्तौ महारथौ ।</s-l><s-l>प्रहृष्टः शनकै राजन्निदं वचनमब्रवीत् ॥ ६ ॥</s-l></s-lg><s-lg><s-l>यत्तौ भवन्तौ पर्याप्तौ सर्वक्षत्रस्य नाशने ।</s-l><s-l>किं पुनर्योधशेषस्य प्रसुप्तस्य विशेषतः ॥ ७ ॥</s-l></s-lg><s-lg><s-l>अहं प्रवेक्ष्ये शिबिरं चरिष्यामि च कालवत् ।</s-l><s-l>यथा न कश्चिदपि मे जीवन्मुच्येत मानवः ॥ ८ ॥</s-l></s-lg><s-lg><s-l>इत्युक्त्वा प्राविशद्द्रौणिः पार्थानां शिबिरं महत् ।</s-l><s-l>अद्वारेणाभ्यवस्कन्द्य विहाय भयमात्मनः ॥ ९ ॥</s-l></s-lg><s-lg><s-l>स प्रविश्य महाबाहुरुद्देशज्ञश्च तस्य ह ।</s-l><s-l>धृष्टद्युम्नस्य निलयं शनकैरभ्युपागमत् ॥ १० ॥</s-l></s-lg><s-lg><s-l>ते तु कृत्वा महत्कर्म श्रान्ताश्च बलवद्रणे ।</s-l><s-l>प्रसुप्ता वै सुविश्वस्ताः स्वसैन्यपरिवारिताः ॥ ११ ॥</s-l></s-lg><s-lg><s-l>अथ प्रविश्य तद्वेश्म धृष्टद्युम्नस्य भारत ।</s-l><s-l>पाञ्चाल्यं शयने द्रौणिरपश्यत्सुप्तमन्तिकात् ॥ १२ ॥</s-l></s-lg><s-lg><s-l>क्षौमावदाते महति स्पर्ध्यास्तरणसंवृते ।</s-l><s-l>माल्यप्रवरसंयुक्ते धूपैश्चूर्णैश्च वासिते ॥ १३ ॥</s-l></s-lg><s-lg><s-l>तं शयानं महात्मानं विस्रब्धमकुतोभयम् ।</s-l><s-l>प्राबोधयत पादेन शयनस्थं महीपते ॥ १४ ॥</s-l></s-lg><s-lg><s-l>स बुद्ध्वा चरणस्पर्शमुत्थाय रणदुर्मदः ।</s-l><s-l>अभ्यजानदमेयात्मा द्रोणपुत्रं महारथम् ॥ १५ ॥</s-l></s-lg><s-lg><s-l>तमुत्पतन्तं शयनादश्वत्थामा महाबलः ।</s-l><s-l>केशेष्वालम्ब्य पाणिभ्यां निष्पिपेष महीतले ॥ १६ ॥</s-l></s-lg><s-lg><s-l>स बलात्तेन निष्पिष्टः साध्वसेन च भारत ।</s-l><s-l>निद्रया चैव पाञ्चाल्यो नाशकच्चेष्टितुं तदा ॥ १७ ॥</s-l></s-lg><s-lg><s-l>तमाक्रम्य तदा राजन्कण्ठे चोरसि चोभयोः ।</s-l><s-l>नदन्तं विस्फुरन्तं च पशुमारममारयत् ॥ १८ ॥</s-l></s-lg><s-lg><s-l>तुदन्नखैस्तु स द्रौणिं नातिव्यक्तमुदाहरत् ।</s-l><s-l>आचार्यपुत्र शस्त्रेण जहि मा मा चिरं कृथाः ।</s-l><s-l>त्वत्कृते सुकृताँल्लोकान्गच्छेयं द्विपदां वर ॥ १९ ॥</s-l></s-lg><s-lg><s-l>तस्याव्यक्तां तु तां वाचं संश्रुत्य द्रौणिरब्रवीत् ।</s-l><s-l>आचार्यघातिनां लोका न सन्ति कुलपांसन ।</s-l><s-l>तस्माच्छस्त्रेण निधनं न त्वमर्हसि दुर्मते ॥ २० ॥</s-l></s-lg><s-lg><s-l>एवं ब्रुवाणस्तं वीरं सिंहो मत्तमिव द्विपम् ।</s-l><s-l>मर्मस्वभ्यवधीत्क्रुद्धः पादाष्ठीलैः सुदारुणैः ॥ २१ ॥</s-l></s-lg><s-lg><s-l>तस्य वीरस्य शब्देन मार्यमाणस्य वेश्मनि ।</s-l><s-l>अबुध्यन्त महाराज स्त्रियो ये चास्य रक्षिणः ॥ २२ ॥</s-l></s-lg><s-lg><s-l>ते दृष्ट्वा वर्ष्मवन्तं तमतिमानुषविक्रमम् ।</s-l><s-l>भूतमेव व्यवस्यन्तो न स्म प्रव्याहरन्भयात् ॥ २३ ॥</s-l></s-lg><s-lg><s-l>तं तु तेनाभ्युपायेन गमयित्वा यमक्षयम् ।</s-l><s-l>अध्यतिष्ठत्स तेजस्वी रथं प्राप्य सुदर्शनम् ॥ २४ ॥</s-l></s-lg><s-lg><s-l>स तस्य भवनाद्राजन्निष्क्रम्यानादयन्दिशः ।</s-l><s-l>रथेन शिबिरं प्रायाज्जिघांसुर्द्विषतो बली ॥ २५ ॥</s-l></s-lg><s-lg><s-l>अपक्रान्ते ततस्तस्मिन्द्रोणपुत्रे महारथे ।</s-l><s-l>सह तै रक्षिभिः सर्वैः प्रणेदुर्योषितस्तदा ॥ २६ ॥</s-l></s-lg><s-lg><s-l>राजानं निहतं दृष्ट्वा भृशं शोकपरायणाः ।</s-l><s-l>व्याक्रोशन्क्षत्रियाः सर्वे धृष्टद्युम्नस्य भारत ॥ २७ ॥</s-l></s-lg><s-lg><s-l>तासां तु तेन शब्देन समीपे क्षत्रियर्षभाः ।</s-l><s-l>क्षिप्रं च समनह्यन्त किमेतदिति चाब्रुवन् ॥ २८ ॥</s-l></s-lg><s-lg><s-l>स्त्रियस्तु राजन्वित्रस्ता भारद्वाजं निरीक्ष्य तम् ।</s-l><s-l>अब्रुवन्दीनकण्ठेन क्षिप्रमाद्रवतेति वै ॥ २९ ॥</s-l></s-lg><s-lg><s-l>राक्षसो वा मनुष्यो वा नैनं जानीमहे वयम् ।</s-l><s-l>हत्वा पाञ्चालराजं यो रथमारुह्य तिष्ठति ॥ ३० ॥</s-l></s-lg><s-lg><s-l>ततस्ते योधमुख्यास्तं सहसा पर्यवारयन् ।</s-l><s-l>स तानापततः सर्वान्रुद्रास्त्रेण व्यपोथयत् ॥ ३१ ॥</s-l></s-lg><s-lg><s-l>धृष्टद्युम्नं च हत्वा स तांश्चैवास्य पदानुगान् ।</s-l><s-l>अपश्यच्छयने सुप्तमुत्तमौजसमन्तिके ॥ ३२ ॥</s-l></s-lg><s-lg><s-l>तमप्याक्रम्य पादेन कण्ठे चोरसि चौजसा ।</s-l><s-l>तथैव मारयामास विनर्दन्तमरिंदमम् ॥ ३३ ॥</s-l></s-lg><s-lg><s-l>युधामन्युस्तु संप्राप्तो मत्त्वा तं रक्षसा हतम् ।</s-l><s-l>गदामुद्यम्य वेगेन हृदि द्रौणिमताडयत् ॥ ३४ ॥</s-l></s-lg><s-lg><s-l>तमभिद्रुत्य जग्राह क्षितौ चैनमपातयत् ।</s-l><s-l>विस्फुरन्तं च पशुवत्तथैवैनममारयत् ॥ ३५ ॥</s-l></s-lg><s-lg><s-l>तथा स वीरो हत्वा तं ततोऽन्यान्समुपाद्रवत् ।</s-l><s-l>संसुप्तानेव राजेन्द्र तत्र तत्र महारथान् ।</s-l><s-l>स्फुरतो वेपमानांश्च शमितेव पशून्मखे ॥ ३६ ॥</s-l></s-lg><s-lg><s-l>ततो निस्त्रिंशमादाय जघानान्यान्पृथग्जनान् ।</s-l><s-l>भागशो विचरन्मार्गानसियुद्धविशारदः ॥ ३७ ॥</s-l></s-lg><s-lg><s-l>तथैव गुल्मे संप्रेक्ष्य शयानान्मध्यगौल्मिकान् ।</s-l><s-l>श्रान्तान्न्यस्तायुधान्सर्वान्क्षणेनैव व्यपोथयत् ॥ ३८ ॥</s-l></s-lg><s-lg><s-l>योधानश्वान्द्विपांश्चैव प्राच्छिनत्स वरासिना ।</s-l><s-l>रुधिरोक्षितसर्वाङ्गः कालसृष्ट इवान्तकः ॥ ३९ ॥</s-l></s-lg><s-lg><s-l>विस्फुरद्भिश्च तैर्द्रौणिर्निस्त्रिंशस्योद्यमेन च ।</s-l><s-l>आक्षेपेण तथैवासेस्त्रिधा रक्तोक्षितोऽभवत् ॥ ४० ॥</s-l></s-lg><s-lg><s-l>तस्य लोहितसिक्तस्य दीप्तखड्गस्य युध्यतः ।</s-l><s-l>अमानुष इवाकारो बभौ परमभीषणः ॥ ४१ ॥</s-l></s-lg><s-lg><s-l>ये त्वजाग्रत कौरव्य तेऽपि शब्देन मोहिताः ।</s-l><s-l>निरीक्ष्यमाणा अन्योन्यं द्रौणिं दृष्ट्वा प्रविव्यथुः ॥ ४२ ॥</s-l></s-lg><s-lg><s-l>तद्रूपं तस्य ते दृष्ट्वा क्षत्रियाः शत्रुकर्शनाः ।</s-l><s-l>राक्षसं मन्यमानास्तं नयनानि न्यमीलयन् ॥ ४३ ॥</s-l></s-lg><s-lg><s-l>स घोररूपो व्यचरत्कालवच्छिबिरे ततः ।</s-l><s-l>अपश्यद्द्रौपदीपुत्रानवशिष्टांश्च सोमकान् ॥ ४४ ॥</s-l></s-lg><s-lg><s-l>तेन शब्देन वित्रस्ता धनुर्हस्ता महारथाः ।</s-l><s-l>धृष्टद्युम्नं हतं श्रुत्वा द्रौपदेया विशां पते ।</s-l><s-l>अवाकिरञ्शरव्रातैर्भारद्वाजमभीतवत् ॥ ४५ ॥</s-l></s-lg><s-lg><s-l>ततस्तेन निनादेन संप्रबुद्धाः प्रभद्रकाः ।</s-l><s-l>शिलीमुखैः शिखण्डी च द्रोणपुत्रं समार्दयन् ॥ ४६ ॥</s-l></s-lg><s-lg><s-l>भारद्वाजस्तु तान्दृष्ट्वा शरवर्षाणि वर्षतः ।</s-l><s-l>ननाद बलवन्नादं जिघांसुस्तान्सुदुर्जयान् ॥ ४७ ॥</s-l></s-lg><s-lg><s-l>ततः परमसंक्रुद्धः पितुर्वधमनुस्मरन् ।</s-l><s-l>अवरुह्य रथोपस्थात्त्वरमाणोऽभिदुद्रुवे ॥ ४८ ॥</s-l></s-lg><s-lg><s-l>सहस्रचन्द्रं विपुलं गृहीत्वा चर्म संयुगे ।</s-l><s-l>खड्गं च विपुलं दिव्यं जातरूपपरिष्कृतम् ।</s-l><s-l>द्रौपदेयानभिद्रुत्य खड्गेन व्यचरद्बली ॥ ४९ ॥</s-l></s-lg><s-lg><s-l>ततः स नरशार्दूलः प्रतिविन्ध्यं तमाहवे ।</s-l><s-l>कुक्षिदेशेऽवधीद्राजन्स हतो न्यपतद्भुवि ॥ ५० ॥</s-l></s-lg><s-lg><s-l>प्रासेन विद्ध्वा द्रौणिं तु सुतसोमः प्रतापवान् ।</s-l><s-l>पुनश्चासिं समुद्यम्य द्रोणपुत्रमुपाद्रवत् ॥ ५१ ॥</s-l></s-lg><s-lg><s-l>सुतसोमस्य सासिं तु बाहुं छित्त्वा नरर्षभः ।</s-l><s-l>पुनरभ्यहनत्पार्श्वे स भिन्नहृदयोऽपतत् ॥ ५२ ॥</s-l></s-lg><s-lg><s-l>नाकुलिस्तु शतानीको रथचक्रेण वीर्यवान् ।</s-l><s-l>दोर्भ्यामुत्क्षिप्य वेगेन वक्षस्येनमताडयत् ॥ ५३ ॥</s-l></s-lg><s-lg><s-l>अताडयच्छतानीकं मुक्तचक्रं द्विजस्तु सः ।</s-l><s-l>स विह्वलो ययौ भूमिं ततोऽस्यापाहरच्छिरः ॥ ५४ ॥</s-l></s-lg><s-lg><s-l>श्रुतकर्मा तु परिघं गृहीत्वा समताडयत् ।</s-l><s-l>अभिद्रुत्य ततो द्रौणिं सव्ये स फलके भृशम् ॥ ५५ ॥</s-l></s-lg><s-lg><s-l>स तु तं श्रुतकर्माणमास्ये जघ्ने वरासिना ।</s-l><s-l>स हतो न्यपतद्भूमौ विमूढो विकृताननः ॥ ५६ ॥</s-l></s-lg><s-lg><s-l>तेन शब्देन वीरस्तु श्रुतकीर्तिर्महाधनुः ।</s-l><s-l>अश्वत्थामानमासाद्य शरवर्षैरवाकिरत् ॥ ५७ ॥</s-l></s-lg><s-lg><s-l>तस्यापि शरवर्षाणि चर्मणा प्रतिवार्य सः ।</s-l><s-l>सकुण्डलं शिरः कायाद्भ्राजमानमपाहरत् ॥ ५८ ॥</s-l></s-lg><s-lg><s-l>ततो भीष्मनिहन्ता तं सह सर्वैः प्रभद्रकैः ।</s-l><s-l>अहनत्सर्वतो वीरं नानाप्रहरणैर्बली ।</s-l><s-l>शिलीमुखेन चाप्येनं भ्रुवोर्मध्ये समार्दयत् ॥ ५९ ॥</s-l></s-lg><s-lg><s-l>स तु क्रोधसमाविष्टो द्रोणपुत्रो महाबलः ।</s-l><s-l>शिखण्डिनं समासाद्य द्विधा चिच्छेद सोऽसिना ॥ ६० ॥</s-l></s-lg><s-lg><s-l>शिखण्डिनं ततो हत्वा क्रोधाविष्टः परंतपः ।</s-l><s-l>प्रभद्रकगणान्सर्वानभिदुद्राव वेगवान् ।</s-l><s-l>यच्च शिष्टं विराटस्य बलं तच्च समाद्रवत् ॥ ६१ ॥</s-l></s-lg><s-lg><s-l>द्रुपदस्य च पुत्राणां पौत्राणां सुहृदामपि ।</s-l><s-l>चकार कदनं घोरं दृष्ट्वा दृष्ट्वा महाबलः ॥ ६२ ॥</s-l></s-lg><s-lg><s-l>अन्यानन्यांश्च पुरुषानभिसृत्याभिसृत्य च ।</s-l><s-l>न्यकृन्तदसिना द्रौणिरसिमार्गविशारदः ॥ ६३ ॥</s-l></s-lg><s-lg><s-l>कालीं रक्तास्यनयनां रक्तमाल्यानुलेपनाम् ।</s-l><s-l>रक्ताम्बरधरामेकां पाशहस्तां शिखण्डिनीम् ॥ ६४ ॥</s-l></s-lg><s-lg><s-l>ददृशुः कालरात्रिं ते स्मयमानामवस्थिताम् ।</s-l><s-l>नराश्वकुञ्जरान्पाशैर्बद्ध्वा घोरैः प्रतस्थुषीम् ।</s-l><s-l>हरन्तीं विविधान्प्रेतान्पाशबद्धान्विमूर्धजान् ॥ ६५ ॥</s-l></s-lg><s-lg><s-l>स्वप्ने सुप्तान्नयन्तीं तां रात्रिष्वन्यासु मारिष ।</s-l><s-l>ददृशुर्योधमुख्यास्ते घ्नन्तं द्रौणिं च नित्यदा ॥ ६६ ॥</s-l></s-lg><s-lg><s-l>यतः प्रवृत्तः संग्रामः कुरुपाण्डवसेनयोः ।</s-l><s-l>ततः प्रभृति तां कृत्यामपश्यन्द्रौणिमेव च ॥ ६७ ॥</s-l></s-lg><s-lg><s-l>तांस्तु दैवहतान्पूर्वं पश्चाद्द्रौणिर्न्यपातयत् ।</s-l><s-l>त्रासयन्सर्वभूतानि विनदन्भैरवान्रवान् ॥ ६८ ॥</s-l></s-lg><s-lg><s-l>तदनुस्मृत्य ते वीरा दर्शनं पौर्वकालिकम् ।</s-l><s-l>इदं तदित्यमन्यन्त दैवेनोपनिपीडिताः ॥ ६९ ॥</s-l></s-lg><s-lg><s-l>ततस्तेन निनादेन प्रत्यबुध्यन्त धन्विनः ।</s-l><s-l>शिबिरे पाण्डवेयानां शतशोऽथ सहस्रशः ॥ ७० ॥</s-l></s-lg><s-lg><s-l>सोऽच्छिनत्कस्यचित्पादौ जघनं चैव कस्यचित् ।</s-l><s-l>कांश्चिद्बिभेद पार्श्वेषु कालसृष्ट इवान्तकः ॥ ७१ ॥</s-l></s-lg><s-lg><s-l>अत्युग्रप्रतिपिष्टैश्च नदद्भिश्च भृशातुरैः ।</s-l><s-l>गजाश्वमथितैश्चान्यैर्मही कीर्णाभवत्प्रभो ॥ ७२ ॥</s-l></s-lg><s-lg><s-l>क्रोशतां किमिदं कोऽयं किं शब्दः किं नु किं कृतम् ।</s-l><s-l>एवं तेषां तदा द्रौणिरन्तकः समपद्यत ॥ ७३ ॥</s-l></s-lg><s-lg><s-l>अपेतशस्त्रसंनाहान्संरब्धान्पाण्डुसृञ्जयान् ।</s-l><s-l>प्राहिणोन्मृत्युलोकाय द्रौणिः प्रहरतां वरः ॥ ७४ ॥</s-l></s-lg><s-lg><s-l>ततस्तच्छस्त्रवित्रस्ता उत्पतन्तो भयातुराः ।</s-l><s-l>निद्रान्धा नष्टसंज्ञाश्च तत्र तत्र निलिल्यिरे ॥ ७५ ॥</s-l></s-lg><s-lg><s-l>ऊरुस्तम्भगृहीताश्च कश्मलाभिहतौजसः ।</s-l><s-l>विनदन्तो भृशं त्रस्ताः संन्यपेषन्परस्परम् ॥ ७६ ॥</s-l></s-lg><s-lg><s-l>ततो रथं पुनर्द्रौणिरास्थितो भीमनिस्वनम् ।</s-l><s-l>धनुष्पाणिः शरैरन्यान्प्रेषयद्वै यमक्षयम् ॥ ७७ ॥</s-l></s-lg><s-lg><s-l>पुनरुत्पततः कांश्चिद्दूरादपि नरोत्तमान् ।</s-l><s-l>शूरान्संपततश्चान्यान्कालरात्र्यै न्यवेदयत् ॥ ७८ ॥</s-l></s-lg><s-lg><s-l>तथैव स्यन्दनाग्रेण प्रमथन्स विधावति ।</s-l><s-l>शरवर्षैश्च विविधैरवर्षच्छात्रवांस्ततः ॥ ७९ ॥</s-l></s-lg><s-lg><s-l>पुनश्च सुविचित्रेण शतचन्द्रेण चर्मणा ।</s-l><s-l>तेन चाकाशवर्णेन तदाचरत सोऽसिना ॥ ८० ॥</s-l></s-lg><s-lg><s-l>तथा स शिबिरं तेषां द्रौणिराहवदुर्मदः ।</s-l><s-l>व्यक्षोभयत राजेन्द्र महाह्रदमिव द्विपः ॥ ८१ ॥</s-l></s-lg><s-lg><s-l>उत्पेतुस्तेन शब्देन योधा राजन्विचेतसः ।</s-l><s-l>निद्रार्ताश्च भयार्ताश्च व्यधावन्त ततस्ततः ॥ ८२ ॥</s-l></s-lg><s-lg><s-l>विस्वरं चुक्रुशुश्चान्ये बह्वबद्धं तथावदन् ।</s-l><s-l>न च स्म प्रतिपद्यन्ते शस्त्राणि वसनानि च ॥ ८३ ॥</s-l></s-lg><s-lg><s-l>विमुक्तकेशाश्चाप्यन्ये नाभ्यजानन्परस्परम् ।</s-l><s-l>उत्पतन्तः परे भीताः केचित्तत्र तथाभ्रमन् ।</s-l><s-l>पुरीषमसृजन्केचित्केचिन्मूत्रं प्रसुस्रुवुः ॥ ८४ ॥</s-l></s-lg><s-lg><s-l>बन्धनानि च राजेन्द्र संछिद्य तुरगा द्विपाः ।</s-l><s-l>समं पर्यपतंश्चान्ये कुर्वन्तो महदाकुलम् ॥ ८५ ॥</s-l></s-lg><s-lg><s-l>तत्र केचिन्नरा भीता व्यलीयन्त महीतले ।</s-l><s-l>तथैव तान्निपतितानपिंषन्गजवाजिनः ॥ ८६ ॥</s-l></s-lg><s-lg><s-l>तस्मिंस्तथा वर्तमाने रक्षांसि पुरुषर्षभ ।</s-l><s-l>तृप्तानि व्यनदन्नुच्चैर्मुदा भरतसत्तम ॥ ८७ ॥</s-l></s-lg><s-lg><s-l>स शब्दः प्रेरितो राजन्भूतसंघैर्मुदा युतैः ।</s-l><s-l>अपूरयद्दिशः सर्वा दिवं चापि महास्वनः ॥ ८८ ॥</s-l></s-lg><s-lg><s-l>तेषामार्तस्वरं श्रुत्वा वित्रस्ता गजवाजिनः ।</s-l><s-l>मुक्ताः पर्यपतन्राजन्मृद्नन्तः शिबिरे जनम् ॥ ८९ ॥</s-l></s-lg><s-lg><s-l>तैस्तत्र परिधावद्भिश्चरणोदीरितं रजः ।</s-l><s-l>अकरोच्छिबिरे तेषां रजन्यां द्विगुणं तमः ॥ ९० ॥</s-l></s-lg><s-lg><s-l>तस्मिंस्तमसि संजाते प्रमूढाः सर्वतो जनाः ।</s-l><s-l>नाजानन्पितरः पुत्रान्भ्रातॄन्भ्रातर एव च ॥ ९१ ॥</s-l></s-lg><s-lg><s-l>गजा गजानतिक्रम्य निर्मनुष्या हया हयान् ।</s-l><s-l>अताडयंस्तथाभञ्जंस्तथामृद्नंश्च भारत ॥ ९२ ॥</s-l></s-lg><s-lg><s-l>ते भग्नाः प्रपतन्तश्च निघ्नन्तश्च परस्परम् ।</s-l><s-l>न्यपातयन्त च परान्पातयित्वा तथापिषन् ॥ ९३ ॥</s-l></s-lg><s-lg><s-l>विचेतसः सनिद्राश्च तमसा चावृता नराः ।</s-l><s-l>जघ्नुः स्वानेव तत्राथ कालेनाभिप्रचोदिताः ॥ ९४ ॥</s-l></s-lg><s-lg><s-l>त्यक्त्वा द्वाराणि च द्वाःस्थास्तथा गुल्मांश्च गौल्मिकाः ।</s-l><s-l>प्राद्रवन्त यथाशक्ति कांदिशीका विचेतसः ॥ ९५ ॥</s-l></s-lg><s-lg><s-l>विप्रनष्टाश्च तेऽन्योन्यं नाजानन्त तदा विभो ।</s-l><s-l>क्रोशन्तस्तात पुत्रेति दैवोपहतचेतसः ॥ ९६ ॥</s-l></s-lg><s-lg><s-l>पलायतां दिशस्तेषां स्वानप्युत्सृज्य बान्धवान् ।</s-l><s-l>गोत्रनामभिरन्योन्यमाक्रन्दन्त ततो जनाः ॥ ९७ ॥</s-l></s-lg><s-lg><s-l>हाहाकारं च कुर्वाणाः पृथिव्यां शेरते परे ।</s-l><s-l>तान्बुद्ध्वा रणमत्तोऽसौ द्रोणपुत्रो व्यपोथयत् ॥ ९८ ॥</s-l></s-lg><s-lg><s-l>तत्रापरे वध्यमाना मुहुर्मुहुरचेतसः ।</s-l><s-l>शिबिरान्निष्पतन्ति स्म क्षत्रिया भयपीडिताः ॥ ९९ ॥</s-l></s-lg><s-lg><s-l>तांस्तु निष्पततस्त्रस्ताञ्शिबिराञ्जीवितैषिणः ।</s-l><s-l>कृतवर्मा कृपश्चैव द्वारदेशे निजघ्नतुः ॥ १०० ॥</s-l></s-lg><s-lg><s-l>विशस्त्रयन्त्रकवचान्मुक्तकेशान्कृताञ्जलीन् ।</s-l><s-l>वेपमानान्क्षितौ भीतान्नैव कांश्चिदमुञ्चताम् ॥ १०१ ॥</s-l></s-lg><s-lg><s-l>नामुच्यत तयोः कश्चिन्निष्क्रान्तः शिबिराद्बहिः ।</s-l><s-l>कृपस्य च महाराज हार्दिक्यस्य च दुर्मतेः ॥ १०२ ॥</s-l></s-lg><s-lg><s-l>भूयश्चैव चिकीर्षन्तौ द्रोणपुत्रस्य तौ प्रियम् ।</s-l><s-l>त्रिषु देशेषु ददतुः शिबिरस्य हुताशनम् ॥ १०३ ॥</s-l></s-lg><s-lg><s-l>ततः प्रकाशे शिबिरे खड्गेन पितृनन्दनः ।</s-l><s-l>अश्वत्थामा महाराज व्यचरत्कृतहस्तवत् ॥ १०४ ॥</s-l></s-lg><s-lg><s-l>कांश्चिदापततो वीरानपरांश्च प्रधावतः ।</s-l><s-l>व्ययोजयत खड्गेन प्राणैर्द्विजवरो नरान् ॥ १०५ ॥</s-l></s-lg><s-lg><s-l>कांश्चिद्योधान्स खड्गेन मध्ये संछिद्य वीर्यवान् ।</s-l><s-l>अपातयद्द्रोणसुतः संरब्धस्तिलकाण्डवत् ॥ १०६ ॥</s-l></s-lg><s-lg><s-l>विनदद्भिर्भृशायस्तैर्नराश्वद्विरदोत्तमैः ।</s-l><s-l>पतितैरभवत्कीर्णा मेदिनी भरतर्षभ ॥ १०७ ॥</s-l></s-lg><s-lg><s-l>मानुषाणां सहस्रेषु हतेषु पतितेषु च ।</s-l><s-l>उदतिष्ठन्कबन्धानि बहून्युत्थाय चापतन् ॥ १०८ ॥</s-l></s-lg><s-lg><s-l>सायुधान्साङ्गदान्बाहून्निचकर्त शिरांसि च ।</s-l><s-l>हस्तिहस्तोपमानूरून्हस्तान्पादांश्च भारत ॥ १०९ ॥</s-l></s-lg><s-lg><s-l>पृष्ठच्छिन्नाञ्शिरश्छिन्नान्पार्श्वच्छिन्नांस्तथापरान् ।</s-l><s-l>समासाद्याकरोद्द्रौणिः कांश्चिच्चापि पराङ्मुखान् ॥ ११० ॥</s-l></s-lg><s-lg><s-l>मध्यकायान्नरानन्यांश्चिच्छेदान्यांश्च कर्णतः ।</s-l><s-l>अंसदेशे निहत्यान्यान्काये प्रावेशयच्छिरः ॥ १११ ॥</s-l></s-lg><s-lg><s-l>एवं विचरतस्तस्य निघ्नतः सुबहून्नरान् ।</s-l><s-l>तमसा रजनी घोरा बभौ दारुणदर्शना ॥ ११२ ॥</s-l></s-lg><s-lg><s-l>किंचित्प्राणैश्च पुरुषैर्हतैश्चान्यैः सहस्रशः ।</s-l><s-l>बहुना च गजाश्वेन भूरभूद्भीमदर्शना ॥ ११३ ॥</s-l></s-lg><s-lg><s-l>यक्षरक्षःसमाकीर्णे रथाश्वद्विपदारुणे ।</s-l><s-l>क्रुद्धेन द्रोणपुत्रेण संछिन्नाः प्रापतन्भुवि ॥ ११४ ॥</s-l></s-lg><s-lg><s-l>मातॄरन्ये पितॄनन्ये भ्रातॄनन्ये विचुक्रुशुः ।</s-l><s-l>केचिदूचुर्न तत्क्रुद्धैर्धार्तराष्ट्रैः कृतं रणे ॥ ११५ ॥</s-l></s-lg><s-lg><s-l>यत्कृतं नः प्रसुप्तानां रक्षोभिः क्रूरकर्मभिः ।</s-l><s-l>असांनिध्याद्धि पार्थानामिदं नः कदनं कृतम् ॥ ११६ ॥</s-l></s-lg><s-lg><s-l>न देवासुरगन्धर्वैर्न यक्षैर्न च राक्षसैः ।</s-l><s-l>शक्यो विजेतुं कौन्तेयो गोप्ता यस्य जनार्दनः ॥ ११७ ॥</s-l></s-lg><s-lg><s-l>ब्रह्मण्यः सत्यवाग्दान्तः सर्वभूतानुकम्पकः ।</s-l><s-l>न च सुप्तं प्रमत्तं वा न्यस्तशस्त्रं कृताञ्जलिम् ।</s-l><s-l>धावन्तं मुक्तकेशं वा हन्ति पार्थो धनंजयः ॥ ११८ ॥</s-l></s-lg><s-lg><s-l>तदिदं नः कृतं घोरं रक्षोभिः क्रूरकर्मभिः ।</s-l><s-l>इति लालप्यमानाः स्म शेरते बहवो जनाः ॥ ११९ ॥</s-l></s-lg><s-lg><s-l>स्तनतां च मनुष्याणामपरेषां च कूजताम् ।</s-l><s-l>ततो मुहूर्तात्प्राशाम्यत्स शब्दस्तुमुलो महान् ॥ १२० ॥</s-l></s-lg><s-lg><s-l>शोणितव्यतिषिक्तायां वसुधायां च भूमिप ।</s-l><s-l>तद्रजस्तुमुलं घोरं क्षणेनान्तरधीयत ॥ १२१ ॥</s-l></s-lg><s-lg><s-l>संवेष्टमानानुद्विग्नान्निरुत्साहान्सहस्रशः ।</s-l><s-l>न्यपातयन्नरान्क्रुद्धः पशून्पशुपतिर्यथा ॥ १२२ ॥</s-l></s-lg><s-lg><s-l>अन्योन्यं संपरिष्वज्य शयानान्द्रवतोऽपरान् ।</s-l><s-l>संलीनान्युध्यमानांश्च सर्वान्द्रौणिरपोथयत् ॥ १२३ ॥</s-l></s-lg><s-lg><s-l>दह्यमाना हुताशेन वध्यमानाश्च तेन ते ।</s-l><s-l>परस्परं तदा योधा अनयन्यमसादनम् ॥ १२४ ॥</s-l></s-lg><s-lg><s-l>तस्या रजन्यास्त्वर्धेन पाण्डवानां महद्बलम् ।</s-l><s-l>गमयामास राजेन्द्र द्रौणिर्यमनिवेशनम् ॥ १२५ ॥</s-l></s-lg><s-lg><s-l>निशाचराणां सत्त्वानां स रात्रिर्हर्षवर्धिनी ।</s-l><s-l>आसीन्नरगजाश्वानां रौद्री क्षयकरी भृशम् ॥ १२६ ॥</s-l></s-lg><s-lg><s-l>तत्रादृश्यन्त रक्षांसि पिशाचाश्च पृथग्विधाः ।</s-l><s-l>खादन्तो नरमांसानि पिबन्तः शोणितानि च ॥ १२७ ॥</s-l></s-lg><s-lg><s-l>करालाः पिङ्गला रौद्राः शैलदन्ता रजस्वलाः ।</s-l><s-l>जटिला दीर्घसक्थाश्च पञ्चपादा महोदराः ॥ १२८ ॥</s-l></s-lg><s-lg><s-l>पश्चादङ्गुलयो रूक्षा विरूपा भैरवस्वनाः ।</s-l><s-l>घटजानवोऽतिह्रस्वाश्च नीलकण्ठा विभीषणाः ॥ १२९ ॥</s-l></s-lg><s-lg><s-l>सपुत्रदाराः सुक्रूरा दुर्दर्शनसुनिर्घृणाः ।</s-l><s-l>विविधानि च रूपाणि तत्रादृश्यन्त रक्षसाम् ॥ १३० ॥</s-l></s-lg><s-lg><s-l>पीत्वा च शोणितं हृष्टाः प्रानृत्यन्गणशोऽपरे ।</s-l><s-l>इदं वरमिदं मेध्यमिदं स्वाद्विति चाब्रुवन् ॥ १३१ ॥</s-l></s-lg><s-lg><s-l>मेदोमज्जास्थिरक्तानां वसानां च भृशाशिताः ।</s-l><s-l>परमांसानि खादन्तः क्रव्यादा मांसजीविनः ॥ १३२ ॥</s-l></s-lg><s-lg><s-l>वसां चाप्यपरे पीत्वा पर्यधावन्विकुक्षिलाः ।</s-l><s-l>नानावक्त्रास्तथा रौद्राः क्रव्यादाः पिशिताशिनः ॥ १३३ ॥</s-l></s-lg><s-lg><s-l>अयुतानि च तत्रासन्प्रयुतान्यर्बुदानि च ।</s-l><s-l>रक्षसां घोररूपाणां महतां क्रूरकर्मणाम् ॥ १३४ ॥</s-l></s-lg><s-lg><s-l>मुदितानां वितृप्तानां तस्मिन्महति वैशसे ।</s-l><s-l>समेतानि बहून्यासन्भूतानि च जनाधिप ॥ १३५ ॥</s-l></s-lg><s-lg><s-l>प्रत्यूषकाले शिबिरात्प्रतिगन्तुमियेष सः ।</s-l><s-l>नृशोणितावसिक्तस्य द्रौणेरासीदसित्सरुः ।</s-l><s-l>पाणिना सह संश्लिष्ट एकीभूत इव प्रभो ॥ १३६ ॥</s-l></s-lg><s-lg><s-l>स निःशेषानरीन्कृत्वा विरराज जनक्षये ।</s-l><s-l>युगान्ते सर्वभूतानि भस्म कृत्वेव पावकः ॥ १३७ ॥</s-l></s-lg><s-lg><s-l>यथाप्रतिज्ञं तत्कर्म कृत्वा द्रौणायनिः प्रभो ।</s-l><s-l>दुर्गमां पदवीं कृत्वा पितुरासीद्गतज्वरः ॥ १३८ ॥</s-l></s-lg><s-lg><s-l>यथैव संसुप्तजने शिबिरे प्राविशन्निशि ।</s-l><s-l>तथैव हत्वा निःशब्दे निश्चक्राम नरर्षभः ॥ १३९ ॥</s-l></s-lg><s-lg><s-l>निष्क्रम्य शिबिरात्तस्मात्ताभ्यां संगम्य वीर्यवान् ।</s-l><s-l>आचख्यौ कर्म तत्सर्वं हृष्टः संहर्षयन्विभो ॥ १४० ॥</s-l></s-lg><s-lg><s-l>तावप्याचख्यतुस्तस्मै प्रियं प्रियकरौ तदा ।</s-l><s-l>पाञ्चालान्सृञ्जयांश्चैव विनिकृत्तान्सहस्रशः ।</s-l><s-l>प्रीत्या चोच्चैरुदक्रोशंस्तथैवास्फोटयंस्तलान् ॥ १४१ ॥</s-l></s-lg><s-lg><s-l>एवंविधा हि सा रात्रिः सोमकानां जनक्षये ।</s-l><s-l>प्रसुप्तानां प्रमत्तानामासीत्सुभृशदारुणा ॥ १४२ ॥</s-l></s-lg><s-lg><s-l>असंशयं हि कालस्य पर्यायो दुरतिक्रमः ।</s-l><s-l>तादृशा निहता यत्र कृत्वास्माकं जनक्षयम् ॥ १४३ ॥</s-l></s-lg><s-lg><s-l> धृतराष्ट्र उवाच ।</s-l><s-l>प्रागेव सुमहत्कर्म द्रौणिरेतन्महारथः ।</s-l><s-l>नाकरोदीदृशं कस्मान्मत्पुत्रविजये धृतः ॥ १४४ ॥</s-l></s-lg><s-lg><s-l>अथ कस्माद्धते क्षत्रे कर्मेदं कृतवानसौ ।</s-l><s-l>द्रोणपुत्रो महेष्वासस्तन्मे शंसितुमर्हसि ॥ १४५ ॥</s-l></s-lg><s-lg><s-l> संजय उवाच ।</s-l><s-l>तेषां नूनं भयान्नासौ कृतवान्कुरुनन्दन ।</s-l><s-l>असांनिध्याद्धि पार्थानां केशवस्य च धीमतः ॥ १४६ ॥</s-l></s-lg><s-lg><s-l>सात्यकेश्चापि कर्मेदं द्रोणपुत्रेण साधितम् ।</s-l><s-l>न हि तेषां समक्षं तान्हन्यादपि मरुत्पतिः ॥ १४७ ॥</s-l></s-lg><s-lg><s-l>एतदीदृशकं वृत्तं राजन्सुप्तजने विभो ।</s-l><s-l>ततो जनक्षयं कृत्वा पाण्डवानां महात्ययम् ।</s-l><s-l>दिष्ट्या दिष्ट्येति चान्योन्यं समेत्योचुर्महारथाः ॥ १४८ ॥</s-l></s-lg><s-lg><s-l>पर्यष्वजत्ततो द्रौणिस्ताभ्यां च प्रतिनन्दितः ।</s-l><s-l>इदं हर्षाच्च सुमहदाददे वाक्यमुत्तमम् ॥ १४९ ॥</s-l></s-lg><s-lg><s-l>पाञ्चाला निहताः सर्वे द्रौपदेयाश्च सर्वशः ।</s-l><s-l>सोमका मत्स्यशेषाश्च सर्वे विनिहता मया ॥ १५० ॥</s-l></s-lg><s-lg><s-l>इदानीं कृतकृत्याः स्म याम तत्रैव माचिरम् ।</s-l><s-l>यदि जीवति नो राजा तस्मै शंसामहे प्रियम् ॥ १५१ ॥</s-l></s-lg>