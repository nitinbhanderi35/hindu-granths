<s-lg><s-l> कृप उवाच ।</s-l><s-l>श्रुतं ते वचनं सर्वं हेतुयुक्तं मया विभो ।</s-l><s-l>ममापि तु वचः किंचिच्छृणुष्वाद्य महाभुज ॥ १ ॥</s-l></s-lg><s-lg><s-l>आबद्धा मानुषाः सर्वे निर्बन्धाः कर्मणोर्द्वयोः ।</s-l><s-l>दैवे पुरुषकारे च परं ताभ्यां न विद्यते ॥ २ ॥</s-l></s-lg><s-lg><s-l>न हि दैवेन सिध्यन्ति कर्माण्येकेन सत्तम ।</s-l><s-l>न चापि कर्मणैकेन द्वाभ्यां सिद्धिस्तु योगतः ॥ ३ ॥</s-l></s-lg><s-lg><s-l>ताभ्यामुभाभ्यां सर्वार्था निबद्धा ह्यधमोत्तमाः ।</s-l><s-l>प्रवृत्ताश्चैव दृश्यन्ते निवृत्ताश्चैव सर्वशः ॥ ४ ॥</s-l></s-lg><s-lg><s-l>पर्जन्यः पर्वते वर्षन्किं नु साधयते फलम् ।</s-l><s-l>कृष्टे क्षेत्रे तथावर्षन्किं नु साधयते फलम् ॥ ५ ॥</s-l></s-lg><s-lg><s-l>उत्थानं चाप्यदैवस्य ह्यनुत्थानस्य दैवतम् ।</s-l><s-l>व्यर्थं भवति सर्वत्र पूर्वं कस्तत्र निश्चयः ॥ ६ ॥</s-l></s-lg><s-lg><s-l>प्रवृष्टे च यथा देवे सम्यक्क्षेत्रे च कर्षिते ।</s-l><s-l>बीजं महागुणं भूयात्तथा सिद्धिर्हि मानुषी ॥ ७ ॥</s-l></s-lg><s-lg><s-l>तयोर्दैवं विनिश्चित्य स्ववशेनैव वर्तते ।</s-l><s-l>प्राज्ञाः पुरुषकारं तु घटन्ते दाक्ष्यमास्थिताः ॥ ८ ॥</s-l></s-lg><s-lg><s-l>ताभ्यां सर्वे हि कार्यार्था मनुष्याणां नरर्षभ ।</s-l><s-l>विचेष्टन्तश्च दृश्यन्ते निवृत्ताश्च तथैव हि ॥ ९ ॥</s-l></s-lg><s-lg><s-l>कृतः पुरुषकारः सन्सोऽपि दैवेन सिध्यति ।</s-l><s-l>तथास्य कर्मणः कर्तुरभिनिर्वर्तते फलम् ॥ १० ॥</s-l></s-lg><s-lg><s-l>उत्थानं तु मनुष्याणां दक्षाणां दैववर्जितम् ।</s-l><s-l>अफलं दृश्यते लोके सम्यगप्युपपादितम् ॥ ११ ॥</s-l></s-lg><s-lg><s-l>तत्रालसा मनुष्याणां ये भवन्त्यमनस्विनः ।</s-l><s-l>उत्थानं ते विगर्हन्ति प्राज्ञानां तन्न रोचते ॥ १२ ॥</s-l></s-lg><s-lg><s-l>प्रायशो हि कृतं कर्म अफलं दृश्यते भुवि ।</s-l><s-l>अकृत्वा च पुनर्दुःखं कर्म दृश्येन्महाफलम् ॥ १३ ॥</s-l></s-lg><s-lg><s-l>चेष्टामकुर्वँल्लभते यदि किंचिद्यदृच्छया ।</s-l><s-l>यो वा न लभते कृत्वा दुर्दशौ तावुभावपि ॥ १४ ॥</s-l></s-lg><s-lg><s-l>शक्नोति जीवितुं दक्षो नालसः सुखमेधते ।</s-l><s-l>दृश्यन्ते जीवलोकेऽस्मिन्दक्षाः प्रायो हितैषिणः ॥ १५ ॥</s-l></s-lg><s-lg><s-l>यदि दक्षः समारम्भात्कर्मणां नाश्नुते फलम् ।</s-l><s-l>नास्य वाच्यं भवेत्किंचित्तत्त्वं चाप्यधिगच्छति ॥ १६ ॥</s-l></s-lg><s-lg><s-l>अकृत्वा कर्म यो लोके फलं विन्दति विष्टितः ।</s-l><s-l>स तु वक्तव्यतां याति द्वेष्यो भवति प्रायशः ॥ १७ ॥</s-l></s-lg><s-lg><s-l>एवमेतदनादृत्य वर्तते यस्त्वतोऽन्यथा ।</s-l><s-l>स करोत्यात्मनोऽनर्थान्नैष बुद्धिमतां नयः ॥ १८ ॥</s-l></s-lg><s-lg><s-l>हीनं पुरुषकारेण यदा दैवेन वा पुनः ।</s-l><s-l>कारणाभ्यामथैताभ्यामुत्थानमफलं भवेत् ।</s-l><s-l>हीनं पुरुषकारेण कर्म त्विह न सिध्यति ॥ १९ ॥</s-l></s-lg><s-lg><s-l>दैवतेभ्यो नमस्कृत्य यस्त्वर्थान्सम्यगीहते ।</s-l><s-l>दक्षो दाक्षिण्यसंपन्नो न स मोघं विहन्यते ॥ २० ॥</s-l></s-lg><s-lg><s-l>सम्यगीहा पुनरियं यो वृद्धानुपसेवते ।</s-l><s-l>आपृच्छति च यच्छ्रेयः करोति च हितं वचः ॥ २१ ॥</s-l></s-lg><s-lg><s-l>उत्थायोत्थाय हि सदा प्रष्टव्या वृद्धसंमताः ।</s-l><s-l>तेऽस्य योगे परं मूलं तन्मूला सिद्धिरुच्यते ॥ २२ ॥</s-l></s-lg><s-lg><s-l>वृद्धानां वचनं श्रुत्वा यो ह्युत्थानं प्रयोजयेत् ।</s-l><s-l>उत्थानस्य फलं सम्यक्तदा स लभतेऽचिरात् ॥ २३ ॥</s-l></s-lg><s-lg><s-l>रागात्क्रोधाद्भयाल्लोभाद्योऽर्थानीहेत मानवः ।</s-l><s-l>अनीशश्चावमानी च स शीघ्रं भ्रश्यते श्रियः ॥ २४ ॥</s-l></s-lg><s-lg><s-l>सोऽयं दुर्योधनेनार्थो लुब्धेनादीर्घदर्शिना ।</s-l><s-l>असमर्थ्य समारब्धो मूढत्वादविचिन्तितः ॥ २५ ॥</s-l></s-lg><s-lg><s-l>हितबुद्धीननादृत्य संमन्त्र्यासाधुभिः सह ।</s-l><s-l>वार्यमाणोऽकरोद्वैरं पाण्डवैर्गुणवत्तरैः ॥ २६ ॥</s-l></s-lg><s-lg><s-l>पूर्वमप्यतिदुःशीलो न दैन्यं कर्तुमर्हति ।</s-l><s-l>तपत्यर्थे विपन्ने हि मित्राणामकृतं वचः ॥ २७ ॥</s-l></s-lg><s-lg><s-l>अन्वावर्तामहि वयं यत्तु तं पापपूरुषम् ।</s-l><s-l>अस्मानप्यनयस्तस्मात्प्राप्तोऽयं दारुणो महान् ॥ २८ ॥</s-l></s-lg><s-lg><s-l>अनेन तु ममाद्यापि व्यसनेनोपतापिता ।</s-l><s-l>बुद्धिश्चिन्तयतः किंचित्स्वं श्रेयो नावबुध्यते ॥ २९ ॥</s-l></s-lg><s-lg><s-l>मुह्यता तु मनुष्येण प्रष्टव्याः सुहृदो बुधाः ।</s-l><s-l>ते च पृष्टा यथा ब्रूयुस्तत्कर्तव्यं तथा भवेत् ॥ ३० ॥</s-l></s-lg><s-lg><s-l>ते वयं धृतराष्ट्रं च गान्धारीं च समेत्य ह ।</s-l><s-l>उपपृच्छामहे गत्वा विदुरं च महामतिम् ॥ ३१ ॥</s-l></s-lg><s-lg><s-l>ते पृष्टाश्च वदेयुर्यच्छ्रेयो नः समनन्तरम् ।</s-l><s-l>तदस्माभिः पुनः कार्यमिति मे नैष्ठिकी मतिः ॥ ३२ ॥</s-l></s-lg><s-lg><s-l>अनारम्भात्तु कार्याणां नार्थः संपद्यते क्वचित् ।</s-l><s-l>कृते पुरुषकारे च येषां कार्यं न सिध्यति ।</s-l><s-l>दैवेनोपहतास्ते तु नात्र कार्या विचारणा ॥ ३३ ॥</s-l></s-lg>