<s-lg><s-l> वैशंपायन उवाच ।</s-l><s-l>तदाज्ञाय हृषीकेशो विसृष्टं पापकर्मणा ।</s-l><s-l>हृष्यमाण इदं वाक्यं द्रौणिं प्रत्यब्रवीत्तदा ॥ १ ॥</s-l></s-lg><s-lg><s-l>विराटस्य सुतां पूर्वं स्नुषां गाण्डीवधन्वनः ।</s-l><s-l>उपप्लव्यगतां दृष्ट्वा व्रतवान्ब्राह्मणोऽब्रवीत् ॥ २ ॥</s-l></s-lg><s-lg><s-l>परिक्षीणेषु कुरुषु पुत्रस्तव जनिष्यति ।</s-l><s-l>एतदस्य परिक्षित्त्वं गर्भस्थस्य भविष्यति ॥ ३ ॥</s-l></s-lg><s-lg><s-l>तस्य तद्वचनं साधोः सत्यमेव भविष्यति ।</s-l><s-l>परिक्षिद्भविता ह्येषां पुनर्वंशकरः सुतः ॥ ४ ॥</s-l></s-lg><s-lg><s-l>एवं ब्रुवाणं गोविन्दं सात्वतप्रवरं तदा ।</s-l><s-l>द्रौणिः परमसंरब्धः प्रत्युवाचेदमुत्तरम् ॥ ५ ॥</s-l></s-lg><s-lg><s-l>नैतदेवं यथात्थ त्वं पक्षपातेन केशव ।</s-l><s-l>वचनं पुण्डरीकाक्ष न च मद्वाक्यमन्यथा ॥ ६ ॥</s-l></s-lg><s-lg><s-l>पतिष्यत्येतदस्त्रं हि गर्भे तस्या मयोद्यतम् ।</s-l><s-l>विराटदुहितुः कृष्ण यां त्वं रक्षितुमिच्छसि ॥ ७ ॥</s-l></s-lg><s-lg><s-l> वासुदेव उवाच ।</s-l><s-l>अमोघः परमास्त्रस्य पातस्तस्य भविष्यति ।</s-l><s-l>स तु गर्भो मृतो जातो दीर्घमायुरवाप्स्यति ॥ ८ ॥</s-l></s-lg><s-lg><s-l>त्वां तु कापुरुषं पापं विदुः सर्वे मनीषिणः ।</s-l><s-l>असकृत्पापकर्माणं बालजीवितघातकम् ॥ ९ ॥</s-l></s-lg><s-lg><s-l>तस्मात्त्वमस्य पापस्य कर्मणः फलमाप्नुहि ।</s-l><s-l>त्रीणि वर्षसहस्राणि चरिष्यसि महीमिमाम् ।</s-l><s-l>अप्राप्नुवन्क्वचित्कांचित्संविदं जातु केनचित् ॥ १० ॥</s-l></s-lg><s-lg><s-l>निर्जनानसहायस्त्वं देशान्प्रविचरिष्यसि ।</s-l><s-l>भवित्री न हि ते क्षुद्र जनमध्येषु संस्थितिः ॥ ११ ॥</s-l></s-lg><s-lg><s-l>पूयशोणितगन्धी च दुर्गकान्तारसंश्रयः ।</s-l><s-l>विचरिष्यसि पापात्मन्सर्वव्याधिसमन्वितः ॥ १२ ॥</s-l></s-lg><s-lg><s-l>वयः प्राप्य परिक्षित्तु वेदव्रतमवाप्य च ।</s-l><s-l>कृपाच्छारद्वताद्वीरः सर्वास्त्राण्युपलप्स्यते ॥ १३ ॥</s-l></s-lg><s-lg><s-l>विदित्वा परमास्त्राणि क्षत्रधर्मव्रते स्थितः ।</s-l><s-l>षष्टिं वर्षाणि धर्मात्मा वसुधां पालयिष्यति ॥ १४ ॥</s-l></s-lg><s-lg><s-l>इतश्चोर्ध्वं महाबाहुः कुरुराजो भविष्यति ।</s-l><s-l>परिक्षिन्नाम नृपतिर्मिषतस्ते सुदुर्मते ।</s-l><s-l>पश्य मे तपसो वीर्यं सत्यस्य च नराधम ॥ १५ ॥</s-l></s-lg><s-lg><s-l> व्यास उवाच ।</s-l><s-l>यस्मादनादृत्य कृतं त्वयास्मान्कर्म दारुणम् ।</s-l><s-l>ब्राह्मणस्य सतश्चैव यस्मात्ते वृत्तमीदृशम् ॥ १६ ॥</s-l></s-lg><s-lg><s-l>तस्माद्यद्देवकीपुत्र उक्तवानुत्तमं वचः ।</s-l><s-l>असंशयं ते तद्भावि क्षुद्रकर्मन्व्रजाश्वितः ॥ १७ ॥</s-l></s-lg><s-lg><s-l> अश्वत्थामोवाच ।</s-l><s-l>सहैव भवता ब्रह्मन्स्थास्यामि पुरुषेष्वहम् ।</s-l><s-l>सत्यवागस्तु भगवानयं च पुरुषोत्तमः ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>प्रदायाथ मणिं द्रौणिः पाण्डवानां महात्मनाम् ।</s-l><s-l>जगाम विमनास्तेषां सर्वेषां पश्यतां वनम् ॥ १९ ॥</s-l></s-lg><s-lg><s-l>पाण्डवाश्चापि गोविन्दं पुरस्कृत्य हतद्विषः ।</s-l><s-l>कृष्णद्वैपायनं चैव नारदं च महामुनिम् ॥ २० ॥</s-l></s-lg><s-lg><s-l>द्रोणपुत्रस्य सहजं मणिमादाय सत्वराः ।</s-l><s-l>द्रौपदीमभ्यधावन्त प्रायोपेतां मनस्विनीम् ॥ २१ ॥</s-l></s-lg><s-lg><s-l>ततस्ते पुरुषव्याघ्राः सदश्वैरनिलोपमैः ।</s-l><s-l>अभ्ययुः सहदाशार्हाः शिबिरं पुनरेव ह ॥ २२ ॥</s-l></s-lg><s-lg><s-l>अवतीर्य रथाभ्यां तु त्वरमाणा महारथाः ।</s-l><s-l>ददृशुर्द्रौपदीं कृष्णामार्तामार्ततराः स्वयम् ॥ २३ ॥</s-l></s-lg><s-lg><s-l>तामुपेत्य निरानन्दां दुःखशोकसमन्विताम् ।</s-l><s-l>परिवार्य व्यतिष्ठन्त पाण्डवाः सहकेशवाः ॥ २४ ॥</s-l></s-lg><s-lg><s-l>ततो राज्ञाभ्यनुज्ञातो भीमसेनो महाबलः ।</s-l><s-l>प्रददौ तु मणिं दिव्यं वचनं चेदमब्रवीत् ॥ २५ ॥</s-l></s-lg><s-lg><s-l>अयं भद्रे तव मणिः पुत्रहन्ता जितः स ते ।</s-l><s-l>उत्तिष्ठ शोकमुत्सृज्य क्षत्रधर्ममनुस्मर ॥ २६ ॥</s-l></s-lg><s-lg><s-l>प्रयाणे वासुदेवस्य शमार्थमसितेक्षणे ।</s-l><s-l>यान्युक्तानि त्वया भीरु वाक्यानि मधुघातिनः ॥ २७ ॥</s-l></s-lg><s-lg><s-l>नैव मे पतयः सन्ति न पुत्रा भ्रातरो न च ।</s-l><s-l>नैव त्वमपि गोविन्द शममिच्छति राजनि ॥ २८ ॥</s-l></s-lg><s-lg><s-l>उक्तवत्यसि धीराणि वाक्यानि पुरुषोत्तमम् ।</s-l><s-l>क्षत्रधर्मानुरूपाणि तानि संस्मर्तुमर्हसि ॥ २९ ॥</s-l></s-lg><s-lg><s-l>हतो दुर्योधनः पापो राज्यस्य परिपन्थकः ।</s-l><s-l>दुःशासनस्य रुधिरं पीतं विस्फुरतो मया ॥ ३० ॥</s-l></s-lg><s-lg><s-l>वैरस्य गतमानृण्यं न स्म वाच्या विवक्षताम् ।</s-l><s-l>जित्वा मुक्तो द्रोणपुत्रो ब्राह्मण्याद्गौरवेण च ॥ ३१ ॥</s-l></s-lg><s-lg><s-l>यशोऽस्य पातितं देवि शरीरं त्ववशेषितम् ।</s-l><s-l>वियोजितश्च मणिना न्यासितश्चायुधं भुवि ॥ ३२ ॥</s-l></s-lg><s-lg><s-l> द्रौपद्युवाच ।</s-l><s-l>केवलानृण्यमाप्तास्मि गुरुपुत्रो गुरुर्मम ।</s-l><s-l>शिरस्येतं मणिं राजा प्रतिबध्नातु भारत ॥ ३३ ॥</s-l></s-lg><s-lg><s-l> वैशंपायन उवाच ।</s-l><s-l>तं गृहीत्वा ततो राजा शिरस्येवाकरोत्तदा ।</s-l><s-l>गुरोरुच्छिष्टमित्येव द्रौपद्या वचनादपि ॥ ३४ ॥</s-l></s-lg><s-lg><s-l>ततो दिव्यं मणिवरं शिरसा धारयन्प्रभुः ।</s-l><s-l>शुशुभे स महाराजः सचन्द्र इव पर्वतः ॥ ३५ ॥</s-l></s-lg><s-lg><s-l>उत्तस्थौ पुत्रशोकार्ता ततः कृष्णा मनस्विनी ।</s-l><s-l>कृष्णं चापि महाबाहुं पर्यपृच्छत धर्मराट् ॥ ३६ ॥</s-l></s-lg>