<s-lg><s-l> वैशंपायन उवाच ।</s-l><s-l>तस्यां रात्र्यां व्यतीतायां धृष्टद्युम्नस्य सारथिः ।</s-l><s-l>शशंस धर्मराजाय सौप्तिके कदनं कृतम् ॥ १ ॥</s-l></s-lg><s-lg><s-l>द्रौपदेया महाराज द्रुपदस्यात्मजैः सह ।</s-l><s-l>प्रमत्ता निशि विश्वस्ताः स्वपन्तः शिबिरे स्वके ॥ २ ॥</s-l></s-lg><s-lg><s-l>कृतवर्मणा नृशंसेन गौतमेन कृपेण च ।</s-l><s-l>अश्वत्थाम्ना च पापेन हतं वः शिबिरं निशि ॥ ३ ॥</s-l></s-lg><s-lg><s-l>एतैर्नरगजाश्वानां प्रासशक्तिपरश्वधैः ।</s-l><s-l>सहस्राणि निकृन्तद्भिर्निःशेषं ते बलं कृतम् ॥ ४ ॥</s-l></s-lg><s-lg><s-l>छिद्यमानस्य महतो वनस्येव परश्वधैः ।</s-l><s-l>शुश्रुवे सुमहाञ्शब्दो बलस्य तव भारत ॥ ५ ॥</s-l></s-lg><s-lg><s-l>अहमेकोऽवशिष्टस्तु तस्मात्सैन्यान्महीपते ।</s-l><s-l>मुक्तः कथंचिद्धर्मात्मन्व्यग्रस्य कृतवर्मणः ॥ ६ ॥</s-l></s-lg><s-lg><s-l>तच्छ्रुत्वा वाक्यमशिवं कुन्तीपुत्रो युधिष्ठिरः ।</s-l><s-l>पपात मह्यां दुर्धर्षः पुत्रशोकसमन्वितः ॥ ७ ॥</s-l></s-lg><s-lg><s-l>तं पतन्तमभिक्रम्य परिजग्राह सात्यकिः ।</s-l><s-l>भीमसेनोऽर्जुनश्चैव माद्रीपुत्रौ च पाण्डवौ ॥ ८ ॥</s-l></s-lg><s-lg><s-l>लब्धचेतास्तु कौन्तेयः शोकविह्वलया गिरा ।</s-l><s-l>जित्वा शत्रूञ्जितः पश्चात्पर्यदेवयदातुरः ॥ ९ ॥</s-l></s-lg><s-lg><s-l>दुर्विदा गतिरर्थानामपि ये दिव्यचक्षुषः ।</s-l><s-l>जीयमाना जयन्त्यन्ये जयमाना वयं जिताः ॥ १० ॥</s-l></s-lg><s-lg><s-l>हत्वा भ्रातॄन्वयस्यांश्च पितॄन्पुत्रान्सुहृद्गणान् ।</s-l><s-l>बन्धूनमात्यान्पौत्रांश्च जित्वा सर्वाञ्जिता वयम् ॥ ११ ॥</s-l></s-lg><s-lg><s-l>अनर्थो ह्यर्थसंकाशस्तथार्थोऽनर्थदर्शनः ।</s-l><s-l>जयोऽयमजयाकारो जयस्तस्मात्पराजयः ॥ १२ ॥</s-l></s-lg><s-lg><s-l>यं जित्वा तप्यते पश्चादापन्न इव दुर्मतिः ।</s-l><s-l>कथं मन्येत विजयं ततो जिततरः परैः ॥ १३ ॥</s-l></s-lg><s-lg><s-l>येषामर्थाय पापस्य धिग्जयस्य सुहृद्वधे ।</s-l><s-l>निर्जितैरप्रमत्तैर्हि विजिता जितकाशिनः ॥ १४ ॥</s-l></s-lg><s-lg><s-l>कर्णिनालीकदंष्ट्रस्य खड्गजिह्वस्य संयुगे ।</s-l><s-l>चापव्यात्तस्य रौद्रस्य ज्यातलस्वननादिनः ॥ १५ ॥</s-l></s-lg><s-lg><s-l>क्रुद्धस्य नरसिंहस्य संग्रामेष्वपलायिनः ।</s-l><s-l>ये व्यमुच्यन्त कर्णस्य प्रमादात्त इमे हताः ॥ १६ ॥</s-l></s-lg><s-lg><s-l>रथह्रदं शरवर्षोर्मिमन्तं रत्नाचितं वाहनराजियुक्तम् ।</s-l><s-l>शक्त्यृष्टिमीनध्वजनागनक्रं शरासनावर्तमहेषुफेनम् ॥ १७ ॥</s-l></s-lg><s-lg><s-l>संग्रामचन्द्रोदयवेगवेलं द्रोणार्णवं ज्यातलनेमिघोषम् ।</s-l><s-l>ये तेरुरुच्चावचशस्त्रनौभिस्ते राजपुत्रा निहताः प्रमादात् ॥ १८ ॥</s-l></s-lg><s-lg><s-l>न हि प्रमादात्परमोऽस्ति कश्चिद्वधो नराणामिह जीवलोके ।</s-l><s-l>प्रमत्तमर्था हि नरं समन्तात्त्यजन्त्यनर्थाश्च समाविशन्ति ॥ १९ ॥</s-l></s-lg><s-lg><s-l>ध्वजोत्तमाग्रोच्छ्रितधूमकेतुं शरार्चिषं कोपमहासमीरम् ।</s-l><s-l>महाधनुर्ज्यातलनेमिघोषं तनुत्रनानाविधशस्त्रहोमम् ॥ २० ॥</s-l></s-lg><s-lg><s-l>महाचमूकक्षवराभिपन्नं महाहवे भीष्ममहादवाग्निम् ।</s-l><s-l>ये सेहुरात्तायतशस्त्रवेगं ते राजपुत्रा निहताः प्रमादात् ॥ २१ ॥</s-l></s-lg><s-lg><s-l>न हि प्रमत्तेन नरेण लभ्या विद्या तपः श्रीर्विपुलं यशो वा ।</s-l><s-l>पश्याप्रमादेन निहत्य शत्रून्सर्वान्महेन्द्रं सुखमेधमानम् ॥ २२ ॥</s-l></s-lg><s-lg><s-l>इन्द्रोपमान्पार्थिवपुत्रपौत्रान्पश्याविशेषेण हतान्प्रमादात् ।</s-l><s-l>तीर्त्वा समुद्रं वणिजः समृद्धाः सन्नाः कुनद्यामिव हेलमानाः ।</s-l><s-l>अमर्षितैर्ये निहताः शयाना निःसंशयं ते त्रिदिवं प्रपन्नाः ॥ २३ ॥</s-l></s-lg><s-lg><s-l>कृष्णां नु शोचामि कथं न साध्वीं शोकार्णवे साद्य विनङ्क्ष्यतीति ।</s-l><s-l>भ्रातॄंश्च पुत्रांश्च हतान्निशम्य पाञ्चालराजं पितरं च वृद्धम् ।</s-l><s-l>ध्रुवं विसंज्ञा पतिता पृथिव्यां सा शेष्यते शोककृशाङ्गयष्टिः ॥ २४ ॥</s-l></s-lg><s-lg><s-l>तच्छोकजं दुःखमपारयन्ती कथं भविष्यत्युचिता सुखानाम् ।</s-l><s-l>पुत्रक्षयभ्रातृवधप्रणुन्ना प्रदह्यमानेव हुताशनेन ॥ २५ ॥</s-l></s-lg><s-lg><s-l>इत्येवमार्तः परिदेवयन्स राजा कुरूणां नकुलं बभाषे ।</s-l><s-l>गच्छानयैनामिह मन्दभाग्यां समातृपक्षामिति राजपुत्रीम् ॥ २६ ॥</s-l></s-lg><s-lg><s-l>माद्रीसुतस्तत्परिगृह्य वाक्यं धर्मेण धर्मप्रतिमस्य राज्ञः ।</s-l><s-l>ययौ रथेनालयमाशु देव्याः पाञ्चालराजस्य च यत्र दाराः ॥ २७ ॥</s-l></s-lg><s-lg><s-l>प्रस्थाप्य माद्रीसुतमाजमीढः शोकार्दितस्तैः सहितः सुहृद्भिः ।</s-l><s-l>रोरूयमाणः प्रययौ सुतानामायोधनं भूतगणानुकीर्णम् ॥ २८ ॥</s-l></s-lg><s-lg><s-l>स तत्प्रविश्याशिवमुग्ररूपं ददर्श पुत्रान्सुहृदः सखींश्च ।</s-l><s-l>भूमौ शयानान्रुधिरार्द्रगात्रान्विभिन्नभग्नापहृतोत्तमाङ्गान् ॥ २९ ॥</s-l></s-lg><s-lg><s-l>स तांस्तु दृष्ट्वा भृशमार्तरूपो युधिष्ठिरो धर्मभृतां वरिष्ठः ।</s-l><s-l>उच्चैः प्रचुक्रोश च कौरवाग्र्यः पपात चोर्व्यां सगणो विसंज्ञः ॥ ३० ॥</s-l></s-lg>