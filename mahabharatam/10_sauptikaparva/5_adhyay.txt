<s-lg><s-l> कृप उवाच ।</s-l><s-l>शुश्रूषुरपि दुर्मेधाः पुरुषोऽनियतेन्द्रियः ।</s-l><s-l>नालं वेदयितुं कृत्स्नौ धर्मार्थाविति मे मतिः ॥ १ ॥</s-l></s-lg><s-lg><s-l>तथैव तावन्मेधावी विनयं यो न शिक्षति ।</s-l><s-l>न च किंचन जानाति सोऽपि धर्मार्थनिश्चयम् ॥ २ ॥</s-l></s-lg><s-lg><s-l>शुश्रूषुस्त्वेव मेधावी पुरुषो नियतेन्द्रियः ।</s-l><s-l>जानीयादागमान्सर्वान्ग्राह्यं च न विरोधयेत् ॥ ३ ॥</s-l></s-lg><s-lg><s-l>अनेयस्त्ववमानी यो दुरात्मा पापपूरुषः ।</s-l><s-l>दिष्टमुत्सृज्य कल्याणं करोति बहुपापकम् ॥ ४ ॥</s-l></s-lg><s-lg><s-l>नाथवन्तं तु सुहृदः प्रतिषेधन्ति पातकात् ।</s-l><s-l>निवर्तते तु लक्ष्मीवान्नालक्ष्मीवान्निवर्तते ॥ ५ ॥</s-l></s-lg><s-lg><s-l>यथा ह्युच्चावचैर्वाक्यैः क्षिप्तचित्तो नियम्यते ।</s-l><s-l>तथैव सुहृदा शक्यो नशक्यस्त्ववसीदति ॥ ६ ॥</s-l></s-lg><s-lg><s-l>तथैव सुहृदं प्राज्ञं कुर्वाणं कर्म पापकम् ।</s-l><s-l>प्राज्ञाः संप्रतिषेधन्ते यथाशक्ति पुनः पुनः ॥ ७ ॥</s-l></s-lg><s-lg><s-l>स कल्याणे मतिं कृत्वा नियम्यात्मानमात्मना ।</s-l><s-l>कुरु मे वचनं तात येन पश्चान्न तप्यसे ॥ ८ ॥</s-l></s-lg><s-lg><s-l>न वधः पूज्यते लोके सुप्तानामिह धर्मतः ।</s-l><s-l>तथैव न्यस्तशस्त्राणां विमुक्तरथवाजिनाम् ॥ ९ ॥</s-l></s-lg><s-lg><s-l>ये च ब्रूयुस्तवास्मीति ये च स्युः शरणागताः ।</s-l><s-l>विमुक्तमूर्धजा ये च ये चापि हतवाहनाः ॥ १० ॥</s-l></s-lg><s-lg><s-l>अद्य स्वप्स्यन्ति पाञ्चाला विमुक्तकवचा विभो ।</s-l><s-l>विश्वस्ता रजनीं सर्वे प्रेता इव विचेतसः ॥ ११ ॥</s-l></s-lg><s-lg><s-l>यस्तेषां तदवस्थानां द्रुह्येत पुरुषोऽनृजुः ।</s-l><s-l>व्यक्तं स नरके मज्जेदगाधे विपुलेऽप्लवे ॥ १२ ॥</s-l></s-lg><s-lg><s-l>सर्वास्त्रविदुषां लोके श्रेष्ठस्त्वमसि विश्रुतः ।</s-l><s-l>न च ते जातु लोकेऽस्मिन्सुसूक्ष्ममपि किल्बिषम् ॥ १३ ॥</s-l></s-lg><s-lg><s-l>त्वं पुनः सूर्यसंकाशः श्वोभूत उदिते रवौ ।</s-l><s-l>प्रकाशे सर्वभूतानां विजेता युधि शात्रवान् ॥ १४ ॥</s-l></s-lg><s-lg><s-l>असंभावितरूपं हि त्वयि कर्म विगर्हितम् ।</s-l><s-l>शुक्ले रक्तमिव न्यस्तं भवेदिति मतिर्मम ॥ १५ ॥</s-l></s-lg><s-lg><s-l> अश्वत्थामोवाच ।</s-l><s-l>एवमेतद्यथात्थ त्वमनुशास्मीह मातुल ।</s-l><s-l>तैस्तु पूर्वमयं सेतुः शतधा विदलीकृतः ॥ १६ ॥</s-l></s-lg><s-lg><s-l>प्रत्यक्षं भूमिपालानां भवतां चापि संनिधौ ।</s-l><s-l>न्यस्तशस्त्रो मम पिता धृष्टद्युम्नेन पातितः ॥ १७ ॥</s-l></s-lg><s-lg><s-l>कर्णश्च पतिते चक्रे रथस्य रथिनां वरः ।</s-l><s-l>उत्तमे व्यसने सन्नो हतो गाण्डीवधन्वना ॥ १८ ॥</s-l></s-lg><s-lg><s-l>तथा शांतनवो भीष्मो न्यस्तशस्त्रो निरायुधः ।</s-l><s-l>शिखण्डिनं पुरस्कृत्य हतो गाण्डीवधन्वना ॥ १९ ॥</s-l></s-lg><s-lg><s-l>भूरिश्रवा महेष्वासस्तथा प्रायगतो रणे ।</s-l><s-l>क्रोशतां भूमिपालानां युयुधानेन पातितः ॥ २० ॥</s-l></s-lg><s-lg><s-l>दुर्योधनश्च भीमेन समेत्य गदया मृधे ।</s-l><s-l>पश्यतां भूमिपालानामधर्मेण निपातितः ॥ २१ ॥</s-l></s-lg><s-lg><s-l>एकाकी बहुभिस्तत्र परिवार्य महारथैः ।</s-l><s-l>अधर्मेण नरव्याघ्रो भीमसेनेन पातितः ॥ २२ ॥</s-l></s-lg><s-lg><s-l>विलापो भग्नसक्थस्य यो मे राज्ञः परिश्रुतः ।</s-l><s-l>वार्त्तिकानां कथयतां स मे मर्माणि कृन्तति ॥ २३ ॥</s-l></s-lg><s-lg><s-l>एवमधार्मिकाः पापाः पाञ्चाला भिन्नसेतवः ।</s-l><s-l>तानेवं भिन्नमर्यादान्किं भवान्न विगर्हति ॥ २४ ॥</s-l></s-lg><s-lg><s-l>पितृहन्तॄनहं हत्वा पाञ्चालान्निशि सौप्तिके ।</s-l><s-l>कामं कीटः पतंगो वा जन्म प्राप्य भवामि वै ॥ २५ ॥</s-l></s-lg><s-lg><s-l>त्वरे चाहमनेनाद्य यदिदं मे चिकीर्षितम् ।</s-l><s-l>तस्य मे त्वरमाणस्य कुतो निद्रा कुतः सुखम् ॥ २६ ॥</s-l></s-lg><s-lg><s-l>न स जातः पुमाँल्लोके कश्चिन्न च भविष्यति ।</s-l><s-l>यो मे व्यावर्तयेदेतां वधे तेषां कृतां मतिम् ॥ २७ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा महाराज द्रोणपुत्रः प्रतापवान् ।</s-l><s-l>एकान्ते योजयित्वाश्वान्प्रायादभिमुखः परान् ॥ २८ ॥</s-l></s-lg><s-lg><s-l>तमब्रूतां महात्मानौ भोजशारद्वतावुभौ ।</s-l><s-l>किमयं स्यन्दनो युक्तः किं च कार्यं चिकीर्षितम् ॥ २९ ॥</s-l></s-lg><s-lg><s-l>एकसार्थं प्रयातौ स्वस्त्वया सह नरर्षभ ।</s-l><s-l>समदुःखसुखौ चैव नावां शङ्कितुमर्हसि ॥ ३० ॥</s-l></s-lg><s-lg><s-l>अश्वत्थामा तु संक्रुद्धः पितुर्वधमनुस्मरन् ।</s-l><s-l>ताभ्यां तथ्यं तदाचख्यौ यदस्यात्मचिकीर्षितम् ॥ ३१ ॥</s-l></s-lg><s-lg><s-l>हत्वा शतसहस्राणि योधानां निशितैः शरैः ।</s-l><s-l>न्यस्तशस्त्रो मम पिता धृष्टद्युम्नेन पातितः ॥ ३२ ॥</s-l></s-lg><s-lg><s-l>तं तथैव हनिष्यामि न्यस्तवर्माणमद्य वै ।</s-l><s-l>पुत्रं पाञ्चालराजस्य पापं पापेन कर्मणा ॥ ३३ ॥</s-l></s-lg><s-lg><s-l>कथं च निहतः पापः पाञ्चालः पशुवन्मया ।</s-l><s-l>शस्त्राहवजितां लोकान्प्राप्नुयादिति मे मतिः ॥ ३४ ॥</s-l></s-lg><s-lg><s-l>क्षिप्रं संनद्धकवचौ सखड्गावात्तकार्मुकौ ।</s-l><s-l>समास्थाय प्रतीक्षेतां रथवर्यौ परंतपौ ॥ ३५ ॥</s-l></s-lg><s-lg><s-l>इत्युक्त्वा रथमास्थाय प्रायादभिमुखः परान् ।</s-l><s-l>तमन्वगात्कृपो राजन्कृतवर्मा च सात्वतः ॥ ३६ ॥</s-l></s-lg><s-lg><s-l>ते प्रयाता व्यरोचन्त परानभिमुखास्त्रयः ।</s-l><s-l>हूयमाना यथा यज्ञे समिद्धा हव्यवाहनाः ॥ ३७ ॥</s-l></s-lg><s-lg><s-l>ययुश्च शिबिरं तेषां संप्रसुप्तजनं विभो ।</s-l><s-l>द्वारदेशं तु संप्राप्य द्रौणिस्तस्थौ रथोत्तमे ॥ ३८ ॥</s-l></s-lg>