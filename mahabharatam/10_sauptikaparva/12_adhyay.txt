<s-lg><s-l> वैशंपायन उवाच ।</s-l><s-l>तस्मिन्प्रयाते दुर्धर्षे यदूनामृषभस्ततः ।</s-l><s-l>अब्रवीत्पुण्डरीकाक्षः कुन्तीपुत्रं युधिष्ठिरम् ॥ १ ॥</s-l></s-lg><s-lg><s-l>एष पाण्डव ते भ्राता पुत्रशोकमपारयन् ।</s-l><s-l>जिघांसुर्द्रौणिमाक्रन्दे याति भारत भारतः ॥ २ ॥</s-l></s-lg><s-lg><s-l>भीमः प्रियस्ते सर्वेभ्यो भ्रातृभ्यो भरतर्षभ ।</s-l><s-l>तं कृच्छ्रगतमद्य त्वं कस्मान्नाभ्यवपद्यसे ॥ ३ ॥</s-l></s-lg><s-lg><s-l>यत्तदाचष्ट पुत्राय द्रोणः परपुरंजयः ।</s-l><s-l>अस्त्रं ब्रह्मशिरो नाम दहेद्यत्पृथिवीमपि ॥ ४ ॥</s-l></s-lg><s-lg><s-l>तन्महात्मा महाभागः केतुः सर्वधनुष्मताम् ।</s-l><s-l>प्रत्यपादयदाचार्यः प्रीयमाणो धनंजयम् ॥ ५ ॥</s-l></s-lg><s-lg><s-l>तत्पुत्रोऽस्यैवमेवैनमन्वयाचदमर्षणः ।</s-l><s-l>ततः प्रोवाच पुत्राय नातिहृष्टमना इव ॥ ६ ॥</s-l></s-lg><s-lg><s-l>विदितं चापलं ह्यासीदात्मजस्य महात्मनः ।</s-l><s-l>सर्वधर्मविदाचार्यो नान्विषत्सततं सुतम् ॥ ७ ॥</s-l></s-lg><s-lg><s-l>परमापद्गतेनापि न स्म तात त्वया रणे ।</s-l><s-l>इदमस्त्रं प्रयोक्तव्यं मानुषेषु विशेषतः ॥ ८ ॥</s-l></s-lg><s-lg><s-l>इत्युक्तवान्गुरुः पुत्रं द्रोणः पश्चादथोक्तवान् ।</s-l><s-l>न त्वं जातु सतां मार्गे स्थातेति पुरुषर्षभ ॥ ९ ॥</s-l></s-lg><s-lg><s-l>स तदाज्ञाय दुष्टात्मा पितुर्वचनमप्रियम् ।</s-l><s-l>निराशः सर्वकल्याणैः शोचन्पर्यपतन्महीम् ॥ १० ॥</s-l></s-lg><s-lg><s-l>ततस्तदा कुरुश्रेष्ठ वनस्थे त्वयि भारत ।</s-l><s-l>अवसद्द्वारकामेत्य वृष्णिभिः परमार्चितः ॥ ११ ॥</s-l></s-lg><s-lg><s-l>स कदाचित्समुद्रान्ते वसन्द्रारवतीमनु ।</s-l><s-l>एक एकं समागम्य मामुवाच हसन्निव ॥ १२ ॥</s-l></s-lg><s-lg><s-l>यत्तदुग्रं तपः कृष्ण चरन्सत्यपराक्रमः ।</s-l><s-l>अगस्त्याद्भारताचार्यः प्रत्यपद्यत मे पिता ॥ १३ ॥</s-l></s-lg><s-lg><s-l>अस्त्रं ब्रह्मशिरो नाम देवगन्धर्वपूजितम् ।</s-l><s-l>तदद्य मयि दाशार्ह यथा पितरि मे तथा ॥ १४ ॥</s-l></s-lg><s-lg><s-l>अस्मत्तस्तदुपादाय दिव्यमस्त्रं यदूत्तम ।</s-l><s-l>ममाप्यस्त्रं प्रयच्छ त्वं चक्रं रिपुहरं रणे ॥ १५ ॥</s-l></s-lg><s-lg><s-l>स राजन्प्रीयमाणेन मयाप्युक्तः कृताञ्जलिः ।</s-l><s-l>याचमानः प्रयत्नेन मत्तोऽस्त्रं भरतर्षभ ॥ १६ ॥</s-l></s-lg><s-lg><s-l>देवदानवगन्धर्वमनुष्यपतगोरगाः ।</s-l><s-l>न समा मम वीर्यस्य शतांशेनापि पिण्डिताः ॥ १७ ॥</s-l></s-lg><s-lg><s-l>इदं धनुरियं शक्तिरिदं चक्रमियं गदा ।</s-l><s-l>यद्यदिच्छसि चेदस्त्रं मत्तस्तत्तद्ददानि ते ॥ १८ ॥</s-l></s-lg><s-lg><s-l>यच्छक्नोषि समुद्यन्तुं प्रयोक्तुमपि वा रणे ।</s-l><s-l>तद्गृहाण विनास्त्रेण यन्मे दातुमभीप्ससि ॥ १९ ॥</s-l></s-lg><s-lg><s-l>स सुनाभं सहस्रारं वज्रनाभमयस्मयम् ।</s-l><s-l>वव्रे चक्रं महाबाहो स्पर्धमानो मया सह ॥ २० ॥</s-l></s-lg><s-lg><s-l>गृहाण चक्रमित्युक्तो मया तु तदनन्तरम् ।</s-l><s-l>जग्राहोपेत्य सहसा चक्रं सव्येन पाणिना ।</s-l><s-l>न चैतदशकत्स्थानात्संचालयितुमच्युत ॥ २१ ॥</s-l></s-lg><s-lg><s-l>अथ तद्दक्षिणेनापि ग्रहीतुमुपचक्रमे ।</s-l><s-l>सर्वयत्नेन तेनापि गृह्णन्नेतदकल्पयत् ॥ २२ ॥</s-l></s-lg><s-lg><s-l>ततः सर्वबलेनापि यच्चैतन्न शशाक सः ।</s-l><s-l>उद्धर्तुं वा चालयितुं द्रौणिः परमदुर्मनाः ।</s-l><s-l>कृत्वा यत्नं परं श्रान्तः स न्यवर्तत भारत ॥ २३ ॥</s-l></s-lg><s-lg><s-l>निवृत्तमथ तं तस्मादभिप्रायाद्विचेतसम् ।</s-l><s-l>अहमामन्त्र्य सुस्निग्धमश्वत्थामानमब्रुवम् ॥ २४ ॥</s-l></s-lg><s-lg><s-l>यः स देवमनुष्येषु प्रमाणं परमं गतः ।</s-l><s-l>गाण्डीवधन्वा श्वेताश्वः कपिप्रवरकेतनः ॥ २५ ॥</s-l></s-lg><s-lg><s-l>यः साक्षाद्देवदेवेशं शितिकण्ठमुमापतिम् ।</s-l><s-l>द्वंद्वयुद्धे पराजिष्णुस्तोषयामास शंकरम् ॥ २६ ॥</s-l></s-lg><s-lg><s-l>यस्मात्प्रियतरो नास्ति ममान्यः पुरुषो भुवि ।</s-l><s-l>नादेयं यस्य मे किंचिदपि दाराः सुतास्तथा ॥ २७ ॥</s-l></s-lg><s-lg><s-l>तेनापि सुहृदा ब्रह्मन्पार्थेनाक्लिष्टकर्मणा ।</s-l><s-l>नोक्तपूर्वमिदं वाक्यं यत्त्वं मामभिभाषसे ॥ २८ ॥</s-l></s-lg><s-lg><s-l>ब्रह्मचर्यं महद्घोरं चीर्त्वा द्वादशवार्षिकम् ।</s-l><s-l>हिमवत्पार्श्वमभ्येत्य यो मया तपसार्चितः ॥ २९ ॥</s-l></s-lg><s-lg><s-l>समानव्रतचारिण्यां रुक्मिण्यां योऽन्वजायत ।</s-l><s-l>सनत्कुमारस्तेजस्वी प्रद्युम्नो नाम मे सुतः ॥ ३० ॥</s-l></s-lg><s-lg><s-l>तेनाप्येतन्महद्दिव्यं चक्रमप्रतिमं मम ।</s-l><s-l>न प्रार्थितमभून्मूढ यदिदं प्रार्थितं त्वया ॥ ३१ ॥</s-l></s-lg><s-lg><s-l>रामेणातिबलेनैतन्नोक्तपूर्वं कदाचन ।</s-l><s-l>न गदेन न साम्बेन यदिदं प्रार्थितं त्वया ॥ ३२ ॥</s-l></s-lg><s-lg><s-l>द्वारकावासिभिश्चान्यैर्वृष्ण्यन्धकमहारथैः ।</s-l><s-l>नोक्तपूर्वमिदं जातु यदिदं प्रार्थितं त्वया ॥ ३३ ॥</s-l></s-lg><s-lg><s-l>भारताचार्यपुत्रः सन्मानितः सर्वयादवैः ।</s-l><s-l>चक्रेण रथिनां श्रेष्ठ किं नु तात युयुत्ससे ॥ ३४ ॥</s-l></s-lg><s-lg><s-l>एवमुक्तो मया द्रौणिर्मामिदं प्रत्युवाच ह ।</s-l><s-l>प्रयुज्य भवते पूजां योत्स्ये कृष्ण त्वयेत्युत ॥ ३५ ॥</s-l></s-lg><s-lg><s-l>ततस्ते प्रार्थितं चक्रं देवदानवपूजितम् ।</s-l><s-l>अजेयः स्यामिति विभो सत्यमेतद्ब्रवीमि ते ॥ ३६ ॥</s-l></s-lg><s-lg><s-l>त्वत्तोऽहं दुर्लभं काममनवाप्यैव केशव ।</s-l><s-l>प्रतियास्यामि गोविन्द शिवेनाभिवदस्व माम् ॥ ३७ ॥</s-l></s-lg><s-lg><s-l>एतत्सुनाभं वृष्णीनामृषभेण त्वया धृतम् ।</s-l><s-l>चक्रमप्रतिचक्रेण भुवि नान्योऽभिपद्यते ॥ ३८ ॥</s-l></s-lg><s-lg><s-l>एतावदुक्त्वा द्रौणिर्मां युग्यमश्वान्धनानि च ।</s-l><s-l>आदायोपययौ बालो रत्नानि विविधानि च ॥ ३९ ॥</s-l></s-lg><s-lg><s-l>स संरम्भी दुरात्मा च चपलः क्रूर एव च ।</s-l><s-l>वेद चास्त्रं ब्रह्मशिरस्तस्माद्रक्ष्यो वृकोदरः ॥ ४० ॥</s-l></s-lg>