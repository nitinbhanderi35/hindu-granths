<s-lg><s-l> वैशंपायन उवाच ।</s-l><s-l>स दृष्ट्वा निहतान्संख्ये पुत्रान्भ्रातॄन्सखींस्तथा ।</s-l><s-l>महादुःखपरीतात्मा बभूव जनमेजय ॥ १ ॥</s-l></s-lg><s-lg><s-l>ततस्तस्य महाञ्शोकः प्रादुरासीन्महात्मनः ।</s-l><s-l>स्मरतः पुत्रपौत्राणां भ्रातॄणां स्वजनस्य ह ॥ २ ॥</s-l></s-lg><s-lg><s-l>तमश्रुपरिपूर्णाक्षं वेपमानमचेतसम् ।</s-l><s-l>सुहृदो भृशसंविग्नाः सान्त्वयां चक्रिरे तदा ॥ ३ ॥</s-l></s-lg><s-lg><s-l>ततस्तस्मिन्क्षणे काल्ये रथेनादित्यवर्चसा ।</s-l><s-l>नकुलः कृष्णया सार्धमुपायात्परमार्तया ॥ ४ ॥</s-l></s-lg><s-lg><s-l>उपप्लव्यगता सा तु श्रुत्वा सुमहदप्रियम् ।</s-l><s-l>तदा विनाशं पुत्राणां सर्वेषां व्यथिताभवत् ॥ ५ ॥</s-l></s-lg><s-lg><s-l>कम्पमानेव कदली वातेनाभिसमीरिता ।</s-l><s-l>कृष्णा राजानमासाद्य शोकार्ता न्यपतद्भुवि ॥ ६ ॥</s-l></s-lg><s-lg><s-l>बभूव वदनं तस्याः सहसा शोककर्शितम् ।</s-l><s-l>फुल्लपद्मपलाशाक्ष्यास्तमोध्वस्त इवांशुमान् ॥ ७ ॥</s-l></s-lg><s-lg><s-l>ततस्तां पतितां दृष्ट्वा संरम्भी सत्यविक्रमः ।</s-l><s-l>बाहुभ्यां परिजग्राह समुपेत्य वृकोदरः ॥ ८ ॥</s-l></s-lg><s-lg><s-l>सा समाश्वासिता तेन भीमसेनेन भामिनी ।</s-l><s-l>रुदती पाण्डवं कृष्णा सहभ्रातरमब्रवीत् ॥ ९ ॥</s-l></s-lg><s-lg><s-l>दिष्ट्या राजंस्त्वमद्येमामखिलां भोक्ष्यसे महीम् ।</s-l><s-l>आत्मजान्क्षत्रधर्मेण संप्रदाय यमाय वै ॥ १० ॥</s-l></s-lg><s-lg><s-l>दिष्ट्या त्वं पार्थ कुशली मत्तमातङ्गगामिनम् ।</s-l><s-l>अवाप्य पृथिवीं कृत्स्नां सौभद्रं न स्मरिष्यसि ॥ ११ ॥</s-l></s-lg><s-lg><s-l>आत्मजांस्तेन धर्मेण श्रुत्वा शूरान्निपातितान् ।</s-l><s-l>उपप्लव्ये मया सार्धं दिष्ट्या त्वं न स्मरिष्यसि ॥ १२ ॥</s-l></s-lg><s-lg><s-l>प्रसुप्तानां वधं श्रुत्वा द्रौणिना पापकर्मणा ।</s-l><s-l>शोकस्तपति मां पार्थ हुताशन इवाशयम् ॥ १३ ॥</s-l></s-lg><s-lg><s-l>तस्य पापकृतो द्रौणेर्न चेदद्य त्वया मृधे ।</s-l><s-l>ह्रियते सानुबन्धस्य युधि विक्रम्य जीवितम् ॥ १४ ॥</s-l></s-lg><s-lg><s-l>इहैव प्रायमासिष्ये तन्निबोधत पाण्डवाः ।</s-l><s-l>न चेत्फलमवाप्नोति द्रौणिः पापस्य कर्मणः ॥ १५ ॥</s-l></s-lg><s-lg><s-l>एवमुक्त्वा ततः कृष्णा पाण्डवं प्रत्युपाविशत् ।</s-l><s-l>युधिष्ठिरं याज्ञसेनी धर्मराजं यशस्विनी ॥ १६ ॥</s-l></s-lg><s-lg><s-l>दृष्ट्वोपविष्टां राजर्षिः पाण्डवो महिषीं प्रियाम् ।</s-l><s-l>प्रत्युवाच स धर्मात्मा द्रौपदीं चारुदर्शनाम् ॥ १७ ॥</s-l></s-lg><s-lg><s-l>धर्म्यं धर्मेण धर्मज्ञे प्राप्तास्ते निधनं शुभे ।</s-l><s-l>पुत्रास्ते भ्रातरश्चैव तान्न शोचितुमर्हसि ॥ १८ ॥</s-l></s-lg><s-lg><s-l>द्रोणपुत्रः स कल्याणि वनं दूरमितो गतः ।</s-l><s-l>तस्य त्वं पातनं संख्ये कथं ज्ञास्यसि शोभने ॥ १९ ॥</s-l></s-lg><s-lg><s-l> द्रौपद्युवाच ।</s-l><s-l>द्रोणपुत्रस्य सहजो मणिः शिरसि मे श्रुतः ।</s-l><s-l>निहत्य संख्ये तं पापं पश्येयं मणिमाहृतम् ।</s-l><s-l>राजञ्शिरसि तं कृत्वा जीवेयमिति मे मतिः ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा पाण्डवं कृष्णा राजानं चारुदर्शना ।</s-l><s-l>भीमसेनमथाभ्येत्य कुपिता वाक्यमब्रवीत् ॥ २१ ॥</s-l></s-lg><s-lg><s-l>त्रातुमर्हसि मां भीम क्षत्रधर्ममनुस्मरन् ।</s-l><s-l>जहि तं पापकर्माणं शम्बरं मघवानिव ।</s-l><s-l>न हि ते विक्रमे तुल्यः पुमानस्तीह कश्चन ॥ २२ ॥</s-l></s-lg><s-lg><s-l>श्रुतं तत्सर्वलोकेषु परमव्यसने यथा ।</s-l><s-l>द्वीपोऽभूस्त्वं हि पार्थानां नगरे वारणावते ।</s-l><s-l>हिडिम्बदर्शने चैव तथा त्वमभवो गतिः ॥ २३ ॥</s-l></s-lg><s-lg><s-l>तथा विराटनगरे कीचकेन भृशार्दिताम् ।</s-l><s-l>मामप्युद्धृतवान्कृच्छ्रात्पौलोमीं मघवानिव ॥ २४ ॥</s-l></s-lg><s-lg><s-l>यथैतान्यकृथाः पार्थ महाकर्माणि वै पुरा ।</s-l><s-l>तथा द्रौणिममित्रघ्न विनिहत्य सुखी भव ॥ २५ ॥</s-l></s-lg><s-lg><s-l>तस्या बहुविधं दुःखान्निशम्य परिदेवितम् ।</s-l><s-l>नामर्षयत कौन्तेयो भीमसेनो महाबलः ॥ २६ ॥</s-l></s-lg><s-lg><s-l>स काञ्चनविचित्राङ्गमारुरोह महारथम् ।</s-l><s-l>आदाय रुचिरं चित्रं समार्गणगुणं धनुः ॥ २७ ॥</s-l></s-lg><s-lg><s-l>नकुलं सारथिं कृत्वा द्रोणपुत्रवधे वृतः ।</s-l><s-l>विस्फार्य सशरं चापं तूर्णमश्वानचोदयत् ॥ २८ ॥</s-l></s-lg><s-lg><s-l>ते हयाः पुरुषव्याघ्र चोदिता वातरंहसः ।</s-l><s-l>वेगेन त्वरिता जग्मुर्हरयः शीघ्रगामिनः ॥ २९ ॥</s-l></s-lg><s-lg><s-l>शिबिरात्स्वाद्गृहीत्वा स रथस्य पदमच्युतः ।</s-l><s-l>द्रोणपुत्ररथस्याशु ययौ मार्गेण वीर्यवान् ॥ ३० ॥</s-l></s-lg>