<s-lg><s-l> वैशंपायन उवाच ।</s-l><s-l>इङ्गितेनैव दाशार्हस्तमभिप्रायमादितः ।</s-l><s-l>द्रौणेर्बुद्ध्वा महाबाहुरर्जुनं प्रत्यभाषत ॥ १ ॥</s-l></s-lg><s-lg><s-l>अर्जुनार्जुन यद्दिव्यमस्त्रं ते हृदि वर्तते ।</s-l><s-l>द्रोणोपदिष्टं तस्यायं कालः संप्रति पाण्डव ॥ २ ॥</s-l></s-lg><s-lg><s-l>भ्रातॄणामात्मनश्चैव परित्राणाय भारत ।</s-l><s-l>विसृजैतत्त्वमप्याजावस्त्रमस्त्रनिवारणम् ॥ ३ ॥</s-l></s-lg><s-lg><s-l>केशवेनैवमुक्तस्तु पाण्डवः परवीरहा ।</s-l><s-l>अवातरद्रथात्तूर्णं प्रगृह्य सशरं धनुः ॥ ४ ॥</s-l></s-lg><s-lg><s-l>पूर्वमाचार्यपुत्राय ततोऽनन्तरमात्मने ।</s-l><s-l>भ्रातृभ्यश्चैव सर्वेभ्यः स्वस्तीत्युक्त्वा परंतपः ॥ ५ ॥</s-l></s-lg><s-lg><s-l>देवताभ्यो नमस्कृत्य गुरुभ्यश्चैव सर्वशः ।</s-l><s-l>उत्ससर्ज शिवं ध्यायन्नस्त्रमस्त्रेण शाम्यताम् ॥ ६ ॥</s-l></s-lg><s-lg><s-l>ततस्तदस्त्रं सहसा सृष्टं गाण्डीवधन्वना ।</s-l><s-l>प्रजज्वाल महार्चिष्मद्युगान्तानलसंनिभम् ॥ ७ ॥</s-l></s-lg><s-lg><s-l>तथैव द्रोणपुत्रस्य तदस्त्रं तिग्मतेजसः ।</s-l><s-l>प्रजज्वाल महाज्वालं तेजोमण्डलसंवृतम् ॥ ८ ॥</s-l></s-lg><s-lg><s-l>निर्घाता बहवश्चासन्पेतुरुल्काः सहस्रशः ।</s-l><s-l>महद्भयं च भूतानां सर्वेषां समजायत ॥ ९ ॥</s-l></s-lg><s-lg><s-l>सशब्दमभवद्व्योम ज्वालामालाकुलं भृशम् ।</s-l><s-l>चचाल च मही कृत्स्ना सपर्वतवनद्रुमा ॥ १० ॥</s-l></s-lg><s-lg><s-l>ते अस्त्रे तेजसा लोकांस्तापयन्ती व्यवस्थिते ।</s-l><s-l>महर्षी सहितौ तत्र दर्शयामासतुस्तदा ॥ ११ ॥</s-l></s-lg><s-lg><s-l>नारदः स च धर्मात्मा भरतानां पितामहः ।</s-l><s-l>उभौ शमयितुं वीरौ भारद्वाजधनंजयौ ॥ १२ ॥</s-l></s-lg><s-lg><s-l>तौ मुनी सर्वधर्मज्ञौ सर्वभूतहितैषिणौ ।</s-l><s-l>दीप्तयोरस्त्रयोर्मध्ये स्थितौ परमतेजसौ ॥ १३ ॥</s-l></s-lg><s-lg><s-l>तदन्तरमनाधृष्यावुपगम्य यशस्विनौ ।</s-l><s-l>आस्तामृषिवरौ तत्र ज्वलिताविव पावकौ ॥ १४ ॥</s-l></s-lg><s-lg><s-l>प्राणभृद्भिरनाधृष्यौ देवदानवसंमतौ ।</s-l><s-l>अस्त्रतेजः शमयितुं लोकानां हितकाम्यया ॥ १५ ॥</s-l></s-lg><s-lg><s-l> ऋषी ऊचतुः ।</s-l><s-l>नानाशस्त्रविदः पूर्वे येऽप्यतीता महारथाः ।</s-l><s-l>नैतदस्त्रं मनुष्येषु तैः प्रयुक्तं कथंचन ॥ १६ ॥</s-l></s-lg>