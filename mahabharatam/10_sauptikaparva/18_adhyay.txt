<s-lg><s-l> वासुदेव उवाच ।</s-l><s-l>ततो देवयुगेऽतीते देवा वै समकल्पयन् ।</s-l><s-l>यज्ञं वेदप्रमाणेन विधिवद्यष्टुमीप्सवः ॥ १ ॥</s-l></s-lg><s-lg><s-l>कल्पयामासुरव्यग्रा देशान्यज्ञोचितांस्ततः ।</s-l><s-l>भागार्हा देवताश्चैव यज्ञियं द्रव्यमेव च ॥ २ ॥</s-l></s-lg><s-lg><s-l>ता वै रुद्रमजानन्त्यो याथातथ्येन देवताः ।</s-l><s-l>नाकल्पयन्त देवस्य स्थाणोर्भागं नराधिप ॥ ३ ॥</s-l></s-lg><s-lg><s-l>सोऽकल्प्यमाने भागे तु कृत्तिवासा मखेऽमरैः ।</s-l><s-l>तरसा भागमन्विच्छन्धनुरादौ ससर्ज ह ॥ ४ ॥</s-l></s-lg><s-lg><s-l>लोकयज्ञः क्रियायज्ञो गृहयज्ञः सनातनः ।</s-l><s-l>पञ्चभूतमयो यज्ञो नृयज्ञश्चैव पञ्चमः ॥ ५ ॥</s-l></s-lg><s-lg><s-l>लोकयज्ञेन यज्ञैषी कपर्दी विदधे धनुः ।</s-l><s-l>धनुः सृष्टमभूत्तस्य पञ्चकिष्कुप्रमाणतः ॥ ६ ॥</s-l></s-lg><s-lg><s-l>वषट्कारोऽभवज्ज्या तु धनुषस्तस्य भारत ।</s-l><s-l>यज्ञाङ्गानि च चत्वारि तस्य संहननेऽभवन् ॥ ७ ॥</s-l></s-lg><s-lg><s-l>ततः क्रुद्धो महादेवस्तदुपादाय कार्मुकम् ।</s-l><s-l>आजगामाथ तत्रैव यत्र देवाः समीजिरे ॥ ८ ॥</s-l></s-lg><s-lg><s-l>तमात्तकार्मुकं दृष्ट्वा ब्रह्मचारिणमव्ययम् ।</s-l><s-l>विव्यथे पृथिवी देवी पर्वताश्च चकम्पिरे ॥ ९ ॥</s-l></s-lg><s-lg><s-l>न ववौ पवनश्चैव नाग्निर्जज्वाल चैधितः ।</s-l><s-l>व्यभ्रमच्चापि संविग्नं दिवि नक्षत्रमण्डलम् ॥ १० ॥</s-l></s-lg><s-lg><s-l>न बभौ भास्करश्चापि सोमः श्रीमुक्तमण्डलः ।</s-l><s-l>तिमिरेणाकुलं सर्वमाकाशं चाभवद्वृतम् ॥ ११ ॥</s-l></s-lg><s-lg><s-l>अभिभूतास्ततो देवा विषयान्न प्रजज्ञिरे ।</s-l><s-l>न प्रत्यभाच्च यज्ञस्तान्वेदा बभ्रंशिरे तदा ॥ १२ ॥</s-l></s-lg><s-lg><s-l>ततः स यज्ञं रौद्रेण विव्याध हृदि पत्रिणा ।</s-l><s-l>अपक्रान्तस्ततो यज्ञो मृगो भूत्वा सपावकः ॥ १३ ॥</s-l></s-lg><s-lg><s-l>स तु तेनैव रूपेण दिवं प्राप्य व्यरोचत ।</s-l><s-l>अन्वीयमानो रुद्रेण युधिष्ठिर नभस्तले ॥ १४ ॥</s-l></s-lg><s-lg><s-l>अपक्रान्ते ततो यज्ञे संज्ञा न प्रत्यभात्सुरान् ।</s-l><s-l>नष्टसंज्ञेषु देवेषु न प्रज्ञायत किंचन ॥ १५ ॥</s-l></s-lg><s-lg><s-l>त्र्यम्बकः सवितुर्बाहू भगस्य नयने तथा ।</s-l><s-l>पूष्णश्च दशनान्क्रुद्धो धनुष्कोट्या व्यशातयत् ॥ १६ ॥</s-l></s-lg><s-lg><s-l>प्राद्रवन्त ततो देवा यज्ञाङ्गानि च सर्वशः ।</s-l><s-l>केचित्तत्रैव घूर्णन्तो गतासव इवाभवन् ॥ १७ ॥</s-l></s-lg><s-lg><s-l>स तु विद्राव्य तत्सर्वं शितिकण्ठोऽवहस्य च ।</s-l><s-l>अवष्टभ्य धनुष्कोटिं रुरोध विबुधांस्ततः ॥ १८ ॥</s-l></s-lg><s-lg><s-l>ततो वागमरैरुक्ता ज्यां तस्य धनुषोऽच्छिनत् ।</s-l><s-l>अथ तत्सहसा राजंश्छिन्नज्यं विस्फुरद्धनुः ॥ १९ ॥</s-l></s-lg><s-lg><s-l>ततो विधनुषं देवा देवश्रेष्ठमुपागमन् ।</s-l><s-l>शरणं सह यज्ञेन प्रसादं चाकरोत्प्रभुः ॥ २० ॥</s-l></s-lg><s-lg><s-l>ततः प्रसन्नो भगवान्प्रास्यत्कोपं जलाशये ।</s-l><s-l>स जलं पावको भूत्वा शोषयत्यनिशं प्रभो ॥ २१ ॥</s-l></s-lg><s-lg><s-l>भगस्य नयने चैव बाहू च सवितुस्तथा ।</s-l><s-l>प्रादात्पूष्णश्च दशनान्पुनर्यज्ञं च पाण्डव ॥ २२ ॥</s-l></s-lg><s-lg><s-l>ततः सर्वमिदं स्वस्थं बभूव पुनरेव ह ।</s-l><s-l>सर्वाणि च हवींष्यस्य देवा भागमकल्पयन् ॥ २३ ॥</s-l></s-lg><s-lg><s-l>तस्मिन्क्रुद्धेऽभवत्सर्वमस्वस्थं भुवनं विभो ।</s-l><s-l>प्रसन्ने च पुनः स्वस्थं स प्रसन्नोऽस्य वीर्यवान् ॥ २४ ॥</s-l></s-lg><s-lg><s-l>ततस्ते निहताः सर्वे तव पुत्रा महारथाः ।</s-l><s-l>अन्ये च बहवः शूराः पाञ्चालाश्च सहानुगाः ॥ २५ ॥</s-l></s-lg><s-lg><s-l>न तन्मनसि कर्तव्यं न हि तद्द्रौणिना कृतम् ।</s-l><s-l>महादेवप्रसादः स कुरु कार्यमनन्तरम् ॥ २६ ॥</s-l></s-lg>