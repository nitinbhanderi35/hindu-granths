<s-lg><s-l> वैशंपायन उवाच ।</s-l><s-l>दृष्ट्वैव नरशार्दूलस्तावग्निसमतेजसौ ।</s-l><s-l>संजहार शरं दिव्यं त्वरमाणो धनंजयः ॥ १ ॥</s-l></s-lg><s-lg><s-l>उवाच वदतां श्रेष्ठस्तावृषी प्राञ्जलिस्तदा ।</s-l><s-l>प्रयुक्तमस्त्रमस्त्रेण शाम्यतामिति वै मया ॥ २ ॥</s-l></s-lg><s-lg><s-l>संहृते परमास्त्रेऽस्मिन्सर्वानस्मानशेषतः ।</s-l><s-l>पापकर्मा ध्रुवं द्रौणिः प्रधक्ष्यत्यस्त्रतेजसा ॥ ३ ॥</s-l></s-lg><s-lg><s-l>अत्र यद्धितमस्माकं लोकानां चैव सर्वथा ।</s-l><s-l>भवन्तौ देवसंकाशौ तथा संहर्तुमर्हतः ॥ ४ ॥</s-l></s-lg><s-lg><s-l>इत्युक्त्वा संजहारास्त्रं पुनरेव धनंजयः ।</s-l><s-l>संहारो दुष्करस्तस्य देवैरपि हि संयुगे ॥ ५ ॥</s-l></s-lg><s-lg><s-l>विसृष्टस्य रणे तस्य परमास्त्रस्य संग्रहे ।</s-l><s-l>न शक्तः पाण्डवादन्यः साक्षादपि शतक्रतुः ॥ ६ ॥</s-l></s-lg><s-lg><s-l>ब्रह्मतेजोभवं तद्धि विसृष्टमकृतात्मना ।</s-l><s-l>न शक्यमावर्तयितुं ब्रह्मचारिव्रतादृते ॥ ७ ॥</s-l></s-lg><s-lg><s-l>अचीर्णब्रह्मचर्यो यः सृष्ट्वावर्तयते पुनः ।</s-l><s-l>तदस्त्रं सानुबन्धस्य मूर्धानं तस्य कृन्तति ॥ ८ ॥</s-l></s-lg><s-lg><s-l>ब्रह्मचारी व्रती चापि दुरवापमवाप्य तत् ।</s-l><s-l>परमव्यसनार्तोऽपि नार्जुनोऽस्त्रं व्यमुञ्चत ॥ ९ ॥</s-l></s-lg><s-lg><s-l>सत्यव्रतधरः शूरो ब्रह्मचारी च पाण्डवः ।</s-l><s-l>गुरुवर्ती च तेनास्त्रं संजहारार्जुनः पुनः ॥ १० ॥</s-l></s-lg><s-lg><s-l>द्रौणिरप्यथ संप्रेक्ष्य तावृषी पुरतः स्थितौ ।</s-l><s-l>न शशाक पुनर्घोरमस्त्रं संहर्तुमाहवे ॥ ११ ॥</s-l></s-lg><s-lg><s-l>अशक्तः प्रतिसंहारे परमास्त्रस्य संयुगे ।</s-l><s-l>द्रौणिर्दीनमना राजन्द्वैपायनमभाषत ॥ १२ ॥</s-l></s-lg><s-lg><s-l>उत्तमव्यसनार्तेन प्राणत्राणमभीप्सुना ।</s-l><s-l>मयैतदस्त्रमुत्सृष्टं भीमसेनभयान्मुने ॥ १३ ॥</s-l></s-lg><s-lg><s-l>अधर्मश्च कृतोऽनेन धार्तराष्ट्रं जिघांसता ।</s-l><s-l>मिथ्याचारेण भगवन्भीमसेनेन संयुगे ॥ १४ ॥</s-l></s-lg><s-lg><s-l>अतः सृष्टमिदं ब्रह्मन्मयास्त्रमकृतात्मना ।</s-l><s-l>तस्य भूयोऽद्य संहारं कर्तुं नाहमिहोत्सहे ॥ १५ ॥</s-l></s-lg><s-lg><s-l>विसृष्टं हि मया दिव्यमेतदस्त्रं दुरासदम् ।</s-l><s-l>अपाण्डवायेति मुने वह्नितेजोऽनुमन्त्र्य वै ॥ १६ ॥</s-l></s-lg><s-lg><s-l>तदिदं पाण्डवेयानामन्तकायाभिसंहितम् ।</s-l><s-l>अद्य पाण्डुसुतान्सर्वाञ्जीविताद्भ्रंशयिष्यति ॥ १७ ॥</s-l></s-lg><s-lg><s-l>कृतं पापमिदं ब्रह्मन्रोषाविष्टेन चेतसा ।</s-l><s-l>वधमाशास्य पार्थानां मयास्त्रं सृजता रणे ॥ १८ ॥</s-l></s-lg><s-lg><s-l> व्यास उवाच ।</s-l><s-l>अस्त्रं ब्रह्मशिरस्तात विद्वान्पार्थो धनंजयः ।</s-l><s-l>उत्सृष्टवान्न रोषेण न वधाय तवाहवे ॥ १९ ॥</s-l></s-lg><s-lg><s-l>अस्त्रमस्त्रेण तु रणे तव संशमयिष्यता ।</s-l><s-l>विसृष्टमर्जुनेनेदं पुनश्च प्रतिसंहृतम् ॥ २० ॥</s-l></s-lg><s-lg><s-l>ब्रह्मास्त्रमप्यवाप्यैतदुपदेशात्पितुस्तव ।</s-l><s-l>क्षत्रधर्मान्महाबाहुर्नाकम्पत धनंजयः ॥ २१ ॥</s-l></s-lg><s-lg><s-l>एवं धृतिमतः साधोः सर्वास्त्रविदुषः सतः ।</s-l><s-l>सभ्रातृबन्धोः कस्मात्त्वं वधमस्य चिकीर्षसि ॥ २२ ॥</s-l></s-lg><s-lg><s-l>अस्त्रं ब्रह्मशिरो यत्र परमास्त्रेण वध्यते ।</s-l><s-l>समा द्वादश पर्जन्यस्तद्राष्ट्रं नाभिवर्षति ॥ २३ ॥</s-l></s-lg><s-lg><s-l>एतदर्थं महाबाहुः शक्तिमानपि पाण्डवः ।</s-l><s-l>न विहन्त्येतदस्त्रं ते प्रजाहितचिकीर्षया ॥ २४ ॥</s-l></s-lg><s-lg><s-l>पाण्डवास्त्वं च राष्ट्रं च सदा संरक्ष्यमेव नः ।</s-l><s-l>तस्मात्संहर दिव्यं त्वमस्त्रमेतन्महाभुज ॥ २५ ॥</s-l></s-lg><s-lg><s-l>अरोषस्तव चैवास्तु पार्थाः सन्तु निरामयाः ।</s-l><s-l>न ह्यधर्मेण राजर्षिः पाण्डवो जेतुमिच्छति ॥ २६ ॥</s-l></s-lg><s-lg><s-l>मणिं चैतं प्रयच्छैभ्यो यस्ते शिरसि तिष्ठति ।</s-l><s-l>एतदादाय ते प्राणान्प्रतिदास्यन्ति पाण्डवाः ॥ २७ ॥</s-l></s-lg><s-lg><s-l> द्रौणिरुवाच ।</s-l><s-l>पाण्डवैर्यानि रत्नानि यच्चान्यत्कौरवैर्धनम् ।</s-l><s-l>अवाप्तानीह तेभ्योऽयं मणिर्मम विशिष्यते ॥ २८ ॥</s-l></s-lg><s-lg><s-l>यमाबध्य भयं नास्ति शस्त्रव्याधिक्षुधाश्रयम् ।</s-l><s-l>देवेभ्यो दानवेभ्यो वा नागेभ्यो वा कथंचन ॥ २९ ॥</s-l></s-lg><s-lg><s-l>न च रक्षोगणभयं न तस्करभयं तथा ।</s-l><s-l>एवंवीर्यो मणिरयं न मे त्याज्यः कथंचन ॥ ३० ॥</s-l></s-lg><s-lg><s-l>यत्तु मे भगवानाह तन्मे कार्यमनन्तरम् ।</s-l><s-l>अयं मणिरयं चाहमिषीका निपतिष्यति ।</s-l><s-l>गर्भेषु पाण्डवेयानाममोघं चैतदुद्यतम् ॥ ३१ ॥</s-l></s-lg><s-lg><s-l> व्यास उवाच ।</s-l><s-l>एवं कुरु न चान्या ते बुद्धिः कार्या कदाचन ।</s-l><s-l>गर्भेषु पाण्डवेयानां विसृज्यैतदुपारम ॥ ३२ ॥</s-l></s-lg><s-lg><s-l> वैशंपायन उवाच ।</s-l><s-l>ततः परममस्त्रं तदश्वत्थामा भृशातुरः ।</s-l><s-l>द्वैपायनवचः श्रुत्वा गर्भेषु प्रमुमोच ह ॥ ३३ ॥</s-l></s-lg>