<s-lg><s-l> वैशंपायन उवाच ।</s-l><s-l>एवं सा रजनी तेषामाश्रमे पुण्यकर्मणाम् ।</s-l><s-l>शिवा नक्षत्रसंपन्ना सा व्यतीयाय भारत ॥ १ ॥</s-l></s-lg><s-lg><s-l>तत्र तत्र कथाश्चासंस्तेषां धर्मार्थलक्षणाः ।</s-l><s-l>विचित्रपदसंचारा नानाश्रुतिभिरन्विताः ॥ २ ॥</s-l></s-lg><s-lg><s-l>पाण्डवास्त्वभितो मातुर्धरण्यां सुषुपुस्तदा ।</s-l><s-l>उत्सृज्य सुमहार्हाणि शयनानि नराधिप ॥ ३ ॥</s-l></s-lg><s-lg><s-l>यदाहारोऽभवद्राजा धृतराष्ट्रो महामनाः ।</s-l><s-l>तदाहारा नृवीरास्ते न्यवसंस्तां निशां तदा ॥ ४ ॥</s-l></s-lg><s-lg><s-l>व्यतीतायां तु शर्वर्यां कृतपूर्वाह्णिकक्रियः ।</s-l><s-l>भ्रातृभिः सह कौन्तेयो ददर्शाश्रममण्डलम् ॥ ५ ॥</s-l></s-lg><s-lg><s-l>सान्तःपुरपरीवारः सभृत्यः सपुरोहितः ।</s-l><s-l>यथासुखं यथोद्देशं धृतराष्ट्राभ्यनुज्ञया ॥ ६ ॥</s-l></s-lg><s-lg><s-l>ददर्श तत्र वेदीश्च संप्रज्वलितपावकाः ।</s-l><s-l>कृताभिषेकैर्मुनिभिर्हुताग्निभिरुपस्थिताः ॥ ७ ॥</s-l></s-lg><s-lg><s-l>वानेयपुष्पनिकरैराज्यधूमोद्गमैरपि ।</s-l><s-l>ब्राह्मेण वपुषा युक्ता युक्ता मुनिगणैश्च ताः ॥ ८ ॥</s-l></s-lg><s-lg><s-l>मृगयूथैरनुद्विग्नैस्तत्र तत्र समाश्रितैः ।</s-l><s-l>अशङ्कितैः पक्षिगणैः प्रगीतैरिव च प्रभो ॥ ९ ॥</s-l></s-lg><s-lg><s-l>केकाभिर्नीलकण्ठानां दात्यूहानां च कूजितैः ।</s-l><s-l>कोकिलानां च कुहरैः शुभैः श्रुतिमनोहरैः ॥ १० ॥</s-l></s-lg><s-lg><s-l>प्राधीतद्विजघोषैश्च क्वचित्क्वचिदलंकृतम् ।</s-l><s-l>फलमूलसमुद्वाहैर्महद्भिश्चोपशोभितम् ॥ ११ ॥</s-l></s-lg><s-lg><s-l>ततः स राजा प्रददौ तापसार्थमुपाहृतान् ।</s-l><s-l>कलशान्काञ्चनान्राजंस्तथैवौदुम्बरानपि ॥ १२ ॥</s-l></s-lg><s-lg><s-l>अजिनानि प्रवेणीश्च स्रुक्स्रुवं च महीपतिः ।</s-l><s-l>कमण्डलूंस्तथा स्थालीः पिठराणि च भारत ॥ १३ ॥</s-l></s-lg><s-lg><s-l>भाजनानि च लौहानि पात्रीश्च विविधा नृप ।</s-l><s-l>यद्यदिच्छति यावच्च यदन्यदपि काङ्क्षितम् ॥ १४ ॥</s-l></s-lg><s-lg><s-l>एवं स राजा धर्मात्मा परीत्याश्रममण्डलम् ।</s-l><s-l>वसु विश्राण्य तत्सर्वं पुनरायान्महीपतिः ॥ १५ ॥</s-l></s-lg><s-lg><s-l>कृताह्निकं च राजानं धृतराष्ट्रं मनीषिणम् ।</s-l><s-l>ददर्शासीनमव्यग्रं गान्धारीसहितं तदा ॥ १६ ॥</s-l></s-lg><s-lg><s-l>मातरं चाविदूरस्थां शिष्यवत्प्रणतां स्थिताम् ।</s-l><s-l>कुन्तीं ददर्श धर्मात्मा सततं धर्मचारिणीम् ॥ १७ ॥</s-l></s-lg><s-lg><s-l>स तमभ्यर्च्य राजानं नाम संश्राव्य चात्मनः ।</s-l><s-l>निषीदेत्यभ्यनुज्ञातो बृस्यामुपविवेश ह ॥ १८ ॥</s-l></s-lg><s-lg><s-l>भीमसेनादयश्चैव पाण्डवाः कौरवर्षभम् ।</s-l><s-l>अभिवाद्योपसंगृह्य निषेदुः पार्थिवाज्ञया ॥ १९ ॥</s-l></s-lg><s-lg><s-l>स तैः परिवृतो राजा शुशुभेऽतीव कौरवः ।</s-l><s-l>बिभ्रद्ब्राह्मीं श्रियं दीप्तां देवैरिव बृहस्पतिः ॥ २० ॥</s-l></s-lg><s-lg><s-l>तथा तेषूपविष्टेषु समाजग्मुर्महर्षयः ।</s-l><s-l>शतयूपप्रभृतयः कुरुक्षेत्रनिवासिनः ॥ २१ ॥</s-l></s-lg><s-lg><s-l>व्यासश्च भगवान्विप्रो देवर्षिगणपूजितः ।</s-l><s-l>वृतः शिष्यैर्महातेजा दर्शयामास तं नृपम् ॥ २२ ॥</s-l></s-lg><s-lg><s-l>ततः स राजा कौरव्यः कुन्तीपुत्रश्च वीर्यवान् ।</s-l><s-l>भीमसेनादयश्चैव समुत्थायाभ्यपूजयन् ॥ २३ ॥</s-l></s-lg><s-lg><s-l>समागतस्ततो व्यासः शतयूपादिभिर्वृतः ।</s-l><s-l>धृतराष्ट्रं महीपालमास्यतामित्यभाषत ॥ २४ ॥</s-l></s-lg><s-lg><s-l>नवं तु विष्टरं कौश्यं कृष्णाजिनकुशोत्तरम् ।</s-l><s-l>प्रतिपेदे तदा व्यासस्तदर्थमुपकल्पितम् ॥ २५ ॥</s-l></s-lg><s-lg><s-l>ते च सर्वे द्विजश्रेष्ठा विष्टरेषु समन्ततः ।</s-l><s-l>द्वैपायनाभ्यनुज्ञाता निषेदुर्विपुलौजसः ॥ २६ ॥</s-l></s-lg>