<s-lg><s-l> वैशंपायन उवाच ।</s-l><s-l>ततस्ते पाण्डवा दूरादवतीर्य पदातयः ।</s-l><s-l>अभिजग्मुर्नरपतेराश्रमं विनयानताः ॥ १ ॥</s-l></s-lg><s-lg><s-l>स च पौरजनः सर्वो ये च राष्ट्रनिवासिनः ।</s-l><s-l>स्त्रियश्च कुरुमुख्यानां पद्भिरेवान्वयुस्तदा ॥ २ ॥</s-l></s-lg><s-lg><s-l>आश्रमं ते ततो जग्मुर्धृतराष्ट्रस्य पाण्डवाः ।</s-l><s-l>शून्यं मृगगणाकीर्णं कदलीवनशोभितम् ॥ ३ ॥</s-l></s-lg><s-lg><s-l>ततस्तत्र समाजग्मुस्तापसा विविधव्रताः ।</s-l><s-l>पाण्डवानागतान्द्रष्टुं कौतूहलसमन्विताः ॥ ४ ॥</s-l></s-lg><s-lg><s-l>तानपृच्छत्ततो राजा क्वासौ कौरववंशभृत् ।</s-l><s-l>पिता ज्येष्ठो गतोऽस्माकमिति बाष्पपरिप्लुतः ॥ ५ ॥</s-l></s-lg><s-lg><s-l>तमूचुस्ते ततो वाक्यं यमुनामवगाहितुम् ।</s-l><s-l>पुष्पाणामुदकुम्भस्य चार्थे गत इति प्रभो ॥ ६ ॥</s-l></s-lg><s-lg><s-l>तैराख्यातेन मार्गेण ततस्ते प्रययुस्तदा ।</s-l><s-l>ददृशुश्चाविदूरे तान्सर्वानथ पदातयः ॥ ७ ॥</s-l></s-lg><s-lg><s-l>ततस्ते सत्वरा जग्मुः पितुर्दर्शनकाङ्क्षिणः ।</s-l><s-l>सहदेवस्तु वेगेन प्राधावद्येन सा पृथा ॥ ८ ॥</s-l></s-lg><s-lg><s-l>सस्वनं प्ररुदन्धीमान्मातुः पादावुपस्पृशन् ।</s-l><s-l>सा च बाष्पाविलमुखी प्रददर्श प्रियं सुतम् ॥ ९ ॥</s-l></s-lg><s-lg><s-l>बाहुभ्यां संपरिष्वज्य समुन्नाम्य च पुत्रकम् ।</s-l><s-l>गान्धार्याः कथयामास सहदेवमुपस्थितम् ॥ १० ॥</s-l></s-lg><s-lg><s-l>अनन्तरं च राजानं भीमसेनमथार्जुनम् ।</s-l><s-l>नकुलं च पृथा दृष्ट्वा त्वरमाणोपचक्रमे ॥ ११ ॥</s-l></s-lg><s-lg><s-l>सा ह्यग्रेऽगच्छत तयोर्दंपत्योर्हतपुत्रयोः ।</s-l><s-l>कर्षन्ती तौ ततस्ते तां दृष्ट्वा संन्यपतन्भुवि ॥ १२ ॥</s-l></s-lg><s-lg><s-l>तान्राजा स्वरयोगेन स्पर्शेन च महामनाः ।</s-l><s-l>प्रत्यभिज्ञाय मेधावी समाश्वासयत प्रभुः ॥ १३ ॥</s-l></s-lg><s-lg><s-l>ततस्ते बाष्पमुत्सृज्य गान्धारीसहितं नृपम् ।</s-l><s-l>उपतस्थुर्महात्मानो मातरं च यथाविधि ॥ १४ ॥</s-l></s-lg><s-lg><s-l>सर्वेषां तोयकलशाञ्जगृहुस्ते स्वयं तदा ।</s-l><s-l>पाण्डवा लब्धसंज्ञास्ते मात्रा चाश्वासिताः पुनः ॥ १५ ॥</s-l></s-lg><s-lg><s-l>ततो नार्यो नृसिंहानां स च योधजनस्तदा ।</s-l><s-l>पौरजानपदाश्चैव ददृशुस्तं नराधिपम् ॥ १६ ॥</s-l></s-lg><s-lg><s-l>निवेदयामास तदा जनं तं नामगोत्रतः ।</s-l><s-l>युधिष्ठिरो नरपतिः स चैनान्प्रत्यपूजयत् ॥ १७ ॥</s-l></s-lg><s-lg><s-l>स तैः परिवृतो मेने हर्षबाष्पाविलेक्षणः ।</s-l><s-l>राजात्मानं गृहगतं पुरेव गजसाह्वये ॥ १८ ॥</s-l></s-lg><s-lg><s-l>अभिवादितो वधूभिश्च कृष्णाद्याभिः स पार्थिवः ।</s-l><s-l>गान्धार्या सहितो धीमान्कुन्त्या च प्रत्यनन्दत ॥ १९ ॥</s-l></s-lg><s-lg><s-l>ततश्चाश्रममागच्छत्सिद्धचारणसेवितम् ।</s-l><s-l>दिदृक्षुभिः समाकीर्णं नभस्तारागणैरिव ॥ २० ॥</s-l></s-lg>