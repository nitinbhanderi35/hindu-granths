<s-lg><s-l> युधिष्ठिर उवाच ।</s-l><s-l>न मां प्रीणयते राज्यं त्वय्येवं दुःखिते नृप ।</s-l><s-l>धिङ्मामस्तु सुदुर्बुद्धिं राज्यसक्तं प्रमादिनम् ॥ १ ॥</s-l></s-lg><s-lg><s-l>योऽहं भवन्तं दुःखार्तमुपवासकृशं नृप ।</s-l><s-l>यताहारं क्षितिशयं नाविन्दं भ्रातृभिः सह ॥ २ ॥</s-l></s-lg><s-lg><s-l>अहोऽस्मि वञ्चितो मूढो भवता गूढबुद्धिना ।</s-l><s-l>विश्वासयित्वा पूर्वं मां यदिदं दुःखमश्नुथाः ॥ ३ ॥</s-l></s-lg><s-lg><s-l>किं मे राज्येन भोगैर्वा किं यज्ञैः किं सुखेन वा ।</s-l><s-l>यस्य मे त्वं महीपाल दुःखान्येतान्यवाप्तवान् ॥ ४ ॥</s-l></s-lg><s-lg><s-l>पीडितं चापि जानामि राज्यमात्मानमेव च ।</s-l><s-l>अनेन वचसा तुभ्यं दुःखितस्य जनेश्वर ॥ ५ ॥</s-l></s-lg><s-lg><s-l>भवान्पिता भवान्माता भवान्नः परमो गुरुः ।</s-l><s-l>भवता विप्रहीणा हि क्व नु तिष्ठामहे वयम् ॥ ६ ॥</s-l></s-lg><s-lg><s-l>औरसो भवतः पुत्रो युयुत्सुर्नृपसत्तम ।</s-l><s-l>अस्तु राजा महाराज यं चान्यं मन्यते भवान् ॥ ७ ॥</s-l></s-lg><s-lg><s-l>अहं वनं गमिष्यामि भवान्राज्यं प्रशास्त्विदम् ।</s-l><s-l>न मामयशसा दग्धं भूयस्त्वं दग्धुमर्हसि ॥ ८ ॥</s-l></s-lg><s-lg><s-l>नाहं राजा भवान्राजा भवता परवानहम् ।</s-l><s-l>कथं गुरुं त्वां धर्मज्ञमनुज्ञातुमिहोत्सहे ॥ ९ ॥</s-l></s-lg><s-lg><s-l>न मन्युर्हृदि नः कश्चिद्दुर्योधनकृतेऽनघ ।</s-l><s-l>भवितव्यं तथा तद्धि वयं ते चैव मोहिताः ॥ १० ॥</s-l></s-lg><s-lg><s-l>वयं हि पुत्रा भवतो यथा दुर्योधनादयः ।</s-l><s-l>गान्धारी चैव कुन्ती च निर्विशेषे मते मम ॥ ११ ॥</s-l></s-lg><s-lg><s-l>स मां त्वं यदि राजेन्द्र परित्यज्य गमिष्यसि ।</s-l><s-l>पृष्ठतस्त्वानुयास्यामि सत्येनात्मानमालभे ॥ १२ ॥</s-l></s-lg><s-lg><s-l>इयं हि वसुसंपूर्णा मही सागरमेखला ।</s-l><s-l>भवता विप्रहीणस्य न मे प्रीतिकरी भवेत् ॥ १३ ॥</s-l></s-lg><s-lg><s-l>भवदीयमिदं सर्वं शिरसा त्वां प्रसादये ।</s-l><s-l>त्वदधीनाः स्म राजेन्द्र व्येतु ते मानसो ज्वरः ॥ १४ ॥</s-l></s-lg><s-lg><s-l>भवितव्यमनुप्राप्तं मन्ये त्वां तज्जनाधिप ।</s-l><s-l>दिष्ट्या शुश्रूषमाणस्त्वां मोक्ष्यामि मनसो ज्वरम् ॥ १५ ॥</s-l></s-lg><s-lg><s-l> धृतराष्ट्र उवाच ।</s-l><s-l>तापस्ये मे मनस्तात वर्तते कुरुनन्दन ।</s-l><s-l>उचितं हि कुलेऽस्माकमरण्यगमनं प्रभो ॥ १६ ॥</s-l></s-lg><s-lg><s-l>चिरमस्म्युषितः पुत्र चिरं शुश्रूषितस्त्वया ।</s-l><s-l>वृद्धं मामभ्यनुज्ञातुं त्वमर्हसि जनाधिप ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा धर्मराजानं वेपमानः कृताञ्जलिम् ।</s-l><s-l>उवाच वचनं राजा धृतराष्ट्रोऽम्बिकासुतः ॥ १८ ॥</s-l></s-lg><s-lg><s-l>संजयं च महामात्रं कृपं चापि महारथम् ।</s-l><s-l>अनुनेतुमिहेच्छामि भवद्भिः पृथिवीपतिम् ॥ १९ ॥</s-l></s-lg><s-lg><s-l>ग्लायते मे मनो हीदं मुखं च परिशुष्यति ।</s-l><s-l>वयसा च प्रकृष्टेन वाग्व्यायामेन चैव हि ॥ २० ॥</s-l></s-lg><s-lg><s-l>इत्युक्त्वा स तु धर्मात्मा वृद्धो राजा कुरूद्वहः ।</s-l><s-l>गान्धारीं शिश्रिये धीमान्सहसैव गतासुवत् ॥ २१ ॥</s-l></s-lg><s-lg><s-l>तं तु दृष्ट्वा तथासीनं निश्चेष्टं कुरुपार्थिवम् ।</s-l><s-l>आर्तिं राजा ययौ तूर्णं कौन्तेयः परवीरहा ॥ २२ ॥</s-l></s-lg><s-lg><s-l> युधिष्ठिर उवाच ।</s-l><s-l>यस्य नागसहस्रेण दशसंख्येन वै बलम् ।</s-l><s-l>सोऽयं नारीमुपाश्रित्य शेते राजा गतासुवत् ॥ २३ ॥</s-l></s-lg><s-lg><s-l>आयसी प्रतिमा येन भीमसेनस्य वै पुरा ।</s-l><s-l>चूर्णीकृता बलवता स बलार्थी श्रितः स्त्रियम् ॥ २४ ॥</s-l></s-lg><s-lg><s-l>धिगस्तु मामधर्मज्ञं धिग्बुद्धिं धिक्च मे श्रुतम् ।</s-l><s-l>यत्कृते पृथिवीपालः शेतेऽयमतथोचितः ॥ २५ ॥</s-l></s-lg><s-lg><s-l>अहमप्युपवत्स्यामि यथैवायं गुरुर्मम ।</s-l><s-l>यदि राजा न भुङ्क्तेऽयं गान्धारी च यशस्विनी ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>ततोऽस्य पाणिना राजा जलशीतेन पाण्डवः ।</s-l><s-l>उरो मुखं च शनकैः पर्यमार्जत धर्मवित् ॥ २७ ॥</s-l></s-lg><s-lg><s-l>तेन रत्नौषधिमता पुण्येन च सुगन्धिना ।</s-l><s-l>पाणिस्पर्शेन राज्ञस्तु राजा संज्ञामवाप ह ॥ २८ ॥</s-l></s-lg>