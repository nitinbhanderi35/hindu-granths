<s-lg><s-l> सूत उवाच ।</s-l><s-l>एतच्छ्रुत्वा नृपो विद्वान्हृष्टोऽभूज्जनमेजयः ।</s-l><s-l>पितामहानां सर्वेषां गमनागमनं तदा ॥ १ ॥</s-l></s-lg><s-lg><s-l>अब्रवीच्च मुदा युक्तः पुनरागमनं प्रति ।</s-l><s-l>कथं नु त्यक्तदेहानां पुनस्तद्रूपदर्शनम् ॥ २ ॥</s-l></s-lg><s-lg><s-l>इत्युक्तः स द्विजश्रेष्ठो व्यासशिष्यः प्रतापवान् ।</s-l><s-l>प्रोवाच वदतां श्रेष्ठस्तं नृपं जनमेजयम् ॥ ३ ॥</s-l></s-lg><s-lg><s-l>अविप्रणाशः सर्वेषां कर्मणामिति निश्चयः ।</s-l><s-l>कर्मजानि शरीराणि तथैवाकृतयो नृप ॥ ४ ॥</s-l></s-lg><s-lg><s-l>महाभूतानि नित्यानि भूताधिपतिसंश्रयात् ।</s-l><s-l>तेषां च नित्यसंवासो न विनाशो वियुज्यताम् ॥ ५ ॥</s-l></s-lg><s-lg><s-l>अनाशाय कृतं कर्म तस्य चेष्टः फलागमः ।</s-l><s-l>आत्मा चैभिः समायुक्तः सुखदुःखमुपाश्नुते ॥ ६ ॥</s-l></s-lg><s-lg><s-l>अविनाशी तथा नित्यं क्षेत्रज्ञ इति निश्चयः ।</s-l><s-l>भूतानामात्मभावो यो ध्रुवोऽसौ संविजानताम् ॥ ७ ॥</s-l></s-lg><s-lg><s-l>यावन्न क्षीयते कर्म तावदस्य स्वरूपता ।</s-l><s-l>संक्षीणकर्मा पुरुषो रूपान्यत्वं नियच्छति ॥ ८ ॥</s-l></s-lg><s-lg><s-l>नानाभावास्तथैकत्वं शरीरं प्राप्य संहताः ।</s-l><s-l>भवन्ति ते तथा नित्याः पृथग्भावं विजानताम् ॥ ९ ॥</s-l></s-lg><s-lg><s-l>अश्वमेधे श्रुतिश्चेयमश्वसंज्ञपनं प्रति ।</s-l><s-l>लोकान्तरगता नित्यं प्राणा नित्या हि वाजिनः ॥ १० ॥</s-l></s-lg><s-lg><s-l>अहं हितं वदाम्येतत्प्रियं चेत्तव पार्थिव ।</s-l><s-l>देवयाना हि पन्थानः श्रुतास्ते यज्ञसंस्तरे ॥ ११ ॥</s-l></s-lg><s-lg><s-l>सुकृतो यत्र ते यज्ञस्तत्र देवा हितास्तव ।</s-l><s-l>यदा समन्विता देवाः पशूनां गमनेश्वराः ।</s-l><s-l>गतिमन्तश्च तेनेष्ट्वा नान्ये नित्या भवन्ति ते ॥ १२ ॥</s-l></s-lg><s-lg><s-l>नित्येऽस्मिन्पञ्चके वर्गे नित्ये चात्मनि यो नरः ।</s-l><s-l>अस्य नानासमायोगं यः पश्यति वृथामतिः ।</s-l><s-l>वियोगे शोचतेऽत्यर्थं स बाल इति मे मतिः ॥ १३ ॥</s-l></s-lg><s-lg><s-l>वियोगे दोषदर्शी यः संयोगमिह वर्जयेत् ।</s-l><s-l>असङ्गे संगमो नास्ति दुःखं भुवि वियोगजम् ॥ १४ ॥</s-l></s-lg><s-lg><s-l>परापरज्ञस्तु नरो नाभिमानादुदीरितः ।</s-l><s-l>अपरज्ञः परां बुद्धिं स्पृष्ट्वा मोहाद्विमुच्यते ॥ १५ ॥</s-l></s-lg><s-lg><s-l>अदर्शनादापतितः पुनश्चादर्शनं गतः ।</s-l><s-l>नाहं तं वेद्मि नासौ मां न च मेऽस्ति विरागता ॥ १६ ॥</s-l></s-lg><s-lg><s-l>येन येन शरीरेण करोत्ययमनीश्वरः ।</s-l><s-l>तेन तेन शरीरेण तदवश्यमुपाश्नुते ।</s-l><s-l>मानसं मनसाप्नोति शारीरं च शरीरवान् ॥ १७ ॥</s-l></s-lg>