<s-lg><s-l> व्यास उवाच ।</s-l><s-l>भद्रे द्रक्ष्यसि गान्धारि पुत्रान्भ्रातॄन्सखींस्तथा ।</s-l><s-l>वधूश्च पतिभिः सार्धं निशि सुप्तोत्थिता इव ॥ १ ॥</s-l></s-lg><s-lg><s-l>कर्णं द्रक्ष्यति कुन्ती च सौभद्रं चापि यादवी ।</s-l><s-l>द्रौपदी पञ्च पुत्रांश्च पितॄन्भ्रातॄंस्तथैव च ॥ २ ॥</s-l></s-lg><s-lg><s-l>पूर्वमेवैष हृदये व्यवसायोऽभवन्मम ।</s-l><s-l>यथास्मि चोदितो राज्ञा भवत्या पृथयैव च ॥ ३ ॥</s-l></s-lg><s-lg><s-l>न ते शोच्या महात्मानः सर्व एव नरर्षभाः ।</s-l><s-l>क्षत्रधर्मपराः सन्तस्तथा हि निधनं गताः ॥ ४ ॥</s-l></s-lg><s-lg><s-l>भवितव्यमवश्यं तत्सुरकार्यमनिन्दिते ।</s-l><s-l>अवतेरुस्ततः सर्वे देवभागैर्महीतलम् ॥ ५ ॥</s-l></s-lg><s-lg><s-l>गन्धर्वाप्सरसश्चैव पिशाचा गुह्यराक्षसाः ।</s-l><s-l>तथा पुण्यजनाश्चैव सिद्धा देवर्षयोऽपि च ॥ ६ ॥</s-l></s-lg><s-lg><s-l>देवाश्च दानवाश्चैव तथा ब्रह्मर्षयोऽमलाः ।</s-l><s-l>त एते निधनं प्राप्ताः कुरुक्षेत्रे रणाजिरे ॥ ७ ॥</s-l></s-lg><s-lg><s-l>गन्धर्वराजो यो धीमान्धृतराष्ट्र इति श्रुतः ।</s-l><s-l>स एव मानुषे लोके धृतराष्ट्रः पतिस्तव ॥ ८ ॥</s-l></s-lg><s-lg><s-l>पाण्डुं मरुद्गणं विद्धि विशिष्टतममच्युतम् ।</s-l><s-l>धर्मस्यांशोऽभवत्क्षत्ता राजा चायं युधिष्ठिरः ॥ ९ ॥</s-l></s-lg><s-lg><s-l>कलिं दुर्योधनं विद्धि शकुनिं द्वापरं तथा ।</s-l><s-l>दुःशासनादीन्विद्धि त्वं राक्षसाञ्शुभदर्शने ॥ १० ॥</s-l></s-lg><s-lg><s-l>मरुद्गणाद्भीमसेनं बलवन्तमरिंदमम् ।</s-l><s-l>विद्धि च त्वं नरमृषिमिमं पार्थं धनंजयम् ।</s-l><s-l>नारायणं हृषीकेशमश्विनौ यमजावुभौ ॥ ११ ॥</s-l></s-lg><s-lg><s-l>द्विधा कृत्वात्मनो देहमादित्यं तपतां वरम् ।</s-l><s-l>लोकांश्च तापयानं वै विद्धि कर्णं च शोभने ।</s-l><s-l>यश्च वैरार्थमुद्भूतः संघर्षजननस्तथा ॥ १२ ॥</s-l></s-lg><s-lg><s-l>यश्च पाण्डवदायादो हतः षड्भिर्महारथैः ।</s-l><s-l>स सोम इह सौभद्रो योगादेवाभवद्द्विधा ॥ १३ ॥</s-l></s-lg><s-lg><s-l>द्रौपद्या सह संभूतं धृष्टद्युम्नं च पावकात् ।</s-l><s-l>अग्नेर्भागं शुभं विद्धि राक्षसं तु शिखण्डिनम् ॥ १४ ॥</s-l></s-lg><s-lg><s-l>द्रोणं बृहस्पतेर्भागं विद्धि द्रौणिं च रुद्रजम् ।</s-l><s-l>भीष्मं च विद्धि गाङ्गेयं वसुं मानुषतां गतम् ॥ १५ ॥</s-l></s-lg><s-lg><s-l>एवमेते महाप्राज्ञे देवा मानुष्यमेत्य हि ।</s-l><s-l>ततः पुनर्गताः स्वर्गं कृते कर्मणि शोभने ॥ १६ ॥</s-l></s-lg><s-lg><s-l>यच्च वो हृदि सर्वेषां दुःखमेनच्चिरं स्थितम् ।</s-l><s-l>तदद्य व्यपनेष्यामि परलोककृताद्भयात् ॥ १७ ॥</s-l></s-lg><s-lg><s-l>सर्वे भवन्तो गच्छन्तु नदीं भागीरथीं प्रति ।</s-l><s-l>तत्र द्रक्ष्यथ तान्सर्वान्ये हतास्मिन्रणाजिरे ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>इति व्यासस्य वचनं श्रुत्वा सर्वो जनस्तदा ।</s-l><s-l>महता सिंहनादेन गङ्गामभिमुखो ययौ ॥ १९ ॥</s-l></s-lg><s-lg><s-l>धृतराष्ट्रश्च सामात्यः प्रययौ सह पाण्डवैः ।</s-l><s-l>सहितो मुनिशार्दूलैर्गन्धर्वैश्च समागतैः ॥ २० ॥</s-l></s-lg><s-lg><s-l>ततो गङ्गां समासाद्य क्रमेण स जनार्णवः ।</s-l><s-l>निवासमकरोत्सर्वो यथाप्रीति यथासुखम् ॥ २१ ॥</s-l></s-lg><s-lg><s-l>राजा च पाण्डवैः सार्धमिष्टे देशे सहानुगः ।</s-l><s-l>निवासमकरोद्धीमान्सस्त्रीवृद्धपुरःसरः ॥ २२ ॥</s-l></s-lg><s-lg><s-l>जगाम तदहश्चापि तेषां वर्षशतं यथा ।</s-l><s-l>निशां प्रतीक्षमाणानां दिदृक्षूणां मृतान्नृपान् ॥ २३ ॥</s-l></s-lg><s-lg><s-l>अथ पुण्यं गिरिवरमस्तमभ्यगमद्रविः ।</s-l><s-l>ततः कृताभिषेकास्ते नैशं कर्म समाचरन् ॥ २४ ॥</s-l></s-lg>