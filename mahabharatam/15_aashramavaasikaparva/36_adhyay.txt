<s-lg><s-l> जनमेजय उवाच ।</s-l><s-l>वनवासं गते विप्र धृतराष्ट्रे महीपतौ ।</s-l><s-l>सभार्ये नृपशार्दूले वध्वा कुन्त्या समन्विते ॥ १ ॥</s-l></s-lg><s-lg><s-l>विदुरे चापि संसिद्धे धर्मराजं व्यपाश्रिते ।</s-l><s-l>वसत्सु पाण्डुपुत्रेषु सर्वेष्वाश्रममण्डले ॥ २ ॥</s-l></s-lg><s-lg><s-l>यत्तदाश्चर्यमिति वै करिष्यामीत्युवाच ह ।</s-l><s-l>व्यासः परमतेजस्वी महर्षिस्तद्वदस्व मे ॥ ३ ॥</s-l></s-lg><s-lg><s-l>वनवासे च कौरव्यः कियन्तं कालमच्युतः ।</s-l><s-l>युधिष्ठिरो नरपतिर्न्यवसत्सजनो द्विज ॥ ४ ॥</s-l></s-lg><s-lg><s-l>किमाहाराश्च ते तत्र ससैन्या न्यवसन्प्रभो ।</s-l><s-l>सान्तःपुरा महात्मान इति तद्ब्रूहि मेऽनघ ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>तेऽनुज्ञातास्तदा राजन्कुरुराजेन पाण्डवाः ।</s-l><s-l>विविधान्यन्नपानानि विश्राम्यानुभवन्ति ते ॥ ६ ॥</s-l></s-lg><s-lg><s-l>मासमेकं विजह्रुस्ते ससैन्यान्तःपुरा वने ।</s-l><s-l>अथ तत्रागमद्व्यासो यथोक्तं ते मयानघ ॥ ७ ॥</s-l></s-lg><s-lg><s-l>तथा तु तेषां सर्वेषां कथाभिर्नृपसंनिधौ ।</s-l><s-l>व्यासमन्वासतां राजन्नाजग्मुर्मुनयोऽपरे ॥ ८ ॥</s-l></s-lg><s-lg><s-l>नारदः पर्वतश्चैव देवलश्च महातपाः ।</s-l><s-l>विश्वावसुस्तुम्बुरुश्च चित्रसेनश्च भारत ॥ ९ ॥</s-l></s-lg><s-lg><s-l>तेषामपि यथान्यायं पूजां चक्रे महामनाः ।</s-l><s-l>धृतराष्ट्राभ्यनुज्ञातः कुरुराजो युधिष्ठिरः ॥ १० ॥</s-l></s-lg><s-lg><s-l>निषेदुस्ते ततः सर्वे पूजां प्राप्य युधिष्ठिरात् ।</s-l><s-l>आसनेष्वथ पुण्येषु बर्हिष्केषु वरेषु च ॥ ११ ॥</s-l></s-lg><s-lg><s-l>तेषु तत्रोपविष्टेषु स तु राजा महामतिः ।</s-l><s-l>पाण्डुपुत्रैः परिवृतो निषसाद कुरूद्वहः ॥ १२ ॥</s-l></s-lg><s-lg><s-l>गान्धारी चैव कुन्ती च द्रौपदी सात्वती तथा ।</s-l><s-l>स्त्रियश्चान्यास्तथान्याभिः सहोपविविशुस्ततः ॥ १३ ॥</s-l></s-lg><s-lg><s-l>तेषां तत्र कथा दिव्या धर्मिष्ठाश्चाभवन्नृप ।</s-l><s-l>ऋषीणां च पुराणानां देवासुरविमिश्रिताः ॥ १४ ॥</s-l></s-lg><s-lg><s-l>ततः कथान्ते व्यासस्तं प्रज्ञाचक्षुषमीश्वरम् ।</s-l><s-l>प्रोवाच वदतां श्रेष्ठः पुनरेव स तद्वचः ।</s-l><s-l>प्रीयमाणो महातेजाः सर्ववेदविदां वरः ॥ १५ ॥</s-l></s-lg><s-lg><s-l>विदितं मम राजेन्द्र यत्ते हृदि विवक्षितम् ।</s-l><s-l>दह्यमानस्य शोकेन तव पुत्रकृतेन वै ॥ १६ ॥</s-l></s-lg><s-lg><s-l>गान्धार्याश्चैव यद्दुःखं हृदि तिष्ठति पार्थिव ।</s-l><s-l>कुन्त्याश्च यन्महाराज द्रौपद्याश्च हृदि स्थितम् ॥ १७ ॥</s-l></s-lg><s-lg><s-l>यच्च धारयते तीव्रं दुःखं पुत्रविनाशजम् ।</s-l><s-l>सुभद्रा कृष्णभगिनी तच्चापि विदितं मम ॥ १८ ॥</s-l></s-lg><s-lg><s-l>श्रुत्वा समागममिमं सर्वेषां वस्ततो नृप ।</s-l><s-l>संशयच्छेदनायाहं प्राप्तः कौरवनन्दन ॥ १९ ॥</s-l></s-lg><s-lg><s-l>इमे च देवगन्धर्वाः सर्वे चैव महर्षयः ।</s-l><s-l>पश्यन्तु तपसो वीर्यमद्य मे चिरसंभृतम् ॥ २० ॥</s-l></s-lg><s-lg><s-l>तदुच्यतां महाबाहो कं कामं प्रदिशामि ते ।</s-l><s-l>प्रवणोऽस्मि वरं दातुं पश्य मे तपसो बलम् ॥ २१ ॥</s-l></s-lg><s-lg><s-l>एवमुक्तः स राजेन्द्रो व्यासेनामितबुद्धिना ।</s-l><s-l>मुहूर्तमिव संचिन्त्य वचनायोपचक्रमे ॥ २२ ॥</s-l></s-lg><s-lg><s-l>धन्योऽस्म्यनुगृहीतोऽस्मि सफलं जीवितं च मे ।</s-l><s-l>यन्मे समागमोऽद्येह भवद्भिः सह साधुभिः ॥ २३ ॥</s-l></s-lg><s-lg><s-l>अद्य चाप्यवगच्छामि गतिमिष्टामिहात्मनः ।</s-l><s-l>भवद्भिर्ब्रह्मकल्पैर्यत्समेतोऽहं तपोधनाः ॥ २४ ॥</s-l></s-lg><s-lg><s-l>दर्शनादेव भवतां पूतोऽहं नात्र संशयः ।</s-l><s-l>विद्यते न भयं चापि परलोकान्ममानघाः ॥ २५ ॥</s-l></s-lg><s-lg><s-l>किं तु तस्य सुदुर्बुद्धेर्मन्दस्यापनयैर्भृशम् ।</s-l><s-l>दूयते मे मनो नित्यं स्मरतः पुत्रगृद्धिनः ॥ २६ ॥</s-l></s-lg><s-lg><s-l>अपापाः पाण्डवा येन निकृताः पापबुद्धिना ।</s-l><s-l>घातिता पृथिवी चेयं सहसा सनरद्विपा ॥ २७ ॥</s-l></s-lg><s-lg><s-l>राजानश्च महात्मानो नानाजनपदेश्वराः ।</s-l><s-l>आगम्य मम पुत्रार्थे सर्वे मृत्युवशं गताः ॥ २८ ॥</s-l></s-lg><s-lg><s-l>ये ते पुत्रांश्च दाराश्च प्राणांश्च मनसः प्रियान् ।</s-l><s-l>परित्यज्य गताः शूराः प्रेतराजनिवेशनम् ॥ २९ ॥</s-l></s-lg><s-lg><s-l>का नु तेषां गतिर्ब्रह्मन्मित्रार्थे ये हता मृधे ।</s-l><s-l>तथैव पुत्रपौत्राणां मम ये निहता युधि ॥ ३० ॥</s-l></s-lg><s-lg><s-l>दूयते मे मनोऽभीक्ष्णं घातयित्वा महाबलम् ।</s-l><s-l>भीष्मं शांतनवं वृद्धं द्रोणं च द्विजसत्तमम् ॥ ३१ ॥</s-l></s-lg><s-lg><s-l>मम पुत्रेण मूढेन पापेन सुहृदद्विषा ।</s-l><s-l>क्षयं नीतं कुलं दीप्तं पृथिवीराज्यमिच्छता ॥ ३२ ॥</s-l></s-lg><s-lg><s-l>एतत्सर्वमनुस्मृत्य दह्यमानो दिवानिशम् ।</s-l><s-l>न शान्तिमधिगच्छामि दुःखशोकसमाहतः ।</s-l><s-l>इति मे चिन्तयानस्य पितः शर्म न विद्यते ॥ ३३ ॥</s-l></s-lg>