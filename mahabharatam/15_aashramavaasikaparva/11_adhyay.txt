<s-lg><s-l> धृतराष्ट्र उवाच ।</s-l><s-l>मण्डलानि च बुध्येथाः परेषामात्मनस्तथा ।</s-l><s-l>उदासीनगुणानां च मध्यमानां तथैव च ॥ १ ॥</s-l></s-lg><s-lg><s-l>चतुर्णां शत्रुजातानां सर्वेषामाततायिनाम् ।</s-l><s-l>मित्रं चामित्रमित्रं च बोद्धव्यं तेऽरिकर्शन ॥ २ ॥</s-l></s-lg><s-lg><s-l>तथामात्या जनपदा दुर्गाणि विषमाणि च ।</s-l><s-l>बलानि च कुरुश्रेष्ठ भवन्त्येषां यथेच्छकम् ॥ ३ ॥</s-l></s-lg><s-lg><s-l>ते च द्वादश कौन्तेय राज्ञां वै विविधात्मकाः ।</s-l><s-l>मन्त्रिप्रधानाश्च गुणाः षष्टिर्द्वादश च प्रभो ॥ ४ ॥</s-l></s-lg><s-lg><s-l>एतन्मण्डलमित्याहुराचार्या नीतिकोविदाः ।</s-l><s-l>अत्र षाड्गुण्यमायत्तं युधिष्ठिर निबोध तत् ॥ ५ ॥</s-l></s-lg><s-lg><s-l>वृद्धिक्षयौ च विज्ञेयौ स्थानं च कुरुनन्दन ।</s-l><s-l>द्विसप्तत्या महाबाहो ततः षाड्गुण्यचारिणः ॥ ६ ॥</s-l></s-lg><s-lg><s-l>यदा स्वपक्षो बलवान्परपक्षस्तथाबलः ।</s-l><s-l>विगृह्य शत्रून्कौन्तेय यायात्क्षितिपतिस्तदा ।</s-l><s-l>यदा स्वपक्षोऽबलवांस्तदा संधिं समाश्रयेत् ॥ ७ ॥</s-l></s-lg><s-lg><s-l>द्रव्याणां संचयश्चैव कर्तव्यः स्यान्महांस्तथा ।</s-l><s-l>यदा समर्थो यानाय नचिरेणैव भारत ॥ ८ ॥</s-l></s-lg><s-lg><s-l>तदा सर्वं विधेयं स्यात्स्थानं च न विभाजयेत् ।</s-l><s-l>भूमिरल्पफला देया विपरीतस्य भारत ॥ ९ ॥</s-l></s-lg><s-lg><s-l>हिरण्यं कुप्यभूयिष्ठं मित्रं क्षीणमकोशवत् ।</s-l><s-l>विपरीतान्न गृह्णीयात्स्वयं संधिविशारदः ॥ १० ॥</s-l></s-lg><s-lg><s-l>संध्यर्थं राजपुत्रं च लिप्सेथा भरतर्षभ ।</s-l><s-l>विपरीतस्तु तेऽदेयः पुत्र कस्यांचिदापदि ।</s-l><s-l>तस्य प्रमोक्षे यत्नं च कुर्याः सोपायमन्त्रवित् ॥ ११ ॥</s-l></s-lg><s-lg><s-l>प्रकृतीनां च कौन्तेय राजा दीनां विभावयेत् ।</s-l><s-l>क्रमेण युगपद्द्वंद्वं व्यसनानां बलाबलम् ॥ १२ ॥</s-l></s-lg><s-lg><s-l>पीडनं स्तम्भनं चैव कोशभङ्गस्तथैव च ।</s-l><s-l>कार्यं यत्नेन शत्रूणां स्वराष्ट्रं रक्षता स्वयम् ॥ १३ ॥</s-l></s-lg><s-lg><s-l>न च हिंस्योऽभ्युपगतः सामन्तो वृद्धिमिच्छता ।</s-l><s-l>कौन्तेय तं न हिंसेत यो महीं विजिगीषते ॥ १४ ॥</s-l></s-lg><s-lg><s-l>गणानां भेदने योगं गच्छेथाः सह मन्त्रिभिः ।</s-l><s-l>साधुसंग्रहणाच्चैव पापनिग्रहणात्तथा ॥ १५ ॥</s-l></s-lg><s-lg><s-l>दुर्बलाश्चापि सततं नावष्टभ्या बलीयसा ।</s-l><s-l>तिष्ठेथा राजशार्दूल वैतसीं वृत्तिमास्थितः ॥ १६ ॥</s-l></s-lg><s-lg><s-l>यद्येवमभियायाच्च दुर्बलं बलवान्नृपः ।</s-l><s-l>सामादिभिरुपायैस्तं क्रमेण विनिवर्तयेत् ॥ १७ ॥</s-l></s-lg><s-lg><s-l>अशक्नुवंस्तु युद्धाय निष्पतेत्सह मन्त्रिभिः ।</s-l><s-l>कोशेन पौरैर्दण्डेन ये चान्ये प्रियकारिणः ॥ १८ ॥</s-l></s-lg><s-lg><s-l>असंभवे तु सर्वस्य यथामुख्येन निष्पतेत् ।</s-l><s-l>क्रमेणानेन मोक्षः स्याच्छरीरमपि केवलम् ॥ १९ ॥</s-l></s-lg>