<s-lg><s-l> वैशंपायन उवाच ।</s-l><s-l>एवमुक्तास्तु ते तेन पौरजानपदा जनाः ।</s-l><s-l>वृद्धेन राज्ञा कौरव्य नष्टसंज्ञा इवाभवन् ॥ १ ॥</s-l></s-lg><s-lg><s-l>तूष्णींभूतांस्ततस्तांस्तु बाष्पकण्ठान्महीपतिः ।</s-l><s-l>धृतराष्ट्रो महीपालः पुनरेवाभ्यभाषत ॥ २ ॥</s-l></s-lg><s-lg><s-l>वृद्धं मां हतपुत्रं च धर्मपत्न्या सहानया ।</s-l><s-l>विलपन्तं बहुविधं कृपणं चैव सत्तमाः ॥ ३ ॥</s-l></s-lg><s-lg><s-l>पित्रा स्वयमनुज्ञातं कृष्णद्वैपायनेन वै ।</s-l><s-l>वनवासाय धर्मज्ञा धर्मज्ञेन नृपेण च ॥ ४ ॥</s-l></s-lg><s-lg><s-l>सोऽहं पुनः पुनर्याचे शिरसावनतोऽनघाः ।</s-l><s-l>गान्धार्या सहितं तन्मां समनुज्ञातुमर्हथ ॥ ५ ॥</s-l></s-lg><s-lg><s-l>श्रुत्वा तु कुरुराजस्य वाक्यानि करुणानि ते ।</s-l><s-l>रुरुदुः सर्वतो राजन्समेताः कुरुजाङ्गलाः ॥ ६ ॥</s-l></s-lg><s-lg><s-l>उत्तरीयैः करैश्चापि संछाद्य वदनानि ते ।</s-l><s-l>रुरुदुः शोकसंतप्ता मुहूर्तं पितृमातृवत् ॥ ७ ॥</s-l></s-lg><s-lg><s-l>हृदयैः शून्यभूतैस्ते धृतराष्ट्रप्रवासजम् ।</s-l><s-l>दुःखं संधारयन्तः स्म नष्टसंज्ञा इवाभवन् ॥ ८ ॥</s-l></s-lg><s-lg><s-l>ते विनीय तमायासं कुरुराजवियोगजम् ।</s-l><s-l>शनैः शनैस्तदान्योन्यमब्रुवन्स्वमतान्युत ॥ ९ ॥</s-l></s-lg><s-lg><s-l>ततः संधाय ते सर्वे वाक्यान्यथ समासतः ।</s-l><s-l>एकस्मिन्ब्राह्मणे राजन्नावेश्योचुर्नराधिपम् ॥ १० ॥</s-l></s-lg><s-lg><s-l>ततः स्वचरणे वृद्धः संमतोऽर्थविशारदः ।</s-l><s-l>साम्बाख्यो बह्वृचो राजन्वक्तुं समुपचक्रमे ॥ ११ ॥</s-l></s-lg><s-lg><s-l>अनुमान्य महाराजं तत्सदः संप्रभाष्य च ।</s-l><s-l>विप्रः प्रगल्भो मेधावी स राजानमुवाच ह ॥ १२ ॥</s-l></s-lg><s-lg><s-l>राजन्वाक्यं जनस्यास्य मयि सर्वं समर्पितम् ।</s-l><s-l>वक्ष्यामि तदहं वीर तज्जुषस्व नराधिप ॥ १३ ॥</s-l></s-lg><s-lg><s-l>यथा वदसि राजेन्द्र सर्वमेतत्तथा विभो ।</s-l><s-l>नात्र मिथ्या वचः किंचित्सुहृत्त्वं नः परस्परम् ॥ १४ ॥</s-l></s-lg><s-lg><s-l>न जात्वस्य तु वंशस्य राज्ञां कश्चित्कदाचन ।</s-l><s-l>राजासीद्यः प्रजापालः प्रजानामप्रियो भवेत् ॥ १५ ॥</s-l></s-lg><s-lg><s-l>पितृवद्भ्रातृवच्चैव भवन्तः पालयन्ति नः ।</s-l><s-l>न च दुर्योधनः किंचिदयुक्तं कृतवान्नृप ॥ १६ ॥</s-l></s-lg><s-lg><s-l>यथा ब्रवीति धर्मज्ञो मुनिः सत्यवतीसुतः ।</s-l><s-l>तथा कुरु महाराज स हि नः परमो गुरुः ॥ १७ ॥</s-l></s-lg><s-lg><s-l>त्यक्ता वयं तु भवता दुःखशोकपरायणाः ।</s-l><s-l>भविष्यामश्चिरं राजन्भवद्गुणशतैर्हृताः ॥ १८ ॥</s-l></s-lg><s-lg><s-l>यथा शंतनुना गुप्ता राज्ञा चित्राङ्गदेन च ।</s-l><s-l>भीष्मवीर्योपगूढेन पित्रा च तव पार्थिव ॥ १९ ॥</s-l></s-lg><s-lg><s-l>भवद्बुद्धियुजा चैव पाण्डुना पृथिवीक्षिता ।</s-l><s-l>तथा दुर्योधनेनापि राज्ञा सुपरिपालिताः ॥ २० ॥</s-l></s-lg><s-lg><s-l>न स्वल्पमपि पुत्रस्ते व्यलीकं कृतवान्नृप ।</s-l><s-l>पितरीव सुविश्वस्तास्तस्मिन्नपि नराधिपे ।</s-l><s-l>वयमास्म यथा सम्यग्भवतो विदितं तथा ॥ २१ ॥</s-l></s-lg><s-lg><s-l>तथा वर्षसहस्राय कुन्तीपुत्रेण धीमता ।</s-l><s-l>पाल्यमाना धृतिमता सुखं विन्दामहे नृप ॥ २२ ॥</s-l></s-lg><s-lg><s-l>राजर्षीणां पुराणानां भवतां वंशधारिणाम् ।</s-l><s-l>कुरुसंवरणादीनां भरतस्य च धीमतः ॥ २३ ॥</s-l></s-lg><s-lg><s-l>वृत्तं समनुयात्येष धर्मात्मा भूरिदक्षिणः ।</s-l><s-l>नात्र वाच्यं महाराज सुसूक्ष्ममपि विद्यते ॥ २४ ॥</s-l></s-lg><s-lg><s-l>उषिताः स्म सुखं नित्यं भवता परिपालिताः ।</s-l><s-l>सुसूक्ष्मं च व्यलीकं ते सपुत्रस्य न विद्यते ॥ २५ ॥</s-l></s-lg><s-lg><s-l>यत्तु ज्ञातिविमर्देऽस्मिन्नात्थ दुर्योधनं प्रति ।</s-l><s-l>भवन्तमनुनेष्यामि तत्रापि कुरुनन्दन ॥ २६ ॥</s-l></s-lg>