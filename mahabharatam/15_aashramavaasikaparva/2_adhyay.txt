<s-lg><s-l> वैशंपायन उवाच ।</s-l><s-l>एवं संपूजितो राजा पाण्डवैरम्बिकासुतः ।</s-l><s-l>विजहार यथापूर्वमृषिभिः पर्युपासितः ॥ १ ॥</s-l></s-lg><s-lg><s-l>ब्रह्मदेयाग्रहारांश्च प्रददौ स कुरूद्वहः ।</s-l><s-l>तच्च कुन्तीसुतो राजा सर्वमेवान्वमोदत ॥ २ ॥</s-l></s-lg><s-lg><s-l>आनृशंस्यपरो राजा प्रीयमाणो युधिष्ठिरः ।</s-l><s-l>उवाच स तदा भ्रातॄनमात्यांश्च महीपतिः ॥ ३ ॥</s-l></s-lg><s-lg><s-l>मया चैव भवद्भिश्च मान्य एष नराधिपः ।</s-l><s-l>निदेशे धृतराष्ट्रस्य यः स्थास्यति स मे सुहृत् ।</s-l><s-l>विपरीतश्च मे शत्रुर्निरस्यश्च भवेन्नरः ॥ ४ ॥</s-l></s-lg><s-lg><s-l>परिदृष्टेषु चाहःसु पुत्राणां श्राद्धकर्मणि ।</s-l><s-l>ददातु राजा सर्वेषां यावदस्य चिकीर्षितम् ॥ ५ ॥</s-l></s-lg><s-lg><s-l>ततः स राजा कौरव्यो धृतराष्ट्रो महामनाः ।</s-l><s-l>ब्राह्मणेभ्यो महार्हेभ्यो ददौ वित्तान्यनेकशः ॥ ६ ॥</s-l></s-lg><s-lg><s-l>धर्मराजश्च भीमश्च सव्यसाची यमावपि ।</s-l><s-l>तत्सर्वमन्ववर्तन्त धृतराष्ट्रव्यपेक्षया ॥ ७ ॥</s-l></s-lg><s-lg><s-l>कथं नु राजा वृद्धः सन्पुत्रशोकसमाहतः ।</s-l><s-l>शोकमस्मत्कृतं प्राप्य न म्रियेतेति चिन्त्यते ॥ ८ ॥</s-l></s-lg><s-lg><s-l>यावद्धि कुरुमुख्यस्य जीवत्पुत्रस्य वै सुखम् ।</s-l><s-l>बभूव तदवाप्नोतु भोगांश्चेति व्यवस्थिताः ॥ ९ ॥</s-l></s-lg><s-lg><s-l>ततस्ते सहिताः सर्वे भ्रातरः पञ्च पाण्डवाः ।</s-l><s-l>तथाशीलाः समातस्थुर्धृतराष्ट्रस्य शासने ॥ १० ॥</s-l></s-lg><s-lg><s-l>धृतराष्ट्रश्च तान्वीरान्विनीतान्विनये स्थितान् ।</s-l><s-l>शिष्यवृत्तौ स्थितान्नित्यं गुरुवत्पर्यपश्यत ॥ ११ ॥</s-l></s-lg><s-lg><s-l>गान्धारी चैव पुत्राणां विविधैः श्राद्धकर्मभिः ।</s-l><s-l>आनृण्यमगमत्कामान्विप्रेभ्यः प्रतिपाद्य वै ॥ १२ ॥</s-l></s-lg><s-lg><s-l>एवं धर्मभृतां श्रेष्ठो धर्मराजो युधिष्ठिरः ।</s-l><s-l>भ्रातृभिः सहितो धीमान्पूजयामास तं नृपम् ॥ १३ ॥</s-l></s-lg>