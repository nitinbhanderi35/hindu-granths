<s-lg><s-l> व्यास उवाच ।</s-l><s-l>युधिष्ठिर महाबाहो यदाह कुरुनन्दनः ।</s-l><s-l>धृतराष्ट्रो महात्मा त्वां तत्कुरुष्वाविचारयन् ॥ १ ॥</s-l></s-lg><s-lg><s-l>अयं हि वृद्धो नृपतिर्हतपुत्रो विशेषतः ।</s-l><s-l>नेदं कृच्छ्रं चिरतरं सहेदिति मतिर्मम ॥ २ ॥</s-l></s-lg><s-lg><s-l>गान्धारी च महाभागा प्राज्ञा करुणवेदिनी ।</s-l><s-l>पुत्रशोकं महाराज धैर्येणोद्वहते भृशम् ॥ ३ ॥</s-l></s-lg><s-lg><s-l>अहमप्येतदेव त्वां ब्रवीमि कुरु मे वचः ।</s-l><s-l>अनुज्ञां लभतां राजा मा वृथेह मरिष्यति ॥ ४ ॥</s-l></s-lg><s-lg><s-l>राजर्षीणां पुराणानामनुयातु गतिं नृपः ।</s-l><s-l>राजर्षीणां हि सर्वेषामन्ते वनमुपाश्रयः ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तः स तदा राजा व्यासेनाद्भुतकर्मणा ।</s-l><s-l>प्रत्युवाच महातेजा धर्मराजो युधिष्ठिरः ॥ ६ ॥</s-l></s-lg><s-lg><s-l>भगवानेव नो मान्यो भगवानेव नो गुरुः ।</s-l><s-l>भगवानस्य राज्यस्य कुलस्य च परायणम् ॥ ७ ॥</s-l></s-lg><s-lg><s-l>अहं तु पुत्रो भगवान्पिता राजा गुरुश्च मे ।</s-l><s-l>निदेशवर्ती च पितुः पुत्रो भवति धर्मतः ॥ ८ ॥</s-l></s-lg><s-lg><s-l>इत्युक्तः स तु तं प्राह व्यासो धर्मभृतां वरः ।</s-l><s-l>युधिष्ठिरं महातेजाः पुनरेव विशां पते ॥ ९ ॥</s-l></s-lg><s-lg><s-l>एवमेतन्महाबाहो यथा वदसि भारत ।</s-l><s-l>राजायं वृद्धतां प्राप्तः प्रमाणे परमे स्थितः ॥ १० ॥</s-l></s-lg><s-lg><s-l>सोऽयं मयाभ्यनुज्ञातस्त्वया च पृथिवीपते ।</s-l><s-l>करोतु स्वमभिप्रायं मास्य विघ्नकरो भव ॥ ११ ॥</s-l></s-lg><s-lg><s-l>एष एव परो धर्मो राजर्षीणां युधिष्ठिर ।</s-l><s-l>समरे वा भवेन्मृत्युर्वने वा विधिपूर्वकम् ॥ १२ ॥</s-l></s-lg><s-lg><s-l>पित्रा तु तव राजेन्द्र पाण्डुना पृथिवीक्षिता ।</s-l><s-l>शिष्यभूतेन राजायं गुरुवत्पर्युपासितः ॥ १३ ॥</s-l></s-lg><s-lg><s-l>क्रतुभिर्दक्षिणावद्भिरन्नपर्वतशोभितैः ।</s-l><s-l>महद्भिरिष्टं भोगाश्च भुक्ताः पुत्राश्च पालिताः ॥ १४ ॥</s-l></s-lg><s-lg><s-l>पुत्रसंस्थं च विपुलं राज्यं विप्रोषिते त्वयि ।</s-l><s-l>त्रयोदशसमा भुक्तं दत्तं च विविधं वसु ॥ १५ ॥</s-l></s-lg><s-lg><s-l>त्वया चायं नरव्याघ्र गुरुशुश्रूषया नृपः ।</s-l><s-l>आराधितः सभृत्येन गान्धारी च यशस्विनी ॥ १६ ॥</s-l></s-lg><s-lg><s-l>अनुजानीहि पितरं समयोऽस्य तपोविधौ ।</s-l><s-l>न मन्युर्विद्यते चास्य सुसूक्ष्मोऽपि युधिष्ठिर ॥ १७ ॥</s-l></s-lg><s-lg><s-l>एतावदुक्त्वा वचनमनुज्ञाप्य च पार्थिवम् ।</s-l><s-l>तथास्त्विति च तेनोक्तः कौन्तेयेन ययौ वनम् ॥ १८ ॥</s-l></s-lg><s-lg><s-l>गते भगवति व्यासे राजा पाण्डुसुतस्ततः ।</s-l><s-l>प्रोवाच पितरं वृद्धं मन्दं मन्दमिवानतः ॥ १९ ॥</s-l></s-lg><s-lg><s-l>यदाह भगवान्व्यासो यच्चापि भवतो मतम् ।</s-l><s-l>यदाह च महेष्वासः कृपो विदुर एव च ॥ २० ॥</s-l></s-lg><s-lg><s-l>युयुत्सुः संजयश्चैव तत्कर्तास्म्यहमञ्जसा ।</s-l><s-l>सर्वे ह्येतेऽनुमान्या मे कुलस्यास्य हितैषिणः ॥ २१ ॥</s-l></s-lg><s-lg><s-l>इदं तु याचे नृपते त्वामहं शिरसा नतः ।</s-l><s-l>क्रियतां तावदाहारस्ततो गच्छाश्रमं प्रति ॥ २२ ॥</s-l></s-lg>