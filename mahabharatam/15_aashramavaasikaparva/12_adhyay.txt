<s-lg><s-l> धृतराष्ट्र उवाच ।</s-l><s-l>संधिविग्रहमप्यत्र पश्येथा राजसत्तम ।</s-l><s-l>द्वियोनिं त्रिविधोपायं बहुकल्पं युधिष्ठिर ॥ १ ॥</s-l></s-lg><s-lg><s-l>राजेन्द्र पर्युपासीथाश्छित्त्वा द्वैविध्यमात्मनः ।</s-l><s-l>तुष्टपुष्टबलः शत्रुरात्मवानिति च स्मरेत् ॥ २ ॥</s-l></s-lg><s-lg><s-l>पर्युपासनकाले तु विपरीतं विधीयते ।</s-l><s-l>आमर्दकाले राजेन्द्र व्यपसर्पस्ततो वरः ॥ ३ ॥</s-l></s-lg><s-lg><s-l>व्यसनं भेदनं चैव शत्रूणां कारयेत्ततः ।</s-l><s-l>कर्शनं भीषणं चैव युद्धे चापि बहुक्षयम् ॥ ४ ॥</s-l></s-lg><s-lg><s-l>प्रयास्यमानो नृपतिस्त्रिविधं परिचिन्तयेत् ।</s-l><s-l>आत्मनश्चैव शत्रोश्च शक्तिं शास्त्रविशारदः ॥ ५ ॥</s-l></s-lg><s-lg><s-l>उत्साहप्रभुशक्तिभ्यां मन्त्रशक्त्या च भारत ।</s-l><s-l>उपपन्नो नरो यायाद्विपरीतमतोऽन्यथा ॥ ६ ॥</s-l></s-lg><s-lg><s-l>आददीत बलं राजा मौलं मित्रबलं तथा ।</s-l><s-l>अटवीबलं भृतं चैव तथा श्रेणीबलं च यत् ॥ ७ ॥</s-l></s-lg><s-lg><s-l>तत्र मित्रबलं राजन्मौलेन न विशिष्यते ।</s-l><s-l>श्रेणीबलं भृतं चैव तुल्य एवेति मे मतिः ॥ ८ ॥</s-l></s-lg><s-lg><s-l>तथा चारबलं चैव परस्परसमं नृप ।</s-l><s-l>विज्ञेयं बलकालेषु राज्ञा काल उपस्थिते ॥ ९ ॥</s-l></s-lg><s-lg><s-l>आपदश्चापि बोद्धव्या बहुरूपा नराधिप ।</s-l><s-l>भवन्ति राज्ञां कौरव्य यास्ताः पृथगतः शृणु ॥ १० ॥</s-l></s-lg><s-lg><s-l>विकल्पा बहवो राजन्नापदां पाण्डुनन्दन ।</s-l><s-l>सामादिभिरुपन्यस्य शमयेत्तान्नृपः सदा ॥ ११ ॥</s-l></s-lg><s-lg><s-l>यात्रां यायाद्बलैर्युक्तो राजा षड्भिः परंतप ।</s-l><s-l>संयुक्तो देशकालाभ्यां बलैरात्मगुणैस्तथा ॥ १२ ॥</s-l></s-lg><s-lg><s-l>तुष्टपुष्टबलो यायाद्राजा वृद्ध्युदये रतः ।</s-l><s-l>आहूतश्चाप्यथो यायादनृतावपि पार्थिवः ॥ १३ ॥</s-l></s-lg><s-lg><s-l>स्थूणाश्मानं वाजिरथप्रधानां ध्वजद्रुमैः संवृतकूलरोधसम् ।</s-l><s-l>पदातिनागैर्बहुकर्दमां नदीं सपत्ननाशे नृपतिः प्रयायात् ॥ १४ ॥</s-l></s-lg><s-lg><s-l>अथोपपत्त्या शकटं पद्मं वज्रं च भारत ।</s-l><s-l>उशना वेद यच्छास्त्रं तत्रैतद्विहितं विभो ॥ १५ ॥</s-l></s-lg><s-lg><s-l>सादयित्वा परबलं कृत्वा च बलहर्षणम् ।</s-l><s-l>स्वभूमौ योजयेद्युद्धं परभूमौ तथैव च ॥ १६ ॥</s-l></s-lg><s-lg><s-l>लब्धं प्रशमयेद्राजा निक्षिपेद्धनिनो नरान् ।</s-l><s-l>ज्ञात्वा स्वविषयं तं च सामादिभिरुपक्रमेत् ॥ १७ ॥</s-l></s-lg><s-lg><s-l>सर्वथैव महाराज शरीरं धारयेदिह ।</s-l><s-l>प्रेत्येह चैव कर्तव्यमात्मनिःश्रेयसं परम् ॥ १८ ॥</s-l></s-lg><s-lg><s-l>एवं कुर्वञ्शुभा वाचो लोकेऽस्मिञ्शृणुते नृपः ।</s-l><s-l>प्रेत्य स्वर्गं तथाप्नोति प्रजा धर्मेण पालयन् ॥ १९ ॥</s-l></s-lg><s-lg><s-l>एवं त्वया कुरुश्रेष्ठ वर्तितव्यं प्रजाहितम् ।</s-l><s-l>उभयोर्लोकयोस्तात प्राप्तये नित्यमेव च ॥ २० ॥</s-l></s-lg><s-lg><s-l>भीष्मेण पूर्वमुक्तोऽसि कृष्णेन विदुरेण च ।</s-l><s-l>मयाप्यवश्यं वक्तव्यं प्रीत्या ते नृपसत्तम ॥ २१ ॥</s-l></s-lg><s-lg><s-l>एतत्सर्वं यथान्यायं कुर्वीथा भूरिदक्षिण ।</s-l><s-l>प्रियस्तथा प्रजानां त्वं स्वर्गे सुखमवाप्स्यसि ॥ २२ ॥</s-l></s-lg><s-lg><s-l>अश्वमेधसहस्रेण यो यजेत्पृथिवीपतिः ।</s-l><s-l>पालयेद्वापि धर्मेण प्रजास्तुल्यं फलं लभेत् ॥ २३ ॥</s-l></s-lg>