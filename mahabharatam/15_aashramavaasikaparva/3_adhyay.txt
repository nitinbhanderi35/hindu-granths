<s-lg><s-l> वैशंपायन उवाच ।</s-l><s-l>स राजा सुमहातेजा वृद्धः कुरुकुलोद्वहः ।</s-l><s-l>नापश्यत तदा किंचिदप्रियं पाण्डुनन्दने ॥ १ ॥</s-l></s-lg><s-lg><s-l>वर्तमानेषु सद्वृत्तिं पाण्डवेषु महात्मसु ।</s-l><s-l>प्रीतिमानभवद्राजा धृतराष्ट्रोऽम्बिकासुतः ॥ २ ॥</s-l></s-lg><s-lg><s-l>सौबलेयी च गान्धारी पुत्रशोकमपास्य तम् ।</s-l><s-l>सदैव प्रीतिमत्यासीत्तनयेषु निजेष्विव ॥ ३ ॥</s-l></s-lg><s-lg><s-l>प्रियाण्येव तु कौरव्यो नाप्रियाणि कुरूद्वह ।</s-l><s-l>वैचित्रवीर्ये नृपतौ समाचरति नित्यदा ॥ ४ ॥</s-l></s-lg><s-lg><s-l>यद्यद्ब्रूते च किंचित्स धृतराष्ट्रो नराधिपः ।</s-l><s-l>गुरु वा लघु वा कार्यं गान्धारी च यशस्विनी ॥ ५ ॥</s-l></s-lg><s-lg><s-l>तत्स राजा महाराज पाण्डवानां धुरंधरः ।</s-l><s-l>पूजयित्वा वचस्तत्तदकार्षीत्परवीरहा ॥ ६ ॥</s-l></s-lg><s-lg><s-l>तेन तस्याभवत्प्रीतो वृत्तेन स नराधिपः ।</s-l><s-l>अन्वतप्यच्च संस्मृत्य पुत्रं मन्दमचेतसम् ॥ ७ ॥</s-l></s-lg><s-lg><s-l>सदा च प्रातरुत्थाय कृतजप्यः शुचिर्नृपः ।</s-l><s-l>आशास्ते पाण्डुपुत्राणां समरेष्वपराजयम् ॥ ८ ॥</s-l></s-lg><s-lg><s-l>ब्राह्मणान्वाचयित्वा च हुत्वा चैव हुताशनम् ।</s-l><s-l>आयुष्यं पाण्डुपुत्राणामाशास्ते स नराधिपः ॥ ९ ॥</s-l></s-lg><s-lg><s-l>न तां प्रीतिं परामाप पुत्रेभ्यः स महीपतिः ।</s-l><s-l>यां प्रीतिं पाण्डुपुत्रेभ्यः समवाप तदा नृपः ॥ १० ॥</s-l></s-lg><s-lg><s-l>ब्राह्मणानां च वृद्धानां क्षत्रियाणां च भारत ।</s-l><s-l>तथा विट्शूद्रसंघानामभवत्सुप्रियस्तदा ॥ ११ ॥</s-l></s-lg><s-lg><s-l>यच्च किंचित्पुरा पापं धृतराष्ट्रसुतैः कृतम् ।</s-l><s-l>अकृत्वा हृदि तद्राजा तं नृपं सोऽन्ववर्तत ॥ १२ ॥</s-l></s-lg><s-lg><s-l>यश्च कश्चिन्नरः किंचिदप्रियं चाम्बिकासुते ।</s-l><s-l>कुरुते द्वेष्यतामेति स कौन्तेयस्य धीमतः ॥ १३ ॥</s-l></s-lg><s-lg><s-l>न राज्ञो धृतराष्ट्रस्य न च दुर्योधनस्य वै ।</s-l><s-l>उवाच दुष्कृतं किंचिद्युधिष्ठिरभयान्नरः ॥ १४ ॥</s-l></s-lg><s-lg><s-l>धृत्या तुष्टो नरेन्द्रस्य गान्धारी विदुरस्तथा ।</s-l><s-l>शौचेन चाजातशत्रोर्न तु भीमस्य शत्रुहन् ॥ १५ ॥</s-l></s-lg><s-lg><s-l>अन्ववर्तत भीमोऽपि निष्टनन्धर्मजं नृपम् ।</s-l><s-l>धृतराष्ट्रं च संप्रेक्ष्य सदा भवति दुर्मनाः ॥ १६ ॥</s-l></s-lg><s-lg><s-l>राजानमनुवर्तन्तं धर्मपुत्रं महामतिम् ।</s-l><s-l>अन्ववर्तत कौरव्यो हृदयेन पराङ्मुखः ॥ १७ ॥</s-l></s-lg>