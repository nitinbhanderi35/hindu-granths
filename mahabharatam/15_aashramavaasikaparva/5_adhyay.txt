<s-lg><s-l> धृतराष्ट्र उवाच ।</s-l><s-l>विदितं भवतामेतद्यथा वृत्तः कुरुक्षयः ।</s-l><s-l>ममापराधात्तत्सर्वमिति ज्ञेयं तु कौरवाः ॥ १ ॥</s-l></s-lg><s-lg><s-l>योऽहं दुष्टमतिं मूढं ज्ञातीनां भयवर्धनम् ।</s-l><s-l>दुर्योधनं कौरवाणामाधिपत्येऽभ्यषेचयम् ॥ २ ॥</s-l></s-lg><s-lg><s-l>यच्चाहं वासुदेवस्य वाक्यं नाश्रौषमर्थवत् ।</s-l><s-l>वध्यतां साध्वयं पापः सामात्य इति दुर्मतिः ॥ ३ ॥</s-l></s-lg><s-lg><s-l>पुत्रस्नेहाभिभूतश्च हितमुक्तो मनीषिभिः ।</s-l><s-l>विदुरेणाथ भीष्मेण द्रोणेन च कृपेण च ॥ ४ ॥</s-l></s-lg><s-lg><s-l>पदे पदे भगवता व्यासेन च महात्मना ।</s-l><s-l>संजयेनाथ गान्धार्या तदिदं तप्यतेऽद्य माम् ॥ ५ ॥</s-l></s-lg><s-lg><s-l>यच्चाहं पाण्डुपुत्रेषु गुणवत्सु महात्मसु ।</s-l><s-l>न दत्तवाञ्श्रियं दीप्तां पितृपैतामहीमिमाम् ॥ ६ ॥</s-l></s-lg><s-lg><s-l>विनाशं पश्यमानो हि सर्वराज्ञां गदाग्रजः ।</s-l><s-l>एतच्छ्रेयः स परमममन्यत जनार्दनः ॥ ७ ॥</s-l></s-lg><s-lg><s-l>सोऽहमेतान्यलीकानि निवृत्तान्यात्मनः सदा ।</s-l><s-l>हृदये शल्यभूतानि धारयामि सहस्रशः ॥ ८ ॥</s-l></s-lg><s-lg><s-l>विशेषतस्तु दह्यामि वर्षं पञ्चदशं हि वै ।</s-l><s-l>अस्य पापस्य शुद्ध्यर्थं नियतोऽस्मि सुदुर्मतिः ॥ ९ ॥</s-l></s-lg><s-lg><s-l>चतुर्थे नियते काले कदाचिदपि चाष्टमे ।</s-l><s-l>तृष्णाविनयनं भुञ्जे गान्धारी वेद तन्मम ॥ १० ॥</s-l></s-lg><s-lg><s-l>करोत्याहारमिति मां सर्वः परिजनः सदा ।</s-l><s-l>युधिष्ठिरभयाद्वेत्ति भृशं तप्यति पाण्डवः ॥ ११ ॥</s-l></s-lg><s-lg><s-l>भूमौ शये जप्यपरो दर्भेष्वजिनसंवृतः ।</s-l><s-l>नियमव्यपदेशेन गान्धारी च यशस्विनी ॥ १२ ॥</s-l></s-lg><s-lg><s-l>हतं पुत्रशतं शूरं संग्रामेष्वपलायिनम् ।</s-l><s-l>नानुतप्यामि तच्चाहं क्षत्रधर्मं हि तं विदुः ।</s-l><s-l>इत्युक्त्वा धर्मराजानमभ्यभाषत कौरवः ॥ १३ ॥</s-l></s-lg><s-lg><s-l>भद्रं ते यादवीमातर्वाक्यं चेदं निबोध मे ।</s-l><s-l>सुखमस्म्युषितः पुत्र त्वया सुपरिपालितः ॥ १४ ॥</s-l></s-lg><s-lg><s-l>महादानानि दत्तानि श्राद्धानि च पुनः पुनः ।</s-l><s-l>प्रकृष्टं मे वयः पुत्र पुण्यं चीर्णं यथाबलम् ।</s-l><s-l>गान्धारी हतपुत्रेयं धैर्येणोदीक्षते च माम् ॥ १५ ॥</s-l></s-lg><s-lg><s-l>द्रौपद्या ह्यपकर्तारस्तव चैश्वर्यहारिणः ।</s-l><s-l>समतीता नृशंसास्ते धर्मेण निहता युधि ॥ १६ ॥</s-l></s-lg><s-lg><s-l>न तेषु प्रतिकर्तव्यं पश्यामि कुरुनन्दन ।</s-l><s-l>सर्वे शस्त्रजिताँल्लोकान्गतास्तेऽभिमुखं हताः ॥ १७ ॥</s-l></s-lg><s-lg><s-l>आत्मनस्तु हितं मुख्यं प्रतिकर्तव्यमद्य मे ।</s-l><s-l>गान्धार्याश्चैव राजेन्द्र तदनुज्ञातुमर्हसि ॥ १८ ॥</s-l></s-lg><s-lg><s-l>त्वं हि धर्मभृतां श्रेष्ठः सततं धर्मवत्सलः ।</s-l><s-l>राजा गुरुः प्राणभृतां तस्मादेतद्ब्रवीम्यहम् ॥ १९ ॥</s-l></s-lg><s-lg><s-l>अनुज्ञातस्त्वया वीर संश्रयेयं वनान्यहम् ।</s-l><s-l>चीरवल्कलभृद्राजन्गान्धार्या सहितोऽनया ।</s-l><s-l>तवाशिषः प्रयुञ्जानो भविष्यामि वनेचरः ॥ २० ॥</s-l></s-lg><s-lg><s-l>उचितं नः कुले तात सर्वेषां भरतर्षभ ।</s-l><s-l>पुत्रेष्वैश्वर्यमाधाय वयसोऽन्ते वनं नृप ॥ २१ ॥</s-l></s-lg><s-lg><s-l>तत्राहं वायुभक्षो वा निराहारोऽपि वा वसन् ।</s-l><s-l>पत्न्या सहानया वीर चरिष्यामि तपः परम् ॥ २२ ॥</s-l></s-lg><s-lg><s-l>त्वं चापि फलभाक्तात तपसः पार्थिवो ह्यसि ।</s-l><s-l>फलभाजो हि राजानः कल्याणस्येतरस्य वा ॥ २३ ॥</s-l></s-lg>