<s-lg><s-l> वैशंपायन उवाच ।</s-l><s-l>एवमुक्तस्तु राज्ञा स विदुरो बुद्धिसत्तमः ।</s-l><s-l>धृतराष्ट्रमुपेत्येदं वाक्यमाह महार्थवत् ॥ १ ॥</s-l></s-lg><s-lg><s-l>उक्तो युधिष्ठिरो राजा भवद्वचनमादितः ।</s-l><s-l>स च संश्रुत्य वाक्यं ते प्रशशंस महाद्युतिः ॥ २ ॥</s-l></s-lg><s-lg><s-l>बीभत्सुश्च महातेजा निवेदयति ते गृहान् ।</s-l><s-l>वसु तस्य गृहे यच्च प्राणानपि च केवलान् ॥ ३ ॥</s-l></s-lg><s-lg><s-l>धर्मराजश्च पुत्रस्ते राज्यं प्राणान्धनानि च ।</s-l><s-l>अनुजानाति राजर्षे यच्चान्यदपि किंचन ॥ ४ ॥</s-l></s-lg><s-lg><s-l>भीमस्तु सर्वदुःखानि संस्मृत्य बहुलान्युत ।</s-l><s-l>कृच्छ्रादिव महाबाहुरनुमन्ये विनिःश्वसन् ॥ ५ ॥</s-l></s-lg><s-lg><s-l>स राज्ञा धर्मशीलेन भ्रात्रा बीभत्सुना तथा ।</s-l><s-l>अनुनीतो महाबाहुः सौहृदे स्थापितोऽपि च ॥ ६ ॥</s-l></s-lg><s-lg><s-l>न च मन्युस्त्वया कार्य इति त्वां प्राह धर्मराट् ।</s-l><s-l>संस्मृत्य भीमस्तद्वैरं यदन्यायवदाचरेत् ॥ ७ ॥</s-l></s-lg><s-lg><s-l>एवंप्रायो हि धर्मोऽयं क्षत्रियाणां नराधिप ।</s-l><s-l>युद्धे क्षत्रियधर्मे च निरतोऽयं वृकोदरः ॥ ८ ॥</s-l></s-lg><s-lg><s-l>वृकोदरकृते चाहमर्जुनश्च पुनः पुनः ।</s-l><s-l>प्रसादयाव नृपते भवान्प्रभुरिहास्ति यत् ॥ ९ ॥</s-l></s-lg><s-lg><s-l>प्रददातु भवान्वित्तं यावदिच्छसि पार्थिव ।</s-l><s-l>त्वमीश्वरो नो राज्यस्य प्राणानां चेति भारत ॥ १० ॥</s-l></s-lg><s-lg><s-l>ब्रह्मदेयाग्रहारांश्च पुत्राणां चौर्ध्वदेहिकम् ।</s-l><s-l>इतो रत्नानि गाश्चैव दासीदासमजाविकम् ॥ ११ ॥</s-l></s-lg><s-lg><s-l>आनयित्वा कुरुश्रेष्ठो ब्राह्मणेभ्यः प्रयच्छतु ।</s-l><s-l>दीनान्धकृपणेभ्यश्च तत्र तत्र नृपाज्ञया ॥ १२ ॥</s-l></s-lg><s-lg><s-l>बह्वन्नरसपानाढ्याः सभा विदुर कारय ।</s-l><s-l>गवां निपानान्यन्यच्च विविधं पुण्यकर्म यत् ॥ १३ ॥</s-l></s-lg><s-lg><s-l>इति मामब्रवीद्राजा पार्थश्चैव धनंजयः ।</s-l><s-l>यदत्रानन्तरं कार्यं तद्भवान्वक्तुमर्हति ॥ १४ ॥</s-l></s-lg><s-lg><s-l>इत्युक्तो विदुरेणाथ धृतराष्ट्रोऽभिनन्द्य तत् ।</s-l><s-l>मनश्चक्रे महादाने कार्त्तिक्यां जनमेजय ॥ १५ ॥</s-l></s-lg>