<s-lg><s-l> वैशंपायन उवाच ।</s-l><s-l>नारदस्य तु तद्वाक्यं प्रशशंसुर्द्विजोत्तमाः ।</s-l><s-l>शतयूपस्तु राजर्षिर्नारदं वाक्यमब्रवीत् ॥ १ ॥</s-l></s-lg><s-lg><s-l>अहो भगवता श्रद्धा कुरुराजस्य वर्धिता ।</s-l><s-l>सर्वस्य च जनस्यास्य मम चैव महाद्युते ॥ २ ॥</s-l></s-lg><s-lg><s-l>अस्ति काचिद्विवक्षा तु मम तां गदतः शृणु ।</s-l><s-l>धृतराष्ट्रं प्रति नृपं देवर्षे लोकपूजित ॥ ३ ॥</s-l></s-lg><s-lg><s-l>सर्ववृत्तान्ततत्त्वज्ञो भवान्दिव्येन चक्षुषा ।</s-l><s-l>युक्तः पश्यसि देवर्षे गतीर्वै विविधा नृणाम् ॥ ४ ॥</s-l></s-lg><s-lg><s-l>उक्तवान्नृपतीनां त्वं महेन्द्रस्य सलोकताम् ।</s-l><s-l>न त्वस्य नृपतेर्लोकाः कथितास्ते महामुने ॥ ५ ॥</s-l></s-lg><s-lg><s-l>स्थानमस्य क्षितिपतेः श्रोतुमिच्छाम्यहं विभो ।</s-l><s-l>त्वत्तः कीदृक्कदा वेति तन्ममाचक्ष्व पृच्छतः ॥ ६ ॥</s-l></s-lg><s-lg><s-l>इत्युक्तो नारदस्तेन वाक्यं सर्वमनोनुगम् ।</s-l><s-l>व्याजहार सतां मध्ये दिव्यदर्शी महातपाः ॥ ७ ॥</s-l></s-lg><s-lg><s-l>यदृच्छया शक्रसदो गत्वा शक्रं शचीपतिम् ।</s-l><s-l>दृष्टवानस्मि राजर्षे तत्र पाण्डुं नराधिपम् ॥ ८ ॥</s-l></s-lg><s-lg><s-l>तत्रेयं धृतराष्ट्रस्य कथा समभवन्नृप ।</s-l><s-l>तपसो दुश्चरस्यास्य यदयं तप्यते नृपः ॥ ९ ॥</s-l></s-lg><s-lg><s-l>तत्राहमिदमश्रौषं शक्रस्य वदतो नृप ।</s-l><s-l>वर्षाणि त्रीणि शिष्टानि राज्ञोऽस्य परमायुषः ॥ १० ॥</s-l></s-lg><s-lg><s-l>ततः कुबेरभवनं गान्धारीसहितो नृपः ।</s-l><s-l>विहर्ता धृतराष्ट्रोऽयं राजराजाभिपूजितः ॥ ११ ॥</s-l></s-lg><s-lg><s-l>कामगेन विमानेन दिव्याभरणभूषितः ।</s-l><s-l>ऋषिपुत्रो महाभागस्तपसा दग्धकिल्बिषः ॥ १२ ॥</s-l></s-lg><s-lg><s-l>संचरिष्यति लोकांश्च देवगन्धर्वरक्षसाम् ।</s-l><s-l>स्वच्छन्देनेति धर्मात्मा यन्मां त्वं परिपृच्छसि ॥ १३ ॥</s-l></s-lg><s-lg><s-l>देवगुह्यमिदं प्रीत्या मया वः कथितं महत् ।</s-l><s-l>भवन्तो हि श्रुतधनास्तपसा दग्धकिल्बिषाः ॥ १४ ॥</s-l></s-lg><s-lg><s-l>इति ते तस्य तच्छ्रुत्वा देवर्षेर्मधुरं वचः ।</s-l><s-l>सर्वे सुमनसः प्रीता बभूवुः स च पार्थिवः ॥ १५ ॥</s-l></s-lg><s-lg><s-l>एवं कथाभिरन्वास्य धृतराष्ट्रं मनीषिणः ।</s-l><s-l>विप्रजग्मुर्यथाकामं ते सिद्धगतिमास्थिताः ॥ १६ ॥</s-l></s-lg>