<s-lg><s-l> वैशंपायन उवाच ।</s-l><s-l>ततो राज्ञाभ्यनुज्ञातो धृतराष्ट्रः प्रतापवान् ।</s-l><s-l>ययौ स्वभवनं राजा गान्धार्यानुगतस्तदा ॥ १ ॥</s-l></s-lg><s-lg><s-l>मन्दप्राणगतिर्धीमान्कृच्छ्रादिव समुद्धरन् ।</s-l><s-l>पदातिः स महीपालो जीर्णो गजपतिर्यथा ॥ २ ॥</s-l></s-lg><s-lg><s-l>तमन्वगच्छद्विदुरो विद्वान्सूतश्च संजयः ।</s-l><s-l>स चापि परमेष्वासः कृपः शारद्वतस्तथा ॥ ३ ॥</s-l></s-lg><s-lg><s-l>स प्रविश्य गृहं राजा कृतपूर्वाह्णिकक्रियः ।</s-l><s-l>तर्पयित्वा द्विजश्रेष्ठानाहारमकरोत्तदा ॥ ४ ॥</s-l></s-lg><s-lg><s-l>गान्धारी चैव धर्मज्ञा कुन्त्या सह मनस्विनी ।</s-l><s-l>वधूभिरुपचारेण पूजिताभुङ्क्त भारत ॥ ५ ॥</s-l></s-lg><s-lg><s-l>कृताहारं कृताहाराः सर्वे ते विदुरादयः ।</s-l><s-l>पाण्डवाश्च कुरुश्रेष्ठमुपातिष्ठन्त तं नृपम् ॥ ६ ॥</s-l></s-lg><s-lg><s-l>ततोऽब्रवीन्महाराज कुन्तीपुत्रमुपह्वरे ।</s-l><s-l>निषण्णं पाणिना पृष्ठे संस्पृशन्नम्बिकासुतः ॥ ७ ॥</s-l></s-lg><s-lg><s-l>अप्रमादस्त्वया कार्यः सर्वथा कुरुनन्दन ।</s-l><s-l>अष्टाङ्गे राजशार्दूल राज्ये धर्मपुरस्कृते ॥ ८ ॥</s-l></s-lg><s-lg><s-l>तत्तु शक्यं यथा तात रक्षितुं पाण्डुनन्दन ।</s-l><s-l>राज्यं धर्मं च कौन्तेय विद्वानसि निबोध तत् ॥ ९ ॥</s-l></s-lg><s-lg><s-l>विद्यावृद्धान्सदैव त्वमुपासीथा युधिष्ठिर ।</s-l><s-l>शृणुयास्ते च यद्ब्रूयुः कुर्याश्चैवाविचारयन् ॥ १० ॥</s-l></s-lg><s-lg><s-l>प्रातरुत्थाय तान्राजन्पूजयित्वा यथाविधि ।</s-l><s-l>कृत्यकाले समुत्पन्ने पृच्छेथाः कार्यमात्मनः ॥ ११ ॥</s-l></s-lg><s-lg><s-l>ते तु संमानिता राजंस्त्वया राज्यहितार्थिना ।</s-l><s-l>प्रवक्ष्यन्ति हितं तात सर्वं कौरवनन्दन ॥ १२ ॥</s-l></s-lg><s-lg><s-l>इन्द्रियाणि च सर्वाणि वाजिवत्परिपालय ।</s-l><s-l>हिताय वै भविष्यन्ति रक्षितं द्रविणं यथा ॥ १३ ॥</s-l></s-lg><s-lg><s-l>अमात्यानुपधातीतान्पितृपैतामहाञ्शुचीन् ।</s-l><s-l>दान्तान्कर्मसु सर्वेषु मुख्यान्मुख्येषु योजयेः ॥ १४ ॥</s-l></s-lg><s-lg><s-l>चारयेथाश्च सततं चारैरविदितैः परान् ।</s-l><s-l>परीक्षितैर्बहुविधं स्वराष्ट्रेषु परेषु च ॥ १५ ॥</s-l></s-lg><s-lg><s-l>पुरं च ते सुगुप्तं स्याद्दृढप्राकारतोरणम् ।</s-l><s-l>अट्टाट्टालकसंबाधं षट्पथं सर्वतोदिशम् ॥ १६ ॥</s-l></s-lg><s-lg><s-l>तस्य द्वाराणि कार्याणि पर्याप्तानि बृहन्ति च ।</s-l><s-l>सर्वतः सुविभक्तानि यन्त्रैरारक्षितानि च ॥ १७ ॥</s-l></s-lg><s-lg><s-l>पुरुषैरलमर्थज्ञैर्विदितैः कुलशीलतः ।</s-l><s-l>आत्मा च रक्ष्यः सततं भोजनादिषु भारत ॥ १८ ॥</s-l></s-lg><s-lg><s-l>विहाराहारकालेषु माल्यशय्यासनेषु च ।</s-l><s-l>स्त्रियश्च ते सुगुप्ताः स्युर्वृद्धैराप्तैरधिष्ठिताः ।</s-l><s-l>शीलवद्भिः कुलीनैश्च विद्वद्भिश्च युधिष्ठिर ॥ १९ ॥</s-l></s-lg><s-lg><s-l>मन्त्रिणश्चैव कुर्वीथा द्विजान्विद्याविशारदान् ।</s-l><s-l>विनीतांश्च कुलीनांश्च धर्मार्थकुशलानृजून् ॥ २० ॥</s-l></s-lg><s-lg><s-l>तैः सार्धं मन्त्रयेथास्त्वं नात्यर्थं बहुभिः सह ।</s-l><s-l>समस्तैरपि च व्यस्तैर्व्यपदेशेन केनचित् ॥ २१ ॥</s-l></s-lg><s-lg><s-l>सुसंवृतं मन्त्रगृहं स्थलं चारुह्य मन्त्रयेः ।</s-l><s-l>अरण्ये निःशलाके वा न च रात्रौ कथंचन ॥ २२ ॥</s-l></s-lg><s-lg><s-l>वानराः पक्षिणश्चैव ये मनुष्यानुकारिणः ।</s-l><s-l>सर्वे मन्त्रगृहे वर्ज्या ये चापि जडपङ्गुकाः ॥ २३ ॥</s-l></s-lg><s-lg><s-l>मन्त्रभेदे हि ये दोषा भवन्ति पृथिवीक्षिताम् ।</s-l><s-l>न ते शक्याः समाधातुं कथंचिदिति मे मतिः ॥ २४ ॥</s-l></s-lg><s-lg><s-l>दोषांश्च मन्त्रभेदेषु ब्रूयास्त्वं मन्त्रिमण्डले ।</s-l><s-l>अभेदे च गुणान्राजन्पुनः पुनररिंदम ॥ २५ ॥</s-l></s-lg><s-lg><s-l>पौरजानपदानां च शौचाशौचं युधिष्ठिर ।</s-l><s-l>यथा स्याद्विदितं राजंस्तथा कार्यमरिंदम ॥ २६ ॥</s-l></s-lg>