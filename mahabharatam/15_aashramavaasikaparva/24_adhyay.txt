<s-lg><s-l> वैशंपायन उवाच ।</s-l><s-l>कुन्त्यास्तु वचनं श्रुत्वा पाण्डवा राजसत्तम ।</s-l><s-l>व्रीडिताः संन्यवर्तन्त पाञ्चाल्या सहितानघाः ॥ १ ॥</s-l></s-lg><s-lg><s-l>ततः शब्दो महानासीत्सर्वेषामेव भारत ।</s-l><s-l>अन्तःपुराणां रुदतां दृष्ट्वा कुन्तीं तथागताम् ॥ २ ॥</s-l></s-lg><s-lg><s-l>प्रदक्षिणमथावृत्य राजानं पाण्डवास्तदा ।</s-l><s-l>अभिवाद्य न्यवर्तन्त पृथां तामनिवर्त्य वै ॥ ३ ॥</s-l></s-lg><s-lg><s-l>ततोऽब्रवीन्महाराजो धृतराष्ट्रोऽम्बिकासुतः ।</s-l><s-l>गान्धारीं विदुरं चैव समाभाष्य निगृह्य च ॥ ४ ॥</s-l></s-lg><s-lg><s-l>युधिष्ठिरस्य जननी देवी साधु निवर्त्यताम् ।</s-l><s-l>यथा युधिष्ठिरः प्राह तत्सर्वं सत्यमेव हि ॥ ५ ॥</s-l></s-lg><s-lg><s-l>पुत्रैश्वर्यं महदिदमपास्य च महाफलम् ।</s-l><s-l>का नु गच्छेद्वनं दुर्गं पुत्रानुत्सृज्य मूढवत् ॥ ६ ॥</s-l></s-lg><s-lg><s-l>राज्यस्थया तपस्तप्तं दानं दत्तं व्रतं कृतम् ।</s-l><s-l>अनया शक्यमद्येह श्रूयतां च वचो मम ॥ ७ ॥</s-l></s-lg><s-lg><s-l>गान्धारि परितुष्टोऽस्मि वध्वाः शुश्रूषणेन वै ।</s-l><s-l>तस्मात्त्वमेनां धर्मज्ञे समनुज्ञातुमर्हसि ॥ ८ ॥</s-l></s-lg><s-lg><s-l>इत्युक्ता सौबलेयी तु राज्ञा कुन्तीमुवाच ह ।</s-l><s-l>तत्सर्वं राजवचनं स्वं च वाक्यं विशेषवत् ॥ ९ ॥</s-l></s-lg><s-lg><s-l>न च सा वनवासाय देवीं कृतमतिं तदा ।</s-l><s-l>शक्नोत्युपावर्तयितुं कुन्तीं धर्मपरां सतीम् ॥ १० ॥</s-l></s-lg><s-lg><s-l>तस्यास्तु तं स्थिरं ज्ञात्वा व्यवसायं कुरुस्त्रियः ।</s-l><s-l>निवृत्तांश्च कुरुश्रेष्ठान्दृष्ट्वा प्ररुरुदुस्तदा ॥ ११ ॥</s-l></s-lg><s-lg><s-l>उपावृत्तेषु पार्थेषु सर्वेष्वन्तःपुरेषु च ।</s-l><s-l>ययौ राजा महाप्राज्ञो धृतराष्ट्रो वनं तदा ॥ १२ ॥</s-l></s-lg><s-lg><s-l>पाण्डवा अपि दीनास्ते दुःखशोकपरायणाः ।</s-l><s-l>यानैः स्त्रीसहिताः सर्वे पुरं प्रविविशुस्तदा ॥ १३ ॥</s-l></s-lg><s-lg><s-l>तदहृष्टमिवाकूजं गतोत्सवमिवाभवत् ।</s-l><s-l>नगरं हास्तिनपुरं सस्त्रीवृद्धकुमारकम् ॥ १४ ॥</s-l></s-lg><s-lg><s-l>सर्वे चासन्निरुत्साहाः पाण्डवा जातमन्यवः ।</s-l><s-l>कुन्त्या हीनाः सुदुःखार्ता वत्सा इव विनाकृताः ॥ १५ ॥</s-l></s-lg><s-lg><s-l>धृतराष्ट्रस्तु तेनाह्ना गत्वा सुमहदन्तरम् ।</s-l><s-l>ततो भागीरथीतीरे निवासमकरोत्प्रभुः ॥ १६ ॥</s-l></s-lg><s-lg><s-l>प्रादुष्कृता यथान्यायमग्नयो वेदपारगैः ।</s-l><s-l>व्यराजन्त द्विजश्रेष्ठैस्तत्र तत्र तपोधनैः ।</s-l><s-l>प्रादुष्कृताग्निरभवत्स च वृद्धो नराधिपः ॥ १७ ॥</s-l></s-lg><s-lg><s-l>स राजाग्नीन्पर्युपास्य हुत्वा च विधिवत्तदा ।</s-l><s-l>संध्यागतं सहस्रांशुमुपातिष्ठत भारत ॥ १८ ॥</s-l></s-lg><s-lg><s-l>विदुरः संजयश्चैव राज्ञः शय्यां कुशैस्ततः ।</s-l><s-l>चक्रतुः कुरुवीरस्य गान्धार्याश्चाविदूरतः ॥ १९ ॥</s-l></s-lg><s-lg><s-l>गान्धार्याः संनिकर्षे तु निषसाद कुशेष्वथ ।</s-l><s-l>युधिष्ठिरस्य जननी कुन्ती साधुव्रते स्थिता ॥ २० ॥</s-l></s-lg><s-lg><s-l>तेषां संश्रवणे चापि निषेदुर्विदुरादयः ।</s-l><s-l>याजकाश्च यथोद्देशं द्विजा ये चानुयायिनः ॥ २१ ॥</s-l></s-lg><s-lg><s-l>प्राधीतद्विजमुख्या सा संप्रज्वालितपावका ।</s-l><s-l>बभूव तेषां रजनी ब्राह्मीव प्रीतिवर्धनी ॥ २२ ॥</s-l></s-lg><s-lg><s-l>ततो रात्र्यां व्यतीतायां कृतपूर्वाह्णिकक्रियाः ।</s-l><s-l>हुत्वाग्निं विधिवत्सर्वे प्रययुस्ते यथाक्रमम् ।</s-l><s-l>उदङ्मुखा निरीक्षन्त उपवासपरायणाः ॥ २३ ॥</s-l></s-lg><s-lg><s-l>स तेषामतिदुःखोऽभून्निवासः प्रथमेऽहनि ।</s-l><s-l>शोचतां शोच्यमानानां पौरजानपदैर्जनैः ॥ २४ ॥</s-l></s-lg>