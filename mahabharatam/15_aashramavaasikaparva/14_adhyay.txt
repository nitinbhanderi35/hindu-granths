<s-lg><s-l> धृतराष्ट्र उवाच ।</s-l><s-l>शंतनुः पालयामास यथावत्पृथिवीमिमाम् ।</s-l><s-l>तथा विचित्रवीर्यश्च भीष्मेण परिपालितः ।</s-l><s-l>पालयामास वस्तातो विदितं वो नसंशयः ॥ १ ॥</s-l></s-lg><s-lg><s-l>यथा च पाण्डुर्भ्राता मे दयितो भवतामभूत् ।</s-l><s-l>स चापि पालयामास यथावत्तच्च वेत्थ ह ॥ २ ॥</s-l></s-lg><s-lg><s-l>मया च भवतां सम्यक्छुश्रूषा या कृतानघाः ।</s-l><s-l>असम्यग्वा महाभागास्तत्क्षन्तव्यमतन्द्रितैः ॥ ३ ॥</s-l></s-lg><s-lg><s-l>यच्च दुर्योधनेनेदं राज्यं भुक्तमकण्टकम् ।</s-l><s-l>अपि तत्र न वो मन्दो दुर्बुद्धिरपराद्धवान् ॥ ४ ॥</s-l></s-lg><s-lg><s-l>तस्यापराधाद्दुर्बुद्धेरभिमानान्महीक्षिताम् ।</s-l><s-l>विमर्दः सुमहानासीदनयान्मत्कृतादथ ॥ ५ ॥</s-l></s-lg><s-lg><s-l>तन्मया साधु वापीदं यदि वासाधु वै कृतम् ।</s-l><s-l>तद्वो हृदि न कर्तव्यं मामनुज्ञातुमर्हथ ॥ ६ ॥</s-l></s-lg><s-lg><s-l>वृद्धोऽयं हतपुत्रोऽयं दुःखितोऽयं जनाधिपः ।</s-l><s-l>पूर्वराज्ञां च पुत्रोऽयमिति कृत्वानुजानत ॥ ७ ॥</s-l></s-lg><s-lg><s-l>इयं च कृपणा वृद्धा हतपुत्रा तपस्विनी ।</s-l><s-l>गान्धारी पुत्रशोकार्ता तुल्यं याचति वो मया ॥ ८ ॥</s-l></s-lg><s-lg><s-l>हतपुत्राविमौ वृद्धौ विदित्वा दुःखितौ तथा ।</s-l><s-l>अनुजानीत भद्रं वो व्रजावः शरणं च वः ॥ ९ ॥</s-l></s-lg><s-lg><s-l>अयं च कौरवो राजा कुन्तीपुत्रो युधिष्ठिरः ।</s-l><s-l>सर्वैर्भवद्भिर्द्रष्टव्यः समेषु विषमेषु च ।</s-l><s-l>न जातु विषमं चैव गमिष्यति कदाचन ॥ १० ॥</s-l></s-lg><s-lg><s-l>चत्वारः सचिवा यस्य भ्रातरो विपुलौजसः ।</s-l><s-l>लोकपालोपमा ह्येते सर्वे धर्मार्थदर्शिनः ॥ ११ ॥</s-l></s-lg><s-lg><s-l>ब्रह्मेव भगवानेष सर्वभूतजगत्पतिः ।</s-l><s-l>युधिष्ठिरो महातेजा भवतः पालयिष्यति ॥ १२ ॥</s-l></s-lg><s-lg><s-l>अवश्यमेव वक्तव्यमिति कृत्वा ब्रवीमि वः ।</s-l><s-l>एष न्यासो मया दत्तः सर्वेषां वो युधिष्ठिरः ।</s-l><s-l>भवन्तोऽस्य च वीरस्य न्यासभूता मया कृताः ॥ १३ ॥</s-l></s-lg><s-lg><s-l>यद्येव तैः कृतं किंचिद्व्यलीकं वा सुतैर्मम ।</s-l><s-l>यद्यन्येन मदीयेन तदनुज्ञातुमर्हथ ॥ १४ ॥</s-l></s-lg><s-lg><s-l>भवद्भिर्हि न मे मन्युः कृतपूर्वः कथंचन ।</s-l><s-l>अत्यन्तगुरुभक्तानामेषोऽञ्जलिरिदं नमः ॥ १५ ॥</s-l></s-lg><s-lg><s-l>तेषामस्थिरबुद्धीनां लुब्धानां कामचारिणाम् ।</s-l><s-l>कृते याचामि वः सर्वान्गान्धारीसहितोऽनघाः ॥ १६ ॥</s-l></s-lg><s-lg><s-l>इत्युक्तास्तेन ते राज्ञा पौरजानपदा जनाः ।</s-l><s-l>नोचुर्बाष्पकलाः किंचिद्वीक्षां चक्रुः परस्परम् ॥ १७ ॥</s-l></s-lg>