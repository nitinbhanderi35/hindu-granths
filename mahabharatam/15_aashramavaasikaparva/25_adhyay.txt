<s-lg><s-l> वैशंपायन उवाच ।</s-l><s-l>ततो भागीरथीतीरे मेध्ये पुण्यजनोचिते ।</s-l><s-l>निवासमकरोद्राजा विदुरस्य मते स्थितः ॥ १ ॥</s-l></s-lg><s-lg><s-l>तत्रैनं पर्युपातिष्ठन्ब्राह्मणा राष्ट्रवासिनः ।</s-l><s-l>क्षत्रविट्शूद्रसंघाश्च बहवो भरतर्षभ ॥ २ ॥</s-l></s-lg><s-lg><s-l>स तैः परिवृतो राजा कथाभिरभिनन्द्य तान् ।</s-l><s-l>अनुजज्ञे सशिष्यान्वै विधिवत्प्रतिपूज्य च ॥ ३ ॥</s-l></s-lg><s-lg><s-l>सायाह्ने स महीपालस्ततो गङ्गामुपेत्य ह ।</s-l><s-l>चकार विधिवच्छौचं गान्धारी च यशस्विनी ॥ ४ ॥</s-l></s-lg><s-lg><s-l>तथैवान्ये पृथक्सर्वे तीर्थेष्वाप्लुत्य भारत ।</s-l><s-l>चक्रुः सर्वाः क्रियास्तत्र पुरुषा विदुरादयः ॥ ५ ॥</s-l></s-lg><s-lg><s-l>कृतशौचं ततो वृद्धं श्वशुरं कुन्तिभोजजा ।</s-l><s-l>गान्धारीं च पृथा राजन्गङ्गातीरमुपानयत् ॥ ६ ॥</s-l></s-lg><s-lg><s-l>राज्ञस्तु याजकैस्तत्र कृतो वेदीपरिस्तरः ।</s-l><s-l>जुहाव तत्र वह्निं स नृपतिः सत्यसंगरः ॥ ७ ॥</s-l></s-lg><s-lg><s-l>ततो भागीरथीतीरात्कुरुक्षेत्रं जगाम सः ।</s-l><s-l>सानुगो नृपतिर्विद्वान्नियतः संयतेन्द्रियः ॥ ८ ॥</s-l></s-lg><s-lg><s-l>तत्राश्रमपदं धीमानभिगम्य स पार्थिवः ।</s-l><s-l>आससादाथ राजर्षिः शतयूपं मनीषिणम् ॥ ९ ॥</s-l></s-lg><s-lg><s-l>स हि राजा महानासीत्केकयेषु परंतपः ।</s-l><s-l>स पुत्रं मनुजैश्वर्ये निवेश्य वनमाविशत् ॥ १० ॥</s-l></s-lg><s-lg><s-l>तेनासौ सहितो राजा ययौ व्यासाश्रमं तदा ।</s-l><s-l>तत्रैनं विधिवद्राजन्प्रत्यगृह्णात्कुरूद्वहम् ॥ ११ ॥</s-l></s-lg><s-lg><s-l>स दीक्षां तत्र संप्राप्य राजा कौरवनन्दनः ।</s-l><s-l>शतयूपाश्रमे तस्मिन्निवासमकरोत्तदा ॥ १२ ॥</s-l></s-lg><s-lg><s-l>तस्मै सर्वं विधिं राजन्राजाचख्यौ महामतिः ।</s-l><s-l>आरण्यकं महाराज व्यासस्यानुमते तदा ॥ १३ ॥</s-l></s-lg><s-lg><s-l>एवं स तपसा राजा धृतराष्ट्रो महामनाः ।</s-l><s-l>योजयामास चात्मानं तांश्चाप्यनुचरांस्तदा ॥ १४ ॥</s-l></s-lg><s-lg><s-l>तथैव देवी गान्धारी वल्कलाजिनवासिनी ।</s-l><s-l>कुन्त्या सह महाराज समानव्रतचारिणी ॥ १५ ॥</s-l></s-lg><s-lg><s-l>कर्मणा मनसा वाचा चक्षुषा चापि ते नृप ।</s-l><s-l>संनियम्येन्द्रियग्राममास्थिताः परमं तपः ॥ १६ ॥</s-l></s-lg><s-lg><s-l>त्वगस्थिभूतः परिशुष्कमांसो जटाजिनी वल्कलसंवृताङ्गः ।</s-l><s-l>स पार्थिवस्तत्र तपश्चचार महर्षिवत्तीव्रमपेतदोषः ॥ १७ ॥</s-l></s-lg><s-lg><s-l>क्षत्ता च धर्मार्थविदग्र्यबुद्धिः ससंजयस्तं नृपतिं सदारम् ।</s-l><s-l>उपाचरद्घोरतपो जितात्मा तदा कृशो वल्कलचीरवासाः ॥ १८ ॥</s-l></s-lg>