<s-lg><s-l> वैशंपायन उवाच ।</s-l><s-l>द्विवर्षोपनिवृत्तेषु पाण्डवेषु यदृच्छया ।</s-l><s-l>देवर्षिर्नारदो राजन्नाजगाम युधिष्ठिरम् ॥ १ ॥</s-l></s-lg><s-lg><s-l>तमभ्यर्च्य महाबाहुः कुरुराजो युधिष्ठिरः ।</s-l><s-l>आसीनं परिविश्वस्तं प्रोवाच वदतां वरः ॥ २ ॥</s-l></s-lg><s-lg><s-l>चिरस्य खलु पश्यामि भगवन्तमुपस्थितम् ।</s-l><s-l>कच्चित्ते कुशलं विप्र शुभं वा प्रत्युपस्थितम् ॥ ३ ॥</s-l></s-lg><s-lg><s-l>के देशाः परिदृष्टास्ते किं च कार्यं करोमि ते ।</s-l><s-l>तद्ब्रूहि द्विजमुख्य त्वमस्माकं च प्रियोऽतिथिः ॥ ४ ॥</s-l></s-lg><s-lg><s-l> नारद उवाच ।</s-l><s-l>चिरदृष्टोऽसि मे राजन्नागतोऽस्मि तपोवनात् ।</s-l><s-l>परिदृष्टानि तीर्थानि गङ्गा चैव मया नृप ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>वदन्ति पुरुषा मेऽद्य गङ्गातीरनिवासिनः ।</s-l><s-l>धृतराष्ट्रं महात्मानमास्थितं परमं तपः ॥ ६ ॥</s-l></s-lg><s-lg><s-l>अपि दृष्टस्त्वया तत्र कुशली स कुरूद्वहः ।</s-l><s-l>गान्धारी च पृथा चैव सूतपुत्रश्च संजयः ॥ ७ ॥</s-l></s-lg><s-lg><s-l>कथं च वर्तते चाद्य पिता मम स पार्थिवः ।</s-l><s-l>श्रोतुमिच्छामि भगवन्यदि दृष्टस्त्वया नृपः ॥ ८ ॥</s-l></s-lg><s-lg><s-l> नारद उवाच ।</s-l><s-l>स्थिरीभूय महाराज शृणु सर्वं यथातथम् ।</s-l><s-l>यथा श्रुतं च दृष्टं च मया तस्मिंस्तपोवने ॥ ९ ॥</s-l></s-lg><s-lg><s-l>वनवासनिवृत्तेषु भवत्सु कुरुनन्दन ।</s-l><s-l>कुरुक्षेत्रात्पिता तुभ्यं गङ्गाद्वारं ययौ नृप ॥ १० ॥</s-l></s-lg><s-lg><s-l>गान्धार्या सहितो धीमान्वध्वा कुन्त्या समन्वितः ।</s-l><s-l>संजयेन च सूतेन साग्निहोत्रः सयाजकः ॥ ११ ॥</s-l></s-lg><s-lg><s-l>आतस्थे स तपस्तीव्रं पिता तव तपोधनः ।</s-l><s-l>वीटां मुखे समाधाय वायुभक्षोऽभवन्मुनिः ॥ १२ ॥</s-l></s-lg><s-lg><s-l>वने स मुनिभिः सर्वैः पूज्यमानो महातपाः ।</s-l><s-l>त्वगस्थिमात्रशेषः स षण्मासानभवन्नृपः ॥ १३ ॥</s-l></s-lg><s-lg><s-l>गान्धारी तु जलाहारा कुन्ती मासोपवासिनी ।</s-l><s-l>संजयः षष्ठभक्तेन वर्तयामास भारत ॥ १४ ॥</s-l></s-lg><s-lg><s-l>अग्नींस्तु याजकास्तत्र जुहुवुर्विधिवत्प्रभो ।</s-l><s-l>दृश्यतोऽदृश्यतश्चैव वने तस्मिन्नृपस्य ह ॥ १५ ॥</s-l></s-lg><s-lg><s-l>अनिकेतोऽथ राजा स बभूव वनगोचरः ।</s-l><s-l>ते चापि सहिते देव्यौ संजयश्च तमन्वयुः ॥ १६ ॥</s-l></s-lg><s-lg><s-l>संजयो नृपतेर्नेता समेषु विषमेषु च ।</s-l><s-l>गान्धार्यास्तु पृथा राजंश्चक्षुरासीदनिन्दिता ॥ १७ ॥</s-l></s-lg><s-lg><s-l>ततः कदाचिद्गङ्गायाः कच्छे स नृपसत्तमः ।</s-l><s-l>गङ्गायामाप्लुतो धीमानाश्रमाभिमुखोऽभवत् ॥ १८ ॥</s-l></s-lg><s-lg><s-l>अथ वायुः समुद्भूतो दावाग्निरभवन्महान् ।</s-l><s-l>ददाह तद्वनं सर्वं परिगृह्य समन्ततः ॥ १९ ॥</s-l></s-lg><s-lg><s-l>दह्यत्सु मृगयूथेषु द्विजिह्वेषु समन्ततः ।</s-l><s-l>वराहाणां च यूथेषु संश्रयत्सु जलाशयान् ॥ २० ॥</s-l></s-lg><s-lg><s-l>समाविद्धे वने तस्मिन्प्राप्ते व्यसन उत्तमे ।</s-l><s-l>निराहारतया राजा मन्दप्राणविचेष्टितः ।</s-l><s-l>असमर्थोऽपसरणे सुकृशौ मातरौ च ते ॥ २१ ॥</s-l></s-lg><s-lg><s-l>ततः स नृपतिर्दृष्ट्वा वह्निमायान्तमन्तिकात् ।</s-l><s-l>इदमाह ततः सूतं संजयं पृथिवीपते ॥ २२ ॥</s-l></s-lg><s-lg><s-l>गच्छ संजय यत्राग्निर्न त्वां दहति कर्हिचित् ।</s-l><s-l>वयमत्राग्निना युक्ता गमिष्यामः परां गतिम् ॥ २३ ॥</s-l></s-lg><s-lg><s-l>तमुवाच किलोद्विग्नः संजयो वदतां वरः ।</s-l><s-l>राजन्मृत्युरनिष्टोऽयं भविता ते वृथाग्निना ॥ २४ ॥</s-l></s-lg><s-lg><s-l>न चोपायं प्रपश्यामि मोक्षणे जातवेदसः ।</s-l><s-l>यदत्रानन्तरं कार्यं तद्भवान्वक्तुमर्हति ॥ २५ ॥</s-l></s-lg><s-lg><s-l>इत्युक्तः संजयेनेदं पुनराह स पार्थिवः ।</s-l><s-l>नैष मृत्युरनिष्टो नो निःसृतानां गृहात्स्वयम् ॥ २६ ॥</s-l></s-lg><s-lg><s-l>जलमग्निस्तथा वायुरथ वापि विकर्शनम् ।</s-l><s-l>तापसानां प्रशस्यन्ते गच्छ संजय माचिरम् ॥ २७ ॥</s-l></s-lg><s-lg><s-l>इत्युक्त्वा संजयं राजा समाधाय मनस्तदा ।</s-l><s-l>प्राङ्मुखः सह गान्धार्या कुन्त्या चोपाविशत्तदा ॥ २८ ॥</s-l></s-lg><s-lg><s-l>संजयस्तं तथा दृष्ट्वा प्रदक्षिणमथाकरोत् ।</s-l><s-l>उवाच चैनं मेधावी युङ्क्ष्वात्मानमिति प्रभो ॥ २९ ॥</s-l></s-lg><s-lg><s-l>ऋषिपुत्रो मनीषी स राजा चक्रेऽस्य तद्वचः ।</s-l><s-l>संनिरुध्येन्द्रियग्राममासीत्काष्ठोपमस्तदा ॥ ३० ॥</s-l></s-lg><s-lg><s-l>गान्धारी च महाभागा जननी च पृथा तव ।</s-l><s-l>दावाग्निना समायुक्ते स च राजा पिता तव ॥ ३१ ॥</s-l></s-lg><s-lg><s-l>संजयस्तु महामात्रस्तस्माद्दावादमुच्यत ।</s-l><s-l>गङ्गाकूले मया दृष्टस्तापसैः परिवारितः ॥ ३२ ॥</s-l></s-lg><s-lg><s-l>स तानामन्त्र्य तेजस्वी निवेद्यैतच्च सर्वशः ।</s-l><s-l>प्रययौ संजयः सूतो हिमवन्तं महीधरम् ॥ ३३ ॥</s-l></s-lg><s-lg><s-l>एवं स निधनं प्राप्तः कुरुराजो महामनाः ।</s-l><s-l>गान्धारी च पृथा चैव जनन्यौ ते नराधिप ॥ ३४ ॥</s-l></s-lg><s-lg><s-l>यदृच्छयानुव्रजता मया राज्ञः कलेवरम् ।</s-l><s-l>तयोश्च देव्योरुभयोर्दृष्टानि भरतर्षभ ॥ ३५ ॥</s-l></s-lg><s-lg><s-l>ततस्तपोवने तस्मिन्समाजग्मुस्तपोधनाः ।</s-l><s-l>श्रुत्वा राज्ञस्तथा निष्ठां न त्वशोचन्गतिं च ते ॥ ३६ ॥</s-l></s-lg><s-lg><s-l>तत्राश्रौषमहं सर्वमेतत्पुरुषसत्तम ।</s-l><s-l>यथा च नृपतिर्दग्धो देव्यौ ते चेति पाण्डव ॥ ३७ ॥</s-l></s-lg><s-lg><s-l>न शोचितव्यं राजेन्द्र स्वन्तः स पृथिवीपतिः ।</s-l><s-l>प्राप्तवानग्निसंयोगं गान्धारी जननी च ते ॥ ३८ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा तु सर्वेषां पाण्डवानां महात्मनाम् ।</s-l><s-l>निर्याणं धृतराष्ट्रस्य शोकः समभवन्महान् ॥ ३९ ॥</s-l></s-lg><s-lg><s-l>अन्तःपुराणां च तदा महानार्तस्वरोऽभवत् ।</s-l><s-l>पौराणां च महाराज श्रुत्वा राज्ञस्तदा गतिम् ॥ ४० ॥</s-l></s-lg><s-lg><s-l>अहो धिगिति राजा तु विक्रुश्य भृशदुःखितः ।</s-l><s-l>ऊर्ध्वबाहुः स्मरन्मातुः प्ररुरोद युधिष्ठिरः ।</s-l><s-l>भीमसेनपुरोगाश्च भ्रातरः सर्व एव ते ॥ ४१ ॥</s-l></s-lg><s-lg><s-l>अन्तःपुरेषु च तदा सुमहान्रुदितस्वनः ।</s-l><s-l>प्रादुरासीन्महाराज पृथां श्रुत्वा तथागताम् ॥ ४२ ॥</s-l></s-lg><s-lg><s-l>तं च वृद्धं तथा दग्धं हतपुत्रं नराधिपम् ।</s-l><s-l>अन्वशोचन्त ते सर्वे गान्धारीं च तपस्विनीम् ॥ ४३ ॥</s-l></s-lg><s-lg><s-l>तस्मिन्नुपरते शब्दे मुहूर्तादिव भारत ।</s-l><s-l>निगृह्य बाष्पं धैर्येण धर्मराजोऽब्रवीदिदम् ॥ ४४ ॥</s-l></s-lg>