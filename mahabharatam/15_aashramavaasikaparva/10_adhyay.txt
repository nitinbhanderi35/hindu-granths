<s-lg><s-l> धृतराष्ट्र उवाच ।</s-l><s-l>व्यवहाराश्च ते तात नित्यमाप्तैरधिष्ठिताः ।</s-l><s-l>योज्यास्तुष्टैर्हितै राजन्नित्यं चारैरनुष्ठिताः ॥ १ ॥</s-l></s-lg><s-lg><s-l>परिमाणं विदित्वा च दण्डं दण्ड्येषु भारत ।</s-l><s-l>प्रणयेयुर्यथान्यायं पुरुषास्ते युधिष्ठिर ॥ २ ॥</s-l></s-lg><s-lg><s-l>आदानरुचयश्चैव परदाराभिमर्शकाः ।</s-l><s-l>उग्रदण्डप्रधानाश्च मिथ्या व्याहारिणस्तथा ॥ ३ ॥</s-l></s-lg><s-lg><s-l>आक्रोष्टारश्च लुब्धाश्च हन्तारः साहसप्रियाः ।</s-l><s-l>सभाविहारभेत्तारो वर्णानां च प्रदूषकाः ।</s-l><s-l>हिरण्यदण्ड्या वध्याश्च कर्तव्या देशकालतः ॥ ४ ॥</s-l></s-lg><s-lg><s-l>प्रातरेव हि पश्येथा ये कुर्युर्व्ययकर्म ते ।</s-l><s-l>अलंकारमथो भोज्यमत ऊर्ध्वं समाचरेः ॥ ५ ॥</s-l></s-lg><s-lg><s-l>पश्येथाश्च ततो योधान्सदा त्वं परिहर्षयन् ।</s-l><s-l>दूतानां च चराणां च प्रदोषस्ते सदा भवेत् ॥ ६ ॥</s-l></s-lg><s-lg><s-l>सदा चापररात्रं ते भवेत्कार्यार्थनिर्णये ।</s-l><s-l>मध्यरात्रे विहारस्ते मध्याह्ने च सदा भवेत् ॥ ७ ॥</s-l></s-lg><s-lg><s-l>सर्वे त्वात्ययिकाः कालाः कार्याणां भरतर्षभ ।</s-l><s-l>तथैवालंकृतः काले तिष्ठेथा भूरिदक्षिणः ।</s-l><s-l>चक्रवत्कर्मणां तात पर्यायो ह्येष नित्यशः ॥ ८ ॥</s-l></s-lg><s-lg><s-l>कोशस्य संचये यत्नं कुर्वीथा न्यायतः सदा ।</s-l><s-l>द्विविधस्य महाराज विपरीतं विवर्जयेः ॥ ९ ॥</s-l></s-lg><s-lg><s-l>चारैर्विदित्वा शत्रूंश्च ये ते राज्यान्तरायिणः ।</s-l><s-l>तानाप्तैः पुरुषैर्दूराद्घातयेथाः परस्परम् ॥ १० ॥</s-l></s-lg><s-lg><s-l>कर्मदृष्ट्याथ भृत्यांस्त्वं वरयेथाः कुरूद्वह ।</s-l><s-l>कारयेथाश्च कर्माणि युक्तायुक्तैरधिष्ठितैः ॥ ११ ॥</s-l></s-lg><s-lg><s-l>सेनाप्रणेता च भवेत्तव तात दृढव्रतः ।</s-l><s-l>शूरः क्लेशसहश्चैव प्रियश्च तव मानवः ॥ १२ ॥</s-l></s-lg><s-lg><s-l>सर्वे जानपदाश्चैव तव कर्माणि पाण्डव ।</s-l><s-l>पौरोगवाश्च सभ्याश्च कुर्युर्ये व्यवहारिणः ॥ १३ ॥</s-l></s-lg><s-lg><s-l>स्वरन्ध्रं पररन्ध्रं च स्वेषु चैव परेषु च ।</s-l><s-l>उपलक्षयितव्यं ते नित्यमेव युधिष्ठिर ॥ १४ ॥</s-l></s-lg><s-lg><s-l>देशान्तरस्थाश्च नरा विक्रान्ताः सर्वकर्मसु ।</s-l><s-l>मात्राभिरनुरूपाभिरनुग्राह्या हितास्त्वया ॥ १५ ॥</s-l></s-lg><s-lg><s-l>गुणार्थिनां गुणः कार्यो विदुषां ते जनाधिप ।</s-l><s-l>अविचाल्याश्च ते ते स्युर्यथा मेरुर्महागिरिः ॥ १६ ॥</s-l></s-lg>