<s-lg><s-l> ब्राह्मण उवाच ।</s-l><s-l>न तद्दुर्योधनकृतं न च तद्भवता कृतम् ।</s-l><s-l>न कर्णसौबलाभ्यां च कुरवो यत्क्षयं गताः ॥ १ ॥</s-l></s-lg><s-lg><s-l>दैवं तत्तु विजानीमो यन्न शक्यं प्रबाधितुम् ।</s-l><s-l>दैवं पुरुषकारेण न शक्यमतिवर्तितुम् ॥ २ ॥</s-l></s-lg><s-lg><s-l>अक्षौहिण्यो महाराज दशाष्टौ च समागताः ।</s-l><s-l>अष्टादशाहेन हता दशभिर्योधपुंगवैः ॥ ३ ॥</s-l></s-lg><s-lg><s-l>भीष्मद्रोणकृपाद्यैश्च कर्णेन च महात्मना ।</s-l><s-l>युयुधानेन वीरेण धृष्टद्युम्नेन चैव ह ॥ ४ ॥</s-l></s-lg><s-lg><s-l>चतुर्भिः पाण्डुपुत्रैश्च भीमार्जुनयमैर्नृप ।</s-l><s-l>जनक्षयोऽयं नृपते कृतो दैवबलात्कृतैः ॥ ५ ॥</s-l></s-lg><s-lg><s-l>अवश्यमेव संग्रामे क्षत्रियेण विशेषतः ।</s-l><s-l>कर्तव्यं निधनं लोके शस्त्रेण क्षत्रबन्धुना ॥ ६ ॥</s-l></s-lg><s-lg><s-l>तैरियं पुरुषव्याघ्रैर्विद्याबाहुबलान्वितैः ।</s-l><s-l>पृथिवी निहता सर्वा सहया सरथद्विपा ॥ ७ ॥</s-l></s-lg><s-lg><s-l>न स राजापराध्नोति पुत्रस्तव महामनाः ।</s-l><s-l>न भवान्न च ते भृत्या न कर्णो न च सौबलः ॥ ८ ॥</s-l></s-lg><s-lg><s-l>यद्विनष्टाः कुरुश्रेष्ठा राजानश्च सहस्रशः ।</s-l><s-l>सर्वं दैवकृतं तद्वै कोऽत्र किं वक्तुमर्हति ॥ ९ ॥</s-l></s-lg><s-lg><s-l>गुरुर्मतो भवानस्य कृत्स्नस्य जगतः प्रभुः ।</s-l><s-l>धर्मात्मानमतस्तुभ्यमनुजानीमहे सुतम् ॥ १० ॥</s-l></s-lg><s-lg><s-l>लभतां वीरलोकान्स ससहायो नराधिपः ।</s-l><s-l>द्विजाग्र्यैः समनुज्ञातस्त्रिदिवे मोदतां सुखी ॥ ११ ॥</s-l></s-lg><s-lg><s-l>प्राप्स्यते च भवान्पुण्यं धर्मे च परमां स्थितिम् ।</s-l><s-l>वेद पुण्यं च कार्त्स्न्येन सम्यग्भरतसत्तम ॥ १२ ॥</s-l></s-lg><s-lg><s-l>दृष्टापदानाश्चास्माभिः पाण्डवाः पुरुषर्षभाः ।</s-l><s-l>समर्थास्त्रिदिवस्यापि पालने किं पुनः क्षितेः ॥ १३ ॥</s-l></s-lg><s-lg><s-l>अनुवत्स्यन्ति चापीमाः समेषु विषमेषु च ।</s-l><s-l>प्रजाः कुरुकुलश्रेष्ठ पाण्डवाञ्शीलभूषणान् ॥ १४ ॥</s-l></s-lg><s-lg><s-l>ब्रह्मदेयाग्रहारांश्च परिहारांश्च पार्थिव ।</s-l><s-l>पूर्वराजातिसर्गांश्च पालयत्येव पाण्डवः ॥ १५ ॥</s-l></s-lg><s-lg><s-l>दीर्घदर्शी कृतप्रज्ञः सदा वैश्रवणो यथा ।</s-l><s-l>अक्षुद्रसचिवश्चायं कुन्तीपुत्रो महामनाः ॥ १६ ॥</s-l></s-lg><s-lg><s-l>अप्यमित्रे दयावांश्च शुचिश्च भरतर्षभ ।</s-l><s-l>ऋजु पश्यति मेधावी पुत्रवत्पाति नः सदा ॥ १७ ॥</s-l></s-lg><s-lg><s-l>विप्रियं च जनस्यास्य संसर्गाद्धर्मजस्य वै ।</s-l><s-l>न करिष्यन्ति राजर्षे तथा भीमार्जुनादयः ॥ १८ ॥</s-l></s-lg><s-lg><s-l>मन्दा मृदुषु कौरव्यास्तीक्ष्णेष्वाशीविषोपमाः ।</s-l><s-l>वीर्यवन्तो महात्मानः पौराणां च हिते रताः ॥ १९ ॥</s-l></s-lg><s-lg><s-l>न कुन्ती न च पाञ्चाली न चोलूपी न सात्वती ।</s-l><s-l>अस्मिञ्जने करिष्यन्ति प्रतिकूलानि कर्हिचित् ॥ २० ॥</s-l></s-lg><s-lg><s-l>भवत्कृतमिमं स्नेहं युधिष्ठिरविवर्धितम् ।</s-l><s-l>न पृष्ठतः करिष्यन्ति पौरजानपदा जनाः ॥ २१ ॥</s-l></s-lg><s-lg><s-l>अधर्मिष्ठानपि सतः कुन्तीपुत्रा महारथाः ।</s-l><s-l>मानवान्पालयिष्यन्ति भूत्वा धर्मपरायणाः ॥ २२ ॥</s-l></s-lg><s-lg><s-l>स राजन्मानसं दुःखमपनीय युधिष्ठिरात् ।</s-l><s-l>कुरु कार्याणि धर्म्याणि नमस्ते भरतर्षभ ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं धर्म्यमनुबन्धगुणोत्तरम् ।</s-l><s-l>साधु साध्विति सर्वः स जनः प्रतिगृहीतवान् ॥ २४ ॥</s-l></s-lg><s-lg><s-l>धृतराष्ट्रश्च तद्वाक्यमभिपूज्य पुनः पुनः ।</s-l><s-l>विसर्जयामास तदा सर्वास्तु प्रकृतीः शनैः ॥ २५ ॥</s-l></s-lg><s-lg><s-l>स तैः संपूजितो राजा शिवेनावेक्षितस्तदा ।</s-l><s-l>प्राञ्जलिः पूजयामास तं जनं भरतर्षभ ॥ २६ ॥</s-l></s-lg><s-lg><s-l>ततो विवेश भुवनं गान्धार्या सहितो नृपः ।</s-l><s-l>व्युष्टायां चैव शर्वर्यां यच्चकार निबोध तत् ॥ २७ ॥</s-l></s-lg>