<s-lg><s-l> वैशंपायन उवाच ।</s-l><s-l>व्युषितायां रजन्यां तु धृतराष्ट्रोऽम्बिकासुतः ।</s-l><s-l>विदुरं प्रेषयामास युधिष्ठिरनिवेशनम् ॥ १ ॥</s-l></s-lg><s-lg><s-l>स गत्वा राजवचनादुवाचाच्युतमीश्वरम् ।</s-l><s-l>युधिष्ठिरं महातेजाः सर्वबुद्धिमतां वरः ॥ २ ॥</s-l></s-lg><s-lg><s-l>धृतराष्ट्रो महाराज वनवासाय दीक्षितः ।</s-l><s-l>गमिष्यति वनं राजन्कार्त्तिकीमागतामिमाम् ॥ ३ ॥</s-l></s-lg><s-lg><s-l>स त्वा कुरुकुलश्रेष्ठ किंचिदर्थमभीप्सति ।</s-l><s-l>श्राद्धमिच्छति दातुं स गाङ्गेयस्य महात्मनः ॥ ४ ॥</s-l></s-lg><s-lg><s-l>द्रोणस्य सोमदत्तस्य बाह्लीकस्य च धीमतः ।</s-l><s-l>पुत्राणां चैव सर्वेषां ये चास्य सुहृदो हताः ।</s-l><s-l>यदि चाभ्यनुजानीषे सैन्धवापसदस्य च ॥ ५ ॥</s-l></s-lg><s-lg><s-l>एतच्छ्रुत्वा तु वचनं विदुरस्य युधिष्ठिरः ।</s-l><s-l>हृष्टः संपूजयामास गुडाकेशश्च पाण्डवः ॥ ६ ॥</s-l></s-lg><s-lg><s-l>न तु भीमो दृढक्रोधस्तद्वचो जगृहे तदा ।</s-l><s-l>विदुरस्य महातेजा दुर्योधनकृतं स्मरन् ॥ ७ ॥</s-l></s-lg><s-lg><s-l>अभिप्रायं विदित्वा तु भीमसेनस्य फल्गुनः ।</s-l><s-l>किरीटी किंचिदानम्य भीमं वचनमब्रवीत् ॥ ८ ॥</s-l></s-lg><s-lg><s-l>भीम राजा पिता वृद्धो वनवासाय दीक्षितः ।</s-l><s-l>दातुमिच्छति सर्वेषां सुहृदामौर्ध्वदेहिकम् ॥ ९ ॥</s-l></s-lg><s-lg><s-l>भवता निर्जितं वित्तं दातुमिच्छति कौरवः ।</s-l><s-l>भीष्मादीनां महाबाहो तदनुज्ञातुमर्हसि ॥ १० ॥</s-l></s-lg><s-lg><s-l>दिष्ट्या त्वद्य महाबाहो धृतराष्ट्रः प्रयाचति ।</s-l><s-l>याचितो यः पुरास्माभिः पश्य कालस्य पर्ययम् ॥ ११ ॥</s-l></s-lg><s-lg><s-l>योऽसौ पृथिव्याः कृत्स्नाया भर्ता भूत्वा नराधिपः ।</s-l><s-l>परैर्विनिहतापत्यो वनं गन्तुमभीप्सति ॥ १२ ॥</s-l></s-lg><s-lg><s-l>मा तेऽन्यत्पुरुषव्याघ्र दानाद्भवतु दर्शनम् ।</s-l><s-l>अयशस्यमतोऽन्यत्स्यादधर्म्यं च महाभुज ॥ १३ ॥</s-l></s-lg><s-lg><s-l>राजानमुपतिष्ठस्व ज्येष्ठं भ्रातरमीश्वरम् ।</s-l><s-l>अर्हस्त्वमसि दातुं वै नादातुं भरतर्षभ ।</s-l><s-l>एवं ब्रुवाणं कौन्तेयं धर्मराजोऽभ्यपूजयत् ॥ १४ ॥</s-l></s-lg><s-lg><s-l>भीमसेनस्तु सक्रोधः प्रोवाचेदं वचस्तदा ।</s-l><s-l>वयं भीष्मस्य कुर्मेह प्रेतकार्याणि फल्गुन ॥ १५ ॥</s-l></s-lg><s-lg><s-l>सोमदत्तस्य नृपतेर्भूरिश्रवस एव च ।</s-l><s-l>बाह्लीकस्य च राजर्षेर्द्रोणस्य च महात्मनः ॥ १६ ॥</s-l></s-lg><s-lg><s-l>अन्येषां चैव सुहृदां कुन्ती कर्णाय दास्यति ।</s-l><s-l>श्राद्धानि पुरुषव्याघ्र मादात्कौरवको नृपः ॥ १७ ॥</s-l></s-lg><s-lg><s-l>इति मे वर्तते बुद्धिर्मा वो नन्दन्तु शत्रवः ।</s-l><s-l>कष्टात्कष्टतरं यान्तु सर्वे दुर्योधनादयः ।</s-l><s-l>यैरियं पृथिवी सर्वा घातिता कुलपांसनैः ॥ १८ ॥</s-l></s-lg><s-lg><s-l>कुतस्त्वमद्य विस्मृत्य वैरं द्वादशवार्षिकम् ।</s-l><s-l>अज्ञातवासगमनं द्रौपदीशोकवर्धनम् ।</s-l><s-l>क्व तदा धृतराष्ट्रस्य स्नेहोऽस्मास्वभवत्तदा ॥ १९ ॥</s-l></s-lg><s-lg><s-l>कृष्णाजिनोपसंवीतो हृताभरणभूषणः ।</s-l><s-l>सार्धं पाञ्चालपुत्र्या त्वं राजानमुपजग्मिवान् ।</s-l><s-l>क्व तदा द्रोणभीष्मौ तौ सोमदत्तोऽपि वाभवत् ॥ २० ॥</s-l></s-lg><s-lg><s-l>यत्र त्रयोदश समा वने वन्येन जीवसि ।</s-l><s-l>न तदा त्वा पिता ज्येष्ठः पितृत्वेनाभिवीक्षते ॥ २१ ॥</s-l></s-lg><s-lg><s-l>किं ते तद्विस्मृतं पार्थ यदेष कुलपांसनः ।</s-l><s-l>दुर्वृत्तो विदुरं प्राह द्यूते किं जितमित्युत ॥ २२ ॥</s-l></s-lg><s-lg><s-l>तमेवंवादिनं राजा कुन्तीपुत्रो युधिष्ठिरः ।</s-l><s-l>उवाच भ्रातरं धीमाञ्जोषमास्वेति भर्त्सयन् ॥ २३ ॥</s-l></s-lg>