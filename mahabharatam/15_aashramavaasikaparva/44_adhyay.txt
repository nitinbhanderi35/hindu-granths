<s-lg><s-l> जनमेजय उवाच ।</s-l><s-l>दृष्ट्वा पुत्रांस्तथा पौत्रान्सानुबन्धाञ्जनाधिपः ।</s-l><s-l>धृतराष्ट्रः किमकरोद्राजा चैव युधिष्ठिरः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>तद्दृष्ट्वा महदाश्चर्यं पुत्राणां दर्शनं पुनः ।</s-l><s-l>वीतशोकः स राजर्षिः पुनराश्रममागमत् ॥ २ ॥</s-l></s-lg><s-lg><s-l>इतरस्तु जनः सर्वस्ते चैव परमर्षयः ।</s-l><s-l>प्रतिजग्मुर्यथाकामं धृतराष्ट्राभ्यनुज्ञया ॥ ३ ॥</s-l></s-lg><s-lg><s-l>पाण्डवास्तु महात्मानो लघुभूयिष्ठसैनिकाः ।</s-l><s-l>अनुजग्मुर्महात्मानं सदारं तं महीपतिम् ॥ ४ ॥</s-l></s-lg><s-lg><s-l>तमाश्रमगतं धीमान्ब्रह्मर्षिर्लोकपूजितः ।</s-l><s-l>मुनिः सत्यवतीपुत्रो धृतराष्ट्रमभाषत ॥ ५ ॥</s-l></s-lg><s-lg><s-l>धृतराष्ट्र महाबाहो शृणु कौरवनन्दन ।</s-l><s-l>श्रुतं ते ज्ञानवृद्धानामृषीणां पुण्यकर्मणाम् ॥ ६ ॥</s-l></s-lg><s-lg><s-l>ऋद्धाभिजनवृद्धानां वेदवेदाङ्गवेदिनाम् ।</s-l><s-l>धर्मज्ञानां पुराणानां वदतां विविधाः कथाः ॥ ७ ॥</s-l></s-lg><s-lg><s-l>मा स्म शोके मनः कार्षीर्दिष्टे न व्यथते बुधः ।</s-l><s-l>श्रुतं देवरहस्यं ते नारदाद्देवदर्शनात् ॥ ८ ॥</s-l></s-lg><s-lg><s-l>गतास्ते क्षत्रधर्मेण शस्त्रपूतां गतिं शुभाम् ।</s-l><s-l>यथा दृष्टास्त्वया पुत्रा यथाकामविहारिणः ॥ ९ ॥</s-l></s-lg><s-lg><s-l>युधिष्ठिरस्त्वयं धीमान्भवन्तमनुरुध्यते ।</s-l><s-l>सहितो भ्रातृभिः सर्वैः सदारः ससुहृज्जनः ॥ १० ॥</s-l></s-lg><s-lg><s-l>विसर्जयैनं यात्वेष स्वराज्यमनुशासताम् ।</s-l><s-l>मासः समधिको ह्येषामतीतो वसतां वने ॥ ११ ॥</s-l></s-lg><s-lg><s-l>एतद्धि नित्यं यत्नेन पदं रक्ष्यं परंतप ।</s-l><s-l>बहुप्रत्यर्थिकं ह्येतद्राज्यं नाम नराधिप ॥ १२ ॥</s-l></s-lg><s-lg><s-l>इत्युक्तः कौरवो राजा व्यासेनामितबुद्धिना ।</s-l><s-l>युधिष्ठिरमथाहूय वाग्मी वचनमब्रवीत् ॥ १३ ॥</s-l></s-lg><s-lg><s-l>अजातशत्रो भद्रं ते शृणु मे भ्रातृभिः सह ।</s-l><s-l>त्वत्प्रसादान्महीपाल शोको नास्मान्प्रबाधते ॥ १४ ॥</s-l></s-lg><s-lg><s-l>रमे चाहं त्वया पुत्र पुरेव गजसाह्वये ।</s-l><s-l>नाथेनानुगतो विद्वन्प्रियेषु परिवर्तिना ॥ १५ ॥</s-l></s-lg><s-lg><s-l>प्राप्तं पुत्रफलं त्वत्तः प्रीतिर्मे विपुला त्वयि ।</s-l><s-l>न मे मन्युर्महाबाहो गम्यतां पुत्र मा चिरम् ॥ १६ ॥</s-l></s-lg><s-lg><s-l>भवन्तं चेह संप्रेक्ष्य तपो मे परिहीयते ।</s-l><s-l>तपोयुक्तं शरीरं च त्वां दृष्ट्वा धारितं पुनः ॥ १७ ॥</s-l></s-lg><s-lg><s-l>मातरौ ते तथैवेमे शीर्णपर्णकृताशने ।</s-l><s-l>मम तुल्यव्रते पुत्र नचिरं वर्तयिष्यतः ॥ १८ ॥</s-l></s-lg><s-lg><s-l>दुर्योधनप्रभृतयो दृष्टा लोकान्तरं गताः ।</s-l><s-l>व्यासस्य तपसो वीर्याद्भवतश्च समागमात् ॥ १९ ॥</s-l></s-lg><s-lg><s-l>प्रयोजनं चिरं वृत्तं जीवितस्य च मेऽनघ ।</s-l><s-l>उग्रं तपः समास्थास्ये त्वमनुज्ञातुमर्हसि ॥ २० ॥</s-l></s-lg><s-lg><s-l>त्वय्यद्य पिण्डः कीर्तिश्च कुलं चेदं प्रतिष्ठितम् ।</s-l><s-l>श्वो वाद्य वा महाबाहो गम्यतां पुत्र मा चिरम् ॥ २१ ॥</s-l></s-lg><s-lg><s-l>राजनीतिः सुबहुशः श्रुता ते भरतर्षभ ।</s-l><s-l>संदेष्टव्यं न पश्यामि कृतमेतावता विभो ॥ २२ ॥</s-l></s-lg><s-lg><s-l>इत्युक्तवचनं तात नृपो राजानमब्रवीत् ।</s-l><s-l>न मामर्हसि धर्मज्ञ परित्यक्तुमनागसम् ॥ २३ ॥</s-l></s-lg><s-lg><s-l>कामं गच्छन्तु मे सर्वे भ्रातरोऽनुचरास्तथा ।</s-l><s-l>भवन्तमहमन्विष्ये मातरौ च यतव्रते ॥ २४ ॥</s-l></s-lg><s-lg><s-l>तमुवाचाथ गान्धारी मैवं पुत्र शृणुष्व मे ।</s-l><s-l>त्वय्यधीनं कुरुकुलं पिण्डश्च श्वशुरस्य मे ॥ २५ ॥</s-l></s-lg><s-lg><s-l>गम्यतां पुत्र पर्याप्तमेतावत्पूजिता वयम् ।</s-l><s-l>राजा यदाह तत्कार्यं त्वया पुत्र पितुर्वचः ॥ २६ ॥</s-l></s-lg><s-lg><s-l>इत्युक्तः स तु गान्धार्या कुन्तीमिदमुवाच ह ।</s-l><s-l>स्नेहबाष्पाकुले नेत्रे प्रमृज्य रुदतीं वचः ॥ २७ ॥</s-l></s-lg><s-lg><s-l>विसर्जयति मां राजा गान्धारी च यशस्विनी ।</s-l><s-l>भवत्यां बद्धचित्तस्तु कथं यास्यामि दुःखितः ॥ २८ ॥</s-l></s-lg><s-lg><s-l>न चोत्सहे तपोविघ्नं कर्तुं ते धर्मचारिणि ।</s-l><s-l>तपसो हि परं नास्ति तपसा विन्दते महत् ॥ २९ ॥</s-l></s-lg><s-lg><s-l>ममापि न तथा राज्ञि राज्ये बुद्धिर्यथा पुरा ।</s-l><s-l>तपस्येवानुरक्तं मे मनः सर्वात्मना तथा ॥ ३० ॥</s-l></s-lg><s-lg><s-l>शून्येयं च मही सर्वा न मे प्रीतिकरी शुभे ।</s-l><s-l>बान्धवा नः परिक्षीणा बलं नो न यथा पुरा ॥ ३१ ॥</s-l></s-lg><s-lg><s-l>पाञ्चालाः सुभृशं क्षीणाः कन्यामात्रावशेषिताः ।</s-l><s-l>न तेषां कुलकर्तारं कंचित्पश्याम्यहं शुभे ॥ ३२ ॥</s-l></s-lg><s-lg><s-l>सर्वे हि भस्मसान्नीता द्रोणेनैकेन संयुगे ।</s-l><s-l>अवशेषास्तु निहता द्रोणपुत्रेण वै निशि ॥ ३३ ॥</s-l></s-lg><s-lg><s-l>चेदयश्चैव मत्स्याश्च दृष्टपूर्वास्तथैव नः ।</s-l><s-l>केवलं वृष्णिचक्रं तु वासुदेवपरिग्रहात् ।</s-l><s-l>यं दृष्ट्वा स्थातुमिच्छामि धर्मार्थं नान्यहेतुकम् ॥ ३४ ॥</s-l></s-lg><s-lg><s-l>शिवेन पश्य नः सर्वान्दुर्लभं दर्शनं तव ।</s-l><s-l>भविष्यत्यम्ब राजा हि तीव्रमारप्स्यते तपः ॥ ३५ ॥</s-l></s-lg><s-lg><s-l>एतच्छ्रुत्वा महाबाहुः सहदेवो युधां पतिः ।</s-l><s-l>युधिष्ठिरमुवाचेदं बाष्पव्याकुललोचनः ॥ ३६ ॥</s-l></s-lg><s-lg><s-l>नोत्सहेऽहं परित्यक्तुं मातरं पार्थिवर्षभ ।</s-l><s-l>प्रतियातु भवान्क्षिप्रं तपस्तप्स्याम्यहं वने ॥ ३७ ॥</s-l></s-lg><s-lg><s-l>इहैव शोषयिष्यामि तपसाहं कलेवरम् ।</s-l><s-l>पादशुश्रूषणे युक्तो राज्ञो मात्रोस्तथानयोः ॥ ३८ ॥</s-l></s-lg><s-lg><s-l>तमुवाच ततः कुन्ती परिष्वज्य महाभुजम् ।</s-l><s-l>गम्यतां पुत्र मैवं त्वं वोचः कुरु वचो मम ॥ ३९ ॥</s-l></s-lg><s-lg><s-l>आगमा वः शिवाः सन्तु स्वस्था भवत पुत्रकाः ।</s-l><s-l>उपरोधो भवेदेवमस्माकं तपसः कृते ॥ ४० ॥</s-l></s-lg><s-lg><s-l>त्वत्स्नेहपाशबद्धा च हीयेयं तपसः परात् ।</s-l><s-l>तस्मात्पुत्रक गच्छ त्वं शिष्टमल्पं हि नः प्रभो ॥ ४१ ॥</s-l></s-lg><s-lg><s-l>एवं संस्तम्भितं वाक्यैः कुन्त्या बहुविधैर्मनः ।</s-l><s-l>सहदेवस्य राजेन्द्र राज्ञश्चैव विशेषतः ॥ ४२ ॥</s-l></s-lg><s-lg><s-l>ते मात्रा समनुज्ञाता राज्ञा च कुरुपुंगवाः ।</s-l><s-l>अभिवाद्य कुरुश्रेष्ठमामन्त्रयितुमारभन् ॥ ४३ ॥</s-l></s-lg><s-lg><s-l>राजन्प्रतिगमिष्यामः शिवेन प्रतिनन्दिताः ।</s-l><s-l>अनुज्ञातास्त्वया राजन्गमिष्यामो विकल्मषाः ॥ ४४ ॥</s-l></s-lg><s-lg><s-l>एवमुक्तः स राजर्षिर्धर्मराज्ञा महात्मना ।</s-l><s-l>अनुजज्ञे जयाशीर्भिरभिनन्द्य युधिष्ठिरम् ॥ ४५ ॥</s-l></s-lg><s-lg><s-l>भीमं च बलिनां श्रेष्ठं सान्त्वयामास पार्थिवः ।</s-l><s-l>स चास्य सम्यङ्मेधावी प्रत्यपद्यत वीर्यवान् ॥ ४६ ॥</s-l></s-lg><s-lg><s-l>अर्जुनं च समाश्लिष्य यमौ च पुरुषर्षभौ ।</s-l><s-l>अनुजज्ञे स कौरव्यः परिष्वज्याभिनन्द्य च ॥ ४७ ॥</s-l></s-lg><s-lg><s-l>गान्धार्या चाभ्यनुज्ञाताः कृतपादाभिवन्दनाः ।</s-l><s-l>जनन्या समुपाघ्राताः परिष्वक्ताश्च ते नृपम् ।</s-l><s-l>चक्रुः प्रदक्षिणं सर्वे वत्सा इव निवारणे ॥ ४८ ॥</s-l></s-lg><s-lg><s-l>पुनः पुनर्निरीक्षन्तः प्रजग्मुस्ते प्रदक्षिणम् ।</s-l><s-l>तथैव द्रौपदी साध्वी सर्वाः कौरवयोषितः ॥ ४९ ॥</s-l></s-lg><s-lg><s-l>न्यायतः श्वशुरे वृत्तिं प्रयुज्य प्रययुस्ततः ।</s-l><s-l>श्वश्रूभ्यां समनुज्ञाताः परिष्वज्याभिनन्दिताः ।</s-l><s-l>संदिष्टाश्चेतिकर्तव्यं प्रययुर्भर्तृभिः सह ॥ ५० ॥</s-l></s-lg><s-lg><s-l>ततः प्रजज्ञे निनदः सूतानां युज्यतामिति ।</s-l><s-l>उष्ट्राणां क्रोशतां चैव हयानां हेषतामपि ॥ ५१ ॥</s-l></s-lg><s-lg><s-l>ततो युधिष्ठिरो राजा सदारः सहसैनिकः ।</s-l><s-l>नगरं हास्तिनपुरं पुनरायात्सबान्धवः ॥ ५२ ॥</s-l></s-lg>