<s-lg><s-l> वैशंपायन उवाच ।</s-l><s-l>एवं ते पुरुषव्याघ्राः पाण्डवा मातृनन्दनाः ।</s-l><s-l>स्मरन्तो मातरं वीरा बभूवुर्भृशदुःखिताः ॥ १ ॥</s-l></s-lg><s-lg><s-l>ये राजकार्येषु पुरा व्यासक्ता नित्यशोऽभवन् ।</s-l><s-l>ते राजकार्याणि तदा नाकार्षुः सर्वतः पुरे ॥ २ ॥</s-l></s-lg><s-lg><s-l>आविष्टा इव शोकेन नाभ्यनन्दन्त किंचन ।</s-l><s-l>संभाष्यमाणा अपि ते न किंचित्प्रत्यपूजयन् ॥ ३ ॥</s-l></s-lg><s-lg><s-l>ते स्म वीरा दुराधर्षा गाम्भीर्ये सागरोपमाः ।</s-l><s-l>शोकोपहतविज्ञाना नष्टसंज्ञा इवाभवन् ॥ ४ ॥</s-l></s-lg><s-lg><s-l>अनुस्मरन्तो जननीं ततस्ते कुरुनन्दनाः ।</s-l><s-l>कथं नु वृद्धमिथुनं वहत्यद्य पृथा कृशा ॥ ५ ॥</s-l></s-lg><s-lg><s-l>कथं च स महीपालो हतपुत्रो निराश्रयः ।</s-l><s-l>पत्न्या सह वसत्येको वने श्वापदसेविते ॥ ६ ॥</s-l></s-lg><s-lg><s-l>सा च देवी महाभागा गान्धारी हतबान्धवा ।</s-l><s-l>पतिमन्धं कथं वृद्धमन्वेति विजने वने ॥ ७ ॥</s-l></s-lg><s-lg><s-l>एवं तेषां कथयतामौत्सुक्यमभवत्तदा ।</s-l><s-l>गमने चाभवद्बुद्धिर्धृतराष्ट्रदिदृक्षया ॥ ८ ॥</s-l></s-lg><s-lg><s-l>सहदेवस्तु राजानं प्रणिपत्येदमब्रवीत् ।</s-l><s-l>अहो मे भवतो दृष्टं हृदयं गमनं प्रति ॥ ९ ॥</s-l></s-lg><s-lg><s-l>न हि त्वा गौरवेणाहमशकं वक्तुमात्मना ।</s-l><s-l>गमनं प्रति राजेन्द्र तदिदं समुपस्थितम् ॥ १० ॥</s-l></s-lg><s-lg><s-l>दिष्ट्या द्रक्ष्यामि तां कुन्तीं वर्तयन्तीं तपस्विनीम् ।</s-l><s-l>जटिलां तापसीं वृद्धां कुशकाशपरिक्षताम् ॥ ११ ॥</s-l></s-lg><s-lg><s-l>प्रासादहर्म्यसंवृद्धामत्यन्तसुखभागिनीम् ।</s-l><s-l>कदा नु जननीं श्रान्तां द्रक्ष्यामि भृशदुःखिताम् ॥ १२ ॥</s-l></s-lg><s-lg><s-l>अनित्याः खलु मर्त्यानां गतयो भरतर्षभ ।</s-l><s-l>कुन्ती राजसुता यत्र वसत्यसुखिनी वने ॥ १३ ॥</s-l></s-lg><s-lg><s-l>सहदेववचः श्रुत्वा द्रौपदी योषितां वरा ।</s-l><s-l>उवाच देवी राजानमभिपूज्याभिनन्द्य च ॥ १४ ॥</s-l></s-lg><s-lg><s-l>कदा द्रक्ष्यामि तां देवीं यदि जीवति सा पृथा ।</s-l><s-l>जीवन्त्या ह्यद्य नः प्रीतिर्भविष्यति नराधिप ॥ १५ ॥</s-l></s-lg><s-lg><s-l>एषा तेऽस्तु मतिर्नित्यं धर्मे ते रमतां मनः ।</s-l><s-l>योऽद्य त्वमस्मान्राजेन्द्र श्रेयसा योजयिष्यसि ॥ १६ ॥</s-l></s-lg><s-lg><s-l>अग्रपादस्थितं चेमं विद्धि राजन्वधूजनम् ।</s-l><s-l>काङ्क्षन्तं दर्शनं कुन्त्या गान्धार्याः श्वशुरस्य च ॥ १७ ॥</s-l></s-lg><s-lg><s-l>इत्युक्तः स नृपो देव्या पाञ्चाल्या भरतर्षभ ।</s-l><s-l>सेनाध्यक्षान्समानाय्य सर्वानिदमथाब्रवीत् ॥ १८ ॥</s-l></s-lg><s-lg><s-l>निर्यातयत मे सेनां प्रभूतरथकुञ्जराम् ।</s-l><s-l>द्रक्ष्यामि वनसंस्थं च धृतराष्ट्रं महीपतिम् ॥ १९ ॥</s-l></s-lg><s-lg><s-l>स्त्र्यध्यक्षांश्चाब्रवीद्राजा यानानि विविधानि मे ।</s-l><s-l>सज्जीक्रियन्तां सर्वाणि शिबिकाश्च सहस्रशः ॥ २० ॥</s-l></s-lg><s-lg><s-l>शकटापणवेशाश्च कोशशिल्पिन एव च ।</s-l><s-l>निर्यान्तु कोशपालाश्च कुरुक्षेत्राश्रमं प्रति ॥ २१ ॥</s-l></s-lg><s-lg><s-l>यश्च पौरजनः कश्चिद्द्रष्टुमिच्छति पार्थिवम् ।</s-l><s-l>अनावृतः सुविहितः स च यातु सुरक्षितः ॥ २२ ॥</s-l></s-lg><s-lg><s-l>सूदाः पौरोगवाश्चैव सर्वं चैव महानसम् ।</s-l><s-l>विविधं भक्ष्यभोज्यं च शकटैरुह्यतां मम ॥ २३ ॥</s-l></s-lg><s-lg><s-l>प्रयाणं घुष्यतां चैव श्वोभूत इति मा चिरम् ।</s-l><s-l>क्रियन्तां पथि चाप्यद्य वेश्मानि विविधानि च ॥ २४ ॥</s-l></s-lg><s-lg><s-l>एवमाज्ञाप्य राजा स भ्रातृभिः सह पाण्डवः ।</s-l><s-l>श्वोभूते निर्ययौ राजा सस्त्रीबालपुरस्कृतः ॥ २५ ॥</s-l></s-lg><s-lg><s-l>स बहिर्दिवसानेवं जनौघं परिपालयन् ।</s-l><s-l>न्यवसन्नृपतिः पञ्च ततोऽगच्छद्वनं प्रति ॥ २६ ॥</s-l></s-lg>