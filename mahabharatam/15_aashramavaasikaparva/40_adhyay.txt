<s-lg><s-l> वैशंपायन उवाच ।</s-l><s-l>ततो निशायां प्राप्तायां कृतसायाह्निकक्रियाः ।</s-l><s-l>व्यासमभ्यगमन्सर्वे ये तत्रासन्समागताः ॥ १ ॥</s-l></s-lg><s-lg><s-l>धृतराष्ट्रस्तु धर्मात्मा पाण्डवैः सहितस्तदा ।</s-l><s-l>शुचिरेकमनाः सार्धमृषिभिस्तैरुपाविशत् ॥ २ ॥</s-l></s-lg><s-lg><s-l>गान्धार्या सह नार्यस्तु सहिताः समुपाविशन् ।</s-l><s-l>पौरजानपदश्चापि जनः सर्वो यथावयः ॥ ३ ॥</s-l></s-lg><s-lg><s-l>ततो व्यासो महातेजाः पुण्यं भागीरथीजलम् ।</s-l><s-l>अवगाह्याजुहावाथ सर्वाँल्लोकान्महामुनिः ॥ ४ ॥</s-l></s-lg><s-lg><s-l>पाण्डवानां च ये योधाः कौरवाणां च सर्वशः ।</s-l><s-l>राजानश्च महाभागा नानादेशनिवासिनः ॥ ५ ॥</s-l></s-lg><s-lg><s-l>ततः सुतुमुलः शब्दो जलान्तर्जनमेजय ।</s-l><s-l>प्रादुरासीद्यथा पूर्वं कुरुपाण्डवसेनयोः ॥ ६ ॥</s-l></s-lg><s-lg><s-l>ततस्ते पार्थिवाः सर्वे भीष्मद्रोणपुरोगमाः ।</s-l><s-l>ससैन्याः सलिलात्तस्मात्समुत्तस्थुः सहस्रशः ॥ ७ ॥</s-l></s-lg><s-lg><s-l>विराटद्रुपदौ चोभौ सपुत्रौ सहसैनिकौ ।</s-l><s-l>द्रौपदेयाश्च सौभद्रो राक्षसश्च घटोत्कचः ॥ ८ ॥</s-l></s-lg><s-lg><s-l>कर्णदुर्योधनौ चोभौ शकुनिश्च महारथः ।</s-l><s-l>दुःशासनादयश्चैव धार्तराष्ट्रा महारथाः ॥ ९ ॥</s-l></s-lg><s-lg><s-l>जारासंधिर्भगदत्तो जलसंधश्च पार्थिवः ।</s-l><s-l>भूरिश्रवाः शलः शल्यो वृषसेनश्च सानुजः ॥ १० ॥</s-l></s-lg><s-lg><s-l>लक्ष्मणो राजपुत्रश्च धृष्टद्युम्नस्य चात्मजाः ।</s-l><s-l>शिखण्डिपुत्राः सर्वे च धृष्टकेतुश्च सानुजः ॥ ११ ॥</s-l></s-lg><s-lg><s-l>अचलो वृषकश्चैव राक्षसश्चाप्यलायुधः ।</s-l><s-l>बाह्लीकः सोमदत्तश्च चेकितानश्च पार्थिवः ॥ १२ ॥</s-l></s-lg><s-lg><s-l>एते चान्ये च बहवो बहुत्वाद्ये न कीर्तिताः ।</s-l><s-l>सर्वे भासुरदेहास्ते समुत्तस्थुर्जलात्ततः ॥ १३ ॥</s-l></s-lg><s-lg><s-l>यस्य वीरस्य यो वेषो यो ध्वजो यच्च वाहनम् ।</s-l><s-l>तेन तेन व्यदृश्यन्त समुपेता नराधिपाः ॥ १४ ॥</s-l></s-lg><s-lg><s-l>दिव्याम्बरधराः सर्वे सर्वे भ्राजिष्णुकुण्डलाः ।</s-l><s-l>निर्वैरा निरहंकारा विगतक्रोधमन्यवः ॥ १५ ॥</s-l></s-lg><s-lg><s-l>गन्धर्वैरुपगीयन्तः स्तूयमानाश्च बन्दिभिः ।</s-l><s-l>दिव्यमाल्याम्बरधरा वृताश्चाप्सरसां गणैः ॥ १६ ॥</s-l></s-lg><s-lg><s-l>धृतराष्ट्रस्य च तदा दिव्यं चक्षुर्नराधिप ।</s-l><s-l>मुनिः सत्यवतीपुत्रः प्रीतः प्रादात्तपोबलात् ॥ १७ ॥</s-l></s-lg><s-lg><s-l>दिव्यज्ञानबलोपेता गान्धारी च यशस्विनी ।</s-l><s-l>ददर्श पुत्रांस्तान्सर्वान्ये चान्येऽपि रणे हताः ॥ १८ ॥</s-l></s-lg><s-lg><s-l>तदद्भुतमचिन्त्यं च सुमहद्रोमहर्षणम् ।</s-l><s-l>विस्मितः स जनः सर्वो ददर्शानिमिषेक्षणः ॥ १९ ॥</s-l></s-lg><s-lg><s-l>तदुत्सवमदोदग्रं हृष्टनारीनराकुलम् ।</s-l><s-l>ददृशे बलमायान्तं चित्रं पटगतं यथा ॥ २० ॥</s-l></s-lg><s-lg><s-l>धृतराष्ट्रस्तु तान्सर्वान्पश्यन्दिव्येन चक्षुषा ।</s-l><s-l>मुमुदे भरतश्रेष्ठ प्रसादात्तस्य वै मुनेः ॥ २१ ॥</s-l></s-lg>