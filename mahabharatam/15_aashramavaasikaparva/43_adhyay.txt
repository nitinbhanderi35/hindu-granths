<s-lg><s-l> वैशंपायन उवाच ।</s-l><s-l>अदृष्ट्वा तु नृपः पुत्रान्दर्शनं प्रतिलब्धवान् ।</s-l><s-l>ऋषिप्रसादात्पुत्राणां स्वरूपाणां कुरूद्वह ॥ १ ॥</s-l></s-lg><s-lg><s-l>स राजा राजधर्मांश्च ब्रह्मोपनिषदं तथा ।</s-l><s-l>अवाप्तवान्नरश्रेष्ठो बुद्धिनिश्चयमेव च ॥ २ ॥</s-l></s-lg><s-lg><s-l>विदुरश्च महाप्राज्ञो ययौ सिद्धिं तपोबलात् ।</s-l><s-l>धृतराष्ट्रः समासाद्य व्यासं चापि तपस्विनम् ॥ ३ ॥</s-l></s-lg><s-lg><s-l> जनमेजय उवाच ।</s-l><s-l>ममापि वरदो व्यासो दर्शयेत्पितरं यदि ।</s-l><s-l>तद्रूपवेषवयसं श्रद्दध्यां सर्वमेव ते ॥ ४ ॥</s-l></s-lg><s-lg><s-l>प्रियं मे स्यात्कृतार्थश्च स्यामहं कृतनिश्चयः ।</s-l><s-l>प्रसादादृषिपुत्रस्य मम कामः समृध्यताम् ॥ ५ ॥</s-l></s-lg><s-lg><s-l> सूत उवाच ।</s-l><s-l>इत्युक्तवचने तस्मिन्नृपे व्यासः प्रतापवान् ।</s-l><s-l>प्रसादमकरोद्धीमानानयच्च परिक्षितम् ॥ ६ ॥</s-l></s-lg><s-lg><s-l>ततस्तद्रूपवयसमागतं नृपतिं दिवः ।</s-l><s-l>श्रीमन्तं पितरं राजा ददर्श जनमेजयः ॥ ७ ॥</s-l></s-lg><s-lg><s-l>शमीकं च महात्मानं पुत्रं तं चास्य शृङ्गिणम् ।</s-l><s-l>अमात्या ये बभूवुश्च राज्ञस्तांश्च ददर्श ह ॥ ८ ॥</s-l></s-lg><s-lg><s-l>ततः सोऽवभृथे राजा मुदितो जनमेजयः ।</s-l><s-l>पितरं स्नापयामास स्वयं सस्नौ च पार्थिवः ॥ ९ ॥</s-l></s-lg><s-lg><s-l>स्नात्वा च भरतश्रेष्ठः सोऽऽस्तीकमिदमब्रवीत् ।</s-l><s-l>यायावरकुलोत्पन्नं जरत्कारुसुतं तदा ॥ १० ॥</s-l></s-lg><s-lg><s-l>आस्तीक विविधाश्चर्यो यज्ञोऽयमिति मे मतिः ।</s-l><s-l>यदद्यायं पिता प्राप्तो मम शोकप्रणाशनः ॥ ११ ॥</s-l></s-lg><s-lg><s-l> आस्तीक उवाच ।</s-l><s-l>ऋषिर्द्वैपायनो यत्र पुराणस्तपसो निधिः ।</s-l><s-l>यज्ञे कुरुकुलश्रेष्ठ तस्य लोकावुभौ जितौ ॥ १२ ॥</s-l></s-lg><s-lg><s-l>श्रुतं विचित्रमाख्यानं त्वया पाण्डवनन्दन ।</s-l><s-l>सर्पाश्च भस्मसान्नीता गताश्च पदवीं पितुः ॥ १३ ॥</s-l></s-lg><s-lg><s-l>कथंचित्तक्षको मुक्तः सत्यत्वात्तव पार्थिव ।</s-l><s-l>ऋषयः पूजिताः सर्वे गतिं दृष्ट्वा महात्मनः ॥ १४ ॥</s-l></s-lg><s-lg><s-l>प्राप्तः सुविपुलो धर्मः श्रुत्वा पापविनाशनम् ।</s-l><s-l>विमुक्तो हृदयग्रन्थिरुदारजनदर्शनात् ॥ १५ ॥</s-l></s-lg><s-lg><s-l>ये च पक्षधरा धर्मे सद्वृत्तरुचयश्च ये ।</s-l><s-l>यान्दृष्ट्वा हीयते पापं तेभ्यः कार्या नमस्क्रियाः ॥ १६ ॥</s-l></s-lg><s-lg><s-l> सूत उवाच ।</s-l><s-l>एतच्छ्रुत्वा द्विजश्रेष्ठात्स राजा जनमेजयः ।</s-l><s-l>पूजयामास तमृषिमनुमान्य पुनः पुनः ॥ १७ ॥</s-l></s-lg><s-lg><s-l>पप्रच्छ तमृषिं चापि वैशंपायनमच्युतम् ।</s-l><s-l>कथावशेषं धर्मज्ञो वनवासस्य सत्तम ॥ १८ ॥</s-l></s-lg>