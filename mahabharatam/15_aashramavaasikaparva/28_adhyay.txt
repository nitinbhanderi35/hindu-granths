<s-lg><s-l> वैशंपायन उवाच ।</s-l><s-l>वनं गते कौरवेन्द्रे दुःखशोकसमाहताः ।</s-l><s-l>बभूवुः पाण्डवा राजन्मातृशोकेन चार्दिताः ॥ १ ॥</s-l></s-lg><s-lg><s-l>तथा पौरजनः सर्वः शोचन्नास्ते जनाधिपम् ।</s-l><s-l>कुर्वाणाश्च कथास्तत्र ब्राह्मणा नृपतिं प्रति ॥ २ ॥</s-l></s-lg><s-lg><s-l>कथं नु राजा वृद्धः स वने वसति निर्जने ।</s-l><s-l>गान्धारी च महाभागा सा च कुन्ती पृथा कथम् ॥ ३ ॥</s-l></s-lg><s-lg><s-l>सुखार्हः स हि राजर्षिर्न सुखं तन्महावनम् ।</s-l><s-l>किमवस्थः समासाद्य प्रज्ञाचक्षुर्हतात्मजः ॥ ४ ॥</s-l></s-lg><s-lg><s-l>सुदुष्करं कृतवती कुन्ती पुत्रानपश्यती ।</s-l><s-l>राज्यश्रियं परित्यज्य वनवासमरोचयत् ॥ ५ ॥</s-l></s-lg><s-lg><s-l>विदुरः किमवस्थश्च भ्रातुः शुश्रूषुरात्मवान् ।</s-l><s-l>स च गावल्गणिर्धीमान्भर्तृपिण्डानुपालकः ॥ ६ ॥</s-l></s-lg><s-lg><s-l>आकुमारं च पौरास्ते चिन्ताशोकसमाहताः ।</s-l><s-l>तत्र तत्र कथाश्चक्रुः समासाद्य परस्परम् ॥ ७ ॥</s-l></s-lg><s-lg><s-l>पाण्डवाश्चैव ते सर्वे भृशं शोकपरायणाः ।</s-l><s-l>शोचन्तो मातरं वृद्धामूषुर्नातिचिरं पुरे ॥ ८ ॥</s-l></s-lg><s-lg><s-l>तथैव पितरं वृद्धं हतपुत्रं जनेश्वरम् ।</s-l><s-l>गान्धारीं च महाभागां विदुरं च महामतिम् ॥ ९ ॥</s-l></s-lg><s-lg><s-l>नैषां बभूव संप्रीतिस्तान्विचिन्तयतां तदा ।</s-l><s-l>न राज्ये न च नारीषु न वेदाध्ययने तथा ॥ १० ॥</s-l></s-lg><s-lg><s-l>परं निर्वेदमगमंश्चिन्तयन्तो नराधिपम् ।</s-l><s-l>तच्च ज्ञातिवधं घोरं संस्मरन्तः पुनः पुनः ॥ ११ ॥</s-l></s-lg><s-lg><s-l>अभिमन्योश्च बालस्य विनाशं रणमूर्धनि ।</s-l><s-l>कर्णस्य च महाबाहोः संग्रामेष्वपलायिनः ॥ १२ ॥</s-l></s-lg><s-lg><s-l>तथैव द्रौपदेयानामन्येषां सुहृदामपि ।</s-l><s-l>वधं संस्मृत्य ते वीरा नातिप्रमनसोऽभवन् ॥ १३ ॥</s-l></s-lg><s-lg><s-l>हतप्रवीरां पृथिवीं हतरत्नां च भारत ।</s-l><s-l>सदैव चिन्तयन्तस्ते न निद्रामुपलेभिरे ॥ १४ ॥</s-l></s-lg><s-lg><s-l>द्रौपदी हतपुत्रा च सुभद्रा चैव भामिनी ।</s-l><s-l>नातिप्रीतियुते देव्यौ तदास्तामप्रहृष्टवत् ॥ १५ ॥</s-l></s-lg><s-lg><s-l>वैराट्यास्तु सुतं दृष्ट्वा पितरं ते परिक्षितम् ।</s-l><s-l>धारयन्ति स्म ते प्राणांस्तव पूर्वपितामहाः ॥ १६ ॥</s-l></s-lg>