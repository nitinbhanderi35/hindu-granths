<s-lg><s-l> जनमेजय उवाच ।</s-l><s-l>प्राप्य राज्यं महाभागाः पाण्डवा मे पितामहाः ।</s-l><s-l>कथमासन्महाराजे धृतराष्ट्रे महात्मनि ॥ १ ॥</s-l></s-lg><s-lg><s-l>स हि राजा हतामात्यो हतपुत्रो निराश्रयः ।</s-l><s-l>कथमासीद्धतैश्वर्यो गान्धारी च यशस्विनी ॥ २ ॥</s-l></s-lg><s-lg><s-l>कियन्तं चैव कालं ते पितरो मम पूर्वकाः ।</s-l><s-l>स्थिता राज्ये महात्मानस्तन्मे व्याख्यातुमर्हसि ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>प्राप्य राज्यं महात्मानः पाण्डवा हतशत्रवः ।</s-l><s-l>धृतराष्ट्रं पुरस्कृत्य पृथिवीं पर्यपालयन् ॥ ४ ॥</s-l></s-lg><s-lg><s-l>धृतराष्ट्रमुपातिष्ठद्विदुरः संजयस्तथा ।</s-l><s-l>युयुत्सुश्चापि मेधावी वैश्यापुत्रः स कौरवः ॥ ५ ॥</s-l></s-lg><s-lg><s-l>पाण्डवाः सर्वकार्याणि संपृच्छन्ति स्म तं नृपम् ।</s-l><s-l>चक्रुस्तेनाभ्यनुज्ञाता वर्षाणि दश पञ्च च ॥ ६ ॥</s-l></s-lg><s-lg><s-l>सदा हि गत्वा ते वीराः पर्युपासन्त तं नृपम् ।</s-l><s-l>पादाभिवन्दनं कृत्वा धर्मराजमते स्थिताः ।</s-l><s-l>ते मूर्ध्नि समुपाघ्राताः सर्वकार्याणि चक्रिरे ॥ ७ ॥</s-l></s-lg><s-lg><s-l>कुन्तिभोजसुता चैव गान्धारीमन्ववर्तत ।</s-l><s-l>द्रौपदी च सुभद्रा च याश्चान्याः पाण्डवस्त्रियः ।</s-l><s-l>समां वृत्तिमवर्तन्त तयोः श्वश्र्वोर्यथाविधि ॥ ८ ॥</s-l></s-lg><s-lg><s-l>शयनानि महार्हाणि वासांस्याभरणानि च ।</s-l><s-l>राजार्हाणि च सर्वाणि भक्ष्यभोज्यान्यनेकशः ।</s-l><s-l>युधिष्ठिरो महाराज धृतराष्ट्रेऽभ्युपाहरत् ॥ ९ ॥</s-l></s-lg><s-lg><s-l>तथैव कुन्ती गान्धार्यां गुरुवृत्तिमवर्तत ।</s-l><s-l>विदुरः संजयश्चैव युयुत्सुश्चैव कौरवः ।</s-l><s-l>उपासते स्म तं वृद्धं हतपुत्रं जनाधिपम् ॥ १० ॥</s-l></s-lg><s-lg><s-l>स्यालो द्रोणस्य यश्चैको दयितो ब्राह्मणो महान् ।</s-l><s-l>स च तस्मिन्महेष्वासः कृपः समभवत्तदा ॥ ११ ॥</s-l></s-lg><s-lg><s-l>व्यासश्च भगवान्नित्यं वासं चक्रे नृपेण ह ।</s-l><s-l>कथाः कुर्वन्पुराणर्षिर्देवर्षिनृपरक्षसाम् ॥ १२ ॥</s-l></s-lg><s-lg><s-l>धर्मयुक्तानि कार्याणि व्यवहारान्वितानि च ।</s-l><s-l>धृतराष्ट्राभ्यनुज्ञातो विदुरस्तान्यकारयत् ॥ १३ ॥</s-l></s-lg><s-lg><s-l>सामन्तेभ्यः प्रियाण्यस्य कार्याणि सुगुरूण्यपि ।</s-l><s-l>प्राप्यन्तेऽर्थैः सुलघुभिः प्रभावाद्विदुरस्य वै ॥ १४ ॥</s-l></s-lg><s-lg><s-l>अकरोद्बन्धमोक्षांश्च वध्यानां मोक्षणं तथा ।</s-l><s-l>न च धर्मात्मजो राजा कदाचित्किंचिदब्रवीत् ॥ १५ ॥</s-l></s-lg><s-lg><s-l>विहारयात्रासु पुनः कुरुराजो युधिष्ठिरः ।</s-l><s-l>सर्वान्कामान्महातेजाः प्रददावम्बिकासुते ॥ १६ ॥</s-l></s-lg><s-lg><s-l>आरालिकाः सूपकारा रागखाण्डविकास्तथा ।</s-l><s-l>उपातिष्ठन्त राजानं धृतराष्ट्रं यथा पुरा ॥ १७ ॥</s-l></s-lg><s-lg><s-l>वासांसि च महार्हाणि माल्यानि विविधानि च ।</s-l><s-l>उपाजह्रुर्यथान्यायं धृतराष्ट्रस्य पाण्डवाः ॥ १८ ॥</s-l></s-lg><s-lg><s-l>मैरेयं मधु मांसानि पानकानि लघूनि च ।</s-l><s-l>चित्रान्भक्ष्यविकारांश्च चक्रुरस्य यथा पुरा ॥ १९ ॥</s-l></s-lg><s-lg><s-l>ये चापि पृथिवीपालाः समाजग्मुः समन्ततः ।</s-l><s-l>उपातिष्ठन्त ते सर्वे कौरवेन्द्रं यथा पुरा ॥ २० ॥</s-l></s-lg><s-lg><s-l>कुन्ती च द्रौपदी चैव सात्वती चैव भामिनी ।</s-l><s-l>उलूपी नागकन्या च देवी चित्राङ्गदा तथा ॥ २१ ॥</s-l></s-lg><s-lg><s-l>धृष्टकेतोश्च भगिनी जरासंधस्य चात्मजा ।</s-l><s-l>किंकराः स्मोपतिष्ठन्ति सर्वाः सुबलजां तथा ॥ २२ ॥</s-l></s-lg><s-lg><s-l>यथा पुत्रवियुक्तोऽयं न किंचिद्दुःखमाप्नुयात् ।</s-l><s-l>इति राजान्वशाद्भ्रातॄन्नित्यमेव युधिष्ठिरः ॥ २३ ॥</s-l></s-lg><s-lg><s-l>एवं ते धर्मराजस्य श्रुत्वा वचनमर्थवत् ।</s-l><s-l>सविशेषमवर्तन्त भीममेकं विना तदा ॥ २४ ॥</s-l></s-lg><s-lg><s-l>न हि तत्तस्य वीरस्य हृदयादपसर्पति ।</s-l><s-l>धृतराष्ट्रस्य दुर्बुद्धेर्यद्वृत्तं द्यूतकारितम् ॥ २५ ॥</s-l></s-lg>