<s-lg><s-l> धृतराष्ट्र उवाच ।</s-l><s-l>युधिष्ठिर महाबाहो कच्चित्तात कुशल्यसि ।</s-l><s-l>सहितो भ्रातृभिः सर्वैः पौरजानपदैस्तथा ॥ १ ॥</s-l></s-lg><s-lg><s-l>ये च त्वामुपजीवन्ति कच्चित्तेऽपि निरामयाः ।</s-l><s-l>सचिवा भृत्यवर्गाश्च गुरवश्चैव ते विभो ॥ २ ॥</s-l></s-lg><s-lg><s-l>कच्चिद्वर्तसि पौराणीं वृत्तिं राजर्षिसेविताम् ।</s-l><s-l>कच्चिद्दायाननुच्छिद्य कोशस्तेऽभिप्रपूर्यते ॥ ३ ॥</s-l></s-lg><s-lg><s-l>अरिमध्यस्थमित्रेषु वर्तसे चानुरूपतः ।</s-l><s-l>ब्राह्मणानग्रहारैर्वा यथावदनुपश्यसि ॥ ४ ॥</s-l></s-lg><s-lg><s-l>कच्चित्ते परितुष्यन्ति शीलेन भरतर्षभ ।</s-l><s-l>शत्रवो गुरवः पौरा भृत्या वा स्वजनोऽपि वा ॥ ५ ॥</s-l></s-lg><s-lg><s-l>कच्चिद्यजसि राजेन्द्र श्रद्धावान्पितृदेवताः ।</s-l><s-l>अतिथींश्चान्नपानेन कच्चिदर्चसि भारत ॥ ६ ॥</s-l></s-lg><s-lg><s-l>कच्चिच्च विषये विप्राः स्वकर्मनिरतास्तव ।</s-l><s-l>क्षत्रिया वैश्यवर्गा वा शूद्रा वापि कुटुम्बिनः ॥ ७ ॥</s-l></s-lg><s-lg><s-l>कच्चित्स्त्रीबालवृद्धं ते न शोचति न याचते ।</s-l><s-l>जामयः पूजिताः कच्चित्तव गेहे नरर्षभ ॥ ८ ॥</s-l></s-lg><s-lg><s-l>कच्चिद्राजर्षिवंशोऽयं त्वामासाद्य महीपतिम् ।</s-l><s-l>यथोचितं महाराज यशसा नावसीदति ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>इत्येवंवादिनं तं स न्यायवित्प्रत्यभाषत ।</s-l><s-l>कुशलप्रश्नसंयुक्तं कुशलो वाक्यकर्मणि ॥ १० ॥</s-l></s-lg><s-lg><s-l>कच्चित्ते वर्धते राजंस्तपो मन्दश्रमस्य ते ।</s-l><s-l>अपि मे जननी चेयं शुश्रूषुर्विगतक्लमा ।</s-l><s-l>अप्यस्याः सफलो राजन्वनवासो भविष्यति ॥ ११ ॥</s-l></s-lg><s-lg><s-l>इयं च माता ज्येष्ठा मे शीतवाताध्वकर्शिता ।</s-l><s-l>घोरेण तपसा युक्ता देवी कच्चिन्न शोचति ॥ १२ ॥</s-l></s-lg><s-lg><s-l>हतान्पुत्रान्महावीर्यान्क्षत्रधर्मपरायणान् ।</s-l><s-l>नापध्यायति वा कच्चिदस्मान्पापकृतः सदा ॥ १३ ॥</s-l></s-lg><s-lg><s-l>क्व चासौ विदुरो राजन्नैनं पश्यामहे वयम् ।</s-l><s-l>संजयः कुशली चायं कच्चिन्नु तपसि स्थितः ॥ १४ ॥</s-l></s-lg><s-lg><s-l>इत्युक्तः प्रत्युवाचेदं धृतराष्ट्रो जनाधिपम् ।</s-l><s-l>कुशली विदुरः पुत्र तपो घोरं समास्थितः ॥ १५ ॥</s-l></s-lg><s-lg><s-l>वायुभक्षो निराहारः कृशो धमनिसंततः ।</s-l><s-l>कदाचिद्दृश्यते विप्रैः शून्येऽस्मिन्कानने क्वचित् ॥ १६ ॥</s-l></s-lg><s-lg><s-l>इत्येवं वदतस्तस्य जटी वीटामुखः कृशः ।</s-l><s-l>दिग्वासा मलदिग्धाङ्गो वनरेणुसमुक्षितः ॥ १७ ॥</s-l></s-lg><s-lg><s-l>दूरादालक्षितः क्षत्ता तत्राख्यातो महीपतेः ।</s-l><s-l>निवर्तमानः सहसा जनं दृष्ट्वाश्रमं प्रति ॥ १८ ॥</s-l></s-lg><s-lg><s-l>तमन्वधावन्नृपतिरेक एव युधिष्ठिरः ।</s-l><s-l>प्रविशन्तं वनं घोरं लक्ष्यालक्ष्यं क्वचित्क्वचित् ॥ १९ ॥</s-l></s-lg><s-lg><s-l>भो भो विदुर राजाहं दयितस्ते युधिष्ठिरः ।</s-l><s-l>इति ब्रुवन्नरपतिस्तं यत्नादभ्यधावत ॥ २० ॥</s-l></s-lg><s-lg><s-l>ततो विविक्त एकान्ते तस्थौ बुद्धिमतां वरः ।</s-l><s-l>विदुरो वृक्षमाश्रित्य कंचित्तत्र वनान्तरे ॥ २१ ॥</s-l></s-lg><s-lg><s-l>तं राजा क्षीणभूयिष्ठमाकृतीमात्रसूचितम् ।</s-l><s-l>अभिजज्ञे महाबुद्धिं महाबुद्धिर्युधिष्ठिरः ॥ २२ ॥</s-l></s-lg><s-lg><s-l>युधिष्ठिरोऽहमस्मीति वाक्यमुक्त्वाग्रतः स्थितः ।</s-l><s-l>विदुरस्याश्रवे राजा स च प्रत्याह संज्ञया ॥ २३ ॥</s-l></s-lg><s-lg><s-l>ततः सोऽनिमिषो भूत्वा राजानं समुदैक्षत ।</s-l><s-l>संयोज्य विदुरस्तस्मिन्दृष्टिं दृष्ट्या समाहितः ॥ २४ ॥</s-l></s-lg><s-lg><s-l>विवेश विदुरो धीमान्गात्रैर्गात्राणि चैव ह ।</s-l><s-l>प्राणान्प्राणेषु च दधदिन्द्रियाणीन्द्रियेषु च ॥ २५ ॥</s-l></s-lg><s-lg><s-l>स योगबलमास्थाय विवेश नृपतेस्तनुम् ।</s-l><s-l>विदुरो धर्मराजस्य तेजसा प्रज्वलन्निव ॥ २६ ॥</s-l></s-lg><s-lg><s-l>विदुरस्य शरीरं तत्तथैव स्तब्धलोचनम् ।</s-l><s-l>वृक्षाश्रितं तदा राजा ददर्श गतचेतनम् ॥ २७ ॥</s-l></s-lg><s-lg><s-l>बलवन्तं तथात्मानं मेने बहुगुणं तदा ।</s-l><s-l>धर्मराजो महातेजास्तच्च सस्मार पाण्डवः ॥ २८ ॥</s-l></s-lg><s-lg><s-l>पौराणमात्मनः सर्वं विद्यावान्स विशां पते ।</s-l><s-l>योगधर्मं महातेजा व्यासेन कथितं यथा ॥ २९ ॥</s-l></s-lg><s-lg><s-l>धर्मराजस्तु तत्रैनं संचस्कारयिषुस्तदा ।</s-l><s-l>दग्धुकामोऽभवद्विद्वानथ वै वागभाषत ॥ ३० ॥</s-l></s-lg><s-lg><s-l>भो भो राजन्न दग्धव्यमेतद्विदुरसंज्ञकम् ।</s-l><s-l>कलेवरमिहैतत्ते धर्म एष सनातनः ॥ ३१ ॥</s-l></s-lg><s-lg><s-l>लोकाः संतानका नाम भविष्यन्त्यस्य पार्थिव ।</s-l><s-l>यतिधर्ममवाप्तोऽसौ नैव शोच्यः परंतप ॥ ३२ ॥</s-l></s-lg><s-lg><s-l>इत्युक्तो धर्मराजः स विनिवृत्य ततः पुनः ।</s-l><s-l>राज्ञो वैचित्रवीर्यस्य तत्सर्वं प्रत्यवेदयत् ॥ ३३ ॥</s-l></s-lg><s-lg><s-l>ततः स राजा द्युतिमान्स च सर्वो जनस्तदा ।</s-l><s-l>भीमसेनादयश्चैव परं विस्मयमागताः ॥ ३४ ॥</s-l></s-lg><s-lg><s-l>तच्छ्रुत्वा प्रीतिमान्राजा भूत्वा धर्मजमब्रवीत् ।</s-l><s-l>आपो मूलं फलं चैव ममेदं प्रतिगृह्यताम् ॥ ३५ ॥</s-l></s-lg><s-lg><s-l>यदन्नो हि नरो राजंस्तदन्नोऽस्यातिथिः स्मृतः ।</s-l><s-l>इत्युक्तः स तथेत्येव प्राह धर्मात्मजो नृपम् ।</s-l><s-l>फलं मूलं च बुभुजे राज्ञा दत्तं सहानुजः ॥ ३६ ॥</s-l></s-lg><s-lg><s-l>ततस्ते वृक्षमूलेषु कृतवासपरिग्रहाः ।</s-l><s-l>तां रात्रिं न्यवसन्सर्वे फलमूलजलाशनाः ॥ ३७ ॥</s-l></s-lg>