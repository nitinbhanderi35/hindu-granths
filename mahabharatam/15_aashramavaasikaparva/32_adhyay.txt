<s-lg><s-l> वैशंपायन उवाच ।</s-l><s-l>स तैः सह नरव्याघ्रैर्भ्रातृभिर्भरतर्षभ ।</s-l><s-l>राजा रुचिरपद्माक्षैरासां चक्रे तदाश्रमे ॥ १ ॥</s-l></s-lg><s-lg><s-l>तापसैश्च महाभागैर्नानादेशसमागतैः ।</s-l><s-l>द्रष्टुं कुरुपतेः पुत्रान्पाण्डवान्पृथुवक्षसः ॥ २ ॥</s-l></s-lg><s-lg><s-l>तेऽब्रुवञ्ज्ञातुमिच्छामः कतमोऽत्र युधिष्ठिरः ।</s-l><s-l>भीमार्जुनयमाश्चैव द्रौपदी च यशस्विनी ॥ ३ ॥</s-l></s-lg><s-lg><s-l>तानाचख्यौ तदा सूतः सर्वान्नामाभिनामतः ।</s-l><s-l>संजयो द्रौपदीं चैव सर्वाश्चान्याः कुरुस्त्रियः ॥ ४ ॥</s-l></s-lg><s-lg><s-l>य एष जाम्बूनदशुद्धगौरतनुर्महासिंह इव प्रवृद्धः ।</s-l><s-l>प्रचण्डघोणः पृथुदीर्घनेत्रस्ताम्रायतास्यः कुरुराज एषः ॥ ५ ॥</s-l></s-lg><s-lg><s-l>अयं पुनर्मत्तगजेन्द्रगामी प्रतप्तचामीकरशुद्धगौरः ।</s-l><s-l>पृथ्वायतांसः पृथुदीर्घबाहुर्वृकोदरः पश्यत पश्यतैनम् ॥ ६ ॥</s-l></s-lg><s-lg><s-l>यस्त्वेष पार्श्वेऽस्य महाधनुष्माञ्श्यामो युवा वारणयूथपाभः ।</s-l><s-l>सिंहोन्नतांसो गजखेलगामी पद्मायताक्षोऽर्जुन एष वीरः ॥ ७ ॥</s-l></s-lg><s-lg><s-l>कुन्तीसमीपे पुरुषोत्तमौ तु यमाविमौ विष्णुमहेन्द्रकल्पौ ।</s-l><s-l>मनुष्यलोके सकले समोऽस्ति ययोर्न रूपे न बले न शीले ॥ ८ ॥</s-l></s-lg><s-lg><s-l>इयं पुनः पद्मदलायताक्षी मध्यं वयः किंचिदिव स्पृशन्ती ।</s-l><s-l>नीलोत्पलाभा पुरदेवतेव कृष्णा स्थिता मूर्तिमतीव लक्ष्मीः ॥ ९ ॥</s-l></s-lg><s-lg><s-l>अस्यास्तु पार्श्वे कनकोत्तमाभा यैषा प्रभा मूर्तिमतीव गौरी ।</s-l><s-l>मध्ये स्थितैषा भगिनी द्विजाग्र्या चक्रायुधस्याप्रतिमस्य तस्य ॥ १० ॥</s-l></s-lg><s-lg><s-l>इयं स्वसा राजचमूपतेस्तु प्रवृद्धनीलोत्पलदामवर्णा ।</s-l><s-l>पस्पर्ध कृष्णेन नृपः सदा यो वृकोदरस्यैष परिग्रहोऽग्र्यः ॥ ११ ॥</s-l></s-lg><s-lg><s-l>इयं च राज्ञो मगधाधिपस्य सुता जरासंध इति श्रुतस्य ।</s-l><s-l>यवीयसो माद्रवतीसुतस्य भार्या मता चम्पकदामगौरी ॥ १२ ॥</s-l></s-lg><s-lg><s-l>इन्दीवरश्यामतनुः स्थिता तु यैषापरासन्नमहीतले च ।</s-l><s-l>भार्या मता माद्रवतीसुतस्य ज्येष्ठस्य सेयं कमलायताक्षी ॥ १३ ॥</s-l></s-lg><s-lg><s-l>इयं तु निष्टप्तसुवर्णगौरी राज्ञो विराटस्य सुता सपुत्रा ।</s-l><s-l>भार्याभिमन्योर्निहतो रणे यो द्रोणादिभिस्तैर्विरथो रथस्थैः ॥ १४ ॥</s-l></s-lg><s-lg><s-l>एतास्तु सीमन्तशिरोरुहा याः शुक्लोत्तरीया नरराजपत्न्यः ।</s-l><s-l>राज्ञोऽस्य वृद्धस्य परंशताख्याः स्नुषा विवीरा हतपुत्रनाथाः ॥ १५ ॥</s-l></s-lg><s-lg><s-l>एता यथामुख्यमुदाहृता वो ब्राह्मण्यभावादृजुबुद्धिसत्त्वाः ।</s-l><s-l>सर्वा भवद्भिः परिपृच्छ्यमाना नरेन्द्रपत्न्यः सुविशुद्धसत्त्वाः ॥ १६ ॥</s-l></s-lg><s-lg><s-l>एवं स राजा कुरुवृद्धवर्यः समागतस्तैर्नरदेवपुत्रैः ।</s-l><s-l>पप्रच्छ सर्वान्कुशलं तदानीं गतेषु सर्वेष्वथ तापसेषु ॥ १७ ॥</s-l></s-lg><s-lg><s-l>योधेषु चाप्याश्रममण्डलं तं मुक्त्वा निविष्टेषु विमुच्य पत्रम् ।</s-l><s-l>स्त्रीवृद्धबाले च सुसंनिविष्टे यथार्हतः कुशलं पर्यपृच्छत् ॥ १८ ॥</s-l></s-lg>