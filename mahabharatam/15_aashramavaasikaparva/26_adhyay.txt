<s-lg><s-l> वैशंपायन उवाच ।</s-l><s-l>ततस्तस्मिन्मुनिश्रेष्ठा राजानं द्रष्टुमभ्ययुः ।</s-l><s-l>नारदः पर्वतश्चैव देवलश्च महातपाः ॥ १ ॥</s-l></s-lg><s-lg><s-l>द्वैपायनः सशिष्यश्च सिद्धाश्चान्ये मनीषिणः ।</s-l><s-l>शतयूपश्च राजर्षिर्वृद्धः परमधार्मिकः ॥ २ ॥</s-l></s-lg><s-lg><s-l>तेषां कुन्ती महाराज पूजां चक्रे यथाविधि ।</s-l><s-l>ते चापि तुतुषुस्तस्यास्तापसाः परिचर्यया ॥ ३ ॥</s-l></s-lg><s-lg><s-l>तत्र धर्म्याः कथास्तात चक्रुस्ते परमर्षयः ।</s-l><s-l>रमयन्तो महात्मानं धृतराष्ट्रं जनाधिपम् ॥ ४ ॥</s-l></s-lg><s-lg><s-l>कथान्तरे तु कस्मिंश्चिद्देवर्षिर्नारदस्तदा ।</s-l><s-l>कथामिमामकथयत्सर्वप्रत्यक्षदर्शिवान् ॥ ५ ॥</s-l></s-lg><s-lg><s-l>पुरा प्रजापतिसमो राजासीदकुतोभयः ।</s-l><s-l>सहस्रचित्य इत्युक्तः शतयूपपितामहः ॥ ६ ॥</s-l></s-lg><s-lg><s-l>स पुत्रे राज्यमासज्य ज्येष्ठे परमधार्मिके ।</s-l><s-l>सहस्रचित्यो धर्मात्मा प्रविवेश वनं नृपः ॥ ७ ॥</s-l></s-lg><s-lg><s-l>स गत्वा तपसः पारं दीप्तस्य स नराधिपः ।</s-l><s-l>पुरंदरस्य संस्थानं प्रतिपेदे महामनाः ॥ ८ ॥</s-l></s-lg><s-lg><s-l>दृष्टपूर्वः स बहुशो राजन्संपतता मया ।</s-l><s-l>महेन्द्रसदने राजा तपसा दग्धकिल्बिषः ॥ ९ ॥</s-l></s-lg><s-lg><s-l>तथा शैलालयो राजा भगदत्तपितामहः ।</s-l><s-l>तपोबलेनैव नृपो महेन्द्रसदनं गतः ॥ १० ॥</s-l></s-lg><s-lg><s-l>तथा पृषध्रो नामासीद्राजा वज्रधरोपमः ।</s-l><s-l>स चापि तपसा लेभे नाकपृष्ठमितो नृपः ॥ ११ ॥</s-l></s-lg><s-lg><s-l>अस्मिन्नरण्ये नृपते मान्धातुरपि चात्मजः ।</s-l><s-l>पुरुकुत्सो नृपः सिद्धिं महतीं समवाप्तवान् ॥ १२ ॥</s-l></s-lg><s-lg><s-l>भार्या समभवद्यस्य नर्मदा सरितां वरा ।</s-l><s-l>सोऽस्मिन्नरण्ये नृपतिस्तपस्तप्त्वा दिवं गतः ॥ १३ ॥</s-l></s-lg><s-lg><s-l>शशलोमा च नामासीद्राजा परमधार्मिकः ।</s-l><s-l>स चाप्यस्मिन्वने तप्त्वा तपो दिवमवाप्तवान् ॥ १४ ॥</s-l></s-lg><s-lg><s-l>द्वैपायनप्रसादाच्च त्वमपीदं तपोवनम् ।</s-l><s-l>राजन्नवाप्य दुष्प्रापां सिद्धिमग्र्यां गमिष्यसि ॥ १५ ॥</s-l></s-lg><s-lg><s-l>त्वं चापि राजशार्दूल तपसोऽन्ते श्रिया वृतः ।</s-l><s-l>गान्धारीसहितो गन्ता गतिं तेषां महात्मनाम् ॥ १६ ॥</s-l></s-lg><s-lg><s-l>पाण्डुः स्मरति नित्यं च बलहन्तुः समीपतः ।</s-l><s-l>त्वां सदैव महीपाल स त्वां श्रेयसि योक्ष्यति ॥ १७ ॥</s-l></s-lg><s-lg><s-l>तव शुश्रूषया चैव गान्धार्याश्च यशस्विनी ।</s-l><s-l>भर्तुः सलोकतां कुन्ती गमिष्यति वधूस्तव ॥ १८ ॥</s-l></s-lg><s-lg><s-l>युधिष्ठिरस्य जननी स हि धर्मः सनातनः ।</s-l><s-l>वयमेतत्प्रपश्यामो नृपते दिव्यचक्षुषा ॥ १९ ॥</s-l></s-lg><s-lg><s-l>प्रवेक्ष्यति महात्मानं विदुरश्च युधिष्ठिरम् ।</s-l><s-l>संजयस्त्वदनुध्यानात्पूतः स्वर्गमवाप्स्यति ॥ २० ॥</s-l></s-lg><s-lg><s-l>एतच्छ्रुत्वा कौरवेन्द्रो महात्मा सहैव पत्न्या प्रीतिमान्प्रत्यगृह्णात् ।</s-l><s-l>विद्वान्वाक्यं नारदस्य प्रशस्य चक्रे पूजां चातुलां नारदाय ॥ २१ ॥</s-l></s-lg><s-lg><s-l>तथा सर्वे नारदं विप्रसंघाः संपूजयामासुरतीव राजन् ।</s-l><s-l>राज्ञः प्रीत्या धृतराष्ट्रस्य ते वै पुनः पुनः समहृष्टास्तदानीम् ॥ २२ ॥</s-l></s-lg>