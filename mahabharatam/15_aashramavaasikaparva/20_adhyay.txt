<s-lg><s-l> वैशंपायन उवाच ।</s-l><s-l>विदुरेणैवमुक्तस्तु धृतराष्ट्रो जनाधिपः ।</s-l><s-l>प्रीतिमानभवद्राजा राज्ञो जिष्णोश्च कर्मणा ॥ १ ॥</s-l></s-lg><s-lg><s-l>ततोऽभिरूपान्भीष्माय ब्राह्मणानृषिसत्तमान् ।</s-l><s-l>पुत्रार्थे सुहृदां चैव स समीक्ष्य सहस्रशः ॥ २ ॥</s-l></s-lg><s-lg><s-l>कारयित्वान्नपानानि यानान्याच्छादनानि च ।</s-l><s-l>सुवर्णमणिरत्नानि दासीदासपरिच्छदान् ॥ ३ ॥</s-l></s-lg><s-lg><s-l>कम्बलाजिनरत्नानि ग्रामान्क्षेत्रानजाविकम् ।</s-l><s-l>अलंकारान्गजानश्वान्कन्याश्चैव वरस्त्रियः ।</s-l><s-l>आदिश्यादिश्य विप्रेभ्यो ददौ स नृपसत्तमः ॥ ४ ॥</s-l></s-lg><s-lg><s-l>द्रोणं संकीर्त्य भीष्मं च सोमदत्तं च बाह्लिकम् ।</s-l><s-l>दुर्योधनं च राजानं पुत्रांश्चैव पृथक्पृथक् ।</s-l><s-l>जयद्रथपुरोगांश्च सुहृदश्चैव सर्वशः ॥ ५ ॥</s-l></s-lg><s-lg><s-l>स श्राद्धयज्ञो ववृधे बहुगोधनदक्षिणः ।</s-l><s-l>अनेकधनरत्नौघो युधिष्ठिरमते तदा ॥ ६ ॥</s-l></s-lg><s-lg><s-l>अनिशं यत्र पुरुषा गणका लेखकास्तथा ।</s-l><s-l>युधिष्ठिरस्य वचनात्तदापृच्छन्ति तं नृपम् ॥ ७ ॥</s-l></s-lg><s-lg><s-l>आज्ञापय किमेतेभ्यः प्रदेयं दीयतामिति ।</s-l><s-l>तदुपस्थितमेवात्र वचनान्ते प्रदृश्यते ॥ ८ ॥</s-l></s-lg><s-lg><s-l>शते देये दशशतं सहस्रे चायुतं तथा ।</s-l><s-l>दीयते वचनाद्राज्ञः कुन्तीपुत्रस्य धीमतः ॥ ९ ॥</s-l></s-lg><s-lg><s-l>एवं स वसुधाराभिर्वर्षमाणो नृपाम्बुदः ।</s-l><s-l>तर्पयामास विप्रांस्तान्वर्षन्भूमिमिवाम्बुदः ॥ १० ॥</s-l></s-lg><s-lg><s-l>ततोऽनन्तरमेवात्र सर्ववर्णान्महीपतिः ।</s-l><s-l>अन्नपानरसौघेन प्लावयामास पार्थिवः ॥ ११ ॥</s-l></s-lg><s-lg><s-l>सवस्त्रफेनरत्नौघो मृदङ्गनिनदस्वनः ।</s-l><s-l>गवाश्वमकरावर्तो नारीरत्नमहाकरः ॥ १२ ॥</s-l></s-lg><s-lg><s-l>ग्रामाग्रहारकुल्याढ्यो मणिहेमजलार्णवः ।</s-l><s-l>जगत्संप्लावयामास धृतराष्ट्रदयाम्बुधिः ॥ १३ ॥</s-l></s-lg><s-lg><s-l>एवं स पुत्रपौत्राणां पितॄणामात्मनस्तथा ।</s-l><s-l>गान्धार्याश्च महाराज प्रददावौर्ध्वदेहिकम् ॥ १४ ॥</s-l></s-lg><s-lg><s-l>परिश्रान्तो यदासीत्स ददद्दानान्यनेकशः ।</s-l><s-l>ततो निर्वर्तयामास दानयज्ञं कुरूद्वहः ॥ १५ ॥</s-l></s-lg><s-lg><s-l>एवं स राजा कौरव्यश्चक्रे दानमहोत्सवम् ।</s-l><s-l>नटनर्तकलास्याढ्यं बह्वन्नरसदक्षिणम् ॥ १६ ॥</s-l></s-lg><s-lg><s-l>दशाहमेवं दानानि दत्त्वा राजाम्बिकासुतः ।</s-l><s-l>बभूव पुत्रपौत्राणामनृणो भरतर्षभ ॥ १७ ॥</s-l></s-lg>