<s-lg><s-l> धृतराष्ट्र उवाच ।</s-l><s-l>स्पृश मां पाणिना भूयः परिष्वज च पाण्डव ।</s-l><s-l>जीवामीव हि संस्पर्शात्तव राजीवलोचन ॥ १ ॥</s-l></s-lg><s-lg><s-l>मूर्धानं च तवाघ्रातुमिच्छामि मनुजाधिप ।</s-l><s-l>पाणिभ्यां च परिस्प्रष्टुं प्राणा हि न जहुर्मम ॥ २ ॥</s-l></s-lg><s-lg><s-l>अष्टमो ह्यद्य कालोऽयमाहारस्य कृतस्य मे ।</s-l><s-l>येनाहं कुरुशार्दूल न शक्नोमि विचेष्टितुम् ॥ ३ ॥</s-l></s-lg><s-lg><s-l>व्यायामश्चायमत्यर्थं कृतस्त्वामभियाचता ।</s-l><s-l>ततो ग्लानमनास्तात नष्टसंज्ञ इवाभवम् ॥ ४ ॥</s-l></s-lg><s-lg><s-l>तवामृतसमस्पर्शं हस्तस्पर्शमिमं विभो ।</s-l><s-l>लब्ध्वा संजीवितोऽस्मीति मन्ये कुरुकुलोद्वह ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु कौन्तेयः पित्रा ज्येष्ठेन भारत ।</s-l><s-l>पस्पर्श सर्वगात्रेषु सौहार्दात्तं शनैस्तदा ॥ ६ ॥</s-l></s-lg><s-lg><s-l>उपलभ्य ततः प्राणान्धृतराष्ट्रो महीपतिः ।</s-l><s-l>बाहुभ्यां संपरिष्वज्य मूर्ध्न्याजिघ्रत पाण्डवम् ॥ ७ ॥</s-l></s-lg><s-lg><s-l>विदुरादयश्च ते सर्वे रुरुदुर्दुःखिता भृशम् ।</s-l><s-l>अतिदुःखाच्च राजानं नोचुः किंचन पाण्डवाः ॥ ८ ॥</s-l></s-lg><s-lg><s-l>गान्धारी त्वेव धर्मज्ञा मनसोद्वहती भृशम् ।</s-l><s-l>दुःखान्यवारयद्राजन्मैवमित्येव चाब्रवीत् ॥ ९ ॥</s-l></s-lg><s-lg><s-l>इतरास्तु स्त्रियः सर्वाः कुन्त्या सह सुदुःखिताः ।</s-l><s-l>नेत्रैरागतविक्लेदैः परिवार्य स्थिताभवन् ॥ १० ॥</s-l></s-lg><s-lg><s-l>अथाब्रवीत्पुनर्वाक्यं धृतराष्ट्रो युधिष्ठिरम् ।</s-l><s-l>अनुजानीहि मां राजंस्तापस्ये भरतर्षभ ॥ ११ ॥</s-l></s-lg><s-lg><s-l>ग्लायते मे मनस्तात भूयो भूयः प्रजल्पतः ।</s-l><s-l>न मामतः परं पुत्र परिक्लेष्टुमिहार्हसि ॥ १२ ॥</s-l></s-lg><s-lg><s-l>तस्मिंस्तु कौरवेन्द्रे तं तथा ब्रुवति पाण्डवम् ।</s-l><s-l>सर्वेषामवरोधानामार्तनादो महानभूत् ॥ १३ ॥</s-l></s-lg><s-lg><s-l>दृष्ट्वा कृशं विवर्णं च राजानमतथोचितम् ।</s-l><s-l>उपवासपरिश्रान्तं त्वगस्थिपरिवारितम् ॥ १४ ॥</s-l></s-lg><s-lg><s-l>धर्मपुत्रः स पितरं परिष्वज्य महाभुजः ।</s-l><s-l>शोकजं बाष्पमुत्सृज्य पुनर्वचनमब्रवीत् ॥ १५ ॥</s-l></s-lg><s-lg><s-l>न कामये नरश्रेष्ठ जीवितं पृथिवीं तथा ।</s-l><s-l>यथा तव प्रियं राजंश्चिकीर्षामि परंतप ॥ १६ ॥</s-l></s-lg><s-lg><s-l>यदि त्वहमनुग्राह्यो भवतो दयितोऽपि वा ।</s-l><s-l>क्रियतां तावदाहारस्ततो वेत्स्यामहे वयम् ॥ १७ ॥</s-l></s-lg><s-lg><s-l>ततोऽब्रवीन्महातेजा धर्मपुत्रं स पार्थिवः ।</s-l><s-l>अनुज्ञातस्त्वया पुत्र भुञ्जीयामिति कामये ॥ १८ ॥</s-l></s-lg><s-lg><s-l>इति ब्रुवति राजेन्द्रे धृतराष्ट्रे युधिष्ठिरम् ।</s-l><s-l>ऋषिः सत्यवतीपुत्रो व्यासोऽभ्येत्य वचोऽब्रवीत् ॥ १९ ॥</s-l></s-lg>