<s-lg><s-l> वैशंपायन उवाच ।</s-l><s-l>तथा समुपविष्टेषु पाण्डवेषु महात्मसु ।</s-l><s-l>व्यासः सत्यवतीपुत्रः प्रोवाचामन्त्र्य पार्थिवम् ॥ १ ॥</s-l></s-lg><s-lg><s-l>धृतराष्ट्र महाबाहो कच्चित्ते वर्धते तपः ।</s-l><s-l>कच्चिन्मनस्ते प्रीणाति वनवासे नराधिप ॥ २ ॥</s-l></s-lg><s-lg><s-l>कच्चिद्धृदि न ते शोको राजन्पुत्रविनाशजः ।</s-l><s-l>कच्चिज्ज्ञानानि सर्वाणि प्रसन्नानि तवानघ ॥ ३ ॥</s-l></s-lg><s-lg><s-l>कच्चिद्बुद्धिं दृढां कृत्वा चरस्यारण्यकं विधिम् ।</s-l><s-l>कच्चिद्वधूश्च गान्धारी न शोकेनाभिभूयते ॥ ४ ॥</s-l></s-lg><s-lg><s-l>महाप्रज्ञा बुद्धिमती देवी धर्मार्थदर्शिनी ।</s-l><s-l>आगमापायतत्त्वज्ञा कच्चिदेषा न शोचति ॥ ५ ॥</s-l></s-lg><s-lg><s-l>कच्चित्कुन्ती च राजंस्त्वां शुश्रूषुरनहंकृता ।</s-l><s-l>या परित्यज्य राज्यं स्वं गुरुशुश्रूषणे रता ॥ ६ ॥</s-l></s-lg><s-lg><s-l>कच्चिद्धर्मसुतो राजा त्वया प्रीत्याभिनन्दितः ।</s-l><s-l>भीमार्जुनयमाश्चैव कच्चिदेतेऽपि सान्त्विताः ॥ ७ ॥</s-l></s-lg><s-lg><s-l>कच्चिन्नन्दसि दृष्ट्वैतान्कच्चित्ते निर्मलं मनः ।</s-l><s-l>कच्चिद्विशुद्धभावोऽसि जातज्ञानो नराधिप ॥ ८ ॥</s-l></s-lg><s-lg><s-l>एतद्धि त्रितयं श्रेष्ठं सर्वभूतेषु भारत ।</s-l><s-l>निर्वैरता महाराज सत्यमद्रोह एव च ॥ ९ ॥</s-l></s-lg><s-lg><s-l>कच्चित्ते नानुतापोऽस्ति वनवासेन भारत ।</s-l><s-l>स्वदते वन्यमन्नं वा मुनिवासांसि वा विभो ॥ १० ॥</s-l></s-lg><s-lg><s-l>विदितं चापि मे राजन्विदुरस्य महात्मनः ।</s-l><s-l>गमनं विधिना येन धर्मस्य सुमहात्मनः ॥ ११ ॥</s-l></s-lg><s-lg><s-l>माण्डव्यशापाद्धि स वै धर्मो विदुरतां गतः ।</s-l><s-l>महाबुद्धिर्महायोगी महात्मा सुमहामनाः ॥ १२ ॥</s-l></s-lg><s-lg><s-l>बृहस्पतिर्वा देवेषु शुक्रो वाप्यसुरेषु यः ।</s-l><s-l>न तथा बुद्धिसंपन्नो यथा स पुरुषर्षभः ॥ १३ ॥</s-l></s-lg><s-lg><s-l>तपोबलव्ययं कृत्वा सुमहच्चिरसंभृतम् ।</s-l><s-l>माण्डव्येनर्षिणा धर्मो ह्यभिभूतः सनातनः ॥ १४ ॥</s-l></s-lg><s-lg><s-l>नियोगाद्ब्रह्मणः पूर्वं मया स्वेन बलेन च ।</s-l><s-l>वैचित्रवीर्यके क्षेत्रे जातः स सुमहामतिः ॥ १५ ॥</s-l></s-lg><s-lg><s-l>भ्राता तव महाराज देवदेवः सनातनः ।</s-l><s-l>धारणाच्छ्रेयसो ध्यानाद्यं धर्मं कवयो विदुः ॥ १६ ॥</s-l></s-lg><s-lg><s-l>सत्येन संवर्धयति दमेन नियमेन च ।</s-l><s-l>अहिंसया च दानेन तपसा च सनातनः ॥ १७ ॥</s-l></s-lg><s-lg><s-l>येन योगबलाज्जातः कुरुराजो युधिष्ठिरः ।</s-l><s-l>धर्म इत्येष नृपते प्राज्ञेनामितबुद्धिना ॥ १८ ॥</s-l></s-lg><s-lg><s-l>यथा ह्यग्निर्यथा वायुर्यथापः पृथिवी यथा ।</s-l><s-l>यथाकाशं तथा धर्म इह चामुत्र च स्थितः ॥ १९ ॥</s-l></s-lg><s-lg><s-l>सर्वगश्चैव कौरव्य सर्वं व्याप्य चराचरम् ।</s-l><s-l>दृश्यते देवदेवः स सिद्धैर्निर्दग्धकिल्बिषैः ॥ २० ॥</s-l></s-lg><s-lg><s-l>यो हि धर्मः स विदुरो विदुरो यः स पाण्डवः ।</s-l><s-l>स एष राजन्वश्यस्ते पाण्डवः प्रेष्यवत्स्थितः ॥ २१ ॥</s-l></s-lg><s-lg><s-l>प्रविष्टः स स्वमात्मानं भ्राता ते बुद्धिसत्तमः ।</s-l><s-l>दिष्ट्या महात्मा कौन्तेयं महायोगबलान्वितः ॥ २२ ॥</s-l></s-lg><s-lg><s-l>त्वां चापि श्रेयसा योक्ष्ये नचिराद्भरतर्षभ ।</s-l><s-l>संशयच्छेदनार्थं हि प्राप्तं मां विद्धि पुत्रक ॥ २३ ॥</s-l></s-lg><s-lg><s-l>न कृतं यत्पुरा कैश्चित्कर्म लोके महर्षिभिः ।</s-l><s-l>आश्चर्यभूतं तपसः फलं संदर्शयामि वः ॥ २४ ॥</s-l></s-lg><s-lg><s-l>किमिच्छसि महीपाल मत्तः प्राप्तुममानुषम् ।</s-l><s-l>द्रष्टुं स्प्रष्टुमथ श्रोतुं वद कर्तास्मि तत्तथा ॥ २५ ॥</s-l></s-lg>