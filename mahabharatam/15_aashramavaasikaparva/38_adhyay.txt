<s-lg><s-l> कुन्त्युवाच ।</s-l><s-l>भगवञ्श्वशुरो मेऽसि दैवतस्यापि दैवतम् ।</s-l><s-l>स मे देवातिदेवस्त्वं शृणु सत्यां गिरं मम ॥ १ ॥</s-l></s-lg><s-lg><s-l>तपस्वी कोपनो विप्रो दुर्वासा नाम मे पितुः ।</s-l><s-l>भिक्षामुपागतो भोक्तुं तमहं पर्यतोषयम् ॥ २ ॥</s-l></s-lg><s-lg><s-l>शौचेन त्वागसस्त्यागैः शुद्धेन मनसा तथा ।</s-l><s-l>कोपस्थानेष्वपि महत्स्वकुप्यं न कदाचन ॥ ३ ॥</s-l></s-lg><s-lg><s-l>स मे वरमदात्प्रीतः कृतमित्यहमब्रुवम् ।</s-l><s-l>अवश्यं ते ग्रहीतव्यमिति मां सोऽब्रवीद्वचः ॥ ४ ॥</s-l></s-lg><s-lg><s-l>ततः शापभयाद्विप्रमवोचं पुनरेव तम् ।</s-l><s-l>एवमस्त्विति च प्राह पुनरेव स मां द्विजः ॥ ५ ॥</s-l></s-lg><s-lg><s-l>धर्मस्य जननी भद्रे भवित्री त्वं वरानने ।</s-l><s-l>वशे स्थास्यन्ति ते देवा यांस्त्वमावाहयिष्यसि ॥ ६ ॥</s-l></s-lg><s-lg><s-l>इत्युक्त्वान्तर्हितो विप्रस्ततोऽहं विस्मिताभवम् ।</s-l><s-l>न च सर्वास्ववस्थासु स्मृतिर्मे विप्रणश्यति ॥ ७ ॥</s-l></s-lg><s-lg><s-l>अथ हर्म्यतलस्थाहं रविमुद्यन्तमीक्षती ।</s-l><s-l>संस्मृत्य तदृषेर्वाक्यं स्पृहयन्ती दिवाकरम् ।</s-l><s-l>स्थिताहं बालभावेन तत्र दोषमबुध्यती ॥ ८ ॥</s-l></s-lg><s-lg><s-l>अथ देवः सहस्रांशुर्मत्समीपगतोऽभवत् ।</s-l><s-l>द्विधा कृत्वात्मनो देहं भूमौ च गगनेऽपि च ।</s-l><s-l>तताप लोकानेकेन द्वितीयेनागमच्च माम् ॥ ९ ॥</s-l></s-lg><s-lg><s-l>स मामुवाच वेपन्तीं वरं मत्तो वृणीष्व ह ।</s-l><s-l>गम्यतामिति तं चाहं प्रणम्य शिरसावदम् ॥ १० ॥</s-l></s-lg><s-lg><s-l>स मामुवाच तिग्मांशुर्वृथाह्वानं न ते क्षमम् ।</s-l><s-l>धक्ष्यामि त्वां च विप्रं च येन दत्तो वरस्तव ॥ ११ ॥</s-l></s-lg><s-lg><s-l>तमहं रक्षती विप्रं शापादनपराधिनम् ।</s-l><s-l>पुत्रो मे त्वत्समो देव भवेदिति ततोऽब्रुवम् ॥ १२ ॥</s-l></s-lg><s-lg><s-l>ततो मां तेजसाविश्य मोहयित्वा च भानुमान् ।</s-l><s-l>उवाच भविता पुत्रस्तवेत्यभ्यगमद्दिवम् ॥ १३ ॥</s-l></s-lg><s-lg><s-l>ततोऽहमन्तर्भवने पितुर्वृत्तान्तरक्षिणी ।</s-l><s-l>गूढोत्पन्नं सुतं बालं जले कर्णमवासृजम् ॥ १४ ॥</s-l></s-lg><s-lg><s-l>नूनं तस्यैव देवस्य प्रसादात्पुनरेव तु ।</s-l><s-l>कन्याहमभवं विप्र यथा प्राह स मामृषिः ॥ १५ ॥</s-l></s-lg><s-lg><s-l>स मया मूढया पुत्रो ज्ञायमानोऽप्युपेक्षितः ।</s-l><s-l>तन्मां दहति विप्रर्षे यथा सुविदितं तव ॥ १६ ॥</s-l></s-lg><s-lg><s-l>यदि पापमपापं वा तदेतद्विवृतं मया ।</s-l><s-l>तन्मे भयं त्वं भगवन्व्यपनेतुमिहार्हसि ॥ १७ ॥</s-l></s-lg><s-lg><s-l>यच्चास्य राज्ञो विदितं हृदिस्थं भवतोऽनघ ।</s-l><s-l>तं चायं लभतां काममद्यैव मुनिसत्तम ॥ १८ ॥</s-l></s-lg><s-lg><s-l>इत्युक्तः प्रत्युवाचेदं व्यासो वेदविदां वरः ।</s-l><s-l>साधु सर्वमिदं तथ्यमेवमेव यथात्थ माम् ॥ १९ ॥</s-l></s-lg><s-lg><s-l>अपराधश्च ते नास्ति कन्याभावं गता ह्यसि ।</s-l><s-l>देवाश्चैश्वर्यवन्तो वै शरीराण्याविशन्ति वै ॥ २० ॥</s-l></s-lg><s-lg><s-l>सन्ति देवनिकायाश्च संकल्पाज्जनयन्ति ये ।</s-l><s-l>वाचा दृष्ट्या तथा स्पर्शात्संघर्षेणेति पञ्चधा ॥ २१ ॥</s-l></s-lg><s-lg><s-l>मनुष्यधर्मो दैवेन धर्मेण न हि युज्यते ।</s-l><s-l>इति कुन्ति व्यजानीहि व्येतु ते मानसो ज्वरः ॥ २२ ॥</s-l></s-lg><s-lg><s-l>सर्वं बलवतां पथ्यं सर्वं बलवतां शुचि ।</s-l><s-l>सर्वं बलवतां धर्मः सर्वं बलवतां स्वकम् ॥ २३ ॥</s-l></s-lg>