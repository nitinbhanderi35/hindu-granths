<s-lg><s-l> नारद उवाच ।</s-l><s-l>नासौ वृथाग्निना दग्धो यथा तत्र श्रुतं मया ।</s-l><s-l>वैचित्रवीर्यो नृपतिस्तत्ते वक्ष्यामि भारत ॥ १ ॥</s-l></s-lg><s-lg><s-l>वनं प्रविशता तेन वायुभक्षेण धीमता ।</s-l><s-l>अग्नयः कारयित्वेष्टिमुत्सृष्टा इति नः श्रुतम् ॥ २ ॥</s-l></s-lg><s-lg><s-l>याजकास्तु ततस्तस्य तानग्नीन्निर्जने वने ।</s-l><s-l>समुत्सृज्य यथाकामं जग्मुर्भरतसत्तम ॥ ३ ॥</s-l></s-lg><s-lg><s-l>स विवृद्धस्तदा वह्निर्वने तस्मिन्नभूत्किल ।</s-l><s-l>तेन तद्वनमादीप्तमिति मे तापसाब्रुवन् ॥ ४ ॥</s-l></s-lg><s-lg><s-l>स राजा जाह्नवीकच्छे यथा ते कथितं मया ।</s-l><s-l>तेनाग्निना समायुक्तः स्वेनैव भरतर्षभ ॥ ५ ॥</s-l></s-lg><s-lg><s-l>एवमावेदयामासुर्मुनयस्ते ममानघ ।</s-l><s-l>ये ते भागीरथीतीरे मया दृष्टा युधिष्ठिर ॥ ६ ॥</s-l></s-lg><s-lg><s-l>एवं स्वेनाग्निना राजा समायुक्तो महीपते ।</s-l><s-l>मा शोचिथास्त्वं नृपतिं गतः स परमां गतिम् ॥ ७ ॥</s-l></s-lg><s-lg><s-l>गुरुशुश्रूषया चैव जननी तव पाण्डव ।</s-l><s-l>प्राप्ता सुमहतीं सिद्धिमिति मे नात्र संशयः ॥ ८ ॥</s-l></s-lg><s-lg><s-l>कर्तुमर्हसि कौरव्य तेषां त्वमुदकक्रियाम् ।</s-l><s-l>भ्रातृभिः सहितः सर्वैरेतदत्र विधीयताम् ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>ततः स पृथिवीपालः पाण्डवानां धुरंधरः ।</s-l><s-l>निर्ययौ सह सोदर्यैः सदारो भरतर्षभ ॥ १० ॥</s-l></s-lg><s-lg><s-l>पौरजानपदाश्चैव राजभक्तिपुरस्कृताः ।</s-l><s-l>गङ्गां प्रजग्मुरभितो वाससैकेन संवृताः ॥ ११ ॥</s-l></s-lg><s-lg><s-l>ततोऽवगाह्य सलिलं सर्वे ते कुरुपुंगवाः ।</s-l><s-l>युयुत्सुमग्रतः कृत्वा ददुस्तोयं महात्मने ॥ १२ ॥</s-l></s-lg><s-lg><s-l>गान्धार्याश्च पृथायाश्च विधिवन्नामगोत्रतः ।</s-l><s-l>शौचं निवर्तयन्तस्ते तत्रोषुर्नगराद्बहिः ॥ १३ ॥</s-l></s-lg><s-lg><s-l>प्रेषयामास स नरान्विधिज्ञानाप्तकारिणः ।</s-l><s-l>गङ्गाद्वारं कुरुश्रेष्ठो यत्र दग्धोऽभवन्नृपः ॥ १४ ॥</s-l></s-lg><s-lg><s-l>तत्रैव तेषां कुल्यानि गङ्गाद्वारेऽन्वशात्तदा ।</s-l><s-l>कर्तव्यानीति पुरुषान्दत्तदेयान्महीपतिः ॥ १५ ॥</s-l></s-lg><s-lg><s-l>द्वादशेऽहनि तेभ्यः स कृतशौचो नराधिपः ।</s-l><s-l>ददौ श्राद्धानि विधिवद्दक्षिणावन्ति पाण्डवः ॥ १६ ॥</s-l></s-lg><s-lg><s-l>धृतराष्ट्रं समुद्दिश्य ददौ स पृथिवीपतिः ।</s-l><s-l>सुवर्णं रजतं गाश्च शय्याश्च सुमहाधनाः ॥ १७ ॥</s-l></s-lg><s-lg><s-l>गान्धार्याश्चैव तेजस्वी पृथायाश्च पृथक्पृथक् ।</s-l><s-l>संकीर्त्य नामनी राजा ददौ दानमनुत्तमम् ॥ १८ ॥</s-l></s-lg><s-lg><s-l>यो यदिच्छति यावच्च तावत्स लभते द्विजः ।</s-l><s-l>शयनं भोजनं यानं मणिरत्नमथो धनम् ॥ १९ ॥</s-l></s-lg><s-lg><s-l>यानमाच्छादनं भोगान्दासीश्च परिचारिकाः ।</s-l><s-l>ददौ राजा समुद्दिश्य तयोर्मात्रोर्महीपतिः ॥ २० ॥</s-l></s-lg><s-lg><s-l>ततः स पृथिवीपालो दत्त्वा श्राद्धान्यनेकशः ।</s-l><s-l>प्रविवेश पुनर्धीमान्नगरं वारणाह्वयम् ॥ २१ ॥</s-l></s-lg><s-lg><s-l>ते चापि राजवचनात्पुरुषा ये गताभवन् ।</s-l><s-l>संकल्प्य तेषां कुल्यानि पुनः प्रत्यागमंस्ततः ॥ २२ ॥</s-l></s-lg><s-lg><s-l>माल्यैर्गन्धैश्च विविधैः पूजयित्वा यथाविधि ।</s-l><s-l>कुल्यानि तेषां संयोज्य तदाचख्युर्महीपतेः ॥ २३ ॥</s-l></s-lg><s-lg><s-l>समाश्वास्य च राजानं धर्मात्मानं युधिष्ठिरम् ।</s-l><s-l>नारदोऽप्यगमद्राजन्परमर्षिर्यथेप्सितम् ॥ २४ ॥</s-l></s-lg><s-lg><s-l>एवं वर्षाण्यतीतानि धृतराष्ट्रस्य धीमतः ।</s-l><s-l>वनवासे तदा त्रीणि नगरे दश पञ्च च ॥ २५ ॥</s-l></s-lg><s-lg><s-l>हतपुत्रस्य संग्रामे दानानि ददतः सदा ।</s-l><s-l>ज्ञातिसंबन्धिमित्राणां भ्रातॄणां स्वजनस्य च ॥ २६ ॥</s-l></s-lg><s-lg><s-l>युधिष्ठिरस्तु नृपतिर्नातिप्रीतमनास्तदा ।</s-l><s-l>धारयामास तद्राज्यं निहतज्ञातिबान्धवः ॥ २७ ॥</s-l></s-lg>