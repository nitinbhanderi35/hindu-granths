<s-lg><s-l> वैशंपायन उवाच ।</s-l><s-l>आज्ञापयामास ततः सेनां भरतसत्तमः ।</s-l><s-l>अर्जुनप्रमुखैर्गुप्तां लोकपालोपमैर्नरैः ॥ १ ॥</s-l></s-lg><s-lg><s-l>योगो योग इति प्रीत्या ततः शब्दो महानभूत् ।</s-l><s-l>क्रोशतां सादिनां तत्र युज्यतां युज्यतामिति ॥ २ ॥</s-l></s-lg><s-lg><s-l>केचिद्यानैर्नरा जग्मुः केचिदश्वैर्मनोजवैः ।</s-l><s-l>रथैश्च नगराकारैः प्रदीप्तज्वलनोपमैः ॥ ३ ॥</s-l></s-lg><s-lg><s-l>गजेन्द्रैश्च तथैवान्ये केचिदुष्ट्रैर्नराधिप ।</s-l><s-l>पदातिनस्तथैवान्ये नखरप्रासयोधिनः ॥ ४ ॥</s-l></s-lg><s-lg><s-l>पौरजानपदाश्चैव यानैर्बहुविधैस्तथा ।</s-l><s-l>अन्वयुः कुरुराजानं धृतराष्ट्रदिदृक्षया ॥ ५ ॥</s-l></s-lg><s-lg><s-l>स चापि राजवचनादाचार्यो गौतमः कृपः ।</s-l><s-l>सेनामादाय सेनानी प्रययावाश्रमं प्रति ॥ ६ ॥</s-l></s-lg><s-lg><s-l>ततो द्विजैर्वृतः श्रीमान्कुरुराजो युधिष्ठिरः ।</s-l><s-l>संस्तूयमानो बहुभिः सूतमागधबन्दिभिः ॥ ७ ॥</s-l></s-lg><s-lg><s-l>पाण्डुरेणातपत्रेण ध्रियमाणेन मूर्धनि ।</s-l><s-l>रथानीकेन महता निर्ययौ कुरुनन्दनः ॥ ८ ॥</s-l></s-lg><s-lg><s-l>गजैश्चाचलसंकाशैर्भीमकर्मा वृकोदरः ।</s-l><s-l>सज्जयन्त्रायुधोपेतैः प्रययौ मारुतात्मजः ॥ ९ ॥</s-l></s-lg><s-lg><s-l>माद्रीपुत्रावपि तथा हयारोहैः सुसंवृतौ ।</s-l><s-l>जग्मतुः प्रीतिजननौ संनद्धकवचध्वजौ ॥ १० ॥</s-l></s-lg><s-lg><s-l>अर्जुनश्च महातेजा रथेनादित्यवर्चसा ।</s-l><s-l>वशी श्वेतैर्हयैर्दिव्यैर्युक्तेनान्वगमन्नृपम् ॥ ११ ॥</s-l></s-lg><s-lg><s-l>द्रौपदीप्रमुखाश्चापि स्त्रीसंघाः शिबिकागताः ।</s-l><s-l>स्त्र्यध्यक्षयुक्ताः प्रययुर्विसृजन्तोऽमितं वसु ॥ १२ ॥</s-l></s-lg><s-lg><s-l>समृद्धनरनागाश्वं वेणुवीणानिनादितम् ।</s-l><s-l>शुशुभे पाण्डवं सैन्यं तत्तदा भरतर्षभ ॥ १३ ॥</s-l></s-lg><s-lg><s-l>नदीतीरेषु रम्येषु सरत्सु च विशां पते ।</s-l><s-l>वासान्कृत्वा क्रमेणाथ जग्मुस्ते कुरुपुंगवाः ॥ १४ ॥</s-l></s-lg><s-lg><s-l>युयुत्सुश्च महातेजा धौम्यश्चैव पुरोहितः ।</s-l><s-l>युधिष्ठिरस्य वचनात्पुरगुप्तिं प्रचक्रतुः ॥ १५ ॥</s-l></s-lg><s-lg><s-l>ततो युधिष्ठिरो राजा कुरुक्षेत्रमवातरत् ।</s-l><s-l>क्रमेणोत्तीर्य यमुनां नदीं परमपावनीम् ॥ १६ ॥</s-l></s-lg><s-lg><s-l>स ददर्शाश्रमं दूराद्राजर्षेस्तस्य धीमतः ।</s-l><s-l>शतयूपस्य कौरव्य धृतराष्ट्रस्य चैव ह ॥ १७ ॥</s-l></s-lg><s-lg><s-l>ततः प्रमुदितः सर्वो जनस्तद्वनमञ्जसा ।</s-l><s-l>विवेश सुमहानादैरापूर्य भरतर्षभ ॥ १८ ॥</s-l></s-lg>