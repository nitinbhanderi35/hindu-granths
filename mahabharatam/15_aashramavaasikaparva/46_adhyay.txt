<s-lg><s-l> युधिष्ठिर उवाच ।</s-l><s-l>तथा महात्मनस्तस्य तपस्युग्रे च वर्ततः ।</s-l><s-l>अनाथस्येव निधनं तिष्ठत्स्वस्मासु बन्धुषु ॥ १ ॥</s-l></s-lg><s-lg><s-l>दुर्विज्ञेया हि गतयः पुरुषाणां मता मम ।</s-l><s-l>यत्र वैचित्रवीर्योऽसौ दग्ध एवं दवाग्निना ॥ २ ॥</s-l></s-lg><s-lg><s-l>यस्य पुत्रशतं श्रीमदभवद्बाहुशालिनः ।</s-l><s-l>नागायुतबलो राजा स दग्धो हि दवाग्निना ॥ ३ ॥</s-l></s-lg><s-lg><s-l>यं पुरा पर्यवीजन्त तालवृन्तैर्वरस्त्रियः ।</s-l><s-l>तं गृध्राः पर्यवीजन्त दावाग्निपरिकालितम् ॥ ४ ॥</s-l></s-lg><s-lg><s-l>सूतमागधसंघैश्च शयानो यः प्रबोध्यते ।</s-l><s-l>धरण्यां स नृपः शेते पापस्य मम कर्मभिः ॥ ५ ॥</s-l></s-lg><s-lg><s-l>न तु शोचामि गान्धारीं हतपुत्रां यशस्विनीम् ।</s-l><s-l>पतिलोकमनुप्राप्तां तथा भर्तृव्रते स्थिताम् ॥ ६ ॥</s-l></s-lg><s-lg><s-l>पृथामेव तु शोचामि या पुत्रैश्वर्यमृद्धिमत् ।</s-l><s-l>उत्सृज्य सुमहद्दीप्तं वनवासमरोचयत् ॥ ७ ॥</s-l></s-lg><s-lg><s-l>धिग्राज्यमिदमस्माकं धिग्बलं धिक्पराक्रमम् ।</s-l><s-l>क्षत्रधर्मं च धिग्यस्मान्मृता जीवामहे वयम् ॥ ८ ॥</s-l></s-lg><s-lg><s-l>सुसूक्ष्मा किल कालस्य गतिर्द्विजवरोत्तम ।</s-l><s-l>यत्समुत्सृज्य राज्यं सा वनवासमरोचयत् ॥ ९ ॥</s-l></s-lg><s-lg><s-l>युधिष्ठिरस्य जननी भीमस्य विजयस्य च ।</s-l><s-l>अनाथवत्कथं दग्धा इति मुह्यामि चिन्तयन् ॥ १० ॥</s-l></s-lg><s-lg><s-l>वृथा संतोषितो वह्निः खाण्डवे सव्यसाचिना ।</s-l><s-l>उपकारमजानन्स कृतघ्न इति मे मतिः ॥ ११ ॥</s-l></s-lg><s-lg><s-l>यत्रादहत्स भगवान्मातरं सव्यसाचिनः ।</s-l><s-l>कृत्वा यो ब्राह्मणच्छद्म भिक्षार्थी समुपागतः ।</s-l><s-l>धिगग्निं धिक्च पार्थस्य विश्रुतां सत्यसंधताम् ॥ १२ ॥</s-l></s-lg><s-lg><s-l>इदं कष्टतरं चान्यद्भगवन्प्रतिभाति मे ।</s-l><s-l>वृथाग्निना समायोगो यदभूत्पृथिवीपतेः ॥ १३ ॥</s-l></s-lg><s-lg><s-l>तथा तपस्विनस्तस्य राजर्षेः कौरवस्य ह ।</s-l><s-l>कथमेवंविधो मृत्युः प्रशास्य पृथिवीमिमाम् ॥ १४ ॥</s-l></s-lg><s-lg><s-l>तिष्ठत्सु मन्त्रपूतेषु तस्याग्निषु महावने ।</s-l><s-l>वृथाग्निना समायुक्तो निष्ठां प्राप्तः पिता मम ॥ १५ ॥</s-l></s-lg><s-lg><s-l>मन्ये पृथा वेपमाना कृशा धमनिसंतता ।</s-l><s-l>हा तात धर्मराजेति समाक्रन्दन्महाभये ॥ १६ ॥</s-l></s-lg><s-lg><s-l>भीम पर्याप्नुहि भयादिति चैवाभिवाशती ।</s-l><s-l>समन्ततः परिक्षिप्ता माता मेऽभूद्दवाग्निना ॥ १७ ॥</s-l></s-lg><s-lg><s-l>सहदेवः प्रियस्तस्याः पुत्रेभ्योऽधिक एव तु ।</s-l><s-l>न चैनां मोक्षयामास वीरो माद्रवतीसुतः ॥ १८ ॥</s-l></s-lg><s-lg><s-l>तच्छ्रुत्वा रुरुदुः सर्वे समालिङ्ग्य परस्परम् ।</s-l><s-l>पाण्डवाः पञ्च दुःखार्ता भूतानीव युगक्षये ॥ १९ ॥</s-l></s-lg><s-lg><s-l>तेषां तु पुरुषेन्द्राणां रुदतां रुदितस्वनः ।</s-l><s-l>प्रासादाभोगसंरुद्धो अन्वरौत्सीत्स रोदसी ॥ २० ॥</s-l></s-lg>