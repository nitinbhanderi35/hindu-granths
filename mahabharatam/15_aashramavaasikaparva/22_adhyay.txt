<s-lg><s-l> वैशंपायन उवाच ।</s-l><s-l>ततः प्रासादहर्म्येषु वसुधायां च पार्थिव ।</s-l><s-l>स्त्रीणां च पुरुषाणां च सुमहान्निस्वनोऽभवत् ॥ १ ॥</s-l></s-lg><s-lg><s-l>स राजा राजमार्गेण नृनारीसंकुलेन च ।</s-l><s-l>कथंचिन्निर्ययौ धीमान्वेपमानः कृताञ्जलिः ॥ २ ॥</s-l></s-lg><s-lg><s-l>स वर्धमानद्वारेण निर्ययौ गजसाह्वयात् ।</s-l><s-l>विसर्जयामास च तं जनौघं स मुहुर्मुहुः ॥ ३ ॥</s-l></s-lg><s-lg><s-l>वनं गन्तुं च विदुरो राज्ञा सह कृतक्षणः ।</s-l><s-l>संजयश्च महामात्रः सूतो गावल्गणिस्तथा ॥ ४ ॥</s-l></s-lg><s-lg><s-l>कृपं निवर्तयामास युयुत्सुं च महारथम् ।</s-l><s-l>धृतराष्ट्रो महीपालः परिदाय युधिष्ठिरे ॥ ५ ॥</s-l></s-lg><s-lg><s-l>निवृत्ते पौरवर्गे तु राजा सान्तःपुरस्तदा ।</s-l><s-l>धृतराष्ट्राभ्यनुज्ञातो निवर्तितुमियेष सः ॥ ६ ॥</s-l></s-lg><s-lg><s-l>सोऽब्रवीन्मातरं कुन्तीमुपेत्य भरतर्षभ ।</s-l><s-l>अहं राजानमन्विष्ये भवती विनिवर्तताम् ॥ ७ ॥</s-l></s-lg><s-lg><s-l>वधूपरिवृता राज्ञि नगरं गन्तुमर्हसि ।</s-l><s-l>राजा यात्वेष धर्मात्मा तपसे धृतनिश्चयः ॥ ८ ॥</s-l></s-lg><s-lg><s-l>इत्युक्ता धर्मराजेन बाष्पव्याकुललोचना ।</s-l><s-l>जगादैवं तदा कुन्ती गान्धारीं परिगृह्य ह ॥ ९ ॥</s-l></s-lg><s-lg><s-l>सहदेवे महाराज मा प्रमादं कृथाः क्वचित् ।</s-l><s-l>एष मामनुरक्तो हि राजंस्त्वां चैव नित्यदा ॥ १० ॥</s-l></s-lg><s-lg><s-l>कर्णं स्मरेथाः सततं संग्रामेष्वपलायिनम् ।</s-l><s-l>अवकीर्णो हि स मया वीरो दुष्प्रज्ञया तदा ॥ ११ ॥</s-l></s-lg><s-lg><s-l>आयसं हृदयं नूनं मन्दाया मम पुत्रक ।</s-l><s-l>यत्सूर्यजमपश्यन्त्याः शतधा न विदीर्यते ॥ १२ ॥</s-l></s-lg><s-lg><s-l>एवंगते तु किं शक्यं मया कर्तुमरिंदम ।</s-l><s-l>मम दोषोऽयमत्यर्थं ख्यापितो यन्न सूर्यजः ।</s-l><s-l>तन्निमित्तं महाबाहो दानं दद्यास्त्वमुत्तमम् ॥ १३ ॥</s-l></s-lg><s-lg><s-l>सदैव भ्रातृभिः सार्धमग्रजस्यारिमर्दन ।</s-l><s-l>द्रौपद्याश्च प्रिये नित्यं स्थातव्यमरिकर्शन ॥ १४ ॥</s-l></s-lg><s-lg><s-l>भीमसेनार्जुनौ चैव नकुलश्च कुरूद्वह ।</s-l><s-l>समाधेयास्त्वया वीर त्वय्यद्य कुलधूर्गता ॥ १५ ॥</s-l></s-lg><s-lg><s-l>श्वश्रूश्वशुरयोः पादाञ्शुश्रूषन्ती वने त्वहम् ।</s-l><s-l>गान्धारीसहिता वत्स्ये तापसी मलपङ्किनी ॥ १६ ॥</s-l></s-lg><s-lg><s-l>एवमुक्तः स धर्मात्मा भ्रातृभिः सहितो वशी ।</s-l><s-l>विषादमगमत्तीव्रं न च किंचिदुवाच ह ॥ १७ ॥</s-l></s-lg><s-lg><s-l>स मुहूर्तमिव ध्यात्वा धर्मपुत्रो युधिष्ठिरः ।</s-l><s-l>उवाच मातरं दीनश्चिन्ताशोकपरायणः ॥ १८ ॥</s-l></s-lg><s-lg><s-l>किमिदं ते व्यवसितं नैवं त्वं वक्तुमर्हसि ।</s-l><s-l>न त्वामभ्यनुजानामि प्रसादं कर्तुमर्हसि ॥ १९ ॥</s-l></s-lg><s-lg><s-l>व्यरोचयः पुरा ह्यस्मानुत्साह्य प्रियदर्शने ।</s-l><s-l>विदुराया वचोभिस्त्वमस्मान्न त्यक्तुमर्हसि ॥ २० ॥</s-l></s-lg><s-lg><s-l>निहत्य पृथिवीपालान्राज्यं प्राप्तमिदं मया ।</s-l><s-l>तव प्रज्ञामुपश्रुत्य वासुदेवान्नरर्षभात् ॥ २१ ॥</s-l></s-lg><s-lg><s-l>क्व सा बुद्धिरियं चाद्य भवत्या या श्रुता मया ।</s-l><s-l>क्षत्रधर्मे स्थितिं ह्युक्त्वा तस्याश्चलितुमिच्छसि ॥ २२ ॥</s-l></s-lg><s-lg><s-l>अस्मानुत्सृज्य राज्यं च स्नुषां चेमां यशस्विनीम् ।</s-l><s-l>कथं वत्स्यसि शून्येषु वनेष्वम्ब प्रसीद मे ॥ २३ ॥</s-l></s-lg><s-lg><s-l>इति बाष्पकलां वाचं कुन्ती पुत्रस्य शृण्वती ।</s-l><s-l>जगामैवाश्रुपूर्णाक्षी भीमस्तामिदमब्रवीत् ॥ २४ ॥</s-l></s-lg><s-lg><s-l>यदा राज्यमिदं कुन्ति भोक्तव्यं पुत्रनिर्जितम् ।</s-l><s-l>प्राप्तव्या राजधर्माश्च तदेयं ते कुतो मतिः ॥ २५ ॥</s-l></s-lg><s-lg><s-l>किं वयं कारिताः पूर्वं भवत्या पृथिवीक्षयम् ।</s-l><s-l>कस्य हेतोः परित्यज्य वनं गन्तुमभीप्ससि ॥ २६ ॥</s-l></s-lg><s-lg><s-l>वनाच्चापि किमानीता भवत्या बालका वयम् ।</s-l><s-l>दुःखशोकसमाविष्टौ माद्रीपुत्राविमौ तथा ॥ २७ ॥</s-l></s-lg><s-lg><s-l>प्रसीद मातर्मा गास्त्वं वनमद्य यशस्विनि ।</s-l><s-l>श्रियं यौधिष्ठिरीं तावद्भुङ्क्ष्व पार्थबलार्जिताम् ॥ २८ ॥</s-l></s-lg><s-lg><s-l>इति सा निश्चितैवाथ वनवासकृतक्षणा ।</s-l><s-l>लालप्यतां बहुविधं पुत्राणां नाकरोद्वचः ॥ २९ ॥</s-l></s-lg><s-lg><s-l>द्रौपदी चान्वयाच्छ्वश्रूं विषण्णवदना तदा ।</s-l><s-l>वनवासाय गच्छन्तीं रुदती भद्रया सह ॥ ३० ॥</s-l></s-lg><s-lg><s-l>सा पुत्रान्रुदतः सर्वान्मुहुर्मुहुरवेक्षती ।</s-l><s-l>जगामैव महाप्राज्ञा वनाय कृतनिश्चया ॥ ३१ ॥</s-l></s-lg><s-lg><s-l>अन्वयुः पाण्डवास्तां तु सभृत्यान्तःपुरास्तदा ।</s-l><s-l>ततः प्रमृज्य साश्रूणि पुत्रान्वचनमब्रवीत् ॥ ३२ ॥</s-l></s-lg>