<s-lg><s-l> अर्जुन उवाच ।</s-l><s-l>भीम ज्येष्ठो गुरुर्मे त्वं नातोऽन्यद्वक्तुमुत्सहे ।</s-l><s-l>धृतराष्ट्रो हि राजर्षिः सर्वथा मानमर्हति ॥ १ ॥</s-l></s-lg><s-lg><s-l>न स्मरन्त्यपराद्धानि स्मरन्ति सुकृतानि च ।</s-l><s-l>असंभिन्नार्थमर्यादाः साधवः पुरुषोत्तमाः ॥ २ ॥</s-l></s-lg><s-lg><s-l>इदं मद्वचनात्क्षत्तः कौरवं ब्रूहि पार्थिवम् ।</s-l><s-l>यावदिच्छति पुत्राणां दातुं तावद्ददाम्यहम् ॥ ३ ॥</s-l></s-lg><s-lg><s-l>भीष्मादीनां च सर्वेषां सुहृदामुपकारिणाम् ।</s-l><s-l>मम कोशादिति विभो मा भूद्भीमः सुदुर्मनाः ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्ते धर्मराजस्तमर्जुनं प्रत्यपूजयत् ।</s-l><s-l>भीमसेनः कटाक्षेण वीक्षां चक्रे धनंजयम् ॥ ५ ॥</s-l></s-lg><s-lg><s-l>ततः स विदुरं धीमान्वाक्यमाह युधिष्ठिरः ।</s-l><s-l>न भीमसेने कोपं स नृपतिः कर्तुमर्हति ॥ ६ ॥</s-l></s-lg><s-lg><s-l>परिक्लिष्टो हि भीमोऽयं हिमवृष्ट्यातपादिभिः ।</s-l><s-l>दुःखैर्बहुविधैर्धीमानरण्ये विदितं तव ॥ ७ ॥</s-l></s-lg><s-lg><s-l>किं तु मद्वचनाद्ब्रूहि राजानं भरतर्षभम् ।</s-l><s-l>यद्यदिच्छसि यावच्च गृह्यतां मद्गृहादिति ॥ ८ ॥</s-l></s-lg><s-lg><s-l>यन्मात्सर्यमयं भीमः करोति भृशदुःखितः ।</s-l><s-l>न तन्मनसि कर्तव्यमिति वाच्यः स पार्थिवः ॥ ९ ॥</s-l></s-lg><s-lg><s-l>यन्ममास्ति धनं किंचिदर्जुनस्य च वेश्मनि ।</s-l><s-l>तस्य स्वामी महाराज इति वाच्यः स पार्थिवः ॥ १० ॥</s-l></s-lg><s-lg><s-l>ददातु राजा विप्रेभ्यो यथेष्टं क्रियतां व्ययः ।</s-l><s-l>पुत्राणां सुहृदां चैव गच्छत्वानृण्यमद्य सः ॥ ११ ॥</s-l></s-lg><s-lg><s-l>इदं चापि शरीरं मे तवायत्तं जनाधिप ।</s-l><s-l>धनानि चेति विद्धि त्वं क्षत्तर्नास्त्यत्र संशयः ॥ १२ ॥</s-l></s-lg>