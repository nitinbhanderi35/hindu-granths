<s-lg><s-l> युधिष्ठिर उवाच ।</s-l><s-l>एवमेतत्करिष्यामि यथात्थ पृथिवीपते ।</s-l><s-l>भूयश्चैवानुशास्योऽहं भवता पार्थिवर्षभ ॥ १ ॥</s-l></s-lg><s-lg><s-l>भीष्मे स्वर्गमनुप्राप्ते गते च मधुसूदने ।</s-l><s-l>विदुरे संजये चैव कोऽन्यो मां वक्तुमर्हति ॥ २ ॥</s-l></s-lg><s-lg><s-l>यत्तु मामनुशास्तीह भवानद्य हिते स्थितः ।</s-l><s-l>कर्तास्म्येतन्महीपाल निर्वृतो भव भारत ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः स राजर्षिर्धर्मराजेन धीमता ।</s-l><s-l>कौन्तेयं समनुज्ञातुमियेष भरतर्षभ ॥ ४ ॥</s-l></s-lg><s-lg><s-l>पुत्र विश्रम्यतां तावन्ममापि बलवाञ्श्रमः ।</s-l><s-l>इत्युक्त्वा प्राविशद्राजा गान्धार्या भवनं तदा ॥ ५ ॥</s-l></s-lg><s-lg><s-l>तमासनगतं देवी गान्धारी धर्मचारिणी ।</s-l><s-l>उवाच काले कालज्ञा प्रजापतिसमं पतिम् ॥ ६ ॥</s-l></s-lg><s-lg><s-l>अनुज्ञातः स्वयं तेन व्यासेनापि महर्षिणा ।</s-l><s-l>युधिष्ठिरस्यानुमते कदारण्यं गमिष्यसि ॥ ७ ॥</s-l></s-lg><s-lg><s-l> धृतराष्ट्र उवाच ।</s-l><s-l>गान्धार्यहमनुज्ञातः स्वयं पित्रा महात्मना ।</s-l><s-l>युधिष्ठिरस्यानुमते गन्तास्मि नचिराद्वनम् ॥ ८ ॥</s-l></s-lg><s-lg><s-l>अहं हि नाम सर्वेषां तेषां दुर्द्यूतदेविनाम् ।</s-l><s-l>पुत्राणां दातुमिच्छामि प्रेत्यभावानुगं वसु ।</s-l><s-l>सर्वप्रकृतिसांनिध्यं कारयित्वा स्ववेश्मनि ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा धर्मराजाय प्रेषयामास पार्थिवः ।</s-l><s-l>स च तद्वचनात्सर्वं समानिन्ये महीपतिः ॥ १० ॥</s-l></s-lg><s-lg><s-l>ततो निष्क्रम्य नृपतिस्तस्मादन्तःपुरात्तदा ।</s-l><s-l>सर्वं सुहृज्जनं चैव सर्वाश्च प्रकृतीस्तथा ।</s-l><s-l>समवेतांश्च तान्सर्वान्पौरजानपदानथ ॥ ११ ॥</s-l></s-lg><s-lg><s-l>ब्राह्मणांश्च महीपालान्नानादेशसमागतान् ।</s-l><s-l>ततः प्राह महातेजा धृतराष्ट्रो महीपतिः ॥ १२ ॥</s-l></s-lg><s-lg><s-l>शृण्वन्त्येकाग्रमनसो ब्राह्मणाः कुरुजाङ्गलाः ।</s-l><s-l>क्षत्रियाश्चैव वैश्याश्च शूद्राश्चैव समागताः ॥ १३ ॥</s-l></s-lg><s-lg><s-l>भवन्तः कुरवश्चैव बहुकालं सहोषिताः ।</s-l><s-l>परस्परस्य सुहृदः परस्परहिते रताः ॥ १४ ॥</s-l></s-lg><s-lg><s-l>यदिदानीमहं ब्रूयामस्मिन्काल उपस्थिते ।</s-l><s-l>तथा भवद्भिः कर्तव्यमविचार्य वचो मम ॥ १५ ॥</s-l></s-lg><s-lg><s-l>अरण्यगमने बुद्धिर्गान्धारीसहितस्य मे ।</s-l><s-l>व्यासस्यानुमते राज्ञस्तथा कुन्तीसुतस्य च ।</s-l><s-l>भवन्तोऽप्यनुजानन्तु मा वोऽन्या भूद्विचारणा ॥ १६ ॥</s-l></s-lg><s-lg><s-l>अस्माकं भवतां चैव येयं प्रीतिर्हि शाश्वती ।</s-l><s-l>न चान्येष्वस्ति देशेषु राज्ञामिति मतिर्मम ॥ १७ ॥</s-l></s-lg><s-lg><s-l>श्रान्तोऽस्मि वयसानेन तथा पुत्रविनाकृतः ।</s-l><s-l>उपवासकृशश्चास्मि गान्धारीसहितोऽनघाः ॥ १८ ॥</s-l></s-lg><s-lg><s-l>युधिष्ठिरगते राज्ये प्राप्तश्चास्मि सुखं महत् ।</s-l><s-l>मन्ये दुर्योधनैश्वर्याद्विशिष्टमिति सत्तमाः ॥ १९ ॥</s-l></s-lg><s-lg><s-l>मम त्वन्धस्य वृद्धस्य हतपुत्रस्य का गतिः ।</s-l><s-l>ऋते वनं महाभागास्तन्मानुज्ञातुमर्हथ ॥ २० ॥</s-l></s-lg><s-lg><s-l>तस्य तद्वचनं श्रुत्वा सर्वे ते कुरुजाङ्गलाः ।</s-l><s-l>बाष्पसंदिग्धया वाचा रुरुदुर्भरतर्षभ ॥ २१ ॥</s-l></s-lg><s-lg><s-l>तानविब्रुवतः किंचिद्दुःखशोकपरायणान् ।</s-l><s-l>पुनरेव महातेजा धृतराष्ट्रोऽब्रवीदिदम् ॥ २२ ॥</s-l></s-lg>