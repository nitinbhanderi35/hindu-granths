<s-lg><s-l> वैशंपायन उवाच ।</s-l><s-l>ततस्ते भरतश्रेष्ठाः समाजग्मुः परस्परम् ।</s-l><s-l>विगतक्रोधमात्सर्याः सर्वे विगतकल्मषाः ॥ १ ॥</s-l></s-lg><s-lg><s-l>विधिं परममास्थाय ब्रह्मर्षिविहितं शुभम् ।</s-l><s-l>संप्रीतमनसः सर्वे देवलोक इवामराः ॥ २ ॥</s-l></s-lg><s-lg><s-l>पुत्रः पित्रा च मात्रा च भार्या च पतिना सह ।</s-l><s-l>भ्राता भ्रात्रा सखा चैव सख्या राजन्समागताः ॥ ३ ॥</s-l></s-lg><s-lg><s-l>पाण्डवास्तु महेष्वासं कर्णं सौभद्रमेव च ।</s-l><s-l>संप्रहर्षात्समाजग्मुर्द्रौपदेयांश्च सर्वशः ॥ ४ ॥</s-l></s-lg><s-lg><s-l>ततस्ते प्रीयमाणा वै कर्णेन सह पाण्डवाः ।</s-l><s-l>समेत्य पृथिवीपालाः सौहृदेऽवस्थिताभवन् ॥ ५ ॥</s-l></s-lg><s-lg><s-l>ऋषिप्रसादात्तेऽन्ये च क्षत्रिया नष्टमन्यवः ।</s-l><s-l>असौहृदं परित्यज्य सौहृदे पर्यवस्थिताः ॥ ६ ॥</s-l></s-lg><s-lg><s-l>एवं समागताः सर्वे गुरुभिर्बान्धवैस्तथा ।</s-l><s-l>पुत्रैश्च पुरुषव्याघ्राः कुरवोऽन्ये च मानवाः ॥ ७ ॥</s-l></s-lg><s-lg><s-l>तां रात्रिमेकां कृत्स्नां ते विहृत्य प्रीतमानसाः ।</s-l><s-l>मेनिरे परितोषेण नृपाः स्वर्गसदो यथा ॥ ८ ॥</s-l></s-lg><s-lg><s-l>नात्र शोको भयं त्रासो नारतिर्नायशोऽभवत् ।</s-l><s-l>परस्परं समागम्य योधानां भरतर्षभ ॥ ९ ॥</s-l></s-lg><s-lg><s-l>समागतास्ताः पितृभिर्भ्रातृभिः पतिभिः सुतैः ।</s-l><s-l>मुदं परमिकां प्राप्य नार्यो दुःखमथात्यजन् ॥ १० ॥</s-l></s-lg><s-lg><s-l>एकां रात्रिं विहृत्यैवं ते वीरास्ताश्च योषितः ।</s-l><s-l>आमन्त्र्यान्योन्यमाश्लिष्य ततो जग्मुर्यथागतम् ॥ ११ ॥</s-l></s-lg><s-lg><s-l>ततो विसर्जयामास लोकांस्तान्मुनिपुंगवः ।</s-l><s-l>क्षणेनान्तर्हिताश्चैव प्रेक्षतामेव तेऽभवन् ॥ १२ ॥</s-l></s-lg><s-lg><s-l>अवगाह्य महात्मानः पुण्यां त्रिपथगां नदीम् ।</s-l><s-l>सरथाः सध्वजाश्चैव स्वानि स्थानानि भेजिरे ॥ १३ ॥</s-l></s-lg><s-lg><s-l>देवलोकं ययुः केचित्केचिद्ब्रह्मसदस्तथा ।</s-l><s-l>केचिच्च वारुणं लोकं केचित्कौबेरमाप्नुवन् ॥ १४ ॥</s-l></s-lg><s-lg><s-l>तथा वैवस्वतं लोकं केचिच्चैवाप्नुवन्नृपाः ।</s-l><s-l>राक्षसानां पिशाचानां केचिच्चाप्युत्तरान्कुरून् ॥ १५ ॥</s-l></s-lg><s-lg><s-l>विचित्रगतयः सर्वे या अवाप्यामरैः सह ।</s-l><s-l>आजग्मुस्ते महात्मानः सवाहाः सपदानुगाः ॥ १६ ॥</s-l></s-lg><s-lg><s-l>गतेषु तेषु सर्वेषु सलिलस्थो महामुनिः ।</s-l><s-l>धर्मशीलो महातेजाः कुरूणां हितकृत्सदा ।</s-l><s-l>ततः प्रोवाच ताः सर्वाः क्षत्रिया निहतेश्वराः ॥ १७ ॥</s-l></s-lg><s-lg><s-l>या याः पतिकृताँल्लोकानिच्छन्ति परमस्त्रियः ।</s-l><s-l>ता जाह्नवीजलं क्षिप्रमवगाहन्त्वतन्द्रिताः ॥ १८ ॥</s-l></s-lg><s-lg><s-l>ततस्तस्य वचः श्रुत्वा श्रद्दधाना वराङ्गनाः ।</s-l><s-l>श्वशुरं समनुज्ञाप्य विविशुर्जाह्नवीजलम् ॥ १९ ॥</s-l></s-lg><s-lg><s-l>विमुक्ता मानुषैर्देहैस्ततस्ता भर्तृभिः सह ।</s-l><s-l>समाजग्मुस्तदा साध्व्यः सर्वा एव विशां पते ॥ २० ॥</s-l></s-lg><s-lg><s-l>एवं क्रमेण सर्वास्ताः शीलवत्यः कुलस्त्रियः ।</s-l><s-l>प्रविश्य तोयं निर्मुक्ता जग्मुर्भर्तृसलोकताम् ॥ २१ ॥</s-l></s-lg><s-lg><s-l>दिव्यरूपसमायुक्ता दिव्याभरणभूषिताः ।</s-l><s-l>दिव्यमाल्याम्बरधरा यथासां पतयस्तथा ॥ २२ ॥</s-l></s-lg><s-lg><s-l>ताः शीलसत्त्वसंपन्ना वितमस्का गतक्लमाः ।</s-l><s-l>सर्वाः सर्वगुणैर्युक्ताः स्वं स्वं स्थानं प्रपेदिरे ॥ २३ ॥</s-l></s-lg><s-lg><s-l>यस्य यस्य च यः कामस्तस्मिन्कालेऽभवत्तदा ।</s-l><s-l>तं तं विसृष्टवान्व्यासो वरदो धर्मवत्सलः ॥ २४ ॥</s-l></s-lg><s-lg><s-l>तच्छ्रुत्वा नरदेवानां पुनरागमनं नराः ।</s-l><s-l>जहृषुर्मुदिताश्चासन्नन्यदेहगता अपि ॥ २५ ॥</s-l></s-lg><s-lg><s-l>प्रियैः समागमं तेषां य इमं शृणुयान्नरः ।</s-l><s-l>प्रियाणि लभते नित्यमिह च प्रेत्य चैव ह ॥ २६ ॥</s-l></s-lg><s-lg><s-l>इष्टबान्धवसंयोगमनायासमनामयम् ।</s-l><s-l>य इमं श्रावयेद्विद्वान्संसिद्धिं प्राप्नुयात्पराम् ॥ २७ ॥</s-l></s-lg><s-lg><s-l>स्वाध्याययुक्ताः पुरुषाः क्रियायुक्ताश्च भारत ।</s-l><s-l>अध्यात्मयोगयुक्ताश्च धृतिमन्तश्च मानवाः ।</s-l><s-l>श्रुत्वा पर्व त्विदं नित्यमवाप्स्यन्ति परां गतिम् ॥ २८ ॥</s-l></s-lg>