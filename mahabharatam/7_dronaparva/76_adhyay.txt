<s-lg><s-l> संजय उवाच ।</s-l><s-l>स्रंसन्त इव मज्जानस्तावकानां भयान्नृप ।</s-l><s-l>तौ दृष्ट्वा समतिक्रान्तौ वासुदेवधनंजयौ ॥ १ ॥</s-l></s-lg><s-lg><s-l>सर्वे तु प्रतिसंरब्धा ह्रीमन्तः सत्त्वचोदिताः ।</s-l><s-l>स्थिरीबूता महात्मानः प्रत्यगच्छन्धनंजयम् ॥ २ ॥</s-l></s-lg><s-lg><s-l>ये गताः पाण्डवं युद्धे क्रोधामर्षसमन्विताः ।</s-l><s-l>तेऽद्यापि न निवर्तन्ते सिन्धवः सागरादिव ॥ ३ ॥</s-l></s-lg><s-lg><s-l>असन्तस्तु न्यवर्तन्त वेदेभ्य इव नास्तिकाः ।</s-l><s-l>नरकं भजमानास्ते प्रत्यपद्यन्त किल्बिषम् ॥ ४ ॥</s-l></s-lg><s-lg><s-l>तावतीत्य रथानीकं विमुक्तौ पुरुषर्षभौ ।</s-l><s-l>ददृशाते यथा राहोरास्यान्मुक्तौ प्रभाकरौ ॥ ५ ॥</s-l></s-lg><s-lg><s-l>मत्स्याविव महाजालं विदार्य विगतज्वरौ ।</s-l><s-l>तथा कृष्णावदृश्येतां सेनाजालं विदार्य तत् ॥ ६ ॥</s-l></s-lg><s-lg><s-l>विमुक्तौ शस्त्रसंबाधाद्द्रोणानीकात्सुदुर्भिदात् ।</s-l><s-l>अदृश्येतां महात्मानौ कालसूर्याविवोदितौ ॥ ७ ॥</s-l></s-lg><s-lg><s-l>अस्त्रसंबाधनिर्मुक्तौ विमुक्तौ शस्त्रसंकटात् ।</s-l><s-l>अदृश्येतां महात्मानौ शत्रुसंबाधकारिणौ ॥ ८ ॥</s-l></s-lg><s-lg><s-l>विमुक्तौ ज्वलनस्पर्शान्मकरास्याज्झषाविव ।</s-l><s-l>व्यक्षोभयेतां सेनां तौ समुद्रं मकराविव ॥ ९ ॥</s-l></s-lg><s-lg><s-l>तावकास्तव पुत्राश्च द्रोणानीकस्थयोस्तयोः ।</s-l><s-l>नैतौ तरिष्यतो द्रोणमिति चक्रुस्तदा मतिम् ॥ १० ॥</s-l></s-lg><s-lg><s-l>तौ तु दृष्ट्वा व्यतिक्रान्तौ द्रोणानीकं महाद्युती ।</s-l><s-l>नाशशंसुर्महाराज सिन्धुराजस्य जीवितम् ॥ ११ ॥</s-l></s-lg><s-lg><s-l>आशा बलवती राजन्पुत्राणामभवत्तव ।</s-l><s-l>द्रोणहार्दिक्ययोः कृष्णौ न मोक्ष्येते इति प्रभो ॥ १२ ॥</s-l></s-lg><s-lg><s-l>तामाशां विफलां कृत्वा निस्तीर्णौ तौ परंतपौ ।</s-l><s-l>द्रोणानीकं महाराज भोजानीकं च दुस्तरम् ॥ १३ ॥</s-l></s-lg><s-lg><s-l>अथ दृष्ट्वा व्यतिक्रान्तौ ज्वलिताविव पावकौ ।</s-l><s-l>निराशाः सिन्धुराजस्य जीवितं नाशशंसिरे ॥ १४ ॥</s-l></s-lg><s-lg><s-l>मिथश्च समभाषेतामभीतौ भयवर्धनौ ।</s-l><s-l>जयद्रथवधे वाचस्तास्ताः कृष्णधनंजयौ ॥ १५ ॥</s-l></s-lg><s-lg><s-l>असौ मध्ये कृतः षड्भिर्धार्तराष्ट्रैर्महारथैः ।</s-l><s-l>चक्षुर्विषयसंप्राप्तो न नौ मोक्ष्यति सैन्धवः ॥ १६ ॥</s-l></s-lg><s-lg><s-l>यद्यस्य समरे गोप्ता शक्रो देवगणैः सह ।</s-l><s-l>तथाप्येनं हनिष्याव इति कृष्णावभाषताम् ॥ १७ ॥</s-l></s-lg><s-lg><s-l>इति कृष्णौ महाबाहू मिथः कथयतां तदा ।</s-l><s-l>सिन्धुराजमवेक्षन्तौ तत्पुत्रास्तव शुश्रुवुः ॥ १८ ॥</s-l></s-lg><s-lg><s-l>अतीत्य मरुधन्वेव प्रयान्तौ तृषितौ गजौ ।</s-l><s-l>पीत्वा वारि समाश्वस्तौ तथैवास्तामरिंदमौ ॥ १९ ॥</s-l></s-lg><s-lg><s-l>व्याघ्रसिंहगजाकीर्णानतिक्रम्येव पर्वतान् ।</s-l><s-l>अदृश्येतां महाबाहू यथा मृत्युजरातिगौ ॥ २० ॥</s-l></s-lg><s-lg><s-l>तथा हि मुखवर्णोऽयमनयोरिति मेनिरे ।</s-l><s-l>तावका दृश्य मुक्तौ तौ विक्रोशन्ति स्म सर्वतः ॥ २१ ॥</s-l></s-lg><s-lg><s-l>द्रोणादाशीविषाकाराज्ज्वलितादिव पावकात् ।</s-l><s-l>अन्येभ्यः पार्थिवेभ्यश्च भास्वन्ताविव भास्करौ ॥ २२ ॥</s-l></s-lg><s-lg><s-l>तौ मुक्तौ सागरप्रख्याद्द्रोणानीकादरिंदमौ ।</s-l><s-l>अदृश्येतां मुदा युक्तौ समुत्तीर्यार्णवं यथा ॥ २३ ॥</s-l></s-lg><s-lg><s-l>शस्त्रौघान्महतो मुक्तौ द्रोणहार्दिक्यरक्षितान् ।</s-l><s-l>रोचमानावदृश्येतामिन्द्राग्न्योः सदृशौ रणे ॥ २४ ॥</s-l></s-lg><s-lg><s-l>उद्भिन्नरुधिरौ कृष्णौ भारद्वाजस्य सायकैः ।</s-l><s-l>शितैश्चितौ व्यरोचेतां कर्णिकारैरिवाचलौ ॥ २५ ॥</s-l></s-lg><s-lg><s-l>द्रोणग्राहह्रदान्मुक्तौ शक्त्याशीविषसंकटात् ।</s-l><s-l>अयःशरोग्रमकरात्क्षत्रियप्रवराम्भसः ॥ २६ ॥</s-l></s-lg><s-lg><s-l>ज्याघोषतलनिर्ह्रादाद्गदानिस्त्रिंशविद्युतः ।</s-l><s-l>द्रोणास्त्रमेघान्निर्मुक्तौ सूर्येन्दू तिमिरादिव ॥ २७ ॥</s-l></s-lg><s-lg><s-l>बाहुभ्यामिव संतीर्णौ सिन्धुषष्ठाः समुद्रगाः ।</s-l><s-l>तपान्ते सरितः पूर्णा महाग्राहसमाकुलाः ॥ २८ ॥</s-l></s-lg><s-lg><s-l>इति कृष्णौ महेष्वासौ यशसा लोकविश्रुतौ ।</s-l><s-l>सर्वभूतान्यमन्यन्त द्रोणास्त्रबलविस्मयात् ॥ २९ ॥</s-l></s-lg><s-lg><s-l>जयद्रथं समीपस्थमवेक्षन्तौ जिघांसया ।</s-l><s-l>रुरुं निपाने लिप्सन्तौ व्याघ्रवत्तावतिष्ठताम् ॥ ३० ॥</s-l></s-lg><s-lg><s-l>यथा हि मुखवर्णोऽयमनयोरिति मेनिरे ।</s-l><s-l>तव योधा महाराज हतमेव जयद्रथम् ॥ ३१ ॥</s-l></s-lg><s-lg><s-l>लोहिताक्षौ महाबाहू संयत्तौ कृष्णपाण्डवौ ।</s-l><s-l>सिन्धुराजमभिप्रेक्ष्य हृष्टौ व्यनदतां मुहुः ॥ ३२ ॥</s-l></s-lg><s-lg><s-l>शौरेरभीशुहस्तस्य पार्थस्य च धनुष्मतः ।</s-l><s-l>तयोरासीत्प्रतिभ्राजः सूर्यपावकयोरिव ॥ ३३ ॥</s-l></s-lg><s-lg><s-l>हर्ष एव तयोरासीद्द्रोणानीकप्रमुक्तयोः ।</s-l><s-l>समीपे सैन्धवं दृष्ट्वा श्येनयोरामिषं यथा ॥ ३४ ॥</s-l></s-lg><s-lg><s-l>तौ तु सैन्धवमालोक्य वर्तमानमिवान्तिके ।</s-l><s-l>सहसा पेततुः क्रुद्धौ क्षिप्रं श्येनाविवामिषे ॥ ३५ ॥</s-l></s-lg><s-lg><s-l>तौ तु दृष्ट्वा व्यतिक्रान्तौ हृषीकेशधनंजयौ ।</s-l><s-l>सिन्धुराजस्य रक्षार्थं पराक्रान्तः सुतस्तव ॥ ३६ ॥</s-l></s-lg><s-lg><s-l>द्रोणेनाबद्धकवचो राजा दुर्योधनस्तदा ।</s-l><s-l>ययावेकरथेनाजौ हयसंस्कारवित्प्रभो ॥ ३७ ॥</s-l></s-lg><s-lg><s-l>कृष्णपार्थौ महेष्वासौ व्यतिक्रम्याथ ते सुतः ।</s-l><s-l>अग्रतः पुण्डरीकाक्षं प्रतीयाय नराधिप ॥ ३८ ॥</s-l></s-lg><s-lg><s-l>ततः सर्वेषु सैन्येषु वादित्राणि प्रहृष्टवत् ।</s-l><s-l>प्रावाद्यन्समतिक्रान्ते तव पुत्रे धनंजयम् ॥ ३९ ॥</s-l></s-lg><s-lg><s-l>सिंहनादरवाश्चासञ्शङ्खदुन्दुभिमिश्रिताः ।</s-l><s-l>दृष्ट्वा दुर्योधनं तत्र कृष्णयोः प्रमुखे स्थितम् ॥ ४० ॥</s-l></s-lg><s-lg><s-l>ये च ते सिन्धुराजस्य गोप्तारः पावकोपमाः ।</s-l><s-l>ते प्रहृष्यन्त समरे दृष्ट्वा पुत्रं तवाभिभो ॥ ४१ ॥</s-l></s-lg><s-lg><s-l>दृष्ट्वा दुर्योधनं कृष्णस्त्वतिक्रान्तं सहानुगम् ।</s-l><s-l>अब्रवीदर्जुनं राजन्प्राप्तकालमिदं वचः ॥ ४२ ॥</s-l></s-lg>