<s-lg><s-l> संजय उवाच ।</s-l><s-l>सलिले जनिते तस्मिन्कौन्तेयेन महात्मना ।</s-l><s-l>निवारिते द्विषत्सैन्ये कृते च शरवेश्मनि ॥ १ ॥</s-l></s-lg><s-lg><s-l>वासुदेवो रथात्तूर्णमवतीर्य महाद्युतिः ।</s-l><s-l>मोचयामास तुरगान्वितुन्नान्कङ्कपत्रिभिः ॥ २ ॥</s-l></s-lg><s-lg><s-l>अदृष्टपूर्वं तद्दृष्ट्वा सिंहनादो महानभूत् ।</s-l><s-l>सिद्धचारणसंघानां सैनिकानां च सर्वशः ॥ ३ ॥</s-l></s-lg><s-lg><s-l>पदातिनं तु कौन्तेयं युध्यमानं नरर्षभाः ।</s-l><s-l>नाशक्नुवन्वारयितुं तदद्भुतमिवाभवत् ॥ ४ ॥</s-l></s-lg><s-lg><s-l>आपतत्सु रथौघेषु प्रभूतगजवाजिषु ।</s-l><s-l>नासंभ्रमत्तदा पार्थस्तदस्य पुरुषानति ॥ ५ ॥</s-l></s-lg><s-lg><s-l>व्यसृजन्त शरौघांस्ते पाण्डवं प्रति पार्थिवाः ।</s-l><s-l>न चाव्यथत धर्मात्मा वासविः परवीरहा ॥ ६ ॥</s-l></s-lg><s-lg><s-l>स तानि शरजालानि गदाः प्रासांश्च वीर्यवान् ।</s-l><s-l>आगतानग्रसत्पार्थः सरितः सागरो यथा ॥ ७ ॥</s-l></s-lg><s-lg><s-l>अस्त्रवेगेन महता पार्थो बाहुबलेन च ।</s-l><s-l>सर्वेषां पार्थिवेन्द्राणामग्रसत्ताञ्शरोत्तमान् ॥ ८ ॥</s-l></s-lg><s-lg><s-l>तत्तु पार्थस्य विक्रान्तं वासुदेवस्य चोभयोः ।</s-l><s-l>अपूजयन्महाराज कौरवाः परमाद्भुतम् ॥ ९ ॥</s-l></s-lg><s-lg><s-l>किमद्भुततरं लोके भविताप्यथ वाप्यभूत् ।</s-l><s-l>यदश्वान्पार्थगोविन्दौ मोचयामासतू रणे ॥ १० ॥</s-l></s-lg><s-lg><s-l>भयं विपुलमस्मासु तावधत्तां नरोत्तमौ ।</s-l><s-l>तेजो विदधतुश्चोग्रं विस्रब्धौ रणमूर्धनि ॥ ११ ॥</s-l></s-lg><s-lg><s-l>अथोत्स्मयन्हृषीकेशः स्त्रीमध्य इव भारत ।</s-l><s-l>अर्जुनेन कृते संख्ये शरगर्भगृहे तदा ॥ १२ ॥</s-l></s-lg><s-lg><s-l>उपावर्तयदव्यग्रस्तानश्वान्पुष्करेक्षणः ।</s-l><s-l>मिषतां सर्वसैन्यानां त्वदीयानां विशां पते ॥ १३ ॥</s-l></s-lg><s-lg><s-l>तेषां श्रमं च ग्लानिं च वेपथुं वमथुं व्रणान् ।</s-l><s-l>सर्वं व्यपानुदत्कृष्णः कुशलो ह्यश्वकर्मणि ॥ १४ ॥</s-l></s-lg><s-lg><s-l>शल्यानुद्धृत्य पाणिभ्यां परिमृज्य च तान्हयान् ।</s-l><s-l>उपावृत्य यथान्यायं पाययामास वारि सः ॥ १५ ॥</s-l></s-lg><s-lg><s-l>स ताँल्लब्धोदकान्स्नाताञ्जग्धान्नान्विगतक्लमान् ।</s-l><s-l>योजयामास संहृष्टः पुनरेव रथोत्तमे ॥ १६ ॥</s-l></s-lg><s-lg><s-l>स तं रथवरं शौरिः सर्वशस्त्रभृतां वरः ।</s-l><s-l>समास्थाय महातेजाः सार्जुनः प्रययौ द्रुतम् ॥ १७ ॥</s-l></s-lg><s-lg><s-l>रथं रथवरस्याजौ युक्तं लब्धोदकैर्हयैः ।</s-l><s-l>दृष्ट्वा कुरुबलश्रेष्ठाः पुनर्विमनसोऽभवन् ॥ १८ ॥</s-l></s-lg><s-lg><s-l>विनिःश्वसन्तस्ते राजन्भग्नदंष्ट्रा इवोरगाः ।</s-l><s-l>धिगहो धिग्गतः पार्थः कृष्णश्चेत्यब्रुवन्पृथक् ॥ १९ ॥</s-l></s-lg><s-lg><s-l>सर्वक्षत्रस्य मिषतो रथेनैकेन दंशितौ ।</s-l><s-l>बालक्रीडनकेनेव कदर्थीकृत्य नो बलम् ॥ २० ॥</s-l></s-lg><s-lg><s-l>क्रोशतां यतमानानामसंसक्तौ परंतपौ ।</s-l><s-l>दर्शयित्वात्मनो वीर्यं प्रयातौ सर्वराजसु ॥ २१ ॥</s-l></s-lg><s-lg><s-l>तौ प्रयातौ पुनर्दृष्ट्वा तदान्ये सैनिकाब्रुवन् ।</s-l><s-l>त्वरध्वं कुरवः सर्वे वधे कृष्णकिरीटिनोः ॥ २२ ॥</s-l></s-lg><s-lg><s-l>रथं युक्त्वा हि दाशार्हो मिषतां सर्वधन्विनाम् ।</s-l><s-l>जयद्रथाय यात्येष कदर्थीकृत्य नो रणे ॥ २३ ॥</s-l></s-lg><s-lg><s-l>तत्र केचिन्मिथो राजन्समभाषन्त भूमिपाः ।</s-l><s-l>अदृष्टपूर्वं संग्रामे तद्दृष्ट्वा महदद्भुतम् ॥ २४ ॥</s-l></s-lg><s-lg><s-l>सर्वसैन्यानि राजा च धृतराष्ट्रोऽत्ययं गतः ।</s-l><s-l>दुर्योधनापराधेन क्षत्रं कृत्स्ना च मेदिनी ॥ २५ ॥</s-l></s-lg><s-lg><s-l>विलयं समनुप्राप्ता तच्च राजा न बुध्यते ।</s-l><s-l>इत्येवं क्षत्रियास्तत्र ब्रुवन्त्यन्ये च भारत ॥ २६ ॥</s-l></s-lg><s-lg><s-l>सिन्धुराजस्य यत्कृत्यं गतस्य यमसादनम् ।</s-l><s-l>तत्करोतु वृथादृष्टिर्धार्तराष्ट्रोऽनुपायवित् ॥ २७ ॥</s-l></s-lg><s-lg><s-l>ततः शीघ्रतरं प्रायात्पाण्डवः सैन्धवं प्रति ।</s-l><s-l>निवर्तमाने तिग्मांशौ हृष्टैः पीतोदकैर्हयैः ॥ २८ ॥</s-l></s-lg><s-lg><s-l>तं प्रयान्तं महाबाहुं सर्वशस्त्रभृतां वरम् ।</s-l><s-l>नाशक्नुवन्वारयितुं योधाः क्रुद्धमिवान्तकम् ॥ २९ ॥</s-l></s-lg><s-lg><s-l>विद्राव्य तु ततः सैन्यं पाण्डवः शत्रुतापनः ।</s-l><s-l>यथा मृगगणान्सिंहः सैन्धवार्थे व्यलोडयत् ॥ ३० ॥</s-l></s-lg><s-lg><s-l>गाहमानस्त्वनीकानि तूर्णमश्वानचोदयत् ।</s-l><s-l>बलाकवर्णान्दाशार्हः पाञ्चजन्यं व्यनादयत् ॥ ३१ ॥</s-l></s-lg><s-lg><s-l>कौन्तेयेनाग्रतः सृष्टा न्यपतन्पृष्ठतः शराः ।</s-l><s-l>तूर्णात्तूर्णतरं ह्यश्वास्तेऽवहन्वातरंहसः ॥ ३२ ॥</s-l></s-lg><s-lg><s-l>वातोद्धूतपताकान्तं रथं जलदनिस्वनम् ।</s-l><s-l>घोरं कपिध्वजं दृष्ट्वा विषण्णा रथिनोऽभवन् ॥ ३३ ॥</s-l></s-lg><s-lg><s-l>दिवाकरेऽथ रजसा सर्वतः संवृते भृशम् ।</s-l><s-l>शरार्ताश्च रणे योधा न कृष्णौ शेकुरीक्षितुम् ॥ ३४ ॥</s-l></s-lg><s-lg><s-l>ततो नृपतयः क्रुद्धाः परिवव्रुर्धनंजयम् ।</s-l><s-l>क्षत्रिया बहवश्चान्ये जयद्रथवधैषिणम् ॥ ३५ ॥</s-l></s-lg><s-lg><s-l>अपनीयत्सु शल्येषु धिष्ठितं पुरुषर्षभम् ।</s-l><s-l>दुर्योधनस्त्वगात्पार्थं त्वरमाणो महाहवे ॥ ३६ ॥</s-l></s-lg>