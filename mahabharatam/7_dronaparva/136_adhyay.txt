<s-lg><s-l> संजय उवाच ।</s-l><s-l>ततो युधिष्ठिरश्चैव भीमसेनश्च पाण्डवः ।</s-l><s-l>द्रोणपुत्रं महाराज समन्तात्पर्यवारयन् ॥ १ ॥</s-l></s-lg><s-lg><s-l>ततो दुर्योधनो राजा भारद्वाजेन संवृतः ।</s-l><s-l>अभ्ययात्पाण्डवान्संख्ये ततो युद्धमवर्तत ।</s-l><s-l>घोररूपं महाराज भीरूणां भयवर्धनम् ॥ २ ॥</s-l></s-lg><s-lg><s-l>अम्बष्ठान्मालवान्वङ्गाञ्शिबींस्त्रैगर्तकानपि ।</s-l><s-l>प्राहिणोन्मृत्युलोकाय गणान्क्रुद्धो युधिष्ठिरः ॥ ३ ॥</s-l></s-lg><s-lg><s-l>अभीषाहाञ्शूरसेनान्क्षत्रियान्युद्धदुर्मदान् ।</s-l><s-l>निकृत्य पृथिवीं चक्रे भीमः शोणितकर्दमाम् ॥ ४ ॥</s-l></s-lg><s-lg><s-l>यौधेयारट्टराजन्यान्मद्रकांश्च गणान्युधि ।</s-l><s-l>प्राहिणोन्मृत्युलोकाय किरीटी निशितैः शरैः ॥ ५ ॥</s-l></s-lg><s-lg><s-l>प्रगाढमञ्जोगतिभिर्नाराचैरभिपीडिताः ।</s-l><s-l>निपेतुर्द्विरदा भूमौ द्विशृङ्गा इव पर्वताः ॥ ६ ॥</s-l></s-lg><s-lg><s-l>निकृत्तैर्हस्तिहस्तैश्च लुठमानैस्ततस्ततः ।</s-l><s-l>रराज वसुधा कीर्णा विसर्पद्भिरिवोरगैः ॥ ७ ॥</s-l></s-lg><s-lg><s-l>क्षिप्तैः कनकचित्रैश्च नृपच्छत्रैः क्षितिर्बभौ ।</s-l><s-l>द्यौरिवादित्यचन्द्राद्यैर्ग्रहैः कीर्णा युगक्षये ॥ ८ ॥</s-l></s-lg><s-lg><s-l>हत प्रहरताभीता विध्यत व्यवकृन्तत ।</s-l><s-l>इत्यासीत्तुमुलः शब्दः शोणाश्वस्य रथं प्रति ॥ ९ ॥</s-l></s-lg><s-lg><s-l>द्रोणस्तु परमक्रुद्धो वायव्यास्त्रेण संयुगे ।</s-l><s-l>व्यधमत्तान्यथा वायुर्मेघानिव दुरत्ययः ॥ १० ॥</s-l></s-lg><s-lg><s-l>ते हन्यमाना द्रोणेन पाञ्चालाः प्राद्रवन्भयात् ।</s-l><s-l>पश्यतो भीमसेनस्य पार्थस्य च महात्मनः ॥ ११ ॥</s-l></s-lg><s-lg><s-l>ततः किरीटी भीमश्च सहसा संन्यवर्तताम् ।</s-l><s-l>महता रथवंशेन परिगृह्य बलं तव ॥ १२ ॥</s-l></s-lg><s-lg><s-l>बीभत्सुर्दक्षिणं पार्श्वमुत्तरं तु वृकोदरः ।</s-l><s-l>भारद्वाजं शरौघाभ्यां महद्भ्यामभ्यवर्षताम् ॥ १३ ॥</s-l></s-lg><s-lg><s-l>तौ तदा सृञ्जयाश्चैव पाञ्चालाश्च महारथाः ।</s-l><s-l>अन्वगच्छन्महाराज मत्स्याश्च सह सोमकैः ॥ १४ ॥</s-l></s-lg><s-lg><s-l>तथैव तव पुत्रस्य रथोदाराः प्रहारिणः ।</s-l><s-l>महत्या सेनया सार्धं जग्मुर्द्रोणरथं प्रति ॥ १५ ॥</s-l></s-lg><s-lg><s-l>ततः सा भारती सेना वध्यमाना किरीटिना ।</s-l><s-l>तमसा निद्रया चैव पुनरेव व्यदीर्यत ॥ १६ ॥</s-l></s-lg><s-lg><s-l>द्रोणेन वार्यमाणास्ते स्वयं तव सुतेन च ।</s-l><s-l>न शक्यन्ते महाराज योधा वारयितुं तदा ॥ १७ ॥</s-l></s-lg><s-lg><s-l>सा पाण्डुपुत्रस्य शरैर्दार्यमाणा महाचमूः ।</s-l><s-l>तमसा संवृते लोके व्यद्रवत्सर्वतोमुखी ॥ १८ ॥</s-l></s-lg><s-lg><s-l>उत्सृज्य शतशो वाहांस्तत्र केचिन्नराधिपाः ।</s-l><s-l>प्राद्रवन्त महाराज भयाविष्टाः समन्ततः ॥ १९ ॥</s-l></s-lg>