<s-lg><s-l> संजय उवाच ।</s-l><s-l>ततः स कदनं चक्रे रिपूणां द्रोणनन्दनः ।</s-l><s-l>युगान्ते सर्वभूतानां कालसृष्ट इवान्तकः ॥ १ ॥</s-l></s-lg><s-lg><s-l>ध्वजद्रुमं शस्त्रशृङ्गं हतनागमहाशिलम् ।</s-l><s-l>अश्वकिंपुरुषाकीर्णं शरासनलतावृतम् ॥ २ ॥</s-l></s-lg><s-lg><s-l>शूलक्रव्यादसंघुष्टं भूतयक्षगणाकुलम् ।</s-l><s-l>निहत्य शात्रवान्भल्लैः सोऽचिनोद्देहपर्वतम् ॥ ३ ॥</s-l></s-lg><s-lg><s-l>ततो वेगेन महता विनद्य स नरर्षभः ।</s-l><s-l>प्रतिज्ञां श्रावयामास पुनरेव तवात्मजम् ॥ ४ ॥</s-l></s-lg><s-lg><s-l>यस्माद्युध्यन्तमाचार्यं धर्मकञ्चुकमास्थितः ।</s-l><s-l>मुञ्च शस्त्रमिति प्राह कुन्तीपुत्रो युधिष्ठिरः ॥ ५ ॥</s-l></s-lg><s-lg><s-l>तस्मात्संपश्यतस्तस्य द्रावयिष्यामि वाहिनीम् ।</s-l><s-l>विद्राव्य सत्यं हन्तास्मि पापं पाञ्चाल्यमेव तु ॥ ६ ॥</s-l></s-lg><s-lg><s-l>सर्वानेतान्हनिष्यामि यदि योत्स्यन्ति मां रणे ।</s-l><s-l>सत्यं ते प्रतिजानामि परावर्तय वाहिनीम् ॥ ७ ॥</s-l></s-lg><s-lg><s-l>तच्छ्रुत्वा तव पुत्रस्तु वाहिनीं पर्यवर्तयत् ।</s-l><s-l>सिंहनादेन महता व्यपोह्य सुमहद्भयम् ॥ ८ ॥</s-l></s-lg><s-lg><s-l>ततः समागमो राजन्कुरुपाण्डवसेनयोः ।</s-l><s-l>पुनरेवाभवत्तीव्रः पूर्णसागरयोरिव ॥ ९ ॥</s-l></s-lg><s-lg><s-l>संरब्धा हि स्थिरीभूता द्रोणपुत्रेण कौरवाः ।</s-l><s-l>उदग्राः पाण्डुपाञ्चाला द्रोणस्य निधनेन च ॥ १० ॥</s-l></s-lg><s-lg><s-l>तेषां परमहृष्टानां जयमात्मनि पश्यताम् ।</s-l><s-l>संरब्धानां महावेगः प्रादुरासीद्रणाजिरे ॥ ११ ॥</s-l></s-lg><s-lg><s-l>यथा शिलोच्चये शैलः सागरे सागरो यथा ।</s-l><s-l>प्रतिहन्येत राजेन्द्र तथासन्कुरुपाण्डवाः ॥ १२ ॥</s-l></s-lg><s-lg><s-l>ततः शङ्खसहस्राणि भेरीणामयुतानि च ।</s-l><s-l>अवादयन्त संहृष्टाः कुरुपाण्डवसैनिकाः ॥ १३ ॥</s-l></s-lg><s-lg><s-l>ततो निर्मथ्यमानस्य सागरस्येव निस्वनः ।</s-l><s-l>अभवत्तस्य सैन्यस्य सुमहानद्भुतोपमः ॥ १४ ॥</s-l></s-lg><s-lg><s-l>प्रादुश्चक्रे ततो द्रौणिरस्त्रं नारायणं तदा ।</s-l><s-l>अभिसंधाय पाण्डूनां पाञ्चालानां च वाहिनीम् ॥ १५ ॥</s-l></s-lg><s-lg><s-l>प्रादुरासंस्ततो बाणा दीप्ताग्राः खे सहस्रशः ।</s-l><s-l>पाण्डवान्भक्षयिष्यन्तो दीप्तास्या इव पन्नगाः ॥ १६ ॥</s-l></s-lg><s-lg><s-l>ते दिशः खं च सैन्यं च समावृण्वन्महाहवे ।</s-l><s-l>मुहूर्ताद्भास्करस्येव राजँल्लोकं गभस्तयः ॥ १७ ॥</s-l></s-lg><s-lg><s-l>तथापरे द्योतमाना ज्योतींषीवाम्बरेऽमले ।</s-l><s-l>प्रादुरासन्महीपाल कार्ष्णायसमया गुडाः ॥ १८ ॥</s-l></s-lg><s-lg><s-l>चतुर्दिशं विचित्राश्च शतघ्न्योऽथ हुताशदाः ।</s-l><s-l>चक्राणि च क्षुरान्तानि मण्डलानीव भास्वतः ॥ १९ ॥</s-l></s-lg><s-lg><s-l>शस्त्राकृतिभिराकीर्णमतीव भरतर्षभ ।</s-l><s-l>दृष्ट्वान्तरिक्षमाविग्नाः पाण्डुपाञ्चालसृञ्जयाः ॥ २० ॥</s-l></s-lg><s-lg><s-l>यथा यथा ह्ययुध्यन्त पाण्डवानां महारथाः ।</s-l><s-l>तथा तथा तदस्त्रं वै व्यवर्धत जनाधिप ॥ २१ ॥</s-l></s-lg><s-lg><s-l>वध्यमानास्तथास्त्रेण तेन नारायणेन वै ।</s-l><s-l>दह्यमानानलेनेव सर्वतोऽभ्यर्दिता रणे ॥ २२ ॥</s-l></s-lg><s-lg><s-l>यथा हि शिशिरापाये दहेत्कक्षं हुताशनः ।</s-l><s-l>तथा तदस्त्रं पाण्डूनां ददाह ध्वजिनीं प्रभो ॥ २३ ॥</s-l></s-lg><s-lg><s-l>आपूर्यमाणेनास्त्रेण सैन्ये क्षीयति चाभिभो ।</s-l><s-l>जगाम परमं त्रासं धर्मपुत्रो युधिष्ठिरः ॥ २४ ॥</s-l></s-lg><s-lg><s-l>द्रवमाणं तु तत्सैन्यं दृष्ट्वा विगतचेतनम् ।</s-l><s-l>मध्यस्थतां च पार्थस्य धर्मपुत्रोऽब्रवीदिदम् ॥ २५ ॥</s-l></s-lg><s-lg><s-l>धृष्टद्युम्न पलायस्व सह पाञ्चालसेनया ।</s-l><s-l>सात्यके त्वं च गच्छस्व वृष्ण्यन्धकवृतो गृहान् ॥ २६ ॥</s-l></s-lg><s-lg><s-l>वासुदेवोऽपि धर्मात्मा करिष्यत्यात्मनः क्षमम् ।</s-l><s-l>उपदेष्टुं समर्थोऽयं लोकस्य किमुतात्मनः ॥ २७ ॥</s-l></s-lg><s-lg><s-l>संग्रामस्तु न कर्तव्यः सर्वसैन्यान्ब्रवीमि वः ।</s-l><s-l>अहं हि सह सोदर्यैः प्रवेक्ष्ये हव्यवाहनम् ॥ २८ ॥</s-l></s-lg><s-lg><s-l>भीष्मद्रोणार्णवं तीर्त्वा संग्रामं भीरुदुस्तरम् ।</s-l><s-l>अवसत्स्याम्यसलिले सगणो द्रौणिगोष्पदे ॥ २९ ॥</s-l></s-lg><s-lg><s-l>कामः संपद्यतामस्य बीभत्सोराशु मां प्रति ।</s-l><s-l>कल्याणवृत्त आचार्यो मया युधि निपातितः ॥ ३० ॥</s-l></s-lg><s-lg><s-l>येन बालः स सौभद्रो युद्धानामविशारदः ।</s-l><s-l>समर्थैर्बहुभिः क्रूरैर्घातितो नाभिपालितः ॥ ३१ ॥</s-l></s-lg><s-lg><s-l>येनाविब्रुवता प्रश्नं तथा कृष्णा सभां गता ।</s-l><s-l>उपेक्षिता सपुत्रेण दासभावं नियच्छती ॥ ३२ ॥</s-l></s-lg><s-lg><s-l>जिघांसुर्धार्तराष्ट्रश्च श्रान्तेष्वश्वेषु फल्गुनम् ।</s-l><s-l>कवचेन तथा युक्तो रक्षार्थं सैन्धवस्य च ॥ ३३ ॥</s-l></s-lg><s-lg><s-l>येन ब्रह्मास्त्रविदुषा पाञ्चालाः सत्यजिन्मुखाः ।</s-l><s-l>कुर्वाणा मज्जये यत्नं समूला विनिपातिताः ॥ ३४ ॥</s-l></s-lg><s-lg><s-l>येन प्रव्राज्यमानाश्च राज्याद्वयमधर्मतः ।</s-l><s-l>निवार्यमाणेनास्माभिरनुगन्तुं तदेषिताः ॥ ३५ ॥</s-l></s-lg><s-lg><s-l>योऽसावत्यन्तमस्मासु कुर्वाणः सौहृदं परम् ।</s-l><s-l>हतस्तदर्थे मरणं गमिष्यामि सबान्धवः ॥ ३६ ॥</s-l></s-lg><s-lg><s-l>एवं ब्रुवति कौन्तेये दाशार्हस्त्वरितस्ततः ।</s-l><s-l>निवार्य सैन्यं बाहुभ्यामिदं वचनमब्रवीत् ॥ ३७ ॥</s-l></s-lg><s-lg><s-l>शीघ्रं न्यस्यत शस्त्राणि वाहेभ्यश्चावरोहत ।</s-l><s-l>एष योगोऽत्र विहितः प्रतिघातो महात्मना ॥ ३८ ॥</s-l></s-lg><s-lg><s-l>द्विपाश्वस्यन्दनेभ्यश्च क्षितिं सर्वेऽवरोहत ।</s-l><s-l>एवमेतन्न वो हन्यादस्त्रं भूमौ निरायुधान् ॥ ३९ ॥</s-l></s-lg><s-lg><s-l>यथा यथा हि युध्यन्ते योधा ह्यस्त्रबलं प्रति ।</s-l><s-l>तथा तथा भवन्त्येते कौरवा बलवत्तराः ॥ ४० ॥</s-l></s-lg><s-lg><s-l>निक्षेप्स्यन्ति च शस्त्राणि वाहनेभ्योऽवरुह्य ये ।</s-l><s-l>तान्नैतदस्त्रं संग्रामे निहनिष्यति मानवान् ॥ ४१ ॥</s-l></s-lg><s-lg><s-l>ये त्वेतत्प्रतियोत्स्यन्ति मनसापीह केचन ।</s-l><s-l>निहनिष्यति तान्सर्वान्रसातलगतानपि ॥ ४२ ॥</s-l></s-lg><s-lg><s-l>ते वचस्तस्य तच्छ्रुत्वा वासुदेवस्य भारत ।</s-l><s-l>ईषुः सर्वेऽस्त्रमुत्स्रष्टुं मनोभिः करणेन च ॥ ४३ ॥</s-l></s-lg><s-lg><s-l>तत उत्स्रष्टुकामांस्तानस्त्राण्यालक्ष्य पाण्डवः ।</s-l><s-l>भीमसेनोऽब्रवीद्राजन्निदं संहर्षयन्वचः ॥ ४४ ॥</s-l></s-lg><s-lg><s-l>न कथंचन शस्त्राणि मोक्तव्यानीह केनचित् ।</s-l><s-l>अहमावारयिष्यामि द्रोणपुत्रास्त्रमाशुगैः ॥ ४५ ॥</s-l></s-lg><s-lg><s-l>अथ वाप्यनया गुर्व्या हेमविग्रहया रणे ।</s-l><s-l>कालवद्विचरिष्यामि द्रौणेरस्त्रं विशातयन् ॥ ४६ ॥</s-l></s-lg><s-lg><s-l>न हि मे विक्रमे तुल्यः कश्चिदस्ति पुमानिह ।</s-l><s-l>यथैव सवितुस्तुल्यं ज्योतिरन्यन्न विद्यते ॥ ४७ ॥</s-l></s-lg><s-lg><s-l>पश्यध्वं मे दृढौ बाहू नागराजकरोपमा ।</s-l><s-l>समर्थौ पर्वतस्यापि शैशिरस्य निपातने ॥ ४८ ॥</s-l></s-lg><s-lg><s-l>नागायुतसमप्राणो ह्यहमेको नरेष्विह ।</s-l><s-l>शक्रो यथा प्रतिद्वंद्वो दिवि देवेषु विश्रुतः ॥ ४९ ॥</s-l></s-lg><s-lg><s-l>अद्य पश्यत मे वीर्यं बाह्वोः पीनांसयोर्युधि ।</s-l><s-l>ज्वलमानस्य दीप्तस्य द्रौणेरस्त्रस्य वारणे ॥ ५० ॥</s-l></s-lg><s-lg><s-l>यदि नारायणास्त्रस्य प्रतियोद्धा न विद्यते ।</s-l><s-l>अद्यैनं प्रतियोत्स्यामि पश्यत्सु कुरुपाण्डुषु ॥ ५१ ॥</s-l></s-lg><s-lg><s-l>एवमुक्त्वा ततो भीमो द्रोणपुत्रमरिंदमः ।</s-l><s-l>अभ्ययान्मेघघोषेण रथेनादित्यवर्चसा ॥ ५२ ॥</s-l></s-lg><s-lg><s-l>स एनमिषुजालेन लघुत्वाच्छीघ्रविक्रमः ।</s-l><s-l>निमेषमात्रेणासाद्य कुन्तीपुत्रोऽभ्यवाकिरत् ॥ ५३ ॥</s-l></s-lg><s-lg><s-l>ततो द्रौणिः प्रहस्यैनमुदासमभिभाष्य च ।</s-l><s-l>अवाकिरत्प्रदीप्ताग्रैः शरैस्तैरभिमन्त्रितैः ॥ ५४ ॥</s-l></s-lg><s-lg><s-l>पन्नगैरिव दीप्तास्यैर्वमद्भिरनलं रणे ।</s-l><s-l>अवकीर्णोऽभवत्पार्थः स्फुलिङ्गैरिव काञ्चनैः ॥ ५५ ॥</s-l></s-lg><s-lg><s-l>तस्य रूपमभूद्राजन्भीमसेनस्य संयुगे ।</s-l><s-l>खद्योतैरावृतस्येव पर्वतस्य दिनक्षये ॥ ५६ ॥</s-l></s-lg><s-lg><s-l>तदस्त्रं द्रोणपुत्रस्य तस्मिन्प्रतिसमस्यति ।</s-l><s-l>अवर्धत महाराज यथाग्निरनिलोद्धतः ॥ ५७ ॥</s-l></s-lg><s-lg><s-l>विवर्धमानमालक्ष्य तदस्त्रं भीमविक्रमम् ।</s-l><s-l>पाण्डुसैन्यमृते भीमं सुमहद्भयमाविशत् ॥ ५८ ॥</s-l></s-lg><s-lg><s-l>ततः शस्त्राणि ते सर्वे समुत्सृज्य महीतले ।</s-l><s-l>अवारोहन्रथेभ्यश्च हस्त्यश्वेभ्यश्च सर्वशः ॥ ५९ ॥</s-l></s-lg><s-lg><s-l>तेषु निक्षिप्तशस्त्रेषु वाहनेभ्यश्च्युतेषु च ।</s-l><s-l>तदस्त्रवीर्यं विपुलं भीममूर्धन्यथापतत् ॥ ६० ॥</s-l></s-lg><s-lg><s-l>हाहाकृतानि भूतानि पाण्डवाश्च विशेषतः ।</s-l><s-l>भीमसेनमपश्यन्त तेजसा संवृतं तदा ॥ ६१ ॥</s-l></s-lg>