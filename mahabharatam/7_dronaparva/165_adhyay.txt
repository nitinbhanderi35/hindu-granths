<s-lg><s-l> संजय उवाच ।</s-l><s-l>क्रूरमायोधनं जज्ञे तस्मिन्राजसमागमे ।</s-l><s-l>रुद्रस्येव हि क्रुद्धस्य निघ्नतस्तु पशून्यथा ॥ १ ॥</s-l></s-lg><s-lg><s-l>हस्तानामुत्तमाङ्गानां कार्मुकाणां च भारत ।</s-l><s-l>छत्राणां चापविद्धानां चामराणां च संयुगे ॥ २ ॥</s-l></s-lg><s-lg><s-l>भग्नचक्रै रथैश्चापि पातितैश्च महाध्वजैः ।</s-l><s-l>सादिभिश्च हतैः शूरैः संकीर्णा वसुधाभवत् ॥ ३ ॥</s-l></s-lg><s-lg><s-l>बाणपातनिकृत्तास्तु योधास्ते कुरुसत्तम ।</s-l><s-l>चेष्टन्तो विविधाश्चेष्टा व्यदृश्यन्त महाहवे ॥ ४ ॥</s-l></s-lg><s-lg><s-l>वर्तमाने तथा युद्धे घोरे देवासुरोपमे ।</s-l><s-l>अब्रवीत्क्षत्रियांस्तत्र धर्मराजो युधिष्ठिरः ।</s-l><s-l>अभिद्रवत संयत्ताः कुम्भयोनिं महारथाः ॥ ५ ॥</s-l></s-lg><s-lg><s-l>एष वै पार्षतो वीरो भारद्वाजेन संगतः ।</s-l><s-l>घटते च यथाशक्ति भारद्वाजस्य नाशने ॥ ६ ॥</s-l></s-lg><s-lg><s-l>यादृशानि हि रूपाणि दृश्यन्ते नो महारणे ।</s-l><s-l>अद्य द्रोणं रणे क्रुद्धः पातयिष्यति पार्षतः ।</s-l><s-l>ते यूयं सहिता भूत्वा कुम्भयोनिं परीप्सत ॥ ७ ॥</s-l></s-lg><s-lg><s-l>युधिष्ठिरसमाज्ञप्ताः सृञ्जयानां महारथाः ।</s-l><s-l>अभ्यद्रवन्त संयत्ता भारद्वाजं जिघांसवः ॥ ८ ॥</s-l></s-lg><s-lg><s-l>तान्समापततः सर्वान्भारद्वाजो महारथः ।</s-l><s-l>अभ्यद्रवत वेगेन मर्तव्यमिति निश्चितः ॥ ९ ॥</s-l></s-lg><s-lg><s-l>प्रयाते सत्यसंधे तु समकम्पत मेदिनी ।</s-l><s-l>ववुर्वाताः सनिर्घातास्त्रासयन्तो वरूथिनीम् ॥ १० ॥</s-l></s-lg><s-lg><s-l>पपात महती चोल्का आदित्यान्निर्गतेव ह ।</s-l><s-l>दीपयन्तीव तापेन शंसन्तीव महद्भयम् ॥ ११ ॥</s-l></s-lg><s-lg><s-l>जज्वलुश्चैव शस्त्राणि भारद्वाजस्य मारिष ।</s-l><s-l>रथाः स्वनन्ति चात्यर्थं हयाश्चाश्रूण्यवासृजन् ॥ १२ ॥</s-l></s-lg><s-lg><s-l>हतौजा इव चाप्यासीद्भारद्वाजो महारथः ।</s-l><s-l>ऋषीणां ब्रह्मवादानां स्वर्गस्य गमनं प्रति ।</s-l><s-l>सुयुद्धेन ततः प्राणानुत्स्रष्टुमुपचक्रमे ॥ १३ ॥</s-l></s-lg><s-lg><s-l>ततश्चतुर्दिशं सैन्यैर्द्रुपदस्याभिसंवृतः ।</s-l><s-l>निर्दहन्क्षत्रियव्रातान्द्रोणः पर्यचरद्रणे ॥ १४ ॥</s-l></s-lg><s-lg><s-l>हत्वा विंशतिसाहस्रान्क्षत्रियानरिमर्दनः ।</s-l><s-l>दशायुतानि तीक्ष्णाग्रैरवधीद्विशिखैः शितैः ॥ १५ ॥</s-l></s-lg><s-lg><s-l>सोऽतिष्ठदाहवे यत्तो विधूम इव पावकः ।</s-l><s-l>क्षत्रियाणामभावाय ब्राह्ममात्मानमास्थितः ॥ १६ ॥</s-l></s-lg><s-lg><s-l>पाञ्चाल्यं विरथं भीमो हतसर्वायुधं वशी ।</s-l><s-l>अविषण्णं महात्मानं त्वरमाणः समभ्ययात् ॥ १७ ॥</s-l></s-lg><s-lg><s-l>ततः स्वरथमारोप्य पाञ्चाल्यमरिमर्दनः ।</s-l><s-l>अब्रवीदभिसंप्रेक्ष्य द्रोणमस्यन्तमन्तिकात् ॥ १८ ॥</s-l></s-lg><s-lg><s-l>न त्वदन्य इहाचार्यं योद्धुमुत्सहते पुमान् ।</s-l><s-l>त्वरस्व प्राग्वधायैव त्वयि भारः समाहितः ॥ १९ ॥</s-l></s-lg><s-lg><s-l>स तथोक्तो महाबाहुः सर्वभारसहं नवम् ।</s-l><s-l>अभिपत्याददे क्षिप्रमायुधप्रवरं दृढम् ॥ २० ॥</s-l></s-lg><s-lg><s-l>संरब्धश्च शरानस्यन्द्रोणं दुर्वारणं रणे ।</s-l><s-l>विवारयिषुराचार्यं शरवर्षैरवाकिरत् ॥ २१ ॥</s-l></s-lg><s-lg><s-l>तौ न्यवारयतां श्रेष्ठौ संरब्धौ रणशोभिनौ ।</s-l><s-l>उदीरयेतां ब्राह्माणि दिव्यान्यस्त्राण्यनेकशः ॥ २२ ॥</s-l></s-lg><s-lg><s-l>स महास्त्रैर्महाराज द्रोणमाच्छादयद्रणे ।</s-l><s-l>निहत्य सर्वाण्यस्त्राणि भारद्वाजस्य पार्षतः ॥ २३ ॥</s-l></s-lg><s-lg><s-l>स वसातीञ्शिबींश्चैव बाह्लीकान्कौरवानपि ।</s-l><s-l>रक्षिष्यमाणान्संग्रामे द्रोणं व्यधमदच्युतः ॥ २४ ॥</s-l></s-lg><s-lg><s-l>धृष्टद्युम्नस्तदा राजन्गभस्तिभिरिवांशुमान् ।</s-l><s-l>बभौ प्रच्छादयन्नाशाः शरजालैः समन्ततः ॥ २५ ॥</s-l></s-lg><s-lg><s-l>तस्य द्रोणो धनुश्छित्त्वा विद्ध्वा चैनं शिलीमुखैः ।</s-l><s-l>मर्माण्यभ्यहनद्भूयः स व्यथां परमामगात् ॥ २६ ॥</s-l></s-lg><s-lg><s-l>ततो भीमो दृढक्रोधो द्रोणस्याश्लिष्य तं रथम् ।</s-l><s-l>शनकैरिव राजेन्द्र द्रोणं वचनमब्रवीत् ॥ २७ ॥</s-l></s-lg><s-lg><s-l>यदि नाम न युध्येरञ्शिक्षिता ब्रह्मबन्धवः ।</s-l><s-l>स्वकर्मभिरसंतुष्टा न स्म क्षत्रं क्षयं व्रजेत् ॥ २८ ॥</s-l></s-lg><s-lg><s-l>अहिंसा सर्वभूतेषु धर्मं ज्यायस्तरं विदुः ।</s-l><s-l>तस्य च ब्राह्मणो मूलं भवांश्च ब्रह्मवित्तमः ॥ २९ ॥</s-l></s-lg><s-lg><s-l>श्वपाकवन्म्लेच्छगणान्हत्वा चान्यान्पृथग्विधान् ।</s-l><s-l>अज्ञानान्मूढवद्ब्रह्मन्पुत्रदारधनेप्सया ॥ ३० ॥</s-l></s-lg><s-lg><s-l>एकस्यार्थे बहून्हत्वा पुत्रस्याधर्मविद्यथा ।</s-l><s-l>स्वकर्मस्थान्विकर्मस्थो न व्यपत्रपसे कथम् ॥ ३१ ॥</s-l></s-lg><s-lg><s-l>स चाद्य पतितः शेते पृष्टेनावेदितस्तव ।</s-l><s-l>धर्मराजेन तद्वाक्यं नातिशङ्कितुमर्हसि ॥ ३२ ॥</s-l></s-lg><s-lg><s-l>एवमुक्तस्ततो द्रोणो भीमेनोत्सृज्य तद्धनुः ।</s-l><s-l>सर्वाण्यस्त्राणि धर्मात्मा हातुकामोऽभ्यभाषत ।</s-l><s-l>कर्ण कर्ण महेष्वास कृप दुर्योधनेति च ॥ ३३ ॥</s-l></s-lg><s-lg><s-l>संग्रामे क्रियतां यत्नो ब्रवीम्येष पुनः पुनः ।</s-l><s-l>पाण्डवेभ्यः शिवं वोऽस्तु शस्त्रमभ्युत्सृजाम्यहम् ॥ ३४ ॥</s-l></s-lg><s-lg><s-l>इति तत्र महाराज प्राक्रोशद्द्रौणिमेव च ।</s-l><s-l>उत्सृज्य च रणे शस्त्रं रथोपस्थे निवेश्य च ।</s-l><s-l>अभयं सर्वभूतानां प्रददौ योगयुक्तवान् ॥ ३५ ॥</s-l></s-lg><s-lg><s-l>तस्य तच्छिद्रमाज्ञाय धृष्टद्युम्नः समुत्थितः ।</s-l><s-l>खड्गी रथादवप्लुत्य सहसा द्रोणमभ्ययात् ॥ ३६ ॥</s-l></s-lg><s-lg><s-l>हाहाकृतानि भूतानि मानुषाणीतराणि च ।</s-l><s-l>द्रोणं तथागतं दृष्ट्वा धृष्टद्युम्नवशं गतम् ॥ ३७ ॥</s-l></s-lg><s-lg><s-l>हाहाकारं भृशं चक्रुरहो धिगिति चाब्रुवन् ।</s-l><s-l>द्रोणोऽपि शस्त्राण्युत्सृज्य परमं साम्यमास्थितः ॥ ३८ ॥</s-l></s-lg><s-lg><s-l>तथोक्त्वा योगमास्थाय ज्योतिर्भूतो महातपाः ।</s-l><s-l>दिवमाक्रामदाचार्यः सद्भिः सह दुराक्रमम् ॥ ३९ ॥</s-l></s-lg><s-lg><s-l>द्वौ सूर्याविति नो बुद्धिरासीत्तस्मिंस्तथा गते ।</s-l><s-l>एकाग्रमिव चासीद्धि ज्योतिर्भिः पूरितं नभः ।</s-l><s-l>समपद्यत चार्काभे भारद्वाजनिशाकरे ॥ ४० ॥</s-l></s-lg><s-lg><s-l>निमेषमात्रेण च तज्ज्योतिरन्तरधीयत ।</s-l><s-l>आसीत्किलकिलाशब्दः प्रहृष्टानां दिवौकसाम् ।</s-l><s-l>ब्रह्मलोकं गते द्रोणे धृष्टद्युम्ने च मोहिते ॥ ४१ ॥</s-l></s-lg><s-lg><s-l>वयमेव तदाद्राक्ष्म पञ्च मानुषयोनयः ।</s-l><s-l>योगयुक्तं महात्मानं गच्छन्तं परमां गतिम् ॥ ४२ ॥</s-l></s-lg><s-lg><s-l>अहं धनंजयः पार्थः कृपः शारद्वतो द्विजः ।</s-l><s-l>वासुदेवश्च वार्ष्णेयो धर्मराजश्च पाण्डवः ॥ ४३ ॥</s-l></s-lg><s-lg><s-l>अन्ये तु सर्वे नापश्यन्भारद्वाजस्य धीमतः ।</s-l><s-l>महिमानं महाराज योगयुक्तस्य गच्छतः ॥ ४४ ॥</s-l></s-lg><s-lg><s-l>गतिं परमिकां प्राप्तमजानन्तो नृयोनयः ।</s-l><s-l>नापश्यन्गच्छमानं हि तं सार्धमृषिपुंगवैः ।</s-l><s-l>आचार्यं योगमास्थाय ब्रह्मलोकमरिंदमम् ॥ ४५ ॥</s-l></s-lg><s-lg><s-l>वितुन्नाङ्गं शरशतैर्न्यस्तायुधमसृक्क्षरम् ।</s-l><s-l>धिक्कृतः पार्षतस्तं तु सर्वभूतैः परामृशत् ॥ ४६ ॥</s-l></s-lg><s-lg><s-l>तस्य मूर्धानमालम्ब्य गतसत्त्वस्य देहिनः ।</s-l><s-l>किंचिदब्रुवतः कायाद्विचकर्तासिना शिरः ॥ ४७ ॥</s-l></s-lg><s-lg><s-l>हर्षेण महता युक्तो भारद्वाजे निपातिते ।</s-l><s-l>सिंहनादरवं चक्रे भ्रामयन्खड्गमाहवे ॥ ४८ ॥</s-l></s-lg><s-lg><s-l>आकर्णपलितः श्यामो वयसाशीतिपञ्चकः ।</s-l><s-l>त्वत्कृते व्यचरत्संख्ये स तु षोडशवर्षवत् ॥ ४९ ॥</s-l></s-lg><s-lg><s-l>उक्तवांश्च महाबाहुः कुन्तीपुत्रो धनंजयः ।</s-l><s-l>जीवन्तमानयाचार्यं मा वधीर्द्रुपदात्मज ॥ ५० ॥</s-l></s-lg><s-lg><s-l>न हन्तव्यो न हन्तव्य इति ते सैनिकाश्च ह ।</s-l><s-l>उत्क्रोशन्नर्जुनश्चैव सानुक्रोशस्तमाद्रवत् ॥ ५१ ॥</s-l></s-lg><s-lg><s-l>क्रोशमानेऽर्जुने चैव पार्थिवेषु च सर्वशः ।</s-l><s-l>धृष्टद्युम्नोऽवधीद्द्रोणं रथतल्पे नरर्षभम् ॥ ५२ ॥</s-l></s-lg><s-lg><s-l>शोणितेन परिक्लिन्नो रथाद्भूमिमरिंदमः ।</s-l><s-l>लोहिताङ्ग इवादित्यो दुर्दर्शः समपद्यत ।</s-l><s-l>एवं तं निहतं संख्ये ददृशे सैनिको जनः ॥ ५३ ॥</s-l></s-lg><s-lg><s-l>धृष्टद्युम्नस्तु तद्राजन्भारद्वाजशिरो महत् ।</s-l><s-l>तावकानां महेष्वासः प्रमुखे तत्समाक्षिपत् ॥ ५४ ॥</s-l></s-lg><s-lg><s-l>ते तु दृष्ट्वा शिरो राजन्भारद्वाजस्य तावकाः ।</s-l><s-l>पलायनकृतोत्साहा दुद्रुवुः सर्वतोदिशम् ॥ ५५ ॥</s-l></s-lg><s-lg><s-l>द्रोणस्तु दिवमास्थाय नक्षत्रपथमाविशत् ।</s-l><s-l>अहमेव तदाद्राक्षं द्रोणस्य निधनं नृप ॥ ५६ ॥</s-l></s-lg><s-lg><s-l>ऋषेः प्रसादात्कृष्णस्य सत्यवत्याः सुतस्य च ।</s-l><s-l>विधूमामिव संयान्तीमुल्कां प्रज्वलितामिव ।</s-l><s-l>अपश्याम दिवं स्तब्ध्वा गच्छन्तं तं महाद्युतिम् ॥ ५७ ॥</s-l></s-lg><s-lg><s-l>हते द्रोणे निरुत्साहान्कुरून्पाण्डवसृञ्जयाः ।</s-l><s-l>अभ्यद्रवन्महावेगास्ततः सैन्यं व्यदीर्यत ॥ ५८ ॥</s-l></s-lg><s-lg><s-l>निहता हयभूयिष्ठाः संग्रामे निशितैः शरैः ।</s-l><s-l>तावका निहते द्रोणे गतासव इवाभवन् ॥ ५९ ॥</s-l></s-lg><s-lg><s-l>पराजयमथावाप्य परत्र च महद्भयम् ।</s-l><s-l>उभयेनैव ते हीना नाविन्दन्धृतिमात्मनः ॥ ६० ॥</s-l></s-lg><s-lg><s-l>अन्विच्छन्तः शरीरं तु भारद्वाजस्य पार्थिवाः ।</s-l><s-l>नाध्यगच्छंस्तदा राजन्कबन्धायुतसंकुले ॥ ६१ ॥</s-l></s-lg><s-lg><s-l>पाण्डवास्तु जयं लब्ध्वा परत्र च महद्यशः ।</s-l><s-l>बाणशब्दरवांश्चक्रुः सिंहनादांश्च पुष्कलान् ॥ ६२ ॥</s-l></s-lg><s-lg><s-l>भीमसेनस्ततो राजन्धृष्टद्युम्नश्च पार्षतः ।</s-l><s-l>वरूथिन्यामनृत्येतां परिष्वज्य परस्परम् ॥ ६३ ॥</s-l></s-lg><s-lg><s-l>अब्रवीच्च तदा भीमः पार्षतं शत्रुतापनम् ।</s-l><s-l>भूयोऽहं त्वां विजयिनं परिष्वक्ष्यामि पार्षत ।</s-l><s-l>सूतपुत्रे हते पापे धार्तराष्ट्रे च संयुगे ॥ ६४ ॥</s-l></s-lg><s-lg><s-l>एतावदुक्त्वा भीमस्तु हर्षेण महता युतः ।</s-l><s-l>बाहुशब्देन पृथिवीं कम्पयामास पाण्डवः ॥ ६५ ॥</s-l></s-lg><s-lg><s-l>तस्य शब्देन वित्रस्ताः प्राद्रवंस्तावका युधि ।</s-l><s-l>क्षत्रधर्मं समुत्सृज्य पलायनपरायणाः ॥ ६६ ॥</s-l></s-lg><s-lg><s-l>पाण्डवास्तु जयं लब्ध्वा हृष्टा ह्यासन्विशां पते ।</s-l><s-l>अरिक्षयं च संग्रामे तेन ते सुखमाप्नुवन् ॥ ६७ ॥</s-l></s-lg><s-lg><s-l>ततो द्रोणे हते राजन्कुरवः शस्त्रपीडिताः ।</s-l><s-l>हतप्रवीरा विध्वस्ता भृशं शोकपरायणाः ॥ ६८ ॥</s-l></s-lg><s-lg><s-l>विचेतसो हतोत्साहाः कश्मलाभिहतौजसः ।</s-l><s-l>आर्तस्वरेण महता पुत्रं ते पर्यवारयन् ॥ ६९ ॥</s-l></s-lg><s-lg><s-l>रजस्वला वेपमाना वीक्षमाणा दिशो दश ।</s-l><s-l>अश्रुकण्ठा यथा दैत्या हिरण्याक्षे पुरा हते ॥ ७० ॥</s-l></s-lg><s-lg><s-l>स तैः परिवृतो राजा त्रस्तैः क्षुद्रमृगैरिव ।</s-l><s-l>अशक्नुवन्नवस्थातुमपायात्तनयस्तव ॥ ७१ ॥</s-l></s-lg><s-lg><s-l>क्षुत्पिपासापरिश्रान्तास्ते योधास्तव भारत ।</s-l><s-l>आदित्येन च संतप्ता भृशं विमनसोऽभवन् ॥ ७२ ॥</s-l></s-lg><s-lg><s-l>भास्करस्येव पतनं समुद्रस्येव शोषणम् ।</s-l><s-l>विपर्यासं यथा मेरोर्वासवस्येव निर्जयम् ॥ ७३ ॥</s-l></s-lg><s-lg><s-l>अमर्षणीयं तद्दृष्ट्वा भारद्वाजस्य पातनम् ।</s-l><s-l>त्रस्तरूपतरा राजन्कौरवाः प्राद्रवन्भयात् ॥ ७४ ॥</s-l></s-lg><s-lg><s-l>गान्धारराजः शकुनिस्त्रस्तस्त्रस्ततरैः सह ।</s-l><s-l>हतं रुक्मरथं दृष्ट्वा प्राद्रवत्सहितो रथैः ॥ ७५ ॥</s-l></s-lg><s-lg><s-l>वरूथिनीं वेगवतीं विद्रुतां सपताकिनीम् ।</s-l><s-l>परिगृह्य महासेनां सूतपुत्रोऽपयाद्भयात् ॥ ७६ ॥</s-l></s-lg><s-lg><s-l>रथनागाश्वकलिलां पुरस्कृत्य तु वाहिनीम् ।</s-l><s-l>मद्राणामीश्वरः शल्यो वीक्षमाणोऽपयाद्भयात् ॥ ७७ ॥</s-l></s-lg><s-lg><s-l>हतप्रवीरैर्भूयिष्ठं द्विपैर्बहुपदातिभिः ।</s-l><s-l>वृतः शारद्वतोऽगच्छत्कष्टं कष्टमिति ब्रुवन् ॥ ७८ ॥</s-l></s-lg><s-lg><s-l>भोजानीकेन शिष्टेन कलिङ्गारट्टबाह्लिकैः ।</s-l><s-l>कृतवर्मा वृतो राजन्प्रायात्सुजवनैर्हयैः ॥ ७९ ॥</s-l></s-lg><s-lg><s-l>पदातिगणसंयुक्तस्त्रस्तो राजन्भयार्दितः ।</s-l><s-l>उलूकः प्राद्रवत्तत्र दृष्ट्वा द्रोणं निपातितम् ॥ ८० ॥</s-l></s-lg><s-lg><s-l>दर्शनीयो युवा चैव शौर्ये च कृतलक्षणः ।</s-l><s-l>दुःशासनो भृशोद्विग्नः प्राद्रवद्गजसंवृतः ॥ ८१ ॥</s-l></s-lg><s-lg><s-l>गजाश्वरथसंयुक्तो वृतश्चैव पदातिभिः ।</s-l><s-l>दुर्योधनो महाराज प्रायात्तत्र महारथः ॥ ८२ ॥</s-l></s-lg><s-lg><s-l>गजान्रथान्समारुह्य परस्यापि हयाञ्जनाः ।</s-l><s-l>प्रकीर्णकेशा विध्वस्ता न द्वावेकत्र धावतः ॥ ८३ ॥</s-l></s-lg><s-lg><s-l>नेदमस्तीति पुरुषा हतोत्साहा हतौजसः ।</s-l><s-l>उत्सृज्य कवचानन्ये प्राद्रवंस्तावका विभो ॥ ८४ ॥</s-l></s-lg><s-lg><s-l>अन्योन्यं ते समाक्रोशन्सैनिका भरतर्षभ ।</s-l><s-l>तिष्ठ तिष्ठेति न च ते स्वयं तत्रावतस्थिरे ॥ ८५ ॥</s-l></s-lg><s-lg><s-l>धुर्यान्प्रमुच्य तु रथाद्धतसूतान्स्वलंकृतान् ।</s-l><s-l>अधिरुह्य हयान्योधाः क्षिप्रं पद्भिरचोदयन् ॥ ८६ ॥</s-l></s-lg><s-lg><s-l>द्रवमाणे तथा सैन्ये त्रस्तरूपे हतौजसि ।</s-l><s-l>प्रतिस्रोत इव ग्राहो द्रोणपुत्रः परानियात् ॥ ८७ ॥</s-l></s-lg><s-lg><s-l>हत्वा बहुविधां सेनां पाण्डूनां युद्धदुर्मदः ।</s-l><s-l>कथंचित्संकटान्मुक्तो मत्तद्विरदविक्रमः ॥ ८८ ॥</s-l></s-lg><s-lg><s-l>द्रवमाणं बलं दृष्ट्वा पलायनकृतक्षणम् ।</s-l><s-l>दुर्योधनं समासाद्य द्रोणपुत्रोऽब्रवीदिदम् ॥ ८९ ॥</s-l></s-lg><s-lg><s-l>किमियं द्रवते सेना त्रस्तरूपेव भारत ।</s-l><s-l>द्रवमाणां च राजेन्द्र नावस्थापयसे रणे ॥ ९० ॥</s-l></s-lg><s-lg><s-l>त्वं चापि न यथापूर्वं प्रकृतिस्थो नराधिप ।</s-l><s-l>कर्णप्रभृतयश्चेमे नावतिष्ठन्ति पार्थिवाः ॥ ९१ ॥</s-l></s-lg><s-lg><s-l>अन्येष्वपि च युद्धेषु नैव सेनाद्रवत्तदा ।</s-l><s-l>कच्चित्क्षेमं महाबाहो तव सैन्यस्य भारत ॥ ९२ ॥</s-l></s-lg><s-lg><s-l>कस्मिन्निदं हते राजन्रथसिंहे बलं तव ।</s-l><s-l>एतामवस्थां संप्राप्तं तन्ममाचक्ष्व कौरव ॥ ९३ ॥</s-l></s-lg><s-lg><s-l>तत्तु दुर्योधनः श्रुत्वा द्रोणपुत्रस्य भाषितम् ।</s-l><s-l>घोरमप्रियमाख्यातुं नाशकत्पार्थिवर्षभः ॥ ९४ ॥</s-l></s-lg><s-lg><s-l>भिन्ना नौरिव ते पुत्रो निमग्नः शोकसागरे ।</s-l><s-l>बाष्पेण पिहितो दृष्ट्वा द्रोणपुत्रं रथे स्थितम् ॥ ९५ ॥</s-l></s-lg><s-lg><s-l>ततः शारद्वतं राजा सव्रीडमिदमब्रवीत् ।</s-l><s-l>शंसेह सर्वं भद्रं ते यथा सैन्यमिदं द्रुतम् ॥ ९६ ॥</s-l></s-lg><s-lg><s-l>अथ शारद्वतो राजन्नार्तिं गच्छन्पुनः पुनः ।</s-l><s-l>शशंस द्रोणपुत्राय यथा द्रोणो निपातितः ॥ ९७ ॥</s-l></s-lg><s-lg><s-l> कृप उवाच ।</s-l><s-l>वयं द्रोणं पुरस्कृत्य पृथिव्यां प्रवरं रथम् ।</s-l><s-l>प्रावर्तयाम संग्रामं पाञ्चालैरेव केवलैः ॥ ९८ ॥</s-l></s-lg><s-lg><s-l>ततः प्रवृत्ते संग्रामे विमिश्राः कुरुसोमकाः ।</s-l><s-l>अन्योन्यमभिगर्जन्तः शस्त्रैर्देहानपातयन् ॥ ९९ ॥</s-l></s-lg><s-lg><s-l>ततो द्रोणो ब्राह्ममस्त्रं विकुर्वाणो नरर्षभः ।</s-l><s-l>अहनच्छात्रवान्भल्लैः शतशोऽथ सहस्रशः ॥ १०० ॥</s-l></s-lg><s-lg><s-l>पाण्डवाः केकया मत्स्याः पाञ्चालाश्च विशेषतः ।</s-l><s-l>संख्ये द्रोणरथं प्राप्य व्यनशन्कालचोदिताः ॥ १०१ ॥</s-l></s-lg><s-lg><s-l>सहस्रं रथसिंहानां द्विसाहस्रं च दन्तिनाम् ।</s-l><s-l>द्रोणो ब्रह्मास्त्रनिर्दग्धं प्रेषयामास मृत्यवे ॥ १०२ ॥</s-l></s-lg><s-lg><s-l>आकर्णपलितः श्यामो वयसाशीतिपञ्चकः ।</s-l><s-l>रणे पर्यचरद्द्रोणो वृद्धः षोडशवर्षवत् ॥ १०३ ॥</s-l></s-lg><s-lg><s-l>क्लिश्यमानेषु सैन्येषु वध्यमानेषु राजसु ।</s-l><s-l>अमर्षवशमापन्नाः पाञ्चाला विमुखाभवन् ॥ १०४ ॥</s-l></s-lg><s-lg><s-l>तेषु किंचित्प्रभग्नेषु विमुखेषु सपत्नजित् ।</s-l><s-l>दिव्यमस्त्रं विकुर्वाणो बभूवार्क इवोदितः ॥ १०५ ॥</s-l></s-lg><s-lg><s-l>स मध्यं प्राप्य पाण्डूनां शररश्मिः प्रतापवान् ।</s-l><s-l>मध्यंगत इवादित्यो दुष्प्रेक्ष्यस्ते पिताभवत् ॥ १०६ ॥</s-l></s-lg><s-lg><s-l>ते दह्यमाना द्रोणेन सूर्येणेव विराजता ।</s-l><s-l>दग्धवीर्या निरुत्साहा बभूवुर्गतचेतसः ॥ १०७ ॥</s-l></s-lg><s-lg><s-l>तान्दृष्ट्वा पीडितान्बाणैर्द्रोणेन मधुसूदनः ।</s-l><s-l>जयैषी पाण्डुपुत्राणामिदं वचनमब्रवीत् ॥ १०८ ॥</s-l></s-lg><s-lg><s-l>नैष जातु परैः शक्यो जेतुं शस्त्रभृतां वरः ।</s-l><s-l>अपि वृत्रहणा संख्ये रथयूथपयूथपः ॥ १०९ ॥</s-l></s-lg><s-lg><s-l>ते यूयं धर्ममुत्सृज्य जयं रक्षत पाण्डवाः ।</s-l><s-l>यथा वः संयुगे सर्वान्न हन्याद्रुक्मवाहनः ॥ ११० ॥</s-l></s-lg><s-lg><s-l>अश्वत्थाम्नि हते नैष युध्येदिति मतिर्मम ।</s-l><s-l>हतं तं संयुगे कश्चिदाख्यात्वस्मै मृषा नरः ॥ १११ ॥</s-l></s-lg><s-lg><s-l>एतन्नारोचयद्वाक्यं कुन्तीपुत्रो धनंजयः ।</s-l><s-l>अरोचयंस्तु सर्वेऽन्ये कृच्छ्रेण तु युधिष्ठिरः ॥ ११२ ॥</s-l></s-lg><s-lg><s-l>भीमसेनस्तु सव्रीडमब्रवीत्पितरं तव ।</s-l><s-l>अश्वत्थामा हत इति तच्चाबुध्यत ते पिता ॥ ११३ ॥</s-l></s-lg><s-lg><s-l>स शङ्कमानस्तन्मिथ्या धर्मराजमपृच्छत ।</s-l><s-l>हतं वाप्यहतं वाजौ त्वां पिता पुत्रवत्सलः ॥ ११४ ॥</s-l></s-lg><s-lg><s-l>तदतथ्यभये मग्नो जये सक्तो युधिष्ठिरः ।</s-l><s-l>अश्वत्थामानमाहेदं हतः कुञ्जर इत्युत ।</s-l><s-l>भीमेन गिरिवर्ष्माणं मालवस्येन्द्रवर्मणः ॥ ११५ ॥</s-l></s-lg><s-lg><s-l>उपसृत्य तदा द्रोणमुच्चैरिदमभाषत ।</s-l><s-l>यस्यार्थे शस्त्रमाधत्से यमवेक्ष्य च जीवसि ।</s-l><s-l>पुत्रस्ते दयितो नित्यं सोऽश्वत्थामा निपातितः ॥ ११६ ॥</s-l></s-lg><s-lg><s-l>तच्छ्रुत्वा विमनास्तत्र आचार्यो महदप्रियम् ।</s-l><s-l>नियम्य दिव्यान्यस्त्राणि नायुध्यत यथा पुरा ॥ ११७ ॥</s-l></s-lg><s-lg><s-l>तं दृष्ट्वा परमोद्विग्नं शोकोपहतचेतसम् ।</s-l><s-l>पाञ्चालराजस्य सुतः क्रूरकर्मा समाद्रवत् ॥ ११८ ॥</s-l></s-lg><s-lg><s-l>तं दृष्ट्वा विहितं मृत्युं लोकतत्त्वविचक्षणः ।</s-l><s-l>दिव्यान्यस्त्राण्यथोत्सृज्य रणे प्राय उपाविशत् ॥ ११९ ॥</s-l></s-lg><s-lg><s-l>ततोऽस्य केशान्सव्येन गृहीत्वा पाणिना तदा ।</s-l><s-l>पार्षतः क्रोशमानानां वीराणामच्छिनच्छिरः ॥ १२० ॥</s-l></s-lg><s-lg><s-l>न हन्तव्यो न हन्तव्य इति ते सर्वतोऽब्रुवन् ।</s-l><s-l>तथैव चार्जुनो वाहादवरुह्यैनमाद्रवत् ॥ १२१ ॥</s-l></s-lg><s-lg><s-l>उद्यम्य बाहू त्वरितो ब्रुवाणश्च पुनः पुनः ।</s-l><s-l>जीवन्तमानयाचार्यं मा वधीरिति धर्मवित् ॥ १२२ ॥</s-l></s-lg><s-lg><s-l>तथापि वार्यमाणेन कौरवैरर्जुनेन च ।</s-l><s-l>हत एव नृशंसेन पिता तव नरर्षभ ॥ १२३ ॥</s-l></s-lg><s-lg><s-l>सैनिकाश्च ततः सर्वे प्राद्रवन्त भयार्दिताः ।</s-l><s-l>वयं चापि निरुत्साहा हते पितरि तेऽनघ ॥ १२४ ॥</s-l></s-lg><s-lg><s-l> संजय उवाच ।</s-l><s-l>तच्छ्रुत्वा द्रोणपुत्रस्तु निधनं पितुराहवे ।</s-l><s-l>क्रोधमाहारयत्तीव्रं पदाहत इवोरगः ॥ १२५ ॥</s-l></s-lg>