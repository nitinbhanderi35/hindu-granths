<s-lg><s-l> संजय उवाच ।</s-l><s-l>यन्मां पार्थस्य संग्रामे कर्माणि परिपृच्छसि ।</s-l><s-l>तच्छृणुष्व महाराज पार्थो यदकरोन्मृधे ॥ १ ॥</s-l></s-lg><s-lg><s-l>रजो दृष्ट्वा समुद्भूतं श्रुत्वा च गजनिस्वनम् ।</s-l><s-l>भज्यतां भगदत्तेन कौन्तेयः कृष्णमब्रवीत् ॥ २ ॥</s-l></s-lg><s-lg><s-l>यथा प्राग्ज्योतिषो राजा गजेन मधुसूदन ।</s-l><s-l>त्वरमाणोऽभ्यतिक्रान्तो ध्रुवं तस्यैष निस्वनः ॥ ३ ॥</s-l></s-lg><s-lg><s-l>इन्द्रादनवरः संख्ये गजयानविशारदः ।</s-l><s-l>प्रथमो वा द्वितीयो वा पृथिव्यामिति मे मतिः ॥ ४ ॥</s-l></s-lg><s-lg><s-l>स चापि द्विरदश्रेष्ठः सदाप्रतिगजो युधि ।</s-l><s-l>सर्वशब्दातिगः संख्ये कृतकर्मा जितक्लमः ॥ ५ ॥</s-l></s-lg><s-lg><s-l>सहः शस्त्रनिपातानामग्निस्पर्शस्य चानघ ।</s-l><s-l>स पाण्डवबलं व्यक्तमद्यैको नाशयिष्यति ॥ ६ ॥</s-l></s-lg><s-lg><s-l>न चावाभ्यामृतेऽन्योऽस्ति शक्तस्तं प्रतिबाधितुम् ।</s-l><s-l>त्वरमाणस्ततो याहि यतः प्राग्ज्योतिषाधिपः ॥ ७ ॥</s-l></s-lg><s-lg><s-l>शक्रसख्याद्द्विपबलैर्वयसा चापि विस्मितम् ।</s-l><s-l>अद्यैनं प्रेषयिष्यामि बलहन्तुः प्रियातिथिम् ॥ ८ ॥</s-l></s-lg><s-lg><s-l>वचनादथ कृष्णस्तु प्रययौ सव्यसाचिनः ।</s-l><s-l>दार्यते भगदत्तेन यत्र पाण्डववाहिनी ॥ ९ ॥</s-l></s-lg><s-lg><s-l>तं प्रयान्तं ततः पश्चादाह्वयन्तो महारथाः ।</s-l><s-l>संशप्तकाः समारोहन्सहस्राणि चतुर्दश ॥ १० ॥</s-l></s-lg><s-lg><s-l>दशैव तु सहस्राणि त्रिगर्तानां नराधिप ।</s-l><s-l>चत्वारि तु सहस्राणि वासुदेवस्य येऽनुगाः ॥ ११ ॥</s-l></s-lg><s-lg><s-l>दार्यमाणां चमूं दृष्ट्वा भगदत्तेन मारिष ।</s-l><s-l>आहूयमानस्य च तैरभवद्धृदयं द्विधा ॥ १२ ॥</s-l></s-lg><s-lg><s-l>किं नु श्रेयस्करं कर्म भवेदिति विचिन्तयन् ।</s-l><s-l>इतो वा विनिवर्तेयं गच्छेयं वा युधिष्ठिरम् ॥ १३ ॥</s-l></s-lg><s-lg><s-l>तस्य बुद्ध्या विचार्यैतदर्जुनस्य कुरूद्वह ।</s-l><s-l>अभवद्भूयसी बुद्धिः संशप्तकवधे स्थिरा ॥ १४ ॥</s-l></s-lg><s-lg><s-l>स संनिवृत्तः सहसा कपिप्रवरकेतनः ।</s-l><s-l>एको रथसहस्राणि निहन्तुं वासवी रणे ॥ १५ ॥</s-l></s-lg><s-lg><s-l>सा हि दुर्योधनस्यासीन्मतिः कर्णस्य चोभयोः ।</s-l><s-l>अर्जुनस्य वधोपाये तेन द्वैधमकल्पयत् ॥ १६ ॥</s-l></s-lg><s-lg><s-l>स तु संवर्तयामास द्वैधीभावेन पाण्डवः ।</s-l><s-l>रथेन तु रथाग्र्याणामकरोत्तां मृषा तदा ॥ १७ ॥</s-l></s-lg><s-lg><s-l>ततः शतसहस्राणि शराणां नतपर्वणाम् ।</s-l><s-l>व्यसृजन्नर्जुने राजन्संशप्तकमहारथाः ॥ १८ ॥</s-l></s-lg><s-lg><s-l>नैव कुन्तीसुतः पार्थो नैव कृष्णो जनार्दनः ।</s-l><s-l>न हया न रथो राजन्दृश्यन्ते स्म शरैश्चिताः ॥ १९ ॥</s-l></s-lg><s-lg><s-l>यदा मोहमनुप्राप्तः सस्वेदश्च जनार्दनः ।</s-l><s-l>ततस्तान्प्रायशः पार्थो वज्रास्त्रेण निजघ्निवान् ॥ २० ॥</s-l></s-lg><s-lg><s-l>शतशः पाणयश्छिन्नाः सेषुज्यातलकार्मुकाः ।</s-l><s-l>केतवो वाजिनः सूता रथिनश्चापतन्क्षितौ ॥ २१ ॥</s-l></s-lg><s-lg><s-l>द्रुमाचलाग्राम्बुधरैः समरूपाः सुकल्पिताः ।</s-l><s-l>हतारोहाः क्षितौ पेतुर्द्विपाः पार्थशराहताः ॥ २२ ॥</s-l></s-lg><s-lg><s-l>विप्रविद्धकुथावल्गाश्छिन्नभाण्डाः परासवः ।</s-l><s-l>सारोहास्तुरगाः पेतुर्मथिताः पार्थमार्गणैः ॥ २३ ॥</s-l></s-lg><s-lg><s-l>सर्ष्टिचर्मासिनखराः समुद्गरपरश्वधाः ।</s-l><s-l>संछिन्ना बाहवः पेतुर्नृणां भल्लैः किरीटिना ॥ २४ ॥</s-l></s-lg><s-lg><s-l>बालादित्याम्बुजेन्दूनां तुल्यरूपाणि मारिष ।</s-l><s-l>संछिन्नान्यर्जुनशरैः शिरांस्युर्वीं प्रपेदिरे ॥ २५ ॥</s-l></s-lg><s-lg><s-l>जज्वालालंकृतैः सेना पत्रिभिः प्राणभोजनैः ।</s-l><s-l>नानालिङ्गैस्तदामित्रान्क्रुद्धे निघ्नति फल्गुने ॥ २६ ॥</s-l></s-lg><s-lg><s-l>क्षोभयन्तं तदा सेनां द्विरदं नलिनीमिव ।</s-l><s-l>धनंजयं भूतगणाः साधु साध्वित्यपूजयन् ॥ २७ ॥</s-l></s-lg><s-lg><s-l>दृष्ट्वा तत्कर्म पार्थस्य वासवस्येव माधवः ।</s-l><s-l>विस्मयं परमं गत्वा तलमाहत्य पूजयत् ॥ २८ ॥</s-l></s-lg><s-lg><s-l>ततः संशप्तकान्हत्वा भूयिष्ठं ये व्यवस्थिताः ।</s-l><s-l>भगदत्ताय याहीति पार्थः कृष्णमचोदयत् ॥ २९ ॥</s-l></s-lg>