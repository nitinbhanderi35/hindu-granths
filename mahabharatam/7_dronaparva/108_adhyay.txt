<s-lg><s-l> धृतराष्ट्र उवाच ।</s-l><s-l>अत्यद्भुतमहं मन्ये भीमसेनस्य विक्रमम् ।</s-l><s-l>यत्कर्णं योधयामास समरे लघुविक्रमम् ॥ १ ॥</s-l></s-lg><s-lg><s-l>त्रिदशानपि चोद्युक्तान्सर्वशस्त्रधरान्युधि ।</s-l><s-l>वारयेद्यो रणे कर्णः सयक्षासुरमानवान् ॥ २ ॥</s-l></s-lg><s-lg><s-l>स कथं पाण्डवं युद्धे भ्राजमानमिव श्रिया ।</s-l><s-l>नातरत्संयुगे तात तन्ममाचक्ष्व संजय ॥ ३ ॥</s-l></s-lg><s-lg><s-l>कथं च युद्धं भूयोऽभूत्तयोः प्राणदुरोदरे ।</s-l><s-l>अत्र मन्ये समायत्तो जयो वाजय एव वा ॥ ४ ॥</s-l></s-lg><s-lg><s-l>कर्णं प्राप्य रणे सूत मम पुत्रः सुयोधनः ।</s-l><s-l>जेतुमुत्सहते पार्थान्सगोविन्दान्ससात्वतान् ॥ ५ ॥</s-l></s-lg><s-lg><s-l>श्रुत्वा तु निर्जितं कर्णमसकृद्भीमकर्मणा ।</s-l><s-l>भीमसेनेन समरे मोह आविशतीव माम् ॥ ६ ॥</s-l></s-lg><s-lg><s-l>विनष्टान्कौरवान्मन्ये मम पुत्रस्य दुर्नयैः ।</s-l><s-l>न हि कर्णो महेष्वासान्पार्थाञ्जेष्यति संजय ॥ ७ ॥</s-l></s-lg><s-lg><s-l>कृतवान्यानि युद्धानि कर्णः पाण्डुसुतैः सह ।</s-l><s-l>सर्वत्र पाण्डवाः कर्णमजयन्त रणाजिरे ॥ ८ ॥</s-l></s-lg><s-lg><s-l>अजय्याः पाण्डवास्तात देवैरपि सवासवैः ।</s-l><s-l>न च तद्बुध्यते मन्दः पुत्रो दुर्योधनो मम ॥ ९ ॥</s-l></s-lg><s-lg><s-l>धनं धनेश्वरस्येव हृत्वा पार्थस्य मे सुतः ।</s-l><s-l>मधुप्रेप्सुरिवाबुद्धिः प्रपातं नावबुध्यते ॥ १० ॥</s-l></s-lg><s-lg><s-l>निकृत्या निकृतिप्रज्ञो राज्यं हृत्वा महात्मनाम् ।</s-l><s-l>जितानित्येव मन्वानः पाण्डवानवमन्यते ॥ ११ ॥</s-l></s-lg><s-lg><s-l>पुत्रस्नेहाभिभूतेन मया चाप्यकृतात्मना ।</s-l><s-l>धर्मे स्थिता महात्मानो निकृताः पाण्डुनन्दनाः ॥ १२ ॥</s-l></s-lg><s-lg><s-l>शमकामः सदा पार्थो दीर्घप्रेक्षी युधिष्ठिरः ।</s-l><s-l>अशक्त इति मन्वानैः पुत्रैर्मम निराकृतः ॥ १३ ॥</s-l></s-lg><s-lg><s-l>तानि दुःखान्यनेकानि विप्रकारांश्च सर्वशः ।</s-l><s-l>हृदि कृत्वा महाबाहुर्भीमोऽयुध्यत सूतजम् ॥ १४ ॥</s-l></s-lg><s-lg><s-l>तस्मान्मे संजय ब्रूहि कर्णभीमौ यथा रणे ।</s-l><s-l>अयुध्येतां युधि श्रेष्ठौ परस्परवधैषिणौ ॥ १५ ॥</s-l></s-lg><s-lg><s-l> संजय उवाच ।</s-l><s-l>शृणु राजन्यथा वृत्तः संग्रामः कर्णभीमयोः ।</s-l><s-l>परस्परवधप्रेप्स्वोर्वने कुञ्जरयोरिव ॥ १६ ॥</s-l></s-lg><s-lg><s-l>राजन्वैकर्तनो भीमं क्रुद्धः क्रुद्धमरिंदमम् ।</s-l><s-l>पराक्रान्तं पराक्रम्य विव्याध त्रिंशता शरैः ॥ १७ ॥</s-l></s-lg><s-lg><s-l>महावेगैः प्रसन्नाग्रैः शातकुम्भपरिष्कृतैः ।</s-l><s-l>आहनद्भरतश्रेष्ठ भीमं वैकर्तनः शरैः ॥ १८ ॥</s-l></s-lg><s-lg><s-l>तस्यास्यतो धनुर्भीमश्चकर्त निशितैस्त्रिभिः ।</s-l><s-l>रथनीडाच्च यन्तारं भल्लेनापातयत्क्षितौ ॥ १९ ॥</s-l></s-lg><s-lg><s-l>स काङ्क्षन्भीमसेनस्य वधं वैकर्तनो वृषः ।</s-l><s-l>शक्तिं कनकवैडूर्यचित्रदण्डां परामृशत् ॥ २० ॥</s-l></s-lg><s-lg><s-l>प्रगृह्य च महाशक्तिं कालशक्तिमिवापराम् ।</s-l><s-l>समुत्क्षिप्य च राधेयः संधाय च महाबलः ।</s-l><s-l>चिक्षेप भीमसेनाय जीवितान्तकरीमिव ॥ २१ ॥</s-l></s-lg><s-lg><s-l>शक्तिं विसृज्य राधेयः पुरंदर इवाशनिम् ।</s-l><s-l>ननाद सुमहानादं बलवान्सूतनन्दनः ।</s-l><s-l>तं च नादं ततः श्रुत्वा पुत्रास्ते हृषिताभवन् ॥ २२ ॥</s-l></s-lg><s-lg><s-l>तां कर्णभुजनिर्मुक्तामर्कवैश्वानरप्रभाम् ।</s-l><s-l>शक्तिं वियति चिच्छेद भीमः सप्तभिराशुगैः ॥ २३ ॥</s-l></s-lg><s-lg><s-l>छित्त्वा शक्तिं ततो भीमो निर्मुक्तोरगसंनिभाम् ।</s-l><s-l>मार्गमाण इव प्राणान्सूतपुत्रस्य मारिष ॥ २४ ॥</s-l></s-lg><s-lg><s-l>प्राहिणोन्नव संरब्धः शरान्बर्हिणवाससः ।</s-l><s-l>स्वर्णपुङ्खाञ्शिलाधौतान्यमदण्डोपमान्मृधे ॥ २५ ॥</s-l></s-lg><s-lg><s-l>कर्णोऽप्यन्यद्धनुर्गृह्य हेमपृष्ठं दुरासदम् ।</s-l><s-l>विकृष्य च महातेजा व्यसृजत्सायकान्नव ॥ २६ ॥</s-l></s-lg><s-lg><s-l>तान्पाण्डुपुत्रश्चिच्छेद नवभिर्नतपर्वभिः ।</s-l><s-l>वसुषेणेन निर्मुक्तान्नव राजन्महाशरान् ।</s-l><s-l>छित्त्वा भीमो महाराज नादं सिंह इवानदत् ॥ २७ ॥</s-l></s-lg><s-lg><s-l>तौ वृषाविव नर्दन्तौ बलिनौ वाशितान्तरे ।</s-l><s-l>शार्दूलाविव चान्योन्यमत्यर्थं च ह्यगर्जताम् ॥ २८ ॥</s-l></s-lg><s-lg><s-l>अन्योन्यं प्रजिहीर्षन्तावन्योन्यस्यान्तरैषिणौ ।</s-l><s-l>अन्योन्यमभिवीक्षन्तौ गोष्ठेष्विव महर्षभौ ॥ २९ ॥</s-l></s-lg><s-lg><s-l>महागजाविवासाद्य विषाणाग्रैः परस्परम् ।</s-l><s-l>शरैः पूर्णायतोत्सृष्टैरन्योन्यमभिजघ्नतुः ॥ ३० ॥</s-l></s-lg><s-lg><s-l>निर्दहन्तौ महाराज शरवृष्ट्या परस्परम् ।</s-l><s-l>अन्योन्यमभिवीक्षन्तौ कोपाद्विवृतलोचनौ ॥ ३१ ॥</s-l></s-lg><s-lg><s-l>प्रहसन्तौ तथान्योन्यं भर्त्सयन्तौ मुहुर्मुहुः ।</s-l><s-l>शङ्खशब्दं च कुर्वाणौ युयुधाते परस्परम् ॥ ३२ ॥</s-l></s-lg><s-lg><s-l>तस्य भीमः पुनश्चापं मुष्टौ चिच्छेद मारिष ।</s-l><s-l>शङ्खवर्णांश्च तानश्वान्बाणैर्निन्ये यमक्षयम् ॥ ३३ ॥</s-l></s-lg><s-lg><s-l>तथा कृच्छ्रगतं दृष्ट्वा कर्णं दुर्योधनो नृपः ।</s-l><s-l>वेपमान इव क्रोधाद्व्यादिदेशाथ दुर्जयम् ॥ ३४ ॥</s-l></s-lg><s-lg><s-l>गच्छ दुर्जय राधेयं पुरा ग्रसति पाण्डवः ।</s-l><s-l>जहि तूबरकं क्षिप्रं कर्णस्य बलमादधत् ॥ ३५ ॥</s-l></s-lg><s-lg><s-l>एवमुक्तस्तथेत्युक्त्वा तव पुत्रस्तवात्मजम् ।</s-l><s-l>अभ्यद्रवद्भीमसेनं व्यासक्तं विकिरञ्शरान् ॥ ३६ ॥</s-l></s-lg><s-lg><s-l>स भीमं नवभिर्बाणैरश्वानष्टभिरर्दयत् ।</s-l><s-l>षड्भिः सूतं त्रिभिः केतुं पुनस्तं चापि सप्तभिः ॥ ३७ ॥</s-l></s-lg><s-lg><s-l>भीमसेनोऽपि संक्रुद्धः साश्वयन्तारमाशुगैः ।</s-l><s-l>दुर्जयं भिन्नमर्माणमनयद्यमसादनम् ॥ ३८ ॥</s-l></s-lg><s-lg><s-l>स्वलंकृतं क्षितौ क्षुण्णं चेष्टमानं यथोरगम् ।</s-l><s-l>रुदन्नार्तस्तव सुतं कर्णश्चक्रे प्रदक्षिणम् ॥ ३९ ॥</s-l></s-lg><s-lg><s-l>स तु तं विरथं कृत्वा स्मयन्नत्यन्तवैरिणम् ।</s-l><s-l>समाचिनोद्बाणगणैः शतघ्नीमिव शङ्कुभिः ॥ ४० ॥</s-l></s-lg><s-lg><s-l>तथाप्यतिरथः कर्णो भिद्यमानः स्म सायकैः ।</s-l><s-l>न जहौ समरे भीमं क्रुद्धरूपं परंतपः ॥ ४१ ॥</s-l></s-lg>