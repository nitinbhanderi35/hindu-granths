<s-lg><s-l> संजय उवाच ।</s-l><s-l>दृष्ट्वा घटोत्कचं राजन्सूतपुत्ररथं प्रति ।</s-l><s-l>प्रयान्तं त्वरया युक्तं जिघांसुं कर्णमाहवे ॥ १ ॥</s-l></s-lg><s-lg><s-l>अब्रवीत्तव पुत्रस्तु दुःशासनमिदं वचः ।</s-l><s-l>एतद्रक्षो रणे तूर्णं दृष्ट्वा कर्णस्य विक्रमम् ॥ २ ॥</s-l></s-lg><s-lg><s-l>अभियाति द्रुतं कर्णं तद्वारय महारथम् ।</s-l><s-l>वृतः सैन्येन महता याहि यत्र महाबलः ॥ ३ ॥</s-l></s-lg><s-lg><s-l>कर्णो वैकर्तनो युद्धे राक्षसेन युयुत्सति ।</s-l><s-l>रक्ष कर्णं रणे यत्तो वृतः सैन्येन मानद ॥ ४ ॥</s-l></s-lg><s-lg><s-l>एतस्मिन्नन्तरे राजञ्जटासुरसुतो बली ।</s-l><s-l>दुर्योधनमुपागम्य प्राह प्रहरतां वरः ॥ ५ ॥</s-l></s-lg><s-lg><s-l>दुर्योधन तवामित्रान्प्रख्यातान्युद्धदुर्मदान् ।</s-l><s-l>पाण्डवान्हन्तुमिच्छामि त्वयाज्ञप्तः सहानुगान् ॥ ६ ॥</s-l></s-lg><s-lg><s-l>जटासुरो मम पिता रक्षसामग्रणीः पुरा ।</s-l><s-l>प्रयुज्य कर्म रक्षोघ्नं क्षुद्रैः पार्थैर्निपातितः ।</s-l><s-l>तस्यापचितिमिच्छामि त्वद्दिष्टो गन्तुमीश्वर ॥ ७ ॥</s-l></s-lg><s-lg><s-l>तमब्रवीत्ततो राजा प्रीयमाणः पुनः पुनः ।</s-l><s-l>द्रोणकर्णादिभिः सार्धं पर्याप्तोऽहं द्विषद्वधे ।</s-l><s-l>त्वं तु गच्छ मयाज्ञप्तो जहि युद्धं घटोत्कचम् ॥ ८ ॥</s-l></s-lg><s-lg><s-l>तथेत्युक्त्वा महाकायः समाहूय घटोत्कचम् ।</s-l><s-l>जटासुरिर्भैमसेनिं नानाशस्त्रैरवाकिरत् ॥ ९ ॥</s-l></s-lg><s-lg><s-l>अलंबलं च कर्णं च कुरुसैन्यं च दुस्तरम् ।</s-l><s-l>हैडिम्बः प्रममाथैको महावातोऽम्बुदानिव ॥ १० ॥</s-l></s-lg><s-lg><s-l>ततो मायामयं दृष्ट्वा रथं तूर्णमलंबलः ।</s-l><s-l>घटोत्कचं शरव्रातैर्नानालिङ्गैः समार्दयत् ॥ ११ ॥</s-l></s-lg><s-lg><s-l>विद्ध्वा च बहुभिर्बाणैर्भैमसेनिमलंबलः ।</s-l><s-l>व्यद्रावयच्छरव्रातैः पाण्डवानामनीकिनीम् ॥ १२ ॥</s-l></s-lg><s-lg><s-l>तेन विद्राव्यमाणानि पाण्डुसैन्यानि मारिष ।</s-l><s-l>निशीथे विप्रकीर्यन्त वातनुन्ना घना इव ॥ १३ ॥</s-l></s-lg><s-lg><s-l>घटोत्कचशरैर्नुन्ना तथैव कुरुवाहिनी ।</s-l><s-l>निशीथे प्राद्रवद्राजन्नुत्सृज्योल्काः सहस्रशः ॥ १४ ॥</s-l></s-lg><s-lg><s-l>अलंबलस्ततः क्रुद्धो भैमसेनिं महामृधे ।</s-l><s-l>आजघ्ने निशितैर्बाणैस्तोत्त्रैरिव महाद्विपम् ॥ १५ ॥</s-l></s-lg><s-lg><s-l>तिलशस्तस्य तद्यानं सूतं सर्वायुधानि च ।</s-l><s-l>घटोत्कचः प्रचिच्छेद प्राणदच्चातिदारुणम् ॥ १६ ॥</s-l></s-lg><s-lg><s-l>ततः कर्णं शरव्रातैः कुरूनन्यान्सहस्रशः ।</s-l><s-l>अलंबलं चाभ्यवर्षन्मेघो मेरुमिवाचलम् ॥ १७ ॥</s-l></s-lg><s-lg><s-l>ततः संचुक्षुभे सैन्यं कुरूणां राक्षसार्दितम् ।</s-l><s-l>उपर्युपरि चान्योन्यं चतुरङ्गं ममर्द ह ॥ १८ ॥</s-l></s-lg><s-lg><s-l>जटासुरिर्महाराज विरथो हतसारथिः ।</s-l><s-l>घटोत्कचं रणे क्रुद्धो मुष्टिनाभ्यहनद्दृढम् ॥ १९ ॥</s-l></s-lg><s-lg><s-l>मुष्टिनाभिहतस्तेन प्रचचाल घटोत्कचः ।</s-l><s-l>क्षितिकम्पे यथा शैलः सवृक्षगणगुल्मवान् ॥ २० ॥</s-l></s-lg><s-lg><s-l>ततः स परिघाभेन द्विट्संघघ्नेन बाहुना ।</s-l><s-l>जटासुरिं भैमसेनिरवधीन्मुष्टिना भृशम् ॥ २१ ॥</s-l></s-lg><s-lg><s-l>तं प्रमथ्य ततः क्रुद्धस्तूर्णं हैडिम्बिराक्षिपत् ।</s-l><s-l>दोर्भ्यामिन्द्रध्वजाभाभ्यां निष्पिपेष महीतले ॥ २२ ॥</s-l></s-lg><s-lg><s-l>अलंबलोऽपि विक्षिप्य समुत्क्षिप्य च राक्षसम् ।</s-l><s-l>घटोत्कचं रणे रोषान्निष्पिपेष महीतले ॥ २३ ॥</s-l></s-lg><s-lg><s-l>तयोः समभवद्युद्धं गर्जतोरतिकाययोः ।</s-l><s-l>घटोत्कचालंबलयोस्तुमुलं लोमहर्षणम् ॥ २४ ॥</s-l></s-lg><s-lg><s-l>विशेषयन्तावन्योन्यं मायाभिरतिमायिनौ ।</s-l><s-l>युयुधाते महावीर्याविन्द्रवैरोचनाविव ॥ २५ ॥</s-l></s-lg><s-lg><s-l>पावकाम्बुनिधी भूत्वा पुनर्गरुडतक्षकौ ।</s-l><s-l>पुनर्मेघमहावातौ पुनर्वज्रमहाचलौ ।</s-l><s-l>पुनः कुञ्जरशार्दूलौ पुनः स्वर्भानुभास्करौ ॥ २६ ॥</s-l></s-lg><s-lg><s-l>एवं मायाशतसृजावन्योन्यवधकाङ्क्षिणौ ।</s-l><s-l>भृशं चित्रमयुध्येतामलंबलघटोत्कचौ ॥ २७ ॥</s-l></s-lg><s-lg><s-l>परिघैश्च गदाभिश्च प्रासमुद्गरपट्टिशैः ।</s-l><s-l>मुसलैः पर्वताग्रैश्च तावन्योन्यं निजघ्नतुः ॥ २८ ॥</s-l></s-lg><s-lg><s-l>हयाभ्यां च गजाभ्यां च पदातिरथिनौ पुनः ।</s-l><s-l>युयुधाते महामायौ राक्षसप्रवरौ युधि ॥ २९ ॥</s-l></s-lg><s-lg><s-l>ततो घटोत्कचो राजन्नलंबलवधेप्सया ।</s-l><s-l>उत्पपात भृशं क्रुद्धः श्येनवन्निपपात ह ॥ ३० ॥</s-l></s-lg><s-lg><s-l>गृहीत्वा च महाकायं राक्षसेन्द्रमलंबलम् ।</s-l><s-l>उद्यम्य न्यवधीद्भूमौ मयं विष्णुरिवाहवे ॥ ३१ ॥</s-l></s-lg><s-lg><s-l>ततो घटोत्कचः खड्गमुद्गृह्याद्भुतदर्शनम् ।</s-l><s-l>चकर्त कायाद्धि शिरो भीमं विकृतदर्शनम् ॥ ३२ ॥</s-l></s-lg><s-lg><s-l>तच्छिरो रुधिराभ्यक्तं गृह्य केशेषु राक्षसः ।</s-l><s-l>घटोत्कचो ययावाशु दुर्योधनरथं प्रति ॥ ३३ ॥</s-l></s-lg><s-lg><s-l>अभ्येत्य च महाबाहुः स्मयमानः स राक्षसः ।</s-l><s-l>रथेऽस्य निक्षिप्य शिरो विकृताननमूर्धजम् ।</s-l><s-l>प्राणदद्भैरवं नादं प्रावृषीव बलाहकः ॥ ३४ ॥</s-l></s-lg><s-lg><s-l>अब्रवीच्च ततो राजन्दुर्योधनमिदं वचः ।</s-l><s-l>एष ते निहतो बन्धुस्त्वया दृष्टोऽस्य विक्रमः ।</s-l><s-l>पुनर्द्रष्टासि कर्णस्य निष्ठामेतां तथात्मनः ॥ ३५ ॥</s-l></s-lg><s-lg><s-l>एवमुक्त्वा ततः प्रायात्कर्णं प्रति जनेश्वर ।</s-l><s-l>किरञ्शरशतांस्तीक्ष्णान्विमुञ्चन्कर्णमूर्धनि ॥ ३६ ॥</s-l></s-lg><s-lg><s-l>ततः समभवद्युद्धं घोररूपं भयानकम् ।</s-l><s-l>विस्मापनं महाराज नरराक्षसयोर्मृधे ॥ ३७ ॥</s-l></s-lg>