<s-lg><s-l> संजय उवाच ।</s-l><s-l>प्रकाशिते तथा लोके रजसा च तमोवृते ।</s-l><s-l>समाजग्मुरथो वीराः परस्परवधैषिणः ॥ १ ॥</s-l></s-lg><s-lg><s-l>ते समेत्य रणे राजञ्शस्त्रप्रासासिधारिणः ।</s-l><s-l>परस्परमुदैक्षन्त परस्परकृतागसः ॥ २ ॥</s-l></s-lg><s-lg><s-l>प्रदीपानां सहस्रैश्च दीप्यमानैः समन्ततः ।</s-l><s-l>विरराज तदा भूमिर्द्यौर्ग्रहैरिव भारत ॥ ३ ॥</s-l></s-lg><s-lg><s-l>उल्काशतैः प्रज्वलितै रणभूमिर्व्यराजत ।</s-l><s-l>दह्यमानेव लोकानामभावे वै वसुंधरा ॥ ४ ॥</s-l></s-lg><s-lg><s-l>प्रादीप्यन्त दिशः सर्वाः प्रदीपैस्तैः समन्ततः ।</s-l><s-l>वर्षाप्रदोषे खद्योतैर्वृता वृक्षा इवाबभुः ॥ ५ ॥</s-l></s-lg><s-lg><s-l>असज्जन्त ततो वीरा वीरेष्वेव पृथक्पृथक् ।</s-l><s-l>नागा नागैः समाजग्मुस्तुरगाः सह वाजिभिः ॥ ६ ॥</s-l></s-lg><s-lg><s-l>रथा रथवरैरेव समाजग्मुर्मुदान्विताः ।</s-l><s-l>तस्मिन्रात्रिमुखे घोरे पुत्रस्य तव शासनात् ॥ ७ ॥</s-l></s-lg><s-lg><s-l>ततोऽर्जुनो महाराज कौरवाणामनीकिनीम् ।</s-l><s-l>व्यधमत्त्वरया युक्तः क्षपयन्सर्वपार्थिवान् ॥ ८ ॥</s-l></s-lg><s-lg><s-l> धृतराष्ट्र उवाच ।</s-l><s-l>तस्मिन्प्रविष्टे संरब्धे मम पुत्रस्य वाहिनीम् ।</s-l><s-l>अमृष्यमाणे दुर्धर्षे किं व आसीन्मनस्तदा ॥ ९ ॥</s-l></s-lg><s-lg><s-l>किममन्यन्त सैन्यानि प्रविष्टे शत्रुतापने ।</s-l><s-l>दुर्योधनश्च किं कृत्यं प्राप्तकालममन्यत ॥ १० ॥</s-l></s-lg><s-lg><s-l>के चैनं समरे वीरं प्रत्युद्ययुररिंदमम् ।</s-l><s-l>केऽरक्षन्दक्षिणं चक्रं के च द्रोणस्य सव्यतः ॥ ११ ॥</s-l></s-lg><s-lg><s-l>के पृष्ठतोऽस्य ह्यभवन्वीरा वीरस्य युध्यतः ।</s-l><s-l>के पुरस्तादगच्छन्त निघ्नतः शात्रवान्रणे ॥ १२ ॥</s-l></s-lg><s-lg><s-l>यत्प्राविशन्महेष्वासः पाञ्चालानपराजितः ।</s-l><s-l>नृत्यन्निव नरव्याघ्रो रथमार्गेषु वीर्यवान् ॥ १३ ॥</s-l></s-lg><s-lg><s-l>ददाह च शरैर्द्रोणः पाञ्चालानां रथव्रजान् ।</s-l><s-l>धूमकेतुरिव क्रुद्धः स कथं मृत्युमीयिवान् ॥ १४ ॥</s-l></s-lg><s-lg><s-l>अव्यग्रानेव हि परान्कथयस्यपराजितान् ।</s-l><s-l>हतांश्चैव विषण्णांश्च विप्रकीर्णांश्च शंससि ।</s-l><s-l>रथिनो विरथांश्चैव कृतान्युद्धेषु मामकान् ॥ १५ ॥</s-l></s-lg><s-lg><s-l> संजय उवाच ।</s-l><s-l>द्रोणस्य मतमाज्ञाय योद्धुकामस्य तां निशाम् ।</s-l><s-l>दुर्योधनो महाराज वश्यान्भ्रातॄनभाषत ॥ १६ ॥</s-l></s-lg><s-lg><s-l>विकर्णं चित्रसेनं च महाबाहुं च कौरवम् ।</s-l><s-l>दुर्धर्षं दीर्घबाहुं च ये च तेषां पदानुगाः ॥ १७ ॥</s-l></s-lg><s-lg><s-l>द्रोणं यत्ताः पराक्रान्ताः सर्वे रक्षत पृष्ठतः ।</s-l><s-l>हार्दिक्यो दक्षिणं चक्रं शल्यश्चैवोत्तरं तथा ॥ १८ ॥</s-l></s-lg><s-lg><s-l>त्रिगर्तानां च ये शूरा हतशिष्टा महारथाः ।</s-l><s-l>तांश्चैव सर्वान्पुत्रस्ते समचोदयदग्रतः ॥ १९ ॥</s-l></s-lg><s-lg><s-l>आचार्यो हि सुसंयत्तो भृशं यत्ताश्च पाण्डवाः ।</s-l><s-l>तं रक्षत सुसंयत्ता निघ्नन्तं शात्रवान्रणे ॥ २० ॥</s-l></s-lg><s-lg><s-l>द्रोणो हि बलवान्युद्धे क्षिप्रहस्तः पराक्रमी ।</s-l><s-l>निर्जयेत्त्रिदशान्युद्धे किमु पार्थान्ससोमकान् ॥ २१ ॥</s-l></s-lg><s-lg><s-l>ते यूयं सहिताः सर्वे भृशं यत्ता महारथाः ।</s-l><s-l>द्रोणं रक्षत पाञ्चाल्याद्धृष्टद्युम्नान्महारथात् ॥ २२ ॥</s-l></s-lg><s-lg><s-l>पाण्डवेयेषु सैन्येषु योधं पश्याम्यहं न तम् ।</s-l><s-l>यो जयेत रणे द्रोणं धृष्टद्युम्नादृते नृपाः ॥ २३ ॥</s-l></s-lg><s-lg><s-l>तस्य सर्वात्मना मन्ये भारद्वाजस्य रक्षणम् ।</s-l><s-l>स गुप्तः सोमकान्हन्यात्सृञ्जयांश्च सराजकान् ॥ २४ ॥</s-l></s-lg><s-lg><s-l>सृञ्जयेष्वथ सर्वेषु निहतेषु चमूमुखे ।</s-l><s-l>धृष्टद्युम्नं रणे द्रौणिर्नाशयिष्यत्यसंशयम् ॥ २५ ॥</s-l></s-lg><s-lg><s-l>तथार्जुनं रणे कर्णो विजेष्यति महारथः ।</s-l><s-l>भीमसेनमहं चापि युद्धे जेष्यामि दंशितः ॥ २६ ॥</s-l></s-lg><s-lg><s-l>सोऽयं मम जयो व्यक्तं दीर्घकालं भविष्यति ।</s-l><s-l>तस्माद्रक्षत संग्रामे द्रोणमेव महारथाः ॥ २७ ॥</s-l></s-lg><s-lg><s-l>इत्युक्त्वा भरतश्रेष्ठ पुत्रो दुर्योधनस्तव ।</s-l><s-l>व्यादिदेश ततः सैन्यं तस्मिंस्तमसि दारुणे ॥ २८ ॥</s-l></s-lg><s-lg><s-l>ततः प्रववृते युद्धं रात्रौ तद्भरतर्षभ ।</s-l><s-l>उभयोः सेनयोर्घोरं विजयं प्रति काङ्क्षिणोः ॥ २९ ॥</s-l></s-lg><s-lg><s-l>अर्जुनः कौरवं सैन्यमर्जुनं चापि कौरवाः ।</s-l><s-l>नानाशस्त्रसमावापैरन्योन्यं पर्यपीडयन् ॥ ३० ॥</s-l></s-lg><s-lg><s-l>द्रौणिः पाञ्चालराजानं भारद्वाजश्च सृञ्जयान् ।</s-l><s-l>छादयामासतुः संख्ये शरैः संनतपर्वभिः ॥ ३१ ॥</s-l></s-lg><s-lg><s-l>पाण्डुपाञ्चालसेनानां कौरवाणां च मारिष ।</s-l><s-l>आसीन्निष्टानको घोरो निघ्नतामितरेतरम् ॥ ३२ ॥</s-l></s-lg><s-lg><s-l>नैवास्माभिर्न पूर्वैर्नो दृष्टं पूर्वं तथाविधम् ।</s-l><s-l>युद्धं यादृशमेवासीत्तां रात्रिं सुमहाभयम् ॥ ३३ ॥</s-l></s-lg>