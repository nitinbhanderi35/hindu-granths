<s-lg><s-l> संजय उवाच ।</s-l><s-l>शतानीकं शरैस्तूर्णं निर्दहन्तं चमूं तव ।</s-l><s-l>चित्रसेनस्तव सुतो वारयामास भारत ॥ १ ॥</s-l></s-lg><s-lg><s-l>नाकुलिश्चित्रसेनं तु नाराचेनार्दयद्भृशम् ।</s-l><s-l>स च तं प्रतिविव्याध दशभिर्निशितैः शरैः ॥ २ ॥</s-l></s-lg><s-lg><s-l>चित्रसेनो महाराज शतानीकं पुनर्युधि ।</s-l><s-l>नवभिर्निशितैर्बाणैराजघान स्तनान्तरे ॥ ३ ॥</s-l></s-lg><s-lg><s-l>नाकुलिस्तस्य विशिखैर्वर्म संनतपर्वभिः ।</s-l><s-l>गात्रात्संच्यावयामास तदद्भुतमिवाभवत् ॥ ४ ॥</s-l></s-lg><s-lg><s-l>सोऽपेतवर्मा पुत्रस्ते विरराज भृशं नृप ।</s-l><s-l>उत्सृज्य काले राजेन्द्र निर्मोकमिव पन्नगः ॥ ५ ॥</s-l></s-lg><s-lg><s-l>ततोऽस्य निशितैर्बाणैर्ध्वजं चिच्छेद नाकुलिः ।</s-l><s-l>धनुश्चैव महाराज यतमानस्य संयुगे ॥ ६ ॥</s-l></s-lg><s-lg><s-l>स छिन्नधन्वा समरे विवर्मा च महारथः ।</s-l><s-l>धनुरन्यन्महाराज जग्राहारिविदारणम् ॥ ७ ॥</s-l></s-lg><s-lg><s-l>ततस्तूर्णं चित्रसेनो नाकुलिं नवभिः शरैः ।</s-l><s-l>विव्याध समरे क्रुद्धो भरतानां महारथः ॥ ८ ॥</s-l></s-lg><s-lg><s-l>शतानीकोऽथ संक्रुद्धश्चित्रसेनस्य मारिष ।</s-l><s-l>जघान चतुरो वाहान्सारथिं च नरोत्तमः ॥ ९ ॥</s-l></s-lg><s-lg><s-l>अवप्लुत्य रथात्तस्माच्चित्रसेनो महारथः ।</s-l><s-l>नाकुलिं पञ्चविंशत्या शराणामार्दयद्बली ॥ १० ॥</s-l></s-lg><s-lg><s-l>तस्य तत्कुर्वतः कर्म नकुलस्य सुतो रणे ।</s-l><s-l>अर्धचन्द्रेण चिच्छेद चापं रत्नविभूषितम् ॥ ११ ॥</s-l></s-lg><s-lg><s-l>स छिन्नधन्वा विरथो हताश्वो हतसारथिः ।</s-l><s-l>आरुरोह रथं तूर्णं हार्दिक्यस्य महात्मनः ॥ १२ ॥</s-l></s-lg><s-lg><s-l>द्रुपदं तु सहानीकं द्रोणप्रेप्सुं महारथम् ।</s-l><s-l>वृषसेनोऽभ्ययात्तूर्णं किरञ्शरशतैस्तदा ॥ १३ ॥</s-l></s-lg><s-lg><s-l>यज्ञसेनस्तु समरे कर्णपुत्रं महारथम् ।</s-l><s-l>षष्ट्या शराणां विव्याध बाह्वोरुरसि चानघ ॥ १४ ॥</s-l></s-lg><s-lg><s-l>वृषसेनस्तु संक्रुद्धो यज्ञसेनं रथे स्थितम् ।</s-l><s-l>बहुभिः सायकैस्तीक्ष्णैराजघान स्तनान्तरे ॥ १५ ॥</s-l></s-lg><s-lg><s-l>तावुभौ शरनुन्नाङ्गौ शरकण्टकिनौ रणे ।</s-l><s-l>व्यभ्राजेतां महाराज श्वाविधौ शललैरिव ॥ १६ ॥</s-l></s-lg><s-lg><s-l>रुक्मपुङ्खैरजिह्माग्रैः शरैश्छिन्नतनुच्छदौ ।</s-l><s-l>रुधिरौघपरिक्लिन्नौ व्यभ्राजेतां महामृधे ॥ १७ ॥</s-l></s-lg><s-lg><s-l>तपनीयनिभौ चित्रौ कल्पवृक्षाविवाद्भुतौ ।</s-l><s-l>किंशुकाविव चोत्फुल्लौ व्यकाशेतां रणाजिरे ॥ १८ ॥</s-l></s-lg><s-lg><s-l>वृषसेनस्ततो राजन्नवभिर्द्रुपदं शरैः ।</s-l><s-l>विद्ध्वा विव्याध सप्तत्या पुनश्चान्यैस्त्रिभिः शरैः ॥ १९ ॥</s-l></s-lg><s-lg><s-l>ततः शरसहस्राणि विमुञ्चन्विबभौ तदा ।</s-l><s-l>कर्णपुत्रो महाराज वर्षमाण इवाम्बुदः ॥ २० ॥</s-l></s-lg><s-lg><s-l>ततस्तु द्रुपदानीकं शरैश्छिन्नतनुच्छदम् ।</s-l><s-l>संप्राद्रवद्रणे राजन्निशीथे भैरवे सति ॥ २१ ॥</s-l></s-lg><s-lg><s-l>प्रदीपैर्हि परित्यक्तैर्ज्वलद्भिस्तैः समन्ततः ।</s-l><s-l>व्यराजत मही राजन्वीताभ्रा द्यौरिव ग्रहैः ॥ २२ ॥</s-l></s-lg><s-lg><s-l>तथाङ्गदैर्निपतितैर्व्यराजत वसुंधरा ।</s-l><s-l>प्रावृट्काले महाराज विद्युद्भिरिव तोयदः ॥ २३ ॥</s-l></s-lg><s-lg><s-l>ततः कर्णसुतत्रस्ताः सोमका विप्रदुद्रुवुः ।</s-l><s-l>यथेन्द्रभयवित्रस्ता दानवास्तारकामये ॥ २४ ॥</s-l></s-lg><s-lg><s-l>तेनार्द्यमानाः समरे द्रवमाणाश्च सोमकाः ।</s-l><s-l>व्यराजन्त महाराज प्रदीपैरवभासिताः ॥ २५ ॥</s-l></s-lg><s-lg><s-l>तांस्तु निर्जित्य समरे कर्णपुत्रो व्यरोचत ।</s-l><s-l>मध्यंदिनमनुप्राप्तो घर्मांशुरिव भारत ॥ २६ ॥</s-l></s-lg><s-lg><s-l>तेषु राजसहस्रेषु तावकेषु परेषु च ।</s-l><s-l>एक एव ज्वलंस्तस्थौ वृषसेनः प्रतापवान् ॥ २७ ॥</s-l></s-lg><s-lg><s-l>स विजित्य रणे शूरान्सोमकानां महारथान् ।</s-l><s-l>जगाम त्वरितस्तत्र यत्र राजा युधिष्ठिरः ॥ २८ ॥</s-l></s-lg><s-lg><s-l>प्रतिविन्ध्यमथ क्रुद्धं प्रदहन्तं रणे रिपून् ।</s-l><s-l>दुःशासनस्तव सुतः प्रत्युद्गच्छन्महारथः ॥ २९ ॥</s-l></s-lg><s-lg><s-l>तयोः समागमो राजंश्चित्ररूपो बभूव ह ।</s-l><s-l>व्यपेतजलदे व्योम्नि बुधभार्गवयोरिव ॥ ३० ॥</s-l></s-lg><s-lg><s-l>प्रतिविन्ध्यं तु समरे कुर्वाणं कर्म दुष्करम् ।</s-l><s-l>दुःशासनस्त्रिभिर्बाणैर्ललाटे समविध्यत ॥ ३१ ॥</s-l></s-lg><s-lg><s-l>सोऽतिविद्धो बलवता पुत्रेण तव धन्विना ।</s-l><s-l>विरराज महाबाहुः सशृङ्ग इव पर्वतः ॥ ३२ ॥</s-l></s-lg><s-lg><s-l>दुःशासनं तु समरे प्रतिविन्ध्यो महारथः ।</s-l><s-l>नवभिः सायकैर्विद्ध्वा पुनर्विव्याध सप्तभिः ॥ ३३ ॥</s-l></s-lg><s-lg><s-l>तत्र भारत पुत्रस्ते कृतवान्कर्म दुष्करम् ।</s-l><s-l>प्रतिविन्ध्यहयानुग्रैः पातयामास यच्छरैः ॥ ३४ ॥</s-l></s-lg><s-lg><s-l>सारथिं चास्य भल्लेन ध्वजं च समपातयत् ।</s-l><s-l>रथं च शतशो राजन्व्यधमत्तस्य धन्विनः ॥ ३५ ॥</s-l></s-lg><s-lg><s-l>पताकाश्च स तूणीरान्रश्मीन्योक्त्राणि चाभिभो ।</s-l><s-l>चिच्छेद तिलशः क्रुद्धः शरैः संनतपर्वभिः ॥ ३६ ॥</s-l></s-lg><s-lg><s-l>विरथः स तु धर्मात्मा धनुष्पाणिरवस्थितः ।</s-l><s-l>अयोधयत्तव सुतं किरञ्शरशतान्बहून् ॥ ३७ ॥</s-l></s-lg><s-lg><s-l>क्षुरप्रेण धनुस्तस्य चिच्छेद कृतहस्तवत् ।</s-l><s-l>अथैनं दशभिर्भल्लैश्छिन्नधन्वानमार्दयत् ॥ ३८ ॥</s-l></s-lg><s-lg><s-l>तं दृष्ट्वा विरथं तत्र भ्रातरोऽस्य महारथाः ।</s-l><s-l>अन्ववर्तन्त वेगेन महत्या सेनया सह ॥ ३९ ॥</s-l></s-lg><s-lg><s-l>आप्लुतः स ततो यानं सुतसोमस्य भास्वरम् ।</s-l><s-l>धनुर्गृह्य महाराज विव्याध तनयं तव ॥ ४० ॥</s-l></s-lg><s-lg><s-l>ततस्तु तावकाः सर्वे परिवार्य सुतं तव ।</s-l><s-l>अभ्यवर्तन्त संग्रामे महत्या सेनया वृताः ॥ ४१ ॥</s-l></s-lg><s-lg><s-l>ततः प्रववृते युद्धं तव तेषां च भारत ।</s-l><s-l>निशीथे दारुणे काले यमराष्ट्रविवर्धनम् ॥ ४२ ॥</s-l></s-lg>