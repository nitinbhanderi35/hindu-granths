<s-lg><s-l> संजय उवाच ।</s-l><s-l>राजन्संग्राममाश्चर्यं शृणु कीर्तयतो मम ।</s-l><s-l>कुरूणां पाण्डवानां च यथा युद्धमवर्तत ॥ १ ॥</s-l></s-lg><s-lg><s-l>भारद्वाजं समासाद्य व्यूहस्य प्रमुखे स्थितम् ।</s-l><s-l>अयोधयन्रणे पार्था द्रोणानीकं बिभित्सवः ॥ २ ॥</s-l></s-lg><s-lg><s-l>रक्षमाणाः स्वकं व्यूहं द्रोणस्यापि च सैनिकाः ।</s-l><s-l>अयोधयन्रणे पार्थान्प्रार्थयन्तो महद्यशः ॥ ३ ॥</s-l></s-lg><s-lg><s-l>विन्दानुविन्दावावन्त्यौ विराटं दशभिः शरैः ।</s-l><s-l>आजघ्नतुः सुसंक्रुद्धौ तव पुत्रहितैषिणौ ॥ ४ ॥</s-l></s-lg><s-lg><s-l>विराटश्च महाराज तावुभौ समरे स्थितौ ।</s-l><s-l>पराक्रान्तौ पराक्रम्य योधयामास सानुगौ ॥ ५ ॥</s-l></s-lg><s-lg><s-l>तेषां युद्धं समभवद्दारुणं शोणितोदकम् ।</s-l><s-l>सिंहस्य द्विपमुख्याभ्यां प्रभिन्नाभ्यां यथा वने ॥ ६ ॥</s-l></s-lg><s-lg><s-l>बाह्लीकं रभसं युद्धे याज्ञसेनिर्महाबलः ।</s-l><s-l>आजघ्ने विशिखैस्तीक्ष्णैर्घोरैर्मर्मास्थिभेदिभिः ॥ ७ ॥</s-l></s-lg><s-lg><s-l>बाह्लीको याज्ञसेनिं तु हेमपुङ्खैः शिलाशितैः ।</s-l><s-l>आजघान भृशं क्रुद्धो नवभिर्नतपर्वभिः ॥ ८ ॥</s-l></s-lg><s-lg><s-l>तद्युद्धमभवद्घोरं शरशक्तिसमाकुलम् ।</s-l><s-l>भीरूणां त्रासजननं शूराणां हर्षवर्धनम् ॥ ९ ॥</s-l></s-lg><s-lg><s-l>ताभ्यां तत्र शरैर्मुक्तैरन्तरिक्षं दिशस्तथा ।</s-l><s-l>अभवत्संवृतं सर्वं न प्राज्ञायत किंचन ॥ १० ॥</s-l></s-lg><s-lg><s-l>शैब्यो गोवासनो युद्धे काश्यपुत्रं महारथम् ।</s-l><s-l>ससैन्यो योधयामास गजः प्रतिगजं यथा ॥ ११ ॥</s-l></s-lg><s-lg><s-l>बाह्लीकराजः संरब्धो द्रौपदेयान्महारथान् ।</s-l><s-l>मनः पञ्चेन्द्रियाणीव शुशुभे योधयन्रणे ॥ १२ ॥</s-l></s-lg><s-lg><s-l>अयोधयंस्ते च भृशं तं शरौघैः समन्ततः ।</s-l><s-l>इन्द्रियार्था यथा देहं शश्वद्देहभृतां वर ॥ १३ ॥</s-l></s-lg><s-lg><s-l>वार्ष्णेयं सात्यकिं युद्धे पुत्रो दुःशासनस्तव ।</s-l><s-l>आजघ्ने सायकैस्तीक्ष्णैर्नवभिर्नतपर्वभिः ॥ १४ ॥</s-l></s-lg><s-lg><s-l>सोऽतिविद्धो बलवता महेष्वासेन धन्विना ।</s-l><s-l>ईषन्मूर्छां जगामाशु सात्यकिः सत्यविक्रमः ॥ १५ ॥</s-l></s-lg><s-lg><s-l>समाश्वस्तस्तु वार्ष्णेयस्तव पुत्रं महारथम् ।</s-l><s-l>विव्याध दशभिस्तूर्णं सायकैः कङ्कपत्रिभिः ॥ १६ ॥</s-l></s-lg><s-lg><s-l>तावन्योन्यं दृढं विद्धावन्योन्यशरविक्षतौ ।</s-l><s-l>रेजतुः समरे राजन्पुष्पिताविव किंशुकौ ॥ १७ ॥</s-l></s-lg><s-lg><s-l>अलम्बुसस्तु संक्रुद्धः कुन्तिभोजशरार्दितः ।</s-l><s-l>अशोभत परं लक्ष्म्या पुष्पाढ्य इव किंशुकः ॥ १८ ॥</s-l></s-lg><s-lg><s-l>कुन्तिभोजं ततो रक्षो विद्ध्वा बहुभिरायसैः ।</s-l><s-l>अनदद्भैरवं नादं वाहिन्याः प्रमुखे तव ॥ १९ ॥</s-l></s-lg><s-lg><s-l>ततस्तौ समरे शूरौ योधयन्तौ परस्परम् ।</s-l><s-l>ददृशुः सर्वभूतानि शक्रजम्भौ यथा पुरा ॥ २० ॥</s-l></s-lg><s-lg><s-l>शकुनिं रभसं युद्धे कृतवैरं च भारत ।</s-l><s-l>माद्रीपुत्रौ च संरब्धौ शरैरर्दयतां मृधे ॥ २१ ॥</s-l></s-lg><s-lg><s-l>तन्मूलः स महाराज प्रावर्तत जनक्षयः ।</s-l><s-l>त्वया संजनितोऽत्यर्थं कर्णेन च विवर्धितः ॥ २२ ॥</s-l></s-lg><s-lg><s-l>उद्धुक्षितश्च पुत्रेण तव क्रोधहुताशनः ।</s-l><s-l>य इमां पृथिवीं राजन्दग्धुं सर्वां समुद्यतः ॥ २३ ॥</s-l></s-lg><s-lg><s-l>शकुनिः पाण्डुपुत्राभ्यां कृतः स विमुखः शरैः ।</s-l><s-l>नाभ्यजानत कर्तव्यं युधि किंचित्पराक्रमम् ॥ २४ ॥</s-l></s-lg><s-lg><s-l>विमुखं चैनमालोक्य माद्रीपुत्रौ महारथौ ।</s-l><s-l>ववर्षतुः पुनर्बाणैर्यथा मेघौ महागिरिम् ॥ २५ ॥</s-l></s-lg><s-lg><s-l>स वध्यमानो बहुभिः शरैः संनतपर्वभिः ।</s-l><s-l>संप्रायाज्जवनैरश्वैर्द्रोणानीकाय सौबलः ॥ २६ ॥</s-l></s-lg><s-lg><s-l>घटोत्कचस्तथा शूरं राक्षसं तमलायुधम् ।</s-l><s-l>अभ्ययाद्रभसं युद्धे वेगमास्थाय मध्यमम् ॥ २७ ॥</s-l></s-lg><s-lg><s-l>तयोर्युद्धं महाराज चित्ररूपमिवाभवत् ।</s-l><s-l>यादृशं हि पुरा वृत्तं रामरावणयोर्मृधे ॥ २८ ॥</s-l></s-lg><s-lg><s-l>ततो युधिष्ठिरो राजा मद्रराजानमाहवे ।</s-l><s-l>विद्ध्वा पञ्चाशता बाणैः पुनर्विव्याध सप्तभिः ॥ २९ ॥</s-l></s-lg><s-lg><s-l>ततः प्रववृते युद्धं तयोरत्यद्भुतं नृप ।</s-l><s-l>यथा पूर्वं महद्युद्धं शम्बरामरराजयोः ॥ ३० ॥</s-l></s-lg><s-lg><s-l>विविंशतिश्चित्रसेनो विकर्णश्च तवात्मजः ।</s-l><s-l>अयोधयन्भीमसेनं महत्या सेनया वृताः ॥ ३१ ॥</s-l></s-lg>