<s-lg><s-l> संजय उवाच ।</s-l><s-l>घटोत्कचे तु निहते सूतपुत्रेण तां निशाम् ।</s-l><s-l>दुःखामर्षवशं प्राप्तो धर्मपुत्रो युधिष्ठिरः ॥ १ ॥</s-l></s-lg><s-lg><s-l>दृष्ट्व भीमेन महतीं वार्यमाणां चमूं तव ।</s-l><s-l>धृष्टद्युम्नमुवाचेदं कुम्भयोनिं निवारय ॥ २ ॥</s-l></s-lg><s-lg><s-l>त्वं हि द्रोणविनाशाय समुत्पन्नो हुताशनात् ।</s-l><s-l>सशरः कवची खड्गी धन्वी च परतापनः ।</s-l><s-l>अभिद्रव रणे हृष्टो न च ते भीः कथंचन ॥ ३ ॥</s-l></s-lg><s-lg><s-l>जनमेजयः शिखण्डी च दौर्मुखिश्च यशोधनः ।</s-l><s-l>अभिद्रवन्तु संहृष्टाः कुम्भयोनिं समन्ततः ॥ ४ ॥</s-l></s-lg><s-lg><s-l>नकुलः सहदेवश्च द्रौपदेयाः प्रभद्रकाः ।</s-l><s-l>द्रुपदश्च विराटश्च पुत्रभ्रातृसमन्वितौ ॥ ५ ॥</s-l></s-lg><s-lg><s-l>सात्यकिः केकयाश्चैव पाण्डवश्च धनंजयः ।</s-l><s-l>अभिद्रवन्तु वेगेन भारद्वाजवधेप्सया ॥ ६ ॥</s-l></s-lg><s-lg><s-l>तथैव रथिनः सर्वे हस्त्यश्वं यच्च किंचन ।</s-l><s-l>पादाताश्च रणे द्रोणं प्रापयन्तु महारथम् ॥ ७ ॥</s-l></s-lg><s-lg><s-l>तथाज्ञप्तास्तु ते सर्वे पाण्डवेन महात्मना ।</s-l><s-l>अभ्यद्रवन्त वेगेन कुम्भयोनिं युयुत्सया ॥ ८ ॥</s-l></s-lg><s-lg><s-l>आगच्छतस्तान्सहसा सर्वोद्योगेन पाण्डवान् ।</s-l><s-l>प्रतिजग्राह समरे द्रोणः शस्त्रभृतां वरः ॥ ९ ॥</s-l></s-lg><s-lg><s-l>ततो दुर्योधनो राजा सर्वोद्योगेन पाण्डवान् ।</s-l><s-l>अभ्यद्रवत्सुसंक्रुद्ध इच्छन्द्रोणस्य जीवितम् ॥ १० ॥</s-l></s-lg><s-lg><s-l>ततः प्रववृते युद्धं श्रान्तवाहनसैनिकम् ।</s-l><s-l>पाण्डवानां कुरूणां च गर्जतामितरेतरम् ॥ ११ ॥</s-l></s-lg><s-lg><s-l>निद्रान्धास्ते महाराज परिश्रान्ताश्च संयुगे ।</s-l><s-l>नाभ्यपद्यन्त समरे कांचिच्चेष्टां महारथाः ॥ १२ ॥</s-l></s-lg><s-lg><s-l>त्रियामा रजनी चैषा घोररूपा भयानका ।</s-l><s-l>सहस्रयामप्रतिमा बभूव प्राणहारिणी ।</s-l><s-l>वध्यतां च तथा तेषां क्षतानां च विशेषतः ॥ १३ ॥</s-l></s-lg><s-lg><s-l>अहो रात्रिः समाजज्ञे निद्रान्धानां विशेषतः ।</s-l><s-l>सर्वे ह्यासन्निरुत्साहाः क्षत्रिया दीनचेतसः ।</s-l><s-l>तव चैव परेषां च गतास्त्रा विगतेषवः ॥ १४ ॥</s-l></s-lg><s-lg><s-l>ते तथा पारयन्तश्च ह्रीमन्तश्च विशेषतः ।</s-l><s-l>स्वधर्ममनुपश्यन्तो न जहुः स्वामनीकिनीम् ॥ १५ ॥</s-l></s-lg><s-lg><s-l>शस्त्राण्यन्ये समुत्सृज्य निद्रान्धाः शेरते जनाः ।</s-l><s-l>गजेष्वन्ये रथेष्वन्ये हयेष्वन्ये च भारत ॥ १६ ॥</s-l></s-lg><s-lg><s-l>निद्रान्धा नो बुबुधिरे कांचिच्चेष्टां नराधिपाः ।</s-l><s-l>तेऽन्योन्यं समरे योधाः प्रेषयन्त यमक्षयम् ॥ १७ ॥</s-l></s-lg><s-lg><s-l>स्वप्नायमानास्त्वपरे परानिति विचेतसः ।</s-l><s-l>आत्मानं समरे जघ्नुः स्वानेव च परानपि ॥ १८ ॥</s-l></s-lg><s-lg><s-l>नानावाचो विमुञ्चन्तो निद्रान्धास्ते महारणे ।</s-l><s-l>योद्धव्यमिति तिष्ठन्तो निद्रासंसक्तलोचनाः ॥ १९ ॥</s-l></s-lg><s-lg><s-l>संमर्द्यान्ये रणे केचिन्निद्रान्धाश्च परस्परम् ।</s-l><s-l>जघ्नुः शूरा रणे राजंस्तस्मिंस्तमसि दारुणे ॥ २० ॥</s-l></s-lg><s-lg><s-l>हन्यमानं तथात्मानं परेभ्यो बहवो जनाः ।</s-l><s-l>नाभ्यजानन्त समरे निद्रया मोहिता भृशम् ॥ २१ ॥</s-l></s-lg><s-lg><s-l>तेषामेतादृशीं चेष्टां विज्ञाय पुरुषर्षभः ।</s-l><s-l>उवाच वाक्यं बीभत्सुरुच्चैः संनादयन्दिशः ॥ २२ ॥</s-l></s-lg><s-lg><s-l>श्रान्ता भवन्तो निद्रान्धाः सर्व एव सवाहनाः ।</s-l><s-l>तमसा चावृते सैन्ये रजसा बहुलेन च ॥ २३ ॥</s-l></s-lg><s-lg><s-l>ते यूयं यदि मन्यध्वमुपारमत सैनिकाः ।</s-l><s-l>निमीलयत चात्रैव रणभूमौ मुहूर्तकम् ॥ २४ ॥</s-l></s-lg><s-lg><s-l>ततो विनिद्रा विश्रान्ताश्चन्द्रमस्युदिते पुनः ।</s-l><s-l>संसाधयिष्यथान्योन्यं स्वर्गाय कुरुपाण्डवाः ॥ २५ ॥</s-l></s-lg><s-lg><s-l>तद्वचः सर्वधर्मज्ञा धार्मिकस्य निशम्य ते ।</s-l><s-l>अरोचयन्त सैन्यानि तथा चान्योन्यमब्रुवन् ॥ २६ ॥</s-l></s-lg><s-lg><s-l>चुक्रुशुः कर्ण कर्णेति राजन्दुर्योधनेति च ।</s-l><s-l>उपारमत पाण्डूनां विरता हि वरूथिनी ॥ २७ ॥</s-l></s-lg><s-lg><s-l>तथा विक्रोशमानस्य फल्गुनस्य ततस्ततः ।</s-l><s-l>उपारमत पाण्डूनां सेना तव च भारत ॥ २८ ॥</s-l></s-lg><s-lg><s-l>तामस्य वाचं देवाश्च ऋषयश्च महात्मनः ।</s-l><s-l>सर्वसैन्यानि चाक्षुद्राः प्रहृष्टाः प्रत्यपूजयन् ॥ २९ ॥</s-l></s-lg><s-lg><s-l>तत्संपूज्य वचोऽक्रूरं सर्वसैन्यानि भारत ।</s-l><s-l>मुहूर्तमस्वपन्राजञ्श्रान्तानि भरतर्षभ ॥ ३० ॥</s-l></s-lg><s-lg><s-l>सा तु संप्राप्य विश्रामं ध्वजिनी तव भारत ।</s-l><s-l>सुखमाप्तवती वीरमर्जुनं प्रत्यपूजयत् ॥ ३१ ॥</s-l></s-lg><s-lg><s-l>त्वयि वेदास्तथास्त्राणि त्वयि बुद्धिपराक्रमौ ।</s-l><s-l>धर्मस्त्वयि महाबाहो दया भूतेषु चानघ ॥ ३२ ॥</s-l></s-lg><s-lg><s-l>यच्चाश्वस्तास्तवेच्छामः शर्म पार्थ तदस्तु ते ।</s-l><s-l>मनसश्च प्रियानर्थान्वीर क्षिप्रमवाप्नुहि ॥ ३३ ॥</s-l></s-lg><s-lg><s-l>इति ते तं नरव्याघ्रं प्रशंसन्तो महारथाः ।</s-l><s-l>निद्रया समवाक्षिप्तास्तूष्णीमासन्विशां पते ॥ ३४ ॥</s-l></s-lg><s-lg><s-l>अश्वपृष्ठेषु चाप्यन्ये रथनीडेषु चापरे ।</s-l><s-l>गजस्कन्धगताश्चान्ये शेरते चापरे क्षितौ ॥ ३५ ॥</s-l></s-lg><s-lg><s-l>सायुधाः सगदाश्चैव सखड्गाः सपरश्वधाः ।</s-l><s-l>सप्रासकवचाश्चान्ये नराः सुप्ताः पृथक्पृथक् ॥ ३६ ॥</s-l></s-lg><s-lg><s-l>गजास्ते पन्नगाभोगैर्हस्तैर्भूरेणुरूषितैः ।</s-l><s-l>निद्रान्धा वसुधां चक्रुर्घ्राणनिःश्वासशीतलाम् ॥ ३७ ॥</s-l></s-lg><s-lg><s-l>गजाः शुशुभिरे तत्र निःश्वसन्तो महीतले ।</s-l><s-l>विशीर्णा गिरयो यद्वन्निःश्वसद्भिर्महोरगैः ॥ ३८ ॥</s-l></s-lg><s-lg><s-l>समां च विषमां चक्रुः खुराग्रैर्विक्षतां महीम् ।</s-l><s-l>हयाः काञ्चनयोक्त्राश्च केसरालम्बिभिर्युगैः ।</s-l><s-l>सुषुपुस्तत्र राजेन्द्र युक्ता वाहेषु सर्वशः ॥ ३९ ॥</s-l></s-lg><s-lg><s-l>तत्तथा निद्रया भग्नमवाचमस्वपद्बलम् ।</s-l><s-l>कुशलैरिव विन्यस्तं पटे चित्रमिवाद्भुतम् ॥ ४० ॥</s-l></s-lg><s-lg><s-l>ते क्षत्रियाः कुण्डलिनो युवानः परस्परं सायकविक्षताङ्गाः ।</s-l><s-l>कुम्भेषु लीनाः सुषुपुर्गजानां कुचेषु लग्ना इव कामिनीनाम् ॥ ४१ ॥</s-l></s-lg><s-lg><s-l>ततः कुमुदनाथेन कामिनीगण्डपाण्डुना ।</s-l><s-l>नेत्रानन्देन चन्द्रेण माहेन्द्री दिगलंकृता ॥ ४२ ॥</s-l></s-lg><s-lg><s-l>ततो मुहूर्ताद्भगवान्पुरस्ताच्छशलक्षणः ।</s-l><s-l>अरुणं दर्शयामास ग्रसञ्ज्योतिःप्रभं प्रभुः ॥ ४३ ॥</s-l></s-lg><s-lg><s-l>अरुणस्य तु तस्यानु जातरूपसमप्रभम् ।</s-l><s-l>रश्मिजालं महच्चन्द्रो मन्दं मन्दमवासृजत् ॥ ४४ ॥</s-l></s-lg><s-lg><s-l>उत्सारयन्तः प्रभया तमस्ते चन्द्ररश्मयः ।</s-l><s-l>पर्यगच्छञ्शनैः सर्वा दिशः खं च क्षितिं तथा ॥ ४५ ॥</s-l></s-lg><s-lg><s-l>ततो मुहूर्ताद्भुवनं ज्योतिर्भूतमिवाभवत् ।</s-l><s-l>अप्रख्यमप्रकाशं च जगामाशु तमस्तथा ॥ ४६ ॥</s-l></s-lg><s-lg><s-l>प्रतिप्रकाशिते लोके दिवाभूते निशाकरे ।</s-l><s-l>विचेरुर्न विचेरुश्च राजन्नक्तंचरास्ततः ॥ ४७ ॥</s-l></s-lg><s-lg><s-l>बोध्यमानं तु तत्सैन्यं राजंश्चन्द्रस्य रश्मिभिः ।</s-l><s-l>बुबुधे शतपत्राणां वनं महदिवाम्भसि ॥ ४८ ॥</s-l></s-lg><s-lg><s-l>यथा चन्द्रोदयोद्धूतः क्षुभितः सागरो भवेत् ।</s-l><s-l>तथा चन्द्रोदयोद्धूतः स बभूव बलार्णवः ॥ ४९ ॥</s-l></s-lg><s-lg><s-l>ततः प्रववृते युद्धं पुनरेव विशां पते ।</s-l><s-l>लोके लोकविनाशाय परं लोकमभीप्सताम् ॥ ५० ॥</s-l></s-lg>