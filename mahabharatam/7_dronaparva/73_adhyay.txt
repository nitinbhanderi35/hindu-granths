<s-lg><s-l> धृतराष्ट्र उवाच ।</s-l><s-l>बाणे तस्मिन्निकृत्ते तु धृष्टद्युम्ने च मोक्षिते ।</s-l><s-l>तेन वृष्णिप्रवीरेण युयुधानेन संजय ॥ १ ॥</s-l></s-lg><s-lg><s-l>अमर्षितो महेष्वासः सर्वशस्त्रभृतां वरः ।</s-l><s-l>नरव्याघ्रः शिनेः पौत्रे द्रोणः किमकरोद्युधि ॥ २ ॥</s-l></s-lg><s-lg><s-l> संजय उवाच ।</s-l><s-l>संप्रद्रुतः क्रोधविषो व्यादितास्यशरासनः ।</s-l><s-l>तीक्ष्णधारेषुदशनः शितनाराचदंष्ट्रवान् ॥ ३ ॥</s-l></s-lg><s-lg><s-l>संरम्भामर्षताम्राक्षो महाहिरिव निःश्वसन् ।</s-l><s-l>नरवीरप्रमुदितैः शोणैरश्वैर्महाजवैः ॥ ४ ॥</s-l></s-lg><s-lg><s-l>उत्पतद्भिरिवाकाशं क्रमद्भिरिव सर्वतः ।</s-l><s-l>रुक्मपुङ्खाञ्शरानस्यन्युयुधानमुपाद्रवत् ॥ ५ ॥</s-l></s-lg><s-lg><s-l>शरपातमहावर्षं रथघोषबलाहकम् ।</s-l><s-l>कार्मुकाकर्षविक्षिप्तं नाराचबहुविद्युतम् ॥ ६ ॥</s-l></s-lg><s-lg><s-l>शक्तिखड्गाशनिधरं क्रोधवेगसमुत्थितम् ।</s-l><s-l>द्रोणमेघमनावार्यं हयमारुतचोदितम् ॥ ७ ॥</s-l></s-lg><s-lg><s-l>दृष्ट्वैवाभिपतन्तं तं शूरः परपुरंजयः ।</s-l><s-l>उवाच सूतं शैनेयः प्रहसन्युद्धदुर्मदः ॥ ८ ॥</s-l></s-lg><s-lg><s-l>एतं वै ब्राह्मणं क्रूरं स्वकर्मण्यनवस्थितम् ।</s-l><s-l>आश्रयं धार्तराष्ट्रस्य राज्ञो दुःखभयावहम् ॥ ९ ॥</s-l></s-lg><s-lg><s-l>शीघ्रं प्रजवितैरश्वैः प्रत्युद्याहि प्रहृष्टवत् ।</s-l><s-l>आचार्यं राजपुत्राणां सततं शूरमानिनम् ॥ १० ॥</s-l></s-lg><s-lg><s-l>ततो रजतसंकाशा माधवस्य हयोत्तमाः ।</s-l><s-l>द्रोणस्याभिमुखाः शीघ्रमगच्छन्वातरंहसः ॥ ११ ॥</s-l></s-lg><s-lg><s-l>इषुजालावृतं घोरमन्धकारमनन्तरम् ।</s-l><s-l>अनाधृष्यमिवान्येषां शूराणामभवत्तदा ॥ १२ ॥</s-l></s-lg><s-lg><s-l>ततः शीघ्रास्त्रविदुषोर्द्रोणसात्वतयोस्तदा ।</s-l><s-l>नान्तरं शरवृष्टीनां दृश्यते नरसिंहयोः ॥ १३ ॥</s-l></s-lg><s-lg><s-l>इषूणां संनिपातेन शब्दो धाराभिघातजः ।</s-l><s-l>शुश्रुवे शक्रमुक्तानामशनीनामिव स्वनः ॥ १४ ॥</s-l></s-lg><s-lg><s-l>नाराचैरतिविद्धानां शराणां रूपमाबभौ ।</s-l><s-l>आशीविषविदष्टानां सर्पाणामिव भारत ॥ १५ ॥</s-l></s-lg><s-lg><s-l>तयोर्ज्यातलनिर्घोषो व्यश्रूयत सुदारुणः ।</s-l><s-l>अजस्रं शैलशृङ्गाणां वज्रेणाहन्यतामिव ॥ १६ ॥</s-l></s-lg><s-lg><s-l>उभयोस्तौ रथौ राजंस्ते चाश्वास्तौ च सारथी ।</s-l><s-l>रुक्मपुङ्खैः शरैश्छन्नाश्चित्ररूपा बभुस्तदा ॥ १७ ॥</s-l></s-lg><s-lg><s-l>निर्मलानामजिह्मानां नाराचानां विशां पते ।</s-l><s-l>निर्मुक्ताशीविषाभानां संपातोऽभूत्सुदारुणः ॥ १८ ॥</s-l></s-lg><s-lg><s-l>उभयोः पतिते छत्रे तथैव पतितौ ध्वजौ ।</s-l><s-l>उभौ रुधिरसिक्ताङ्गावुभौ च विजयैषिणौ ॥ १९ ॥</s-l></s-lg><s-lg><s-l>स्रवद्भिः शोणितं गात्रैः प्रस्रुताविव वारणौ ।</s-l><s-l>अन्योन्यमभिविध्येतां जीवितान्तकरैः शरैः ॥ २० ॥</s-l></s-lg><s-lg><s-l>गर्जितोत्क्रुष्टसंनादाः शङ्खदुन्दुभिनिस्वनाः ।</s-l><s-l>उपारमन्महाराज व्याजहार न कश्चन ॥ २१ ॥</s-l></s-lg><s-lg><s-l>तूष्णींभूतान्यनीकानि योधा युद्धादुपारमन् ।</s-l><s-l>ददृशे द्वैरथं ताभ्यां जातकौतूहलो जनः ॥ २२ ॥</s-l></s-lg><s-lg><s-l>रथिनो हस्तियन्तारो हयारोहाः पदातयः ।</s-l><s-l>अवैक्षन्ताचलैर्नेत्रैः परिवार्य रथर्षभौ ॥ २३ ॥</s-l></s-lg><s-lg><s-l>हस्त्यनीकान्यतिष्ठन्त तथानीकानि वाजिनाम् ।</s-l><s-l>तथैव रथवाहिन्यः प्रतिव्यूह्य व्यवस्थिताः ॥ २४ ॥</s-l></s-lg><s-lg><s-l>मुक्ताविद्रुमचित्रैश्च मणिकाञ्चनभूषितैः ।</s-l><s-l>ध्वजैराभरणैश्चित्रैः कवचैश्च हिरण्मयैः ॥ २५ ॥</s-l></s-lg><s-lg><s-l>वैजयन्तीपताकाभिः परिस्तोमाङ्गकम्बलैः ।</s-l><s-l>विमलैर्निशितैः शस्त्रैर्हयानां च प्रकीर्णकैः ॥ २६ ॥</s-l></s-lg><s-lg><s-l>जातरूपमयीभिश्च राजतीभिश्च मूर्धसु ।</s-l><s-l>गजानां कुम्भमालाभिर्दन्तवेष्टैश्च भारत ॥ २७ ॥</s-l></s-lg><s-lg><s-l>सबलाकाः सखद्योताः सैरावतशतह्रदाः ।</s-l><s-l>अदृश्यन्तोष्णपर्याये मेघानामिव वागुराः ॥ २८ ॥</s-l></s-lg><s-lg><s-l>अपश्यन्नस्मदीयाश्च ते च यौधिष्ठिराः स्थिताः ।</s-l><s-l>तद्युद्धं युयुधानस्य द्रोणस्य च महात्मनः ॥ २९ ॥</s-l></s-lg><s-lg><s-l>विमानाग्रगता देवा ब्रह्मशक्रपुरोगमाः ।</s-l><s-l>सिद्धचारणसंघाश्च विद्याधरमहोरगाः ॥ ३० ॥</s-l></s-lg><s-lg><s-l>गतप्रत्यागताक्षेपैश्चित्रैः शस्त्रविघातिभिः ।</s-l><s-l>विविधैर्विस्मयं जग्मुस्तयोः पुरुषसिंहयोः ॥ ३१ ॥</s-l></s-lg><s-lg><s-l>हस्तलाघवमस्त्रेषु दर्शयन्तौ महाबलौ ।</s-l><s-l>अन्योन्यं समविध्येतां शरैस्तौ द्रोणसात्यकी ॥ ३२ ॥</s-l></s-lg><s-lg><s-l>ततो द्रोणस्य दाशार्हः शरांश्चिच्छेद संयुगे ।</s-l><s-l>पत्रिभिः सुदृढैराशु धनुश्चैव महाद्युते ॥ ३३ ॥</s-l></s-lg><s-lg><s-l>निमेषान्तरमात्रेण भारद्वाजोऽपरं धनुः ।</s-l><s-l>सज्यं चकार तच्चाशु चिच्छेदास्य स सात्यकिः ॥ ३४ ॥</s-l></s-lg><s-lg><s-l>ततस्त्वरन्पुनर्द्रोणो धनुर्हस्तो व्यतिष्ठत ।</s-l><s-l>सज्यं सज्यं पुनश्चास्य चिच्छेद निशितैः शरैः ॥ ३५ ॥</s-l></s-lg><s-lg><s-l>ततोऽस्य संयुगे द्रोणो दृष्ट्वा कर्मातिमानुषम् ।</s-l><s-l>युयुधानस्य राजेन्द्र मनसेदमचिन्तयत् ॥ ३६ ॥</s-l></s-lg><s-lg><s-l>एतदस्त्रबलं रामे कार्तवीर्ये धनंजये ।</s-l><s-l>भीष्मे च पुरुषव्याघ्रे यदिदं सात्वतां वरे ॥ ३७ ॥</s-l></s-lg><s-lg><s-l>तं चास्य मनसा द्रोणः पूजयामास विक्रमम् ।</s-l><s-l>लाघवं वासवस्येव संप्रेक्ष्य द्विजसत्तमः ॥ ३८ ॥</s-l></s-lg><s-lg><s-l>तुतोषास्त्रविदां श्रेष्ठस्तथा देवाः सवासवाः ।</s-l><s-l>न तामालक्षयामासुर्लघुतां शीघ्रकारिणः ॥ ३९ ॥</s-l></s-lg><s-lg><s-l>देवाश्च युयुधानस्य गन्धर्वाश्च विशां पते ।</s-l><s-l>सिद्धचारणसंघाश्च विदुर्द्रोणस्य कर्म तत् ॥ ४० ॥</s-l></s-lg><s-lg><s-l>ततोऽन्यद्धनुरादाय द्रोणः क्षत्रियमर्दनः ।</s-l><s-l>अस्त्रैरस्त्रविदां श्रेष्ठो योधयामास भारत ॥ ४१ ॥</s-l></s-lg><s-lg><s-l>तस्यास्त्राण्यस्त्रमायाभिः प्रतिहन्य स सात्यकिः ।</s-l><s-l>जघान निशितैर्बाणैस्तदद्भुतमिवाभवत् ॥ ४२ ॥</s-l></s-lg><s-lg><s-l>तस्यातिमानुषं कर्म दृष्ट्वान्यैरसमं रणे ।</s-l><s-l>युक्तं योगेन योगज्ञास्तावकाः समपूजयन् ॥ ४३ ॥</s-l></s-lg><s-lg><s-l>यदस्त्रमस्यति द्रोणस्तदेवास्यति सात्यकिः ।</s-l><s-l>तमाचार्योऽप्यसंभ्रान्तोऽयोधयच्छत्रुतापनः ॥ ४४ ॥</s-l></s-lg><s-lg><s-l>ततः क्रुद्धो महाराज धनुर्वेदस्य पारगः ।</s-l><s-l>वधाय युयुधानस्य दिव्यमस्त्रमुदैरयत् ॥ ४५ ॥</s-l></s-lg><s-lg><s-l>तदाग्नेयं महाघोरं रिपुघ्नमुपलक्ष्य सः ।</s-l><s-l>अस्त्रं दिव्यं महेष्वासो वारुणं समुदैरयत् ॥ ४६ ॥</s-l></s-lg><s-lg><s-l>हाहाकारो महानासीद्दृष्ट्वा दिव्यास्त्रधारिणौ ।</s-l><s-l>न विचेरुस्तदाकाशे भूतान्याकाशगान्यपि ॥ ४७ ॥</s-l></s-lg><s-lg><s-l>अस्त्रे ते वारुणाग्नेये ताभ्यां बाणसमाहिते ।</s-l><s-l>न तावदभिषज्येते व्यावर्तदथ भास्करः ॥ ४८ ॥</s-l></s-lg><s-lg><s-l>ततो युधिष्ठिरो राजा भीमसेनश्च पाण्डवः ।</s-l><s-l>नकुलः सहदेवश्च पर्यरक्षन्त सात्यकिम् ॥ ४९ ॥</s-l></s-lg><s-lg><s-l>धृष्टद्युम्नमुखैः सार्धं विराटश्च सकेकयः ।</s-l><s-l>मत्स्याः शाल्वेयसेनाश्च द्रोणमाजग्मुरञ्जसा ॥ ५० ॥</s-l></s-lg><s-lg><s-l>दुःशासनं पुरस्कृत्य राजपुत्राः सहस्रशः ।</s-l><s-l>द्रोणमभ्युपपद्यन्त सपत्नैः परिवारितम् ॥ ५१ ॥</s-l></s-lg><s-lg><s-l>ततो युद्धमभूद्राजंस्तव तेषां च धन्विनाम् ।</s-l><s-l>रजसा संवृते लोके शरजालसमावृते ॥ ५२ ॥</s-l></s-lg><s-lg><s-l>सर्वमाविग्नमभवन्न प्राज्ञायत किंचन ।</s-l><s-l>सैन्येन रजसा ध्वस्ते निर्मर्यादमवर्तत ॥ ५३ ॥</s-l></s-lg>