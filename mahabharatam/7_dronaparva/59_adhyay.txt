<s-lg><s-l> युधिष्ठिर उवाच ।</s-l><s-l>सुखेन रजनी व्युष्टा कच्चित्ते मधुसूदन ।</s-l><s-l>कच्चिज्ज्ञानानि सर्वाणि प्रसन्नानि तवाच्युत ॥ १ ॥</s-l></s-lg><s-lg><s-l> संजय उवाच ।</s-l><s-l>वासुदेवोऽपि तद्युक्तं पर्यपृच्छद्युधिष्ठिरम् ।</s-l><s-l>ततः क्षत्ता प्रकृतयो न्यवेदयदुपस्थिताः ॥ २ ॥</s-l></s-lg><s-lg><s-l>अनुज्ञातश्च राज्ञा स प्रावेशयत तं जनम् ।</s-l><s-l>विराटं भीमसेनं च धृष्टद्युम्नं च सात्यकिम् ॥ ३ ॥</s-l></s-lg><s-lg><s-l>शिखण्डिनं यमौ चैव चेकितानं च केकयान् ।</s-l><s-l>युयुत्सुं चैव कौरव्यं पाञ्चाल्यं चोत्तमौजसम् ॥ ४ ॥</s-l></s-lg><s-lg><s-l>एते चान्ये च बहवः क्षत्रियाः क्षत्रियर्षभम् ।</s-l><s-l>उपतस्थुर्महात्मानं विविशुश्चासनेषु ते ॥ ५ ॥</s-l></s-lg><s-lg><s-l>एकस्मिन्नासने वीरावुपविष्टौ महाबलौ ।</s-l><s-l>कृष्णश्च युयुधानश्च महात्मानौ महाद्युती ॥ ६ ॥</s-l></s-lg><s-lg><s-l>ततो युधिष्ठिरस्तेषां शृण्वतां मधुसूदनम् ।</s-l><s-l>अब्रवीत्पुण्डरीकाक्षमाभाष्य मधुरं वचः ॥ ७ ॥</s-l></s-lg><s-lg><s-l>एकं त्वां वयमाश्रित्य सहस्राक्षमिवामराः ।</s-l><s-l>प्रार्थयामो जयं युद्धे शाश्वतानि सुखानि च ॥ ८ ॥</s-l></s-lg><s-lg><s-l>त्वं हि राज्यविनाशं च द्विषद्भिश्च निराक्रियाम् ।</s-l><s-l>क्लेशांश्च विविधान्कृष्ण सर्वांस्तानपि वेत्थ नः ॥ ९ ॥</s-l></s-lg><s-lg><s-l>त्वयि सर्वेश सर्वेषामस्माकं भक्तवत्सल ।</s-l><s-l>सुखमायत्तमत्यर्थं यात्रा च मधुसूदन ॥ १० ॥</s-l></s-lg><s-lg><s-l>स तथा कुरु वार्ष्णेय यथा त्वयि मनो मम ।</s-l><s-l>अर्जुनस्य यथा सत्या प्रतिज्ञा स्याच्चिकीर्षिता ॥ ११ ॥</s-l></s-lg><s-lg><s-l>स भवांस्तारयत्वस्माद्दुःखामर्षमहार्णवात् ।</s-l><s-l>पारं तितीर्षतामद्य प्लवो नो भव माधव ॥ १२ ॥</s-l></s-lg><s-lg><s-l>न हि तत्कुरुते संख्ये कार्तवीर्यसमस्त्वपि ।</s-l><s-l>रथी यत्कुरुते कृष्ण सारथिर्यत्नमास्थितः ॥ १३ ॥</s-l></s-lg><s-lg><s-l> वासुदेव उवाच ।</s-l><s-l>सामरेष्वपि लोकेषु सर्वेषु न तथाविधः ।</s-l><s-l>शरासनधरः कश्चिद्यथा पार्थो धनंजयः ॥ १४ ॥</s-l></s-lg><s-lg><s-l>वीर्यवानस्त्रसंपन्नः पराक्रान्तो महाबलः ।</s-l><s-l>युद्धशौण्डः सदामर्षी तेजसा परमो नृणाम् ॥ १५ ॥</s-l></s-lg><s-lg><s-l>स युवा वृषभस्कन्धो दीर्घबाहुर्महाबलः ।</s-l><s-l>सिंहर्षभगतिः श्रीमान्द्विषतस्ते हनिष्यति ॥ १६ ॥</s-l></s-lg><s-lg><s-l>अहं च तत्करिष्यामि यथा कुन्तीसुतोऽर्जुनः ।</s-l><s-l>धार्तराष्ट्रस्य सैन्यानि धक्ष्यत्यग्निरिवोत्थितः ॥ १७ ॥</s-l></s-lg><s-lg><s-l>अद्य तं पापकर्माणं क्षुद्रं सौभद्रघातिनम् ।</s-l><s-l>अपुनर्दर्शनं मार्गमिषुभिः क्षेप्स्यतेऽर्जुनः ॥ १८ ॥</s-l></s-lg><s-lg><s-l>तस्याद्य गृध्राः श्येनाश्च वडगोमायवस्तथा ।</s-l><s-l>भक्षयिष्यन्ति मांसानि ये चान्ये पुरुषादकाः ॥ १९ ॥</s-l></s-lg><s-lg><s-l>यद्यस्य देवा गोप्तारः सेन्द्राः सर्वे तथाप्यसौ ।</s-l><s-l>राजधानीं यमस्याद्य हतः प्राप्स्यति संकुले ॥ २० ॥</s-l></s-lg><s-lg><s-l>निहत्य सैन्धवं जिष्णुरद्य त्वामुपयास्यति ।</s-l><s-l>विशोको विज्वरो राजन्भव भूतिपुरस्कृतः ॥ २१ ॥</s-l></s-lg>