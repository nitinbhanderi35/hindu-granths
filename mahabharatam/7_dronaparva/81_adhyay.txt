<s-lg><s-l> धृतराष्ट्र उवाच ।</s-l><s-l>अर्जुने सैन्धवं प्राप्ते भारद्वाजेन संवृताः ।</s-l><s-l>पाञ्चालाः कुरुभिः सार्धं किमकुर्वत संजय ॥ १ ॥</s-l></s-lg><s-lg><s-l> संजय उवाच ।</s-l><s-l>अपराह्णे महाराज संग्रामे लोमहर्षणे ।</s-l><s-l>पाञ्चालानां कुरूणां च द्रोणे द्यूतमवर्तत ॥ २ ॥</s-l></s-lg><s-lg><s-l>पाञ्चाला हि जिघांसन्तो द्रोणं संहृष्टचेतसः ।</s-l><s-l>अभ्यवर्षन्त गर्जन्तः शरवर्षाणि मारिष ॥ ३ ॥</s-l></s-lg><s-lg><s-l>ततः सुतुमुलस्तेषां संग्रामोऽवर्तताद्भुतः ।</s-l><s-l>पाञ्चालानां कुरूणां च घोरो देवासुरोपमः ॥ ४ ॥</s-l></s-lg><s-lg><s-l>सर्वे द्रोणरथं प्राप्य पाञ्चालाः पाण्डवैः सह ।</s-l><s-l>तदनीकं बिभित्सन्तो महास्त्राणि व्यदर्शयन् ॥ ५ ॥</s-l></s-lg><s-lg><s-l>द्रोणस्य रथपर्यन्तं रथिनो रथमास्थिताः ।</s-l><s-l>कम्पयन्तोऽभ्यवर्तन्त वेगमास्थाय मध्यमम् ॥ ६ ॥</s-l></s-lg><s-lg><s-l>तमभ्यगाद्बृहत्क्षत्रः केकयानां महारथः ।</s-l><s-l>प्रवपन्निशितान्बाणान्महेन्द्राशनिसंनिभान् ॥ ७ ॥</s-l></s-lg><s-lg><s-l>तं तु प्रत्युदियाच्छीघ्रं क्षेमधूर्तिर्महायशाः ।</s-l><s-l>विमुञ्चन्निशितान्बाणाञ्शतशोऽथ सहस्रशः ॥ ८ ॥</s-l></s-lg><s-lg><s-l>धृष्टकेतुश्च चेदीनामृषभोऽतिबलोदितः ।</s-l><s-l>त्वरितोऽभ्यद्रवद्द्रोणं महेन्द्र इव शम्बरम् ॥ ९ ॥</s-l></s-lg><s-lg><s-l>तमापतन्तं सहसा व्यादितास्यमिवान्तकम् ।</s-l><s-l>वीरधन्वा महेष्वासस्त्वरमाणः समभ्ययात् ॥ १० ॥</s-l></s-lg><s-lg><s-l>युधिष्ठिरं महाराज जिगीषुं समवस्थितम् ।</s-l><s-l>सहानीकं ततो द्रोणो न्यवारयत वीर्यवान् ॥ ११ ॥</s-l></s-lg><s-lg><s-l>नकुलं कुशलं युद्धे पराक्रान्तं पराक्रमी ।</s-l><s-l>अभ्यगच्छत्समायान्तं विकर्णस्ते सुतः प्रभो ॥ १२ ॥</s-l></s-lg><s-lg><s-l>सहदेवं तथायान्तं दुर्मुखः शत्रुकर्शनः ।</s-l><s-l>शरैरनेकसाहस्रैः समवाकिरदाशुगैः ॥ १३ ॥</s-l></s-lg><s-lg><s-l>सात्यकिं तु नरव्याघ्रं व्याघ्रदत्तस्त्ववारयत् ।</s-l><s-l>शरैः सुनिशितैस्तीक्ष्णैः कम्पयन्वै मुहुर्मुहुः ॥ १४ ॥</s-l></s-lg><s-lg><s-l>द्रौपदेयान्नरव्याघ्रान्मुञ्चतः सायकोत्तमान् ।</s-l><s-l>संरब्धान्रथिनां श्रेष्ठान्सौमदत्तिरवारयत् ॥ १५ ॥</s-l></s-lg><s-lg><s-l>भीमसेनं तथा क्रुद्धं भीमरूपो भयानकम् ।</s-l><s-l>प्रत्यवारयदायान्तमार्ष्यशृङ्गिर्महारथः ॥ १६ ॥</s-l></s-lg><s-lg><s-l>तयोः समभवद्युद्धं नरराक्षसयोर्मृधे ।</s-l><s-l>यादृगेव पुरा वृत्तं रामरावणयोर्नृप ॥ १७ ॥</s-l></s-lg><s-lg><s-l>ततो युधिष्ठिरो द्रोणं नवत्या नतपर्वणाम् ।</s-l><s-l>आजघ्ने भरतश्रेष्ठ सर्वमर्मसु भारत ॥ १८ ॥</s-l></s-lg><s-lg><s-l>तं द्रोणः पञ्चविंशत्या निजघान स्तनान्तरे ।</s-l><s-l>रोषितो भरतश्रेष्ठ कौन्तेयेन यशस्विना ॥ १९ ॥</s-l></s-lg><s-lg><s-l>भूय एव तु विंशत्या सायकानां समाचिनोत् ।</s-l><s-l>साश्वसूतध्वजं द्रोणः पश्यतां सर्वधन्विनाम् ॥ २० ॥</s-l></s-lg><s-lg><s-l>ताञ्शरान्द्रोणमुक्तांस्तु शरवर्षेण पाण्डवः ।</s-l><s-l>अवारयत धर्मात्मा दर्शयन्पाणिलाघवम् ॥ २१ ॥</s-l></s-lg><s-lg><s-l>ततो द्रोणो भृशं क्रुद्धो धर्मराजस्य संयुगे ।</s-l><s-l>चिच्छेद सहसा धन्वी धनुस्तस्य महात्मनः ॥ २२ ॥</s-l></s-lg><s-lg><s-l>अथैनं छिन्नधन्वानं त्वरमाणो महारथः ।</s-l><s-l>शरैरनेकसाहस्रैः पुरयामास सर्वतः ॥ २३ ॥</s-l></s-lg><s-lg><s-l>अदृश्यं दृश्य राजानं भारद्वाजस्य सायकैः ।</s-l><s-l>सर्वभूतान्यमन्यन्त हतमेव युधिष्ठिरम् ॥ २४ ॥</s-l></s-lg><s-lg><s-l>केचिच्चैनममन्यन्त तथा वै विमुखीकृतम् ।</s-l><s-l>हृतो राजेति राजेन्द्र ब्राह्मणेन यशस्विना ॥ २५ ॥</s-l></s-lg><s-lg><s-l>स कृच्छ्रं परमं प्राप्तो धर्मराजो युधिष्ठिरः ।</s-l><s-l>त्यक्त्वा तत्कार्मुकं छिन्नं भारद्वाजेन संयुगे ।</s-l><s-l>आददेऽन्यद्धनुर्दिव्यं भारघ्नं वेगवत्तरम् ॥ २६ ॥</s-l></s-lg><s-lg><s-l>ततस्तान्सायकान्सर्वान्द्रोणमुक्तान्सहस्रशः ।</s-l><s-l>चिच्छेद समरे वीरस्तदद्भुतमिवाभवत् ॥ २७ ॥</s-l></s-lg><s-lg><s-l>छित्त्वा च ताञ्शरान्राजा क्रोधसंरक्तलोचनः ।</s-l><s-l>शक्तिं जग्राह समरे गिरीणामपि दारणीम् ।</s-l><s-l>स्वर्णदण्डां महाघोरामष्टघण्टां भयावहाम् ॥ २८ ॥</s-l></s-lg><s-lg><s-l>समुत्क्षिप्य च तां हृष्टो ननाद बलवद्बली ।</s-l><s-l>नादेन सर्वभूतानि त्रासयन्निव भारत ॥ २९ ॥</s-l></s-lg><s-lg><s-l>शक्तिं समुद्यतां दृष्ट्वा धर्मराजेन संयुगे ।</s-l><s-l>स्वस्ति द्रोणाय सहसा सर्वभूतान्यथाब्रुवन् ॥ ३० ॥</s-l></s-lg><s-lg><s-l>सा राजभुजनिर्मुक्ता निर्मुक्तोरगसंनिभा ।</s-l><s-l>प्रज्वालयन्ती गगनं दिशश्च विदिशस्तथा ।</s-l><s-l>द्रोणान्तिकमनुप्राप्ता दीप्तास्या पन्नगी यथा ॥ ३१ ॥</s-l></s-lg><s-lg><s-l>तामापतन्तीं सहसा प्रेक्ष्य द्रोणो विशां पते ।</s-l><s-l>प्रादुश्चक्रे ततो ब्राह्ममस्त्रमस्त्रविदां वरः ॥ ३२ ॥</s-l></s-lg><s-lg><s-l>तदस्त्रं भस्मसात्कृत्वा तां शक्तिं घोरदर्शनाम् ।</s-l><s-l>जगाम स्यन्दनं तूर्णं पाण्डवस्य यशस्विनः ॥ ३३ ॥</s-l></s-lg><s-lg><s-l>ततो युधिष्ठिरो राजा द्रोणास्त्रं तत्समुद्यतम् ।</s-l><s-l>अशामयन्महाप्राज्ञो ब्रह्मास्त्रेणैव भारत ॥ ३४ ॥</s-l></s-lg><s-lg><s-l>विव्याध च रणे द्रोणं पञ्चभिर्नतपर्वभिः ।</s-l><s-l>क्षुरप्रेण च तीक्ष्णेन चिच्छेदास्य महद्धनुः ॥ ३५ ॥</s-l></s-lg><s-lg><s-l>तदपास्य धनुश्छिन्नं द्रोणः क्षत्रियमर्दनः ।</s-l><s-l>गदां चिक्षेप सहसा धर्मपुत्राय मारिष ॥ ३६ ॥</s-l></s-lg><s-lg><s-l>तामापतन्तीं सहसा गदां दृष्ट्वा युधिष्ठिरः ।</s-l><s-l>गदामेवाग्रहीत्क्रुद्धश्चिक्षेप च परंतपः ॥ ३७ ॥</s-l></s-lg><s-lg><s-l>ते गदे सहसा मुक्ते समासाद्य परस्परम् ।</s-l><s-l>संघर्षात्पावकं मुक्त्वा समेयातां महीतले ॥ ३८ ॥</s-l></s-lg><s-lg><s-l>ततो द्रोणो भृशं क्रुद्धो धर्मराजस्य मारिष ।</s-l><s-l>चतुर्भिर्निशितैस्तीक्ष्णैर्हयाञ्जघ्ने शरोत्तमैः ॥ ३९ ॥</s-l></s-lg><s-lg><s-l>धनुश्चैकेन बाणेन चिच्छेदेन्द्रध्वजोपमम् ।</s-l><s-l>केतुमेकेन चिच्छेद पाण्डवं चार्दयत्त्रिभिः ॥ ४० ॥</s-l></s-lg><s-lg><s-l>हताश्वात्तु रथात्तूर्णमवप्लुत्य युधिष्ठिरः ।</s-l><s-l>तस्थावूर्ध्वभुजो राजा व्यायुधो भरतर्षभ ॥ ४१ ॥</s-l></s-lg><s-lg><s-l>विरथं तं समालोक्य व्यायुधं च विशेषतः ।</s-l><s-l>द्रोणो व्यमोहयच्छत्रून्सर्वसैन्यानि चाभिभो ॥ ४२ ॥</s-l></s-lg><s-lg><s-l>मुञ्चन्निषुगणांस्तीक्ष्णाँल्लघुहस्तो दृढव्रतः ।</s-l><s-l>अभिदुद्राव राजानं सिंहो मृगमिवोल्बणः ॥ ४३ ॥</s-l></s-lg><s-lg><s-l>तमभिद्रुतमालोक्य द्रोणेनामित्रघातिना ।</s-l><s-l>हा हेति सहसा शब्दः पाण्डूनां समजायत ॥ ४४ ॥</s-l></s-lg><s-lg><s-l>हृतो राजा हृतो राजा भारद्वाजेन मारिष ।</s-l><s-l>इत्यासीत्सुमहाञ्शब्दः पाण्डुसैन्यस्य सर्वतः ॥ ४५ ॥</s-l></s-lg><s-lg><s-l>ततस्त्वरितमारुह्य सहदेवरथं नृपः ।</s-l><s-l>अपायाज्जवनैरश्वैः कुन्तीपुत्रो युधिष्ठिरः ॥ ४६ ॥</s-l></s-lg>