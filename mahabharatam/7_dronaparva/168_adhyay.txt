<s-lg><s-l> संजय उवाच ।</s-l><s-l>अर्जुनस्य वचः श्रुत्वा नोचुस्तत्र महारथाः ।</s-l><s-l>अप्रियं वा प्रियं वापि महाराज धनंजयम् ॥ १ ॥</s-l></s-lg><s-lg><s-l>ततः क्रुद्धो महाबाहुर्भीमसेनोऽभ्यभाषत ।</s-l><s-l>उत्स्मयन्निव कौन्तेयमर्जुनं भरतर्षभ ॥ २ ॥</s-l></s-lg><s-lg><s-l>मुनिर्यथारण्यगतो भाषसे धर्मसंहितम् ।</s-l><s-l>न्यस्तदण्डो यथा पार्थ ब्राह्मणः संशितव्रतः ॥ ३ ॥</s-l></s-lg><s-lg><s-l>क्षतात्त्राता क्षताज्जीवन्क्षान्तस्त्रिष्वपि साधुषु ।</s-l><s-l>क्षत्रियः क्षितिमाप्नोति क्षिप्रं धर्मं यशः श्रियम् ॥ ४ ॥</s-l></s-lg><s-lg><s-l>स भवान्क्षत्रियगुणैर्युक्तः सर्वैः कुलोद्वहः ।</s-l><s-l>अविपश्चिद्यथा वाक्यं व्याहरन्नाद्य शोभसे ॥ ५ ॥</s-l></s-lg><s-lg><s-l>पराक्रमस्ते कौन्तेय शक्रस्येव शचीपतेः ।</s-l><s-l>न चातिवर्तसे धर्मं वेलामिव महोदधिः ॥ ६ ॥</s-l></s-lg><s-lg><s-l>न पूजयेत्त्वा कोऽन्वद्य यत्त्रयोदशवार्षिकम् ।</s-l><s-l>अमर्षं पृष्ठतः कृत्वा धर्ममेवाभिकाङ्क्षसे ॥ ७ ॥</s-l></s-lg><s-lg><s-l>दिष्ट्या तात मनस्तेऽद्य स्वधर्ममनुवर्तते ।</s-l><s-l>आनृशंस्ये च ते दिष्ट्या बुद्धिः सततमच्युत ॥ ८ ॥</s-l></s-lg><s-lg><s-l>यत्तु धर्मप्रवृत्तस्य हृतं राज्यमधर्मतः ।</s-l><s-l>द्रौपदी च परामृष्टा सभामानीय शत्रुभिः ॥ ९ ॥</s-l></s-lg><s-lg><s-l>वनं प्रव्राजिताश्चास्म वल्कलाजिनवाससः ।</s-l><s-l>अनर्हमाणास्तं भावं त्रयोदश समाः परैः ॥ १० ॥</s-l></s-lg><s-lg><s-l>एतान्यमर्षस्थानानि मर्षितानि त्वयानघ ।</s-l><s-l>क्षत्रधर्मप्रसक्तेन सर्वमेतदनुष्ठितम् ॥ ११ ॥</s-l></s-lg><s-lg><s-l>तमधर्ममपाक्रष्टुमारब्धः सहितस्त्वया ।</s-l><s-l>सानुबन्धान्हनिष्यामि क्षुद्रान्राज्यहरानहम् ॥ १२ ॥</s-l></s-lg><s-lg><s-l>त्वया तु कथितं पूर्वं युद्धायाभ्यागता वयम् ।</s-l><s-l>घटामश्च यथाशक्ति त्वं तु नोऽद्य जुगुप्ससे ॥ १३ ॥</s-l></s-lg><s-lg><s-l>स्वधर्मं नेच्छसे ज्ञातुं मिथ्या वचनमेव ते ।</s-l><s-l>भयार्दितानामस्माकं वाचा मर्माणि कृन्तसि ॥ १४ ॥</s-l></s-lg><s-lg><s-l>वपन्व्रणे क्षारमिव क्षतानां शत्रुकर्शन ।</s-l><s-l>विदीर्यते मे हृदयं त्वया वाक्शल्यपीडितम् ॥ १५ ॥</s-l></s-lg><s-lg><s-l>अधर्ममेतद्विपुलं धार्मिकः सन्न बुध्यसे ।</s-l><s-l>यत्त्वमात्मानमस्मांश्च प्रशंस्यान्न प्रशंससि ।</s-l><s-l>यः कलां षोडशीं त्वत्तो नार्हते तं प्रशंससि ॥ १६ ॥</s-l></s-lg><s-lg><s-l>स्वयमेवात्मनो वक्तुं न युक्तं गुणसंस्तवम् ।</s-l><s-l>दारयेयं महीं क्रोधाद्विकिरेयं च पर्वतान् ॥ १७ ॥</s-l></s-lg><s-lg><s-l>आविध्य च गदां गुर्वीं भीमां काञ्चनमालिनीम् ।</s-l><s-l>गिरिप्रकाशान्क्षितिजान्भञ्जेयमनिलो यथा ॥ १८ ॥</s-l></s-lg><s-lg><s-l>स त्वमेवंविधं जानन्भ्रातरं मां नरर्षभ ।</s-l><s-l>द्रोणपुत्राद्भयं कर्तुं नार्हस्यमितविक्रम ॥ १९ ॥</s-l></s-lg><s-lg><s-l>अथ वा तिष्ठ बीभत्सो सह सर्वैर्नरर्षभैः ।</s-l><s-l>अहमेनं गदापाणिर्जेष्याम्येको महाहवे ॥ २० ॥</s-l></s-lg><s-lg><s-l>ततः पाञ्चालराजस्य पुत्रः पार्थमथाब्रवीत् ।</s-l><s-l>संक्रुद्धमिव नर्दन्तं हिरण्यकशिपुं हरिः ॥ २१ ॥</s-l></s-lg><s-lg><s-l>बीभत्सो विप्रकर्माणि विदितानि मनीषिणाम् ।</s-l><s-l>याजनाध्यापने दानं तथा यज्ञप्रतिग्रहौ ॥ २२ ॥</s-l></s-lg><s-lg><s-l>षष्ठमध्ययनं नाम तेषां कस्मिन्प्रतिष्ठितः ।</s-l><s-l>हतो द्रोणो मया यत्तत्किं मां पार्थ विगर्हसे ॥ २३ ॥</s-l></s-lg><s-lg><s-l>अपक्रान्तः स्वधर्माच्च क्षत्रधर्ममुपाश्रितः ।</s-l><s-l>अमानुषेण हन्त्यस्मानस्त्रेण क्षुद्रकर्मकृत् ॥ २४ ॥</s-l></s-lg><s-lg><s-l>तथा मायां प्रयुञ्जानमसह्यं ब्राह्मणब्रुवम् ।</s-l><s-l>माययैव निहन्याद्यो न युक्तं पार्थ तत्र किम् ॥ २५ ॥</s-l></s-lg><s-lg><s-l>तस्मिंस्तथा मया शस्ते यदि द्रौणायनी रुषा ।</s-l><s-l>कुरुते भैरवं नादं तत्र किं मम हीयते ॥ २६ ॥</s-l></s-lg><s-lg><s-l>न चाद्भुतमिदं मन्ये यद्द्रौणिः शुद्धगर्जया ।</s-l><s-l>घातयिष्यति कौरव्यान्परित्रातुमशक्नुवन् ॥ २७ ॥</s-l></s-lg><s-lg><s-l>यच्च मां धार्मिको भूत्वा ब्रवीषि गुरुघातिनम् ।</s-l><s-l>तदर्थमहमुत्पन्नः पाञ्चाल्यस्य सुतोऽनलात् ॥ २८ ॥</s-l></s-lg><s-lg><s-l>यस्य कार्यमकार्यं वा युध्यतः स्यात्समं रणे ।</s-l><s-l>तं कथं ब्राह्मणं ब्रूयाः क्षत्रियं वा धनंजय ॥ २९ ॥</s-l></s-lg><s-lg><s-l>यो ह्यनस्त्रविदो हन्याद्ब्रह्मास्त्रैः क्रोधमूर्छितः ।</s-l><s-l>सर्वोपायैर्न स कथं वध्यः पुरुषसत्तम ॥ ३० ॥</s-l></s-lg><s-lg><s-l>विधर्मिणं धर्मविद्भिः प्रोक्तं तेषां विषोपमम् ।</s-l><s-l>जानन्धर्मार्थतत्त्वज्ञः किमर्जुन विगर्हसे ॥ ३१ ॥</s-l></s-lg><s-lg><s-l>नृशंसः स मयाक्रम्य रथ एव निपातितः ।</s-l><s-l>तन्माभिनन्द्यं बीभत्सो किमर्थं नाभिनन्दसे ॥ ३२ ॥</s-l></s-lg><s-lg><s-l>कृते रणे कथं पार्थ ज्वलनार्कविषोपमम् ।</s-l><s-l>भीमं द्रोणशिरश्छेदे प्रशस्यं न प्रशंससि ॥ ३३ ॥</s-l></s-lg><s-lg><s-l>योऽसौ ममैव नान्यस्य बान्धवान्युधि जघ्निवान् ।</s-l><s-l>छित्त्वापि तस्य मूर्धानं नैवास्मि विगतज्वरः ॥ ३४ ॥</s-l></s-lg><s-lg><s-l>तच्च मे कृन्तते मर्म यन्न तस्य शिरो मया ।</s-l><s-l>निषादविषये क्षिप्तं जयद्रथशिरो यथा ॥ ३५ ॥</s-l></s-lg><s-lg><s-l>अवधश्चापि शत्रूणामधर्मः शिष्यतेऽर्जुन ।</s-l><s-l>क्षत्रियस्य ह्ययं धर्मो हन्याद्धन्येत वा पुनः ॥ ३६ ॥</s-l></s-lg><s-lg><s-l>स शत्रुर्निहतः संख्ये मया धर्मेण पाण्डव ।</s-l><s-l>यथा त्वया हतः शूरो भगदत्तः पितुः सखा ॥ ३७ ॥</s-l></s-lg><s-lg><s-l>पितामहं रणे हत्वा मन्यसे धर्ममात्मनः ।</s-l><s-l>मया शत्रौ हते कस्मात्पापे धर्मं न मन्यसे ॥ ३८ ॥</s-l></s-lg><s-lg><s-l>नानृतः पाण्डवो ज्येष्ठो नाहं वाधार्मिकोऽर्जुन ।</s-l><s-l>शिष्यध्रुङ्निहतः पापो युध्यस्व विजयस्तव ॥ ३९ ॥</s-l></s-lg>