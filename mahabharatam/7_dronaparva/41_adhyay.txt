<s-lg><s-l> धृतराष्ट्र उवाच ।</s-l><s-l>बालमत्यन्तसुखिनमवार्यबलदर्पितम् ।</s-l><s-l>युद्धेषु कुशलं वीरं कुलपुत्रं तनुत्यजम् ॥ १ ॥</s-l></s-lg><s-lg><s-l>गाहमानमनीकानि सदश्वैस्तं त्रिहायनैः ।</s-l><s-l>अपि यौधिष्ठिरात्सैन्यात्कश्चिदन्वपतद्रथी ॥ २ ॥</s-l></s-lg><s-lg><s-l> संजय उवाच ।</s-l><s-l>युधिष्ठिरो भीमसेनः शिखण्डी सात्यकिर्यमौ ।</s-l><s-l>धृष्टद्युम्नो विराटश्च द्रुपदश्च सकेकयः ।</s-l><s-l>धृष्टकेतुश्च संरब्धो मत्स्याश्चान्वपतन्रणे ॥ ३ ॥</s-l></s-lg><s-lg><s-l>अभ्यद्रवन्परीप्सन्तो व्यूढानीकाः प्रहारिणः ।</s-l><s-l>तान्दृष्ट्वा द्रवतः शूरांस्त्वदीया विमुखाभवन् ॥ ४ ॥</s-l></s-lg><s-lg><s-l>ततस्तद्विमुखं दृष्ट्वा तव सूनोर्महद्बलम् ।</s-l><s-l>जामाता तव तेजस्वी विष्टम्भयिषुराद्रवत् ॥ ५ ॥</s-l></s-lg><s-lg><s-l>सैन्धवस्य महाराज पुत्रो राजा जयद्रथः ।</s-l><s-l>स पुत्रगृद्धिनः पार्थान्सहसैन्यानवारयत् ॥ ६ ॥</s-l></s-lg><s-lg><s-l>उग्रधन्वा महेष्वासो दिव्यमस्त्रमुदीरयन् ।</s-l><s-l>वार्धक्षत्रिरुपासेधत्प्रवणादिव कुञ्जरान् ॥ ७ ॥</s-l></s-lg><s-lg><s-l> धृतराष्ट्र उवाच ।</s-l><s-l>अतिभारमहं मन्ये सैन्धवे संजयाहितम् ।</s-l><s-l>यदेकः पाण्डवान्क्रुद्धान्पुत्रगृद्धीनवारयत् ॥ ८ ॥</s-l></s-lg><s-lg><s-l>अत्यद्भुतमिदं मन्ये बलं शौर्यं च सैन्धवे ।</s-l><s-l>तदस्य ब्रूहि मे वीर्यं कर्म चाग्र्यं महात्मनः ॥ ९ ॥</s-l></s-lg><s-lg><s-l>किं दत्तं हुतमिष्टं वा सुतप्तमथ वा तपः ।</s-l><s-l>सिन्धुराजेन येनैकः क्रुद्धान्पार्थानवारयत् ॥ १० ॥</s-l></s-lg><s-lg><s-l> संजय उवाच ।</s-l><s-l>द्रौपदीहरणे यत्तद्भीमसेनेन निर्जितः ।</s-l><s-l>मानात्स तप्तवान्राजा वरार्थी सुमहत्तपः ॥ ११ ॥</s-l></s-lg><s-lg><s-l>इन्द्रियाणीन्द्रियार्थेभ्यः प्रियेभ्यः संनिवर्त्य सः ।</s-l><s-l>क्षुत्पिपासातपसहः कृशो धमनिसंततः ।</s-l><s-l>देवमाराधयच्छर्वं गृणन्ब्रह्म सनातनम् ॥ १२ ॥</s-l></s-lg><s-lg><s-l>भक्तानुकम्पी भगवांस्तस्य चक्रे ततो दयाम् ।</s-l><s-l>स्वप्नान्तेऽप्यथ चैवाह हरः सिन्धुपतेः सुतम् ।</s-l><s-l>वरं वृणीष्व प्रीतोऽस्मि जयद्रथ किमिच्छसि ॥ १३ ॥</s-l></s-lg><s-lg><s-l>एवमुक्तस्तु शर्वेण सिन्धुराजो जयद्रथः ।</s-l><s-l>उवाच प्रणतो रुद्रं प्राञ्जलिर्नियतात्मवान् ॥ १४ ॥</s-l></s-lg><s-lg><s-l>पाण्डवेयानहं संख्ये भीमवीर्यपराक्रमान् ।</s-l><s-l>एको रणे धारयेयं समस्तानिति भारत ॥ १५ ॥</s-l></s-lg><s-lg><s-l>एवमुक्तस्तु देवेशो जयद्रथमथाब्रवीत् ।</s-l><s-l>ददामि ते वरं सौम्य विना पार्थं धनंजयम् ॥ १६ ॥</s-l></s-lg><s-lg><s-l>धारयिष्यसि संग्रामे चतुरः पाण्डुनन्दनान् ।</s-l><s-l>एवमस्त्विति देवेशमुक्त्वाबुध्यत पार्थिवः ॥ १७ ॥</s-l></s-lg><s-lg><s-l>स तेन वरदानेन दिव्येनास्त्रबलेन च ।</s-l><s-l>एकः संधारयामास पाण्डवानामनीकिनीम् ॥ १८ ॥</s-l></s-lg><s-lg><s-l>तस्य ज्यातलघोषेण क्षत्रियान्भयमाविशत् ।</s-l><s-l>परांस्तु तव सैन्यस्य हर्षः परमकोऽभवत् ॥ १९ ॥</s-l></s-lg><s-lg><s-l>दृष्ट्वा तु क्षत्रिया भारं सैन्धवे सर्वमर्पितम् ।</s-l><s-l>उत्क्रुश्याभ्यद्रवन्राजन्येन यौधिष्ठिरं बलम् ॥ २० ॥</s-l></s-lg>