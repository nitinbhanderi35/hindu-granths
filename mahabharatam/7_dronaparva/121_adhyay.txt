<s-lg><s-l> संजय उवाच ।</s-l><s-l>स रणे व्यचरत्पार्थः प्रेक्षणीयो धनंजयः ।</s-l><s-l>युगपद्दिक्षु सर्वासु चित्राण्यस्त्राणि दर्शयन् ॥ १ ॥</s-l></s-lg><s-lg><s-l>मध्यंदिनगतं सूर्यं प्रतपन्तमिवाम्बरे ।</s-l><s-l>न शेकुः सर्वभूतानि पाण्डवं प्रतिवीक्षितुम् ॥ २ ॥</s-l></s-lg><s-lg><s-l>प्रसृतांस्तस्य गाण्डीवाच्छरव्रातान्महात्मनः ।</s-l><s-l>संग्रामे समपश्याम हंसपङ्क्तीरिवाम्बरे ॥ ३ ॥</s-l></s-lg><s-lg><s-l>विनिवार्य स वीराणामस्त्रैरस्त्राणि सर्वशः ।</s-l><s-l>दर्शयन्रौद्रमात्मानमुग्रे कर्मणि धिष्ठितः ॥ ४ ॥</s-l></s-lg><s-lg><s-l>स तान्रथवरान्राजन्नभ्यतिक्रामदर्जुनः ।</s-l><s-l>मोहयन्निव नाराचैर्जयद्रथवधेप्सया ॥ ५ ॥</s-l></s-lg><s-lg><s-l>विसृजन्दिक्षु सर्वासु शरानसितसारथिः ।</s-l><s-l>स रणे व्यचरत्तूर्णं प्रेक्षणीयो धनंजयः ॥ ६ ॥</s-l></s-lg><s-lg><s-l>भ्रमन्त इव शूरस्य शरव्राता महात्मनः ।</s-l><s-l>अदृश्यन्तान्तरिक्षस्थाः शतशोऽथ सहस्रशः ॥ ७ ॥</s-l></s-lg><s-lg><s-l>आददानं महेष्वासं संदधानं च पाण्डवम् ।</s-l><s-l>विसृजन्तं च कौन्तेयं नानुपश्यामहे तदा ॥ ८ ॥</s-l></s-lg><s-lg><s-l>तथा सर्वा दिशो राजन्सर्वांश्च रथिनो रणे ।</s-l><s-l>आकुलीकृत्य कौन्तेयो जयद्रथमुपाद्रवत् ।</s-l><s-l>विव्याध च चतुःषष्ट्या शराणां नतपर्वणाम् ॥ ९ ॥</s-l></s-lg><s-lg><s-l>सैन्धवस्तु तथा विद्धः शरैर्गाण्डीवधन्वना ।</s-l><s-l>न चक्षमे सुसंक्रुद्धस्तोत्त्रार्दित इव द्विपः ॥ १० ॥</s-l></s-lg><s-lg><s-l>स वराहध्वजस्तूर्णं गार्ध्रपत्रानजिह्मगान् ।</s-l><s-l>आशीविषसमप्रख्यान्कर्मारपरिमार्जितान् ।</s-l><s-l>मुमोच निशितान्संख्ये सायकान्सव्यसाचिनि ॥ ११ ॥</s-l></s-lg><s-lg><s-l>त्रिभिस्तु विद्ध्वा गाण्डीवं नाराचैः षड्भिरर्जुनम् ।</s-l><s-l>अष्टाभिर्वाजिनोऽविध्यद्ध्वजं चैकेन पत्रिणा ॥ १२ ॥</s-l></s-lg><s-lg><s-l>स विक्षिप्यार्जुनस्तीक्ष्णान्सैन्धवप्रेषिताञ्शरान् ।</s-l><s-l>युगपत्तस्य चिच्छेद शराभ्यां सैन्धवस्य ह ।</s-l><s-l>सारथेश्च शिरः कायाद्ध्वजं च समलंकृतम् ॥ १३ ॥</s-l></s-lg><s-lg><s-l>स छिन्नयष्टिः सुमहाञ्शीर्यमाणः शराहतः ।</s-l><s-l>वराहः सिन्धुराजस्य पपाताग्निशिखोपमः ॥ १४ ॥</s-l></s-lg><s-lg><s-l>एतस्मिन्नेव काले तु द्रुतं गच्छति भास्करे ।</s-l><s-l>अब्रवीत्पाण्डवं तत्र त्वरमाणो जनार्दनः ॥ १५ ॥</s-l></s-lg><s-lg><s-l>धनंजय शिरश्छिन्धि सैन्धवस्य दुरात्मनः ।</s-l><s-l>अस्तं महीधरश्रेष्ठं यियासति दिवाकरः ।</s-l><s-l>शृणुष्वैव च मे वाक्यं जयद्रथवधं प्रति ॥ १६ ॥</s-l></s-lg><s-lg><s-l>वृद्धक्षत्रः सैन्धवस्य पिता जगति विश्रुतः ।</s-l><s-l>स कालेनेह महता सैन्धवं प्राप्तवान्सुतम् ॥ १७ ॥</s-l></s-lg><s-lg><s-l>जयद्रथममित्रघ्नं तं चोवाच ततो नृपम् ।</s-l><s-l>अन्तर्हिता तदा वाणी मेघदुन्दुभिनिस्वना ॥ १८ ॥</s-l></s-lg><s-lg><s-l>तवात्मजोऽयं मर्त्येषु कुलशीलदमादिभिः ।</s-l><s-l>गुणैर्भविष्यति विभो सदृशो वंशयोर्द्वयोः ।</s-l><s-l>क्षत्रियप्रवरो लोके नित्यं शूराभिसत्कृतः ॥ १९ ॥</s-l></s-lg><s-lg><s-l>शत्रुभिर्युध्यमानस्य संग्रामे त्वस्य धन्विनः ।</s-l><s-l>शिरश्छेत्स्यति संक्रुद्धः शत्रुर्नालक्षितो भुवि ॥ २० ॥</s-l></s-lg><s-lg><s-l>एतच्छ्रुत्वा सिन्धुराजो ध्यात्वा चिरमरिंदम ।</s-l><s-l>ज्ञातीन्सर्वानुवाचेदं पुत्रस्नेहाभिपीडितः ॥ २१ ॥</s-l></s-lg><s-lg><s-l>संग्रामे युध्यमानस्य वहतो महतीं धुरम् ।</s-l><s-l>धरण्यां मम पुत्रस्य पातयिष्यति यः शिरः ।</s-l><s-l>तस्यापि शतधा मूर्धा फलिष्यति न संशयः ॥ २२ ॥</s-l></s-lg><s-lg><s-l>एवमुक्त्वा ततो राज्ये स्थापयित्वा जयद्रथम् ।</s-l><s-l>वृद्धक्षत्रो वनं यातस्तपश्चेष्टं समास्थितः ॥ २३ ॥</s-l></s-lg><s-lg><s-l>सोऽयं तप्यति तेजस्वी तपो घोरं दुरासदम् ।</s-l><s-l>समन्तपञ्चकादस्माद्बहिर्वानरकेतन ॥ २४ ॥</s-l></s-lg><s-lg><s-l>तस्माज्जयद्रथस्य त्वं शिरश्छित्त्वा महामृधे ।</s-l><s-l>दिव्येनास्त्रेण रिपुहन्घोरेणाद्भुतकर्मणा ॥ २५ ॥</s-l></s-lg><s-lg><s-l>सकुण्डलं सिन्धुपतेः प्रभञ्जनसुतानुज ।</s-l><s-l>उत्सङ्गे पातयस्वाशु वृद्धक्षत्रस्य भारत ॥ २६ ॥</s-l></s-lg><s-lg><s-l>अथ त्वमस्य मूर्धानं पातयिष्यसि भूतले ।</s-l><s-l>तवापि शतधा मूर्धा फलिष्यति न संशयः ॥ २७ ॥</s-l></s-lg><s-lg><s-l>यथा चैतन्न जानीयात्स राजा पृथिवीपतिः ।</s-l><s-l>तथा कुरु कुरुश्रेष्ठ दिव्यमस्त्रमुपाश्रितः ॥ २८ ॥</s-l></s-lg><s-lg><s-l>न ह्यसाध्यमकार्यं वा विद्यते तव किंचन ।</s-l><s-l>समस्तेष्वपि लोकेषु त्रिषु वासवनन्दन ॥ २९ ॥</s-l></s-lg><s-lg><s-l>एतच्छ्रुत्वा तु वचनं सृक्किणी परिसंलिहन् ।</s-l><s-l>इन्द्राशनिसमस्पर्शं दिव्यमन्त्राभिमन्त्रितम् ॥ ३० ॥</s-l></s-lg><s-lg><s-l>सर्वभारसहं शश्वद्गन्धमाल्यार्चितं शरम् ।</s-l><s-l>विससर्जार्जुनस्तूर्णं सैन्धवस्य वधे वृतः ॥ ३१ ॥</s-l></s-lg><s-lg><s-l>स तु गाण्डीवनिर्मुक्तः शरः श्येन इवाशुगः ।</s-l><s-l>शकुन्तमिव वृक्षाग्रात्सैन्धवस्य शिरोऽहरत् ॥ ३२ ॥</s-l></s-lg><s-lg><s-l>अहरत्तत्पुनश्चैव शरैरूर्ध्वं धनंजयः ।</s-l><s-l>दुर्हृदामप्रहर्षाय सुहृदां हर्षणाय च ॥ ३३ ॥</s-l></s-lg><s-lg><s-l>शरैः कदम्बकीकृत्य काले तस्मिंश्च पाण्डवः ।</s-l><s-l>समन्तपञ्चकाद्बाह्यं शिरस्तद्व्यहरत्ततः ॥ ३४ ॥</s-l></s-lg><s-lg><s-l>एतस्मिन्नेव काले तु वृद्धक्षत्रो महीपतिः ।</s-l><s-l>संध्यामुपास्ते तेजस्वी संबन्धी तव मारिष ॥ ३५ ॥</s-l></s-lg><s-lg><s-l>उपासीनस्य तस्याथ कृष्णकेशं सकुण्डलम् ।</s-l><s-l>सिन्धुराजस्य मूर्धानमुत्सङ्गे समपातयत् ॥ ३६ ॥</s-l></s-lg><s-lg><s-l>तस्योत्सङ्गे निपतितं शिरस्तच्चारुकुण्डलम् ।</s-l><s-l>वृद्धक्षत्रस्य नृपतेरलक्षितमरिंदम ॥ ३७ ॥</s-l></s-lg><s-lg><s-l>कृतजप्यस्य तस्याथ वृद्धक्षत्रस्य धीमतः ।</s-l><s-l>उत्तिष्ठतस्तत्सहसा शिरोऽगच्छद्धरातलम् ॥ ३८ ॥</s-l></s-lg><s-lg><s-l>ततस्तस्य नरेन्द्रस्य पुत्रमूर्धनि भूतलम् ।</s-l><s-l>गते तस्यापि शतधा मूर्धागच्छदरिंदम ॥ ३९ ॥</s-l></s-lg><s-lg><s-l>ततः सर्वाणि भूतानि विस्मयं जग्मुरुत्तमम् ।</s-l><s-l>वासुदेवश्च बीभत्सुं प्रशशंस महारथम् ॥ ४० ॥</s-l></s-lg><s-lg><s-l>ततो दृष्ट्वा विनिहतं सिन्धुराजं जयद्रथम् ।</s-l><s-l>पुत्राणां तव नेत्रेभ्यो दुःखाद्बह्वपतज्जलम् ॥ ४१ ॥</s-l></s-lg><s-lg><s-l>भीमसेनोऽपि संग्रामे बोधयन्निव पाण्डवम् ।</s-l><s-l>सिंहनादेन महता पूरयामास रोदसी ॥ ४२ ॥</s-l></s-lg><s-lg><s-l>तं श्रुत्वा तु महानादं धर्मपुत्रो युधिष्ठिरः ।</s-l><s-l>सैन्धवं निहतं मेने फल्गुनेन महात्मना ॥ ४३ ॥</s-l></s-lg><s-lg><s-l>ततो वादित्रघोषेण स्वान्योधानभिहर्षयन् ।</s-l><s-l>अभ्यवर्तत संग्रामे भारद्वाजं युयुत्सया ॥ ४४ ॥</s-l></s-lg><s-lg><s-l>ततः प्रववृते राजन्नस्तं गच्छति भास्करे ।</s-l><s-l>द्रोणस्य सोमकैः सार्धं संग्रामो लोमहर्षणः ॥ ४५ ॥</s-l></s-lg><s-lg><s-l>ते तु सर्वप्रयत्नेन भारद्वाजं जिघांसवः ।</s-l><s-l>सैन्धवे निहते राजन्नयुध्यन्त महारथाः ॥ ४६ ॥</s-l></s-lg><s-lg><s-l>पाण्डवास्तु जयं लब्ध्वा सैन्धवं विनिहत्य च ।</s-l><s-l>अयोधयंस्ततो द्रोणं जयोन्मत्तास्ततस्ततः ॥ ४७ ॥</s-l></s-lg><s-lg><s-l>अर्जुनोऽपि रणे योधांस्तावकान्रथसत्तमान् ।</s-l><s-l>अयोधयन्महाराज हत्वा सैन्धवकं नृपम् ॥ ४८ ॥</s-l></s-lg><s-lg><s-l>स देवशत्रूनिव देवराजः किरीटमाली व्यधमत्समन्तात् ।</s-l><s-l>यथा तमांस्यभ्युदितस्तमोघ्नः पूर्वां प्रतिज्ञां समवाप्य वीरः ॥ ४९ ॥</s-l></s-lg>