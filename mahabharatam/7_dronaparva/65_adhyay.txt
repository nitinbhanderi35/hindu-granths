<s-lg><s-l> धृतराष्ट्र उवाच ।</s-l><s-l>तस्मिन्प्रभग्ने सैन्याग्रे वध्यमाने किरीटिना ।</s-l><s-l>के नु तत्र रणे वीराः प्रत्युदीयुर्धनंजयम् ॥ १ ॥</s-l></s-lg><s-lg><s-l>आहोस्विच्छकटव्यूहं प्रविष्टा मोघनिश्चयाः ।</s-l><s-l>द्रोणमाश्रित्य तिष्ठन्तः प्राकारमकुतोभयाः ॥ २ ॥</s-l></s-lg><s-lg><s-l> संजय उवाच ।</s-l><s-l>तथार्जुनेन संभग्ने तस्मिंस्तव बले तदा ।</s-l><s-l>हतवीरे हतोत्साहे पलायनकृतक्षणे ॥ ३ ॥</s-l></s-lg><s-lg><s-l>पाकशासनिनाभीक्ष्णं वध्यमाने शरोत्तमैः ।</s-l><s-l>न तत्र कश्चित्संग्रामे शशाकार्जुनमीक्षितुम् ॥ ४ ॥</s-l></s-lg><s-lg><s-l>ततस्तव सुतो राजन्दृष्ट्वा सैन्यं तथागतम् ।</s-l><s-l>दुःशासनो भृशं क्रुद्धो युद्धायार्जुनमभ्ययात् ॥ ५ ॥</s-l></s-lg><s-lg><s-l>स काञ्चनविचित्रेण कवचेन समावृतः ।</s-l><s-l>जाम्बूनदशिरस्त्राणः शूरस्तीव्रपराक्रमः ॥ ६ ॥</s-l></s-lg><s-lg><s-l>नागानीकेन महता ग्रसन्निव महीमिमाम् ।</s-l><s-l>दुःशासनो महाराज सव्यसाचिनमावृणोत् ॥ ७ ॥</s-l></s-lg><s-lg><s-l>ह्रादेन गजघण्टानां शङ्खानां निनदेन च ।</s-l><s-l>ज्याक्षेपनिनदैश्चैव विरावेण च दन्तिनाम् ॥ ८ ॥</s-l></s-lg><s-lg><s-l>भूर्दिशश्चान्तरिक्षं च शब्देनासीत्समावृतम् ।</s-l><s-l>स मुहूर्तं प्रतिभयो दारुणः समपद्यत ॥ ९ ॥</s-l></s-lg><s-lg><s-l>तान्दृष्ट्वा पततस्तूर्णमङ्कुशैरभिचोदितान् ।</s-l><s-l>व्यालम्बहस्तान्संरब्धान्सपक्षानिव पर्वतान् ॥ १० ॥</s-l></s-lg><s-lg><s-l>सिंहनादेन महता नरसिंहो धनंजयः ।</s-l><s-l>गजानीकममित्राणामभितो व्यधमच्छरैः ॥ ११ ॥</s-l></s-lg><s-lg><s-l>महोर्मिणमिवोद्धूतं श्वसनेन महार्णवम् ।</s-l><s-l>किरीटी तद्गजानीकं प्राविशन्मकरो यथा ॥ १२ ॥</s-l></s-lg><s-lg><s-l>काष्ठातीत इवादित्यः प्रतपन्युगसंक्षये ।</s-l><s-l>ददृशे दिक्षु सर्वासु पार्थः परपुरंजयः ॥ १३ ॥</s-l></s-lg><s-lg><s-l>खुरशब्देन चाश्वानां नेमिघोषेण तेन च ।</s-l><s-l>तेन चोत्क्रुष्टशब्देन ज्यानिनादेन तेन च ।</s-l><s-l>देवदत्तस्य घोषेण गाण्डीवनिनदेन च ॥ १४ ॥</s-l></s-lg><s-lg><s-l>मन्दवेगतरा नागा बभूवुस्ते विचेतसः ।</s-l><s-l>शरैराशीविषस्पर्शैर्निर्भिन्नाः सव्यसाचिना ॥ १५ ॥</s-l></s-lg><s-lg><s-l>ते गजा विशिखैस्तीक्ष्णैर्युधि गाण्डीवचोदितैः ।</s-l><s-l>अनेकशतसाहस्रैः सर्वाङ्गेषु समर्पिताः ॥ १६ ॥</s-l></s-lg><s-lg><s-l>आरावं परमं कृत्वा वध्यमानाः किरीटिना ।</s-l><s-l>निपेतुरनिशं भूमौ छिन्नपक्षा इवाद्रयः ॥ १७ ॥</s-l></s-lg><s-lg><s-l>अपरे दन्तवेष्टेषु कुम्भेषु च कटेषु च ।</s-l><s-l>शरैः समर्पिता नागाः क्रौञ्चवद्व्यनदन्मुहुः ॥ १८ ॥</s-l></s-lg><s-lg><s-l>गजस्कन्धगतानां च पुरुषाणां किरीटिना ।</s-l><s-l>आच्छिद्यन्तोत्तमाङ्गानि भल्लैः संनतपर्वभिः ॥ १९ ॥</s-l></s-lg><s-lg><s-l>सकुण्डलानां पततां शिरसां धरणीतले ।</s-l><s-l>पद्मानामिव संघातैः पार्थश्चक्रे निवेदनम् ॥ २० ॥</s-l></s-lg><s-lg><s-l>यन्त्रबद्धा विकवचा व्रणार्ता रुधिरोक्षिताः ।</s-l><s-l>भ्रमत्सु युधि नागेषु मनुष्या विललम्बिरे ॥ २१ ॥</s-l></s-lg><s-lg><s-l>केचिदेकेन बाणेन सुमुक्तेन पतत्रिणा ।</s-l><s-l>द्वौ त्रयश्च विनिर्भिन्ना निपेतुर्धरणीतले ॥ २२ ॥</s-l></s-lg><s-lg><s-l>मौर्वीं धनुर्ध्वजं चैव युगानीषास्तथैव च ।</s-l><s-l>रथिनां कुट्टयामास भल्लैः संनतपर्वभिः ॥ २३ ॥</s-l></s-lg><s-lg><s-l>न संदधन्न चाप्यस्यन्न विमुञ्चन्न चोद्धरन् ।</s-l><s-l>मण्डलेनैव धनुषा नृत्यन्पार्थः स्म दृश्यते ॥ २४ ॥</s-l></s-lg><s-lg><s-l>अतिविद्धाश्च नाराचैर्वमन्तो रुधिरं मुखैः ।</s-l><s-l>मुहूर्तान्निपतन्त्यन्ये वारणा वसुधातले ॥ २५ ॥</s-l></s-lg><s-lg><s-l>उत्थितान्यगणेयानि कबन्धानि समन्ततः ।</s-l><s-l>अदृश्यन्त महाराज तस्मिन्परमसंकुले ॥ २६ ॥</s-l></s-lg><s-lg><s-l>सचापाः साङ्गुलित्राणाः सखड्गाः साङ्गदा रणे ।</s-l><s-l>अदृश्यन्त भुजाश्छिन्ना हेमाभरणभूषिताः ॥ २७ ॥</s-l></s-lg><s-lg><s-l>सूपस्करैरधिष्ठानैरीषादण्डकबन्धुरैः ।</s-l><s-l>चक्रैर्विमथितैरक्षै भग्नैश्च बहुधा युगैः ॥ २८ ॥</s-l></s-lg><s-lg><s-l>वर्मचापशरैश्चैव व्यवकीर्णैस्ततस्ततः ।</s-l><s-l>स्रग्भिराभरणैर्वस्त्रैः पतितैश्च महाध्वजैः ॥ २९ ॥</s-l></s-lg><s-lg><s-l>निहतैर्वारणैरश्वैः क्षत्रियैश्च निपातितैः ।</s-l><s-l>अदृश्यत मही तत्र दारुणप्रतिदर्शना ॥ ३० ॥</s-l></s-lg><s-lg><s-l>एवं दुःशासनबलं वध्यमानं किरीटिना ।</s-l><s-l>संप्राद्रवन्महाराज व्यथितं वै सनायकम् ॥ ३१ ॥</s-l></s-lg><s-lg><s-l>ततो दुःशासनस्त्रस्तः सहानीकः शरार्दितः ।</s-l><s-l>द्रोणं त्रातारमाकाङ्क्षञ्शकटव्यूहमभ्यगात् ॥ ३२ ॥</s-l></s-lg>