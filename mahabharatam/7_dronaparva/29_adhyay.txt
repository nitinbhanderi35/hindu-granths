<s-lg><s-l> संजय उवाच ।</s-l><s-l>प्रियमिन्द्रस्य सततं सखायममितौजसम् ।</s-l><s-l>हत्वा प्राग्ज्योतिषं पार्थः प्रदक्षिणमवर्तत ॥ १ ॥</s-l></s-lg><s-lg><s-l>ततो गान्धारराजस्य सुतौ परपुरंजयौ ।</s-l><s-l>आर्छेतामर्जुनं संख्ये भ्रातरौ वृषकाचलौ ॥ २ ॥</s-l></s-lg><s-lg><s-l>तौ समेत्यार्जुनं वीरौ पुरः पश्चाच्च धन्विनौ ।</s-l><s-l>अविध्येतां महावेगैर्निशितैराशुगैर्भृशम् ॥ ३ ॥</s-l></s-lg><s-lg><s-l>वृषकस्य हयान्सूतं धनुश्छत्रं रथं ध्वजम् ।</s-l><s-l>तिलशो व्यधमत्पार्थः सौबलस्य शितैः शरैः ॥ ४ ॥</s-l></s-lg><s-lg><s-l>ततोऽर्जुनः शरव्रातैर्नानाप्रहरणैरपि ।</s-l><s-l>गान्धारान्व्याकुलांश्चक्रे सौबलप्रमुखान्पुनः ॥ ५ ॥</s-l></s-lg><s-lg><s-l>ततः पञ्चशतान्वीरान्गान्धारानुद्यतायुधान् ।</s-l><s-l>प्राहिणोन्मृत्युलोकाय क्रुद्धो बाणैर्धनंजयः ॥ ६ ॥</s-l></s-lg><s-lg><s-l>हताश्वात्तु रथात्तूर्णमवतीर्य महाभुजः ।</s-l><s-l>आरुरोह रथं भ्रातुरन्यच्च धनुराददे ॥ ७ ॥</s-l></s-lg><s-lg><s-l>तावेकरथमारूढौ भ्रातरौ वृषकाचलौ ।</s-l><s-l>शरवर्षेण बीभत्सुमविध्येतां पुनः पुनः ॥ ८ ॥</s-l></s-lg><s-lg><s-l>स्यालौ तव महात्मानौ राजानौ वृषकाचलौ ।</s-l><s-l>भृशं निजघ्नतुः पार्थमिन्द्रं वृत्रबलाविव ॥ ९ ॥</s-l></s-lg><s-lg><s-l>लब्धलक्ष्यौ तु गान्धारावहतां पाण्डवं पुनः ।</s-l><s-l>निदाघवार्षिकौ मासौ लोकं घर्माम्बुभिर्यथा ॥ १० ॥</s-l></s-lg><s-lg><s-l>तौ रथस्थौ नरव्याघ्रौ राजानौ वृषकाचलौ ।</s-l><s-l>संश्लिष्टाङ्गौ स्थितौ राजञ्जघानैकेषुणार्जुनः ॥ ११ ॥</s-l></s-lg><s-lg><s-l>तौ रथात्सिंहसंकाशौ लोहिताक्षौ महाभुजौ ।</s-l><s-l>गतासू पेततुर्वीरौ सोदर्यावेकलक्षणौ ॥ १२ ॥</s-l></s-lg><s-lg><s-l>तयोर्देहौ रथाद्भूमिं गतौ बन्धुजनप्रियौ ।</s-l><s-l>यशो दश दिशः पुण्यं गमयित्वा व्यवस्थितौ ॥ १३ ॥</s-l></s-lg><s-lg><s-l>दृष्ट्वा विनिहतौ संख्ये मातुलावपलायिनौ ।</s-l><s-l>भृशं मुमुचुरश्रूणि पुत्रास्तव विशां पते ॥ १४ ॥</s-l></s-lg><s-lg><s-l>निहतौ भ्रातरौ दृष्ट्वा मायाशतविशारदः ।</s-l><s-l>कृष्णौ संमोहयन्मायां विदधे शकुनिस्ततः ॥ १५ ॥</s-l></s-lg><s-lg><s-l>लगुडायोगुडाश्मानः शतघ्न्यश्च सशक्तयः ।</s-l><s-l>गदापरिघनिस्त्रिंशशूलमुद्गरपट्टिशाः ॥ १६ ॥</s-l></s-lg><s-lg><s-l>सकम्पनर्ष्टिनखरा मुसलानि परश्वधाः ।</s-l><s-l>क्षुराः क्षुरप्रनालीका वत्सदन्तास्त्रिसंधिनः ॥ १७ ॥</s-l></s-lg><s-lg><s-l>चक्राणि विशिखाः प्रासा विविधान्यायुधानि च ।</s-l><s-l>प्रपेतुः सर्वतो दिग्भ्यः प्रदिग्भ्यश्चार्जुनं प्रति ॥ १८ ॥</s-l></s-lg><s-lg><s-l>खरोष्ट्रमहिषाः सिंहा व्याघ्राः सृमरचिल्लिकाः ।</s-l><s-l>ऋक्षाः सालावृका गृध्राः कपयोऽथ सरीसृपाः ॥ १९ ॥</s-l></s-lg><s-lg><s-l>विविधानि च रक्षांसि क्षुधितान्यर्जुनं प्रति ।</s-l><s-l>संक्रुद्धान्यभ्यधावन्त विविधानि वयांसि च ॥ २० ॥</s-l></s-lg><s-lg><s-l>ततो दिव्यास्त्रविच्छूरः कुन्तीपुत्रो धनंजयः ।</s-l><s-l>विसृजन्निषुजालानि सहसा तान्यताडयत् ॥ २१ ॥</s-l></s-lg><s-lg><s-l>ते हन्यमानाः शूरेण प्रवरैः सायकैर्दृढैः ।</s-l><s-l>विरुवन्तो महारावान्विनेशुः सर्वतो हताः ॥ २२ ॥</s-l></s-lg><s-lg><s-l>ततस्तमः प्रादुरभूदर्जुनस्य रथं प्रति ।</s-l><s-l>तस्माच्च तमसो वाचः क्रूराः पार्थमभर्त्सयन् ॥ २३ ॥</s-l></s-lg><s-lg><s-l>तत्तमोऽस्त्रेण महता ज्योतिषेणार्जुनोऽवधीत् ।</s-l><s-l>हते तस्मिञ्जलौघास्तु प्रादुरासन्भयानकाः ॥ २४ ॥</s-l></s-lg><s-lg><s-l>अम्भसस्तस्य नाशार्थमादित्यास्त्रमथार्जुनः ।</s-l><s-l>प्रायुङ्क्ताम्भस्ततस्तेन प्रायशोऽस्त्रेण शोषितम् ॥ २५ ॥</s-l></s-lg><s-lg><s-l>एवं बहुविधा मायाः सौबलस्य कृताः कृताः ।</s-l><s-l>जघानास्त्रबलेनाशु प्रहसन्नर्जुनस्तदा ॥ २६ ॥</s-l></s-lg><s-lg><s-l>तथा हतासु मायासु त्रस्तोऽर्जुनशराहतः ।</s-l><s-l>अपायाज्जवनैरश्वैः शकुनिः प्राकृतो यथा ॥ २७ ॥</s-l></s-lg><s-lg><s-l>ततोऽर्जुनोऽस्त्रविच्छ्रैष्ठ्यं दर्शयन्नात्मनोऽरिषु ।</s-l><s-l>अभ्यवर्षच्छरौघेण कौरवाणामनीकिनीम् ॥ २८ ॥</s-l></s-lg><s-lg><s-l>सा हन्यमाना पार्थेन पुत्रस्य तव वाहिनी ।</s-l><s-l>द्वैधीभूता महाराज गङ्गेवासाद्य पर्वतम् ॥ २९ ॥</s-l></s-lg><s-lg><s-l>द्रोणमेवान्वपद्यन्त केचित्तत्र महारथाः ।</s-l><s-l>केचिद्दुर्योधनं राजन्नर्द्यमानाः किरीटिना ॥ ३० ॥</s-l></s-lg><s-lg><s-l>नापश्याम ततस्त्वेतत्सैन्यं वै तमसावृतम् ।</s-l><s-l>गाण्डीवस्य च निर्घोषः श्रुतो दक्षिणतो मया ॥ ३१ ॥</s-l></s-lg><s-lg><s-l>शङ्खदुन्दुभिनिर्घोषं वादित्राणां च निस्वनम् ।</s-l><s-l>गाण्डीवस्य च निर्घोषो व्यतिक्रम्यास्पृशद्दिवम् ॥ ३२ ॥</s-l></s-lg><s-lg><s-l>ततः पुनर्दक्षिणतः संग्रामश्चित्रयोधिनाम् ।</s-l><s-l>सुयुद्धमर्जुनस्यासीदहं तु द्रोणमन्वगाम् ॥ ३३ ॥</s-l></s-lg><s-lg><s-l>नानाविधान्यनीकानि पुत्राणां तव भारत ।</s-l><s-l>अर्जुनो व्यधमत्काले दिवीवाभ्राणि मारुतः ॥ ३४ ॥</s-l></s-lg><s-lg><s-l>तं वासवमिवायान्तं भूरिवर्षशरौघिणम् ।</s-l><s-l>महेष्वासं नरव्याघ्रं नोग्रं कश्चिदवारयत् ॥ ३५ ॥</s-l></s-lg><s-lg><s-l>ते हन्यमानाः पार्थेन त्वदीया व्यथिता भृशम् ।</s-l><s-l>स्वानेव बहवो जघ्नुर्विद्रवन्तस्ततस्ततः ॥ ३६ ॥</s-l></s-lg><s-lg><s-l>तेऽर्जुनेन शरा मुक्ताः कङ्कपत्रास्तनुच्छिदः ।</s-l><s-l>शलभा इव संपेतुः संवृण्वाना दिशो दश ॥ ३७ ॥</s-l></s-lg><s-lg><s-l>तुरगं रथिनं नागं पदातिमपि मारिष ।</s-l><s-l>विनिर्भिद्य क्षितिं जग्मुर्वल्मीकमिव पन्नगाः ॥ ३८ ॥</s-l></s-lg><s-lg><s-l>न च द्वितीयं व्यसृजत्कुञ्जराश्वनरेषु सः ।</s-l><s-l>पृथगेकशरारुग्णा निपेतुस्ते गतासवः ॥ ३९ ॥</s-l></s-lg><s-lg><s-l>हतैर्मनुष्यैस्तुरगैश्च सर्वतः शराभिवृष्टैर्द्विरदैश्च पातितैः ।</s-l><s-l>तदा श्वगोमायुबडाभिनादितं विचित्रमायोधशिरो बभूव ह ॥ ४० ॥</s-l></s-lg><s-lg><s-l>पिता सुतं त्यजति सुहृद्वरं सुहृत्तथैव पुत्रः पितरं शरातुरः ।</s-l><s-l>स्वरक्षणे कृतमतयस्तदा जनास्त्यजन्ति वाहानपि पार्थपीडिताः ॥ ४१ ॥</s-l></s-lg>