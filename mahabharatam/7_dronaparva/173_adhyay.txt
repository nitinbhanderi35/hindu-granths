<s-lg><s-l> धृतराष्ट्र उवाच ।</s-l><s-l>तस्मिन्नतिरथे द्रोणे निहते तत्र संजय ।</s-l><s-l>मामकाः पाण्डवाश्चैव किमकुर्वन्नतः परम् ॥ १ ॥</s-l></s-lg><s-lg><s-l> संजय उवाच ।</s-l><s-l>तस्मिन्नतिरथे द्रोणे निहते पार्षतेन वै ।</s-l><s-l>कौरवेषु च भग्नेषु कुन्तीपुत्रो धनंजयः ॥ २ ॥</s-l></s-lg><s-lg><s-l>दृष्ट्वा सुमहदाश्चर्यमात्मनो विजयावहम् ।</s-l><s-l>यदृच्छयागतं व्यासं पप्रच्छ भरतर्षभ ॥ ३ ॥</s-l></s-lg><s-lg><s-l>संग्रामे निघ्नतः शत्रूञ्शरौघैर्विमलैरहम् ।</s-l><s-l>अग्रतो लक्षये यान्तं पुरुषं पावकप्रभम् ॥ ४ ॥</s-l></s-lg><s-lg><s-l>ज्वलन्तं शूलमुद्यम्य यां दिशं प्रतिपद्यते ।</s-l><s-l>तस्यां दिशि विशीर्यन्ते शत्रवो मे महामुने ॥ ५ ॥</s-l></s-lg><s-lg><s-l>न पद्भ्यां स्पृशते भूमिं न च शूलं विमुञ्चति ।</s-l><s-l>शूलाच्छूलसहस्राणि निष्पेतुस्तस्य तेजसा ॥ ६ ॥</s-l></s-lg><s-lg><s-l>तेन भग्नानरीन्सर्वान्मद्भग्नान्मन्यते जनः ।</s-l><s-l>तेन दग्धानि सैन्यानि पृष्ठतोऽनुदहाम्यहम् ॥ ७ ॥</s-l></s-lg><s-lg><s-l>भगवंस्तन्ममाचक्ष्व को वै स पुरुषोत्तमः ।</s-l><s-l>शूलपाणिर्महान्कृष्ण तेजसा सूर्यसंनिभः ॥ ८ ॥</s-l></s-lg><s-lg><s-l> व्यास उवाच ।</s-l><s-l>प्रजापतीनां प्रथमं तैजसं पुरुषं विभुम् ।</s-l><s-l>भुवनं भूर्भुवं देवं सर्वलोकेश्वरं प्रभुम् ॥ ९ ॥</s-l></s-lg><s-lg><s-l>ईशानं वरदं पार्थ दृष्टवानसि शंकरम् ।</s-l><s-l>तं गच्छ शरणं देवं सर्वादिं भुवनेश्वरम् ॥ १० ॥</s-l></s-lg><s-lg><s-l>महादेवं महात्मानमीशानं जटिलं शिवम् ।</s-l><s-l>त्र्यक्षं महाभुजं रुद्रं शिखिनं चीरवाससम् ।</s-l><s-l>दातारं चैव भक्तानां प्रसादविहितान्वरान् ॥ ११ ॥</s-l></s-lg><s-lg><s-l>तस्य ते पार्षदा दिव्या रूपैर्नानाविधैः विभोः ।</s-l><s-l>वामना जटिला मुण्डा ह्रस्वग्रीवा महोदराः ॥ १२ ॥</s-l></s-lg><s-lg><s-l>महाकाया महोत्साहा महाकर्णास्तथापरे ।</s-l><s-l>आननैर्विकृतैः पादैः पार्थ वेषैश्च वैकृतैः ॥ १३ ॥</s-l></s-lg><s-lg><s-l>ईदृशैः स महादेवः पूज्यमानो महेश्वरः ।</s-l><s-l>स शिवस्तात तेजस्वी प्रसादाद्याति तेऽग्रतः ।</s-l><s-l>तस्मिन्घोरे तदा पार्थ संग्रामे लोमहर्षणे ॥ १४ ॥</s-l></s-lg><s-lg><s-l>द्रोणकर्णकृपैर्गुप्तां महेष्वासैः प्रहारिभिः ।</s-l><s-l>कस्तां सेनां तदा पार्थ मनसापि प्रधर्षयेत् ।</s-l><s-l>ऋते देवान्महेष्वासाद्बहुरूपान्महेश्वरात् ॥ १५ ॥</s-l></s-lg><s-lg><s-l>स्थातुमुत्सहते कश्चिन्न तस्मिन्नग्रतः स्थिते ।</s-l><s-l>न हि भूतं समं तेन त्रिषु लोकेषु विद्यते ॥ १६ ॥</s-l></s-lg><s-lg><s-l>गन्धेनापि हि संग्रामे तस्य क्रुद्धस्य शत्रवः ।</s-l><s-l>विसंज्ञा हतभूयिष्ठा वेपन्ति च पतन्ति च ॥ १७ ॥</s-l></s-lg><s-lg><s-l>तस्मै नमस्तु कुर्वन्तो देवास्तिष्ठन्ति वै दिवि ।</s-l><s-l>ये चान्ये मानवा लोके ये च स्वर्गजितो नराः ॥ १८ ॥</s-l></s-lg><s-lg><s-l>ये भक्ता वरदं देवं शिवं रुद्रमुमापतिम् ।</s-l><s-l>इह लोके सुखं प्राप्य ते यान्ति परमां गतिम् ॥ १९ ॥</s-l></s-lg><s-lg><s-l>नमस्कुरुष्व कौन्तेय तस्मै शान्ताय वै सदा ।</s-l><s-l>रुद्राय शितिकण्ठाय कनिष्ठाय सुवर्चसे ॥ २० ॥</s-l></s-lg><s-lg><s-l>कपर्दिने करालाय हर्यक्ष्णे वरदाय च ।</s-l><s-l>याम्यायाव्यक्तकेशाय सद्वृत्ते शंकराय च ॥ २१ ॥</s-l></s-lg><s-lg><s-l>काम्याय हरिनेत्राय स्थाणवे पुरुषाय च ।</s-l><s-l>हरिकेशाय मुण्डाय कृशायोत्तरणाय च ॥ २२ ॥</s-l></s-lg><s-lg><s-l>भास्कराय सुतीर्थाय देवदेवाय रंहसे ।</s-l><s-l>बहुरूपाय शर्वाय प्रियाय प्रियवाससे ॥ २३ ॥</s-l></s-lg><s-lg><s-l>उष्णीषिणे सुवक्त्राय सहस्राक्षाय मीढुषे ।</s-l><s-l>गिरिशाय प्रशान्ताय पतये चीरवाससे ॥ २४ ॥</s-l></s-lg><s-lg><s-l>हिरण्यबाहवे चैव उग्राय पतये दिशाम् ।</s-l><s-l>पर्जन्यपतये चैव भूतानां पतये नमः ॥ २५ ॥</s-l></s-lg><s-lg><s-l>वृक्षाणां पतये चैव अपां च पतये तथा ।</s-l><s-l>वृक्षैरावृतकायाय सेनान्ये मध्यमाय च ॥ २६ ॥</s-l></s-lg><s-lg><s-l>स्रुवहस्ताय देवाय धन्विने भार्गवाय च ।</s-l><s-l>बहुरूपाय विश्वस्य पतये चीरवाससे ॥ २७ ॥</s-l></s-lg><s-lg><s-l>सहस्रशिरसे चैव सहस्रनयनाय च ।</s-l><s-l>सहस्रबाहवे चैव सहस्रचरणाय च ॥ २८ ॥</s-l></s-lg><s-lg><s-l>शरणं प्राप्य कौन्तेय वरदं भुवनेश्वरम् ।</s-l><s-l>उमापतिं विरूपाक्षं दक्षयज्ञनिबर्हणम् ।</s-l><s-l>प्रजानां पतिमव्यग्रं भूतानां पतिमव्ययम् ॥ २९ ॥</s-l></s-lg><s-lg><s-l>कपर्दिनं वृषावर्तं वृषनाभं वृषध्वजम् ।</s-l><s-l>वृषदर्पं वृषपतिं वृषशृङ्गं वृषर्षभम् ॥ ३० ॥</s-l></s-lg><s-lg><s-l>वृषाङ्कं वृषभोदारं वृषभं वृषभेक्षणम् ।</s-l><s-l>वृषायुधं वृषशरं वृषभूतं महेश्वरम् ॥ ३१ ॥</s-l></s-lg><s-lg><s-l>महोदरं महाकायं द्वीपिचर्मनिवासिनम् ।</s-l><s-l>लोकेशं वरदं मुण्डं ब्रह्मण्यं ब्राह्मणप्रियम् ॥ ३२ ॥</s-l></s-lg><s-lg><s-l>त्रिशूलपाणिं वरदं खड्गचर्मधरं प्रभुम् ।</s-l><s-l>पिनाकिनं खण्डपरशुं लोकानां पतिमीश्वरम् ।</s-l><s-l>प्रपद्ये शरणं देवं शरण्यं चीरवाससम् ॥ ३३ ॥</s-l></s-lg><s-lg><s-l>नमस्तस्मै सुरेशाय यस्य वैश्रवणः सखा ।</s-l><s-l>सुवाससे नमो नित्यं सुव्रताय सुधन्विने ॥ ३४ ॥</s-l></s-lg><s-lg><s-l>स्रुवहस्ताय देवाय सुखधन्वाय धन्विने ।</s-l><s-l>धन्वन्तराय धनुषे धन्वाचार्याय धन्विने ॥ ३५ ॥</s-l></s-lg><s-lg><s-l>उग्रायुधाय देवाय नमः सुरवराय च ।</s-l><s-l>नमोऽस्तु बहुरूपाय नमश्च बहुधन्विने ॥ ३६ ॥</s-l></s-lg><s-lg><s-l>नमोऽस्तु स्थाणवे नित्यं सुव्रताय सुधन्विने ।</s-l><s-l>नमोऽस्तु त्रिपुरघ्नाय भगघ्नाय च वै नमः ॥ ३७ ॥</s-l></s-lg><s-lg><s-l>वनस्पतीनां पतये नराणां पतये नमः ।</s-l><s-l>अपां च पतये नित्यं यज्ञानां पतये नमः ॥ ३८ ॥</s-l></s-lg><s-lg><s-l>पूष्णो दन्तविनाशाय त्र्यक्षाय वरदाय च ।</s-l><s-l>नीलकण्ठाय पिङ्गाय स्वर्णकेशाय वै नमः ॥ ३९ ॥</s-l></s-lg><s-lg><s-l>कर्माणि चैव दिव्यानि महादेवस्य धीमतः ।</s-l><s-l>तानि ते कीर्तयिष्यामि यथाप्रज्ञं यथाश्रुतम् ॥ ४० ॥</s-l></s-lg><s-lg><s-l>न सुरा नासुरा लोके न गन्धर्वा न राक्षसाः ।</s-l><s-l>सुखमेधन्ति कुपिते तस्मिन्नपि गुहागताः ॥ ४१ ॥</s-l></s-lg><s-lg><s-l>विव्याध कुपितो यज्ञं निर्भयस्तु भवस्तदा ।</s-l><s-l>धनुषा बाणमुत्सृज्य सघोषं विननाद च ॥ ४२ ॥</s-l></s-lg><s-lg><s-l>ते न शर्म कुतः शान्तिं लेभिरे स्म सुरास्तदा ।</s-l><s-l>विद्रुते सहसा यज्ञे कुपिते च महेश्वरे ॥ ४३ ॥</s-l></s-lg><s-lg><s-l>तेन ज्यातलघोषेण सर्वे लोकाः समाकुलाः ।</s-l><s-l>बभूवुर्वशगाः पार्थ निपेतुश्च सुरासुराः ॥ ४४ ॥</s-l></s-lg><s-lg><s-l>आपश्चुक्षुभिरे सर्वाश्चकम्पे च वसुंधरा ।</s-l><s-l>पर्वताश्च व्यशीर्यन्त दिशो नागाश्च मोहिताः ॥ ४५ ॥</s-l></s-lg><s-lg><s-l>अन्धाश्च तमसा लोका न प्रकाशन्त संवृताः ।</s-l><s-l>जघ्निवान्सह सूर्येण सर्वेषां ज्योतिषां प्रभाः ॥ ४६ ॥</s-l></s-lg><s-lg><s-l>चुक्रुशुर्भयभीताश्च शान्तिं चक्रुस्तथैव च ।</s-l><s-l>ऋषयः सर्वभूतानामात्मनश्च सुखैषिणः ॥ ४७ ॥</s-l></s-lg><s-lg><s-l>पूषाणमभ्यद्रवत शंकरः प्रहसन्निव ।</s-l><s-l>पुरोडाशं भक्षयतो दशनान्वै व्यशातयत् ॥ ४८ ॥</s-l></s-lg><s-lg><s-l>ततो निश्चक्रमुर्देवा वेपमाना नताः स्म तम् ।</s-l><s-l>पुनश्च संदधे दीप्तं देवानां निशितं शरम् ॥ ४९ ॥</s-l></s-lg><s-lg><s-l>रुद्रस्य यज्ञभागं च विशिष्टं ते न्वकल्पयन् ।</s-l><s-l>भयेन त्रिदशा राजञ्शरणं च प्रपेदिरे ॥ ५० ॥</s-l></s-lg><s-lg><s-l>तेन चैवातिकोपेन स यज्ञः संधितस्तदा ।</s-l><s-l>यत्ताश्चापि सुरा आसन्यत्ताश्चाद्यापि तं प्रति ॥ ५१ ॥</s-l></s-lg><s-lg><s-l>असुराणां पुराण्यासंस्त्रीणि वीर्यवतां दिवि ।</s-l><s-l>आयसं राजतं चैव सौवर्णमपरं महत् ॥ ५२ ॥</s-l></s-lg><s-lg><s-l>आयसं तारकाक्षस्य कमलाक्षस्य राजतम् ।</s-l><s-l>सौवर्णं परमं ह्यासीद्विद्युन्मालिन एव च ॥ ५३ ॥</s-l></s-lg><s-lg><s-l>न शक्तस्तानि मघवान्भेत्तुं सर्वायुधैरपि ।</s-l><s-l>अथ सर्वेऽमरा रुद्रं जग्मुः शरणमर्दिताः ॥ ५४ ॥</s-l></s-lg><s-lg><s-l>ते तमूचुर्महात्मानं सर्वे देवाः सवासवाः ।</s-l><s-l>रुद्र रौद्रा भविष्यन्ति पशवः सर्वकर्मसु ।</s-l><s-l>निपातयिष्यसे चैनानसुरान्भुवनेश्वर ॥ ५५ ॥</s-l></s-lg><s-lg><s-l>स तथोक्तस्तथेत्युक्त्वा देवानां हितकाम्यया ।</s-l><s-l>अतिष्ठत्स्थाणुभूतः स सहस्रं परिवत्सरान् ॥ ५६ ॥</s-l></s-lg><s-lg><s-l>यदा त्रीणि समेतानि अन्तरिक्षे पुराणि वै ।</s-l><s-l>त्रिपर्वणा त्रिशल्येन तेन तानि बिभेद सः ॥ ५७ ॥</s-l></s-lg><s-lg><s-l>पुराणि न च तं शेकुर्दानवाः प्रतिवीक्षितुम् ।</s-l><s-l>शरं कालाग्निसंयुक्तं विष्णुसोमसमायुतम् ॥ ५८ ॥</s-l></s-lg><s-lg><s-l>बालमङ्कगतं कृत्वा स्वयं पञ्चशिखं पुनः ।</s-l><s-l>उमा जिज्ञासमाना वै कोऽयमित्यब्रवीत्सुरान् ॥ ५९ ॥</s-l></s-lg><s-lg><s-l>बाहुं सवज्रं शक्रस्य क्रुद्धस्यास्तम्भयत्प्रभुः ।</s-l><s-l>स एष भगवान्देवः सर्वलोकेश्वरः प्रभुः ॥ ६० ॥</s-l></s-lg><s-lg><s-l>न संबुबुधिरे चैनं देवास्तं भुवनेश्वरम् ।</s-l><s-l>सप्रजापतयः सर्वे बालार्कसदृशप्रभम् ॥ ६१ ॥</s-l></s-lg><s-lg><s-l>अथाभ्येत्य ततो ब्रह्मा दृष्ट्वा च स महेश्वरम् ।</s-l><s-l>अयं श्रेष्ठ इति ज्ञात्वा ववन्दे तं पितामहः ॥ ६२ ॥</s-l></s-lg><s-lg><s-l>ततः प्रसादयामासुरुमां रुद्रं च ते सुराः ।</s-l><s-l>अभवच्च पुनर्बाहुर्यथाप्रकृति वज्रिणः ॥ ६३ ॥</s-l></s-lg><s-lg><s-l>तेषां प्रसन्नो भगवान्सपत्नीको वृषध्वजः ।</s-l><s-l>देवानां त्रिदशश्रेष्ठो दक्षयज्ञविनाशनः ॥ ६४ ॥</s-l></s-lg><s-lg><s-l>स वै रुद्रः स च शिवः सोऽग्निः शर्वः स सर्ववित् ।</s-l><s-l>स चेन्द्रश्चैव वायुश्च सोऽश्विनौ स च विद्युतः ॥ ६५ ॥</s-l></s-lg><s-lg><s-l>स भवः स च पर्जन्यो महादेवः स चानघः ।</s-l><s-l>स चन्द्रमाः स चेशानः स सूर्यो वरुणश्च सः ॥ ६६ ॥</s-l></s-lg><s-lg><s-l>स कालः सोऽन्तको मृत्युः स यमो रात्र्यहानि च ।</s-l><s-l>मासार्धमासा ऋतवः संध्ये संवत्सरश्च सः ॥ ६७ ॥</s-l></s-lg><s-lg><s-l>स च धाता विधाता च विश्वात्मा विश्वकर्मकृत् ।</s-l><s-l>सर्वासां देवतानां च धारयत्यवपुर्वपुः ॥ ६८ ॥</s-l></s-lg><s-lg><s-l>सर्वैर्देवैः स्तुतो देवः सैकधा बहुधा च सः ।</s-l><s-l>शतधा सहस्रधा चैव तथा शतसहस्रधा ॥ ६९ ॥</s-l></s-lg><s-lg><s-l>ईदृशः स महादेवो भूयश्च भगवानजः ।</s-l><s-l>न हि सर्वे मया शक्या वक्तुं भगवतो गुणाः ॥ ७० ॥</s-l></s-lg><s-lg><s-l>सर्वैर्ग्रहैर्गृहीतान्वै सर्वपापसमन्वितान् ।</s-l><s-l>स मोचयति सुप्रीतः शरण्यः शरणागतान् ॥ ७१ ॥</s-l></s-lg><s-lg><s-l>आयुरारोग्यमैश्वर्यं वित्तं कामांश्च पुष्कलान् ।</s-l><s-l>स ददाति मनुष्येभ्यः स चैवाक्षिपते पुनः ॥ ७२ ॥</s-l></s-lg><s-lg><s-l>सेन्द्रादिषु च देवेषु तस्य चैश्वर्यमुच्यते ।</s-l><s-l>स चैव व्याहृते लोके मनुष्याणां शुभाशुभे ॥ ७३ ॥</s-l></s-lg><s-lg><s-l>ऐश्वर्याच्चैव कामानामीश्वरः पुनरुच्यते ।</s-l><s-l>महेश्वरश्च भूतानां महतामीश्वरश्च सः ॥ ७४ ॥</s-l></s-lg><s-lg><s-l>बहुभिर्बहुधा रूपैर्विश्वं व्याप्नोति वै जगत् ।</s-l><s-l>अस्य देवस्य यद्वक्त्रं समुद्रे तदतिष्ठत ॥ ७५ ॥</s-l></s-lg><s-lg><s-l>एष चैव श्मशानेषु देवो वसति नित्यशः ।</s-l><s-l>यजन्त्येनं जनास्तत्र वीरस्थान इतीश्वरम् ॥ ७६ ॥</s-l></s-lg><s-lg><s-l>अस्य दीप्तानि रूपाणि घोराणि च बहूनि च ।</s-l><s-l>लोके यान्यस्य कुर्वन्ति मनुष्याः प्रवदन्ति च ॥ ७७ ॥</s-l></s-lg><s-lg><s-l>नामधेयानि लोकेषु बहून्यत्र यथार्थवत् ।</s-l><s-l>निरुच्यन्ते महत्त्वाच्च विभुत्वात्कर्मभिस्तथा ॥ ७८ ॥</s-l></s-lg><s-lg><s-l>वेदे चास्य समाम्नातं शतरुद्रीयमुत्तमम् ।</s-l><s-l>नाम्ना चानन्तरुद्रेति उपस्थानं महात्मनः ॥ ७९ ॥</s-l></s-lg><s-lg><s-l>स कामानां प्रभुर्देवो ये दिव्या ये च मानुषाः ।</s-l><s-l>स विभुः स प्रभुर्देवो विश्वं व्याप्नुवते महत् ॥ ८० ॥</s-l></s-lg><s-lg><s-l>ज्येष्ठं भूतं वदन्त्येनं ब्राह्मणा मुनयस्तथा ।</s-l><s-l>प्रथमो ह्येष देवानां मुखादस्यानलोऽभवत् ॥ ८१ ॥</s-l></s-lg><s-lg><s-l>सर्वथा यत्पशून्पाति तैश्च यद्रमते पुनः ।</s-l><s-l>तेषामधिपतिर्यच्च तस्मात्पशुपतिः स्मृतः ॥ ८२ ॥</s-l></s-lg><s-lg><s-l>नित्येन ब्रह्मचर्येण लिङ्गमस्य यदा स्थितम् ।</s-l><s-l>महयन्ति च लोकाश्च महेश्वर इति स्मृतः ॥ ८३ ॥</s-l></s-lg><s-lg><s-l>ऋषयश्चैव देवाश्च गन्धर्वाप्सरसस्तथा ।</s-l><s-l>लिङ्गमस्यार्चयन्ति स्म तच्चाप्यूर्ध्वं समास्थितम् ॥ ८४ ॥</s-l></s-lg><s-lg><s-l>पूज्यमाने ततस्तस्मिन्मोदते स महेश्वरः ।</s-l><s-l>सुखी प्रीतश्च भवति प्रहृष्टश्चैव शंकरः ॥ ८५ ॥</s-l></s-lg><s-lg><s-l>यदस्य बहुधा रूपं भूतभव्यभवत्स्थितम् ।</s-l><s-l>स्थावरं जङ्गमं चैव बहुरूपस्ततः स्मृतः ॥ ८६ ॥</s-l></s-lg><s-lg><s-l>एकाक्षो जाज्वलन्नास्ते सर्वतोक्षिमयोऽपि वा ।</s-l><s-l>क्रोधाद्यश्चाविशल्लोकांस्तस्माच्छर्व इति स्मृतः ॥ ८७ ॥</s-l></s-lg><s-lg><s-l>धूम्रं रूपं च यत्तस्य धूर्जटिस्तेन उच्यते ।</s-l><s-l>विश्वे देवाश्च यत्तस्मिन्विश्वरूपस्ततः स्मृतः ॥ ८८ ॥</s-l></s-lg><s-lg><s-l>तिस्रो देवीर्यदा चैव भजते भुवनेश्वरः ।</s-l><s-l>द्यामपः पृथिवीं चैव त्र्यम्बकश्च ततः स्मृतः ॥ ८९ ॥</s-l></s-lg><s-lg><s-l>समेधयति यन्नित्यं सर्वार्थान्सर्वकर्मसु ।</s-l><s-l>शिवमिच्छन्मनुष्याणां तस्मादेश शिवः स्मृतः ॥ ९० ॥</s-l></s-lg><s-lg><s-l>सहस्राक्षोऽयुताक्षो वा सर्वतोक्षिमयोऽपि वा ।</s-l><s-l>यच्च विश्वं महत्पाति महादेवस्ततः स्मृतः ॥ ९१ ॥</s-l></s-lg><s-lg><s-l>दहत्यूर्ध्वं स्थितो यच्च प्राणोत्पत्तिस्थितश्च यत् ।</s-l><s-l>स्थितलिङ्गश्च यन्नित्यं तस्मात्स्थाणुरिति स्मृतः ॥ ९२ ॥</s-l></s-lg><s-lg><s-l>विषमस्थः शरीरेषु समश्च प्राणिनामिह ।</s-l><s-l>स वायुर्विषमस्थेषु प्राणापानशरीरिषु ॥ ९३ ॥</s-l></s-lg><s-lg><s-l>पूजयेद्विग्रहं यस्तु लिङ्गं वापि समर्चयेत् ।</s-l><s-l>लिङ्गं पूजयिता नित्यं महतीं श्रियमश्नुते ॥ ९४ ॥</s-l></s-lg><s-lg><s-l>ऊरुभ्यामर्धमाग्नेयं सोमार्धं च शिवा तनुः ।</s-l><s-l>आत्मनोऽर्धं च तस्याग्निः सोमोऽर्धं पुनरुच्यते ॥ ९५ ॥</s-l></s-lg><s-lg><s-l>तैजसी महती दीप्ता देवेभ्यश्च शिवा तनुः ।</s-l><s-l>भास्वती मानुषेष्वस्य तनुर्घोराग्निरुच्यते ॥ ९६ ॥</s-l></s-lg><s-lg><s-l>ब्रह्मचर्यं चरत्येष शिवा यास्य तनुस्तया ।</s-l><s-l>यास्य घोरतरा मूर्तिः सर्वानत्ति तयेश्वरः ॥ ९७ ॥</s-l></s-lg><s-lg><s-l>यन्निर्दहति यत्तीक्ष्णो यदुग्रो यत्प्रतापवान् ।</s-l><s-l>मांसशोणितमज्जादो यत्ततो रुद्र उच्यते ॥ ९८ ॥</s-l></s-lg><s-lg><s-l>एष देवो महादेवो योऽसौ पार्थ तवाग्रतः ।</s-l><s-l>संग्रामे शात्रवान्निघ्नंस्त्वया दृष्टः पिनाकधृक् ॥ ९९ ॥</s-l></s-lg><s-lg><s-l>एष वै भगवान्देवः संग्रामे याति तेऽग्रतः ।</s-l><s-l>येन दत्तानि तेऽस्त्राणि यैस्त्वया दानवा हताः ॥ १०० ॥</s-l></s-lg><s-lg><s-l>धन्यं यशस्यमायुष्यं पुण्यं वेदैश्च संज्ञितम् ।</s-l><s-l>देवदेवस्य ते पार्थ व्याख्यातं शतरुद्रियम् ॥ १०१ ॥</s-l></s-lg><s-lg><s-l>सर्वार्थसाधकं पुण्यं सर्वकिल्बिषनाशनम् ।</s-l><s-l>सर्वपापप्रशमनं सर्वदुःखभयापहम् ॥ १०२ ॥</s-l></s-lg><s-lg><s-l>चतुर्विधमिदं स्तोत्रं यः शृणोति नरः सदा ।</s-l><s-l>विजित्य सर्वाञ्शत्रून्स रुद्रलोके महीयते ॥ १०३ ॥</s-l></s-lg><s-lg><s-l>चरितं महात्मनो दिव्यं सांग्रामिकमिदं शुभम् ।</s-l><s-l>पठन्वै शतरुद्रीयं शृण्वंश्च सततोत्थितः ॥ १०४ ॥</s-l></s-lg><s-lg><s-l>भक्तो विश्वेश्वरं देवं मानुषेषु तु यः सदा ।</s-l><s-l>वरान्स कामाँल्लभते प्रसन्ने त्र्यम्बके नरः ॥ १०५ ॥</s-l></s-lg><s-lg><s-l>गच्छ युध्यस्व कौन्तेय न तवास्ति पराजयः ।</s-l><s-l>यस्य मन्त्री च गोप्ता च पार्श्वतस्ते जनार्दनः ॥ १०६ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वार्जुनं संख्ये पराशरसुतस्तदा ।</s-l><s-l>जगाम भरतश्रेष्ठ यथागतमरिंदम ॥ १०७ ॥</s-l></s-lg>