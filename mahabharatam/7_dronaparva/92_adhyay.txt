<s-lg><s-l> संजय उवाच ।</s-l><s-l>ते किरन्तः शरव्रातान्सर्वे यत्ताः प्रहारिणः ।</s-l><s-l>त्वरमाणा महाराज युयुधानमयोधयन् ॥ १ ॥</s-l></s-lg><s-lg><s-l>तं द्रोणः सप्तसप्तत्या जघान निशितैः शरैः ।</s-l><s-l>दुर्मर्षणो द्वादशभिर्दुःसहो दशभिः शरैः ॥ २ ॥</s-l></s-lg><s-lg><s-l>विकर्णश्चापि निशितैस्त्रिंशद्भिः कङ्कपत्रिभिः ।</s-l><s-l>विव्याध सव्ये पार्श्वे तु स्तनाभ्यामन्तरे तथा ॥ ३ ॥</s-l></s-lg><s-lg><s-l>दुर्मुखो दशभिर्बाणैस्तथा दुःशासनोऽष्टभिः ।</s-l><s-l>चित्रसेनश्च शैनेयं द्वाभ्यां विव्याध मारिष ॥ ४ ॥</s-l></s-lg><s-lg><s-l>दुर्योधनश्च महता शरवर्षेण माधवम् ।</s-l><s-l>अपीडयद्रणे राजञ्शूराश्चान्ये महारथाः ॥ ५ ॥</s-l></s-lg><s-lg><s-l>सर्वतः प्रतिविद्धस्तु तव पुत्रैर्महारथैः ।</s-l><s-l>तान्प्रत्यविध्यच्छैनेयः पृथक्पृथगजिह्मगैः ॥ ६ ॥</s-l></s-lg><s-lg><s-l>भारद्वाजं त्रिभिर्बाणैर्दुःसहं नवभिस्तथा ।</s-l><s-l>विकर्णं पञ्चविंशत्या चित्रसेनं च सप्तभिः ॥ ७ ॥</s-l></s-lg><s-lg><s-l>दुर्मर्षणं द्वादशभिश्चतुर्भिश्च विविंशतिम् ।</s-l><s-l>सत्यव्रतं च नवभिर्विजयं दशभिः शरैः ॥ ८ ॥</s-l></s-lg><s-lg><s-l>ततो रुक्माङ्गदं चापं विधुन्वानो महारथः ।</s-l><s-l>अभ्ययात्सात्यकिस्तूर्णं पुत्रं तव महारथम् ॥ ९ ॥</s-l></s-lg><s-lg><s-l>राजानं सर्वलोकस्य सर्वशस्त्रभृतां वरम् ।</s-l><s-l>शरैरभ्याहनद्गाढं ततो युद्धमभूत्तयोः ॥ १० ॥</s-l></s-lg><s-lg><s-l>विमुञ्चन्तौ शरांस्तीक्ष्णान्संदधानौ च सायकान् ।</s-l><s-l>अदृश्यं समरेऽन्योन्यं चक्रतुस्तौ महारथौ ॥ ११ ॥</s-l></s-lg><s-lg><s-l>सात्यकिः कुरुराजेन निर्विद्धो बह्वशोभत ।</s-l><s-l>अस्रवद्रुधिरं भूरि स्वरसं चन्दनो यथा ॥ १२ ॥</s-l></s-lg><s-lg><s-l>सात्वतेन च बाणौघैर्निर्विद्धस्तनयस्तव ।</s-l><s-l>शातकुम्भमयापीडो बभौ यूप इवोच्छ्रितः ॥ १३ ॥</s-l></s-lg><s-lg><s-l>माधवस्तु रणे राजन्कुरुराजस्य धन्विनः ।</s-l><s-l>धनुश्चिच्छेद सहसा क्षुरप्रेण हसन्निव ।</s-l><s-l>अथैनं छिन्नधन्वानं शरैर्बहुभिराचिनोत् ॥ १४ ॥</s-l></s-lg><s-lg><s-l>निर्भिन्नश्च शरैस्तेन द्विषता क्षिप्रकारिणा ।</s-l><s-l>नामृष्यत रणे राजा शत्रोर्विजयलक्षणम् ॥ १५ ॥</s-l></s-lg><s-lg><s-l>अथान्यद्धनुरादाय हेमपृष्ठं दुरासदम् ।</s-l><s-l>विव्याध सात्यकिं तूर्णं सायकानां शतेन ह ॥ १६ ॥</s-l></s-lg><s-lg><s-l>सोऽतिविद्धो बलवता पुत्रेण तव धन्विना ।</s-l><s-l>अमर्षवशमापन्नस्तव पुत्रमपीडयत् ॥ १७ ॥</s-l></s-lg><s-lg><s-l>पीडितं नृपतिं दृष्ट्वा तव पुत्रा महारथाः ।</s-l><s-l>सात्वतं शरवर्षेण छादयामासुरञ्जसा ॥ १८ ॥</s-l></s-lg><s-lg><s-l>स छाद्यमानो बहुभिस्तव पुत्रैर्महारथैः ।</s-l><s-l>एकैकं पञ्चभिर्विद्ध्वा पुनर्विव्याध सप्तभिः ॥ १९ ॥</s-l></s-lg><s-lg><s-l>दुर्योधनं च त्वरितो विव्याधाष्टभिराशुगैः ।</s-l><s-l>प्रहसंश्चास्य चिच्छेद कार्मुकं रिपुभीषणम् ॥ २० ॥</s-l></s-lg><s-lg><s-l>नागं मणिमयं चैव शरैर्ध्वजमपातयत् ।</s-l><s-l>हत्वा तु चतुरो वाहांश्चतुर्भिर्निशितैः शरैः ।</s-l><s-l>सारथिं पातयामास क्षुरप्रेण महायशाः ॥ २१ ॥</s-l></s-lg><s-lg><s-l>एतस्मिन्नन्तरे चैव कुरुराजं महारथम् ।</s-l><s-l>अवाकिरच्छरैर्हृष्टो बहुभिर्मर्मभेदिभिः ॥ २२ ॥</s-l></s-lg><s-lg><s-l>स वध्यमानः समरे शैनेयस्य शरोत्तमैः ।</s-l><s-l>प्राद्रवत्सहसा राजन्पुत्रो दुर्योधनस्तव ।</s-l><s-l>आप्लुतश्च ततो यानं चित्रसेनस्य धन्विनः ॥ २३ ॥</s-l></s-lg><s-lg><s-l>हाहाभूतं जगच्चासीद्दृष्ट्वा राजानमाहवे ।</s-l><s-l>ग्रस्यमानं सात्यकिना खे सोममिव राहुणा ॥ २४ ॥</s-l></s-lg><s-lg><s-l>तं तु शब्दं महच्छ्रुत्वा कृतवर्मा महारथः ।</s-l><s-l>अभ्ययात्सहसा तत्र यत्रास्ते माधवः प्रभुः ॥ २५ ॥</s-l></s-lg><s-lg><s-l>विधुन्वानो धनुःश्रेष्ठं चोदयंश्चैव वाजिनः ।</s-l><s-l>भर्त्सयन्सारथिं चोग्रं याहि याहीति सत्वरः ॥ २६ ॥</s-l></s-lg><s-lg><s-l>तमापतन्तं संप्रेक्ष्य व्यादितास्यमिवान्तकम् ।</s-l><s-l>युयुधानो महाराज यन्तारमिदमब्रवीत् ॥ २७ ॥</s-l></s-lg><s-lg><s-l>कृतवर्मा रथेनैष द्रुतमापतते शरी ।</s-l><s-l>प्रत्युद्याहि रथेनैनं प्रवरं सर्वधन्विनाम् ॥ २८ ॥</s-l></s-lg><s-lg><s-l>ततः प्रजविताश्वेन विधिवत्कल्पितेन च ।</s-l><s-l>आससाद रणे भोजं प्रतिमानं धनुष्मताम् ॥ २९ ॥</s-l></s-lg><s-lg><s-l>ततः परमसंक्रुद्धौ ज्वलन्ताविव पावकौ ।</s-l><s-l>समेयातां नरव्याघ्रौ व्याघ्राविव तरस्विनौ ॥ ३० ॥</s-l></s-lg><s-lg><s-l>कृतवर्मा तु शैनेयं षड्विंशत्या समार्पयत् ।</s-l><s-l>निशितैः सायकैस्तीक्ष्णैर्यन्तारं चास्य सप्तभिः ॥ ३१ ॥</s-l></s-lg><s-lg><s-l>चतुरश्च हयोदारांश्चतुर्भिः परमेषुभिः ।</s-l><s-l>अविध्यत्साधुदान्तान्वै सैन्धवान्सात्वतस्य ह ॥ ३२ ॥</s-l></s-lg><s-lg><s-l>रुक्मध्वजो रुक्मपृष्ठं महद्विस्फार्य कार्मुकम् ।</s-l><s-l>रुक्माङ्गदी रुक्मवर्मा रुक्मपुङ्खानवाकिरत् ॥ ३३ ॥</s-l></s-lg><s-lg><s-l>ततोऽशीतिं शिनेः पौत्रः सायकान्कृतवर्मणे ।</s-l><s-l>प्राहिणोत्त्वरया युक्तो द्रष्टुकामो धनंजयम् ॥ ३४ ॥</s-l></s-lg><s-lg><s-l>सोऽतिविद्धो बलवता शत्रुणा शत्रुतापनः ।</s-l><s-l>समकम्पत दुर्धर्षः क्षितिकम्पे यथाचलः ॥ ३५ ॥</s-l></s-lg><s-lg><s-l>त्रिषष्ट्या चतुरोऽस्याश्वान्सप्तभिः सारथिं शरैः ।</s-l><s-l>विव्याध निशितैस्तूर्णं सात्यकिः कृतवर्मणः ॥ ३६ ॥</s-l></s-lg><s-lg><s-l>सुवर्णपुङ्खं विशिखं समाधाय स सात्यकिः ।</s-l><s-l>व्यसृजत्तं महाज्वालं संक्रुद्धमिव पन्नगम् ॥ ३७ ॥</s-l></s-lg><s-lg><s-l>सोऽविशत्कृतवर्माणं यमदण्डोपमः शरः ।</s-l><s-l>जाम्बूनदविचित्रं च वर्म निर्भिद्य भानुमत् ।</s-l><s-l>अभ्यगाद्धरणीमुग्रो रुधिरेण समुक्षितः ॥ ३८ ॥</s-l></s-lg><s-lg><s-l>संजातरुधिरश्चाजौ सात्वतेषुभिरर्दितः ।</s-l><s-l>प्रचलन्धनुरुत्सृज्य न्यपतत्स्यन्दनोत्तमे ॥ ३९ ॥</s-l></s-lg><s-lg><s-l>स सिंहदंष्ट्रो जानुभ्यामापन्नोऽमितविक्रमः ।</s-l><s-l>शरार्दितः सात्यकिना रथोपस्थे नरर्षभः ॥ ४० ॥</s-l></s-lg><s-lg><s-l>सहस्रबाहोः सदृशमक्षोभ्यमिव सागरम् ।</s-l><s-l>निवार्य कृतवर्माणं सात्यकिः प्रययौ ततः ॥ ४१ ॥</s-l></s-lg><s-lg><s-l>खड्गशक्तिधनुःकीर्णां गजाश्वरथसंकुलाम् ।</s-l><s-l>प्रवर्तितोग्ररुधिरां शतशः क्षत्रियर्षभैः ॥ ४२ ॥</s-l></s-lg><s-lg><s-l>प्रेक्षतां सर्वसैन्यानां मध्येन शिनिपुंगवः ।</s-l><s-l>अभ्यगाद्वाहिनीं भित्त्वा वृत्रहेवासुरीं चमूम् ॥ ४३ ॥</s-l></s-lg><s-lg><s-l>समाश्वास्य च हार्दिक्यो गृह्य चान्यन्महद्धनुः ।</s-l><s-l>तस्थौ तत्रैव बलवान्वारयन्युधि पाण्डवान् ॥ ४४ ॥</s-l></s-lg>