<s-lg><s-l> धृतराष्ट्र उवाच ।</s-l><s-l>बहूनि सुविचित्राणि द्वंद्वयुद्धानि संजय ।</s-l><s-l>त्वयोक्तानि निशम्याहं स्पृहयामि सचक्षुषाम् ॥ १ ॥</s-l></s-lg><s-lg><s-l>आश्चर्यभूतं लोकेषु कथयिष्यन्ति मानवाः ।</s-l><s-l>कुरूणां पाण्डवानां च युद्धं देवासुरोपमम् ॥ २ ॥</s-l></s-lg><s-lg><s-l>न हि मे तृप्तिरस्तीह शृण्वतो युद्धमुत्तमम् ।</s-l><s-l>तस्मादार्तायनेर्युद्धं सौभद्रस्य च शंस मे ॥ ३ ॥</s-l></s-lg><s-lg><s-l> संजय उवाच ।</s-l><s-l>सादितं प्रेक्ष्य यन्तारं शल्यः सर्वायषीं गदाम् ।</s-l><s-l>समुत्क्षिप्य नदन्क्रुद्धः प्रचस्कन्द रथोत्तमात् ॥ ४ ॥</s-l></s-lg><s-lg><s-l>तं दीप्तमिव कालाग्निं दण्डहस्तमिवान्तकम् ।</s-l><s-l>जवेनाभ्यपतद्भीमः प्रगृह्य महतीं गदाम् ॥ ५ ॥</s-l></s-lg><s-lg><s-l>सौभद्रोऽप्यशनिप्रख्यां प्रगृह्य महतीं गदाम् ।</s-l><s-l>एह्येहीत्यब्रवीच्छल्यं यत्नाद्भीमेन वारितः ॥ ६ ॥</s-l></s-lg><s-lg><s-l>वारयित्वा तु सौभद्रं भीमसेनः प्रतापवान् ।</s-l><s-l>शल्यमासाद्य समरे तस्थौ गिरिरिवाचलः ॥ ७ ॥</s-l></s-lg><s-lg><s-l>तथैव मद्रराजोऽपि भीमं दृष्ट्वा महाबलम् ।</s-l><s-l>ससाराभिमुखस्तूर्णं शार्दूल इव कुञ्जरम् ॥ ८ ॥</s-l></s-lg><s-lg><s-l>ततस्तूर्यनिनादाश्च शङ्खानां च सहस्रशः ।</s-l><s-l>सिंहनादाश्च संजज्ञुर्भेरीणां च महास्वनाः ॥ ९ ॥</s-l></s-lg><s-lg><s-l>पश्यतां शतशो ह्यासीदन्योन्यसमचेतसाम् ।</s-l><s-l>पाण्डवानां कुरूणां च साधु साध्विति निस्वनः ॥ १० ॥</s-l></s-lg><s-lg><s-l>न हि मद्राधिपादन्यः सर्वराजसु भारत ।</s-l><s-l>सोढुमुत्सहते वेगं भीमसेनस्य संयुगे ॥ ११ ॥</s-l></s-lg><s-lg><s-l>तथा मद्राधिपस्यापि गदावेगं महात्मनः ।</s-l><s-l>सोढुमुत्सहते लोके कोऽन्यो युधि वृकोदरात् ॥ १२ ॥</s-l></s-lg><s-lg><s-l>पट्टैर्जाम्बूनदैर्बद्धा बभूव जनहर्षिणी ।</s-l><s-l>प्रजज्वाल तथाविद्धा भीमेन महती गदा ॥ १३ ॥</s-l></s-lg><s-lg><s-l>तथैव चरतो मार्गान्मण्डलानि च भागशः ।</s-l><s-l>महाविद्युत्प्रतीकाशा शल्यस्य शुशुभे गदा ॥ १४ ॥</s-l></s-lg><s-lg><s-l>तौ वृषाविव नर्दन्तौ मण्डलानि विचेरतुः ।</s-l><s-l>आवर्जितगदाशृङ्गावुभौ शल्यवृकोदरौ ॥ १५ ॥</s-l></s-lg><s-lg><s-l>मण्डलावर्तमार्गेषु गदाविहरणेषु च ।</s-l><s-l>निर्विशेषमभूद्युद्धं तयोः पुरुषसिंहयोः ॥ १६ ॥</s-l></s-lg><s-lg><s-l>ताडिता भीमसेनेन शल्यस्य महती गदा ।</s-l><s-l>साग्निज्वाला महारौद्रा गदाचूर्णमशीर्यत ॥ १७ ॥</s-l></s-lg><s-lg><s-l>तथैव भीमसेनस्य द्विषताभिहता गदा ।</s-l><s-l>वर्षाप्रदोषे खद्योतैर्वृतो वृक्ष इवाबभौ ॥ १८ ॥</s-l></s-lg><s-lg><s-l>गदा क्षिप्ता तु समरे मद्रराजेन भारत ।</s-l><s-l>व्योम संदीपयाना सा ससृजे पावकं बहु ॥ १९ ॥</s-l></s-lg><s-lg><s-l>तथैव भीमसेनेन द्विषते प्रेषिता गदा ।</s-l><s-l>तापयामास तत्सैन्यं महोल्का पतती यथा ॥ २० ॥</s-l></s-lg><s-lg><s-l>ते चैवोभे गदे श्रेष्ठे समासाद्य परस्परम् ।</s-l><s-l>श्वसन्त्यौ नागकन्येव ससृजाते विभावसुम् ॥ २१ ॥</s-l></s-lg><s-lg><s-l>नखैरिव महाव्याघ्रौ दन्तैरिव महागजौ ।</s-l><s-l>तौ विचेरतुरासाद्य गदाभ्यां च परस्परम् ॥ २२ ॥</s-l></s-lg><s-lg><s-l>ततो गदाग्राभिहतौ क्षणेन रुधिरोक्षितौ ।</s-l><s-l>ददृशाते महात्मानौ पुष्पिताविव किंशुकौ ॥ २३ ॥</s-l></s-lg><s-lg><s-l>शुश्रुवे दिक्षु सर्वासु तयोः पुरुषसिंहयोः ।</s-l><s-l>गदाभिघातसंह्रादः शक्राशनिरवोपमः ॥ २४ ॥</s-l></s-lg><s-lg><s-l>गदया मद्रराजेन सव्यदक्षिणमाहतः ।</s-l><s-l>नाकम्पत तदा भीमो भिद्यमान इवाचलः ॥ २५ ॥</s-l></s-lg><s-lg><s-l>तथा भीमगदावेगैस्ताड्यमानो महाबलः ।</s-l><s-l>धैर्यान्मद्राधिपस्तस्थौ वज्रैर्गिरिरिवाहतः ॥ २६ ॥</s-l></s-lg><s-lg><s-l>आपेततुर्महावेगौ समुच्छ्रितमहागदौ ।</s-l><s-l>पुनरन्तरमार्गस्थौ मण्डलानि विचेरतुः ॥ २७ ॥</s-l></s-lg><s-lg><s-l>अथाप्लुत्य पदान्यष्टौ संनिपत्य गजाविव ।</s-l><s-l>सहसा लोहदण्डाभ्यामन्योन्यमभिजघ्नतुः ॥ २८ ॥</s-l></s-lg><s-lg><s-l>तौ परस्परवेगाच्च गदाभ्यां च भृशाहतौ ।</s-l><s-l>युगपत्पेततुर्वीरौ क्षिताविन्द्रध्वजाविव ॥ २९ ॥</s-l></s-lg><s-lg><s-l>ततो विह्वलमानं तं निःश्वसन्तं पुनः पुनः ।</s-l><s-l>शल्यमभ्यपतत्तूर्णं कृतवर्मा महारथः ॥ ३० ॥</s-l></s-lg><s-lg><s-l>दृष्ट्वा चैनं महाराज गदयाभिनिपीडितम् ।</s-l><s-l>विचेष्टन्तं यथा नागं मूर्छयाभिपरिप्लुतम् ॥ ३१ ॥</s-l></s-lg><s-lg><s-l>ततः सगदमारोप्य मद्राणामधिपं रथम् ।</s-l><s-l>अपोवाह रणात्तूर्णं कृतवर्मा महारथः ॥ ३२ ॥</s-l></s-lg><s-lg><s-l>क्षीबवद्विह्वलो वीरो निमेषात्पुनरुत्थितः ।</s-l><s-l>भीमोऽपि सुमहाबाहुर्गदापाणिरदृश्यत ॥ ३३ ॥</s-l></s-lg><s-lg><s-l>ततो मद्राधिपं दृष्ट्वा तव पुत्राः पराङ्मुखम् ।</s-l><s-l>सनागरथपत्त्यश्वाः समकम्पन्त मारिष ॥ ३४ ॥</s-l></s-lg><s-lg><s-l>ते पाण्डवैरर्द्यमानास्तावका जितकाशिभिः ।</s-l><s-l>भीता दिशोऽन्वपद्यन्त वातनुन्ना घना इव ॥ ३५ ॥</s-l></s-lg><s-lg><s-l>निर्जित्य धार्तराष्ट्रांस्तु पाण्डवेया महारथाः ।</s-l><s-l>व्यरोचन्त रणे राजन्दीप्यमाना यशस्विनः ॥ ३६ ॥</s-l></s-lg><s-lg><s-l>सिंहनादान्भृशं चक्रुः शङ्खान्दध्मुश्च हर्षिताः ।</s-l><s-l>भेरीश्च वादयामासुर्मृदङ्गांश्चानकैः सह ॥ ३७ ॥</s-l></s-lg>