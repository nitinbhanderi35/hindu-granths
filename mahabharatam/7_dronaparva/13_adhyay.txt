<s-lg><s-l> संजय उवाच ।</s-l><s-l>ततः स पाण्डवानीके जनयंस्तुमुलं महत् ।</s-l><s-l>व्यचरत्पाण्डवान्द्रोणो दहन्कक्षमिवानलः ॥ १ ॥</s-l></s-lg><s-lg><s-l>निर्दहन्तमनीकानि साक्षादग्निमिवोत्थितम् ।</s-l><s-l>दृष्ट्वा रुक्मरथं युद्धे समकम्पन्त सृञ्जयाः ॥ २ ॥</s-l></s-lg><s-lg><s-l>प्रततं चास्यमानस्य धनुषोऽस्याशुकारिणः ।</s-l><s-l>ज्याघोषः श्रूयतेऽत्यर्थं विस्फूर्जितमिवाशनेः ॥ ३ ॥</s-l></s-lg><s-lg><s-l>रथिनः सादिनश्चैव नागानश्वान्पदातिनः ।</s-l><s-l>रौद्रा हस्तवता मुक्ताः प्रमथ्नन्ति स्म सायकाः ॥ ४ ॥</s-l></s-lg><s-lg><s-l>नानद्यमानः पर्जन्यः सानिलः शुचिसंक्षये ।</s-l><s-l>अश्मवर्षमिवावर्षत्परेषामावहद्भयम् ॥ ५ ॥</s-l></s-lg><s-lg><s-l>व्यचरत्स तदा राजन्सेनां विक्षोभयन्प्रभुः ।</s-l><s-l>वर्धयामास संत्रासं शात्रवाणाममानुषम् ॥ ६ ॥</s-l></s-lg><s-lg><s-l>तस्य विद्युदिवाभ्रेषु चापं हेमपरिष्कृतम् ।</s-l><s-l>भ्रमद्रथाम्बुदे तस्मिन्दृश्यते स्म पुनः पुनः ॥ ७ ॥</s-l></s-lg><s-lg><s-l>स वीरः सत्यवान्प्राज्ञो धर्मनित्यः सुदारुणः ।</s-l><s-l>युगान्तकाले यन्तेव रौद्रां प्रास्कन्दयन्नदीम् ॥ ८ ॥</s-l></s-lg><s-lg><s-l>अमर्षवेगप्रभवां क्रव्यादगणसंकुलाम् ।</s-l><s-l>बलौघैः सर्वतः पूर्णां वीरवृक्षापहारिणीम् ॥ ९ ॥</s-l></s-lg><s-lg><s-l>शोणितोदां रथावर्तां हस्त्यश्वकृतरोधसम् ।</s-l><s-l>कवचोडुपसंयुक्तां मांसपङ्कसमाकुलाम् ॥ १० ॥</s-l></s-lg><s-lg><s-l>मेदोमज्जास्थिसिकतामुष्णीषवरफेनिलाम् ।</s-l><s-l>संग्रामजलदापूर्णां प्रासमत्स्यसमाकुलाम् ॥ ११ ॥</s-l></s-lg><s-lg><s-l>नरनागाश्वसंभूतां शरवेगौघवाहिनीम् ।</s-l><s-l>शरीरदारुशृङ्गाटां भुजनागसमाकुलाम् ॥ १२ ॥</s-l></s-lg><s-lg><s-l>उत्तमाङ्गोपलतलां निस्त्रिंशझषसेविताम् ।</s-l><s-l>रथनागह्रदोपेतां नानाभरणनीरजाम् ॥ १३ ॥</s-l></s-lg><s-lg><s-l>महारथशतावर्तां भूमिरेणूर्मिमालिनीम् ।</s-l><s-l>महावीर्यवतां संख्ये सुतरां भीरुदुस्तराम् ॥ १४ ॥</s-l></s-lg><s-lg><s-l>शूरव्यालसमाकीर्णां प्राणिवाणिजसेविताम् ।</s-l><s-l>छिन्नच्छत्रमहाहंसां मुकुटाण्डजसंकुलाम् ॥ १५ ॥</s-l></s-lg><s-lg><s-l>चक्रकूर्मां गदानक्रां शरक्षुद्रझषाकुलाम् ।</s-l><s-l>बडगृध्रसृगालानां घोरसंघैर्निषेविताम् ॥ १६ ॥</s-l></s-lg><s-lg><s-l>निहतान्प्राणिनः संख्ये द्रोणेन बलिना शरैः ।</s-l><s-l>वहन्तीं पितृलोकाय शतशो राजसत्तम ॥ १७ ॥</s-l></s-lg><s-lg><s-l>शरीरशतसंबाधां केशशैवलशाद्वलाम् ।</s-l><s-l>नदीं प्रावर्तयद्राजन्भीरूणां भयवर्धिनीम् ॥ १८ ॥</s-l></s-lg><s-lg><s-l>तं जयन्तमनीकानि तानि तान्येव भारत ।</s-l><s-l>सर्वतोऽभ्यद्रवन्द्रोणं युधिष्ठिरपुरोगमाः ॥ १९ ॥</s-l></s-lg><s-lg><s-l>तानभिद्रवतः शूरांस्तावका दृढकार्मुकाः ।</s-l><s-l>सर्वतः प्रत्यगृह्णन्त तदभूल्लोमहर्षणम् ॥ २० ॥</s-l></s-lg><s-lg><s-l>शतमायस्तु शकुनिः सहदेवं समाद्रवत् ।</s-l><s-l>सनियन्तृध्वजरथं विव्याध निशितैः शरैः ॥ २१ ॥</s-l></s-lg><s-lg><s-l>तस्य माद्रीसुतः केतुं धनुः सूतं हयानपि ।</s-l><s-l>नातिक्रुद्धः शरैश्छित्त्वा षष्ट्या विव्याध मातुलम् ॥ २२ ॥</s-l></s-lg><s-lg><s-l>सौबलस्तु गदां गृह्य प्रचस्कन्द रथोत्तमात् ।</s-l><s-l>स तस्य गदया राजन्रथात्सूतमपातयत् ॥ २३ ॥</s-l></s-lg><s-lg><s-l>ततस्तौ विरथौ राजन्गदाहस्तौ महाबलौ ।</s-l><s-l>चिक्रीडतू रणे शूरौ सशृङ्गाविव पर्वतौ ॥ २४ ॥</s-l></s-lg><s-lg><s-l>द्रोणः पाञ्चालराजानं विद्ध्वा दशभिराशुगैः ।</s-l><s-l>बहुभिस्तेन चाभ्यस्तस्तं विव्याध शताधिकैः ॥ २५ ॥</s-l></s-lg><s-lg><s-l>विविंशतिं भीमसेनो विंशत्या निशितैः शरैः ।</s-l><s-l>विद्ध्वा नाकम्पयद्वीरस्तदद्भुतमिवाभवत् ॥ २६ ॥</s-l></s-lg><s-lg><s-l>विविंशतिस्तु सहसा व्यश्वकेतुशरासनम् ।</s-l><s-l>भीमं चक्रे महाराज ततः सैन्यान्यपूजयन् ॥ २७ ॥</s-l></s-lg><s-lg><s-l>स तन्न ममृषे वीरः शत्रोर्विजयमाहवे ।</s-l><s-l>ततोऽस्य गदया दान्तान्हयान्सर्वानपातयत् ॥ २८ ॥</s-l></s-lg><s-lg><s-l>शल्यस्तु नकुलं वीरः स्वस्रीयं प्रियमात्मनः ।</s-l><s-l>विव्याध प्रहसन्बाणैर्लाडयन्कोपयन्निव ॥ २९ ॥</s-l></s-lg><s-lg><s-l>तस्याश्वानातपत्रं च ध्वजं सूतमथो धनुः ।</s-l><s-l>निपात्य नकुलः संख्ये शङ्खं दध्मौ प्रतापवान् ॥ ३० ॥</s-l></s-lg><s-lg><s-l>धृष्टकेतुः कृपेनास्ताञ्छित्त्वा बहुविधाञ्शरान् ।</s-l><s-l>कृपं विव्याध सप्तत्या लक्ष्म चास्याहरत्त्रिभिः ॥ ३१ ॥</s-l></s-lg><s-lg><s-l>तं कृपः शरवर्षेण महता समवाकिरत् ।</s-l><s-l>निवार्य च रणे विप्रो धृष्टकेतुमयोधयत् ॥ ३२ ॥</s-l></s-lg><s-lg><s-l>सात्यकिः कृतवर्माणं नाराचेन स्तनान्तरे ।</s-l><s-l>विद्ध्वा विव्याध सप्तत्या पुनरन्यैः स्मयन्निव ॥ ३३ ॥</s-l></s-lg><s-lg><s-l>सप्तसप्ततिभिर्भोजस्तं विद्ध्वा निशितैः शरैः ।</s-l><s-l>नाकम्पयत शैनेयं शीघ्रो वायुरिवाचलम् ॥ ३४ ॥</s-l></s-lg><s-lg><s-l>सेनापतिः सुशर्माणं शीघ्रं मर्मस्वताडयत् ।</s-l><s-l>स चापि तं तोमरेण जत्रुदेशे अताडयत् ॥ ३५ ॥</s-l></s-lg><s-lg><s-l>वैकर्तनं तु समरे विराटः प्रत्यवारयत् ।</s-l><s-l>सह मत्स्यैर्महावीर्यैस्तदद्भुतमिवाभवत् ॥ ३६ ॥</s-l></s-lg><s-lg><s-l>तत्पौरुषमभूत्तत्र सूतपुत्रस्य दारुणम् ।</s-l><s-l>यत्सैन्यं वारयामास शरैः संनतपर्वभिः ॥ ३७ ॥</s-l></s-lg><s-lg><s-l>द्रुपदस्तु स्वयं राजा भगदत्तेन संगतः ।</s-l><s-l>तयोर्युद्धं महाराज चित्ररूपमिवाभवत् ।</s-l><s-l>भूतानां त्रासजननं चक्रातेऽस्त्रविशारदौ ॥ ३८ ॥</s-l></s-lg><s-lg><s-l>भूरिश्रवा रणे राजन्याज्ञसेनिं महारथम् ।</s-l><s-l>महता सायकौघेन छादयामास वीर्यवान् ॥ ३९ ॥</s-l></s-lg><s-lg><s-l>शिखण्डी तु ततः क्रुद्धः सौमदत्तिं विशां पते ।</s-l><s-l>नवत्या सायकानां तु कम्पयामास भारत ॥ ४० ॥</s-l></s-lg><s-lg><s-l>राक्षसौ भीमकर्माणौ हैडिम्बालम्बुसावुभौ ।</s-l><s-l>चक्रातेऽत्यद्भुतं युद्धं परस्परवधैषिणौ ॥ ४१ ॥</s-l></s-lg><s-lg><s-l>मायाशतसृजौ दृप्तौ मायाभिरितरेतरम् ।</s-l><s-l>अन्तर्हितौ चेरतुस्तौ भृशं विस्मयकारिणौ ॥ ४२ ॥</s-l></s-lg><s-lg><s-l>चेकितानोऽनुविन्देन युयुधे त्वतिभैरवम् ।</s-l><s-l>यथा देवासुरे युद्धे बलशक्रौ महाबलौ ॥ ४३ ॥</s-l></s-lg><s-lg><s-l>लक्ष्मणः क्षत्रदेवेन विमर्दमकरोद्भृशम् ।</s-l><s-l>यथा विष्णुः पुरा राजन्हिरण्याक्षेण संयुगे ॥ ४४ ॥</s-l></s-lg><s-lg><s-l>ततः प्रजविताश्वेन विधिवत्कल्पितेन च ।</s-l><s-l>रथेनाभ्यपतद्राजन्सौभद्रं पौरवो नदन् ॥ ४५ ॥</s-l></s-lg><s-lg><s-l>ततोऽभियाय त्वरितो युद्धाकाङ्क्षी महाबलः ।</s-l><s-l>तेन चक्रे महद्युद्धमभिमन्युररिंदमः ॥ ४६ ॥</s-l></s-lg><s-lg><s-l>पौरवस्त्वथ सौभद्रं शरव्रातैरवाकिरत् ।</s-l><s-l>तस्यार्जुनिर्ध्वजं छत्रं धनुश्चोर्व्यामपातयत् ॥ ४७ ॥</s-l></s-lg><s-lg><s-l>सौभद्रः पौरवं त्वन्यैर्विद्ध्वा सप्तभिराशुगैः ।</s-l><s-l>पञ्चभिस्तस्य विव्याध हयान्सूतं च सायकैः ॥ ४८ ॥</s-l></s-lg><s-lg><s-l>ततः संहर्षयन्सेनां सिंहवद्विनदन्मुहुः ।</s-l><s-l>समादत्तार्जुनिस्तूर्णं पौरवान्तकरं शरम् ॥ ४९ ॥</s-l></s-lg><s-lg><s-l>द्वाभ्यां शराभ्यां हार्दिक्यश्चकर्त सशरं धनुः ।</s-l><s-l>तदुत्सृज्य धनुश्छिन्नं सौभद्रः परवीरहा ।</s-l><s-l>उद्बबर्ह सितं खड्गमाददानः शरावरम् ॥ ५० ॥</s-l></s-lg><s-lg><s-l>स तेनानेकतारेण चर्मणा कृतहस्तवत् ।</s-l><s-l>भ्रान्तासिरचरन्मार्गान्दर्शयन्वीर्यमात्मनः ॥ ५१ ॥</s-l></s-lg><s-lg><s-l>भ्रामितं पुनरुद्भ्रान्तमाधूतं पुनरुच्छ्रितम् ।</s-l><s-l>चर्मनिस्त्रिंशयो राजन्निर्विशेषमदृश्यत ॥ ५२ ॥</s-l></s-lg><s-lg><s-l>स पौरवरथस्येषामाप्लुत्य सहसा नदन् ।</s-l><s-l>पौरवं रथमास्थाय केशपक्षे परामृशत् ॥ ५३ ॥</s-l></s-lg><s-lg><s-l>जघानास्य पदा सूतमसिनापातयद्ध्वजम् ।</s-l><s-l>विक्षोभ्याम्भोनिधिं तार्क्ष्यस्तं नागमिव चाक्षिपत् ॥ ५४ ॥</s-l></s-lg><s-lg><s-l>तमाकलितकेशान्तं ददृशुः सर्वपार्थिवाः ।</s-l><s-l>उक्षाणमिव सिंहेन पात्यमानमचेतनम् ॥ ५५ ॥</s-l></s-lg><s-lg><s-l>तमार्जुनिवशं प्राप्तं कृष्यमाणमनाथवत् ।</s-l><s-l>पौरवं पतितं दृष्ट्वा नामृष्यत जयद्रथः ॥ ५६ ॥</s-l></s-lg><s-lg><s-l>स बर्हिणमहावाजं किङ्किणीशतजालवत् ।</s-l><s-l>चर्म चादाय खड्गं च नदन्पर्यपतद्रथात् ॥ ५७ ॥</s-l></s-lg><s-lg><s-l>ततः सैन्धवमालोक्य कार्ष्णिरुत्सृज्य पौरवम् ।</s-l><s-l>उत्पपात रथात्तूर्णं श्येनवन्निपपात च ॥ ५८ ॥</s-l></s-lg><s-lg><s-l>प्रासपट्टिशनिस्त्रिंशाञ्शत्रुभिः संप्रवेरितान् ।</s-l><s-l>चिच्छेदाथासिना कार्ष्णिश्चर्मणा संरुरोध च ॥ ५९ ॥</s-l></s-lg><s-lg><s-l>स दर्शयित्वा सैन्यानां स्वबाहुबलमात्मनः ।</s-l><s-l>तमुद्यम्य महाखड्गं चर्म चाथ पुनर्बली ॥ ६० ॥</s-l></s-lg><s-lg><s-l>वृद्धक्षत्रस्य दायादं पितुरत्यन्तवैरिणम् ।</s-l><s-l>ससाराभिमुखः शूरः शार्दूल इव कुञ्जरम् ॥ ६१ ॥</s-l></s-lg><s-lg><s-l>तौ परस्परमासाद्य खड्गदन्तनखायुधौ ।</s-l><s-l>हृष्टवत्संप्रजह्राते व्याघ्रकेसरिणाविव ॥ ६२ ॥</s-l></s-lg><s-lg><s-l>संपातेष्वभिपातेषु निपातेष्वसिचर्मणोः ।</s-l><s-l>न तयोरन्तरं कश्चिद्ददर्श नरसिंहयोः ॥ ६३ ॥</s-l></s-lg><s-lg><s-l>अवक्षेपोऽसिनिर्ह्रादः शस्त्रान्तरनिदर्शनम् ।</s-l><s-l>बाह्यान्तरनिपातश्च निर्विशेषमदृश्यत ॥ ६४ ॥</s-l></s-lg><s-lg><s-l>बाह्यमाभ्यन्तरं चैव चरन्तौ मार्गमुत्तमम् ।</s-l><s-l>ददृशाते महात्मानौ सपक्षाविव पर्वतौ ॥ ६५ ॥</s-l></s-lg><s-lg><s-l>ततो विक्षिपतः खड्गं सौभद्रस्य यशस्विनः ।</s-l><s-l>शरावरणपक्षान्ते प्रजहार जयद्रथः ॥ ६६ ॥</s-l></s-lg><s-lg><s-l>रुक्मपक्षान्तरे सक्तस्तस्मिंश्चर्मणि भास्वरे ।</s-l><s-l>सिन्धुराजबलोद्धूतः सोऽभज्यत महानसिः ॥ ६७ ॥</s-l></s-lg><s-lg><s-l>भग्नमाज्ञाय निस्त्रिंशमवप्लुत्य पदानि षट् ।</s-l><s-l>सोऽदृश्यत निमेषेण स्वरथं पुनरास्थितः ॥ ६८ ॥</s-l></s-lg><s-lg><s-l>तं कार्ष्णिं समरान्मुक्तमास्थितं रथमुत्तमम् ।</s-l><s-l>सहिताः सर्वराजानः परिवव्रुः समन्ततः ॥ ६९ ॥</s-l></s-lg><s-lg><s-l>ततश्चर्म च खड्गं च समुत्क्षिप्य महाबलः ।</s-l><s-l>ननादार्जुनदायादः प्रेक्षमाणो जयद्रथम् ॥ ७० ॥</s-l></s-lg><s-lg><s-l>सिन्धुराजं परित्यज्य सौभद्रः परवीरहा ।</s-l><s-l>तापयामास तत्सैन्यं भुवनं भास्करो यथा ॥ ७१ ॥</s-l></s-lg><s-lg><s-l>तस्य सर्वायसीं शक्तिं शल्यः कनकभूषणाम् ।</s-l><s-l>चिक्षेप समरे घोरां दीप्तामग्निशिखामिव ॥ ७२ ॥</s-l></s-lg><s-lg><s-l>तामवप्लुत्य जग्राह सकोशं चाकरोदसिम् ।</s-l><s-l>वैनतेयो यथा कार्ष्णिः पतन्तमुरगोत्तमम् ॥ ७३ ॥</s-l></s-lg><s-lg><s-l>तस्य लाघवमाज्ञाय सत्त्वं चामिततेजसः ।</s-l><s-l>सहिताः सर्वराजानः सिंहनादमथानदन् ॥ ७४ ॥</s-l></s-lg><s-lg><s-l>ततस्तामेव शल्यस्य सौभद्रः परवीरहा ।</s-l><s-l>मुमोच भुजवीर्येण वैडूर्यविकृताजिराम् ॥ ७५ ॥</s-l></s-lg><s-lg><s-l>सा तस्य रथमासाद्य निर्मुक्तभुजगोपमा ।</s-l><s-l>जघान सूतं शल्यस्य रथाच्चैनमपातयत् ॥ ७६ ॥</s-l></s-lg><s-lg><s-l>ततो विराटद्रुपदौ धृष्टकेतुर्युधिष्ठिरः ।</s-l><s-l>सात्यकिः केकया भीमो धृष्टद्युम्नशिखण्डिनौ ।</s-l><s-l>यमौ च द्रौपदेयाश्च साधु साध्विति चुक्रुशुः ॥ ७७ ॥</s-l></s-lg><s-lg><s-l>बाणशब्दाश्च विविधाः सिंहनादाश्च पुष्कलाः ।</s-l><s-l>प्रादुरासन्हर्षयन्तः सौभद्रमपलायिनम् ।</s-l><s-l>तन्नामृष्यन्त पुत्रास्ते शत्रोर्विजयलक्षणम् ॥ ७८ ॥</s-l></s-lg><s-lg><s-l>अथैनं सहसा सर्वे समन्तान्निशितैः शरैः ।</s-l><s-l>अभ्याकिरन्महाराज जलदा इव पर्वतम् ॥ ७९ ॥</s-l></s-lg><s-lg><s-l>तेषां च प्रियमन्विच्छन्सूतस्य च पराभवात् ।</s-l><s-l>आर्तायनिरमित्रघ्नः क्रुद्धः सौभद्रमभ्ययात् ॥ ८० ॥</s-l></s-lg>