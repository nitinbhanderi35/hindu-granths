<s-lg><s-l> संजय उवाच ।</s-l><s-l>सैन्धवेन निरुद्धेषु जयगृद्धिषु पाण्डुषु ।</s-l><s-l>सुघोरमभवद्युद्धं त्वदीयानां परैः सह ॥ १ ॥</s-l></s-lg><s-lg><s-l>प्रविश्य त्वार्जुनिः सेनां सत्यसंधो दुरासदाम् ।</s-l><s-l>व्यक्षोभयत तेजस्वी मकरः सागरं यथा ॥ २ ॥</s-l></s-lg><s-lg><s-l>तं तथा शरवर्षेण क्षोभयन्तमरिंदमम् ।</s-l><s-l>यथाप्रधानाः सौभद्रमभ्ययुः कुरुसत्तमाः ॥ ३ ॥</s-l></s-lg><s-lg><s-l>तेषां तस्य च संमर्दो दारुणः समपद्यत ।</s-l><s-l>सृजतां शरवर्षाणि प्रसक्तममितौजसाम् ॥ ४ ॥</s-l></s-lg><s-lg><s-l>रथव्रजेन संरुद्धस्तैरमित्रैरथार्जुनिः ।</s-l><s-l>वृषसेनस्य यन्तारं हत्वा चिच्छेद कार्मुकम् ॥ ५ ॥</s-l></s-lg><s-lg><s-l>तस्य विव्याध बलवाञ्शरैरश्वानजिह्मगैः ।</s-l><s-l>वातायमानैरथ तैरश्वैरपहृतो रणात् ॥ ६ ॥</s-l></s-lg><s-lg><s-l>तेनान्तरेणाभिमन्योर्यन्तापासारयद्रथम् ।</s-l><s-l>रथव्रजास्ततो हृष्टाः साधु साध्विति चुक्रुशुः ॥ ७ ॥</s-l></s-lg><s-lg><s-l>तं सिंहमिव संक्रुद्धं प्रमथ्नन्तं शरैररीन् ।</s-l><s-l>आरादायान्तमभ्येत्य वसातीयोऽभ्ययाद्द्रुतम् ॥ ८ ॥</s-l></s-lg><s-lg><s-l>सोऽभिमन्युं शरैः षष्ट्या रुक्मपुङ्खैरवाकिरत् ।</s-l><s-l>अब्रवीच्च न मे जीवञ्जीवतो युधि मोक्ष्यसे ॥ ९ ॥</s-l></s-lg><s-lg><s-l>तमयस्मयवर्माणमिषुणा आशुपातिना ।</s-l><s-l>विव्याध हृदि सौभद्रः स पपात व्यसुः क्षितौ ॥ १० ॥</s-l></s-lg><s-lg><s-l>वसात्यं निहतं दृष्ट्वा क्रुद्धाः क्षत्रियपुंगवाः ।</s-l><s-l>परिवव्रुस्तदा राजंस्तव पौत्रं जिघांसवः ॥ ११ ॥</s-l></s-lg><s-lg><s-l>विस्फारयन्तश्चापानि नानारूपाण्यनेकशः ।</s-l><s-l>तद्युद्धमभवद्रौद्रं सौभद्रस्यारिभिः सह ॥ १२ ॥</s-l></s-lg><s-lg><s-l>तेषां शरान्सेष्वसनाञ्शरीराणि शिरांसि च ।</s-l><s-l>सकुण्डलानि स्रग्वीणि क्रुद्धश्चिच्छेद फाल्गुनिः ॥ १३ ॥</s-l></s-lg><s-lg><s-l>सखड्गाः साङ्गुलित्राणाः सपट्टिशपरश्वधाः ।</s-l><s-l>अदृश्यन्त भुजाश्छिन्ना हेमाभरणभूषिताः ॥ १४ ॥</s-l></s-lg><s-lg><s-l>स्रग्भिराभरणैर्वस्त्रैः पतितैश्च महाध्वजैः ।</s-l><s-l>वर्मभिश्चर्मभिर्हारैर्मुकुटैश्छत्रचामरैः ॥ १५ ॥</s-l></s-lg><s-lg><s-l>अपस्करैरधिष्ठानैरीषादण्डकबन्धुरैः ।</s-l><s-l>अक्षैर्विमथितैश्चक्रैर्भग्नैश्च बहुधा युगैः ॥ १६ ॥</s-l></s-lg><s-lg><s-l>अनुकर्षैः पताकाभिस्तथा सारथिवाजिभिः ।</s-l><s-l>रथैश्च भग्नैर्नागैश्च हतैः कीर्णाभवन्मही ॥ १७ ॥</s-l></s-lg><s-lg><s-l>निहतैः क्षत्रियैः शूरैर्नानाजनपदेश्वरैः ।</s-l><s-l>जयगृद्धैर्वृता भूमिर्दारुणा समपद्यत ॥ १८ ॥</s-l></s-lg><s-lg><s-l>दिशो विचरतस्तस्य सर्वाश्च प्रदिशस्तथा ।</s-l><s-l>रणेऽभिमन्योः क्रुद्धस्य रूपमन्तरधीयत ॥ १९ ॥</s-l></s-lg><s-lg><s-l>काञ्चनं यद्यदस्यासीद्वर्म चाभरणानि च ।</s-l><s-l>धनुषश्च शराणां च तदपश्याम केवलम् ॥ २० ॥</s-l></s-lg><s-lg><s-l>तं तदा नाशकत्कश्चिच्चक्षुर्भ्यामभिवीक्षितुम् ।</s-l><s-l>आददानं शरैर्योधान्मध्ये सूर्यमिव स्थितम् ॥ २१ ॥</s-l></s-lg>