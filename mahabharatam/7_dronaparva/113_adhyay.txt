<s-lg><s-l> धृतराष्ट्र उवाच ।</s-l><s-l>महानपनयः सूत ममैवात्र विशेषतः ।</s-l><s-l>स इदानीमनुप्राप्तो मन्ये संजय शोचतः ॥ १ ॥</s-l></s-lg><s-lg><s-l>यद्गतं तद्गतमिति ममासीन्मनसि स्थितम् ।</s-l><s-l>इदानीमत्र किं कार्यं प्रकरिष्यामि संजय ॥ २ ॥</s-l></s-lg><s-lg><s-l>यथा त्वेष क्षयो वृत्तो ममापनयसंभवः ।</s-l><s-l>वीराणां तन्ममाचक्ष्व स्थिरीभूतोऽस्मि संजय ॥ ३ ॥</s-l></s-lg><s-lg><s-l> संजय उवाच ।</s-l><s-l>कर्णभीमौ महाराज पराक्रान्तौ महाहवे ।</s-l><s-l>बाणवर्षाण्यवर्षेतां वृष्टिमन्ताविवाम्बुदौ ॥ ४ ॥</s-l></s-lg><s-lg><s-l>भीमनामाङ्किता बाणाः स्वर्णपुङ्खाः शिलाशिताः ।</s-l><s-l>विविशुः कर्णमासाद्य भिन्दन्त इव जीवितम् ॥ ५ ॥</s-l></s-lg><s-lg><s-l>तथैव कर्णनिर्मुक्तैः सविषैरिव पन्नगैः ।</s-l><s-l>आकीर्यत रणे भीमः शतशोऽथ सहस्रशः ॥ ६ ॥</s-l></s-lg><s-lg><s-l>तयोः शरैर्महाराज संपतद्भिः समन्ततः ।</s-l><s-l>बभूव तव सैन्यानां संक्षोभः सागरोपमः ॥ ७ ॥</s-l></s-lg><s-lg><s-l>भीमचापच्युतैर्बाणैस्तव सैन्यमरिंदम ।</s-l><s-l>अवध्यत चमूमध्ये घोरैराशीविषोपमैः ॥ ८ ॥</s-l></s-lg><s-lg><s-l>वारणैः पतितै राजन्वाजिभिश्च नरैः सह ।</s-l><s-l>अदृश्यत मही कीर्णा वातनुन्नैर्द्रुमैरिव ॥ ९ ॥</s-l></s-lg><s-lg><s-l>ते वध्यमानाः समरे भीमचापच्युतैः शरैः ।</s-l><s-l>प्राद्रवंस्तावका योधाः किमेतदिति चाब्रुवन् ॥ १० ॥</s-l></s-lg><s-lg><s-l>ततो व्युदस्तं तत्सैन्यं सिन्धुसौवीरकौरवम् ।</s-l><s-l>प्रोत्सारितं महावेगैः कर्णपाण्डवयोः शरैः ॥ ११ ॥</s-l></s-lg><s-lg><s-l>ते शरातुरभूयिष्ठा हताश्वनरवाहनाः ।</s-l><s-l>उत्सृज्य कर्णं भीमं च प्राद्रवन्सर्वतोदिशम् ॥ १२ ॥</s-l></s-lg><s-lg><s-l>नूनं पार्थार्थमेवास्मान्मोहयन्ति दिवौकसः ।</s-l><s-l>यत्कर्णभीमप्रभवैर्वध्यते नो बलं शरैः ॥ १३ ॥</s-l></s-lg><s-lg><s-l>एवं ब्रुवन्तो योधास्ते तावका भयपीडिताः ।</s-l><s-l>शरपातं समुत्सृज्य स्थिता युद्धदिदृक्षवः ॥ १४ ॥</s-l></s-lg><s-lg><s-l>ततः प्रावर्तत नदी घोररूपा महाहवे ।</s-l><s-l>बभूव च विशेषेण भीरूणां भयवर्धिनी ॥ १५ ॥</s-l></s-lg><s-lg><s-l>वारणाश्वमनुष्याणां रुधिरौघसमुद्भवा ।</s-l><s-l>संवृता गतसत्त्वैश्च मनुष्यगजवाजिभिः ॥ १६ ॥</s-l></s-lg><s-lg><s-l>सानुकर्षपताकैश्च द्विपाश्वरथभूषणैः ।</s-l><s-l>स्यन्दनैरपविद्धैश्च भग्नचक्राक्षकूबरैः ॥ १७ ॥</s-l></s-lg><s-lg><s-l>जातरूपपरिष्कारैर्धनुर्भिः सुमहाधनैः ।</s-l><s-l>सुवर्णपुङ्खैरिषुभिर्नाराचैश्च सहस्रशः ॥ १८ ॥</s-l></s-lg><s-lg><s-l>कर्णपाण्डवनिर्मुक्तैर्निर्मुक्तैरिव पन्नगैः ।</s-l><s-l>प्रासतोमरसंघातैः खड्गैश्च सपरश्वधैः ॥ १९ ॥</s-l></s-lg><s-lg><s-l>सुवर्णविकृतैश्चापि गदामुसलपट्टिशैः ।</s-l><s-l>वज्रैश्च विविधाकारैः शक्तिभिः परिघैरपि ।</s-l><s-l>शतघ्नीभिश्च चित्राभिर्बभौ भारत मेदिनी ॥ २० ॥</s-l></s-lg><s-lg><s-l>कनकाङ्गदकेयूरैः कुण्डलैर्मणिभिः शुभैः ।</s-l><s-l>तनुत्रैः सतलत्रैश्च हारैर्निष्कैश्च भारत ॥ २१ ॥</s-l></s-lg><s-lg><s-l>वस्त्रैश्छत्रैश्च विध्वस्तैश्चामरव्यजनैरपि ।</s-l><s-l>गजाश्वमनुजैर्भिन्नैः शस्त्रैः स्यन्दनभूषणैः ॥ २२ ॥</s-l></s-lg><s-lg><s-l>तैस्तैश्च विविधैर्भावैस्तत्र तत्र वसुंधरा ।</s-l><s-l>पतितैरपविद्धैश्च संबभौ द्यौरिव ग्रहैः ॥ २३ ॥</s-l></s-lg><s-lg><s-l>अचिन्त्यमद्भुतं चैव तयोः कर्मातिमानुषम् ।</s-l><s-l>दृष्ट्वा चारणसिद्धानां विस्मयः समपद्यत ॥ २४ ॥</s-l></s-lg><s-lg><s-l>अग्नेर्वायुसहायस्य गतिः कक्ष इवाहवे ।</s-l><s-l>आसीद्भीमसहायस्य रौद्रमाधिरथेर्गतम् ।</s-l><s-l>निपातितध्वजरथं हतवाजिनरद्विपम् ॥ २५ ॥</s-l></s-lg><s-lg><s-l>गजाभ्यां संप्रयुक्ताभ्यामासीन्नडवनं यथा ।</s-l><s-l>तथाभूतं महत्सैन्यमासीद्भारत संयुगे ।</s-l><s-l>विमर्दः कर्णभीमाभ्यामासीच्च परमो रणे ॥ २६ ॥</s-l></s-lg>