<s-lg><s-l> संजय उवाच ।</s-l><s-l>यन्मा पृच्छसि राजेन्द्र सिन्धुराजस्य विक्रमम् ।</s-l><s-l>शृणु तत्सर्वमाख्यास्ये यथा पाण्डूनयोधयत् ॥ १ ॥</s-l></s-lg><s-lg><s-l>तमूहुः सारथेर्वश्याः सैन्धवाः साधुवाहिनः ।</s-l><s-l>विकुर्वाणा बृहन्तोऽश्वाः श्वसनोपमरंहसः ॥ २ ॥</s-l></s-lg><s-lg><s-l>गन्धर्वनगराकारं विधिवत्कल्पितं रथम् ।</s-l><s-l>तस्याभ्यशोभयत्केतुर्वाराहो राजतो महान् ॥ ३ ॥</s-l></s-lg><s-lg><s-l>श्वेतच्छत्रपताकाभिश्चामरव्यजनेन च ।</s-l><s-l>स बभौ राजलिङ्गैस्तैस्तारापतिरिवाम्बरे ॥ ४ ॥</s-l></s-lg><s-lg><s-l>मुक्तावज्रमणिस्वर्णैर्भूषितं तदयस्मयम् ।</s-l><s-l>वरूथं विबभौ तस्य ज्योतिर्भिः खमिवावृतम् ॥ ५ ॥</s-l></s-lg><s-lg><s-l>स विस्फार्य महच्चापं किरन्निषुगणान्बहून् ।</s-l><s-l>तत्खण्डं पूरयामास यद्व्यदारयदार्जुनिः ॥ ६ ॥</s-l></s-lg><s-lg><s-l>स सात्यकिं त्रिभिर्बाणैरष्टभिश्च वृकोदरम् ।</s-l><s-l>धृष्टद्युम्नं तथा षष्ट्या विराटं दशभिः शरैः ॥ ७ ॥</s-l></s-lg><s-lg><s-l>द्रुपदं पञ्चभिस्तीक्ष्णैर्दशभिश्च शिखण्डिनम् ।</s-l><s-l>केकयान्पञ्चविंशत्या द्रौपदेयांस्त्रिभिस्त्रिभिः ॥ ८ ॥</s-l></s-lg><s-lg><s-l>युधिष्ठिरं च सप्तत्या ततः शेषानपानुदत् ।</s-l><s-l>इषुजालेन महता तदद्भुतमिवाभवत् ॥ ९ ॥</s-l></s-lg><s-lg><s-l>अथास्य शितपीतेन भल्लेनादिश्य कार्मुकम् ।</s-l><s-l>चिच्छेद प्रहसन्राजा धर्मपुत्रः प्रतापवान् ॥ १० ॥</s-l></s-lg><s-lg><s-l>अक्ष्णोर्निमेषमात्रेण सोऽन्यदादाय कार्मुकम् ।</s-l><s-l>विव्याध दशभिः पार्थ तांश्चैवान्यांस्त्रिभिस्त्रिभिः ॥ ११ ॥</s-l></s-lg><s-lg><s-l>तस्य तल्लाघवं ज्ञात्वा भीमो भल्लैस्त्रिभिः पुनः ।</s-l><s-l>धनुर्ध्वजं च छत्रं च क्षितौ क्षिप्रमपातयत् ॥ १२ ॥</s-l></s-lg><s-lg><s-l>सोऽन्यदादाय बलवान्सज्यं कृत्वा च कार्मुकम् ।</s-l><s-l>भीमस्यापोथयत्केतुं धनुरश्वांश्च मारिष ॥ १३ ॥</s-l></s-lg><s-lg><s-l>स हताश्वादवप्लुत्य छिन्नधन्वा रथोत्तमात् ।</s-l><s-l>सात्यकेराप्लुतो यानं गिर्यग्रमिव केसरी ॥ १४ ॥</s-l></s-lg><s-lg><s-l>ततस्त्वदीयाः संहृष्टाः साधु साध्विति चुक्रुशुः ।</s-l><s-l>सिन्धुराजस्य तत्कर्म प्रेक्ष्याश्रद्धेयमुत्तमम् ॥ १५ ॥</s-l></s-lg><s-lg><s-l>संक्रुद्धान्पाण्डवानेको यद्दधारास्त्रतेजसा ।</s-l><s-l>तत्तस्य कर्म भूतानि सर्वाण्येवाभ्यपूजयन् ॥ १६ ॥</s-l></s-lg><s-lg><s-l>सौभद्रेण हतैः पूर्वं सोत्तरायुधिभिर्द्विपैः ।</s-l><s-l>पाण्डूनां दर्शितः पन्थाः सैन्धवेन निवारितः ॥ १७ ॥</s-l></s-lg><s-lg><s-l>यतमानास्तु ते वीरा मत्स्यपाञ्चालकेकयाः ।</s-l><s-l>पाण्डवाश्चान्वपद्यन्त प्रत्यैकश्येन सैन्धवम् ॥ १८ ॥</s-l></s-lg><s-lg><s-l>यो यो हि यतते भेत्तुं द्रोणानीकं तवाहितः ।</s-l><s-l>तं तं देववरप्राप्त्या सैन्धवः प्रत्यवारयत् ॥ १९ ॥</s-l></s-lg>