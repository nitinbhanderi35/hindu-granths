<s-lg><s-l> संजय उवाच ।</s-l><s-l>तथा द्रोणमभिघ्नन्तं साश्वसूतरथद्विपान् ।</s-l><s-l>व्यथिताः पाण्डवा दृष्ट्वा न चैनं पर्यवारयन् ॥ १ ॥</s-l></s-lg><s-lg><s-l>ततो युधिष्ठिरो राजा धृष्टद्युम्नधनंजयौ ।</s-l><s-l>अब्रवीत्सर्वतो यत्तैः कुम्भयोनिर्निवार्यताम् ॥ २ ॥</s-l></s-lg><s-lg><s-l>तत्रैनमर्जुनश्चैव पार्षतश्च सहानुगः ।</s-l><s-l>पर्यगृह्णंस्ततः सर्वे समायान्तं महारथाः ॥ ३ ॥</s-l></s-lg><s-lg><s-l>केकया भीमसेनश्च सौभद्रोऽथ घटोत्कचः ।</s-l><s-l>युधिष्ठिरो यमौ मत्स्या द्रुपदस्यात्मजास्तथा ॥ ४ ॥</s-l></s-lg><s-lg><s-l>द्रौपदेयाश्च संहृष्टा धृष्टकेतुः ससात्यकिः ।</s-l><s-l>चेकितानश्च संक्रुद्धो युयुत्सुश्च महारथः ॥ ५ ॥</s-l></s-lg><s-lg><s-l>ये चान्ये पार्थिवा राजन्पाण्डवस्यानुयायिनः ।</s-l><s-l>कुलवीर्यानुरूपाणि चक्रुः कर्माण्यनेकशः ॥ ६ ॥</s-l></s-lg><s-lg><s-l>संगृह्यमाणां तां दृष्ट्वा पाण्डवैर्वाहिनीं रणे ।</s-l><s-l>व्यावृत्य चक्षुषी कोपाद्भारद्वाजोऽन्ववैक्षत ॥ ७ ॥</s-l></s-lg><s-lg><s-l>स तीव्रं कोपमास्थाय रथे समरदुर्मदः ।</s-l><s-l>व्यधमत्पाण्डवानीकमभ्राणीव सदागतिः ॥ ८ ॥</s-l></s-lg><s-lg><s-l>रथानश्वान्नरान्नागानभिधावंस्ततस्ततः ।</s-l><s-l>चचारोन्मत्तवद्द्रोणो वृद्धोऽपि तरुणो यथा ॥ ९ ॥</s-l></s-lg><s-lg><s-l>तस्य शोणितदिग्धाङ्गाः शोणास्ते वातरंहसः ।</s-l><s-l>आजानेया हया राजन्नविभ्रान्ताः श्रियं दधुः ॥ १० ॥</s-l></s-lg><s-lg><s-l>तमन्तकमिव क्रुद्धमापतन्तं यतव्रतम् ।</s-l><s-l>दृष्ट्वा संप्राद्रवन्योधाः पाण्डवस्य ततस्ततः ॥ ११ ॥</s-l></s-lg><s-lg><s-l>तेषां प्रद्रवतां भीमः पुनरावर्ततामपि ।</s-l><s-l>वीक्षतां तिष्ठतां चासीच्छब्दः परमदारुणः ॥ १२ ॥</s-l></s-lg><s-lg><s-l>शूराणां हर्षजननो भीरूणां भयवर्धनः ।</s-l><s-l>द्यावापृथिव्योर्विवरं पूरयामास सर्वतः ॥ १३ ॥</s-l></s-lg><s-lg><s-l>ततः पुनरपि द्रोणो नाम विश्रावयन्युधि ।</s-l><s-l>अकरोद्रौद्रमात्मानं किरञ्शरशतैः परान् ॥ १४ ॥</s-l></s-lg><s-lg><s-l>स तथा तान्यनीकानि पाण्डवेयस्य धीमतः ।</s-l><s-l>कालवन्न्यवधीद्द्रोणो युवेव स्थविरो बली ॥ १५ ॥</s-l></s-lg><s-lg><s-l>उत्कृत्य च शिरांस्युग्रो बाहूनपि सभूषणान् ।</s-l><s-l>कृत्वा शून्यान्रथोपस्थानुदक्रोशन्महारथः ॥ १६ ॥</s-l></s-lg><s-lg><s-l>तस्य हर्षप्रणादेन बाणवेगेन चाभिभो ।</s-l><s-l>प्राकम्पन्त रणे योधा गावः शीतार्दिता इव ॥ १७ ॥</s-l></s-lg><s-lg><s-l>द्रोणस्य रथघोषेण मौर्वीनिष्पेषणेन च ।</s-l><s-l>धनुःशब्देन चाकाशे शब्दः समभवन्महान् ॥ १८ ॥</s-l></s-lg><s-lg><s-l>अथास्य बहुशो बाणा निश्चरन्तः सहस्रशः ।</s-l><s-l>व्याप्य सर्वा दिशः पेतुर्गजाश्वरथपत्तिषु ॥ १९ ॥</s-l></s-lg><s-lg><s-l>तं कार्मुकमहावेगमस्त्रज्वलितपावकम् ।</s-l><s-l>द्रोणमासादयां चक्रुः पाञ्चालाः पाण्डवैः सह ॥ २० ॥</s-l></s-lg><s-lg><s-l>तान्वै सरथहस्त्यश्वान्प्राहिणोद्यमसादनम् ।</s-l><s-l>द्रोणोऽचिरेणाकरोच्च महीं शोणितकर्दमाम् ॥ २१ ॥</s-l></s-lg><s-lg><s-l>तन्वता परमास्त्राणि शरान्सततमस्यता ।</s-l><s-l>द्रोणेन विहितं दिक्षु बाणजालमदृश्यत ॥ २२ ॥</s-l></s-lg><s-lg><s-l>पदातिषु रथाश्वेषु वारणेषु च सर्वशः ।</s-l><s-l>तस्य विद्युदिवाभ्रेषु चरन्केतुरदृश्यत ॥ २३ ॥</s-l></s-lg><s-lg><s-l>स केकयानां प्रवरांश्च पञ्च पाञ्चालराजं च शरैः प्रमृद्य ।</s-l><s-l>युधिष्ठिरानीकमदीनयोधी द्रोणोऽभ्ययात्कार्मुकबाणपाणिः ॥ २४ ॥</s-l></s-lg><s-lg><s-l>तं भीमसेनश्च धनंजयश्च शिनेश्च नप्ता द्रुपदात्मजश्च ।</s-l><s-l>शैब्यात्मजः काशिपतिः शिबिश्च हृष्टा नदन्तो व्यकिरञ्शरौघैः ॥ २५ ॥</s-l></s-lg><s-lg><s-l>तेषामथो द्रोणधनुर्विमुक्ताः पतत्रिणः काञ्चनचित्रपुङ्खाः ।</s-l><s-l>भित्त्वा शरीराणि गजाश्वयूनां जग्मुर्महीं शोणितदिग्धवाजाः ॥ २६ ॥</s-l></s-lg><s-lg><s-l>सा योधसंघैश्च रथैश्च भूमिः शरैर्विभिन्नैर्गजवाजिभिश्च ।</s-l><s-l>प्रच्छाद्यमाना पतितैर्बभूव समन्ततो द्यौरिव कालमेघैः ॥ २७ ॥</s-l></s-lg><s-lg><s-l>शैनेयभीमार्जुनवाहिनीपाञ्शैब्याभिमन्यू सह काशिराज्ञा ।</s-l><s-l>अन्यांश्च वीरान्समरे प्रमृद्नाद्द्रोणः सुतानां तव भूतिकामः ॥ २८ ॥</s-l></s-lg><s-lg><s-l>एतानि चान्यानि च कौरवेन्द्र कर्माणि कृत्वा समरे महात्मा ।</s-l><s-l>प्रताप्य लोकानिव कालसूर्यो द्रोणो गतः स्वर्गमितो हि राजन् ॥ २९ ॥</s-l></s-lg><s-lg><s-l>एवं रुक्मरथः शूरो हत्वा शतसहस्रशः ।</s-l><s-l>पाण्डवानां रणे योधान्पार्षतेन निपातितः ॥ ३० ॥</s-l></s-lg><s-lg><s-l>अक्षौहिणीमभ्यधिकां शूराणामनिवर्तिनाम् ।</s-l><s-l>निहत्य पश्चाद्धृतिमानगच्छत्परमां गतिम् ॥ ३१ ॥</s-l></s-lg><s-lg><s-l>पाण्डवैः सह पाञ्चालैरशिवैः क्रूरकर्मभिः ।</s-l><s-l>हतो रुक्मरथो राजन्कृत्वा कर्म सुदुष्करम् ॥ ३२ ॥</s-l></s-lg><s-lg><s-l>ततो निनादो भूतानामाकाशे समजायत ।</s-l><s-l>सैन्यानां च ततो राजन्नाचार्ये निहते युधि ॥ ३३ ॥</s-l></s-lg><s-lg><s-l>द्यां धरां खं दिशो वारि प्रदिशश्चानुनादयन् ।</s-l><s-l>अहो धिगिति भूतानां शब्दः समभवन्महान् ॥ ३४ ॥</s-l></s-lg><s-lg><s-l>देवताः पितरश्चैव पूर्वे ये चास्य बान्धवाः ।</s-l><s-l>ददृशुर्निहतं तत्र भारद्वाजं महारथम् ॥ ३५ ॥</s-l></s-lg><s-lg><s-l>पाण्डवास्तु जयं लब्ध्वा सिंहनादान्प्रचक्रिरे ।</s-l><s-l>तेन नादेन महता समकम्पत मेदिनी ॥ ३६ ॥</s-l></s-lg>