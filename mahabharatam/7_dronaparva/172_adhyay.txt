<s-lg><s-l> संजय उवाच ।</s-l><s-l>तत्प्रभग्नं बलं दृष्ट्वा कुन्तीपुत्रो धनंजयः ।</s-l><s-l>न्यवारयदमेयात्मा द्रोणपुत्रवधेप्सया ॥ १ ॥</s-l></s-lg><s-lg><s-l>ततस्ते सैनिका राजन्नैव तत्रावतस्थिरे ।</s-l><s-l>संस्थाप्यमाना यत्नेन गोविन्देनार्जुनेन च ॥ २ ॥</s-l></s-lg><s-lg><s-l>एक एव तु बीभत्सुः सोमकावयवैः सह ।</s-l><s-l>मत्स्यैरन्यैश्च संधाय कौरवैः संन्यवर्तत ॥ ३ ॥</s-l></s-lg><s-lg><s-l>ततो द्रुतमतिक्रम्य सिंहलाङ्गूलकेतनम् ।</s-l><s-l>सव्यसाची महेष्वासमश्वत्थामानमब्रवीत् ॥ ४ ॥</s-l></s-lg><s-lg><s-l>या शक्तिर्यच्च ते वीर्यं यज्ज्ञानं यच्च पौरुषम् ।</s-l><s-l>धार्तराष्ट्रेषु या प्रीतिः प्रद्वेषोऽस्मासु यश्च ते ।</s-l><s-l>यच्च भूयोऽस्ति तेजस्तत्परमं मम दर्शय ॥ ५ ॥</s-l></s-lg><s-lg><s-l>स एव द्रोणहन्ता ते दर्पं भेत्स्यति पार्षतः ।</s-l><s-l>कालानलसमप्रख्यो द्विषतामन्तको युधि ।</s-l><s-l>समासादय पाञ्चाल्यं मां चापि सहकेशवम् ॥ ६ ॥</s-l></s-lg><s-lg><s-l> धृतराष्ट्र उवाच ।</s-l><s-l>आचार्यपुत्रो मानार्हो बलवांश्चापि संजय ।</s-l><s-l>प्रीतिर्धनंजये चास्य प्रियश्चापि स वासवेः ॥ ७ ॥</s-l></s-lg><s-lg><s-l>न भूतपूर्वं बीभत्सोर्वाक्यं परुषमीदृशम् ।</s-l><s-l>अथ कस्मात्स कौन्तेयः सखायं रूक्षमब्रवीत् ॥ ८ ॥</s-l></s-lg><s-lg><s-l> संजय उवाच ।</s-l><s-l>युवराजे हते चैव वृद्धक्षत्रे च पौरवे ।</s-l><s-l>इष्वस्त्रविधिसंपन्ने मालवे च सुदर्शने ॥ ९ ॥</s-l></s-lg><s-lg><s-l>धृष्टद्युम्ने सात्यकौ च भीमे चापि पराजिते ।</s-l><s-l>युधिष्ठिरस्य तैर्वाक्यैर्मर्मण्यपि च घट्टिते ॥ १० ॥</s-l></s-lg><s-lg><s-l>अन्तर्भेदे च संजाते दुःखं संस्मृत्य च प्रभो ।</s-l><s-l>अभूतपूर्वो बीभत्सोर्दुःखान्मन्युरजायत ॥ ११ ॥</s-l></s-lg><s-lg><s-l>तस्मादनर्हमश्लीलमप्रियं द्रौणिमुक्तवान् ।</s-l><s-l>मान्यमाचार्यतनयं रूक्षं कापुरुषो यथा ॥ १२ ॥</s-l></s-lg><s-lg><s-l>एवमुक्तः श्वसन्क्रोधान्महेष्वासतमो नृप ।</s-l><s-l>पार्थेन परुषं वाक्यं सर्वमर्मघ्नया गिरा ।</s-l><s-l>द्रौणिश्चुकोप पार्थाय कृष्णाय च विशेषतः ॥ १३ ॥</s-l></s-lg><s-lg><s-l>स तु यत्तो रथे स्थित्वा वार्युपस्पृश्य वीर्यवान् ।</s-l><s-l>देवैरपि सुदुर्धर्षमस्त्रमाग्नेयमाददे ॥ १४ ॥</s-l></s-lg><s-lg><s-l>दृश्यादृश्यानरिगणानुद्दिश्याचार्यनन्दनः ।</s-l><s-l>सोऽभिमन्त्र्य शरं दीप्तं विधूममिव पावकम् ।</s-l><s-l>सर्वतः क्रोधमाविश्य चिक्षेप परवीरहा ॥ १५ ॥</s-l></s-lg><s-lg><s-l>ततस्तुमुलमाकाशे शरवर्षमजायत ।</s-l><s-l>ववुश्च शिशिरा वाताः सूर्यो नैव तताप च ॥ १६ ॥</s-l></s-lg><s-lg><s-l>चुक्रुशुर्दानवाश्चापि दिक्षु सर्वासु भैरवम् ।</s-l><s-l>रुधिरं चापि वर्षन्तो विनेदुस्तोयदाम्बरे ॥ १७ ॥</s-l></s-lg><s-lg><s-l>पक्षिणः पशवो गावो मुनयश्चापि सुव्रताः ।</s-l><s-l>परमं प्रयतात्मानो न शान्तिमुपलेभिरे ॥ १८ ॥</s-l></s-lg><s-lg><s-l>भ्रान्तसर्वमहाभूतमावर्जितदिवाकरम् ।</s-l><s-l>त्रैलोक्यमभिसंतप्तं ज्वराविष्टमिवातुरम् ॥ १९ ॥</s-l></s-lg><s-lg><s-l>शरतेजोऽभिसंतप्ता नागा भूमिशयास्तथा ।</s-l><s-l>निःश्वसन्तः समुत्पेतुस्तेजो घोरं मुमुक्षवः ॥ २० ॥</s-l></s-lg><s-lg><s-l>जलजानि च सत्त्वानि दह्यमानानि भारत ।</s-l><s-l>न शान्तिमुपजग्मुर्हि तप्यमानैर्जलाशयैः ॥ २१ ॥</s-l></s-lg><s-lg><s-l>दिशः खं प्रदिशश्चैव भुवं च शरवृष्टयः ।</s-l><s-l>उच्चावचा निपेतुर्वै गरुडानिलरंहसः ॥ २२ ॥</s-l></s-lg><s-lg><s-l>तैः शरैर्द्रोणपुत्रस्य वज्रवेगसमाहितैः ।</s-l><s-l>प्रदग्धाः शत्रवः पेतुरग्निदग्धा इव द्रुमाः ॥ २३ ॥</s-l></s-lg><s-lg><s-l>दह्यमाना महानागाः पेतुरुर्व्यां समन्ततः ।</s-l><s-l>नदन्तो भैरवान्नादाञ्जलदोपमनिस्वनान् ॥ २४ ॥</s-l></s-lg><s-lg><s-l>अपरे प्रद्रुतास्तत्र दह्यमाना महागजाः ।</s-l><s-l>त्रेसुस्तथापरे घोरे वने दावाग्निसंवृताः ॥ २५ ॥</s-l></s-lg><s-lg><s-l>द्रुमाणां शिखराणीव दावदग्धानि मारिष ।</s-l><s-l>अश्ववृन्दान्यदृश्यन्त रथवृन्दानि चाभिभो ।</s-l><s-l>अपतन्त रथौघाश्च तत्र तत्र सहस्रशः ॥ २६ ॥</s-l></s-lg><s-lg><s-l>तत्सैन्यं भगवानग्निर्ददाह युधि भारत ।</s-l><s-l>युगान्ते सर्वभूतानि संवर्तक इवानलः ॥ २७ ॥</s-l></s-lg><s-lg><s-l>दृष्ट्वा तु पाण्डवीं सेनां दह्यमानां महाहवे ।</s-l><s-l>प्रहृष्टास्तावका राजन्सिंहनादान्विनेदिरे ॥ २८ ॥</s-l></s-lg><s-lg><s-l>ततस्तूर्यसहस्राणि नानालिङ्गानि भारत ।</s-l><s-l>तूर्णमाजघ्निरे हृष्टास्तावका जितकाशिनः ॥ २९ ॥</s-l></s-lg><s-lg><s-l>कृत्स्ना ह्यक्षौहिणी राजन्सव्यसाची च पाण्डवः ।</s-l><s-l>तमसा संवृते लोके नादृश्यत महाहवे ॥ ३० ॥</s-l></s-lg><s-lg><s-l>नैव नस्तादृशं राजन्दृष्टपूर्वं न च श्रुतम् ।</s-l><s-l>यादृशं द्रोणपुत्रेण सृष्टमस्त्रममर्षिणा ॥ ३१ ॥</s-l></s-lg><s-lg><s-l>अर्जुनस्तु महाराज ब्राह्ममस्त्रमुदैरयत् ।</s-l><s-l>सर्वास्त्रप्रतिघाताय विहितं पद्मयोनिना ॥ ३२ ॥</s-l></s-lg><s-lg><s-l>ततो मुहूर्तादिव तत्तमो व्युपशशाम ह ।</s-l><s-l>प्रववौ चानिलः शीतो दिशश्च विमलाभवन् ॥ ३३ ॥</s-l></s-lg><s-lg><s-l>तत्राद्भुतमपश्याम कृत्स्नामक्षौहिणीं हताम् ।</s-l><s-l>अनभिज्ञेयरूपां च प्रदग्धामस्त्रमायया ॥ ३४ ॥</s-l></s-lg><s-lg><s-l>ततो वीरौ महेष्वासौ विमुक्तौ केशवार्जुनौ ।</s-l><s-l>सहितौ संप्रदृश्येतां नभसीव तमोनुदौ ॥ ३५ ॥</s-l></s-lg><s-lg><s-l>सपताकध्वजहयः सानुकर्षवरायुधः ।</s-l><s-l>प्रबभौ स रथो मुक्तस्तावकानां भयंकरः ॥ ३६ ॥</s-l></s-lg><s-lg><s-l>ततः किलकिलाशब्दः शङ्खभेरीरवैः सह ।</s-l><s-l>पाण्डवानां प्रहृष्टानां क्षणेन समजायत ॥ ३७ ॥</s-l></s-lg><s-lg><s-l>हताविति तयोरासीत्सेनयोरुभयोर्मतिः ।</s-l><s-l>तरसाभ्यागतौ दृष्ट्वा विमुक्तौ केशवार्जुनौ ॥ ३८ ॥</s-l></s-lg><s-lg><s-l>तावक्षतौ प्रमुदितौ दध्मतुर्वारिजोत्तमौ ।</s-l><s-l>दृष्ट्वा प्रमुदितान्पार्थांस्त्वदीया व्यथिताभवन् ॥ ३९ ॥</s-l></s-lg><s-lg><s-l>विमुक्तौ च महात्मानौ दृष्ट्वा द्रौणिः सुदुःखितः ।</s-l><s-l>मुहूर्तं चिन्तयामास किं त्वेतदिति मारिष ॥ ४० ॥</s-l></s-lg><s-lg><s-l>चिन्तयित्वा तु राजेन्द्र ध्यानशोकपरायणः ।</s-l><s-l>निःश्वसन्दीर्घमुष्णं च विमनाश्चाभवत्तदा ॥ ४१ ॥</s-l></s-lg><s-lg><s-l>ततो द्रौणिर्धनुर्न्यस्य रथात्प्रस्कन्द्य वेगितः ।</s-l><s-l>धिग्धिक्सर्वमिदं मिथ्येत्युक्त्वा संप्राद्रवद्रणात् ॥ ४२ ॥</s-l></s-lg><s-lg><s-l>ततः स्निग्धाम्बुदाभासं वेदव्यासमकल्मषम् ।</s-l><s-l>आवासं च सरस्वत्याः स वै व्यासं ददर्श ह ॥ ४३ ॥</s-l></s-lg><s-lg><s-l>तं द्रौणिरग्रतो दृष्ट्वा स्थितं कुरुकुलोद्वह ।</s-l><s-l>सन्नकण्ठोऽब्रवीद्वाक्यमभिवाद्य सुदीनवत् ॥ ४४ ॥</s-l></s-lg><s-lg><s-l>भो भो माया यदृच्छा वा न विद्मः किमिदं भवेत् ।</s-l><s-l>अस्त्रं त्विदं कथं मिथ्या मम कश्च व्यतिक्रमः ॥ ४५ ॥</s-l></s-lg><s-lg><s-l>अधरोत्तरमेतद्वा लोकानां वा पराभवः ।</s-l><s-l>यदिमौ जीवतः कृष्णौ कालो हि दुरतिक्रमः ॥ ४६ ॥</s-l></s-lg><s-lg><s-l>नासुरामरगन्धर्वा न पिशाचा न राक्षसाः ।</s-l><s-l>न सर्पयक्षपतगा न मनुष्याः कथंचन ॥ ४७ ॥</s-l></s-lg><s-lg><s-l>उत्सहन्तेऽन्यथा कर्तुमेतदस्त्रं मयेरितम् ।</s-l><s-l>तदिदं केवलं हत्वा युक्तामक्षौहिणीं ज्वलत् ॥ ४८ ॥</s-l></s-lg><s-lg><s-l>केनेमौ मर्त्यधर्माणौ नावधीत्केशवार्जुनौ ।</s-l><s-l>एतत्प्रब्रूहि भगवन्मया पृष्टो यथातथम् ॥ ४९ ॥</s-l></s-lg><s-lg><s-l> व्यास उवाच ।</s-l><s-l>महान्तमेतमर्थं मां यं त्वं पृच्छसि विस्मयात् ।</s-l><s-l>तत्प्रवक्ष्यामि ते सर्वं समाधाय मनः शृणु ॥ ५० ॥</s-l></s-lg><s-lg><s-l>योऽसौ नारायणो नाम पूर्वेषामपि पूर्वजः ।</s-l><s-l>अजायत च कार्यार्थं पुत्रो धर्मस्य विश्वकृत् ॥ ५१ ॥</s-l></s-lg><s-lg><s-l>स तपस्तीव्रमातस्थे मैनाकं गिरिमास्थितः ।</s-l><s-l>ऊर्ध्वबाहुर्महातेजा ज्वलनादित्यसंनिभः ॥ ५२ ॥</s-l></s-lg><s-lg><s-l>षष्टिं वर्षसहस्राणि तावन्त्येव शतानि च ।</s-l><s-l>अशोषयत्तदात्मानं वायुभक्षोऽम्बुजेक्षणः ॥ ५३ ॥</s-l></s-lg><s-lg><s-l>अथापरं तपस्तप्त्वा द्विस्ततोऽन्यत्पुनर्महत् ।</s-l><s-l>द्यावापृथिव्योर्विवरं तेजसा समपूरयत् ॥ ५४ ॥</s-l></s-lg><s-lg><s-l>स तेन तपसा तात ब्रह्मभूतो यदाभवत् ।</s-l><s-l>ततो विश्वेश्वरं योनिं विश्वस्य जगतः पतिम् ॥ ५५ ॥</s-l></s-lg><s-lg><s-l>ददर्श भृशदुर्दर्शं सर्वदेवैरपीश्वरम् ।</s-l><s-l>अणीयसामणीयांसं बृहद्भ्यश्च बृहत्तरम् ॥ ५६ ॥</s-l></s-lg><s-lg><s-l>रुद्रमीशानमृषभं चेकितानमजं परम् ।</s-l><s-l>गच्छतस्तिष्ठतो वापि सर्वभूतहृदि स्थितम् ॥ ५७ ॥</s-l></s-lg><s-lg><s-l>दुर्वारणं दुर्दृशं तिग्ममन्युं महात्मानं सर्वहरं प्रचेतसम् ।</s-l><s-l>दिव्यं चापमिषुधी चाददानं हिरण्यवर्माणमनन्तवीर्यम् ॥ ५८ ॥</s-l></s-lg><s-lg><s-l>पिनाकिनं वज्रिणं दीप्तशूलं परश्वधिं गदिनं स्वायतासिम् ।</s-l><s-l>सुभ्रुं जटामण्डलचन्द्रमौलिं व्याघ्राजिनं परिघं दण्डपाणिम् ॥ ५९ ॥</s-l></s-lg><s-lg><s-l>शुभाङ्गदं नागयज्ञोपवीतिं विश्वैर्गणैः शोभितं भूतसंघैः ।</s-l><s-l>एकीभूतं तपसां संनिधानं वयोतिगैः सुष्टुतमिष्टवाग्भिः ॥ ६० ॥</s-l></s-lg><s-lg><s-l>जलं दिवं खं क्षितिं चन्द्रसूर्यौ तथा वाय्वग्नी प्रतिमानं जगच्च ।</s-l><s-l>नालं द्रष्टुं यमजं भिन्नवृत्ता ब्रह्मद्विषघ्नममृतस्य योनिम् ॥ ६१ ॥</s-l></s-lg><s-lg><s-l>यं पश्यन्ति ब्राह्मणाः साधुवृत्ताः क्षीणे पापे मनसा ये विशोकाः ।</s-l><s-l>स तन्निष्ठस्तपसा धर्ममीड्यं तद्भक्त्या वै विश्वरूपं ददर्श ।</s-l><s-l>दृष्ट्वा चैनं वाङ्मनोबुद्धिदेहैः संहृष्टात्मा मुमुदे देवदेवम् ॥ ६२ ॥</s-l></s-lg><s-lg><s-l>अक्षमालापरिक्षिप्तं ज्योतिषां परमं निधिम् ।</s-l><s-l>ततो नारायणो दृष्ट्वा ववन्दे विश्वसंभवम् ॥ ६३ ॥</s-l></s-lg><s-lg><s-l>वरदं पृथुचार्वङ्ग्या पार्वत्या सहितं प्रभुम् ।</s-l><s-l>अजमीशानमव्यग्रं कारणात्मानमच्युतम् ॥ ६४ ॥</s-l></s-lg><s-lg><s-l>अभिवाद्याथ रुद्राय सद्योऽन्धकनिपातिने ।</s-l><s-l>पद्माक्षस्तं विरूपाक्षमभितुष्टाव भक्तिमान् ॥ ६५ ॥</s-l></s-lg><s-lg><s-l>त्वत्संभूता भूतकृतो वरेण्य गोप्तारोऽद्य भुवनं पूर्वदेवाः ।</s-l><s-l>आविश्येमां धरणीं येऽभ्यरक्षन्पुरा पुराणां तव देव सृष्टिम् ॥ ६६ ॥</s-l></s-lg><s-lg><s-l>सुरासुरान्नागरक्षःपिशाचान्नरान्सुपर्णानथ गन्धर्वयक्षान् ।</s-l><s-l>पृथग्विधान्भूतसंघांश्च विश्वांस्त्वत्संभूतान्विद्म सर्वांस्तथैव ।</s-l><s-l>ऐन्द्रं याम्यं वारुणं वैत्तपाल्यं मैत्रं त्वाष्ट्रं कर्म सौम्यं च तुभ्यम् ॥ ६७ ॥</s-l></s-lg><s-lg><s-l>रूपं ज्योतिः शब्द आकाशवायुः स्पर्शः स्वाद्यं सलिलं गन्ध उर्वी ।</s-l><s-l>कामो ब्रह्मा ब्रह्म च ब्राह्मणाश्च त्वत्संभूतं स्थास्नु चरिष्णु चेदम् ॥ ६८ ॥</s-l></s-lg><s-lg><s-l>अद्भ्यः स्तोका यान्ति यथा पृथक्त्वं ताभिश्चैक्यं संक्षये यान्ति भूयः ।</s-l><s-l>एवं विद्वान्प्रभवं चाप्ययं च हित्वा भूतानां तत्र सायुज्यमेति ॥ ६९ ॥</s-l></s-lg><s-lg><s-l>दिव्यावृतौ मानसौ द्वौ सुपर्णाववाक्शाखः पिप्पलः सप्त गोपाः ।</s-l><s-l>दशाप्यन्ये ये पुरं धारयन्ति त्वया सृष्टास्ते हि तेभ्यः परस्त्वम् ।</s-l><s-l>भूतं भव्यं भविता चाप्यधृष्यं त्वत्संभूता भुवनानीह विश्वा ॥ ७० ॥</s-l></s-lg><s-lg><s-l>भक्तं च मां भजमानं भजस्व मा रीरिषो मामहिताहितेन ।</s-l><s-l>आत्मानं त्वामात्मनोऽनन्यभावो विद्वानेवं गच्छति ब्रह्म शुक्रम् ॥ ७१ ॥</s-l></s-lg><s-lg><s-l>अस्तौषं त्वां तव संमानमिच्छन्विचिन्वन्वै सवृषं देववर्य ।</s-l><s-l>सुदुर्लभान्देहि वरान्ममेष्टानभिष्टुतः प्रतिकार्षीश्च मा माम् ॥ ७२ ॥</s-l></s-lg><s-lg><s-l>तस्मै वरानचिन्त्यात्मा नीलकण्ठः पिनाकधृक् ।</s-l><s-l>अर्हते देवमुख्याय प्रायच्छदृषिसंस्तुतः ॥ ७३ ॥</s-l></s-lg><s-lg><s-l> नीलकण्ठ उवाच ।</s-l><s-l>मत्प्रसादान्मनुष्येषु देवगन्धर्वयोनिषु ।</s-l><s-l>अप्रमेयबलात्मा त्वं नारायण भविष्यसि ॥ ७४ ॥</s-l></s-lg><s-lg><s-l>न च त्वा प्रसहिष्यन्ति देवासुरमहोरगाः ।</s-l><s-l>न पिशाचा न गन्धर्वा न नरा न च राक्षसाः ॥ ७५ ॥</s-l></s-lg><s-lg><s-l>न सुपर्णास्तथा नागा न च विश्वे वियोनिजाः ।</s-l><s-l>न कश्चित्त्वां च देवोऽपि समरेषु विजेष्यति ॥ ७६ ॥</s-l></s-lg><s-lg><s-l>न शस्त्रेण न वज्रेण नाग्निना न च वायुना ।</s-l><s-l>नार्द्रेण न च शुष्केण त्रसेन स्थावरेण वा ॥ ७७ ॥</s-l></s-lg><s-lg><s-l>कश्चित्तव रुजं कर्ता मत्प्रसादात्कथंचन ।</s-l><s-l>अपि चेत्समरं गत्वा भविष्यसि ममाधिकः ॥ ७८ ॥</s-l></s-lg><s-lg><s-l> व्यास उवाच ।</s-l><s-l>एवमेते वरा लब्धाः पुरस्ताद्विद्धि शौरिणा ।</s-l><s-l>स एष देवश्चरति मायया मोहयञ्जगत् ॥ ७९ ॥</s-l></s-lg><s-lg><s-l>तस्यैव तपसा जातं नरं नाम महामुनिम् ।</s-l><s-l>तुल्यमेतेन देवेन तं जानीह्यर्जुनं सदा ॥ ८० ॥</s-l></s-lg><s-lg><s-l>तावेतौ पूर्वदेवानां परमोपचितावृषी ।</s-l><s-l>लोकयात्राविधानार्थं संजायेते युगे युगे ॥ ८१ ॥</s-l></s-lg><s-lg><s-l>तथैव कर्मणः कृत्स्नं महतस्तपसोऽपि च ।</s-l><s-l>तेजोमन्युश्च विद्वंस्त्वं जातो रौद्रो महामते ॥ ८२ ॥</s-l></s-lg><s-lg><s-l>स भवान्देववत्प्राज्ञो ज्ञात्वा भवमयं जगत् ।</s-l><s-l>अवाकर्षस्त्वमात्मानं नियमैस्तत्प्रियेप्सया ॥ ८३ ॥</s-l></s-lg><s-lg><s-l>शुभमौर्वं नवं कृत्वा महापुरुषविग्रहम् ।</s-l><s-l>ईजिवांस्त्वं जपैर्होमैरुपहारैश्च मानद ॥ ८४ ॥</s-l></s-lg><s-lg><s-l>स तथा पूज्यमानस्ते पूर्वदेवोऽप्यतूतुषत् ।</s-l><s-l>पुष्कलांश्च वरान्प्रादात्तव विद्वन्हृदि स्थितान् ॥ ८५ ॥</s-l></s-lg><s-lg><s-l>जन्मकर्मतपोयोगास्तयोस्तव च पुष्कलाः ।</s-l><s-l>ताभ्यां लिङ्गेऽर्चितो देवस्त्वयार्चायां युगे युगे ॥ ८६ ॥</s-l></s-lg><s-lg><s-l>सर्वरूपं भवं ज्ञात्वा लिङ्गे योऽर्चयति प्रभुम् ।</s-l><s-l>आत्मयोगाश्च तस्मिन्वै शास्त्रयोगाश्च शाश्वताः ॥ ८७ ॥</s-l></s-lg><s-lg><s-l>एवं देवा यजन्तो हि सिद्धाश्च परमर्षयः ।</s-l><s-l>प्रार्थयन्ति परं लोके स्थानमेव च शाश्वतम् ॥ ८८ ॥</s-l></s-lg><s-lg><s-l>स एष रुद्रभक्तश्च केशवो रुद्रसंभवः ।</s-l><s-l>कृष्ण एव हि यष्टव्यो यज्ञैश्चैष सनातनः ॥ ८९ ॥</s-l></s-lg><s-lg><s-l>सर्वभूतभवं ज्ञात्वा लिङ्गेऽर्चयति यः प्रभुम् ।</s-l><s-l>तस्मिन्नभ्यधिकां प्रीतिं करोति वृषभध्वजः ॥ ९० ॥</s-l></s-lg><s-lg><s-l> संजय उवाच ।</s-l><s-l>तस्य तद्वचनं श्रुत्वा द्रोणपुत्रो महारथः ।</s-l><s-l>नमश्चकार रुद्राय बहु मेने च केशवम् ॥ ९१ ॥</s-l></s-lg><s-lg><s-l>हृष्टलोमा च वश्यात्मा नमस्कृत्य महर्षये ।</s-l><s-l>वरूथिनीमभिप्रेत्य अवहारमकारयत् ॥ ९२ ॥</s-l></s-lg><s-lg><s-l>ततः प्रत्यवहारोऽभूत्पाण्डवानां विशां पते ।</s-l><s-l>कौरवाणां च दीनानां द्रोणे युधि निपातिते ॥ ९३ ॥</s-l></s-lg><s-lg><s-l>युद्धं कृत्वा दिनान्पञ्च द्रोणो हत्वा वरूथिनीम् ।</s-l><s-l>ब्रह्मलोकं गतो राजन्ब्राह्मणो वेदपारगः ॥ ९४ ॥</s-l></s-lg>