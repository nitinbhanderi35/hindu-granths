<s-lg><s-l> संजय उवाच ।</s-l><s-l>विद्रुतं स्वबलं दृष्ट्वा वध्यमानं महात्मभिः ।</s-l><s-l>क्रोधेन महताविष्टः पुत्रस्तव विशां पते ॥ १ ॥</s-l></s-lg><s-lg><s-l>अभ्येत्य सहसा कर्णं द्रोणं च जयतां वरम् ।</s-l><s-l>अमर्षवशमापन्नो वाक्यज्ञो वाक्यमब्रवीत् ॥ २ ॥</s-l></s-lg><s-lg><s-l>भवद्भ्यामिह संग्रामो क्रुद्धाभ्यां संप्रवर्तितः ।</s-l><s-l>आहवे निहतं दृष्ट्वा सैन्धवं सव्यसाचिना ॥ ३ ॥</s-l></s-lg><s-lg><s-l>निहन्यमानां पाण्डूनां बलेन मम वाहिनीम् ।</s-l><s-l>भूत्वा तद्विजये शक्तावशक्ताविव पश्यतः ॥ ४ ॥</s-l></s-lg><s-lg><s-l>यद्यहं भवतोस्त्याज्यो न वाच्योऽस्मि तदैव हि ।</s-l><s-l>आवां पाण्डुसुतान्संख्ये जेष्याव इति मानदौ ॥ ५ ॥</s-l></s-lg><s-lg><s-l>तदैवाहं वचः श्रुत्वा भवद्भ्यामनुसंमतम् ।</s-l><s-l>कृतवान्पाण्डवैः सार्धं वैरं योधविनाशनम् ॥ ६ ॥</s-l></s-lg><s-lg><s-l>यदि नाहं परित्याज्यो भवद्भ्यां पुरुषर्षभौ ।</s-l><s-l>युध्येतामनुरूपेण विक्रमेण सुविक्रमौ ॥ ७ ॥</s-l></s-lg><s-lg><s-l>वाक्प्रतोदेन तौ वीरौ प्रणुन्नौ तनयेन ते ।</s-l><s-l>प्रावर्तयेतां तौ युद्धं घट्टिताविव पन्नगौ ॥ ८ ॥</s-l></s-lg><s-lg><s-l>ततस्तौ रथिनां श्रेष्ठौ सर्वलोकधनुर्धरौ ।</s-l><s-l>शैनेयप्रमुखान्पार्थानभिदुद्रुवतू रणे ॥ ९ ॥</s-l></s-lg><s-lg><s-l>तथैव सहिताः पार्थाः स्वेन सैन्येन संवृताः ।</s-l><s-l>अभ्यवर्तन्त तौ वीरौ नर्दमानौ मुहुर्मुहुः ॥ १० ॥</s-l></s-lg><s-lg><s-l>अथ द्रोणो महेष्वासो दशभिः शिनिपुंगवम् ।</s-l><s-l>अविध्यत्त्वरितं क्रुद्धः सर्वशस्त्रभृतां वरः ॥ ११ ॥</s-l></s-lg><s-lg><s-l>कर्णश्च दशभिर्बाणैः पुत्रश्च तव सप्तभिः ।</s-l><s-l>दशभिर्वृषसेनश्च सौबलश्चापि सप्तभिः ।</s-l><s-l>एते कौरव संक्रन्दे शैनेयं पर्यवारयन् ॥ १२ ॥</s-l></s-lg><s-lg><s-l>दृष्ट्वा च समरे द्रोणं निघ्नन्तं पाण्डवीं चमूम् ।</s-l><s-l>विव्यधुः सोमकास्तूर्णं समन्ताच्छरवृष्टिभिः ॥ १३ ॥</s-l></s-lg><s-lg><s-l>ततो द्रोणोऽहरत्प्राणान्क्षत्रियाणां विशां पते ।</s-l><s-l>रश्मिभिर्भास्करो राजंस्तमसामिव भारत ॥ १४ ॥</s-l></s-lg><s-lg><s-l>द्रोणेन वध्यमानानां पाञ्चालानां विशां पते ।</s-l><s-l>शुश्रुवे तुमुलः शब्दः क्रोशतामितरेतरम् ॥ १५ ॥</s-l></s-lg><s-lg><s-l>पुत्रानन्ये पितॄनन्ये भ्रातॄनन्ये च मातुलान् ।</s-l><s-l>भागिनेयान्वयस्यांश्च तथा संबन्धिबान्धवान् ।</s-l><s-l>उत्सृज्योत्सृज्य गच्छन्ति त्वरिता जीवितेप्सवः ॥ १६ ॥</s-l></s-lg><s-lg><s-l>अपरे मोहिता मोहात्तमेवाभिमुखा ययुः ।</s-l><s-l>पाण्डवानां रणे योधाः परलोकं तथापरे ॥ १७ ॥</s-l></s-lg><s-lg><s-l>सा तथा पाण्डवी सेना वध्यमाना महात्मभिः ।</s-l><s-l>निशि संप्राद्रवद्राजन्नुत्सृज्योल्काः सहस्रशः ॥ १८ ॥</s-l></s-lg><s-lg><s-l>पश्यतो भीमसेनस्य विजयस्याच्युतस्य च ।</s-l><s-l>यमयोर्धर्मपुत्रस्य पार्षतस्य च पश्यतः ॥ १९ ॥</s-l></s-lg><s-lg><s-l>तमसा संवृते लोके न प्राज्ञायत किंचन ।</s-l><s-l>कौरवाणां प्रकाशेन दृश्यन्ते तु द्रुताः परे ॥ २० ॥</s-l></s-lg><s-lg><s-l>द्रवमाणं तु तत्सैन्यं द्रोणकर्णौ महारथौ ।</s-l><s-l>जघ्नतुः पृष्ठतो राजन्किरन्तौ सायकान्बहून् ॥ २१ ॥</s-l></s-lg><s-lg><s-l>पाञ्चालेषु प्रभग्नेषु दीर्यमाणेषु सर्वशः ।</s-l><s-l>जनार्दनो दीनमनाः प्रत्यभाषत फल्गुनम् ॥ २२ ॥</s-l></s-lg><s-lg><s-l>द्रोणकर्णौ महेष्वासावेतौ पार्षतसात्यकी ।</s-l><s-l>पाञ्चालांश्चैव सहितौ जघ्नतुः सायकैर्भृशम् ॥ २३ ॥</s-l></s-lg><s-lg><s-l>एतयोः शरवर्षेण प्रभग्ना नो महारथाः ।</s-l><s-l>वार्यमाणापि कौन्तेय पृतना नावतिष्ठते ॥ २४ ॥</s-l></s-lg><s-lg><s-l>एतावावां सर्वसैन्यैर्व्यूढैः सम्यगुदायुधैः ।</s-l><s-l>द्रोणं च सूतपुत्रं च प्रयतावः प्रबाधितुम् ॥ २५ ॥</s-l></s-lg><s-lg><s-l>एतौ हि बलिनौ शूरौ कृतास्त्रौ जितकाशिनौ ।</s-l><s-l>उपेक्षितौ बलं क्रुद्धौ नाशयेतां निशामिमाम् ।</s-l><s-l>एष भीमोऽभियात्युग्रः पुनरावर्त्य वाहिनीम् ॥ २६ ॥</s-l></s-lg><s-lg><s-l>वृकोदरं तथायान्तं दृष्ट्वा तत्र जनार्दनः ।</s-l><s-l>पुनरेवाब्रवीद्राजन्हर्षयन्निव पाण्डवम् ॥ २७ ॥</s-l></s-lg><s-lg><s-l>एष भीमो रणश्लाघी वृतः सोमकपाण्डवैः ।</s-l><s-l>रुषितोऽभ्येति वेगेन द्रोणकर्णौ महाबलौ ॥ २८ ॥</s-l></s-lg><s-lg><s-l>एतेन सहितो युध्य पाञ्चालैश्च महारथैः ।</s-l><s-l>आश्वासनार्थं सर्वेषां सैन्यानां पाण्डुनन्दन ॥ २९ ॥</s-l></s-lg><s-lg><s-l>ततस्तौ पुरुषव्याघ्रावुभौ माधवपाण्डवौ ।</s-l><s-l>द्रोणकर्णौ समासाद्य धिष्ठितौ रणमूर्धनि ॥ ३० ॥</s-l></s-lg><s-lg><s-l>ततस्तत्पुनरावृत्तं युधिष्ठिरबलं महत् ।</s-l><s-l>ततो द्रोणश्च कर्णश्च परान्ममृदतुर्युधि ॥ ३१ ॥</s-l></s-lg><s-lg><s-l>स संप्रहारस्तुमुलो निशि प्रत्यभवन्महान् ।</s-l><s-l>यथा सागरयो राजंश्चन्द्रोदयविवृद्धयोः ॥ ३२ ॥</s-l></s-lg><s-lg><s-l>तत उत्सृज्य पाणिभ्यः प्रदीपांस्तव वाहिनी ।</s-l><s-l>युयुधे पाण्डवैः सार्धमुन्मत्तवदहःक्षये ॥ ३३ ॥</s-l></s-lg><s-lg><s-l>रजसा तमसा चैव संवृते भृशदारुणे ।</s-l><s-l>केवलं नामगोत्रेण प्रायुध्यन्त जयैषिणः ॥ ३४ ॥</s-l></s-lg><s-lg><s-l>अश्रूयन्त हि नामानि श्राव्यमाणानि पार्थिवैः ।</s-l><s-l>प्रहरद्भिर्महाराज स्वयंवर इवाहवे ॥ ३५ ॥</s-l></s-lg><s-lg><s-l>निःशब्दमासीत्सहसा पुनः शब्दो महानभूत् ।</s-l><s-l>क्रुद्धानां युध्यमानानां जयतां जीयतामपि ॥ ३६ ॥</s-l></s-lg><s-lg><s-l>यत्र यत्र स्म दृश्यन्ते प्रदीपाः कुरुसत्तम ।</s-l><s-l>तत्र तत्र स्म ते शूरा निपतन्ति पतंगवत् ॥ ३७ ॥</s-l></s-lg><s-lg><s-l>तथा संयुध्यमानानां विगाढाभून्महानिशा ।</s-l><s-l>पाण्डवानां च राजेन्द्र कौरवाणां च सर्वशः ॥ ३८ ॥</s-l></s-lg>