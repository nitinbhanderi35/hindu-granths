<s-lg><s-l> संजय उवाच ।</s-l><s-l>ततः प्रविष्टे कौन्तेये सिन्धुराजजिघांसया ।</s-l><s-l>द्रोणानीकं विनिर्भिद्य भोजानीकं च दुस्तरम् ॥ १ ॥</s-l></s-lg><s-lg><s-l>काम्बोजस्य च दायादे हते राजन्सुदक्षिणे ।</s-l><s-l>श्रुतायुधे च विक्रान्ते निहते सव्यसाचिना ॥ २ ॥</s-l></s-lg><s-lg><s-l>विप्रद्रुतेष्वनीकेषु विध्वस्तेषु समन्ततः ।</s-l><s-l>प्रभग्नं स्वबलं दृष्ट्वा पुत्रस्ते द्रोणमभ्ययात् ॥ ३ ॥</s-l></s-lg><s-lg><s-l>त्वरन्नेकरथेनैव समेत्य द्रोणमब्रवीत् ।</s-l><s-l>गतः स पुरुषव्याघ्रः प्रमथ्येमां महाचमूम् ॥ ४ ॥</s-l></s-lg><s-lg><s-l>अत्र बुद्ध्या समीक्षस्व किं नु कार्यमनन्तरम् ।</s-l><s-l>अर्जुनस्य विघाताय दारुणेऽस्मिञ्जनक्षये ॥ ५ ॥</s-l></s-lg><s-lg><s-l>यथा स पुरुषव्याघ्रो न हन्येत जयद्रथः ।</s-l><s-l>तथा विधत्स्व भद्रं ते त्वं हि नः परमा गतिः ॥ ६ ॥</s-l></s-lg><s-lg><s-l>असौ धनंजयाग्निर्हि कोपमारुतचोदितः ।</s-l><s-l>सेनाकक्षं दहति मे वह्निः कक्षमिवोत्थितः ॥ ७ ॥</s-l></s-lg><s-lg><s-l>अतिक्रान्ते हि कौन्तेये भित्त्वा सैन्यं परंतप ।</s-l><s-l>जयद्रथस्य गोप्तारः संशयं परमं गताः ॥ ८ ॥</s-l></s-lg><s-lg><s-l>स्थिरा बुद्धिर्नरेन्द्राणामासीद्ब्रह्मविदां वर ।</s-l><s-l>नातिक्रमिष्यति द्रोणं जातु जीवन्धनंजयः ॥ ९ ॥</s-l></s-lg><s-lg><s-l>सोऽसौ पार्थो व्यतिक्रान्तो मिषतस्ते महाद्युते ।</s-l><s-l>सर्वं ह्यद्यातुरं मन्ये नैतदस्ति बलं मम ॥ १० ॥</s-l></s-lg><s-lg><s-l>जानामि त्वां महाभाग पाण्डवानां हिते रतम् ।</s-l><s-l>तथा मुह्यामि च ब्रह्मन्कार्यवत्तां विचिन्तयन् ॥ ११ ॥</s-l></s-lg><s-lg><s-l>यथाशक्ति च ते ब्रह्मन्वर्तये वृत्तिमुत्तमाम् ।</s-l><s-l>प्रीणामि च यथाशक्ति तच्च त्वं नावबुध्यसे ॥ १२ ॥</s-l></s-lg><s-lg><s-l>अस्मान्न त्वं सदा भक्तानिच्छस्यमितविक्रम ।</s-l><s-l>पाण्डवान्सततं प्रीणास्यस्माकं विप्रिये रतान् ॥ १३ ॥</s-l></s-lg><s-lg><s-l>अस्मानेवोपजीवंस्त्वमस्माकं विप्रिये रतः ।</s-l><s-l>न ह्यहं त्वां विजानामि मधुदिग्धमिव क्षुरम् ॥ १४ ॥</s-l></s-lg><s-lg><s-l>नादास्यच्चेद्वरं मह्यं भवान्पाण्डवनिग्रहे ।</s-l><s-l>नावारयिष्यं गच्छन्तमहं सिन्धुपतिं गृहान् ॥ १५ ॥</s-l></s-lg><s-lg><s-l>मया त्वाशंसमानेन त्वत्तस्त्राणमबुद्धिना ।</s-l><s-l>आश्वासितः सिन्धुपतिर्मोहाद्दत्तश्च मृत्यवे ॥ १६ ॥</s-l></s-lg><s-lg><s-l>यमदंष्ट्रान्तरं प्राप्तो मुच्येतापि हि मानवः ।</s-l><s-l>नार्जुनस्य वशं प्राप्तो मुच्येताजौ जयद्रथः ॥ १७ ॥</s-l></s-lg><s-lg><s-l>स तथा कुरु शोणाश्व यथा रक्ष्येत सैन्धवः ।</s-l><s-l>मम चार्तप्रलापानां मा क्रुधः पाहि सैन्धवम् ॥ १८ ॥</s-l></s-lg><s-lg><s-l> द्रोण उवाच ।</s-l><s-l>नाभ्यसूयामि ते वाचमश्वत्थाम्नासि मे समः ।</s-l><s-l>सत्यं तु ते प्रवक्ष्यामि तज्जुषस्व विशां पते ॥ १९ ॥</s-l></s-lg><s-lg><s-l>सारथिः प्रवरः कृष्णः शीघ्राश्चास्य हयोत्तमाः ।</s-l><s-l>अल्पं च विवरं कृत्वा तूर्णं याति धनंजयः ॥ २० ॥</s-l></s-lg><s-lg><s-l>किं नु पश्यसि बाणौघान्क्रोशमात्रे किरीटिनः ।</s-l><s-l>पश्चाद्रथस्य पतितान्क्षिप्ताञ्शीघ्रं हि गच्छतः ॥ २१ ॥</s-l></s-lg><s-lg><s-l>न चाहं शीघ्रयानेऽद्य समर्थो वयसान्वितः ।</s-l><s-l>सेनामुखे च पार्थानामेतद्बलमुपस्थितम् ॥ २२ ॥</s-l></s-lg><s-lg><s-l>युधिष्ठिरश्च मे ग्राह्यो मिषतां सर्वधन्विनाम् ।</s-l><s-l>एवं मया प्रतिज्ञातं क्षत्रमध्ये महाभुज ॥ २३ ॥</s-l></s-lg><s-lg><s-l>धनंजयेन चोत्सृष्टो वर्तते प्रमुखे मम ।</s-l><s-l>तस्माद्व्यूहमुखं हित्वा नाहं यास्यामि फल्गुनम् ॥ २४ ॥</s-l></s-lg><s-lg><s-l>तुल्याभिजनकर्माणं शत्रुमेकं सहायवान् ।</s-l><s-l>गत्वा योधय मा भैस्त्वं त्वं ह्यस्य जगतः पतिः ॥ २५ ॥</s-l></s-lg><s-lg><s-l>राजा शूरः कृती दक्षो वैरमुत्पाद्य पाण्डवैः ।</s-l><s-l>वीर स्वयं प्रयाह्याशु यत्र यातो धनंजयः ॥ २६ ॥</s-l></s-lg><s-lg><s-l> दुर्योधन उवाच ।</s-l><s-l>कथं त्वामप्यतिक्रान्तः सर्वशस्त्रभृतां वरः ।</s-l><s-l>धनंजयो मया शक्य आचार्य प्रतिबाधितुम् ॥ २७ ॥</s-l></s-lg><s-lg><s-l>अपि शक्यो रणे जेतुं वज्रहस्तः पुरंदरः ।</s-l><s-l>नार्जुनः समरे शक्यो जेतुं परपुरंजयः ॥ २८ ॥</s-l></s-lg><s-lg><s-l>येन भोजश्च हार्दिक्यो भवांश्च त्रिदशोपमः ।</s-l><s-l>अस्त्रप्रतापेन जितौ श्रुतायुश्च निबर्हितः ॥ २९ ॥</s-l></s-lg><s-lg><s-l>सुदक्षिणश्च निहतः स च राजा श्रुतायुधः ।</s-l><s-l>श्रुतायुश्चाच्युतायुश्च म्लेच्छाश्च शतशो हताः ॥ ३० ॥</s-l></s-lg><s-lg><s-l>तं कथं पाण्डवं युद्धे दहन्तमहितान्बहून् ।</s-l><s-l>प्रतियोत्स्यामि दुर्धर्षं तन्मे शंसास्त्रकोविद ॥ ३१ ॥</s-l></s-lg><s-lg><s-l>क्षमं चेन्मन्यसे युद्धं मम तेनाद्य शाधि माम् ।</s-l><s-l>परवानस्मि भवति प्रेष्यकृद्रक्ष मे यशः ॥ ३२ ॥</s-l></s-lg><s-lg><s-l> द्रोण उवाच ।</s-l><s-l>सत्यं वदसि कौरव्य दुराधर्षो धनंजयः ।</s-l><s-l>अहं तु तत्करिष्यामि यथैनं प्रसहिष्यसि ॥ ३३ ॥</s-l></s-lg><s-lg><s-l>अद्भुतं चाद्य पश्यन्तु लोके सर्वधनुर्धराः ।</s-l><s-l>विषक्तं त्वयि कौन्तेयं वासुदेवस्य पश्यतः ॥ ३४ ॥</s-l></s-lg><s-lg><s-l>एष ते कवचं राजंस्तथा बध्नामि काञ्चनम् ।</s-l><s-l>यथा न बाणा नास्त्राणि विषहिष्यन्ति ते रणे ॥ ३५ ॥</s-l></s-lg><s-lg><s-l>यदि त्वां सासुरसुराः सयक्षोरगराक्षसाः ।</s-l><s-l>योधयन्ति त्रयो लोकाः सनरा नास्ति ते भयम् ॥ ३६ ॥</s-l></s-lg><s-lg><s-l>न कृष्णो न च कौन्तेयो न चान्यः शस्त्रभृद्रणे ।</s-l><s-l>शरानर्पयितुं कश्चित्कवचे तव शक्ष्यति ॥ ३७ ॥</s-l></s-lg><s-lg><s-l>स त्वं कवचमास्थाय क्रुद्धमद्य रणेऽर्जुनम् ।</s-l><s-l>त्वरमाणः स्वयं याहि न चासौ त्वां सहिष्यते ॥ ३८ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा त्वरन्द्रोणः स्पृष्ट्वाम्भो वर्म भास्वरम् ।</s-l><s-l>आबबन्धाद्भुततमं जपन्मन्त्रं यथाविधि ॥ ३९ ॥</s-l></s-lg><s-lg><s-l>रणे तस्मिन्सुमहति विजयाय सुतस्य ते ।</s-l><s-l>विसिस्मापयिषुर्लोकं विद्यया ब्रह्मवित्तमः ॥ ४० ॥</s-l></s-lg><s-lg><s-l> द्रोण उवाच ।</s-l><s-l>करोतु स्वस्ति ते ब्रह्मा स्वस्ति चापि द्विजातयः ।</s-l><s-l>सरीसृपाश्च ये श्रेष्ठास्तेभ्यस्ते स्वस्ति भारत ॥ ४१ ॥</s-l></s-lg><s-lg><s-l>ययातिर्नहुषश्चैव धुन्धुमारो भगीरथः ।</s-l><s-l>तुभ्यं राजर्षयः सर्वे स्वस्ति कुर्वन्तु सर्वशः ॥ ४२ ॥</s-l></s-lg><s-lg><s-l>स्वस्ति तेऽस्त्वेकपादेभ्यो बहुपादेभ्य एव च ।</s-l><s-l>स्वस्त्यस्त्वपादकेभ्यश्च नित्यं तव महारणे ॥ ४३ ॥</s-l></s-lg><s-lg><s-l>स्वाहा स्वधा शची चैव स्वस्ति कुर्वन्तु ते सदा ।</s-l><s-l>लक्ष्मीररुन्धती चैव कुरुतां स्वस्ति तेऽनघ ॥ ४४ ॥</s-l></s-lg><s-lg><s-l>असितो देवलश्चैव विश्वामित्रस्तथाङ्गिराः ।</s-l><s-l>वसिष्ठः कश्यपश्चैव स्वस्ति कुर्वन्तु ते नृप ॥ ४५ ॥</s-l></s-lg><s-lg><s-l>धाता विधाता लोकेशो दिशश्च सदिगीश्वराः ।</s-l><s-l>स्वस्ति तेऽद्य प्रयच्छन्तु कार्त्तिकेयश्च षण्मुखः ॥ ४६ ॥</s-l></s-lg><s-lg><s-l>विवस्वान्भगवान्स्वस्ति करोतु तव सर्वशः ।</s-l><s-l>दिग्गजाश्चैव चत्वारः क्षितिः खं गगनं ग्रहाः ॥ ४७ ॥</s-l></s-lg><s-lg><s-l>अधस्ताद्धरणीं योऽसौ सदा धारयते नृप ।</s-l><s-l>स शेषः पन्नगश्रेष्ठः स्वस्ति तुभ्यं प्रयच्छतु ॥ ४८ ॥</s-l></s-lg><s-lg><s-l>गान्धारे युधि विक्रम्य निर्जिताः सुरसत्तमाः ।</s-l><s-l>पुरा वृत्रेण दैत्येन भिन्नदेहाः सहस्रशः ॥ ४९ ॥</s-l></s-lg><s-lg><s-l>हृततेजोबलाः सर्वे तदा सेन्द्रा दिवौकसः ।</s-l><s-l>ब्रह्माणं शरणं जग्मुर्वृत्राद्भीता महासुरात् ॥ ५० ॥</s-l></s-lg><s-lg><s-l> देवा ऊचुः ।</s-l><s-l>प्रमर्दितानां वृत्रेण देवानां देवसत्तम ।</s-l><s-l>गतिर्भव सुरश्रेष्ठ त्राहि नो महतो भयात् ॥ ५१ ॥</s-l></s-lg><s-lg><s-l> द्रोण उवाच ।</s-l><s-l>अथ पार्श्वे स्थितं विष्णुं शक्रादींश्च सुरोत्तमान् ।</s-l><s-l>प्राह तथ्यमिदं वाक्यं विषण्णान्सुरसत्तमान् ॥ ५२ ॥</s-l></s-lg><s-lg><s-l>रक्ष्या मे सततं देवाः सहेन्द्राः सद्विजातयः ।</s-l><s-l>त्वष्टुः सुदुर्धरं तेजो येन वृत्रो विनिर्मितः ॥ ५३ ॥</s-l></s-lg><s-lg><s-l>त्वष्ट्रा पुरा तपस्तप्त्वा वर्षायुतशतं तदा ।</s-l><s-l>वृत्रो विनिर्मितो देवाः प्राप्यानुज्ञां महेश्वरात् ॥ ५४ ॥</s-l></s-lg><s-lg><s-l>स तस्यैव प्रसादाद्वै हन्यादेव रिपुर्बली ।</s-l><s-l>नागत्वा शंकरस्थानं भगवान्दृश्यते हरः ॥ ५५ ॥</s-l></s-lg><s-lg><s-l>दृष्ट्वा हनिष्यथ रिपुं क्षिप्रं गच्छत मन्दरम् ।</s-l><s-l>यत्रास्ते तपसां योनिर्दक्षयज्ञविनाशनः ।</s-l><s-l>पिनाकी सर्वभूतेशो भगनेत्रनिपातनः ॥ ५६ ॥</s-l></s-lg><s-lg><s-l>ते गत्वा सहिता देवा ब्रह्मणा सह मन्दरम् ।</s-l><s-l>अपश्यंस्तेजसां राशिं सूर्यकोटिसमप्रभम् ॥ ५७ ॥</s-l></s-lg><s-lg><s-l>सोऽब्रवीत्स्वागतं देवा ब्रूत किं करवाण्यहम् ।</s-l><s-l>अमोघं दर्शनं मह्यं कामप्राप्तिरतोऽस्तु वः ॥ ५८ ॥</s-l></s-lg><s-lg><s-l>एवमुक्तास्तु ते सर्वे प्रत्यूचुस्तं दिवौकसः ।</s-l><s-l>तेजो हृतं नो वृत्रेण गतिर्भव दिवौकसाम् ॥ ५९ ॥</s-l></s-lg><s-lg><s-l>मूर्तीरीक्षष्व नो देव प्रहारैर्जर्जरीकृताः ।</s-l><s-l>शरणं त्वां प्रपन्नाः स्म गतिर्भव महेश्वर ॥ ६० ॥</s-l></s-lg><s-lg><s-l> महेश्वर उवाच ।</s-l><s-l>विदितं मे यथा देवाः कृत्येयं सुमहाबला ।</s-l><s-l>त्वष्टुस्तेजोभवा घोरा दुर्निवार्याकृतात्मभिः ॥ ६१ ॥</s-l></s-lg><s-lg><s-l>अवश्यं तु मया कार्यं साह्यं सर्वदिवौकसाम् ।</s-l><s-l>ममेदं गात्रजं शक्र कवचं गृह्य भास्वरम् ।</s-l><s-l>बधानानेन मन्त्रेण मानसेन सुरेश्वर ॥ ६२ ॥</s-l></s-lg><s-lg><s-l> द्रोण उवाच ।</s-l><s-l>इत्युक्त्वा वरदः प्रादाद्वर्म तन्मन्त्रमेव च ।</s-l><s-l>स तेन वर्मणा गुप्तः प्रायाद्वृत्रचमूं प्रति ॥ ६३ ॥</s-l></s-lg><s-lg><s-l>नानाविधैश्च शस्त्रौघैः पात्यमानैर्महारणे ।</s-l><s-l>न संधिः शक्यते भेत्तुं वर्मबन्धस्य तस्य तु ॥ ६४ ॥</s-l></s-lg><s-lg><s-l>ततो जघान समरे वृत्रं देवपतिः स्वयम् ।</s-l><s-l>तं च मत्रमयं बन्धं वर्म चाङ्गिरसे ददौ ॥ ६५ ॥</s-l></s-lg><s-lg><s-l>अङ्गिराः प्राह पुत्रस्य मन्त्रज्ञस्य बृहस्पतेः ।</s-l><s-l>बृहस्पतिरथोवाच अग्निवेश्याय धीमते ॥ ६६ ॥</s-l></s-lg><s-lg><s-l>अग्निवेश्यो मम प्रादात्तेन बध्नामि वर्म ते ।</s-l><s-l>तवाद्य देहरक्षार्थं मन्त्रेण नृपसत्तम ॥ ६७ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा ततो द्रोणस्तव पुत्रं महाद्युतिः ।</s-l><s-l>पुनरेव वचः प्राह शनैराचार्यपुंगवः ॥ ६८ ॥</s-l></s-lg><s-lg><s-l>ब्रह्मसूत्रेण बध्नामि कवचं तव पार्थिव ।</s-l><s-l>हिरण्यगर्भेण यथा बद्धं विष्णोः पुरा रणे ॥ ६९ ॥</s-l></s-lg><s-lg><s-l>यथा च ब्रह्मणा बद्धं संग्रामे तारकामये ।</s-l><s-l>शक्रस्य कवचं दिव्यं तथा बध्नाम्यहं तव ॥ ७० ॥</s-l></s-lg><s-lg><s-l>बद्ध्वा तु कवचं तस्य मन्त्रेण विधिपूर्वकम् ।</s-l><s-l>प्रेषयामास राजानं युद्धाय महते द्विजः ॥ ७१ ॥</s-l></s-lg><s-lg><s-l>स संनद्धो महाबाहुराचार्येण महात्मना ।</s-l><s-l>रथानां च सहस्रेण त्रिगर्तानां प्रहारिणाम् ॥ ७२ ॥</s-l></s-lg><s-lg><s-l>तथा दन्तिसहस्रेण मत्तानां वीर्यशालिनाम् ।</s-l><s-l>अश्वानामयुतेनैव तथान्यैश्च महारथैः ॥ ७३ ॥</s-l></s-lg><s-lg><s-l>वृतः प्रायान्महाबाहुरर्जुनस्य रथं प्रति ।</s-l><s-l>नानावादित्रघोषेण यथा वैरोचनिस्तथा ॥ ७४ ॥</s-l></s-lg><s-lg><s-l>ततः शब्दो महानासीत्सैन्यानां तव भारत ।</s-l><s-l>अगाधं प्रस्थितं दृष्ट्वा समुद्रमिव कौरवम् ॥ ७५ ॥</s-l></s-lg>