<s-lg><s-l> संजय उवाच ।</s-l><s-l>प्रायोपविष्टे तु हते पुत्रे सात्यकिना ततः ।</s-l><s-l>सोमदत्तो भृशं क्रुद्धः सात्यकिं वाक्यमब्रवीत् ॥ १ ॥</s-l></s-lg><s-lg><s-l>क्षत्रधर्मः पुरा दृष्टो यस्तु देवैर्महात्मभिः ।</s-l><s-l>तं त्वं सात्वत संत्यज्य दस्युधर्मे कथं रतः ॥ २ ॥</s-l></s-lg><s-lg><s-l>पराङ्मुखाय दीनाय न्यस्तशस्त्राय याचते ।</s-l><s-l>क्षत्रधर्मरतः प्राज्ञः कथं नु प्रहरेद्रणे ॥ ३ ॥</s-l></s-lg><s-lg><s-l>द्वावेव किल वृष्णीनां तत्र ख्यातौ महारथौ ।</s-l><s-l>प्रद्युम्नश्च महाबाहुस्त्वं चैव युधि सात्वत ॥ ४ ॥</s-l></s-lg><s-lg><s-l>कथं प्रायोपविष्टाय पार्थेन छिन्नबाहवे ।</s-l><s-l>नृशंसं पतनीयं च तादृशं कृतवानसि ॥ ५ ॥</s-l></s-lg><s-lg><s-l>शपे सात्वत पुत्राभ्यामिष्टेन सुकृतेन च ।</s-l><s-l>अनतीतामिमां रात्रिं यदि त्वां वीरमानिनम् ॥ ६ ॥</s-l></s-lg><s-lg><s-l>अरक्ष्यमाणं पार्थेन जिष्णुना ससुतानुजम् ।</s-l><s-l>न हन्यां निरये घोरे पतेयं वृष्णिपांसन ॥ ७ ॥</s-l></s-lg><s-lg><s-l>एवमुक्त्वा सुसंक्रुद्धः सोमदत्तो महाबलः ।</s-l><s-l>दध्मौ शङ्खं च तारेण सिंहनादं ननाद च ॥ ८ ॥</s-l></s-lg><s-lg><s-l>ततः कमलपत्राक्षः सिंहदंष्ट्रो महाबलः ।</s-l><s-l>सात्वतो भृशसंक्रुद्धः सोमदत्तमथाब्रवीत् ॥ ९ ॥</s-l></s-lg><s-lg><s-l>हतो भूरिश्रवा वीरस्तव पुत्रो महारथः ।</s-l><s-l>शलश्चैव तथा राजन्भ्रातृव्यसनकर्शितः ॥ १० ॥</s-l></s-lg><s-lg><s-l>त्वां चाप्यद्य वधिष्यामि सपुत्रपशुबान्धवम् ।</s-l><s-l>तिष्ठेदानीं रणे यत्तः कौरवोऽसि विशेषतः ॥ ११ ॥</s-l></s-lg><s-lg><s-l>यस्मिन्दानं दमः शौचमहिंसा ह्रीर्धृतिः क्षमा ।</s-l><s-l>अनपायीनि सर्वाणि नित्यं राज्ञि युधिष्ठिरे ॥ १२ ॥</s-l></s-lg><s-lg><s-l>मृदङ्गकेतोस्तस्य त्वं तेजसा निहतः पुरा ।</s-l><s-l>सकर्णसौबलः संख्ये विनाशं समुपेष्यसि ॥ १३ ॥</s-l></s-lg><s-lg><s-l>शपेऽहं कृष्णचरणैरिष्टापूर्तेन चैव ह ।</s-l><s-l>यदि त्वां ससुतं पापं न हन्यां युधि रोषितः ।</s-l><s-l>अपयास्यसि चेत्त्यक्त्वा ततो मुक्तो भविष्यसि ॥ १४ ॥</s-l></s-lg><s-lg><s-l>एवमाभाष्य चान्योन्यं क्रोधसंरक्तलोचनौ ।</s-l><s-l>प्रवृत्तौ शरसंपातं कर्तुं पुरुषसत्तमौ ॥ १५ ॥</s-l></s-lg><s-lg><s-l>ततो गजसहस्रेण रथानामयुतेन च ।</s-l><s-l>दुर्योधनः सोमदत्तं परिवार्य व्यवस्थितः ॥ १६ ॥</s-l></s-lg><s-lg><s-l>शकुनिश्च सुसंक्रुद्धः सर्वशस्त्रभृतां वरः ।</s-l><s-l>पुत्रपौत्रैः परिवृतो भ्रातृभिश्चेन्द्रविक्रमैः ।</s-l><s-l>स्यालस्तव महाबाहुर्वज्रसंहननो युवा ॥ १७ ॥</s-l></s-lg><s-lg><s-l>साग्रं शतसहस्रं तु हयानां तस्य धीमतः ।</s-l><s-l>सोमदत्तं महेष्वासं समन्तात्पर्यरक्षत ॥ १८ ॥</s-l></s-lg><s-lg><s-l>रक्ष्यमाणश्च बलिभिश्छादयामास सात्यकिम् ।</s-l><s-l>तं छाद्यमानं विशिखैर्दृष्ट्वा संनतपर्वभिः ।</s-l><s-l>धृष्टद्युम्नोऽभ्ययात्क्रुद्धः प्रगृह्य महतीं चमूम् ॥ १९ ॥</s-l></s-lg><s-lg><s-l>चण्डवाताभिसृष्टानामुदधीनामिव स्वनः ।</s-l><s-l>आसीद्राजन्बलौघानामन्योन्यमभिनिघ्नताम् ॥ २० ॥</s-l></s-lg><s-lg><s-l>विव्याध सोमदत्तस्तु सात्वतं नवभिः शरैः ।</s-l><s-l>सात्यकिर्दशभिश्चैनमवधीत्कुरुपुंगवम् ॥ २१ ॥</s-l></s-lg><s-lg><s-l>सोऽतिविद्धो बलवता समरे दृढधन्वना ।</s-l><s-l>रथोपस्थं समासाद्य मुमोह गतचेतनः ॥ २२ ॥</s-l></s-lg><s-lg><s-l>तं विमूढं समालक्ष्य सारथिस्त्वरयान्वितः ।</s-l><s-l>अपोवाह रणाद्वीरं सोमदत्तं महारथम् ॥ २३ ॥</s-l></s-lg><s-lg><s-l>तं विसंज्ञं समालोक्य युयुधानशरार्दितम् ।</s-l><s-l>द्रौणिरभ्यद्रवत्क्रुद्धः सात्वतं रणमूर्धनि ॥ २४ ॥</s-l></s-lg><s-lg><s-l>तमापतन्तं संप्रेक्ष्य शैनेयस्य रथं प्रति ।</s-l><s-l>भैमसेनिः सुसंक्रुद्धः प्रत्यमित्रमवारयत् ॥ २५ ॥</s-l></s-lg><s-lg><s-l>कार्ष्णायसमयं घोरमृक्षचर्मावृतं महत् ।</s-l><s-l>युक्तं गजनिभैर्वाहैर्न हयैर्नापि वा गजैः ॥ २६ ॥</s-l></s-lg><s-lg><s-l>विक्षिप्तमष्टचक्रेण विवृताक्षेण कूजता ।</s-l><s-l>ध्वजेनोच्छ्रिततुण्डेन गृध्रराजेन राजता ॥ २७ ॥</s-l></s-lg><s-lg><s-l>लोहितार्द्रपताकं तमन्त्रमालाविभूषितम् ।</s-l><s-l>अष्टचक्रसमायुक्तमास्थाय विपुलं रथम् ॥ २८ ॥</s-l></s-lg><s-lg><s-l>शूलमुद्गरधारिण्या शैलपादपहस्तया ।</s-l><s-l>रक्षसां घोररूपाणामक्षौहिण्या समावृतः ॥ २९ ॥</s-l></s-lg><s-lg><s-l>तमुद्यतमहाचापं निशाम्य व्यथिता नृपाः ।</s-l><s-l>युगान्तकालसमये दण्डहस्तमिवान्तकम् ॥ ३० ॥</s-l></s-lg><s-lg><s-l>भयार्दिता प्रचुक्षोभ पुत्रस्य तव वाहिनी ।</s-l><s-l>वायुना क्षोभितावर्ता गङ्गेवोर्ध्वतरङ्गिणी ॥ ३१ ॥</s-l></s-lg><s-lg><s-l>घटोत्कचप्रयुक्तेन सिंहनादेन भीषिताः ।</s-l><s-l>प्रसुस्रुवुर्गजा मूत्रं विव्यथुश्च नरा भृशम् ॥ ३२ ॥</s-l></s-lg><s-lg><s-l>ततोऽश्मवृष्टिरत्यर्थमासीत्तत्र समन्ततः ।</s-l><s-l>संध्याकालाधिकबलैः प्रमुक्ता राक्षसैः क्षितौ ॥ ३३ ॥</s-l></s-lg><s-lg><s-l>आयसानि च चक्राणि भुशुण्ड्यः प्रासतोमराः ।</s-l><s-l>पतन्त्यविरलाः शूलाः शतघ्न्यः पट्टिशास्तथा ॥ ३४ ॥</s-l></s-lg><s-lg><s-l>तदुग्रमतिरौद्रं च दृष्ट्वा युद्धं नराधिपाः ।</s-l><s-l>तनयास्तव कर्णश्च व्यथिताः प्राद्रवन्दिशः ॥ ३५ ॥</s-l></s-lg><s-lg><s-l>तत्रैकोऽस्त्रबलश्लाघी द्रौणिर्मानी न विव्यथे ।</s-l><s-l>व्यधमच्च शरैर्मायां घटोत्कचविनिर्मिताम् ॥ ३६ ॥</s-l></s-lg><s-lg><s-l>निहतायां तु मायायाममर्षी स घटोत्कचः ।</s-l><s-l>विससर्ज शरान्घोरांस्तेऽश्वत्थामानमाविशन् ॥ ३७ ॥</s-l></s-lg><s-lg><s-l>भुजगा इव वेगेन वल्मीकं क्रोधमूर्छिताः ।</s-l><s-l>ते शरा रुधिराभ्यक्ता भित्त्वा शारद्वतीसुतम् ।</s-l><s-l>विविशुर्धरणीं शीघ्रा रुक्मपुङ्खाः शिलाशिताः ॥ ३८ ॥</s-l></s-lg><s-lg><s-l>अश्वत्थामा तु संक्रुद्धो लघुहस्तः प्रतापवान् ।</s-l><s-l>घटोत्कचमभिक्रुद्धं बिभेद दशभिः शरैः ॥ ३९ ॥</s-l></s-lg><s-lg><s-l>घटोत्कचोऽतिविद्धस्तु द्रोणपुत्रेण मर्मसु ।</s-l><s-l>चक्रं शतसहस्रारमगृह्णाद्व्यथितो भृशम् ॥ ४० ॥</s-l></s-lg><s-lg><s-l>क्षुरान्तं बालसूर्याभं मणिवज्रविभूषितम् ।</s-l><s-l>अश्वत्थाम्नस्तु चिक्षेप भैमसेनिर्जिघांसया ॥ ४१ ॥</s-l></s-lg><s-lg><s-l>वेगेन महता गच्छद्विक्षिप्तं द्रौणिना शरैः ।</s-l><s-l>अभाग्यस्येव संकल्पस्तन्मोघं न्यपतद्भुवि ॥ ४२ ॥</s-l></s-lg><s-lg><s-l>घटोत्कचस्ततस्तूर्णं दृष्ट्वा चक्रं निपातितम् ।</s-l><s-l>द्रौणिं प्राच्छादयद्बाणैः स्वर्भानुरिव भास्करम् ॥ ४३ ॥</s-l></s-lg><s-lg><s-l>घटोत्कचसुतः श्रीमान्भिन्नाञ्जनचयोपमः ।</s-l><s-l>रुरोध द्रौणिमायान्तं प्रभञ्जनमिवाद्रिराट् ॥ ४४ ॥</s-l></s-lg><s-lg><s-l>पौत्रेण भीमसेनस्य शरैः सोऽञ्जनपर्वणा ।</s-l><s-l>बभौ मेघेन धाराभिर्गिरिर्मेरुरिवार्दितः ॥ ४५ ॥</s-l></s-lg><s-lg><s-l>अश्वत्थामा त्वसंभ्रान्तो रुद्रोपेन्द्रेन्द्रविक्रमः ।</s-l><s-l>ध्वजमेकेन बाणेन चिच्छेदाञ्जनपर्वणः ॥ ४६ ॥</s-l></s-lg><s-lg><s-l>द्वाभ्यां तु रथयन्तारं त्रिभिश्चास्य त्रिवेणुकम् ।</s-l><s-l>धनुरेकेन चिच्छेद चतुर्भिश्चतुरो हयान् ॥ ४७ ॥</s-l></s-lg><s-lg><s-l>विरथस्योद्यतं हस्ताद्धेमबिन्दुभिराचितम् ।</s-l><s-l>विशिखेन सुतीक्ष्णेन खड्गमस्य द्विधाकरोत् ॥ ४८ ॥</s-l></s-lg><s-lg><s-l>गदा हेमाङ्गदा राजंस्तूर्णं हैडिम्बसूनुना ।</s-l><s-l>भ्राम्योत्क्षिप्ता शरैः सापि द्रौणिनाभ्याहतापतत् ॥ ४९ ॥</s-l></s-lg><s-lg><s-l>ततोऽन्तरिक्षमुत्पत्य कालमेघ इवोन्नदन् ।</s-l><s-l>ववर्षाञ्जनपर्वा स द्रुमवर्षं नभस्तलात् ॥ ५० ॥</s-l></s-lg><s-lg><s-l>ततो मायाधरं द्रौणिर्घटोत्कचसुतं दिवि ।</s-l><s-l>मार्गणैरभिविव्याध घनं सूर्य इवांशुभिः ॥ ५१ ॥</s-l></s-lg><s-lg><s-l>सोऽवतीर्य पुनस्तस्थौ रथे हेमपरिष्कृते ।</s-l><s-l>महीधर इवात्युच्चः श्रीमानञ्जनपर्वतः ॥ ५२ ॥</s-l></s-lg><s-lg><s-l>तमयस्मयवर्माणं द्रौणिर्भीमात्मजात्मजम् ।</s-l><s-l>जघानाञ्जनपर्वाणं महेश्वर इवान्धकम् ॥ ५३ ॥</s-l></s-lg><s-lg><s-l>अथ दृष्ट्वा हतं पुत्रमश्वत्थाम्ना महाबलम् ।</s-l><s-l>द्रौणेः सकाशमभ्येत्य रोषात्प्रचलिताङ्गदः ॥ ५४ ॥</s-l></s-lg><s-lg><s-l>प्राह वाक्यमसंभ्रान्तो वीरं शारद्वतीसुतम् ।</s-l><s-l>दहन्तं पाण्डवानीकं वनमग्निमिवोद्धतम् ॥ ५५ ॥</s-l></s-lg><s-lg><s-l>तिष्ठ तिष्ठ न मे जीवन्द्रोणपुत्र गमिष्यसि ।</s-l><s-l>त्वामद्य निहनिष्यामि क्रौञ्चमग्निसुतो यथा ॥ ५६ ॥</s-l></s-lg><s-lg><s-l> अश्वत्थामोवाच ।</s-l><s-l>गच्छ वत्स सहान्यैस्त्वं युध्यस्वामरविक्रम ।</s-l><s-l>न हि पुत्रेण हैडिम्बे पिता न्याय्यं प्रबाधितुम् ॥ ५७ ॥</s-l></s-lg><s-lg><s-l>कामं खलु न मे रोषो हैडिम्बे विद्यते त्वयि ।</s-l><s-l>किं तु रोषान्वितो जन्तुर्हन्यादात्मानमप्युत ॥ ५८ ॥</s-l></s-lg><s-lg><s-l> संजय उवाच ।</s-l><s-l>श्रुत्वैतत्क्रोधताम्राक्षः पुत्रशोकसमन्वितः ।</s-l><s-l>अश्वत्थामानमायस्तो भैमसेनिरभाषत ॥ ५९ ॥</s-l></s-lg><s-lg><s-l>किमहं कातरो द्रौणे पृथग्जन इवाहवे ।</s-l><s-l>भीमात्खल्वहमुत्पन्नः कुरूणां विपुले कुले ॥ ६० ॥</s-l></s-lg><s-lg><s-l>पाण्डवानामहं पुत्रः समरेष्वनिवर्तिनाम् ।</s-l><s-l>रक्षसामधिराजोऽहं दशग्रीवसमो बले ॥ ६१ ॥</s-l></s-lg><s-lg><s-l>तिष्ठ तिष्ठ न मे जीवन्द्रोणपुत्र गमिष्यसि ।</s-l><s-l>युद्धश्रद्धामहं तेऽद्य विनेष्यामि रणाजिरे ॥ ६२ ॥</s-l></s-lg><s-lg><s-l>इत्युक्त्वा रोषताम्राक्षो राक्षसः सुमहाबलः ।</s-l><s-l>द्रौणिमभ्यद्रवत्क्रुद्धो गजेन्द्रमिव केसरी ॥ ६३ ॥</s-l></s-lg><s-lg><s-l>रथाक्षमात्रैरिषुभिरभ्यवर्षद्घटोत्कचः ।</s-l><s-l>रथिनामृषभं द्रौणिं धाराभिरिव तोयदः ॥ ६४ ॥</s-l></s-lg><s-lg><s-l>शरवृष्टिं शरैर्द्रौणिरप्राप्तां तां व्यशातयत् ।</s-l><s-l>ततोऽन्तरिक्षे बाणानां संग्रामोऽन्य इवाभवत् ॥ ६५ ॥</s-l></s-lg><s-lg><s-l>अथास्त्रसंघर्षकृतैर्विस्फुलिङ्गैः समाबभौ ।</s-l><s-l>विभावरीमुखे व्योम खद्योतैरिव चित्रितम् ॥ ६६ ॥</s-l></s-lg><s-lg><s-l>निशाम्य निहतां मायां द्रौणिना रणमानिना ।</s-l><s-l>घटोत्कचस्ततो मायां ससर्जान्तर्हितः पुनः ॥ ६७ ॥</s-l></s-lg><s-lg><s-l>सोऽभवद्गिरिरत्युच्चः शिखरैस्तरुसंकटैः ।</s-l><s-l>शूलप्रासासिमुसलजलप्रस्रवणो महान् ॥ ६८ ॥</s-l></s-lg><s-lg><s-l>तमञ्जनचयप्रख्यं द्रौणिर्दृष्ट्वा महीधरम् ।</s-l><s-l>प्रपतद्भिश्च बहुभिः शस्त्रसंघैर्न चुक्षुभे ॥ ६९ ॥</s-l></s-lg><s-lg><s-l>ततः स्मयन्निव द्रौणिर्वज्रमस्त्रमुदीरयत् ।</s-l><s-l>स तेनास्त्रेण शैलेन्द्रः क्षिप्तः क्षिप्रमनश्यत ॥ ७० ॥</s-l></s-lg><s-lg><s-l>ततः स तोयदो भूत्वा नीलः सेन्द्रायुधो दिवि ।</s-l><s-l>अश्मवृष्टिभिरत्युग्रो द्रौणिमाच्छादयद्रणे ॥ ७१ ॥</s-l></s-lg><s-lg><s-l>अथ संधाय वायव्यमस्त्रमस्त्रविदां वरः ।</s-l><s-l>व्यधमद्द्रोणतनयो नीलमेघं समुत्थितम् ॥ ७२ ॥</s-l></s-lg><s-lg><s-l>स मार्गणगणैर्द्रौणिर्दिशः प्रच्छाद्य सर्वतः ।</s-l><s-l>शतं रथसहस्राणां जघान द्विपदां वरः ॥ ७३ ॥</s-l></s-lg><s-lg><s-l>स दृष्ट्वा पुनरायान्तं रथेनायतकार्मुकम् ।</s-l><s-l>घटोत्कचमसंभ्रान्तं राक्षसैर्बहुभिर्वृतम् ॥ ७४ ॥</s-l></s-lg><s-lg><s-l>सिंहशार्दूलसदृशैर्मत्तद्विरदविक्रमैः ।</s-l><s-l>गजस्थैश्च रथस्थैश्च वाजिपृष्ठगतैरपि ॥ ७५ ॥</s-l></s-lg><s-lg><s-l>विवृतास्यशिरोग्रीवैर्हैडिम्बानुचरैः सह ।</s-l><s-l>पौलस्त्यैर्यातुधानैश्च तामसैश्चोग्रविक्रमैः ॥ ७६ ॥</s-l></s-lg><s-lg><s-l>नानाशस्त्रधरैर्वीरैर्नानाकवचभूषणैः ।</s-l><s-l>महाबलैर्भीमरवैः संरम्भोद्वृत्तलोचनैः ॥ ७७ ॥</s-l></s-lg><s-lg><s-l>उपस्थितैस्ततो युद्धे राक्षसैर्युद्धदुर्मदैः ।</s-l><s-l>विषण्णमभिसंप्रेक्ष्य पुत्रं ते द्रौणिरब्रवीत् ॥ ७८ ॥</s-l></s-lg><s-lg><s-l>तिष्ठ दुर्योधनाद्य त्वं न कार्यः संभ्रमस्त्वया ।</s-l><s-l>सहैभिर्भ्रातृभिर्वीरैः पार्थिवैश्चेन्द्रविक्रमैः ॥ ७९ ॥</s-l></s-lg><s-lg><s-l>निहनिष्याम्यमित्रांस्ते न तवास्ति पराजयः ।</s-l><s-l>सत्यं ते प्रतिजानामि पर्याश्वासय वाहिनीम् ॥ ८० ॥</s-l></s-lg><s-lg><s-l> दुर्योधन उवाच ।</s-l><s-l>न त्वेतदद्भुतं मन्ये यत्ते महदिदं मनः ।</s-l><s-l>अस्मासु च परा भक्तिस्तव गौतमिनन्दन ॥ ८१ ॥</s-l></s-lg><s-lg><s-l> संजय उवाच ।</s-l><s-l>अश्वत्थामानमुक्त्वैवं ततः सौबलमब्रवीत् ।</s-l><s-l>वृतः शतसहस्रेण रथानां रणशोभिनाम् ॥ ८२ ॥</s-l></s-lg><s-lg><s-l>षष्ट्या गजसहस्रैश्च प्रयाहि त्वं धनंजयम् ।</s-l><s-l>कर्णश्च वृषसेनश्च कृपो नीलस्तथैव च ॥ ८३ ॥</s-l></s-lg><s-lg><s-l>उदीच्याः कृतवर्मा च पुरुमित्रः श्रुतार्पणः ।</s-l><s-l>दुःशासनो निकुम्भश्च कुण्डभेदी उरुक्रमः ॥ ८४ ॥</s-l></s-lg><s-lg><s-l>पुरंजयो दृढरथः पताकी हेमपङ्कजः ।</s-l><s-l>शल्यारुणीन्द्रसेनाश्च संजयो विजयो जयः ॥ ८५ ॥</s-l></s-lg><s-lg><s-l>कमलाक्षः पुरुः क्राथी जयवर्मा सुदर्शनः ।</s-l><s-l>एते त्वामनुयास्यन्ति पत्तीनामयुतानि षट् ॥ ८६ ॥</s-l></s-lg><s-lg><s-l>जहि भीमं यमौ चोभौ धर्मराजं च मातुल ।</s-l><s-l>असुरानिव देवेन्द्रो जयाशा मे त्वयि स्थिता ॥ ८७ ॥</s-l></s-lg><s-lg><s-l>दारितान्द्रौणिना बाणैर्भृशं विक्षतविग्रहान् ।</s-l><s-l>जहि मातुल कौन्तेयानसुरानिव पावकिः ॥ ८८ ॥</s-l></s-lg><s-lg><s-l>एवमुक्तो ययौ शीघ्रं पुत्रेण तव सौबलः ।</s-l><s-l>पिप्रीषुस्ते सुतान्राजन्दिधक्षुश्चैव पाण्डवान् ॥ ८९ ॥</s-l></s-lg><s-lg><s-l>अथ प्रववृते युद्धं द्रौणिराक्षसयोर्मृधे ।</s-l><s-l>विभावर्यां सुतुमुलं शक्रप्रह्रादयोरिव ॥ ९० ॥</s-l></s-lg><s-lg><s-l>ततो घटोत्कचो बाणैर्दशभिर्गौतमीसुतम् ।</s-l><s-l>जघानोरसि संक्रुद्धो विषाग्निप्रतिमैर्दृढैः ॥ ९१ ॥</s-l></s-lg><s-lg><s-l>स तैरभ्याहतो गाढं शरैर्भीमसुतेरितैः ।</s-l><s-l>चचाल रथमध्यस्थो वातोद्धूत इव द्रुमः ॥ ९२ ॥</s-l></s-lg><s-lg><s-l>भूयश्चाञ्जलिकेनास्य मार्गणेन महाप्रभम् ।</s-l><s-l>द्रौणिहस्तस्थितं चापं चिच्छेदाशु घटोत्कचः ॥ ९३ ॥</s-l></s-lg><s-lg><s-l>ततोऽन्यद्द्रौणिरादाय धनुर्भारसहं महत् ।</s-l><s-l>ववर्ष विशिखांस्तीक्ष्णान्वारिधारा इवाम्बुदः ॥ ९४ ॥</s-l></s-lg><s-lg><s-l>ततः शारद्वतीपुत्रः प्रेषयामास भारत ।</s-l><s-l>सुवर्णपुङ्खाञ्शत्रुघ्नान्खचरान्खचरान्प्रति ॥ ९५ ॥</s-l></s-lg><s-lg><s-l>तद्बाणैरर्दितं यूथं रक्षसां पीनवक्षसाम् ।</s-l><s-l>सिंहैरिव बभौ मत्तं गजानामाकुलं कुलम् ॥ ९६ ॥</s-l></s-lg><s-lg><s-l>विधम्य राक्षसान्बाणैः साश्वसूतरथान्विभुः ।</s-l><s-l>ददाह भगवान्वह्निर्भूतानीव युगक्षये ॥ ९७ ॥</s-l></s-lg><s-lg><s-l>स दग्ध्वाक्षौहिणीं बाणैर्नैरृतान्रुरुचे भृशम् ।</s-l><s-l>पुरेव त्रिपुरं दग्ध्वा दिवि देवो महेश्वरः ॥ ९८ ॥</s-l></s-lg><s-lg><s-l>युगान्ते सर्वभूतानि दग्ध्वेव वसुरुल्बणः ।</s-l><s-l>रराज जयतां श्रेष्ठो द्रोणपुत्रस्तवाहितान् ॥ ९९ ॥</s-l></s-lg><s-lg><s-l>तेषु राजसहस्रेषु पाण्डवेयेषु भारत ।</s-l><s-l>नैनं निरीक्षितुं कश्चिच्छक्नोति द्रौणिमाहवे ।</s-l><s-l>ऋते घटोत्कचाद्वीराद्राक्षसेन्द्रान्महाबलात् ॥ १०० ॥</s-l></s-lg><s-lg><s-l>स पुनर्भरतश्रेष्ठ क्रोधाद्रक्तान्तलोचनः ।</s-l><s-l>तलं तलेन संहत्य संदश्य दशनच्छदम् ।</s-l><s-l>स्वसूतमब्रवीत्क्रुद्धो द्रोणपुत्राय मां वह ॥ १०१ ॥</s-l></s-lg><s-lg><s-l>स ययौ घोररूपेण तेन जैत्रपताकिना ।</s-l><s-l>द्वैरथं द्रोणपुत्रेण पुनरप्यरिसूदनः ॥ १०२ ॥</s-l></s-lg><s-lg><s-l>स चिक्षेप ततः क्रुद्धो द्रोणपुत्राय राक्षसः ।</s-l><s-l>अष्टचक्रां महारौद्रामशनीं रुद्रनिर्मिताम् ॥ १०३ ॥</s-l></s-lg><s-lg><s-l>तामवप्लुत्य जग्राह द्रौणिर्न्यस्य रथे धनुः ।</s-l><s-l>चिक्षेप चैनां तस्यैव स्यन्दनात्सोऽवपुप्लुवे ॥ १०४ ॥</s-l></s-lg><s-lg><s-l>साश्वसूतध्वजं वाहं भस्म कृत्वा महाप्रभा ।</s-l><s-l>विवेश वसुधां भित्त्वा साशनिर्भृशदारुणा ॥ १०५ ॥</s-l></s-lg><s-lg><s-l>द्रौणेस्तत्कर्म दृष्ट्वा तु सर्वभूतान्यपूजयन् ।</s-l><s-l>यदवप्लुत्य जग्राह घोरां शंकरनिर्मिताम् ॥ १०६ ॥</s-l></s-lg><s-lg><s-l>धृष्टद्युम्नरथं गत्वा भैमसेनिस्ततो नृप ।</s-l><s-l>मुमोच निशितान्बाणान्पुनर्द्रौणेर्महोरसि ॥ १०७ ॥</s-l></s-lg><s-lg><s-l>धृष्टद्युम्नोऽप्यसंभ्रान्तो मुमोचाशीविषोपमान् ।</s-l><s-l>सुवर्णपुङ्खान्विशिखान्द्रोणपुत्रस्य वक्षसि ॥ १०८ ॥</s-l></s-lg><s-lg><s-l>ततो मुमोच नाराचान्द्रौणिस्ताभ्यां सहस्रशः ।</s-l><s-l>तावप्यग्निशिखाप्रख्यैर्जघ्नतुस्तस्य मार्गणान् ॥ १०९ ॥</s-l></s-lg><s-lg><s-l>अतितीव्रमभूद्युद्धं तयोः पुरुषसिंहयोः ।</s-l><s-l>योधानां प्रीतिजननं द्रौणेश्च भरतर्षभ ॥ ११० ॥</s-l></s-lg><s-lg><s-l>ततो रथसहस्रेण द्विरदानां शतैस्त्रिभिः ।</s-l><s-l>षड्भिर्वाजिसहस्रैश्च भीमस्तं देशमाव्रजत् ॥ १११ ॥</s-l></s-lg><s-lg><s-l>ततो भीमात्मजं रक्षो धृष्टद्युम्नं च सानुगम् ।</s-l><s-l>अयोधयत धर्मात्मा द्रौणिरक्लिष्टकर्मकृत् ॥ ११२ ॥</s-l></s-lg><s-lg><s-l>तत्राद्भुततमं द्रौणिर्दर्शयामास विक्रमम् ।</s-l><s-l>अशक्यं कर्तुमन्येन सर्वभूतेषु भारत ॥ ११३ ॥</s-l></s-lg><s-lg><s-l>निमेषान्तरमात्रेण साश्वसूतरथद्विपाम् ।</s-l><s-l>अक्षौहिणीं राक्षसानां शितैर्बाणैरशातयत् ॥ ११४ ॥</s-l></s-lg><s-lg><s-l>मिषतो भीमसेनस्य हैडिम्बेः पार्षतस्य च ।</s-l><s-l>यमयोर्धर्मपुत्रस्य विजयस्याच्युतस्य च ॥ ११५ ॥</s-l></s-lg><s-lg><s-l>प्रगाढमञ्जोगतिभिर्नाराचैरभिताडिताः ।</s-l><s-l>निपेतुर्द्विरदा भूमौ द्विशृङ्गा इव पर्वताः ॥ ११६ ॥</s-l></s-lg><s-lg><s-l>निकृत्तैर्हस्तिहस्तैश्च विचलद्भिरितस्ततः ।</s-l><s-l>रराज वसुधा कीर्णा विसर्पद्भिरिवोरगैः ॥ ११७ ॥</s-l></s-lg><s-lg><s-l>क्षिप्तैः काञ्चनदण्डैश्च नृपच्छत्रैः क्षितिर्बभौ ।</s-l><s-l>द्यौरिवोदितचन्द्रार्का ग्रहाकीर्णा युगक्षये ॥ ११८ ॥</s-l></s-lg><s-lg><s-l>प्रवृद्धध्वजमण्डूकां भेरीविस्तीर्णकच्छपाम् ।</s-l><s-l>छत्रहंसावलीजुष्टां फेनचामरमालिनीम् ॥ ११९ ॥</s-l></s-lg><s-lg><s-l>कङ्कगृध्रमहाग्राहां नैकायुधझषाकुलाम् ।</s-l><s-l>रथक्षिप्तमहावप्रां पताकारुचिरद्रुमाम् ॥ १२० ॥</s-l></s-lg><s-lg><s-l>शरमीनां महारौद्रां प्रासशक्त्युग्रडुण्डुभाम् ।</s-l><s-l>मज्जामांसमहापङ्कां कबन्धावर्जितोडुपाम् ॥ १२१ ॥</s-l></s-lg><s-lg><s-l>केशशैवलकल्माषां भीरूणां कश्मलावहाम् ।</s-l><s-l>नागेन्द्रहययोधानां शरीरव्ययसंभवाम् ॥ १२२ ॥</s-l></s-lg><s-lg><s-l>शोणितौघमहावेगां द्रौणिः प्रावर्तयन्नदीम् ।</s-l><s-l>योधार्तरवनिर्घोषां क्षतजोर्मिसमाकुलाम् ॥ १२३ ॥</s-l></s-lg><s-lg><s-l>प्रायादतिमहाघोरं यमक्षयमहोदधिम् ।</s-l><s-l>निहत्य राक्षसान्बाणैर्द्रौणिर्हैडिम्बमार्दयत् ॥ १२४ ॥</s-l></s-lg><s-lg><s-l>पुनरप्यतिसंक्रुद्धः सवृकोदरपार्षतान् ।</s-l><s-l>स नाराचगणैः पार्थान्द्रौणिर्विद्ध्वा महाबलः ॥ १२५ ॥</s-l></s-lg><s-lg><s-l>जघान सुरथं नाम द्रुपदस्य सुतं विभुः ।</s-l><s-l>पुनः श्रुतंजयं नाम सुरथस्यानुजं रणे ॥ १२६ ॥</s-l></s-lg><s-lg><s-l>बलानीकं जयानीकं जयाश्वं चाभिजघ्निवान् ।</s-l><s-l>श्रुताह्वयं च राजेन्द्र द्रौणिर्निन्ये यमक्षयम् ॥ १२७ ॥</s-l></s-lg><s-lg><s-l>त्रिभिश्चान्यैः शरैस्तीक्ष्णैः सुपुङ्खै रुक्ममालिनम् ।</s-l><s-l>शत्रुंजयं च बलिनं शक्रलोकं निनाय ह ॥ १२८ ॥</s-l></s-lg><s-lg><s-l>जघान स पृषध्रं च चन्द्रदेवं च मानिनम् ।</s-l><s-l>कुन्तिभोजसुतांश्चाजौ दशभिर्दश जघ्निवान् ॥ १२९ ॥</s-l></s-lg><s-lg><s-l>अश्वत्थामा सुसंक्रुद्धः संधायोग्रमजिह्मगम् ।</s-l><s-l>मुमोचाकर्णपूर्णेन धनुषा शरमुत्तमम् ।</s-l><s-l>यमदण्डोपमं घोरमुद्दिश्याशु घटोत्कचम् ॥ १३० ॥</s-l></s-lg><s-lg><s-l>स भित्त्वा हृदयं तस्य राक्षसस्य महाशरः ।</s-l><s-l>विवेश वसुधां शीघ्रं सपुङ्खः पृथिवीपते ॥ १३१ ॥</s-l></s-lg><s-lg><s-l>तं हतं पतितं ज्ञात्वा धृष्टद्युम्नो महारथः ।</s-l><s-l>द्रौणेः सकाशाद्राजेन्द्र अपनिन्ये रथान्तरम् ॥ १३२ ॥</s-l></s-lg><s-lg><s-l>तथा पराङ्मुखरथं सैन्यं यौधिष्ठिरं नृप ।</s-l><s-l>पराजित्य रणे वीरो द्रोणपुत्रो ननाद ह ।</s-l><s-l>पूजितः सर्वभूतैश्च तव पुत्रैश्च भारत ॥ १३३ ॥</s-l></s-lg><s-lg><s-l>अथ शरशतभिन्नकृत्तदेहैर्हतपतितैः क्षणदाचरैः समन्तात् ।</s-l><s-l>निधनमुपगतैर्मही कृताभूद्गिरिशिखरैरिव दुर्गमातिरौद्रा ॥ १३४ ॥</s-l></s-lg><s-lg><s-l>तं सिद्धगन्धर्वपिशाचसंघा नागाः सुपर्णाः पितरो वयांसि ।</s-l><s-l>रक्षोगणा भूतगणाश्च द्रौणिमपूजयन्नप्सरसः सुराश्च ॥ १३५ ॥</s-l></s-lg>