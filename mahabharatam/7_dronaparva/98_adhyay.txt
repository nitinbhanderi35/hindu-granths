<s-lg><s-l> संजय उवाच ।</s-l><s-l>दुःशासनरथं दृष्ट्वा समीपे पर्यवस्थितम् ।</s-l><s-l>भारद्वाजस्ततो वाक्यं दुःशासनमथाब्रवीत् ॥ १ ॥</s-l></s-lg><s-lg><s-l>दुःशासन रथाः सर्वे कस्मादेते प्रविद्रुताः ।</s-l><s-l>कच्चित्क्षेमं तु नृपतेः कच्चिज्जीवति सैन्धवः ॥ २ ॥</s-l></s-lg><s-lg><s-l>राजपुत्रो भवानत्र राजभ्राता महारथः ।</s-l><s-l>किमर्थं द्रवसे युद्धे यौवराज्यमवाप्य हि ॥ ३ ॥</s-l></s-lg><s-lg><s-l>स्वयं वैरं महत्कृत्वा पाञ्चालैः पाण्डवैः सह ।</s-l><s-l>एकं सात्यकिमासाद्य कथं भीतोऽसि संयुगे ॥ ४ ॥</s-l></s-lg><s-lg><s-l>न जानीषे पुरा त्वं तु गृह्णन्नक्षान्दुरोदरे ।</s-l><s-l>शरा ह्येते भविष्यन्ति दारुणाशीविषोपमाः ॥ ५ ॥</s-l></s-lg><s-lg><s-l>अप्रियाणां च वचनं पाण्डवेषु विशेषतः ।</s-l><s-l>द्रौपद्याश्च परिक्लेशस्त्वन्मूलो ह्यभवत्पुरा ॥ ६ ॥</s-l></s-lg><s-lg><s-l>क्व ते मानश्च दर्पश्च क्व च तद्वीर गर्जितम् ।</s-l><s-l>आशीविषसमान्पार्थान्कोपयित्वा क्व यास्यसि ॥ ७ ॥</s-l></s-lg><s-lg><s-l>शोच्येयं भारती सेना राजा चैव सुयोधनः ।</s-l><s-l>यस्य त्वं कर्कशो भ्राता पलायनपरायणः ॥ ८ ॥</s-l></s-lg><s-lg><s-l>ननु नाम त्वया वीर दीर्यमाणा भयार्दिता ।</s-l><s-l>स्वबाहुबलमास्थाय रक्षितव्या ह्यनीकिनी ।</s-l><s-l>स त्वमद्य रणं त्यक्त्वा भीतो हर्षयसे परान् ॥ ९ ॥</s-l></s-lg><s-lg><s-l>विद्रुते त्वयि सैन्यस्य नायके शत्रुसूदन ।</s-l><s-l>कोऽन्यः स्थास्यति संग्रामे भीतो भीते व्यपाश्रये ॥ १० ॥</s-l></s-lg><s-lg><s-l>एकेन सात्वतेनाद्य युध्यमानस्य चानघ ।</s-l><s-l>पलायने तव मतिः संग्रामाद्धि प्रवर्तते ॥ ११ ॥</s-l></s-lg><s-lg><s-l>यदा गाण्डीवधन्वानं भीमसेनं च कौरव ।</s-l><s-l>यमौ च युधि द्रष्टासि तदा त्वं किं करिष्यसि ॥ १२ ॥</s-l></s-lg><s-lg><s-l>युधि फल्गुनबाणानां सूर्याग्निसमतेजसाम् ।</s-l><s-l>न तुल्याः सात्यकिशरा येषां भीतः पलायसे ॥ १३ ॥</s-l></s-lg><s-lg><s-l>यदि तावत्कृता बुद्धिः पलायनपरायणा ।</s-l><s-l>पृथिवी धर्मराजस्य शमेनैव प्रदीयताम् ॥ १४ ॥</s-l></s-lg><s-lg><s-l>यावत्फल्गुननाराचा निर्मुक्तोरगसंनिभाः ।</s-l><s-l>नाविशन्ति शरीरं ते तावत्संशाम्य पाण्डवैः ॥ १५ ॥</s-l></s-lg><s-lg><s-l>यावत्ते पृथिवीं पार्था हत्वा भ्रातृशतं रणे ।</s-l><s-l>नाक्षिपन्ति महात्मानस्तावत्संशाम्य पाण्डवैः ॥ १६ ॥</s-l></s-lg><s-lg><s-l>यावन्न क्रुध्यते राजा धर्मपुत्रो युधिष्ठिरः ।</s-l><s-l>कृष्णश्च समरश्लाघी तावत्संशाम्य पाण्डवैः ॥ १७ ॥</s-l></s-lg><s-lg><s-l>यावद्भीमो महाबाहुर्विगाह्य महतीं चमूम् ।</s-l><s-l>सोदरांस्ते न मृद्नाति तावत्संशाम्य पाण्डवैः ॥ १८ ॥</s-l></s-lg><s-lg><s-l>पूर्वमुक्तश्च ते भ्राता भीष्मेण स सुयोधनः ।</s-l><s-l>अजेयाः पाण्डवाः संख्ये सौम्य संशाम्य पाण्डवैः ।</s-l><s-l>न च तत्कृतवान्मन्दस्तव भ्राता सुयोधनः ॥ १९ ॥</s-l></s-lg><s-lg><s-l>स युद्धे धृतिमास्थाय यत्तो युध्यस्व पाण्डवैः ।</s-l><s-l>गच्छ तूर्णं रथेनैव तत्र तिष्ठति सात्यकिः ॥ २० ॥</s-l></s-lg><s-lg><s-l>त्वया हीनं बलं ह्येतद्विद्रविष्यति भारत ।</s-l><s-l>आत्मार्थं योधय रणे सात्यकिं सत्यविक्रमम् ॥ २१ ॥</s-l></s-lg><s-lg><s-l>एवमुक्तस्तव सुतो नाब्रवीत्किंचिदप्यसौ ।</s-l><s-l>श्रुतं चाश्रुतवत्कृत्वा प्रायाद्येन स सात्यकिः ॥ २२ ॥</s-l></s-lg><s-lg><s-l>सैन्येन महता युक्तो म्लेच्छानामनिवर्तिनाम् ।</s-l><s-l>आसाद्य च रणे यत्तो युयुधानमयोधयत् ॥ २३ ॥</s-l></s-lg><s-lg><s-l>द्रोणोऽपि रथिनां श्रेष्ठः पाञ्चालान्पाण्डवांस्तथा ।</s-l><s-l>अभ्यद्रवत संक्रुद्धो जवमास्थाय मध्यमम् ॥ २४ ॥</s-l></s-lg><s-lg><s-l>प्रविश्य च रणे द्रोणः पाञ्चालानां वरूथिनीम् ।</s-l><s-l>द्रावयामास योधान्वै शतशोऽथ सहस्रशः ॥ २५ ॥</s-l></s-lg><s-lg><s-l>ततो द्रोणो महाराज नाम विश्राव्य संयुगे ।</s-l><s-l>पाण्डुपाञ्चालमत्स्यानां प्रचक्रे कदनं महत् ॥ २६ ॥</s-l></s-lg><s-lg><s-l>तं जयन्तमनीकानि भारद्वाजं ततस्ततः ।</s-l><s-l>पाञ्चालपुत्रो द्युतिमान्वीरकेतुः समभ्ययात् ॥ २७ ॥</s-l></s-lg><s-lg><s-l>स द्रोणं पञ्चभिर्विद्ध्वा शरैः संनतपर्वभिः ।</s-l><s-l>ध्वजमेकेन विव्याध सारथिं चास्य सप्तभिः ॥ २८ ॥</s-l></s-lg><s-lg><s-l>तत्राद्भुतं महाराज दृष्टवानस्मि संयुगे ।</s-l><s-l>यद्द्रोणो रभसं युद्धे पाञ्चाल्यं नाभ्यवर्तत ॥ २९ ॥</s-l></s-lg><s-lg><s-l>संनिरुद्धं रणे द्रोणं पाञ्चाला वीक्ष्य मारिष ।</s-l><s-l>आवव्रुः सर्वतो राजन्धर्मपुत्रजयैषिणः ॥ ३० ॥</s-l></s-lg><s-lg><s-l>ते शरैरग्निसंकाशैस्तोमरैश्च महाधनैः ।</s-l><s-l>शस्त्रैश्च विविधै राजन्द्रोणमेकमवाकिरन् ॥ ३१ ॥</s-l></s-lg><s-lg><s-l>निहत्य तान्बाणगणान्द्रोणो राजन्समन्ततः ।</s-l><s-l>महाजलधरान्व्योम्नि मातरिश्वा विवानिव ॥ ३२ ॥</s-l></s-lg><s-lg><s-l>ततः शरं महाघोरं सूर्यपावकसंनिभम् ।</s-l><s-l>संदधे परवीरघ्नो वीरकेतुरथं प्रति ॥ ३३ ॥</s-l></s-lg><s-lg><s-l>स भित्त्वा तु शरो राजन्पाञ्चाल्यं कुलनन्दनम् ।</s-l><s-l>अभ्यगाद्धरणीं तूर्णं लोहितार्द्रो ज्वलन्निव ॥ ३४ ॥</s-l></s-lg><s-lg><s-l>ततोऽपतद्रथात्तूर्णं पाञ्चाल्यः कुलनन्दनः ।</s-l><s-l>पर्वताग्रादिव महांश्चम्पको वायुपीडितः ॥ ३५ ॥</s-l></s-lg><s-lg><s-l>तस्मिन्हते महेष्वासे राजपुत्रे महाबले ।</s-l><s-l>पाञ्चालास्त्वरिता द्रोणं समन्तात्पर्यवारयन् ॥ ३६ ॥</s-l></s-lg><s-lg><s-l>चित्रकेतुः सुधन्वा च चित्रवर्मा च भारत ।</s-l><s-l>तथा चित्ररथश्चैव भ्रातृव्यसनकर्षिताः ॥ ३७ ॥</s-l></s-lg><s-lg><s-l>अभ्यद्रवन्त सहिता भारद्वाजं युयुत्सवः ।</s-l><s-l>मुञ्चन्तः शरवर्षाणि तपान्ते जलदा इव ॥ ३८ ॥</s-l></s-lg><s-lg><s-l>स वध्यमानो बहुधा राजपुत्रैर्महारथैः ।</s-l><s-l>व्यश्वसूतरथांश्चक्रे कुमारान्कुपितो रणे ॥ ३९ ॥</s-l></s-lg><s-lg><s-l>तथापरैः सुनिशितैर्भल्लैस्तेषां महायशाः ।</s-l><s-l>पुष्पाणीव विचिन्वन्हि सोत्तमाङ्गान्यपातयत् ॥ ४० ॥</s-l></s-lg><s-lg><s-l>ते रथेभ्यो हताः पेतुः क्षितौ राजन्सुवर्चसः ।</s-l><s-l>देवासुरे पुरा युद्धे यथा दैतेयदानवाः ॥ ४१ ॥</s-l></s-lg><s-lg><s-l>तान्निहत्य रणे राजन्भारद्वाजः प्रतापवान् ।</s-l><s-l>कार्मुकं भ्रामयामास हेमपृष्ठं दुरासदम् ॥ ४२ ॥</s-l></s-lg><s-lg><s-l>पाञ्चालान्निहतान्दृष्ट्वा देवकल्पान्महारथान् ।</s-l><s-l>धृष्टद्युम्नो भृशं क्रुद्धो नेत्राभ्यां पातयञ्जलम् ।</s-l><s-l>अभ्यवर्तत संग्रामे क्रुद्धो द्रोणरथं प्रति ॥ ४३ ॥</s-l></s-lg><s-lg><s-l>ततो हा हेति सहसा नादः समभवन्नृप ।</s-l><s-l>पाञ्चाल्येन रणे दृष्ट्वा द्रोणमावारितं शरैः ॥ ४४ ॥</s-l></s-lg><s-lg><s-l>संछाद्यमानो बहुधा पार्षतेन महात्मना ।</s-l><s-l>न विव्यथे ततो द्रोणः स्मयन्नेवान्वयुध्यत ॥ ४५ ॥</s-l></s-lg><s-lg><s-l>ततो द्रोणं महाराज पाञ्चाल्यः क्रोधमूर्छितः ।</s-l><s-l>आजघानोरसि क्रुद्धो नवत्या नतपर्वणाम् ॥ ४६ ॥</s-l></s-lg><s-lg><s-l>स गाढविद्धो बलिना भारद्वाजो महायशाः ।</s-l><s-l>निषसाद रथोपस्थे कश्मलं च जगाम ह ॥ ४७ ॥</s-l></s-lg><s-lg><s-l>तं वै तथागतं दृष्ट्वा धृष्टद्युम्नः पराक्रमी ।</s-l><s-l>समुत्सृज्य धनुस्तूर्णमसिं जग्राह वीर्यवान् ॥ ४८ ॥</s-l></s-lg><s-lg><s-l>अवप्लुत्य रथाच्चापि त्वरितः स महारथः ।</s-l><s-l>आरुरोह रथं तूर्णं भारद्वाजस्य मारिष ।</s-l><s-l>हर्तुमैच्छच्छिरः कायात्क्रोधसंरक्तलोचनः ॥ ४९ ॥</s-l></s-lg><s-lg><s-l>प्रत्याश्वस्तस्ततो द्रोणो धनुर्गृह्य महाबलः ।</s-l><s-l>शरैर्वैतस्तिकै राजन्नित्यमासन्नयोधिभिः ।</s-l><s-l>योधयामास समरे धृष्टद्युम्नं महारथम् ॥ ५० ॥</s-l></s-lg><s-lg><s-l>ते हि वैतस्तिका नाम शरा आसन्नयोधिनः ।</s-l><s-l>द्रोणस्य विदिता राजन्धृष्टद्युम्नमवाक्षिपन् ॥ ५१ ॥</s-l></s-lg><s-lg><s-l>स वध्यमानो बहुभिः सायकैस्तैर्महाबलः ।</s-l><s-l>अवप्लुत्य रथात्तूर्णं भग्नवेगः पराक्रमी ॥ ५२ ॥</s-l></s-lg><s-lg><s-l>आरुह्य स्वरथं वीरः प्रगृह्य च महद्धनुः ।</s-l><s-l>विव्याध समरे द्रोणं धृष्टद्युम्नो महारथः ॥ ५३ ॥</s-l></s-lg><s-lg><s-l>तदद्भुतं तयोर्युद्धं भूतसंघा ह्यपूजयन् ।</s-l><s-l>क्षत्रियाश्च महाराज ये चान्ये तत्र सैनिकाः ॥ ५४ ॥</s-l></s-lg><s-lg><s-l>अवश्यं समरे द्रोणो धृष्टद्युम्नेन संगतः ।</s-l><s-l>वशमेष्यति नो राज्ञः पाञ्चाला इति चुक्रुशुः ॥ ५५ ॥</s-l></s-lg><s-lg><s-l>द्रोणस्तु त्वरितो युद्धे धृष्टद्युम्नस्य सारथेः ।</s-l><s-l>शिरः प्रच्यावयामास फलं पक्वं तरोरिव ।</s-l><s-l>ततस्ते प्रद्रुता वाहा राजंस्तस्य महात्मनः ॥ ५६ ॥</s-l></s-lg><s-lg><s-l>तेषु प्रद्रवमाणेषु पाञ्चालान्सृञ्जयांस्तथा ।</s-l><s-l>व्यद्रावयद्रणे द्रोणस्तत्र तत्र पराक्रमी ॥ ५७ ॥</s-l></s-lg><s-lg><s-l>विजित्य पाण्डुपाञ्चालान्भारद्वाजः प्रतापवान् ।</s-l><s-l>स्वं व्यूहं पुनरास्थाय स्थिरोऽभवदरिंदमः ।</s-l><s-l>न चैनं पाण्डवा युद्धे जेतुमुत्सहिरे प्रभो ॥ ५८ ॥</s-l></s-lg>