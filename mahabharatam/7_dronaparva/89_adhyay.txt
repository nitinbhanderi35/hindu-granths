<s-lg><s-l> धृतराष्ट्र उवाच ।</s-l><s-l>एवं बहुविधं सैन्यमेवं प्रविचितं वरम् ।</s-l><s-l>व्यूढमेवं यथान्यायमेवं बहु च संजय ॥ १ ॥</s-l></s-lg><s-lg><s-l>नित्यं पूजितमस्माभिरभिकामं च नः सदा ।</s-l><s-l>प्रौढमत्यद्भुताकारं पुरस्ताद्दृढविक्रमम् ॥ २ ॥</s-l></s-lg><s-lg><s-l>नातिवृद्धमबालं च न कृशं नातिपीवरम् ।</s-l><s-l>लघुवृत्तायतप्राणं सारगात्रमनामयम् ॥ ३ ॥</s-l></s-lg><s-lg><s-l>आत्तसंनाहसंपन्नं बहुशस्त्रपरिच्छदम् ।</s-l><s-l>शस्त्रग्रहणविद्यासु बह्वीषु परिनिष्ठितम् ॥ ४ ॥</s-l></s-lg><s-lg><s-l>आरोहे पर्यवस्कन्दे सरणे सान्तरप्लुते ।</s-l><s-l>सम्यक्प्रहरणे याने व्यपयाने च कोविदम् ॥ ५ ॥</s-l></s-lg><s-lg><s-l>नागेष्वश्वेषु बहुशो रथेषु च परीक्षितम् ।</s-l><s-l>परीक्ष्य च यथान्यायं वेतनेनोपपादितम् ॥ ६ ॥</s-l></s-lg><s-lg><s-l>न गोष्ठ्या नोपचारेण न संबन्धनिमित्ततः ।</s-l><s-l>नानाहूतो न ह्यभृतो मम सैन्ये बभूव ह ॥ ७ ॥</s-l></s-lg><s-lg><s-l>कुलीनार्यजनोपेतं तुष्टपुष्टमनुद्धतम् ।</s-l><s-l>कृतमानोपकारं च यशस्वि च मनस्वि च ॥ ८ ॥</s-l></s-lg><s-lg><s-l>सचिवैश्चापरैर्मुख्यैर्बहुभिर्मुख्यकर्मभिः ।</s-l><s-l>लोकपालोपमैस्तात पालितं नरसत्तमैः ॥ ९ ॥</s-l></s-lg><s-lg><s-l>बहुभिः पार्थिवैर्गुप्तमस्मत्प्रियचिकीर्षुभिः ।</s-l><s-l>अस्मानभिसृतैः कामात्सबलैः सपदानुगैः ॥ १० ॥</s-l></s-lg><s-lg><s-l>महोदधिमिवापूर्णमापगाभिः समन्ततः ।</s-l><s-l>अपक्षैः पक्षिसंकाशै रथैरश्वैश्च संवृतम् ॥ ११ ॥</s-l></s-lg><s-lg><s-l>योधाक्षय्यजलं भीमं वाहनोर्मितरङ्गिणम् ।</s-l><s-l>क्षेपण्यसिगदाशक्तिशरप्रासझषाकुलम् ॥ १२ ॥</s-l></s-lg><s-lg><s-l>ध्वजभूषणसंबाधं रत्नपट्टेन संचितम् ।</s-l><s-l>वाहनैरपि धावद्भिर्वायुवेगविकम्पितम् ॥ १३ ॥</s-l></s-lg><s-lg><s-l>द्रोणगम्भीरपातालं कृतवर्ममहाह्रदम् ।</s-l><s-l>जलसंधमहाग्राहं कर्णचन्द्रोदयोद्धतम् ॥ १४ ॥</s-l></s-lg><s-lg><s-l>गते सैन्यार्णवं भित्त्वा तरसा पाण्डवर्षभे ।</s-l><s-l>संजयैकरथेनैव युयुधाने च मामकम् ॥ १५ ॥</s-l></s-lg><s-lg><s-l>तत्र शेषं न पश्यामि प्रविष्टे सव्यसाचिनि ।</s-l><s-l>सात्वते च रथोदारे मम सैन्यस्य संजय ॥ १६ ॥</s-l></s-lg><s-lg><s-l>तौ तत्र समतिक्रान्तौ दृष्ट्वाभीतौ तरस्विनौ ।</s-l><s-l>सिन्धुराजं च संप्रेक्ष्य गाण्डीवस्येषुगोचरे ॥ १७ ॥</s-l></s-lg><s-lg><s-l>किं तदा कुरवः कृत्यं विदधुः कालचोदिताः ।</s-l><s-l>दारुणैकायने काले कथं वा प्रतिपेदिरे ॥ १८ ॥</s-l></s-lg><s-lg><s-l>ग्रस्तान्हि कौरवान्मन्ये मृत्युना तात संगतान् ।</s-l><s-l>विक्रमो हि रणे तेषां न तथा दृश्यतेऽद्य वै ॥ १९ ॥</s-l></s-lg><s-lg><s-l>अक्षतौ संयुगे तत्र प्रविष्टौ कृष्णपाण्डवौ ।</s-l><s-l>न च वारयिता कश्चित्तयोरस्तीह संजय ॥ २० ॥</s-l></s-lg><s-lg><s-l>भृताश्च बहवो योधाः परीक्ष्यैव महारथाः ।</s-l><s-l>वेतनेन यथायोग्यं प्रियवादेन चापरे ॥ २१ ॥</s-l></s-lg><s-lg><s-l>अकारणभृतस्तात मम सैन्ये न विद्यते ।</s-l><s-l>कर्मणा ह्यनुरूपेण लभ्यते भक्तवेतनम् ॥ २२ ॥</s-l></s-lg><s-lg><s-l>न च योधोऽभवत्कश्चिन्मम सैन्ये तु संजय ।</s-l><s-l>अल्पदानभृतस्तात न कुप्यभृतको नरः ॥ २३ ॥</s-l></s-lg><s-lg><s-l>पूजिता हि यथाशक्त्या दानमानासनैर्मया ।</s-l><s-l>तथा पुत्रैश्च मे तात ज्ञातिभिश्च सबान्धवैः ॥ २४ ॥</s-l></s-lg><s-lg><s-l>ते च प्राप्यैव संग्रामे निर्जिताः सव्यसाचिना ।</s-l><s-l>शैनेयेन परामृष्टाः किमन्यद्भागधेयतः ॥ २५ ॥</s-l></s-lg><s-lg><s-l>रक्ष्यते यश्च संग्रामे ये च संजय रक्षिणः ।</s-l><s-l>एकः साधारणः पन्था रक्ष्यस्य सह रक्षिभिः ॥ २६ ॥</s-l></s-lg><s-lg><s-l>अर्जुनं समरे दृष्ट्वा सैन्धवस्याग्रतः स्थितम् ।</s-l><s-l>पुत्रो मम भृशं मूढः किं कार्यं प्रत्यपद्यत ॥ २७ ॥</s-l></s-lg><s-lg><s-l>सात्यकिं च रणे दृष्ट्वा प्रविशन्तमभीतवत् ।</s-l><s-l>किं नु दुर्योधनः कृत्यं प्राप्तकालममन्यत ॥ २८ ॥</s-l></s-lg><s-lg><s-l>सर्वशस्त्रातिगौ सेनां प्रविष्टौ रथसत्तमौ ।</s-l><s-l>दृष्ट्वा कां वै धृतिं युद्धे प्रत्यपद्यन्त मामकाः ॥ २९ ॥</s-l></s-lg><s-lg><s-l>दृष्ट्वा कृष्णं तु दाशार्हमर्जुनार्थे व्यवस्थितम् ।</s-l><s-l>शिनीनामृषभं चैव मन्ये शोचन्ति पुत्रकाः ॥ ३० ॥</s-l></s-lg><s-lg><s-l>दृष्ट्वा सेनां व्यतिक्रान्तां सात्वतेनार्जुनेन च ।</s-l><s-l>पलायमानांश्च कुरून्मन्ये शोचन्ति पुत्रकाः ॥ ३१ ॥</s-l></s-lg><s-lg><s-l>विद्रुतान्रथिनो दृष्ट्वा निरुत्साहान्द्विषज्जये ।</s-l><s-l>पलायने कृतोत्साहान्मन्ये शोचन्ति पुत्रकाः ॥ ३२ ॥</s-l></s-lg><s-lg><s-l>शून्यान्कृतान्रथोपस्थान्सात्वतेनार्जुनेन च ।</s-l><s-l>हतांश्च योधान्संदृश्य मन्ये शोचन्ति पुत्रकाः ॥ ३३ ॥</s-l></s-lg><s-lg><s-l>व्यश्वनागरथान्दृष्ट्वा तत्र वीरान्सहस्रशः ।</s-l><s-l>धावमानान्रणे व्यग्रान्मन्ये शोचन्ति पुत्रकाः ॥ ३४ ॥</s-l></s-lg><s-lg><s-l>विवीरांश्च कृतानश्वान्विरथांश्च कृतान्नरान् ।</s-l><s-l>तत्र सात्यकिपार्थाभ्यां मन्ये शोचन्ति पुत्रकाः ॥ ३५ ॥</s-l></s-lg><s-lg><s-l>पत्तिसंघान्रणे दृष्ट्वा धावमानांश्च सर्वशः ।</s-l><s-l>निराशा विजये सर्वे मन्ये शोचन्ति पुत्रकाः ॥ ३६ ॥</s-l></s-lg><s-lg><s-l>द्रोणस्य समतिक्रान्तावनीकमपराजितौ ।</s-l><s-l>क्षणेन दृष्ट्वा तौ वीरौ मन्ये शोचन्ति पुत्रकाः ॥ ३७ ॥</s-l></s-lg><s-lg><s-l>संमूढोऽस्मि भृशं तात श्रुत्वा कृष्णधनंजयौ ।</s-l><s-l>प्रविष्टौ मामकं सैन्यं सात्वतेन सहाच्युतौ ॥ ३८ ॥</s-l></s-lg><s-lg><s-l>तस्मिन्प्रविष्टे पृतनां शिनीनां प्रवरे रथे ।</s-l><s-l>भोजानीकं व्यतिक्रान्ते कथमासन्हि कौरवाः ॥ ३९ ॥</s-l></s-lg><s-lg><s-l>तथा द्रोणेन समरे निगृहीतेषु पाण्डुषु ।</s-l><s-l>कथं युद्धमभूत्तत्र तन्ममाचक्ष्व संजय ॥ ४० ॥</s-l></s-lg><s-lg><s-l>द्रोणो हि बलवाञ्शूरः कृतास्त्रो दृढविक्रमः ।</s-l><s-l>पाञ्चालास्तं महेष्वासं प्रत्ययुध्यन्कथं रणे ॥ ४१ ॥</s-l></s-lg><s-lg><s-l>बद्धवैरास्तथा द्रोणे धर्मराजजयैषिणः ।</s-l><s-l>भारद्वाजस्तथा तेषु कृतवैरो महारथः ॥ ४२ ॥</s-l></s-lg><s-lg><s-l>अर्जुनश्चापि यच्चक्रे सिन्धुराजवधं प्रति ।</s-l><s-l>तन्मे सर्वं समाचक्ष्व कुशलो ह्यसि संजय ॥ ४३ ॥</s-l></s-lg>