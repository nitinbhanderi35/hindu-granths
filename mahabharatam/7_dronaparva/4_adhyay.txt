<s-lg><s-l> संजय उवाच ।</s-l><s-l>तस्य लालप्यतः श्रुत्वा वृद्धः कुरुपितामहः ।</s-l><s-l>देशकालोचितं वाक्यमब्रवीत्प्रीतमानसः ॥ १ ॥</s-l></s-lg><s-lg><s-l>समुद्र इव सिन्धूनां ज्योतिषामिव भास्करः ।</s-l><s-l>सत्यस्य च यथा सन्तो बीजानामिव चोर्वरा ॥ २ ॥</s-l></s-lg><s-lg><s-l>पर्जन्य इव भूतानां प्रतिष्ठा सुहृदां भव ।</s-l><s-l>बान्धवास्त्वानुजीवन्तु सहस्राक्षमिवामराः ॥ ३ ॥</s-l></s-lg><s-lg><s-l>स्वबाहुबलवीर्येण धार्तराष्ट्रप्रियैषिणा ।</s-l><s-l>कर्ण राजपुरं गत्वा काम्बोजा निहतास्त्वया ॥ ४ ॥</s-l></s-lg><s-lg><s-l>गिरिव्रजगताश्चापि नग्नजित्प्रमुखा नृपाः ।</s-l><s-l>अम्बष्ठाश्च विदेहाश्च गान्धाराश्च जितास्त्वया ॥ ५ ॥</s-l></s-lg><s-lg><s-l>हिमवद्दुर्गनिलयाः किराता रणकर्कशाः ।</s-l><s-l>दुर्योधनस्य वशगाः कृताः कर्ण त्वया पुरा ॥ ६ ॥</s-l></s-lg><s-lg><s-l>तत्र तत्र च संग्रामे दुर्योधनहितैषिणा ।</s-l><s-l>बहवश्च जिता वीरास्त्वया कर्ण महौजसा ॥ ७ ॥</s-l></s-lg><s-lg><s-l>यथा दुर्योधनस्तात सज्ञातिकुलबान्धवः ।</s-l><s-l>तथा त्वमपि सर्वेषां कौरवाणां गतिर्भव ॥ ८ ॥</s-l></s-lg><s-lg><s-l>शिवेनाभिवदामि त्वां गच्छ युध्यस्व शत्रुभिः ।</s-l><s-l>अनुशाधि कुरून्संख्ये धत्स्व दुर्योधने जयम् ॥ ९ ॥</s-l></s-lg><s-lg><s-l>भवान्पौत्रसमोऽस्माकं यथा दुर्योधनस्तथा ।</s-l><s-l>तवापि धर्मतः सर्वे यथा तस्य वयं तथा ॥ १० ॥</s-l></s-lg><s-lg><s-l>यौनात्संबन्धकाल्लोके विशिष्टं संगतं सताम् ।</s-l><s-l>सद्भिः सह नरश्रेष्ठ प्रवदन्ति मनीषिणः ॥ ११ ॥</s-l></s-lg><s-lg><s-l>स सत्यसंगरो भूत्वा ममेदमिति निश्चितम् ।</s-l><s-l>कुरूणां पालय बलं यथा दुर्योधनस्तथा ॥ १२ ॥</s-l></s-lg><s-lg><s-l>इति श्रुत्वा वचः सोऽथ चरणावभिवाद्य च ।</s-l><s-l>ययौ वैकर्तनः कर्णस्तूर्णमायोधनं प्रति ॥ १३ ॥</s-l></s-lg><s-lg><s-l>सोऽभिवीक्ष्य नरौघाणां स्थानमप्रतिमं महत् ।</s-l><s-l>व्यूढप्रहरणोरस्कं सैन्यं तत्समबृंहयत् ॥ १४ ॥</s-l></s-lg><s-lg><s-l>कर्णं दृष्ट्वा महेष्वासं युद्धाय समवस्थितम् ।</s-l><s-l>क्ष्वेडितास्फोटितरवैः सिंहनादरवैरपि ।</s-l><s-l>धनुःशब्दैश्च विविधैः कुरवः समपूजयन् ॥ १५ ॥</s-l></s-lg>