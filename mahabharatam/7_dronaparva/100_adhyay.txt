<s-lg><s-l> धृतराष्ट्र उवाच ।</s-l><s-l>किं तस्यां मम सेनायां नासन्केचिन्महारथाः ।</s-l><s-l>ये तथा सात्यकिं यान्तं नैवाघ्नन्नाप्यवारयन् ॥ १ ॥</s-l></s-lg><s-lg><s-l>एको हि समरे कर्म कृतवान्सत्यविक्रमः ।</s-l><s-l>शक्रतुल्यबलो युद्धे महेन्द्रो दानवेष्विव ॥ २ ॥</s-l></s-lg><s-lg><s-l>अथ वा शून्यमासीत्तद्येन यातः स सात्यकिः ।</s-l><s-l>एको वै बहुलाः सेनाः प्रमृद्नन्पुरुषर्षभः ॥ ३ ॥</s-l></s-lg><s-lg><s-l>कथं च युध्यमानानामपक्रान्तो महात्मनाम् ।</s-l><s-l>एको बहूनां शैनेयस्तन्ममाचक्ष्व संजय ॥ ४ ॥</s-l></s-lg><s-lg><s-l> संजय उवाच ।</s-l><s-l>राजन्सेनासमुद्योगो रथनागाश्वपत्तिमान् ।</s-l><s-l>तुमुलस्तव सैन्यानां युगान्तसदृशोऽभवत् ॥ ५ ॥</s-l></s-lg><s-lg><s-l>आह्णिकेषु समूहेषु तव सैन्यस्य मानद ।</s-l><s-l>नास्ति लोके समः कश्चित्समूह इति मे मतिः ॥ ६ ॥</s-l></s-lg><s-lg><s-l>तत्र देवाः स्म भाषन्ते चारणाश्च समागताः ।</s-l><s-l>एतदन्ताः समूहा वै भविष्यन्ति महीतले ॥ ७ ॥</s-l></s-lg><s-lg><s-l>न चैव तादृशः कश्चिद्व्यूह आसीद्विशां पते ।</s-l><s-l>यादृग्जयद्रथवधे द्रोणेन विहितोऽभवत् ॥ ८ ॥</s-l></s-lg><s-lg><s-l>चण्डवाताभिपन्नानां समुद्राणामिव स्वनः ।</s-l><s-l>रणेऽभवद्बलौघानामन्योन्यमभिधावताम् ॥ ९ ॥</s-l></s-lg><s-lg><s-l>पार्थिवानां समेतानां बहून्यासन्नरोत्तम ।</s-l><s-l>त्वद्बले पाण्डवानां च सहस्राणि शतानि च ॥ १० ॥</s-l></s-lg><s-lg><s-l>संरब्धानां प्रवीराणां समरे दृढकर्मणाम् ।</s-l><s-l>तत्रासीत्सुमहाञ्शब्दस्तुमुलो लोमहर्षणः ॥ ११ ॥</s-l></s-lg><s-lg><s-l>अथाक्रन्दद्भीमसेनो धृष्टद्युम्नश्च मारिष ।</s-l><s-l>नकुलः सहदेवश्च धर्मराजश्च पाण्डवः ॥ १२ ॥</s-l></s-lg><s-lg><s-l>आगच्छत प्रहरत बलवत्परिधावत ।</s-l><s-l>प्रविष्टावरिसेनां हि वीरौ माधवपाण्डवौ ॥ १३ ॥</s-l></s-lg><s-lg><s-l>यथा सुखेन गच्छेतां जयद्रथवधं प्रति ।</s-l><s-l>तथा प्रकुरुत क्षिप्रमिति सैन्यान्यचोदयत् ।</s-l><s-l>तयोरभावे कुरवः कृतार्थाः स्युर्वयं जिताः ॥ १४ ॥</s-l></s-lg><s-lg><s-l>ते यूयं सहिता भूत्वा तूर्णमेव बलार्णवम् ।</s-l><s-l>क्षोभयध्वं महावेगाः पवनाः सागरं यथा ॥ १५ ॥</s-l></s-lg><s-lg><s-l>भीमसेनेन ते राजन्पाञ्चाल्येन च चोदिताः ।</s-l><s-l>आजघ्नुः कौरवान्संख्ये त्यक्त्वासूनात्मनः प्रियान् ॥ १६ ॥</s-l></s-lg><s-lg><s-l>इच्छन्तो निधनं युद्धे शस्त्रैरुत्तमतेजसः ।</s-l><s-l>स्वर्गार्थं मित्रकार्यार्थं नाभ्यरक्षन्त जीवितम् ॥ १७ ॥</s-l></s-lg><s-lg><s-l>तथैव तावका राजन्प्रार्थयन्तो महद्यशः ।</s-l><s-l>आर्यां युद्धे मतिं कृत्वा युद्धायैवोपतस्थिरे ॥ १८ ॥</s-l></s-lg><s-lg><s-l>तस्मिंस्तु तुमुले युद्धे वर्तमाने महाभये ।</s-l><s-l>हत्वा सर्वाणि सैन्यानि प्रायात्सात्यकिरर्जुनम् ॥ १९ ॥</s-l></s-lg><s-lg><s-l>कवचानां प्रभास्तत्र सूर्यरश्मिविचित्रिताः ।</s-l><s-l>दृष्टीः संख्ये सैनिकानां प्रतिजघ्नुः समन्ततः ॥ २० ॥</s-l></s-lg><s-lg><s-l>तथा प्रयतमानेषु पाण्डवेयेषु निर्भयः ।</s-l><s-l>दुर्योधनो महाराज व्यगाहत महद्बलम् ॥ २१ ॥</s-l></s-lg><s-lg><s-l>स संनिपातस्तुमुलस्तेषां तस्य च भारत ।</s-l><s-l>अभवत्सर्वसैन्यानामभावकरणो महान् ॥ २२ ॥</s-l></s-lg><s-lg><s-l> धृतराष्ट्र उवाच ।</s-l><s-l>तथा गतेषु सैन्येषु तथा कृच्छ्रगतः स्वयम् ।</s-l><s-l>कच्चिद्दुर्योधनः सूत नाकार्षीत्पृष्ठतो रणम् ॥ २३ ॥</s-l></s-lg><s-lg><s-l>एकस्य च बहूनां च संनिपातो महाहवे ।</s-l><s-l>विशेषतो नृपतिना विषमः प्रतिभाति मे ॥ २४ ॥</s-l></s-lg><s-lg><s-l>सोऽत्यन्तसुखसंवृद्धो लक्ष्म्या लोकस्य चेश्वरः ।</s-l><s-l>एको बहून्समासाद्य कच्चिन्नासीत्पराङ्मुखः ॥ २५ ॥</s-l></s-lg><s-lg><s-l> संजय उवाच ।</s-l><s-l>राजन्संग्राममाश्चर्यं तव पुत्रस्य भारत ।</s-l><s-l>एकस्य च बहूनां च शृणुष्व गदतोऽद्भुतम् ॥ २६ ॥</s-l></s-lg><s-lg><s-l>दुर्योधनेन सहसा पाण्डवी पृतना रणे ।</s-l><s-l>नलिनी द्विरदेनेव समन्ताद्विप्रलोडिता ॥ २७ ॥</s-l></s-lg><s-lg><s-l>तथा सेनां कृतां दृष्ट्वा तव पुत्रेण कौरव ।</s-l><s-l>भीमसेनपुरोगास्तं पाञ्चालाः समुपाद्रवन् ॥ २८ ॥</s-l></s-lg><s-lg><s-l>स भीमसेनं दशभिर्माद्रीपुत्रौ त्रिभिस्त्रिभिः ।</s-l><s-l>विराटद्रुपदौ षड्भिः शतेन च शिखण्डिनम् ॥ २९ ॥</s-l></s-lg><s-lg><s-l>धृष्टद्युम्नं च विंशत्या धर्मपुत्रं च सप्तभिः ।</s-l><s-l>केकयान्दशभिर्विद्ध्वा द्रौपदेयांस्त्रिभिस्त्रिभिः ॥ ३० ॥</s-l></s-lg><s-lg><s-l>शतशश्चापरान्योधान्सद्विपांश्च रथान्रणे ।</s-l><s-l>शरैरवचकर्तोग्रैः क्रुद्धोऽन्तक इव प्रजाः ॥ ३१ ॥</s-l></s-lg><s-lg><s-l>न संदधन्विमुञ्चन्वा मण्डलीकृतकार्मुकः ।</s-l><s-l>अदृश्यत रिपून्निघ्नञ्शिक्षयास्त्रबलेन च ॥ ३२ ॥</s-l></s-lg><s-lg><s-l>तस्य तान्निघ्नतः शत्रून्हेमपृष्ठं महद्धनुः ।</s-l><s-l>भल्लाभ्यां पाण्डवो ज्येष्ठस्त्रिधा चिच्छेद मारिष ॥ ३३ ॥</s-l></s-lg><s-lg><s-l>विव्याध चैनं बहुभिः सम्यगस्तैः शितैः शरैः ।</s-l><s-l>वर्माण्याशु समासाद्य ते भग्नाः क्षितिमाविशन् ॥ ३४ ॥</s-l></s-lg><s-lg><s-l>ततः प्रमुदिताः पार्थाः परिवव्रुर्युधिष्ठिरम् ।</s-l><s-l>यथा वृत्रवधे देवा मुदा शक्रं महर्षिभिः ॥ ३५ ॥</s-l></s-lg><s-lg><s-l>अथ दुर्योधनो राजा दृढमादाय कार्मुकम् ।</s-l><s-l>तिष्ठ तिष्ठेति राजानं ब्रुवन्पाण्डवमभ्ययात् ॥ ३६ ॥</s-l></s-lg><s-lg><s-l>तं तथा वादिनं राजंस्तव पुत्रं महारथम् ।</s-l><s-l>प्रत्युद्ययुः प्रमुदिताः पाञ्चाला जयगृद्धिनः ॥ ३७ ॥</s-l></s-lg><s-lg><s-l>तान्द्रोणः प्रतिजग्राह परीप्सन्युधि पाण्डवम् ।</s-l><s-l>चण्डवातोद्धुतान्मेघान्सजलानचलो यथा ॥ ३८ ॥</s-l></s-lg><s-lg><s-l>तत्र राजन्महानासीत्संग्रामो भूरिवर्धनः ।</s-l><s-l>रुद्रस्याक्रीडसंकाशः संहारः सर्वदेहिनाम् ॥ ३९ ॥</s-l></s-lg>