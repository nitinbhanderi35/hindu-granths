<s-lg><s-l> संजय उवाच ।</s-l><s-l>द्रुपदस्यात्मजान्दृष्ट्वा कुन्तिभोजसुतांस्तथा ।</s-l><s-l>द्रोणपुत्रेण निहतान्राक्षसांश्च सहस्रशः ॥ १ ॥</s-l></s-lg><s-lg><s-l>युधिष्ठिरो भीमसेनो धृष्टद्युम्नश्च पार्षतः ।</s-l><s-l>युयुधानश्च संयत्ता युद्धायैव मनो दधुः ॥ २ ॥</s-l></s-lg><s-lg><s-l>सोमदत्तः पुनः कुर्द्धो दृष्ट्वा सात्यकिमाहवे ।</s-l><s-l>महता शरवर्षेण छादयामास सर्वतः ॥ ३ ॥</s-l></s-lg><s-lg><s-l>ततः समभवद्युद्धमतीव भयवर्धनम् ।</s-l><s-l>त्वदीयानां परेषां च घोरं विजयकाङ्क्षिणाम् ॥ ४ ॥</s-l></s-lg><s-lg><s-l>दशभिः सात्वतस्यार्थे भीमो विव्याध कौरवम् ।</s-l><s-l>सोमदत्तोऽपि तं वीरं शतेन प्रत्यविध्यत ॥ ५ ॥</s-l></s-lg><s-lg><s-l>सात्वतस्त्वभिसंक्रुद्धः पुत्राधिभिरभिप्लुतम् ।</s-l><s-l>वृद्धमृद्धं गुणैः सर्वैर्ययातिमिव नाहुषम् ॥ ६ ॥</s-l></s-lg><s-lg><s-l>विव्याध दशभिस्तीक्ष्णैः शरैर्वज्रनिपातिभिः ।</s-l><s-l>शक्त्या चैनमथाहत्य पुनर्विव्याध सप्तभिः ॥ ७ ॥</s-l></s-lg><s-lg><s-l>ततस्तु सात्यकेरर्थे भीमसेनो नवं दृढम् ।</s-l><s-l>मुमोच परिघं घोरं सोमदत्तस्य मूर्धनि ॥ ८ ॥</s-l></s-lg><s-lg><s-l>सात्यकिश्चाग्निसंकाशं मुमोच शरमुत्तमम् ।</s-l><s-l>सोमदत्तोरसि क्रुद्धः सुपत्रं निशितं युधि ॥ ९ ॥</s-l></s-lg><s-lg><s-l>युगपत्पेततुरथ घोरौ परिघमार्गणौ ।</s-l><s-l>शरीरे सोमदत्तस्य स पपात महारथः ॥ १० ॥</s-l></s-lg><s-lg><s-l>व्यामोहिते तु तनये बाह्लीकः समुपाद्रवत् ।</s-l><s-l>विसृजञ्शरवर्षाणि कालवर्षीव तोयदः ॥ ११ ॥</s-l></s-lg><s-lg><s-l>भीमोऽथ सात्वतस्यार्थे बाह्लीकं नवभिः शरैः ।</s-l><s-l>पीडयन्वै महात्मानं विव्याध रणमूर्धनि ॥ १२ ॥</s-l></s-lg><s-lg><s-l>प्रातिपीयस्तु संक्रुद्धः शक्तिं भीमस्य वक्षसि ।</s-l><s-l>निचखान महाबाहुः पुरंदर इवाशनिम् ॥ १३ ॥</s-l></s-lg><s-lg><s-l>स तयाभिहतो भीमश्चकम्पे च मुमोह च ।</s-l><s-l>प्राप्य चेतश्च बलवान्गदामस्मै ससर्ज ह ॥ १४ ॥</s-l></s-lg><s-lg><s-l>सा पाण्डवेन प्रहिता बाह्लीकस्य शिरोऽहरत् ।</s-l><s-l>स पपात हतः पृथ्व्यां वज्राहत इवाद्रिराट् ॥ १५ ॥</s-l></s-lg><s-lg><s-l>तस्मिन्विनिहते वीरे बाह्लीके पुरुषर्षभे ।</s-l><s-l>पुत्रास्तेऽभ्यर्दयन्भीमं दश दाशरथेः समाः ॥ १६ ॥</s-l></s-lg><s-lg><s-l>नाराचैर्दशभिर्भीमस्तान्निहत्य तवात्मजान् ।</s-l><s-l>कर्णस्य दयितं पुत्रं वृषसेनमवाकिरत् ॥ १७ ॥</s-l></s-lg><s-lg><s-l>ततो वृषरथो नाम भ्राता कर्णस्य विश्रुतः ।</s-l><s-l>जघान भीमं नाराचैस्तमप्यभ्यवधीद्बली ॥ १८ ॥</s-l></s-lg><s-lg><s-l>ततः सप्त रथान्वीरः स्यालानां तव भारत ।</s-l><s-l>निहत्य भीमो नाराचैः शतचन्द्रमपोथयत् ॥ १९ ॥</s-l></s-lg><s-lg><s-l>अमर्षयन्तो निहतं शतचन्द्रं महारथम् ।</s-l><s-l>शकुनेर्भ्रातरो वीरा गजाक्षः शरभो विभुः ।</s-l><s-l>अभिद्रुत्य शरैस्तीक्ष्णैर्भीमसेनमताडयन् ॥ २० ॥</s-l></s-lg><s-lg><s-l>स तुद्यमानो नाराचैर्वृष्टिवेगैरिवर्षभः ।</s-l><s-l>जघान पञ्चभिर्बाणैः पञ्चैवातिबलो रथान् ।</s-l><s-l>तान्दृष्ट्वा निहतान्वीरान्विचेलुर्नृपसत्तमाः ॥ २१ ॥</s-l></s-lg><s-lg><s-l>ततो युधिष्ठिरः क्रुद्धस्तवानीकमशातयत् ।</s-l><s-l>मिषतः कुम्भयोनेश्च पुत्राणां च तवानघ ॥ २२ ॥</s-l></s-lg><s-lg><s-l>अम्बष्ठान्मालवाञ्शूरांस्त्रिगर्तान्सशिबीनपि ।</s-l><s-l>प्राहिणोन्मृत्युलोकाय गणान्युद्धे युधिष्ठिरः ॥ २३ ॥</s-l></s-lg><s-lg><s-l>अभीषाहाञ्शूरसेनान्बाह्लीकान्सवसातिकान् ।</s-l><s-l>निकृत्य पृथिवीं राजा चक्रे शोणितकर्दमाम् ॥ २४ ॥</s-l></s-lg><s-lg><s-l>यौधेयारट्टराजन्यमद्रकाणां गणान्युधि ।</s-l><s-l>प्राहिणोन्मृत्युलोकाय शूरान्बाणैर्युधिष्ठिरः ॥ २५ ॥</s-l></s-lg><s-lg><s-l>हताहरत गृह्णीत विध्यत व्यवकृन्तत ।</s-l><s-l>इत्यासीत्तुमुलः शब्दो युधिष्ठिररथं प्रति ॥ २६ ॥</s-l></s-lg><s-lg><s-l>सैन्यानि द्रावयन्तं तं द्रोणो दृष्ट्वा युधिष्ठिरम् ।</s-l><s-l>चोदितस्तव पुत्रेण सायकैरभ्यवाकिरत् ॥ २७ ॥</s-l></s-lg><s-lg><s-l>द्रोणस्तु परमक्रुद्धो वायव्यास्त्रेण पार्थिवम् ।</s-l><s-l>विव्याध सोऽस्य तद्दिव्यमस्त्रमस्त्रेण जघ्निवान् ॥ २८ ॥</s-l></s-lg><s-lg><s-l>तस्मिन्विनिहते चास्त्रे भारद्वाजो युधिष्ठिरे ।</s-l><s-l>वारुणं याम्यमाग्नेयं त्वाष्ट्रं सावित्रमेव च ।</s-l><s-l>चिक्षेप परमक्रुद्धो जिघांसुः पाण्डुनन्दनम् ॥ २९ ॥</s-l></s-lg><s-lg><s-l>क्षिप्तानि क्षिप्यमाणानि तानि चास्त्राणि धर्मजः ।</s-l><s-l>जघानास्त्रैर्महाबाहुः कुम्भयोनेरवित्रसन् ॥ ३० ॥</s-l></s-lg><s-lg><s-l>सत्यां चिकीर्षमाणस्तु प्रतिज्ञां कुम्भसंभवः ।</s-l><s-l>प्रादुश्चक्रेऽस्त्रमैन्द्रं वै प्राजापत्यं च भारत ।</s-l><s-l>जिघांसुर्धर्मतनयं तव पुत्रहिते रतः ॥ ३१ ॥</s-l></s-lg><s-lg><s-l>पतिः कुरूणां गजसिंहगामी विशालवक्षाः पृथुलोहिताक्षः ।</s-l><s-l>प्रादुश्चकारास्त्रमहीनतेजा माहेन्द्रमन्यत्स जघान तेऽस्त्रे ॥ ३२ ॥</s-l></s-lg><s-lg><s-l>विहन्यमानेष्वस्त्रेषु द्रोणः क्रोधसमन्वितः ।</s-l><s-l>युधिष्ठिरवधप्रेप्सुर्ब्राह्ममस्त्रमुदैरयत् ॥ ३३ ॥</s-l></s-lg><s-lg><s-l>ततो नाज्ञासिषं किंचिद्घोरेण तमसावृते ।</s-l><s-l>सर्वभूतानि च परं त्रासं जग्मुर्महीपते ॥ ३४ ॥</s-l></s-lg><s-lg><s-l>ब्रह्मास्त्रमुद्यतं दृष्ट्वा कुन्तीपुत्रो युधिष्ठिरः ।</s-l><s-l>ब्रह्मास्त्रेणैव राजेन्द्र तदस्त्रं प्रत्यवारयत् ॥ ३५ ॥</s-l></s-lg><s-lg><s-l>ततः सैनिकमुख्यास्ते प्रशशंसुर्नरर्षभौ ।</s-l><s-l>द्रोणपार्थौ महेष्वासौ सर्वयुद्धविशारदौ ॥ ३६ ॥</s-l></s-lg><s-lg><s-l>ततः प्रमुच्य कौन्तेयं द्रोणो द्रुपदवाहिनीम् ।</s-l><s-l>व्यधमद्रोषताम्राक्षो वायव्यास्त्रेण भारत ॥ ३७ ॥</s-l></s-lg><s-lg><s-l>ते हन्यमाना द्रोणेन पाञ्चालाः प्राद्रवन्भयात् ।</s-l><s-l>पश्यतो भीमसेनस्य पार्थस्य च महात्मनः ॥ ३८ ॥</s-l></s-lg><s-lg><s-l>ततः किरीटी भीमश्च सहसा संन्यवर्तताम् ।</s-l><s-l>महद्भ्यां रथवंशाभ्यां परिगृह्य बलं तव ॥ ३९ ॥</s-l></s-lg><s-lg><s-l>बीभत्सुर्दक्षिणं पार्श्वमुत्तरं तु वृकोदरः ।</s-l><s-l>भारद्वाजं शरौघाभ्यां महद्भ्यामभ्यवर्षताम् ॥ ४० ॥</s-l></s-lg><s-lg><s-l>तौ तदा सृञ्जयाश्चैव पाञ्चालाश्च महौजसः ।</s-l><s-l>अन्वगच्छन्महाराज मत्स्याश्च सह सात्वतैः ॥ ४१ ॥</s-l></s-lg><s-lg><s-l>ततः सा भारती सेना वध्यमाना किरीटिना ।</s-l><s-l>द्रोणेन वार्यमाणास्ते स्वयं तव सुतेन च ।</s-l><s-l>नाशक्यन्त महाराज योधा वारयितुं तदा ॥ ४२ ॥</s-l></s-lg>