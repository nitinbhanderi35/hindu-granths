<s-lg><s-l> संजय उवाच ।</s-l><s-l>महद्भैरवमासीन्नः संनिवृत्तेषु पाण्डुषु ।</s-l><s-l>दृष्ट्वा द्रोणं छाद्यमानं तैर्भास्करमिवाम्बुदैः ॥ १ ॥</s-l></s-lg><s-lg><s-l>तैश्चोद्धूतं रजस्तीव्रमवचक्रे चमूं तव ।</s-l><s-l>ततो हतममन्याम द्रोणं दृष्टिपथे हते ॥ २ ॥</s-l></s-lg><s-lg><s-l>तांस्तु शूरान्महेष्वासान्क्रूरं कर्म चिकीर्षतः ।</s-l><s-l>दृष्ट्वा दुर्योधनस्तूर्णं स्वसैन्यं समचूचुदत् ॥ ३ ॥</s-l></s-lg><s-lg><s-l>यथाशक्ति यथोत्साहं यथासत्त्वं नराधिपाः ।</s-l><s-l>वारयध्वं यथायोगं पाण्डवानामनीकिनीम् ॥ ४ ॥</s-l></s-lg><s-lg><s-l>ततो दुर्मर्षणो भीममभ्यगच्छत्सुतस्तव ।</s-l><s-l>आराद्दृष्ट्वा किरन्बाणैरिच्छन्द्रोणस्य जीवितम् ॥ ५ ॥</s-l></s-lg><s-lg><s-l>तं बाणैरवतस्तार क्रुद्धो मृत्युमिवाहवे ।</s-l><s-l>तं च भीमोऽतुदद्बाणैस्तदासीत्तुमुलं महत् ॥ ६ ॥</s-l></s-lg><s-lg><s-l>त ईश्वरसमादिष्टाः प्राज्ञाः शूराः प्रहारिणः ।</s-l><s-l>बाह्यं मृत्युभयं कृत्वा प्रत्यतिष्ठन्परान्युधि ॥ ७ ॥</s-l></s-lg><s-lg><s-l>कृतवर्मा शिनेः पुत्रं द्रोणप्रेप्सुं विशां पते ।</s-l><s-l>पर्यवारयदायान्तं शूरं समितिशोभनम् ॥ ८ ॥</s-l></s-lg><s-lg><s-l>तं शैनेयः शरव्रातैः क्रुद्धः क्रुद्धमवारयत् ।</s-l><s-l>कृतवर्मा च शैनेयं मत्तो मत्तमिव द्विपम् ॥ ९ ॥</s-l></s-lg><s-lg><s-l>सैन्धवः क्षत्रधर्माणमापतन्तं शरौघिणम् ।</s-l><s-l>उग्रधन्वा महेष्वासं यत्तो द्रोणादवारयत् ॥ १० ॥</s-l></s-lg><s-lg><s-l>क्षत्रधर्मा सिन्धुपतेश्छित्त्वा केतनकार्मुके ।</s-l><s-l>नाराचैर्बहुभिः क्रुद्धः सर्वमर्मस्वताडयत् ॥ ११ ॥</s-l></s-lg><s-lg><s-l>अथान्यद्धनुरादाय सैन्धवः कृतहस्तवत् ।</s-l><s-l>विव्याध क्षत्रधर्माणं रणे सर्वायसैः शरैः ॥ १२ ॥</s-l></s-lg><s-lg><s-l>युयुत्सुं पाण्डवार्थाय यतमानं महारथम् ।</s-l><s-l>सुबाहुर्भ्रातरं शूरं यत्तो द्रोणादवारयत् ॥ १३ ॥</s-l></s-lg><s-lg><s-l>सुबाहोः सधनुर्बाणावस्यतः परिघोपमौ ।</s-l><s-l>युयुत्सुः शितपीताभ्यां क्षुराभ्यामच्छिनद्भुजौ ॥ १४ ॥</s-l></s-lg><s-lg><s-l>राजानं पाण्डवश्रेष्ठं धर्मात्मानं युधिष्ठिरम् ।</s-l><s-l>वेलेव सागरं क्षुब्धं मद्रराट्समवारयत् ॥ १५ ॥</s-l></s-lg><s-lg><s-l>तं धर्मराजो बहुभिर्मर्मभिद्भिरवाकिरत् ।</s-l><s-l>मद्रेशस्तं चतुःषष्ट्या शरैर्विद्ध्वानदद्भृशम् ॥ १६ ॥</s-l></s-lg><s-lg><s-l>तस्य नानदतः केतुमुच्चकर्त सकार्मुकम् ।</s-l><s-l>क्षुराभ्यां पाण्डवश्रेष्ठस्तत उच्चुक्रुशुर्जनाः ॥ १७ ॥</s-l></s-lg><s-lg><s-l>तथैव राजा बाह्लीको राजानं द्रुपदं शरैः ।</s-l><s-l>आद्रवन्तं सहानीकं सहानीको न्यवारयत् ॥ १८ ॥</s-l></s-lg><s-lg><s-l>तद्युद्धमभवद्घोरं वृद्धयोः सहसेनयोः ।</s-l><s-l>यथा महायूथपयोर्द्विपयोः संप्रभिन्नयोः ॥ १९ ॥</s-l></s-lg><s-lg><s-l>विन्दानुविन्दावावन्त्यौ विराटं मत्स्यमार्च्छताम् ।</s-l><s-l>सहसैन्यौ सहानीकं यथेन्द्राग्नी पुरा बलिम् ॥ २० ॥</s-l></s-lg><s-lg><s-l>तदुत्पिञ्जलकं युद्धमासीद्देवासुरोपमम् ।</s-l><s-l>मत्स्यानां केकयैः सार्धमभीताश्वरथद्विपम् ॥ २१ ॥</s-l></s-lg><s-lg><s-l>नाकुलिं तु शतानीकं भूतकर्मा सभापतिः ।</s-l><s-l>अस्यन्तमिषुजालानि यान्तं द्रोणादवारयत् ॥ २२ ॥</s-l></s-lg><s-lg><s-l>ततो नकुलदायादस्त्रिभिर्भल्लैः सुसंशितैः ।</s-l><s-l>चक्रे विबाहुशिरसं भूतकर्माणमाहवे ॥ २३ ॥</s-l></s-lg><s-lg><s-l>सुतसोमं तु विक्रान्तमापतन्तं शरौघिणम् ।</s-l><s-l>द्रोणायाभिमुखं वीरं विविंशतिरवारयत् ॥ २४ ॥</s-l></s-lg><s-lg><s-l>सुतसोमस्तु संक्रुद्धः स्वपितृव्यमजिह्मगैः ।</s-l><s-l>विविंशतिं शरैर्विद्ध्वा नाभ्यवर्तत दंशितः ॥ २५ ॥</s-l></s-lg><s-lg><s-l>अथ भीमरथः शाल्वमाशुगैरायसैः शितैः ।</s-l><s-l>षड्भिः साश्वनियन्तारमनयद्यमसादनम् ॥ २६ ॥</s-l></s-lg><s-lg><s-l>श्रुतकर्माणमायान्तं मयूरसदृशैर्हयैः ।</s-l><s-l>चैत्रसेनिर्महाराज तव पौत्रो न्यवारयत् ॥ २७ ॥</s-l></s-lg><s-lg><s-l>तौ पौत्रौ तव दुर्धर्षौ परस्परवधैषिणौ ।</s-l><s-l>पितॄणामर्थसिद्ध्यर्थं चक्रतुर्युद्धमुत्तमम् ॥ २८ ॥</s-l></s-lg><s-lg><s-l>तिष्ठन्तमग्रतो दृष्ट्वा प्रतिविन्ध्यं तमाहवे ।</s-l><s-l>द्रौणिर्मानं पितुः कुर्वन्मार्गणैः समवारयत् ॥ २९ ॥</s-l></s-lg><s-lg><s-l>तं क्रुद्धः प्रतिविव्याध प्रतिविन्ध्यः शितैः शरैः ।</s-l><s-l>सिंहलाङ्गूललक्ष्माणं पितुरर्थे व्यवस्थितम् ॥ ३० ॥</s-l></s-lg><s-lg><s-l>प्रवपन्निव बीजानि बीजकाले नरर्षभ ।</s-l><s-l>द्रौणायनिर्द्रौपदेयं शरवर्षैरवाकिरत् ॥ ३१ ॥</s-l></s-lg><s-lg><s-l>यस्तु शूरतमो राजन्सेनयोरुभयोर्मतः ।</s-l><s-l>तं पटच्चरहन्तारं लक्ष्मणः समवारयत् ॥ ३२ ॥</s-l></s-lg><s-lg><s-l>स लक्ष्मणस्येष्वसनं छित्त्वा लक्ष्म च भारत ।</s-l><s-l>लक्ष्मणे शरजालानि विसृजन्बह्वशोभत ॥ ३३ ॥</s-l></s-lg><s-lg><s-l>विकर्णस्तु महाप्राज्ञो याज्ञसेनिं शिखण्डिनम् ।</s-l><s-l>पर्यवारयदायान्तं युवानं समरे युवा ॥ ३४ ॥</s-l></s-lg><s-lg><s-l>ततस्तमिषुजालेन याज्ञसेनिः समावृणोत् ।</s-l><s-l>विधूय तद्बाणजालं बभौ तव सुतो बली ॥ ३५ ॥</s-l></s-lg><s-lg><s-l>अङ्गदोऽभिमुखः शूरमुत्तमौजसमाहवे ।</s-l><s-l>द्रोणायाभिमुखं यान्तं वत्सदन्तैरवारयत् ॥ ३६ ॥</s-l></s-lg><s-lg><s-l>स संप्रहारस्तुमुलस्तयोः पुरुषसिंहयोः ।</s-l><s-l>सैनिकानां च सर्वेषां तयोश्च प्रीतिवर्धनः ॥ ३७ ॥</s-l></s-lg><s-lg><s-l>दुर्मुखस्तु महेष्वासो वीरं पुरुजितं बली ।</s-l><s-l>द्रोणायाभिमुखं यान्तं कुन्तिभोजमवारयत् ॥ ३८ ॥</s-l></s-lg><s-lg><s-l>स दुर्मुखं भ्रुवोर्मध्ये नाराचेन व्यताडयत् ।</s-l><s-l>तस्य तद्विबभौ वक्त्रं सनालमिव पङ्कजम् ॥ ३९ ॥</s-l></s-lg><s-lg><s-l>कर्णस्तु केकयान्भ्रातॄन्पञ्च लोहितकध्वजान् ।</s-l><s-l>द्रोणायाभिमुखं याताञ्शरवर्षैरवारयत् ॥ ४० ॥</s-l></s-lg><s-lg><s-l>ते चैनं भृशसंक्रुद्धाः शरव्रातैरवाकिरन् ।</s-l><s-l>स च तांश्छादयामास शरजालैः पुनः पुनः ॥ ४१ ॥</s-l></s-lg><s-lg><s-l>नैव कर्णो न ते पञ्च ददृशुर्बाणसंवृताः ।</s-l><s-l>साश्वसूतध्वजरथाः परस्परशराचिताः ॥ ४२ ॥</s-l></s-lg><s-lg><s-l>पुत्रस्ते दुर्जयश्चैव जयश्च विजयश्च ह ।</s-l><s-l>नीलं काश्यं जयं शूरास्त्रयस्त्रीन्प्रत्यवारयन् ॥ ४३ ॥</s-l></s-lg><s-lg><s-l>तद्युद्धमभवद्घोरमीक्षितृप्रीतिवर्धनम् ।</s-l><s-l>सिंहव्याघ्रतरक्षूणां यथेभमहिषर्षभैः ॥ ४४ ॥</s-l></s-lg><s-lg><s-l>क्षेमधूर्तिबृहन्तौ तौ भ्रातरौ सात्वतं युधि ।</s-l><s-l>द्रोणायाभिमुखं यान्तं शरैस्तीक्ष्णैस्ततक्षतुः ॥ ४५ ॥</s-l></s-lg><s-lg><s-l>तयोस्तस्य च तद्युद्धमत्यद्भुतमिवाभवत् ।</s-l><s-l>सिंहस्य द्विपमुख्याभ्यां प्रभिन्नाभ्यां यथा वने ॥ ४६ ॥</s-l></s-lg><s-lg><s-l>राजानं तु तथाम्बष्ठमेकं युद्धाभिनन्दिनम् ।</s-l><s-l>चेदिराजः शरानस्यन्क्रुद्धो द्रोणादवारयत् ॥ ४७ ॥</s-l></s-lg><s-lg><s-l>तमम्बष्ठोऽस्थिभेदिन्या निरविध्यच्छलाकया ।</s-l><s-l>स त्यक्त्वा सशरं चापं रथाद्भूमिमथापतत् ॥ ४८ ॥</s-l></s-lg><s-lg><s-l>वार्धक्षेमिं तु वार्ष्णेयं कृपः शारद्वतः शरैः ।</s-l><s-l>अक्षुद्रः क्षुद्रकैर्द्रोणात्क्रुद्धरूपमवारयत् ॥ ४९ ॥</s-l></s-lg><s-lg><s-l>युध्यन्तौ कृपवार्ष्णेयौ येऽपश्यंश्चित्रयोधिनौ ।</s-l><s-l>ते युद्धसक्तमनसो नान्या बुबुधिरे क्रियाः ॥ ५० ॥</s-l></s-lg><s-lg><s-l>सौमदत्तिस्तु राजानं मणिमन्तमतन्द्रितम् ।</s-l><s-l>पर्यवारयदायान्तं यशो द्रोणस्य वर्धयन् ॥ ५१ ॥</s-l></s-lg><s-lg><s-l>स सौमदत्तेस्त्वरितश्छित्त्वेष्वसनकेतने ।</s-l><s-l>पुनः पताकां सूतं च छत्रं चापातयद्रथात् ॥ ५२ ॥</s-l></s-lg><s-lg><s-l>अथाप्लुत्य रथात्तूर्णं यूपकेतुरमित्रहा ।</s-l><s-l>साश्वसूतध्वजरथं तं चकर्त वरासिना ॥ ५३ ॥</s-l></s-lg><s-lg><s-l>रथं च स्वं समास्थाय धनुरादाय चापरम् ।</s-l><s-l>स्वयं यच्छन्हयान्राजन्व्यधमत्पाण्डवीं चमूम् ॥ ५४ ॥</s-l></s-lg><s-lg><s-l>मुसलैर्मुद्गरैश्चक्रैर्भिण्डिपालैः परश्वधैः ।</s-l><s-l>पांसुवाताग्निसलिलैर्भस्मलोष्ठतृणद्रुमैः ॥ ५५ ॥</s-l></s-lg><s-lg><s-l>आरुजन्प्ररुजन्भञ्जन्निघ्नन्विद्रावयन्क्षिपन् ।</s-l><s-l>सेनां विभीषयन्नायाद्द्रोणप्रेप्सुर्घटोत्कचः ॥ ५६ ॥</s-l></s-lg><s-lg><s-l>तं तु नानाप्रहरणैर्नानायुद्धविशेषणैः ।</s-l><s-l>राक्षसं राक्षसः क्रुद्धः समाजघ्ने ह्यलम्बुसः ॥ ५७ ॥</s-l></s-lg><s-lg><s-l>तयोस्तदभवद्युद्धं रक्षोग्रामणिमुख्ययोः ।</s-l><s-l>तादृग्यादृक्पुरा वृत्तं शम्बरामरराजयोः ॥ ५८ ॥</s-l></s-lg><s-lg><s-l>एवं द्वंद्वशतान्यासन्रथवारणवाजिनाम् ।</s-l><s-l>पदातीनां च भद्रं ते तव तेषां च संकुलम् ॥ ५९ ॥</s-l></s-lg><s-lg><s-l>नैतादृशो दृष्टपूर्वः संग्रामो नैव च श्रुतः ।</s-l><s-l>द्रोणस्याभावभावेषु प्रसक्तानां यथाभवत् ॥ ६० ॥</s-l></s-lg><s-lg><s-l>इदं घोरमिदं चित्रमिदं रौद्रमिति प्रभो ।</s-l><s-l>तत्र युद्धान्यदृश्यन्त प्रततानि बहूनि च ॥ ६१ ॥</s-l></s-lg>