<s-lg><s-l> संजय उवाच ।</s-l><s-l>हैडिम्बं निहतं दृष्ट्वा विकीर्णमिव पर्वतम् ।</s-l><s-l>पाण्डवा दीनमनसः सर्वे बाष्पाकुलेक्षणाः ॥ १ ॥</s-l></s-lg><s-lg><s-l>वासुदेवस्तु हर्षेण महताभिपरिप्लुतः ।</s-l><s-l>ननाद सिंहवन्नादं व्यथयन्निव भारत ।</s-l><s-l>विनद्य च महानादं पर्यष्वजत फल्गुनम् ॥ २ ॥</s-l></s-lg><s-lg><s-l>स विनद्य महानादमभीशून्संनियम्य च ।</s-l><s-l>ननर्त हर्षसंवीतो वातोद्धूत इव द्रुमः ॥ ३ ॥</s-l></s-lg><s-lg><s-l>ततो विनिर्भ्राम्य पुनः पार्थमास्फोट्य चासकृत् ।</s-l><s-l>रथोपस्थगतो भीमं प्राणदत्पुनरच्युतः ॥ ४ ॥</s-l></s-lg><s-lg><s-l>प्रहृष्टमनसं ज्ञात्वा वासुदेवं महाबलम् ।</s-l><s-l>अब्रवीदर्जुनो राजन्नातिहृष्टमना इव ॥ ५ ॥</s-l></s-lg><s-lg><s-l>अतिहर्षोऽयमस्थाने तवाद्य मधुसूदन ।</s-l><s-l>शोकस्थाने परे प्राप्ते हैडिम्बस्य वधेन वै ॥ ६ ॥</s-l></s-lg><s-lg><s-l>विमुखानि च सैन्यानि हतं दृष्ट्वा घटोत्कचम् ।</s-l><s-l>वयं च भृशमाविग्ना हैडिम्बस्य निपातनात् ॥ ७ ॥</s-l></s-lg><s-lg><s-l>नैतत्कारणमल्पं हि भविष्यति जनार्दन ।</s-l><s-l>तदद्य शंस मे पृष्टः सत्यं सत्यवतां वर ॥ ८ ॥</s-l></s-lg><s-lg><s-l>यद्येतन्न रहस्यं ते वक्तुमर्हस्यरिंदम ।</s-l><s-l>धैर्यस्य वैकृतं ब्रूहि त्वमद्य मधुसूदन ॥ ९ ॥</s-l></s-lg><s-lg><s-l>समुद्रस्येव संक्षोभो मेरोरिव विसर्पणम् ।</s-l><s-l>तथैतल्लाघवं मन्ये तव कर्म जनार्दन ॥ १० ॥</s-l></s-lg><s-lg><s-l> वासुदेव उवाच ।</s-l><s-l>अतिहर्षमिमं प्राप्तं शृणु मे त्वं धनंजय ।</s-l><s-l>अतीव मनसः सद्यः प्रसादकरमुत्तमम् ॥ ११ ॥</s-l></s-lg><s-lg><s-l>शक्तिं घटोत्कचेनेमां व्यंसयित्वा महाद्युते ।</s-l><s-l>कर्णं निहतमेवाजौ विद्धि सद्यो धनंजय ॥ १२ ॥</s-l></s-lg><s-lg><s-l>शक्तिहस्तं पुनः कर्णं को लोकेऽस्ति पुमानिह ।</s-l><s-l>य एनमभितस्तिष्ठेत्कार्त्तिकेयमिवाहवे ॥ १३ ॥</s-l></s-lg><s-lg><s-l>दिष्ट्यापनीतकवचो दिष्ट्यापहृतकुण्डलः ।</s-l><s-l>दिष्ट्या च व्यंसिता शक्तिरमोघास्य घटोत्कचे ॥ १४ ॥</s-l></s-lg><s-lg><s-l>यदि हि स्यात्सकवचस्तथैव च सकुण्डलः ।</s-l><s-l>सामरानपि लोकांस्त्रीनेकः कर्णो जयेद्बली ॥ १५ ॥</s-l></s-lg><s-lg><s-l>वासवो वा कुबेरो वा वरुणो वा जलेश्वरः ।</s-l><s-l>यमो वा नोत्सहेत्कर्णं रणे प्रतिसमासितुम् ॥ १६ ॥</s-l></s-lg><s-lg><s-l>गाण्डीवमायम्य भवांश्चक्रं वाहं सुदर्शनम् ।</s-l><s-l>न शक्तौ स्वो रणे जेतुं तथायुक्तं नरर्षभम् ॥ १७ ॥</s-l></s-lg><s-lg><s-l>त्वद्धितार्थं तु शक्रेण मायया हृतकुण्डलः ।</s-l><s-l>विहीनकवचश्चायं कृतः परपुरंजयः ॥ १८ ॥</s-l></s-lg><s-lg><s-l>उत्कृत्य कवचं यस्मात्कुण्डले विमले च ते ।</s-l><s-l>प्रादाच्छक्राय कर्णो वै तेन वैकर्तनः स्मृतः ॥ १९ ॥</s-l></s-lg><s-lg><s-l>आशीविष इव क्रुद्धः स्तम्भितो मन्त्रतेजसा ।</s-l><s-l>तथाद्य भाति कर्णो मे शान्तज्वाल इवानलः ॥ २० ॥</s-l></s-lg><s-lg><s-l>यदा प्रभृति कर्णाय शक्तिर्दत्ता महात्मना ।</s-l><s-l>वासवेन महाबाहो प्राप्ता यासौ घटोत्कचे ॥ २१ ॥</s-l></s-lg><s-lg><s-l>कुण्डलाभ्यां निमायाथ दिव्येन कवचेन च ।</s-l><s-l>तां प्राप्यामन्यत वृषा सततं त्वां हतं रणे ॥ २२ ॥</s-l></s-lg><s-lg><s-l>एवं गतेऽपि शक्योऽयं हन्तुं नान्येन केनचित् ।</s-l><s-l>ऋते त्वा पुरुषव्याघ्र शपे सत्येन चानघ ॥ २३ ॥</s-l></s-lg><s-lg><s-l>ब्रह्मण्यः सत्यवादी च तपस्वी नियतव्रतः ।</s-l><s-l>रिपुष्वपि दयावांश्च तस्मात्कर्णो वृषा स्मृतः ॥ २४ ॥</s-l></s-lg><s-lg><s-l>युद्धशौण्डो महाबाहुर्नित्योद्यतशरासनः ।</s-l><s-l>केसरीव वने मर्दन्मत्तमातङ्गयूथपान् ।</s-l><s-l>विमदान्रथशार्दूलान्कुरुते रणमूर्धनि ॥ २५ ॥</s-l></s-lg><s-lg><s-l>मध्यंगत इवादित्यो यो न शक्यो निरीक्षितुम् ।</s-l><s-l>त्वदीयैः पुरुषव्याघ्र योधमुख्यैर्महात्मभिः ।</s-l><s-l>शरजालसहस्रांशुः शरदीव दिवाकरः ॥ २६ ॥</s-l></s-lg><s-lg><s-l>तपान्ते तोयदो यद्वच्छरधाराः क्षरत्यसौ ।</s-l><s-l>दिव्यास्त्रजलदः कर्णः पर्जन्य इव वृष्टिमान् ।</s-l><s-l>सोऽद्य मानुषतां प्राप्तो विमुक्तः शक्रदत्तया ॥ २७ ॥</s-l></s-lg><s-lg><s-l>एको हि योगोऽस्य भवेद्वधाय छिद्रे ह्येनं स्वप्रमत्तः प्रमत्तम् ।</s-l><s-l>कृच्छ्रप्राप्तं रथचक्रे निमग्ने हन्याः पूर्वं त्वं तु संज्ञां विचार्य ॥ २८ ॥</s-l></s-lg><s-lg><s-l>जरासंधश्चेदिराजो महात्मा महाबलश्चैकलव्यो निषादः ।</s-l><s-l>एकैकशो निहताः सर्व एव योगैस्तैस्तैस्त्वद्धितार्थं मयैव ॥ २९ ॥</s-l></s-lg><s-lg><s-l>अथापरे निहता राक्षसेन्द्रा हिडिम्बकिर्मीरबकप्रधानाः ।</s-l><s-l>अलायुधः परसैन्यावमर्दी घटोत्कचश्चोग्रकर्मा तरस्वी ॥ ३० ॥</s-l></s-lg>