<s-lg><s-l> संजय उवाच ।</s-l><s-l>ततो दुःशासनो राजञ्शैनेयं समुपाद्रवत् ।</s-l><s-l>किरञ्शरसहस्राणि पर्जन्य इव वृष्टिमान् ॥ १ ॥</s-l></s-lg><s-lg><s-l>स विद्ध्वा सात्यकिं षष्ट्या तथा षोडशभिः शरैः ।</s-l><s-l>नाकम्पयत्स्थितं युद्धे मैनाकमिव पर्वतम् ॥ २ ॥</s-l></s-lg><s-lg><s-l>स तु दुःशासनं वीरः सायकैरावृणोद्भृशम् ।</s-l><s-l>मशकं समनुप्राप्तमूर्णनाभिरिवोर्णया ॥ ३ ॥</s-l></s-lg><s-lg><s-l>दृष्ट्वा दुःशासनं राजा तथा शरशताचितम् ।</s-l><s-l>त्रिगर्तांश्चोदयामास युयुधानरथं प्रति ॥ ४ ॥</s-l></s-lg><s-lg><s-l>तेऽगच्छन्युयुधानस्य समीपं क्रूरकारिणः ।</s-l><s-l>त्रिगर्तानां त्रिसाहस्रा रथा युद्धविशारदाः ॥ ५ ॥</s-l></s-lg><s-lg><s-l>ते तु तं रथवंशेन महता पर्यवारयन् ।</s-l><s-l>स्थिरां कृत्वा मतिं युद्धे भूत्वा संशप्तका मिथः ॥ ६ ॥</s-l></s-lg><s-lg><s-l>तेषां प्रयततां युद्धे शरवर्षाणि मुञ्चताम् ।</s-l><s-l>योधान्पञ्चशतान्मुख्यानग्रानीके व्यपोथयत् ॥ ७ ॥</s-l></s-lg><s-lg><s-l>तेऽपतन्त हतास्तूर्णं शिनिप्रवरसायकैः ।</s-l><s-l>महामारुतवेगेन रुग्णा इव महाद्रुमाः ॥ ८ ॥</s-l></s-lg><s-lg><s-l>रथैश्च बहुधा छिन्नैर्ध्वजैश्चैव विशां पते ।</s-l><s-l>हयैश्च कनकापीडैः पतितैस्तत्र मेदिनी ॥ ९ ॥</s-l></s-lg><s-lg><s-l>शैनेयशरसंकृत्तैः शोणितौघपरिप्लुतैः ।</s-l><s-l>अशोभत महाराज किंशुकैरिव पुष्पितैः ॥ १० ॥</s-l></s-lg><s-lg><s-l>ते वध्यमानाः समरे युयुधानेन तावकाः ।</s-l><s-l>त्रातारं नाध्यगच्छन्त पङ्कमग्ना इव द्विपाः ॥ ११ ॥</s-l></s-lg><s-lg><s-l>ततस्ते पर्यवर्तन्त सर्वे द्रोणरथं प्रति ।</s-l><s-l>भयात्पतगराजस्य गर्तानीव महोरगाः ॥ १२ ॥</s-l></s-lg><s-lg><s-l>हत्वा पञ्चशतान्योधाञ्शरैराशीविषोपमैः ।</s-l><s-l>प्रायात्स शनकैर्वीरो धनंजयरथं प्रति ॥ १३ ॥</s-l></s-lg><s-lg><s-l>तं प्रयान्तं नरश्रेष्ठं पुत्रो दुःशासनस्तव ।</s-l><s-l>विव्याध नवभिस्तूर्णं शरैः संनतपर्वभिः ॥ १४ ॥</s-l></s-lg><s-lg><s-l>स तु तं प्रतिविव्याध पञ्चभिर्निशितैः शरैः ।</s-l><s-l>रुक्मपुङ्खैर्महेष्वासो गार्ध्रपत्रैरजिह्मगैः ॥ १५ ॥</s-l></s-lg><s-lg><s-l>सात्यकिं तु महाराज प्रहसन्निव भारत ।</s-l><s-l>दुःशासनस्त्रिभिर्विद्ध्वा पुनर्विव्याध पञ्चभिः ॥ १६ ॥</s-l></s-lg><s-lg><s-l>शैनेयस्तव पुत्रं तु विद्ध्वा पञ्चभिराशुगैः ।</s-l><s-l>धनुश्चास्य रणे छित्त्वा विस्मयन्नर्जुनं ययौ ॥ १७ ॥</s-l></s-lg><s-lg><s-l>ततो दुःशासनः क्रुद्धो वृष्णिवीराय गच्छते ।</s-l><s-l>सर्वपारशवीं शक्तिं विससर्ज जिघांसया ॥ १८ ॥</s-l></s-lg><s-lg><s-l>तां तु शक्तिं तदा घोरां तव पुत्रस्य सात्यकिः ।</s-l><s-l>चिच्छेद शतधा राजन्निशितैः कङ्कपत्रिभिः ॥ १९ ॥</s-l></s-lg><s-lg><s-l>अथान्यद्धनुरादाय पुत्रस्तव जनेश्वर ।</s-l><s-l>सात्यकिं दशभिर्विद्ध्वा सिंहनादं ननाद ह ॥ २० ॥</s-l></s-lg><s-lg><s-l>सात्यकिस्तु रणे क्रुद्धो मोहयित्वा सुतं तव ।</s-l><s-l>शरैरग्निशिखाकारैराजघान स्तनान्तरे ।</s-l><s-l>सर्वायसैस्तीक्ष्णवक्त्रैरष्टाभिर्विव्यधे पुनः ॥ २१ ॥</s-l></s-lg><s-lg><s-l>दुःशासनस्तु विंशत्या सात्यकिं प्रत्यविध्यत ।</s-l><s-l>सात्वतोऽपि महाराज तं विव्याध स्तनान्तरे ।</s-l><s-l>त्रिभिरेव महावेगैः शरैः संनतपर्वभिः ॥ २२ ॥</s-l></s-lg><s-lg><s-l>ततोऽस्य वाहान्निशितैः शरैर्जघ्ने महारथः ।</s-l><s-l>सारथिं च सुसंक्रुद्धः शरैः संनतपर्वभिः ॥ २३ ॥</s-l></s-lg><s-lg><s-l>धनुरेकेन भल्लेन हस्तावापं च पञ्चभिः ।</s-l><s-l>ध्वजं च रथशक्तिं च भल्लाभ्यां परमास्त्रवित् ।</s-l><s-l>चिच्छेद विशिखैस्तीक्ष्णैस्तथोभौ पार्ष्णिसारथी ॥ २४ ॥</s-l></s-lg><s-lg><s-l>स छिन्नधन्वा विरथो हताश्वो हतसारथिः ।</s-l><s-l>त्रिगर्तसेनापतिना स्वरथेनापवाहितः ॥ २५ ॥</s-l></s-lg><s-lg><s-l>तमभिद्रुत्य शैनेयो मुहूर्तमिव भारत ।</s-l><s-l>न जघान महाबाहुर्भीमसेनवचः स्मरन् ॥ २६ ॥</s-l></s-lg><s-lg><s-l>भीमसेनेन हि वधः सुतानां तव भारत ।</s-l><s-l>प्रतिज्ञातः सभामध्ये सर्वेषामेव संयुगे ॥ २७ ॥</s-l></s-lg><s-lg><s-l>तथा दुःशासनं जित्वा सात्यकिः संयुगे प्रभो ।</s-l><s-l>जगाम त्वरितो राजन्येन यातो धनंजयः ॥ २८ ॥</s-l></s-lg>