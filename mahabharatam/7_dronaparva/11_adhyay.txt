<s-lg><s-l> संजय उवाच ।</s-l><s-l>हन्त ते वर्णयिष्यामि सर्वं प्रत्यक्षदर्शिवान् ।</s-l><s-l>यथा स न्यपतद्द्रोणः सादितः पाण्डुसृञ्जयैः ॥ १ ॥</s-l></s-lg><s-lg><s-l>सेनापतित्वं संप्राप्य भारद्वाजो महारथः ।</s-l><s-l>मध्ये सर्वस्य सैन्यस्य पुत्रं ते वाक्यमब्रवीत् ॥ २ ॥</s-l></s-lg><s-lg><s-l>यत्कौरवाणामृषभादापगेयादनन्तरम् ।</s-l><s-l>सेनापत्येन मां राजन्नद्य सत्कृतवानसि ॥ ३ ॥</s-l></s-lg><s-lg><s-l>सदृशं कर्मणस्तस्य फलं प्राप्नुहि पार्थिव ।</s-l><s-l>करोमि कामं कं तेऽद्य प्रवृणीष्व यमिच्छसि ॥ ४ ॥</s-l></s-lg><s-lg><s-l>ततो दुर्योधनश्चिन्त्य कर्णदुःशासनादिभिः ।</s-l><s-l>तमथोवाच दुर्धर्षमाचार्यं जयतां वरम् ॥ ५ ॥</s-l></s-lg><s-lg><s-l>ददासि चेद्वरं मह्यं जीवग्राहं युधिष्ठिरम् ।</s-l><s-l>गृहीत्वा रथिनां श्रेष्ठं मत्समीपमिहानय ॥ ६ ॥</s-l></s-lg><s-lg><s-l>ततः कुरूणामाचार्यः श्रुत्वा पुत्रस्य ते वचः ।</s-l><s-l>सेनां प्रहर्षयन्सर्वामिदं वचनमब्रवीत् ॥ ७ ॥</s-l></s-lg><s-lg><s-l>धन्यः कुन्तीसुतो राजा यस्य ग्रहणमिच्छसि ।</s-l><s-l>न वधार्थं सुदुर्धर्ष वरमद्य प्रयाचसि ॥ ८ ॥</s-l></s-lg><s-lg><s-l>किमर्थं च नरव्याघ्र न वधं तस्य काङ्क्षसि ।</s-l><s-l>नाशंससि क्रियामेतां मत्तो दुर्योधन ध्रुवम् ॥ ९ ॥</s-l></s-lg><s-lg><s-l>आहोस्विद्धर्मपुत्रस्य द्वेष्टा तस्य न विद्यते ।</s-l><s-l>यदिच्छसि त्वं जीवन्तं कुलं रक्षसि चात्मनि ॥ १० ॥</s-l></s-lg><s-lg><s-l>अथ वा भरतश्रेष्ठ निर्जित्य युधि पाण्डवान् ।</s-l><s-l>राज्यांशं प्रतिदत्त्वा च सौभ्रात्रं कर्तुमिच्छसि ॥ ११ ॥</s-l></s-lg><s-lg><s-l>धन्यः कुन्तीसुतो राजा सुजाता चास्य धीमतः ।</s-l><s-l>अजातशत्रुता सत्या तस्य यत्स्निह्यते भवान् ॥ १२ ॥</s-l></s-lg><s-lg><s-l>द्रोणेन त्वेवमुक्तस्य तव पुत्रस्य भारत ।</s-l><s-l>सहसा निःसृतो भावो योऽस्य नित्यं प्रवर्तते ॥ १३ ॥</s-l></s-lg><s-lg><s-l>नाकारो गूहितुं शक्यो बृहस्पतिसमैरपि ।</s-l><s-l>तस्मात्तव सुतो राजन्प्रहृष्टो वाक्यमब्रवीत् ॥ १४ ॥</s-l></s-lg><s-lg><s-l>वधे कुन्तीसुतस्याजौ नाचार्य विजयो मम ।</s-l><s-l>हते युधिष्ठिरे पार्थो हन्यात्सर्वान्हि नो ध्रुवम् ॥ १५ ॥</s-l></s-lg><s-lg><s-l>न च शक्यो रणे सर्वैर्निहन्तुममरैरपि ।</s-l><s-l>य एव चैषां शेषः स्यात्स एवास्मान्न शेषयेत् ॥ १६ ॥</s-l></s-lg><s-lg><s-l>सत्यप्रतिज्ञे त्वानीते पुनर्द्यूतेन निर्जिते ।</s-l><s-l>पुनर्यास्यन्त्यरण्याय कौन्तेयास्तमनुव्रताः ॥ १७ ॥</s-l></s-lg><s-lg><s-l>सोऽयं मम जयो व्यक्तं दीर्घकालं भविष्यति ।</s-l><s-l>अतो न वधमिच्छामि धर्मराजस्य कर्हिचित् ॥ १८ ॥</s-l></s-lg><s-lg><s-l>तस्य जिह्ममभिप्रायं ज्ञात्वा द्रोणोऽर्थतत्त्ववित् ।</s-l><s-l>तं वरं सान्तरं तस्मै ददौ संचिन्त्य बुद्धिमान् ॥ १९ ॥</s-l></s-lg><s-lg><s-l> द्रोण उवाच ।</s-l><s-l>न चेद्युधिष्ठिरं वीर पालयेदर्जुनो युधि ।</s-l><s-l>मन्यस्व पाण्डवं ज्येष्ठमानीतं वशमात्मनः ॥ २० ॥</s-l></s-lg><s-lg><s-l>न हि पार्थो रणे शक्यः सेन्द्रैर्देवासुरैरपि ।</s-l><s-l>प्रत्युद्यातुमतस्तात नैतदामर्षयाम्यहम् ॥ २१ ॥</s-l></s-lg><s-lg><s-l>असंशयं स शिष्यो मे मत्पूर्वश्चास्त्रकर्मणि ।</s-l><s-l>तरुणः कीर्तियुक्तश्च एकायनगतश्च सः ॥ २२ ॥</s-l></s-lg><s-lg><s-l>अस्त्राणीन्द्राच्च रुद्राच्च भूयांसि समवाप्तवान् ।</s-l><s-l>अमर्षितश्च ते राजंस्तेन नामर्षयाम्यहम् ॥ २३ ॥</s-l></s-lg><s-lg><s-l>स चापक्रम्यतां युद्धाद्येनोपायेन शक्यते ।</s-l><s-l>अपनीते ततः पार्थे धर्मराजो जितस्त्वया ॥ २४ ॥</s-l></s-lg><s-lg><s-l>ग्रहणं चेज्जयं तस्य मन्यसे पुरुषर्षभ ।</s-l><s-l>एतेन चाभ्युपायेन ध्रुवं ग्रहणमेष्यति ॥ २५ ॥</s-l></s-lg><s-lg><s-l>अहं गृहीत्वा राजानं सत्यधर्मपरायणम् ।</s-l><s-l>आनयिष्यामि ते राजन्वशमद्य न संशयः ॥ २६ ॥</s-l></s-lg><s-lg><s-l>यदि स्थास्यति संग्रामे मुहूर्तमपि मेऽग्रतः ।</s-l><s-l>अपनीते नरव्याघ्रे कुन्तीपुत्रे धनंजये ॥ २७ ॥</s-l></s-lg><s-lg><s-l>फल्गुनस्य समक्षं तु न हि पार्थो युधिष्ठिरः ।</s-l><s-l>ग्रहीतुं समरे शक्यः सेन्द्रैरपि सुरासुरैः ॥ २८ ॥</s-l></s-lg><s-lg><s-l> संजय उवाच ।</s-l><s-l>सान्तरं तु प्रतिज्ञाते राज्ञो द्रोणेन निग्रहे ।</s-l><s-l>गृहीतं तममन्यन्त तव पुत्राः सुबालिशाः ॥ २९ ॥</s-l></s-lg><s-lg><s-l>पाण्डवेषु हि सापेक्षं द्रोणं जानाति ते सुतः ।</s-l><s-l>ततः प्रतिज्ञास्थैर्यार्थं स मन्त्रो बहुलीकृतः ॥ ३० ॥</s-l></s-lg><s-lg><s-l>ततो दुर्योधनेनापि ग्रहणं पाण्डवस्य तत् ।</s-l><s-l>सैन्यस्थानेषु सर्वेषु व्याघोषितमरिंदम ॥ ३१ ॥</s-l></s-lg>