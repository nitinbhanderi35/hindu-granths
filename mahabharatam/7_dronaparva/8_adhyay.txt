<s-lg><s-l> धृतराष्ट्र उवाच ।</s-l><s-l>किं कुर्वाणं रणे द्रोणं जघ्नुः पाण्डवसृञ्जयाः ।</s-l><s-l>तथा निपुणमस्त्रेषु सर्वशस्त्रभृतामपि ॥ १ ॥</s-l></s-lg><s-lg><s-l>रथभङ्गो बभूवास्य धनुर्वाशीर्यतास्यतः ।</s-l><s-l>प्रमत्तो वाभवद्द्रोणस्ततो मृत्युमुपेयिवान् ॥ २ ॥</s-l></s-lg><s-lg><s-l>कथं नु पार्षतस्तात शत्रुभिर्दुष्प्रधर्षणम् ।</s-l><s-l>किरन्तमिषुसंघातान्रुक्मपुङ्खाननेकशः ॥ ३ ॥</s-l></s-lg><s-lg><s-l>क्षिप्रहस्तं द्विजश्रेष्ठं कृतिनं चित्रयोधिनम् ।</s-l><s-l>दूरेषुपातिनं दान्तमस्त्रयुद्धे च पारगम् ॥ ४ ॥</s-l></s-lg><s-lg><s-l>पाञ्चालपुत्रो न्यवधीद्दिष्ट्या स वरमच्युतम् ।</s-l><s-l>कुर्वाणं दारुणं कर्म रणे यत्तं महारथम् ॥ ५ ॥</s-l></s-lg><s-lg><s-l>व्यक्तं दिष्टं हि बलवत्पौरुषादिति मे मतिः ।</s-l><s-l>यद्द्रोणो निहतः शूरः पार्षतेन महात्मना ॥ ६ ॥</s-l></s-lg><s-lg><s-l>अस्त्रं चतुर्विधं वीरे यस्मिन्नासीत्प्रतिष्ठितम् ।</s-l><s-l>तमिष्वस्त्रवराचार्यं द्रोणं शंससि मे हतम् ॥ ७ ॥</s-l></s-lg><s-lg><s-l>श्रुत्वा हतं रुक्मरथं वैयाघ्रपरिवारणम् ।</s-l><s-l>जातरूपपरिष्कारं नाद्य शोकमपानुदे ॥ ८ ॥</s-l></s-lg><s-lg><s-l>न नूनं परदुःखेन कश्चिन्म्रियति संजय ।</s-l><s-l>यत्र द्रोणमहं श्रुत्वा हतं जीवामि न म्रिये ॥ ९ ॥</s-l></s-lg><s-lg><s-l>अश्मसारमयं नूनं हृदयं सुदृढं मम ।</s-l><s-l>यच्छ्रुत्वा निहतं द्रोणं शतधा न विदीर्यते ॥ १० ॥</s-l></s-lg><s-lg><s-l>ब्राह्मे वेदे तथेष्वस्त्रे यमुपासन्गुणार्थिनः ।</s-l><s-l>ब्राह्मणा राजपुत्राश्च स कथं मृत्युना हतः ॥ ११ ॥</s-l></s-lg><s-lg><s-l>शोषणं सागरस्येव मेरोरिव विसर्पणम् ।</s-l><s-l>पतनं भास्करस्येव न मृष्ये द्रोणपातनम् ॥ १२ ॥</s-l></s-lg><s-lg><s-l>दृप्तानां प्रतिषेद्धासीद्धार्मिकानां च रक्षिता ।</s-l><s-l>योऽत्याक्षीत्कृपणस्यार्थे प्राणानपि परंतपः ॥ १३ ॥</s-l></s-lg><s-lg><s-l>मन्दानां मम पुत्राणां जयाशा यस्य विक्रमे ।</s-l><s-l>बृहस्पत्युशनस्तुल्यो बुद्ध्या स निहतः कथम् ॥ १४ ॥</s-l></s-lg><s-lg><s-l>ते च शोणा बृहन्तोऽश्वाः सैन्धवा हेममालिनः ।</s-l><s-l>रथे वातजवा युक्ताः सर्वशब्दातिगा रणे ॥ १५ ॥</s-l></s-lg><s-lg><s-l>बलिनो घोषिणो दान्ताः सैन्धवाः साधुवाहिनः ।</s-l><s-l>दृढाः संग्राममध्येषु कच्चिदासन्न विह्वलाः ॥ १६ ॥</s-l></s-lg><s-lg><s-l>करिणां बृंहतां युद्धे शङ्खदुन्दुभिनिस्वनम् ।</s-l><s-l>ज्याक्षेपशरवर्षाणां शस्त्राणां च सहिष्णवः ॥ १७ ॥</s-l></s-lg><s-lg><s-l>आशंसन्तः पराञ्जेतुं जितश्वासा जितव्यथाः ।</s-l><s-l>हयाः प्रजविताः शीघ्रा भारद्वाजरथोद्वहाः ॥ १८ ॥</s-l></s-lg><s-lg><s-l>ते स्म रुक्मरथे युक्ता नरवीरसमाहिताः ।</s-l><s-l>कथं नाभ्यतरंस्तात पाण्डवानामनीकिनीम् ॥ १९ ॥</s-l></s-lg><s-lg><s-l>जातरूपपरिष्कारमास्थाय रथमुत्तमम् ।</s-l><s-l>भारद्वाजः किमकरोच्छूरः संक्रन्दनो युधि ॥ २० ॥</s-l></s-lg><s-lg><s-l>विद्यां यस्योपजीवन्ति सर्वलोकधनुर्भृतः ।</s-l><s-l>स सत्यसंधो बलवान्द्रोणः किमकरोद्युधि ॥ २१ ॥</s-l></s-lg><s-lg><s-l>दिवि शक्रमिव श्रेष्ठं महामात्रं धनुर्भृताम् ।</s-l><s-l>के नु तं रौद्रकर्माणं युद्धे प्रत्युद्ययू रथाः ॥ २२ ॥</s-l></s-lg><s-lg><s-l>ननु रुक्मरथं दृष्ट्वा प्रद्रवन्ति स्म पाण्डवाः ।</s-l><s-l>दिव्यमस्त्रं विकुर्वाणं सेनां क्षिण्वन्तमव्ययम् ॥ २३ ॥</s-l></s-lg><s-lg><s-l>उताहो सर्वसैन्येन धर्मराजः सहानुजः ।</s-l><s-l>पाञ्चाल्यप्रग्रहो द्रोणं सर्वतः समवारयत् ॥ २४ ॥</s-l></s-lg><s-lg><s-l>नूनमावारयत्पार्थो रथिनोऽन्यानजिह्मगैः ।</s-l><s-l>ततो द्रोणं समारोहत्पार्षतः पापकर्मकृत् ॥ २५ ॥</s-l></s-lg><s-lg><s-l>न ह्यन्यं परिपश्यामि वधे कंचन शुष्मिणः ।</s-l><s-l>धृष्टद्युम्नादृते रौद्रात्पाल्यमानात्किरीटिना ॥ २६ ॥</s-l></s-lg><s-lg><s-l>तैर्वृतः सर्वतः शूरैः पाञ्चाल्यापसदस्ततः ।</s-l><s-l>केकयैश्चेदिकारूषैर्मत्स्यैरन्यैश्च भूमिपैः ॥ २७ ॥</s-l></s-lg><s-lg><s-l>व्याकुलीकृतमाचार्यं पिपीलैरुरगं यथा ।</s-l><s-l>कर्मण्यसुकरे सक्तं जघानेति मतिर्मम ॥ २८ ॥</s-l></s-lg><s-lg><s-l>योऽधीत्य चतुरो वेदान्सर्वानाख्यानपञ्चमान् ।</s-l><s-l>ब्राह्मणानां प्रतिष्ठासीत्स्रोतसामिव सागरः ।</s-l><s-l>स कथं ब्राह्मणो वृद्धः शस्त्रेण वधमाप्तवान् ॥ २९ ॥</s-l></s-lg><s-lg><s-l>अमर्षणो मर्षितवान्क्लिश्यमानः सदा मया ।</s-l><s-l>अनर्हमाणः कौन्तेयः कर्मणस्तस्य तत्फलम् ॥ ३० ॥</s-l></s-lg><s-lg><s-l>यस्य कर्मानुजीवन्ति लोके सर्वधनुर्भृतः ।</s-l><s-l>स सत्यसंधः सुकृती श्रीकामैर्निहतः कथम् ॥ ३१ ॥</s-l></s-lg><s-lg><s-l>दिवि शक्र इव श्रेष्ठो महासत्त्वो महाबलः ।</s-l><s-l>स कथं निहतः पार्थैः क्षुद्रमत्स्यैर्यथा तिमिः ॥ ३२ ॥</s-l></s-lg><s-lg><s-l>क्षिप्रहस्तश्च बलवान्दृढधन्वारिमर्दनः ।</s-l><s-l>न यस्य जीविताकाङ्क्षी विषयं प्राप्य जीवति ॥ ३३ ॥</s-l></s-lg><s-lg><s-l>यं द्वौ न जहतः शब्दौ जीवमानं कदाचन ।</s-l><s-l>ब्राह्मश्च वेदकामानां ज्याघोषश्च धनुर्भृताम् ॥ ३४ ॥</s-l></s-lg><s-lg><s-l>नाहं मृष्ये हतं द्रोणं सिंहद्विरदविक्रमम् ।</s-l><s-l>कथं संजय दुर्धर्षमनाधृष्ययशोबलम् ॥ ३५ ॥</s-l></s-lg><s-lg><s-l>केऽरक्षन्दक्षिणं चक्रं सव्यं के च महात्मनः ।</s-l><s-l>पुरस्तात्के च वीरस्य युध्यमानस्य संयुगे ॥ ३६ ॥</s-l></s-lg><s-lg><s-l>के च तत्र तनुं त्यक्त्वा प्रतीपं मृत्युमाव्रजन् ।</s-l><s-l>द्रोणस्य समरे वीराः केऽकुर्वन्त परां धृतिम् ॥ ३७ ॥</s-l></s-lg><s-lg><s-l>एतदार्येण कर्तव्यं कृच्छ्रास्वापत्सु संजय ।</s-l><s-l>पराक्रमेद्यथाशक्त्या तच्च तस्मिन्प्रतिष्ठितम् ॥ ३८ ॥</s-l></s-lg><s-lg><s-l>मुह्यते मे मनस्तात कथा तावन्निवर्त्यताम् ।</s-l><s-l>भूयस्तु लब्धसंज्ञस्त्वा परिप्रक्ष्यामि संजय ॥ ३९ ॥</s-l></s-lg>