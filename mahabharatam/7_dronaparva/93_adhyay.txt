<s-lg><s-l> संजय उवाच ।</s-l><s-l>काल्यमानेषु सैन्येषु शैनेयेन ततस्ततः ।</s-l><s-l>भारद्वाजः शरव्रातैर्महद्भिः समवाकिरत् ॥ १ ॥</s-l></s-lg><s-lg><s-l>स संप्रहारस्तुमुलो द्रोणसात्वतयोरभूत् ।</s-l><s-l>पश्यतां सर्वसैन्यानां बलिवासवयोरिव ॥ २ ॥</s-l></s-lg><s-lg><s-l>ततो द्रोणः शिनेः पौत्रं चित्रैः सर्वायसैः शरैः ।</s-l><s-l>त्रिभिराशीविषाकारैर्ललाटे समविध्यत ॥ ३ ॥</s-l></s-lg><s-lg><s-l>तैर्ललाटार्पितैर्बाणैर्युयुधानस्त्वजिह्मगैः ।</s-l><s-l>व्यरोचत महाराज त्रिशृङ्ग इव पर्वतः ॥ ४ ॥</s-l></s-lg><s-lg><s-l>ततोऽस्य बाणानपरानिन्द्राशनिसमस्वनान् ।</s-l><s-l>भारद्वाजोऽन्तरप्रेक्षी प्रेषयामास संयुगे ॥ ५ ॥</s-l></s-lg><s-lg><s-l>तान्द्रोणचापनिर्मुक्तान्दाशार्हः पततः शरान् ।</s-l><s-l>द्वाभ्यां द्वाभ्यां सुपुङ्खाभ्यां चिच्छेद परमास्त्रवित् ॥ ६ ॥</s-l></s-lg><s-lg><s-l>तामस्य लघुतां द्रोणः समवेक्ष्य विशां पते ।</s-l><s-l>प्रहस्य सहसाविध्यद्विंशत्या शिनिपुंगवम् ॥ ७ ॥</s-l></s-lg><s-lg><s-l>पुनः पञ्चाशतेषूणां शतेन च समार्पयत् ।</s-l><s-l>लघुतां युयुधानस्य लाघवेन विशेषयन् ॥ ८ ॥</s-l></s-lg><s-lg><s-l>समुत्पतन्ति वल्मीकाद्यथा क्रुद्धा महोरगाः ।</s-l><s-l>तथा द्रोणरथाद्राजन्नुत्पतन्ति तनुच्छिदः ॥ ९ ॥</s-l></s-lg><s-lg><s-l>तथैव युयुधानेन सृष्टाः शतसहस्रशः ।</s-l><s-l>अवाकिरन्द्रोणरथं शरा रुधिरभोजनाः ॥ १० ॥</s-l></s-lg><s-lg><s-l>लाघवाद्द्विजमुख्यस्य सात्वतस्य च मारिष ।</s-l><s-l>विशेषं नाध्यगच्छाम समावास्तां नरर्षभौ ॥ ११ ॥</s-l></s-lg><s-lg><s-l>सात्यकिस्तु ततो द्रोणं नवभिर्नतपर्वभिः ।</s-l><s-l>आजघान भृशं क्रुद्धो ध्वजं च निशितैः शरैः ।</s-l><s-l>सारथिं च शतेनैव भारद्वाजस्य पश्यतः ॥ १२ ॥</s-l></s-lg><s-lg><s-l>लाघवं युयुधानस्य दृष्ट्वा द्रोणो महारथः ।</s-l><s-l>सप्तत्या सात्यकिं विद्ध्वा तुरगांश्च त्रिभिस्त्रिभिः ।</s-l><s-l>ध्वजमेकेन विव्याध माधवस्य रथे स्थितम् ॥ १३ ॥</s-l></s-lg><s-lg><s-l>अथापरेण भल्लेन हेमपुङ्खेन पत्रिणा ।</s-l><s-l>धनुश्चिच्छेद समरे माधवस्य महात्मनः ॥ १४ ॥</s-l></s-lg><s-lg><s-l>सात्यकिस्तु ततः क्रुद्धो धनुस्त्यक्त्वा महारथः ।</s-l><s-l>गदां जग्राह महतीं भारद्वाजाय चाक्षिपत् ॥ १५ ॥</s-l></s-lg><s-lg><s-l>तामापतन्तीं सहसा पट्टबद्धामयस्मयीम् ।</s-l><s-l>न्यवारयच्छरैर्द्रोणो बहुभिर्बहुरूपिभिः ॥ १६ ॥</s-l></s-lg><s-lg><s-l>अथान्यद्धनुरादाय सात्यकिः सत्यविक्रमः ।</s-l><s-l>विव्याध बहुभिर्वीरं भारद्वाजं शिलाशितैः ॥ १७ ॥</s-l></s-lg><s-lg><s-l>स विद्ध्वा समरे द्रोणं सिंहनादममुञ्चत ।</s-l><s-l>तं वै न ममृषे द्रोणः सर्वशस्त्रभृतां वरः ॥ १८ ॥</s-l></s-lg><s-lg><s-l>तथः शक्तिं गृहीत्वा तु रुक्मदण्डामयस्मयीम् ।</s-l><s-l>तरसा प्रेषयामास माधवस्य रथं प्रति ॥ १९ ॥</s-l></s-lg><s-lg><s-l>अनासाद्य तु शैनेयं सा शक्तिः कालसंनिभा ।</s-l><s-l>भित्त्वा रथं जगामोग्रा धरणीं दारुणस्वना ॥ २० ॥</s-l></s-lg><s-lg><s-l>ततो द्रोणं शिनेः पौत्रो राजन्विव्याध पत्रिणा ।</s-l><s-l>दक्षिणं भुजमासाद्य पीडयन्भरतर्षभ ॥ २१ ॥</s-l></s-lg><s-lg><s-l>द्रोणोऽपि समरे राजन्माधवस्य महद्धनुः ।</s-l><s-l>अर्धचन्द्रेण चिच्छेद रथशक्त्या च सारथिम् ॥ २२ ॥</s-l></s-lg><s-lg><s-l>मुमोह सारथिस्तस्य रथशक्त्या समाहतः ।</s-l><s-l>स रथोपस्थमासाद्य मुहूर्तं संन्यषीदत ॥ २३ ॥</s-l></s-lg><s-lg><s-l>चकार सात्यकी राजंस्तत्र कर्मातिमानुषम् ।</s-l><s-l>अयोधयच्च यद्द्रोणं रश्मीञ्जग्राह च स्वयम् ॥ २४ ॥</s-l></s-lg><s-lg><s-l>ततः शरशतेनैव युयुधानो महारथः ।</s-l><s-l>अविध्यद्ब्राह्मणं संख्ये हृष्टरूपो विशां पते ॥ २५ ॥</s-l></s-lg><s-lg><s-l>तस्य द्रोणः शरान्पञ्च प्रेषयामास भारत ।</s-l><s-l>ते तस्य कवचं भित्त्वा पपुः शोणितमाहवे ॥ २६ ॥</s-l></s-lg><s-lg><s-l>निर्विद्धस्तु शरैर्घोरैरक्रुध्यत्सात्यकिर्भृशम् ।</s-l><s-l>सायकान्व्यसृजच्चापि वीरो रुक्मरथं प्रति ॥ २७ ॥</s-l></s-lg><s-lg><s-l>ततो द्रोणस्य यन्तारं निपात्यैकेषुणा भुवि ।</s-l><s-l>अश्वान्व्यद्रावयद्बाणैर्हतसूतान्महात्मनः ॥ २८ ॥</s-l></s-lg><s-lg><s-l>स रथः प्रद्रुतः संख्ये मण्डलानि सहस्रशः ।</s-l><s-l>चकार राजतो राजन्भ्राजमान इवांशुमान् ॥ २९ ॥</s-l></s-lg><s-lg><s-l>अभिद्रवत गृह्णीत हयान्द्रोणस्य धावत ।</s-l><s-l>इति स्म चुक्रुशुः सर्वे राजपुत्राः सराजकाः ॥ ३० ॥</s-l></s-lg><s-lg><s-l>ते सात्यकिमपास्याशु राजन्युधि महारथाः ।</s-l><s-l>यतो द्रोणस्ततः सर्वे सहसा समुपाद्रवन् ॥ ३१ ॥</s-l></s-lg><s-lg><s-l>तान्दृष्ट्वा प्रद्रुतान्सर्वान्सात्वतेन शरार्दितान् ।</s-l><s-l>प्रभग्नं पुनरेवासीत्तव सैन्यं समाकुलम् ॥ ३२ ॥</s-l></s-lg><s-lg><s-l>व्यूहस्यैव पुनर्द्वारं गत्वा द्रोणो व्यवस्थितः ।</s-l><s-l>वातायमानैस्तैरश्वैर्हृतो वृष्णिशरार्दितैः ॥ ३३ ॥</s-l></s-lg><s-lg><s-l>पाण्डुपाञ्चालसंभग्नं व्यूहमालोक्य वीर्यवान् ।</s-l><s-l>शैनेये नाकरोद्यत्नं व्यूहस्यैवाभिरक्षणे ॥ ३४ ॥</s-l></s-lg><s-lg><s-l>निवार्य पाण्डुपाञ्चालान्द्रोणाग्निः प्रदहन्निव ।</s-l><s-l>तस्थौ क्रोधाग्निसंदीप्तः कालसूर्य इवोदितः ॥ ३५ ॥</s-l></s-lg>