<s-lg><s-l> धृतराष्ट्र उवाच ।</s-l><s-l>तस्मिन्विनिहते वीरे सैन्धवे सव्यसाचिना ।</s-l><s-l>मामका यदकुर्वन्त तन्ममाचक्ष्व संजय ॥ १ ॥</s-l></s-lg><s-lg><s-l> संजय उवाच ।</s-l><s-l>सैन्धवं निहतं दृष्ट्वा रणे पार्थेन मारिष ।</s-l><s-l>अमर्षवशमापन्नः कृपः शारद्वतस्तदा ॥ २ ॥</s-l></s-lg><s-lg><s-l>महता शरवर्षेण पाण्डवं समवाकिरत् ।</s-l><s-l>द्रौणिश्चाभ्यद्रवत्पार्थं रथमास्थाय फल्गुनम् ॥ ३ ॥</s-l></s-lg><s-lg><s-l>तावेनं रथिनां श्रेष्ठौ रथाभ्यां रथसत्तमम् ।</s-l><s-l>उभावुभयतस्तीक्ष्णैर्विशिखैरभ्यवर्षताम् ॥ ४ ॥</s-l></s-lg><s-lg><s-l>स तथा शरवर्षाभ्यां सुमहद्भ्यां महाभुजः ।</s-l><s-l>पीड्यमानः परामार्तिमगमद्रथिनां वरः ॥ ५ ॥</s-l></s-lg><s-lg><s-l>सोऽजिघांसुर्गुरुं संख्ये गुरोस्तनयमेव च ।</s-l><s-l>चकाराचार्यकं तत्र कुन्तीपुत्रो धनंजयः ॥ ६ ॥</s-l></s-lg><s-lg><s-l>अस्त्रैरस्त्राणि संवार्य द्रौणेः शारद्वतस्य च ।</s-l><s-l>मन्दवेगानिषूंस्ताभ्यामजिघांसुरवासृजत् ॥ ७ ॥</s-l></s-lg><s-lg><s-l>ते नातिभृशमभ्यघ्नन्विशिखा जयचोदिताः ।</s-l><s-l>बहुत्वात्तु परामार्तिं शराणां तावगच्छताम् ॥ ८ ॥</s-l></s-lg><s-lg><s-l>अथ शारद्वतो राजन्कौन्तेयशरपीडितः ।</s-l><s-l>अवासीदद्रथोपस्थे मूर्च्छामभिजगाम ह ॥ ९ ॥</s-l></s-lg><s-lg><s-l>विह्वलं तमभिज्ञाय भर्तारं शरपीडितम् ।</s-l><s-l>हतोऽयमिति च ज्ञात्वा सारथिस्तमपावहत् ॥ १० ॥</s-l></s-lg><s-lg><s-l>तस्मिन्सन्ने महाराज कृपे शारद्वते युधि ।</s-l><s-l>अश्वत्थामाप्यपायासीत्पाण्डवेयाद्रथान्तरम् ॥ ११ ॥</s-l></s-lg><s-lg><s-l>दृष्ट्वा शारद्वतं पार्थो मूर्छितं शरपीडितम् ।</s-l><s-l>रथ एव महेष्वासः कृपणं पर्यदेवयत् ॥ १२ ॥</s-l></s-lg><s-lg><s-l>पश्यन्निदं महाप्राज्ञः क्षत्ता राजानमुक्तवान् ।</s-l><s-l>कुलान्तकरणे पापे जातमात्रे सुयोधने ॥ १३ ॥</s-l></s-lg><s-lg><s-l>नीयतां परलोकाय साध्वयं कुलपांसनः ।</s-l><s-l>अस्माद्धि कुरुमुख्यानां महदुत्पत्स्यते भयम् ॥ १४ ॥</s-l></s-lg><s-lg><s-l>तदिदं समनुप्राप्तं वचनं सत्यवादिनः ।</s-l><s-l>तत्कृते ह्यद्य पश्यामि शरतल्पगतं कृपम् ॥ १५ ॥</s-l></s-lg><s-lg><s-l>धिगस्तु क्षात्रमाचारं धिगस्तु बलपौरुषम् ।</s-l><s-l>को हि ब्राह्मणमाचार्यमभिद्रुह्येत मादृशः ॥ १६ ॥</s-l></s-lg><s-lg><s-l>ऋषिपुत्रो ममाचार्यो द्रोणस्य दयितः सखा ।</s-l><s-l>एष शेते रथोपस्थे मद्बाणैरभिपीडितः ॥ १७ ॥</s-l></s-lg><s-lg><s-l>अकामयानेन मया विशिखैरर्दितो भृशम् ।</s-l><s-l>अवासीदद्रथोपस्थे प्राणान्पीडयतीव मे ॥ १८ ॥</s-l></s-lg><s-lg><s-l>शरार्दितेन हि मया प्रेक्षणीयो महाद्युतिः ।</s-l><s-l>प्रत्यस्तो बहुभिर्बाणैर्दशधर्मगतेन वै ॥ १९ ॥</s-l></s-lg><s-lg><s-l>शोचयत्येष निपतन्भूयः पुत्रवधाद्धि माम् ।</s-l><s-l>कृपणं स्वरथे सन्नं पश्य कृष्ण यथा गतम् ॥ २० ॥</s-l></s-lg><s-lg><s-l>उपाकृत्य तु वै विद्यामाचार्येभ्यो नरर्षभाः ।</s-l><s-l>प्रयच्छन्तीह ये कामान्देवत्वमुपयान्ति ते ॥ २१ ॥</s-l></s-lg><s-lg><s-l>ये तु विद्यामुपादाय गुरुभ्यः पुरुषाधमाः ।</s-l><s-l>घ्नन्ति तानेव दुर्वृत्तास्ते वै निरयगामिनः ॥ २२ ॥</s-l></s-lg><s-lg><s-l>तदिदं नरकायाद्य कृतं कर्म मया ध्रुवम् ।</s-l><s-l>आचार्यं शरवर्षेण रथे सादयता कृपम् ॥ २३ ॥</s-l></s-lg><s-lg><s-l>यत्तत्पूर्वमुपाकुर्वन्नस्त्रं मामब्रवीत्कृपः ।</s-l><s-l>न कथंचन कौरव्य प्रहर्तव्यं गुराविति ॥ २४ ॥</s-l></s-lg><s-lg><s-l>तदिदं वचनं साधोराचार्यस्य महात्मनः ।</s-l><s-l>नानुष्ठितं तमेवाजौ विशिखैरभिवर्षता ॥ २५ ॥</s-l></s-lg><s-lg><s-l>नमस्तस्मै सुपूज्याय गौतमायापलायिने ।</s-l><s-l>धिगस्तु मम वार्ष्णेय यो ह्यस्मै प्रहराम्यहम् ॥ २६ ॥</s-l></s-lg><s-lg><s-l>तथा विलपमाने तु सव्यसाचिनि तं प्रति ।</s-l><s-l>सैन्धवं निहतं दृष्ट्वा राधेयः समुपाद्रवत् ॥ २७ ॥</s-l></s-lg><s-lg><s-l>उपायान्तं तु राधेयं दृष्ट्वा पार्थो महारथः ।</s-l><s-l>प्रहसन्देवकीपुत्रमिदं वचनमब्रवीत् ॥ २८ ॥</s-l></s-lg><s-lg><s-l>एष प्रयात्याधिरथिः सात्यकेः स्यन्दनं प्रति ।</s-l><s-l>न मृष्यति हतं नूनं भूरिश्रवसमाहवे ॥ २९ ॥</s-l></s-lg><s-lg><s-l>यत्र यात्येष तत्र त्वं चोदयाश्वाञ्जनार्दन ।</s-l><s-l>मा सोमदत्तेः पदवीं गमयेत्सात्यकिं वृषः ॥ ३० ॥</s-l></s-lg><s-lg><s-l>एवमुक्तो महाबाहुः केशवः सव्यसाचिना ।</s-l><s-l>प्रत्युवाच महातेजाः कालयुक्तमिदं वचः ॥ ३१ ॥</s-l></s-lg><s-lg><s-l>अलमेष महाबाहुः कर्णायैको हि पाण्डव ।</s-l><s-l>किं पुनर्द्रौपदेयाभ्यां सहितः सात्वतर्षभः ॥ ३२ ॥</s-l></s-lg><s-lg><s-l>न च तावत्क्षमः पार्थ कर्णेन तव संगरः ।</s-l><s-l>प्रज्वलन्ती महोल्केव तिष्ठत्यस्य हि वासवी ।</s-l><s-l>त्वदर्थं पूज्यमानैषा रक्ष्यते परवीरहन् ॥ ३३ ॥</s-l></s-lg><s-lg><s-l>अतः कर्णः प्रयात्वत्र सात्वतस्य यथा तथा ।</s-l><s-l>अहं ज्ञास्यामि कौरव्य कालमस्य दुरात्मनः ॥ ३४ ॥</s-l></s-lg><s-lg><s-l> धृतराष्ट्र उवाच ।</s-l><s-l>योऽसौ कर्णेन वीरेण वार्ष्णेयस्य समागमः ।</s-l><s-l>हते तु भूरिश्रवसि सैन्धवे च निपातिते ॥ ३५ ॥</s-l></s-lg><s-lg><s-l>सात्यकिश्चापि विरथः कं समारूढवान्रथम् ।</s-l><s-l>चक्ररक्षौ च पाञ्चाल्यौ तन्ममाचक्ष्व संजय ॥ ३६ ॥</s-l></s-lg><s-lg><s-l> संजय उवाच ।</s-l><s-l>हन्त ते वर्णयिष्यामि यथावृत्तं महारणे ।</s-l><s-l>शुश्रूषस्व स्थिरो भूत्वा दुराचरितमात्मनः ॥ ३७ ॥</s-l></s-lg><s-lg><s-l>पूर्वमेव हि कृष्णस्य मनोगतमिदं प्रभो ।</s-l><s-l>विजेतव्यो यथा वीरः सात्यकिर्यूपकेतुना ॥ ३८ ॥</s-l></s-lg><s-lg><s-l>अतीतानागतं राजन्स हि वेत्ति जनार्दनः ।</s-l><s-l>अतः सूतं समाहूय दारुकं संदिदेश ह ।</s-l><s-l>रथो मे युज्यतां काल्यमिति राजन्महाबलः ॥ ३९ ॥</s-l></s-lg><s-lg><s-l>न हि देवा न गन्धर्वा न यक्षोरगराक्षसाः ।</s-l><s-l>मानवा वा विजेतारः कृष्णयोः सन्ति केचन ॥ ४० ॥</s-l></s-lg><s-lg><s-l>पितामहपुरोगाश्च देवाः सिद्धाश्च तं विदुः ।</s-l><s-l>तयोः प्रभावमतुलं शृणु युद्धं च तद्यथा ॥ ४१ ॥</s-l></s-lg><s-lg><s-l>सात्यकिं विरथं दृष्ट्वा कर्णं चाभ्युद्यतायुधम् ।</s-l><s-l>दध्मौ शङ्खं महावेगमार्षभेणाथ माधवः ॥ ४२ ॥</s-l></s-lg><s-lg><s-l>दारुकोऽवेत्य संदेशं श्रुत्वा शङ्खस्य च स्वनम् ।</s-l><s-l>रथमन्वानयत्तस्मै सुपर्णोच्छ्रितकेतनम् ॥ ४३ ॥</s-l></s-lg><s-lg><s-l>स केशवस्यानुमते रथं दारुकसंयुतम् ।</s-l><s-l>आरुरोह शिनेः पौत्रो ज्वलनादित्यसंनिभम् ॥ ४४ ॥</s-l></s-lg><s-lg><s-l>कामगैः सैन्यसुग्रीवमेघपुष्पबलाहकैः ।</s-l><s-l>हयोदग्रैर्महावेगैर्हेमभाण्डविभूषितैः ॥ ४५ ॥</s-l></s-lg><s-lg><s-l>युक्तं समारुह्य च तं विमानप्रतिमं रथम् ।</s-l><s-l>अभ्यद्रवत राधेयं प्रवपन्सायकान्बहून् ॥ ४६ ॥</s-l></s-lg><s-lg><s-l>चक्ररक्षावपि तदा युधामन्यूत्तमौजसौ ।</s-l><s-l>धनंजयरथं हित्वा राधेयं प्रत्युदीययुः ॥ ४७ ॥</s-l></s-lg><s-lg><s-l>राधेयोऽपि महाराज शरवर्षं समुत्सृजन् ।</s-l><s-l>अभ्यद्रवत्सुसंक्रुद्धो रणे शैनेयमच्युतम् ॥ ४८ ॥</s-l></s-lg><s-lg><s-l>नैव दैवं न गान्धर्वं नासुरोरगराक्षसम् ।</s-l><s-l>तादृशं भुवि वा युद्धं दिवि वा श्रुतमित्युत ॥ ४९ ॥</s-l></s-lg><s-lg><s-l>उपारमत तत्सैन्यं सरथाश्वनरद्विपम् ।</s-l><s-l>तयोर्दृष्ट्वा महाराज कर्म संमूढचेतनम् ॥ ५० ॥</s-l></s-lg><s-lg><s-l>सर्वे च समपश्यन्त तद्युद्धमतिमानुषम् ।</s-l><s-l>तयोर्नृवरयो राजन्सारथ्यं दारुकस्य च ॥ ५१ ॥</s-l></s-lg><s-lg><s-l>गतप्रत्यागतावृत्तैर्मण्डलैः संनिवर्तनैः ।</s-l><s-l>सारथेस्तु रथस्थस्य काश्यपेयस्य विस्मिताः ॥ ५२ ॥</s-l></s-lg><s-lg><s-l>नभस्तलगताश्चैव देवगन्धर्वदानवाः ।</s-l><s-l>अतीवावहिता द्रष्टुं कर्णशैनेययो रणम् ॥ ५३ ॥</s-l></s-lg><s-lg><s-l>मित्रार्थे तौ पराक्रान्तौ स्पर्धिनौ शुष्मिणौ रणे ।</s-l><s-l>कर्णश्चामरसंकाशो युयुधानश्च सात्यकिः ॥ ५४ ॥</s-l></s-lg><s-lg><s-l>अन्योन्यं तौ महाराज शरवर्षैरवर्षताम् ।</s-l><s-l>प्रममाथ शिनेः पौत्रं कर्णः सायकवृष्टिभिः ॥ ५५ ॥</s-l></s-lg><s-lg><s-l>अमृष्यमाणो निधनं कौरव्यजलसंधयोः ।</s-l><s-l>कर्णः शोकसमाविष्टो महोरग इव श्वसन् ॥ ५६ ॥</s-l></s-lg><s-lg><s-l>स शैनेयं रणे क्रुद्धः प्रदहन्निव चक्षुषा ।</s-l><s-l>अभ्यद्रवत वेगेन पुनः पुनररिंदमः ॥ ५७ ॥</s-l></s-lg><s-lg><s-l>तं तु संप्रेक्ष्य संक्रुद्धं सात्यकिः प्रत्यविध्यत ।</s-l><s-l>महता शरवर्षेण गजः प्रतिगजं यथा ॥ ५८ ॥</s-l></s-lg><s-lg><s-l>तौ समेत्य नरव्याघ्रौ व्याघ्राविव तरस्विनौ ।</s-l><s-l>अन्योन्यं संततक्षाते रणेऽनुपमविक्रमौ ॥ ५९ ॥</s-l></s-lg><s-lg><s-l>ततः कर्णं शिनेः पौत्रः सर्वपारशवैः शरैः ।</s-l><s-l>बिभेद सर्वगात्रेषु पुनः पुनररिंदमः ॥ ६० ॥</s-l></s-lg><s-lg><s-l>सारथिं चास्य भल्लेन रथनीडादपाहरत् ।</s-l><s-l>अश्वांश्च चतुरः श्वेतान्निजघ्ने निशितैः शरैः ॥ ६१ ॥</s-l></s-lg><s-lg><s-l>छित्त्वा ध्वजं शतेनैव शतधा पुरुषर्षभः ।</s-l><s-l>चकार विरथं कर्णं तव पुत्रस्य पश्यतः ॥ ६२ ॥</s-l></s-lg><s-lg><s-l>ततो विमनसो राजंस्तावकाः पुरुषर्षभाः ।</s-l><s-l>वृषसेनः कर्णसुतः शल्यो मद्राधिपस्तथा ॥ ६३ ॥</s-l></s-lg><s-lg><s-l>द्रोणपुत्रश्च शैनेयं सर्वतः पर्यवारयन् ।</s-l><s-l>ततः पर्याकुलं सर्वं न प्राज्ञायत किंचन ॥ ६४ ॥</s-l></s-lg><s-lg><s-l>तथा सात्यकिना वीरे विरथे सूतजे कृते ।</s-l><s-l>हाहाकारस्ततो राजन्सर्वसैन्येषु चाभवत् ॥ ६५ ॥</s-l></s-lg><s-lg><s-l>कर्णोऽपि विह्वलो राजन्सात्वतेनार्दितः शरैः ।</s-l><s-l>दुर्योधनरथं राजन्नारुरोह विनिःश्वसन् ॥ ६६ ॥</s-l></s-lg><s-lg><s-l>मानयंस्तव पुत्रस्य बाल्यात्प्रभृति सौहृदम् ।</s-l><s-l>कृतां राज्यप्रदानेन प्रतिज्ञां परिपालयन् ॥ ६७ ॥</s-l></s-lg><s-lg><s-l>तथा तु विरथे कर्णे पुत्रान्वै तव पार्थिव ।</s-l><s-l>दुःशासनमुखाञ्शूरान्नावधीत्सात्यकिर्वशी ॥ ६८ ॥</s-l></s-lg><s-lg><s-l>रक्षन्प्रतिज्ञां च पुनर्भीमसेनकृतां पुरा ।</s-l><s-l>विरथान्विह्वलांश्चक्रे न तु प्राणैर्व्ययोजयत् ॥ ६९ ॥</s-l></s-lg><s-lg><s-l>भीमसेनेन तु वधः पुत्राणां ते प्रतिश्रुतः ।</s-l><s-l>पुनर्द्यूते च पार्थेन वधः कर्णस्य संश्रुतः ॥ ७० ॥</s-l></s-lg><s-lg><s-l>वधे त्वकुर्वन्यत्नं ते तस्य कर्णमुखास्तदा ।</s-l><s-l>नाशक्नुवंश्च तं हन्तुं सात्यकिं प्रवरा रथाः ॥ ७१ ॥</s-l></s-lg><s-lg><s-l>द्रौणिश्च कृतवर्मा च तथैवान्ये महारथाः ।</s-l><s-l>निर्जिता धनुषैकेन शतशः क्षत्रियर्षभाः ।</s-l><s-l>काङ्क्षता परलोकं च धर्मराजस्य च प्रियम् ॥ ७२ ॥</s-l></s-lg><s-lg><s-l>कृष्णयोः सदृशो वीर्ये सात्यकिः शत्रुकर्शनः ।</s-l><s-l>कृष्णो वापि भवेल्लोके पार्थो वापि धनुर्धरः ।</s-l><s-l>शैनेयो वा नरव्याघ्रश्चतुर्थो नोपलभ्यते ॥ ७३ ॥</s-l></s-lg><s-lg><s-l> धृतराष्ट्र उवाच ।</s-l><s-l>अजय्यं रथमास्थाय वासुदेवस्य सात्यकिः ।</s-l><s-l>विरथं कृतवान्कर्णं वासुदेवसमो युवा ॥ ७४ ॥</s-l></s-lg><s-lg><s-l>दारुकेण समायुक्तं स्वबाहुबलदर्पितः ।</s-l><s-l>कच्चिदन्यं समारूढः स रथं सात्यकिः पुनः ॥ ७५ ॥</s-l></s-lg><s-lg><s-l>एतदिच्छाम्यहं श्रोतुं कुशलो ह्यसि भाषितुम् ।</s-l><s-l>असह्यं तमहं मन्ये तन्ममाचक्ष्व संजय ॥ ७६ ॥</s-l></s-lg><s-lg><s-l> संजय उवाच ।</s-l><s-l>शृणु राजन्यथा तस्य रथमन्यं महामतिः ।</s-l><s-l>दारुकस्यानुजस्तूर्णं कल्पनाविधिकल्पितम् ॥ ७७ ॥</s-l></s-lg><s-lg><s-l>आयसैः काञ्चनैश्चापि पट्टैर्नद्धं सकूबरम् ।</s-l><s-l>तारासहस्रखचितं सिंहध्वजपताकिनम् ॥ ७८ ॥</s-l></s-lg><s-lg><s-l>अश्वैर्वातजवैर्युक्तं हेमभाण्डपरिच्छदैः ।</s-l><s-l>पाण्डुरैरिन्दुसंकाशैः सर्वशब्दातिगैर्दृढैः ॥ ७९ ॥</s-l></s-lg><s-lg><s-l>चित्रकाञ्चनसंनाहैर्वाजिमुख्यैर्विशां पते ।</s-l><s-l>घण्टाजालाकुलरवं शक्तितोमरविद्युतम् ॥ ८० ॥</s-l></s-lg><s-lg><s-l>वृतं सांग्रामिकैर्द्रव्यैर्बहुशस्त्रपरिच्छदम् ।</s-l><s-l>रथं संपादयामास मेघगम्भीरनिस्वनम् ॥ ८१ ॥</s-l></s-lg><s-lg><s-l>तं समारुह्य शैनेयस्तव सैन्यमुपाद्रवत् ।</s-l><s-l>दारुकोऽपि यथाकामं प्रययौ केशवान्तिकम् ॥ ८२ ॥</s-l></s-lg><s-lg><s-l>कर्णस्यापि महाराज शङ्खगोक्षीरपाण्डुरैः ।</s-l><s-l>चित्रकाञ्चनसंनाहैः सदश्वैर्वेगवत्तरैः ॥ ८३ ॥</s-l></s-lg><s-lg><s-l>हेमकक्ष्याध्वजोपेतं कॢप्तयन्त्रपताकिनम् ।</s-l><s-l>अग्र्यं रथं सुयन्तारं बहुशस्त्रपरिच्छदम् ॥ ८४ ॥</s-l></s-lg><s-lg><s-l>उपाजह्रुस्तमास्थाय कर्णोऽप्यभ्यद्रवद्रिपून् ।</s-l><s-l>एतत्ते सर्वमाख्यातं यन्मां त्वं परिपृच्छसि ॥ ८५ ॥</s-l></s-lg><s-lg><s-l>भूयश्चापि निबोध त्वं तवापनयजं क्षयम् ।</s-l><s-l>एकत्रिंशत्तव सुता भीमसेनेन पातिताः ॥ ८६ ॥</s-l></s-lg><s-lg><s-l>दुर्मुखं प्रमुखे कृत्वा सततं चित्रयोधिनम् ।</s-l><s-l>शतशो निहताः शूराः सात्वतेनार्जुनेन च ॥ ८७ ॥</s-l></s-lg><s-lg><s-l>भीष्मं प्रमुखतः कृत्वा भगदत्तं च मारिष ।</s-l><s-l>एवमेष क्षयो वृत्तो राजन्दुर्मन्त्रिते तव ॥ ८८ ॥</s-l></s-lg>