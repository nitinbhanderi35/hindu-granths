<s-lg><s-l> संजय उवाच ।</s-l><s-l>ततः संशप्तका राजन्समे देशे व्यवस्थिताः ।</s-l><s-l>व्यूह्यानीकं रथैरेव चन्द्रार्धाख्यं मुदान्विताः ॥ १ ॥</s-l></s-lg><s-lg><s-l>ते किरीटिनमायान्तं दृष्ट्वा हर्षेण मारिष ।</s-l><s-l>उदक्रोशन्नरव्याघ्राः शब्देन महता तदा ॥ २ ॥</s-l></s-lg><s-lg><s-l>स शब्दः प्रदिशः सर्वा दिशः खं च समावृणोत् ।</s-l><s-l>आवृतत्वाच्च लोकस्य नासीत्तत्र प्रतिस्वनः ॥ ३ ॥</s-l></s-lg><s-lg><s-l>अतीव संप्रहृष्टांस्तानुपलभ्य धनंजयः ।</s-l><s-l>किंचिदभ्युत्स्मयन्कृष्णमिदं वचनमब्रवीत् ॥ ४ ॥</s-l></s-lg><s-lg><s-l>पश्यैतान्देवकीमातर्मुमूर्षूनद्य संयुगे ।</s-l><s-l>भ्रातॄंस्त्रैगर्तकानेवं रोदितव्ये प्रहर्षितान् ॥ ५ ॥</s-l></s-lg><s-lg><s-l>अथ वा हर्षकालोऽयं त्रैगर्तानामसंशयम् ।</s-l><s-l>कुनरैर्दुरवापान्हि लोकान्प्राप्स्यन्त्यनुत्तमान् ॥ ६ ॥</s-l></s-lg><s-lg><s-l>एवमुक्त्वा महाबाहुर्हृषीकेशं ततोऽर्जुनः ।</s-l><s-l>आससाद रणे व्यूढां त्रैगर्तानामनीकिनीम् ॥ ७ ॥</s-l></s-lg><s-lg><s-l>स देवदत्तमादाय शङ्खं हेमपरिष्कृतम् ।</s-l><s-l>दध्मौ वेगेन महता फल्गुनः पूरयन्दिशः ॥ ८ ॥</s-l></s-lg><s-lg><s-l>तेन शब्देन वित्रस्ता संशप्तकवरूथिनी ।</s-l><s-l>निश्चेष्टावस्थिता संक्ये अश्मसारमयी यथा ॥ ९ ॥</s-l></s-lg><s-lg><s-l>वाहास्तेषां विवृत्ताक्षाः स्तब्धकर्णशिरोधराः ।</s-l><s-l>विष्टब्धचरणा मूत्रं रुधिरं च प्रसुस्रुवुः ॥ १० ॥</s-l></s-lg><s-lg><s-l>उपलभ्य च ते संज्ञामवस्थाप्य च वाहिनीम् ।</s-l><s-l>युगपत्पाण्डुपुत्राय चिक्षिपुः कङ्कपत्रिणः ॥ ११ ॥</s-l></s-lg><s-lg><s-l>तान्यर्जुनः सहस्राणि दश पञ्चैव चाशुगैः ।</s-l><s-l>अनागतान्येव शरैश्चिच्छेदाशुपराक्रमः ॥ १२ ॥</s-l></s-lg><s-lg><s-l>ततोऽर्जुनं शितैर्बाणैर्दशभिर्दशभिः पुनः ।</s-l><s-l>प्रत्यविध्यंस्ततः पार्थस्तानविध्यत्त्रिभिस्त्रिभिः ॥ १३ ॥</s-l></s-lg><s-lg><s-l>एकैकस्तु ततः पार्थं राजन्विव्याध पञ्चभिः ।</s-l><s-l>स च तान्प्रतिविव्याध द्वाभ्यां द्वाभ्यां पराक्रमी ॥ १४ ॥</s-l></s-lg><s-lg><s-l>भूय एव तु संरब्धास्तेऽर्जुनं सहकेशवम् ।</s-l><s-l>आपूरयञ्शरैस्तीक्ष्णैस्तटाकमिव वृष्टिभिः ॥ १५ ॥</s-l></s-lg><s-lg><s-l>ततः शरसहस्राणि प्रापतन्नर्जुनं प्रति ।</s-l><s-l>भ्रमराणामिव व्राताः फुल्लद्रुमगणे वने ॥ १६ ॥</s-l></s-lg><s-lg><s-l>ततः सुबाहुस्त्रिंशद्भिरद्रिसारमयैर्दृढैः ।</s-l><s-l>अविध्यदिषुभिर्गाढं किरीटे सव्यसाचिनम् ॥ १७ ॥</s-l></s-lg><s-lg><s-l>तैः किरीटी किरीटस्थैर्हेमपुङ्खैरजिह्मगैः ।</s-l><s-l>शातकुम्भमयापीडो बभौ यूप इवोच्छ्रितः ॥ १८ ॥</s-l></s-lg><s-lg><s-l>हस्तावापं सुबाहोस्तु भल्लेन युधि पाण्डवः ।</s-l><s-l>चिच्छेद तं चैव पुनः शरवर्षैरवाकिरत् ॥ १९ ॥</s-l></s-lg><s-lg><s-l>ततः सुशर्मा दशभिः सुरथश्च किरीटिनम् ।</s-l><s-l>सुधर्मा सुधनुश्चैव सुबाहुश्च समर्पयन् ॥ २० ॥</s-l></s-lg><s-lg><s-l>तांस्तु सर्वान्पृथग्बाणैर्वानरप्रवरध्वजः ।</s-l><s-l>प्रत्यविध्यद्ध्वजांश्चैषां भल्लैश्चिच्छेद काञ्चनान् ॥ २१ ॥</s-l></s-lg><s-lg><s-l>सुधन्वनो धनुश्छित्त्वा हयान्वै न्यवधीच्छरैः ।</s-l><s-l>अथास्य सशिरस्त्राणं शिरः कायादपाहरत् ॥ २२ ॥</s-l></s-lg><s-lg><s-l>तस्मिंस्तु पतिते वीरे त्रस्तास्तस्य पदानुगाः ।</s-l><s-l>व्यद्रवन्त भयाद्भीता येन दौर्योधनं बलम् ॥ २३ ॥</s-l></s-lg><s-lg><s-l>ततो जघान संक्रुद्धो वासविस्तां महाचमूम् ।</s-l><s-l>शरजालैरविच्छिन्नैस्तमः सूर्य इवांशुभिः ॥ २४ ॥</s-l></s-lg><s-lg><s-l>ततो भग्ने बले तस्मिन्विप्रयाते समन्ततः ।</s-l><s-l>सव्यसाचिनि संक्रुद्धे त्रैगर्तान्भयमाविशत् ॥ २५ ॥</s-l></s-lg><s-lg><s-l>ते वध्यमानाः पार्थेन शरैः संनतपर्वभिः ।</s-l><s-l>अमुह्यंस्तत्र तत्रैव त्रस्ता मृगगणा इव ॥ २६ ॥</s-l></s-lg><s-lg><s-l>ततस्त्रिगर्तराट्क्रुद्धस्तानुवाच महारथान् ।</s-l><s-l>अलं द्रुतेन वः शूरा न भयं कर्तुमर्हथ ॥ २७ ॥</s-l></s-lg><s-lg><s-l>शप्त्वा तु शपथान्घोरान्सर्वसैन्यस्य पश्यतः ।</s-l><s-l>गत्वा दौर्योधनं सैन्यं किं वै वक्ष्यथ मुख्यगाः ॥ २८ ॥</s-l></s-lg><s-lg><s-l>नावहास्याः कथं लोके कर्मणानेन संयुगे ।</s-l><s-l>भवेम सहिताः सर्वे निवर्तध्वं यथाबलम् ॥ २९ ॥</s-l></s-lg><s-lg><s-l>एवमुक्तास्तु ते राजन्नुदक्रोशन्मुहुर्मुहुः ।</s-l><s-l>शङ्खांश्च दध्मिरे वीरा हर्षयन्तः परस्परम् ॥ ३० ॥</s-l></s-lg><s-lg><s-l>ततस्ते संन्यवर्तन्त संशप्तकगणाः पुनः ।</s-l><s-l>नारायणाश्च गोपालाः कृत्वा मृत्युं निवर्तनम् ॥ ३१ ॥</s-l></s-lg>