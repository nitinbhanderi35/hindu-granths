<s-lg><s-l> जनमेजय उवाच ।</s-l><s-l>तमप्रतिमसत्त्वौजोबलवीर्यपराक्रमम् ।</s-l><s-l>हतं देवव्रतं श्रुत्वा पाञ्चाल्येन शिखण्डिना ॥ १ ॥</s-l></s-lg><s-lg><s-l>धृतराष्ट्रस्तदा राजा शोकव्याकुलचेतनः ।</s-l><s-l>किमचेष्टत विप्रर्षे हते पितरि वीर्यवान् ॥ २ ॥</s-l></s-lg><s-lg><s-l>तस्य पुत्रो हि भगवन्भीष्मद्रोणमुखै रथैः ।</s-l><s-l>पराजित्य महेष्वासान्पाण्डवान्राज्यमिच्छति ॥ ३ ॥</s-l></s-lg><s-lg><s-l>तस्मिन्हते तु भगवन्केतौ सर्वधनुष्मताम् ।</s-l><s-l>यदचेष्टत कौरव्यस्तन्मे ब्रूहि द्विजोत्तम ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>निहतं पितरं श्रुत्वा धृतराष्ट्रो जनाधिपः ।</s-l><s-l>लेभे न शान्तिं कौरव्यश्चिन्ताशोकपरायणः ॥ ५ ॥</s-l></s-lg><s-lg><s-l>तस्य चिन्तयतो दुःखमनिशं पार्थिवस्य तत् ।</s-l><s-l>आजगाम विशुद्धात्मा पुनर्गावल्गणिस्तदा ॥ ६ ॥</s-l></s-lg><s-lg><s-l>शिबिरात्संजयं प्राप्तं निशि नागाह्वयं पुरम् ।</s-l><s-l>आम्बिकेयो महाराज धृतराष्ट्रोऽन्वपृच्छत ॥ ७ ॥</s-l></s-lg><s-lg><s-l>श्रुत्वा भीष्मस्य निधनमप्रहृष्टमना भृशम् ।</s-l><s-l>पुत्राणां जयमाकाङ्क्षन्विललापातुरो यथा ॥ ८ ॥</s-l></s-lg><s-lg><s-l> धृतराष्ट्र उवाच ।</s-l><s-l>संसाध्य तु महात्मानं भीष्मं भीमपराक्रमम् ।</s-l><s-l>किमकार्षुः परं तात कुरवः कालचोदिताः ॥ ९ ॥</s-l></s-lg><s-lg><s-l>तस्मिन्विनिहते शूरे दुराधर्षे महौजसि ।</s-l><s-l>किं नु स्वित्कुरवोऽकार्षुर्निमग्नाः शोकसागरे ॥ १० ॥</s-l></s-lg><s-lg><s-l>तदुदीर्णं महत्सैन्यं त्रैलोक्यस्यापि संजय ।</s-l><s-l>भयमुत्पादयेत्तीव्रं पाण्डवानां महात्मनाम् ॥ ११ ॥</s-l></s-lg><s-lg><s-l>देवव्रते तु निहते कुरूणामृषभे तदा ।</s-l><s-l>यदकार्षुर्नृपतयस्तन्ममाचक्ष्व संजय ॥ १२ ॥</s-l></s-lg><s-lg><s-l> संजय उवाच ।</s-l><s-l>शृणु राजन्नेकमना वचनं ब्रुवतो मम ।</s-l><s-l>यत्ते पुत्रास्तदाकार्षुर्हते देवव्रते मृधे ॥ १३ ॥</s-l></s-lg><s-lg><s-l>निहते तु तदा भीष्मे राजन्सत्यपराक्रमे ।</s-l><s-l>तावकाः पाण्डवेयाश्च प्राध्यायन्त पृथक्पृथक् ॥ १४ ॥</s-l></s-lg><s-lg><s-l>विस्मिताश्च प्रहृष्टाश्च क्षत्रधर्मं निशाम्य ते ।</s-l><s-l>स्वधर्मं निन्दमानाश्च प्रणिपत्य महात्मने ॥ १५ ॥</s-l></s-lg><s-lg><s-l>शयनं कल्पयामासुर्भीष्मायामिततेजसे ।</s-l><s-l>सोपधानं नरव्याघ्र शरैः संनतपर्वभिः ॥ १६ ॥</s-l></s-lg><s-lg><s-l>विधाय रक्षां भीष्माय समाभाष्य परस्परम् ।</s-l><s-l>अनुमान्य च गाङ्गेयं कृत्वा चापि प्रदक्षिणम् ॥ १७ ॥</s-l></s-lg><s-lg><s-l>क्रोधसंरक्तनयनाः समवेक्ष्य परस्परम् ।</s-l><s-l>पुनर्युद्धाय निर्जग्मुः क्षत्रियाः कालचोदिताः ॥ १८ ॥</s-l></s-lg><s-lg><s-l>ततस्तूर्यनिनादैश्च भेरीणां च महास्वनैः ।</s-l><s-l>तावकानामनीकानि परेषां चापि निर्ययुः ॥ १९ ॥</s-l></s-lg><s-lg><s-l>व्यावृत्तेऽहनि राजेन्द्र पतिते जाह्नवीसुते ।</s-l><s-l>अमर्षवशमापन्नाः कालोपहतचेतसः ॥ २० ॥</s-l></s-lg><s-lg><s-l>अनादृत्य वचः पथ्यं गाङ्गेयस्य महात्मनः ।</s-l><s-l>निर्ययुर्भरतश्रेष्ठाः शस्त्राण्यादाय सर्वशः ॥ २१ ॥</s-l></s-lg><s-lg><s-l>मोहात्तव सपुत्रस्य वधाच्छांतनवस्य च ।</s-l><s-l>कौरव्या मृत्युसाद्भूताः सहिताः सर्वराजभिः ॥ २२ ॥</s-l></s-lg><s-lg><s-l>अजावय इवागोपा वने श्वापदसंकुले ।</s-l><s-l>भृशमुद्विग्नमनसो हीना देवव्रतेन ते ॥ २३ ॥</s-l></s-lg><s-lg><s-l>पतिते भरतश्रेष्ठे बभूव कुरुवाहिनी ।</s-l><s-l>द्यौरिवापेतनक्षत्रा हीनं खमिव वायुना ॥ २४ ॥</s-l></s-lg><s-lg><s-l>विपन्नसस्येव मही वाक्चैवासंस्कृता यथा ।</s-l><s-l>आसुरीव यथा सेना निगृहीते पुरा बलौ ॥ २५ ॥</s-l></s-lg><s-lg><s-l>विधवेव वरारोहा शुष्कतोयेव निम्नगा ।</s-l><s-l>वृकैरिव वने रुद्धा पृषती हतयूथपा ॥ २६ ॥</s-l></s-lg><s-lg><s-l>स्वाधर्षा हतसिंहेव महती गिरिकन्दरा ।</s-l><s-l>भारती भरतश्रेष्ठ पतिते जाह्नवीसुते ॥ २७ ॥</s-l></s-lg><s-lg><s-l>विष्वग्वातहता रुग्णा नौरिवासीन्महार्णवे ।</s-l><s-l>बलिभिः पाण्डवैर्वीरैर्लब्धलक्षैर्भृशार्दिता ॥ २८ ॥</s-l></s-lg><s-lg><s-l>सा तदासीद्भृशं सेना व्याकुलाश्वरथद्विपा ।</s-l><s-l>विषण्णभूयिष्ठनरा कृपणा द्रष्टुमाबभौ ॥ २९ ॥</s-l></s-lg><s-lg><s-l>तस्यां त्रस्ता नृपतयः सैनिकाश्च पृथग्विधाः ।</s-l><s-l>पाताल इव मज्जन्तो हीना देवव्रतेन ते ।</s-l><s-l>कर्णं हि कुरवोऽस्मार्षुः स हि देवव्रतोपमः ॥ ३० ॥</s-l></s-lg><s-lg><s-l>सर्वशस्त्रभृतां श्रेष्ठं रोचमानमिवातिथिम् ।</s-l><s-l>बन्धुमापद्गतस्येव तमेवोपागमन्मनः ॥ ३१ ॥</s-l></s-lg><s-lg><s-l>चुक्रुशुः कर्ण कर्णेति तत्र भारत पार्थिवाः ।</s-l><s-l>राधेयं हितमस्माकं सूतपुत्रं तनुत्यजम् ॥ ३२ ॥</s-l></s-lg><s-lg><s-l>स हि नायुध्यत तदा दशाहानि महायशाः ।</s-l><s-l>सामात्यबन्धुः कर्णो वै तमाह्वयत माचिरम् ॥ ३३ ॥</s-l></s-lg><s-lg><s-l>भीष्मेण हि महाबाहुः सर्वक्षत्रस्य पश्यतः ।</s-l><s-l>रथेषु गण्यमानेषु बलविक्रमशालिषु ।</s-l><s-l>संख्यातोऽर्धरथः कर्णो द्विगुणः सन्नरर्षभः ॥ ३४ ॥</s-l></s-lg><s-lg><s-l>रथातिरथसंख्यायां योऽग्रणीः शूरसंमतः ।</s-l><s-l>पितृवित्ताम्बुदेवेशानपि यो योद्धुमुत्सहेत् ॥ ३५ ॥</s-l></s-lg><s-lg><s-l>स तु तेनैव कोपेन राजन्गाङ्गेयमुक्तवान् ।</s-l><s-l>त्वयि जीवति कौरव्य नाहं योत्स्ये कथंचन ॥ ३६ ॥</s-l></s-lg><s-lg><s-l>त्वया तु पाण्डवेयेषु निहतेषु महामृधे ।</s-l><s-l>दुर्योधनमनुज्ञाप्य वनं यास्यामि कौरव ॥ ३७ ॥</s-l></s-lg><s-lg><s-l>पाण्डवैर्वा हते भीष्मे त्वयि स्वर्गमुपेयुषि ।</s-l><s-l>हन्तास्म्येकरथेनैव कृत्स्नान्यान्मन्यसे रथान् ॥ ३८ ॥</s-l></s-lg><s-lg><s-l>एवमुक्त्वा महाराज दशाहानि महायशाः ।</s-l><s-l>नायुध्यत ततः कर्णः पुत्रस्य तव संमते ॥ ३९ ॥</s-l></s-lg><s-lg><s-l>भीष्मः समरविक्रान्तः पाण्डवेयस्य पार्थिव ।</s-l><s-l>जघान समरे योधानसंख्येयपराक्रमः ॥ ४० ॥</s-l></s-lg><s-lg><s-l>तस्मिंस्तु निहते शूरे सत्यसंधे महौजसि ।</s-l><s-l>त्वत्सुताः कर्णमस्मार्षुस्तर्तुकामा इव प्लवम् ॥ ४१ ॥</s-l></s-lg><s-lg><s-l>तावकास्तव पुत्राश्च सहिताः सर्वराजभिः ।</s-l><s-l>हा कर्ण इति चाक्रन्दन्कालोऽयमिति चाब्रुवन् ॥ ४२ ॥</s-l></s-lg><s-lg><s-l>जामदग्न्याभ्यनुज्ञातमस्त्रे दुर्वारपौरुषम् ।</s-l><s-l>अगमन्नो मनः कर्णं बन्धुमात्ययिकेष्विव ॥ ४३ ॥</s-l></s-lg><s-lg><s-l>स हि शक्तो रणे राजंस्त्रातुमस्मान्महाभयात् ।</s-l><s-l>त्रिदशानिव गोविन्दः सततं सुमहाभयात् ॥ ४४ ॥</s-l></s-lg><s-lg><s-l> वैशंपायन उवाच ।</s-l><s-l>तथा कर्णं युधि वरं कीर्तयन्तं पुनः पुनः ।</s-l><s-l>आशीविषवदुच्छ्वस्य धृतराष्ट्रोऽब्रवीदिदम् ॥ ४५ ॥</s-l></s-lg><s-lg><s-l>यत्तद्वैकर्तनं कर्णमगमद्वो मनस्तदा ।</s-l><s-l>अप्यपश्यत राधेयं सूतपुत्रं तनुत्यजम् ॥ ४६ ॥</s-l></s-lg><s-lg><s-l>अपि तन्न मृषाकार्षीद्युधि सत्यपराक्रमः ।</s-l><s-l>संभ्रान्तानां तदार्तानां त्रस्तानां त्राणमिच्छताम् ॥ ४७ ॥</s-l></s-lg><s-lg><s-l>अपि तत्पूरयां चक्रे धनुर्धरवरो युधि ।</s-l><s-l>यत्तद्विनिहते भीष्मे कौरवाणामपावृतम् ॥ ४८ ॥</s-l></s-lg><s-lg><s-l>तत्खण्डं पूरयामास परेषामादधद्भयम् ।</s-l><s-l>कृतवान्मम पुत्राणां जयाशां सफलामपि ॥ ४९ ॥</s-l></s-lg>