<s-lg><s-l> संजय उवाच ।</s-l><s-l>द्रौपदेयान्महेष्वासान्सौमदत्तिर्महायशाः ।</s-l><s-l>एकैकं पञ्चभिर्विद्ध्वा पुनर्विव्याध सप्तभिः ॥ १ ॥</s-l></s-lg><s-lg><s-l>ते पीडिता भृशं तेन रौद्रेण सहसा विभो ।</s-l><s-l>प्रमूढा नैव विविदुर्मृधे कृत्यं स्म किंचन ॥ २ ॥</s-l></s-lg><s-lg><s-l>नाकुलिस्तु शतानीकः सौमदत्तिं नरर्षभम् ।</s-l><s-l>द्वाभ्यां विद्ध्वानदद्धृष्टः शराभ्यां शत्रुतापनः ॥ ३ ॥</s-l></s-lg><s-lg><s-l>तथेतरे रणे यत्तास्त्रिभिस्त्रिभिरजिह्मगैः ।</s-l><s-l>विव्यधुः समरे तूर्णं सौमदत्तिममर्षणम् ॥ ४ ॥</s-l></s-lg><s-lg><s-l>स तान्प्रति महाराज चिक्षिपे पञ्च सायकान् ।</s-l><s-l>एकैकं हृदि चाजघ्ने एकैकेन महायशाः ॥ ५ ॥</s-l></s-lg><s-lg><s-l>ततस्ते भ्रातरः पञ्च शरैर्विद्धा महात्मना ।</s-l><s-l>परिवार्य रथैर्वीरं विव्यधुः सायकैर्भृशम् ॥ ६ ॥</s-l></s-lg><s-lg><s-l>आर्जुनिस्तु हयांस्तस्य चतुर्भिर्निशितैः शरैः ।</s-l><s-l>प्रेषयामास संक्रुद्धो यमस्य सदनं प्रति ॥ ७ ॥</s-l></s-lg><s-lg><s-l>भैमसेनिर्धनुश्छित्त्वा सौमदत्तेर्महात्मनः ।</s-l><s-l>ननाद बलवन्नादं विव्याध च शितैः शरैः ॥ ८ ॥</s-l></s-lg><s-lg><s-l>यौधिष्ठिरो ध्वजं तस्य छित्त्वा भूमावपातयत् ।</s-l><s-l>नाकुलिश्चाश्वयन्तारं रथनीडादपाहरत् ॥ ९ ॥</s-l></s-lg><s-lg><s-l>साहदेविस्तु तं ज्ञात्वा भ्रातृभिर्विमुखीकृतम् ।</s-l><s-l>क्षुरप्रेण शिरो राजन्निचकर्त महामनाः ॥ १० ॥</s-l></s-lg><s-lg><s-l>तच्छिरो न्यपतद्भूमौ तपनीयविभूषितम् ।</s-l><s-l>भ्राजयन्तं रणोद्देशं बालसूर्यसमप्रभम् ॥ ११ ॥</s-l></s-lg><s-lg><s-l>सौमदत्तेः शिरो दृष्ट्वा निपतत्तन्महात्मनः ।</s-l><s-l>वित्रस्तास्तावका राजन्प्रदुद्रुवुरनेकधा ॥ १२ ॥</s-l></s-lg><s-lg><s-l>अलम्बुसस्तु समरे भीमसेनं महाबलम् ।</s-l><s-l>योधयामास संक्रुद्धो लक्ष्मणं रावणिर्यथा ॥ १३ ॥</s-l></s-lg><s-lg><s-l>संप्रयुद्धौ रणे दृष्ट्वा तावुभौ नरराक्षसौ ।</s-l><s-l>विस्मयः सर्वभूतानां प्रहर्षश्चाभवत्तदा ॥ १४ ॥</s-l></s-lg><s-lg><s-l>आर्ष्यशृङ्गिं ततो भीमो नवभिर्निशितैः शरैः ।</s-l><s-l>विव्याध प्रहसन्राजन्राक्षसेन्द्रममर्षणम् ॥ १५ ॥</s-l></s-lg><s-lg><s-l>तद्रक्षः समरे विद्धं कृत्वा नादं भयावहम् ।</s-l><s-l>अभ्यद्रवत्ततो भीमं ये च तस्य पदानुगाः ॥ १६ ॥</s-l></s-lg><s-lg><s-l>स भीमं पञ्चभिर्विद्ध्वा शरैः संनतपर्वभिः ।</s-l><s-l>भीमानुगाञ्जघानाशु रथांस्त्रिंशदरिंदमः ।</s-l><s-l>पुनश्चतुःशतान्हत्वा भीमं विव्याध पत्रिणा ॥ १७ ॥</s-l></s-lg><s-lg><s-l>सोऽतिविद्धस्तदा भीमो राक्षसेन महाबलः ।</s-l><s-l>निषसाद रथोपस्थे मूर्छयाभिपरिप्लुतः ॥ १८ ॥</s-l></s-lg><s-lg><s-l>प्रतिलभ्य ततः संज्ञां मारुतिः क्रोधमूर्छितः ।</s-l><s-l>विकृष्य कार्मुकं घोरं भारसाधनमुत्तमम् ।</s-l><s-l>अलम्बुसं शरैस्तीक्ष्णैरर्दयामास सर्वतः ॥ १९ ॥</s-l></s-lg><s-lg><s-l>स विद्धो बहुभिर्बाणैर्नीलाञ्जनचयोपमः ।</s-l><s-l>शुशुभे सर्वतो राजन्प्रदीप्त इव किंशुकः ॥ २० ॥</s-l></s-lg><s-lg><s-l>स वध्यमानः समरे भीमचापच्युतैः शरैः ।</s-l><s-l>स्मरन्भ्रातृवधं चैव पाण्डवेन महात्मना ॥ २१ ॥</s-l></s-lg><s-lg><s-l>घोरं रूपमथो कृत्वा भीमसेनमभाषत ।</s-l><s-l>तिष्ठेदानीं रणे पार्थ पश्य मेऽद्य पराक्रमम् ॥ २२ ॥</s-l></s-lg><s-lg><s-l>बको नाम सुदुर्बुद्धे राक्षसप्रवरो बली ।</s-l><s-l>परोक्षं मम तद्वृत्तं यद्भ्राता मे हतस्त्वया ॥ २३ ॥</s-l></s-lg><s-lg><s-l>एवमुक्त्वा ततो भीममन्तर्धानगतस्तदा ।</s-l><s-l>महाता शरवर्षेण भृशं तं समवाकिरत् ॥ २४ ॥</s-l></s-lg><s-lg><s-l>भीमस्तु समरे राजन्नदृश्ये राक्षसे तदा ।</s-l><s-l>आकाशं पूरयामास शरैः संनतपर्वभिः ॥ २५ ॥</s-l></s-lg><s-lg><s-l>स वध्यमानो भीमेन निमेषाद्रथमास्थितः ।</s-l><s-l>जगाम धरणीं क्षुद्रः खं चैव सहसागमत् ॥ २६ ॥</s-l></s-lg><s-lg><s-l>उच्चावचानि रूपाणि चकार सुबहूनि च ।</s-l><s-l>उच्चावचास्तथा वाचो व्याजहार समन्ततः ॥ २७ ॥</s-l></s-lg><s-lg><s-l>तेन पाण्डवसैन्यानां मृदिता युधि वारणाः ।</s-l><s-l>हयाश्च बहवो राजन्पत्तयश्च तथा पुनः ।</s-l><s-l>रथेभ्यो रथिनः पेतुस्तस्य नुन्नाः स्म सायकैः ॥ २८ ॥</s-l></s-lg><s-lg><s-l>शोणितोदां रथावर्तां हस्तिग्राहसमाकुलाम् ।</s-l><s-l>छत्रहंसां कर्दमिनीं बाहुपन्नगसंकुलाम् ॥ २९ ॥</s-l></s-lg><s-lg><s-l>नदीं प्रवर्तयामास रक्षोगणसमाकुलाम् ।</s-l><s-l>वहन्तीं बहुधा राजंश्चेदिपाञ्चालसृञ्जयान् ॥ ३० ॥</s-l></s-lg><s-lg><s-l>तं तथा समरे राजन्विचरन्तमभीतवत् ।</s-l><s-l>पाण्डवा भृशसंविग्नाः प्रापश्यंस्तस्य विक्रमम् ॥ ३१ ॥</s-l></s-lg><s-lg><s-l>तावकानां तु सैन्यानां प्रहर्षः समजायत ।</s-l><s-l>वादित्रनिनदश्चोग्रः सुमहाँल्लोमहर्षणः ॥ ३२ ॥</s-l></s-lg><s-lg><s-l>तं श्रुत्वा निनदं घोरं तव सैन्यस्य पाण्डवः ।</s-l><s-l>नामृष्यत यथा नागस्तलशब्दं समीरितम् ॥ ३३ ॥</s-l></s-lg><s-lg><s-l>ततः क्रोधाभिताम्राक्षो निर्दहन्निव पावकः ।</s-l><s-l>संदधे त्वाष्ट्रमस्त्रं स स्वयं त्वष्टेव मारिष ॥ ३४ ॥</s-l></s-lg><s-lg><s-l>ततः शरसहस्राणि प्रादुरासन्समन्ततः ।</s-l><s-l>तैः शरैस्तव सैन्यस्य विद्रावः सुमहानभूत् ॥ ३५ ॥</s-l></s-lg><s-lg><s-l>तदस्त्रं प्रेषितं तेन भीमसेनेन संयुगे ।</s-l><s-l>राक्षसस्य महामायां हत्वा राक्षसमार्दयत् ॥ ३६ ॥</s-l></s-lg><s-lg><s-l>स वध्यमानो बहुधा भीमसेनेन राक्षसः ।</s-l><s-l>संत्यज्य संयुगे भीमं द्रोणानीकमुपाद्रवत् ॥ ३७ ॥</s-l></s-lg><s-lg><s-l>तस्मिंस्तु निर्जिते राजन्राक्षसेन्द्रे महात्मना ।</s-l><s-l>अनादयन्सिंहनादैः पाण्डवाः सर्वतोदिशम् ॥ ३८ ॥</s-l></s-lg><s-lg><s-l>अपूजयन्मारुतिं च संहृष्टास्ते महाबलम् ।</s-l><s-l>प्रह्रादं समरे जित्वा यथा शक्रं मरुद्गणाः ॥ ३९ ॥</s-l></s-lg>