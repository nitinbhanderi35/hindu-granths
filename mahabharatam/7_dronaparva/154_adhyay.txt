<s-lg><s-l> संजय उवाच ।</s-l><s-l>निहत्यालायुधं रक्षः प्रहृष्टात्मा घटोत्कचः ।</s-l><s-l>ननाद विविधान्नादान्वाहिन्याः प्रमुखे स्थितः ॥ १ ॥</s-l></s-lg><s-lg><s-l>तस्य तं तुमुलं शब्दं श्रुत्वा कुञ्जरकम्पनम् ।</s-l><s-l>तावकानां महाराज भयमासीत्सुदारुणम् ॥ २ ॥</s-l></s-lg><s-lg><s-l>अलायुधविषक्तं तु भैमसेनिं महाबलम् ।</s-l><s-l>दृष्ट्वा कर्णो महाबाहुः पाञ्चालान्समुपाद्रवत् ॥ ३ ॥</s-l></s-lg><s-lg><s-l>दशभिर्दशभिर्बाणैर्धृष्टद्युम्नशिखण्डिनौ ।</s-l><s-l>दृढैः पूर्णायतोत्सृष्टैर्बिभेद नतपर्वभिः ॥ ४ ॥</s-l></s-lg><s-lg><s-l>ततः परमनाराचैर्युधामन्यूत्तमौजसौ ।</s-l><s-l>सात्यकिं च रथोदारं कम्पयामास मार्गणैः ॥ ५ ॥</s-l></s-lg><s-lg><s-l>तेषामभ्यस्यतां तत्र सर्वेषां सव्यदक्षिणम् ।</s-l><s-l>मण्डलान्येव चापानि व्यदृश्यन्त जनाधिप ॥ ६ ॥</s-l></s-lg><s-lg><s-l>तेषां ज्यातलनिर्घोषो रथनेमिस्वनश्च ह ।</s-l><s-l>मेघानामिव घर्मान्ते बभूव तुमुलो निशि ॥ ७ ॥</s-l></s-lg><s-lg><s-l>ज्यानेमिघोषस्तनयित्नुमान्वै धनुस्तडिन्मण्डलकेतुशृङ्गः ।</s-l><s-l>शरौघवर्षाकुलवृष्टिमांश्च संग्राममेघः स बभूव राजन् ॥ ८ ॥</s-l></s-lg><s-lg><s-l>तदुद्धतं शैल इवाप्रकम्प्यो वर्षं महच्छैलसमानसारः ।</s-l><s-l>विध्वंसयामास रणे नरेन्द्र वैकर्तनः शत्रुगणावमर्दी ॥ ९ ॥</s-l></s-lg><s-lg><s-l>ततोऽतुलैर्वज्रनिपातकल्पैः शितैः शरैः काञ्चनचित्रपुङ्खैः ।</s-l><s-l>शत्रून्व्यपोहत्समरे महात्मा वैकर्तनः पुत्रहिते रतस्ते ॥ १० ॥</s-l></s-lg><s-lg><s-l>संछिन्नभिन्नध्वजिनश्च केचित्केचिच्छरैरर्दितभिन्नदेहाः ।</s-l><s-l>केचिद्विसूता विहयाश्च केचिद्वैकर्तनेनाशु कृता बभूवुः ॥ ११ ॥</s-l></s-lg><s-lg><s-l>अविन्दमानास्त्वथ शर्म संख्ये यौधिष्ठिरं ते बलमन्वपद्यन् ।</s-l><s-l>तान्प्रेक्ष्य भग्नान्विमुखीकृतांश्च घटोत्कचो रोषमतीव चक्रे ॥ १२ ॥</s-l></s-lg><s-lg><s-l>आस्थाय तं काञ्चनरत्नचित्रं रथोत्तमं सिंह इवोन्ननाद ।</s-l><s-l>वैकर्तनं कर्णमुपेत्य चापि विव्याध वज्रप्रतिमैः पृषत्कैः ॥ १३ ॥</s-l></s-lg><s-lg><s-l>तौ कर्णिनाराचशिलीमुखैश्च नालीकदण्डैश्च सवत्सदन्तैः ।</s-l><s-l>वराहकर्णैः सविषाणशृङ्गैः क्षुरप्रवर्षैश्च विनेदतुः खम् ॥ १४ ॥</s-l></s-lg><s-lg><s-l>तद्बाणधारावृतमन्तरिक्षं तिर्यग्गताभिः समरे रराज ।</s-l><s-l>सुवर्णपुङ्खज्वलितप्रभाभिर्विचित्रपुष्पाभिरिव स्रजाभिः ॥ १५ ॥</s-l></s-lg><s-lg><s-l>समं हि तावप्रतिमप्रभावावन्योन्यमाजघ्नतुरुत्तमास्त्रैः ।</s-l><s-l>तयोर्हि वीरोत्तमयोर्न कश्चिद्ददर्श तस्मिन्समरे विशेषम् ॥ १६ ॥</s-l></s-lg><s-lg><s-l>अतीव तच्चित्रमतीव रूपं बभूव युद्धं रविभीमसून्वोः ।</s-l><s-l>समाकुलं शस्त्रनिपातघोरं दिवीव राह्वंशुमतोः प्रतप्तम् ॥ १७ ॥</s-l></s-lg><s-lg><s-l>घटोत्कचो यदा कर्णं न विशेषयते नृप ।</s-l><s-l>तदा प्रादुश्चकारोग्रमस्त्रमस्त्रविदां वरः ॥ १८ ॥</s-l></s-lg><s-lg><s-l>तेनास्त्रेण हयान्पूर्वं हत्वा कर्णस्य राक्षसः ।</s-l><s-l>सारथिं चैव हैडिम्बः क्षिप्रमन्तरधीयत ॥ १९ ॥</s-l></s-lg><s-lg><s-l> धृतराष्ट्र उवाच ।</s-l><s-l>तथा ह्यन्तर्हिते तस्मिन्कूटयोधिनि राक्षसे ।</s-l><s-l>मामकैः प्रतिपन्नं यत्तन्ममाचक्ष्व संजय ॥ २० ॥</s-l></s-lg><s-lg><s-l> संजय उवाच ।</s-l><s-l>अन्तर्हितं राक्षसं तं विदित्वा संप्राक्रोशन्कुरवः सर्व एव ।</s-l><s-l>कथं नायं राक्षसः कूटयोधी हन्यात्कर्णं समरेऽदृश्यमानः ॥ २१ ॥</s-l></s-lg><s-lg><s-l>ततः कर्णो लघुचित्रास्त्रयोधी सर्वा दिशो व्यावृणोद्बाणजालैः ।</s-l><s-l>न वै किंचिद्व्यापतत्तत्र भूतं तमोभूते सायकैरन्तरिक्षे ॥ २२ ॥</s-l></s-lg><s-lg><s-l>न चाददानो न च संदधानो न चेषुधी स्पृशमानः कराग्रैः ।</s-l><s-l>अदृश्यद्वै लाघवात्सूतपुत्रः सर्वं बाणैश्छादयानोऽन्तरिक्षम् ॥ २३ ॥</s-l></s-lg><s-lg><s-l>ततो मायां विहितामन्तरिक्षे घोरां भीमां दारुणां राक्षसेन ।</s-l><s-l>संपश्यामो लोहिताभ्रप्रकाशां देदीप्यन्तीमग्निशिखामिवोग्राम् ॥ २४ ॥</s-l></s-lg><s-lg><s-l>ततस्तस्या विद्युतः प्रादुरासन्नुल्काश्चापि ज्वलिताः कौरवेन्द्र ।</s-l><s-l>घोषश्चान्यः प्रादुरासीत्सुघोरः सहस्रशो नदतां दुन्दुभीनाम् ॥ २५ ॥</s-l></s-lg><s-lg><s-l>ततः शराः प्रापतन्रुक्मपुङ्खाः शक्त्यः प्रासा मुसलान्यायुधानि ।</s-l><s-l>परश्वधास्तैलधौताश्च खड्गाः प्रदीप्ताग्राः पट्टिशास्तोमराश्च ॥ २६ ॥</s-l></s-lg><s-lg><s-l>मयूखिनः परिघा लोहबद्धा गदाश्चित्राः शितधाराश्च शूलाः ।</s-l><s-l>गुर्व्यो गदा हेमपट्टावनद्धाः शतघ्न्यश्च प्रादुरासन्समन्तात् ॥ २७ ॥</s-l></s-lg><s-lg><s-l>महाशिलाश्चापतंस्तत्र तत्र सहस्रशः साशनयः सवज्राः ।</s-l><s-l>चक्राणि चानेकशतक्षुराणि प्रादुर्बभूवुर्ज्वलनप्रभाणि ॥ २८ ॥</s-l></s-lg><s-lg><s-l>तां शक्तिपाषाणपरश्वधानां प्रासासिवज्राशनिमुद्गराणाम् ।</s-l><s-l>वृष्टिं विशालां ज्वलितां पतन्तीं कर्णः शरौघैर्न शशाक हन्तुम् ॥ २९ ॥</s-l></s-lg><s-lg><s-l>शराहतानां पततां हयानां वज्राहतानां पततां गजानाम् ।</s-l><s-l>शिलाहतानां च महारथानां महान्निनादः पततां बभूव ॥ ३० ॥</s-l></s-lg><s-lg><s-l>सुभीमनानाविधशस्त्रपातैर्घटोत्कचेनाभिहतं समन्तात् ।</s-l><s-l>दौर्योधनं तद्बलमार्तरूपमावर्तमानं ददृशे भ्रमन्तम् ॥ ३१ ॥</s-l></s-lg><s-lg><s-l>हाहाकृतं संपरिवर्तमानं संलीयमानं च विषण्णरूपम् ।</s-l><s-l>ते त्वार्यभावात्पुरुषप्रवीराः पराङ्मुखा न बभूवुस्तदानीम् ॥ ३२ ॥</s-l></s-lg><s-lg><s-l>तां राक्षसीं घोरतरां सुभीमां वृष्टिं महाशस्त्रमयीं पतन्तीम् ।</s-l><s-l>दृष्ट्वा बलौघांश्च निपात्यमानान्महद्भयं तव पुत्रान्विवेश ॥ ३३ ॥</s-l></s-lg><s-lg><s-l>शिवाश्च वैश्वानरदीप्तजिह्वाः सुभीमनादाः शतशो नदन्त्यः ।</s-l><s-l>रक्षोगणान्नर्दतश्चाभिवीक्ष्य नरेन्द्रयोधा व्यथिता बभूवुः ॥ ३४ ॥</s-l></s-lg><s-lg><s-l>ते दीप्तजिह्वाननतीक्ष्णदंष्ट्रा विभीषणाः शैलनिकाशकायाः ।</s-l><s-l>नभोगताः शक्तिविषक्तहस्ता मेघा व्यमुञ्चन्निव वृष्टिमार्गम् ॥ ३५ ॥</s-l></s-lg><s-lg><s-l>तैराहतास्ते शरशक्तिशूलैर्गदाभिरुग्रैः परिघैश्च दीप्तैः ।</s-l><s-l>वज्रैः पिनाकैरशनिप्रहारैश्चक्रैः शतघ्न्युन्मथिताश्च पेतुः ॥ ३६ ॥</s-l></s-lg><s-lg><s-l>हुडा भुशुण्ड्योऽश्मगुडाः शतघ्न्यः स्थूणाश्च कार्ष्णायसपट्टनद्धाः ।</s-l><s-l>अवाकिरंस्तव पुत्रस्य सैन्यं तथा रौद्रं कश्मलं प्रादुरासीत् ॥ ३७ ॥</s-l></s-lg><s-lg><s-l>निष्कीर्णान्त्रा विहतैरुत्तमाङ्गैः संभग्नाङ्गाः शेरते तत्र शूराः ।</s-l><s-l>भिन्ना हयाः कुञ्जराश्चावभग्नाः संचूर्णिताश्चैव रथाः शिलाभिः ॥ ३८ ॥</s-l></s-lg><s-lg><s-l>एवं महच्छस्त्रवर्षं सृजन्तस्ते यातुधाना भुवि घोररूपाः ।</s-l><s-l>मायाः सृष्टास्तत्र घटोत्कचेन नामुञ्चन्वै याचमानं न भीतम् ॥ ३९ ॥</s-l></s-lg><s-lg><s-l>तस्मिन्घोरे कुरुवीरावमर्दे कालोत्सृष्टे क्षत्रियाणामभावे ।</s-l><s-l>ते वै भग्नाः सहसा व्यद्रवन्त प्राक्रोशन्तः कौरवाः सर्व एव ॥ ४० ॥</s-l></s-lg><s-lg><s-l>पलायध्वं कुरवो नैतदस्ति सेन्द्रा देवा घ्नन्ति नः पाण्डवार्थे ।</s-l><s-l>तथा तेषां मज्जतां भारतानां न स्म द्वीपस्तत्र कश्चिद्बभूव ॥ ४१ ॥</s-l></s-lg><s-lg><s-l>तस्मिन्संक्रन्दे तुमुले वर्तमाने सैन्ये भग्ने लीयमाने कुरूणाम् ।</s-l><s-l>अनीकानां प्रविभागेऽप्रकाशे न ज्ञायन्ते कुरवो नेतरे वा ॥ ४२ ॥</s-l></s-lg><s-lg><s-l>निर्मर्यादे विद्रवे घोररूपे सर्वा दिशः प्रेक्षमाणाः स्म शून्याः ।</s-l><s-l>तां शस्त्रवृष्टिमुरसा गाहमानं कर्णं चैकं तत्र राजन्नपश्यम् ॥ ४३ ॥</s-l></s-lg><s-lg><s-l>ततो बाणैरावृणोदन्तरिक्षं दिव्यां मायां योधयन्राक्षसस्य ।</s-l><s-l>ह्रीमान्कुर्वन्दुष्करमार्यकर्म नैवामुह्यत्संयुगे सूतपुत्रः ॥ ४४ ॥</s-l></s-lg><s-lg><s-l>ततो भीताः समुदैक्षन्त कर्णं राजन्सर्वे सैन्धवा बाह्लिकाश्च ।</s-l><s-l>असंमोहं पूजयन्तोऽस्य संख्ये संपश्यन्तो विजयं राक्षसस्य ॥ ४५ ॥</s-l></s-lg><s-lg><s-l>तेनोत्सृष्टा चक्रयुक्ता शतघ्नी समं सर्वांश्चतुरोऽश्वाञ्जघान ।</s-l><s-l>ते जानुभिर्जगतीमन्वपद्यन्गतासवो निर्दशनाक्षिजिह्वाः ॥ ४६ ॥</s-l></s-lg><s-lg><s-l>ततो हताश्वादवरुह्य वाहादन्तर्मनाः कुरुषु प्राद्रवत्सु ।</s-l><s-l>दिव्ये चास्त्रे मायया वध्यमाने नैवामुह्यच्चिन्तयन्प्राप्तकालम् ॥ ४७ ॥</s-l></s-lg><s-lg><s-l>ततोऽब्रुवन्कुरवः सर्व एव कर्णं दृष्ट्वा घोररूपां च मायाम् ।</s-l><s-l>शक्त्या रक्षो जहि कर्णाद्य तूर्णं नश्यन्त्येते कुरवो धार्तराष्ट्राः ॥ ४८ ॥</s-l></s-lg><s-lg><s-l>करिष्यतः किं च नो भीमपार्थौ तपन्तमेनं जहि रक्षो निशीथे ।</s-l><s-l>यो नः संग्रामाद्घोररूपाद्विमुच्येत्स नः पार्थान्समरे योधयेत ॥ ४९ ॥</s-l></s-lg><s-lg><s-l>तस्मादेनं राक्षसं घोररूपं जहि शक्त्या दत्तया वासवेन ।</s-l><s-l>मा कौरवाः सर्व एवेन्द्रकल्पा रात्रीमुखे कर्ण नेशुः सयोधाः ॥ ५० ॥</s-l></s-lg><s-lg><s-l>स वध्यमानो रक्षसा वै निशीथे दृष्ट्वा राजन्नश्यमानं बलं च ।</s-l><s-l>महच्च श्रुत्वा निनदं कौरवाणां मतिं दध्रे शक्तिमोक्षाय कर्णः ॥ ५१ ॥</s-l></s-lg><s-lg><s-l>स वै क्रुद्धः सिंह इवात्यमर्षी नामर्षयत्प्रतिघातं रणे तम् ।</s-l><s-l>शक्तिं श्रेष्ठां वैजयन्तीमसह्यां समाददे तस्य वधं चिकीर्षन् ॥ ५२ ॥</s-l></s-lg><s-lg><s-l>यासौ राजन्निहिता वर्षपूगान्वधायाजौ सत्कृता फल्गुनस्य ।</s-l><s-l>यां वै प्रादात्सूतपुत्राय शक्रः शक्तिं श्रेष्ठां कुण्डलाभ्यां निमाय ॥ ५३ ॥</s-l></s-lg><s-lg><s-l>तां वै शक्तिं लेलिहानां प्रदीप्तां पाशैर्युक्तामन्तकस्येव रात्रिम् ।</s-l><s-l>मृत्योः स्वसारं ज्वलितामिवोल्कां वैकर्तनः प्राहिणोद्राक्षसाय ॥ ५४ ॥</s-l></s-lg><s-lg><s-l>तामुत्तमां परकायापहन्त्रीं दृष्ट्वा सौतेर्बाहुसंस्थां ज्वलन्तीम् ।</s-l><s-l>भीतं रक्षो विप्रदुद्राव राजन्कृत्वात्मानं विन्ध्यपादप्रमाणम् ॥ ५५ ॥</s-l></s-lg><s-lg><s-l>दृष्ट्वा शक्तिं कर्णबाह्वन्तरस्थां नेदुर्भूतान्यन्तरिक्षे नरेन्द्र ।</s-l><s-l>ववुर्वातास्तुमुलाश्चापि राजन्सनिर्घाता चाशनिर्गां जगाम ॥ ५६ ॥</s-l></s-lg><s-lg><s-l>सा तां मायां भस्म कृत्वा ज्वलन्ती भित्त्वा गाढं हृदयं राक्षसस्य ।</s-l><s-l>ऊर्ध्वं ययौ दीप्यमाना निशायां नक्षत्राणामन्तराण्याविशन्ती ॥ ५७ ॥</s-l></s-lg><s-lg><s-l>युद्ध्वा चित्रैर्विविधैः शस्त्रपूगैर्दिव्यैर्वीरो मानुषै राक्षसैश्च ।</s-l><s-l>नदन्नादान्विविधान्भैरवांश्च प्राणानिष्टांस्त्याजितः शक्रशक्त्या ॥ ५८ ॥</s-l></s-lg><s-lg><s-l>इदं चान्यच्चित्रमाश्चर्यरूपं चकारासौ कर्म शत्रुक्षयाय ।</s-l><s-l>तस्मिन्काले शक्तिनिर्भिन्नमर्मा बभौ राजन्मेघशैलप्रकाशः ॥ ५९ ॥</s-l></s-lg><s-lg><s-l>ततोऽन्तरिक्षादपतद्गतासुः स राक्षसेन्द्रो भुवि भिन्नदेहः ।</s-l><s-l>अवाक्शिराः स्तब्धगात्रो विजिह्वो घटोत्कचो महदास्थाय रूपम् ॥ ६० ॥</s-l></s-lg><s-lg><s-l>स तद्रूपं भैरवं भीमकर्मा भीमं कृत्वा भैमसेनिः पपात ।</s-l><s-l>हतोऽप्येवं तव सैन्येकदेशमपोथयत्कौरवान्भीषयाणः ॥ ६१ ॥</s-l></s-lg><s-lg><s-l>ततो मिश्राः प्राणदन्सिंहनादैर्भेर्यः शङ्खा मुरजाश्चानकाश्च ।</s-l><s-l>दग्धां मायां निहतं राक्षसं च दृष्ट्वा हृष्टाः प्राणदन्कौरवेयाः ॥ ६२ ॥</s-l></s-lg><s-lg><s-l>ततः कर्णः कुरुभिः पूज्यमानो यथा शक्रो वृत्रवधे मरुद्भिः ।</s-l><s-l>अन्वारूढस्तव पुत्रं रथस्थं हृष्टश्चापि प्राविशत्स्वं स सैन्यम् ॥ ६३ ॥</s-l></s-lg>