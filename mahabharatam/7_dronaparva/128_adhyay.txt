<s-lg><s-l> संजय उवाच ।</s-l><s-l>तदुदीर्णगजाश्वौघं बलं तव जनाधिप ।</s-l><s-l>पाण्डुसेनामभिद्रुत्य योधयामास सर्वतः ॥ १ ॥</s-l></s-lg><s-lg><s-l>पाञ्चालाः कुरवश्चैव योधयन्तः परस्परम् ।</s-l><s-l>यमराष्ट्राय महते परलोकाय दीक्षिताः ॥ २ ॥</s-l></s-lg><s-lg><s-l>शूराः शूरैः समागम्य शरतोमरशक्तिभिः ।</s-l><s-l>विव्यधुः समरे तूर्णं निन्युश्चैव यमक्षयम् ॥ ३ ॥</s-l></s-lg><s-lg><s-l>रथिनां रथिभिः सार्धं रुधिरस्रावि दारुणम् ।</s-l><s-l>प्रावर्तत महद्युद्धं निघ्नतामितरेतरम् ॥ ४ ॥</s-l></s-lg><s-lg><s-l>वारणाश्च महाराज समासाद्य परस्परम् ।</s-l><s-l>विषाणैर्दारयामासुः संक्रुद्धाश्च मदोत्कटाः ॥ ५ ॥</s-l></s-lg><s-lg><s-l>हयारोहान्हयारोहाः प्रासशक्तिपरश्वधैः ।</s-l><s-l>बिभिदुस्तुमुले युद्धे प्रार्थयन्तो महद्यशः ॥ ६ ॥</s-l></s-lg><s-lg><s-l>पत्तयश्च महाबाहो शतशः शस्त्रपाणयः ।</s-l><s-l>अन्योन्यमार्दयन्राजन्नित्ययत्ताः पराक्रमे ॥ ७ ॥</s-l></s-lg><s-lg><s-l>गोत्राणां नामधेयानां कुलानां चैव मारिष ।</s-l><s-l>श्रवणाद्धि विजानीमः पाञ्चालान्कुरुभिः सह ॥ ८ ॥</s-l></s-lg><s-lg><s-l>अन्योन्यं समरे योधाः शरशक्तिपरश्वधैः ।</s-l><s-l>प्रेषयन्परलोकाय विचरन्तो ह्यभीतवत् ॥ ९ ॥</s-l></s-lg><s-lg><s-l>शरैर्दश दिशो राजंस्तेषां मुक्तैः सहस्रशः ।</s-l><s-l>न भ्राजन्त यथापूर्वं भास्करेऽस्तं गतेऽपि च ॥ १० ॥</s-l></s-lg><s-lg><s-l>तथा प्रयुध्यमानेषु पाण्डवेयेषु निर्भयः ।</s-l><s-l>दुर्योधनो महाराज व्यवगाहत तद्बलम् ॥ ११ ॥</s-l></s-lg><s-lg><s-l>सैन्धवस्य वधेनैव भृशं दुःखसमन्वितः ।</s-l><s-l>मर्तव्यमिति संचिन्त्य प्राविशत्तु द्विषद्बलम् ॥ १२ ॥</s-l></s-lg><s-lg><s-l>नादयन्रथघोषेण कम्पयन्निव मेदिनीम् ।</s-l><s-l>अभ्यवर्तत पुत्रस्ते पाण्डवानामनीकिनीम् ॥ १३ ॥</s-l></s-lg><s-lg><s-l>स संनिपातस्तुमुलस्तस्य तेषां च भारत ।</s-l><s-l>अभवत्सर्वसैन्यानामभावकरणो महान् ॥ १४ ॥</s-l></s-lg><s-lg><s-l>मध्यंदिनगतं सूर्यं प्रतपन्तं गभस्तिभिः ।</s-l><s-l>तथा तव सुतं मध्ये प्रतपन्तं शरोर्मिभिः ॥ १५ ॥</s-l></s-lg><s-lg><s-l>न शेकुर्भारतं युद्धे पाण्डवाः समवेक्षितुम् ।</s-l><s-l>पलायने कृतोत्साहा निरुत्साहा द्विषज्जये ॥ १६ ॥</s-l></s-lg><s-lg><s-l>पर्यधावन्त पाञ्चाला वध्यमाना महात्मना ।</s-l><s-l>रुक्मपुङ्खैः प्रसन्नाग्रैस्तव पुत्रेण धन्विना ।</s-l><s-l>अर्द्यमानाः शरैस्तूर्णं न्यपतन्पाण्डुसैनिकाः ॥ १७ ॥</s-l></s-lg><s-lg><s-l>न तादृशं रणे कर्म कृतवन्तस्तु तावकाः ।</s-l><s-l>यादृशं कृतवान्राजा पुत्रस्तव विशां पते ॥ १८ ॥</s-l></s-lg><s-lg><s-l>पुत्रेण तव सा सेना पाण्डवी मथिता रणे ।</s-l><s-l>नलिनी द्विरदेनेव समन्तात्फुल्लपङ्कजा ॥ १९ ॥</s-l></s-lg><s-lg><s-l>क्षीणतोयानिलार्काभ्यां हतत्विडिव पद्मिनी ।</s-l><s-l>बभूव पाण्डवी सेना तव पुत्रस्य तेजसा ॥ २० ॥</s-l></s-lg><s-lg><s-l>पाण्डुसेनां हतां दृष्ट्वा तव पुत्रेण भारत ।</s-l><s-l>भीमसेनपुरोगास्तु पाञ्चालाः समुपाद्रवन् ॥ २१ ॥</s-l></s-lg><s-lg><s-l>स भीमसेनं दशभिर्माद्रीपुत्रौ त्रिभिस्त्रिभिः ।</s-l><s-l>विराटद्रुपदौ षड्भिः शतेन च शिखण्डिनम् ॥ २२ ॥</s-l></s-lg><s-lg><s-l>धृष्टद्युम्नं च सप्तत्या धर्मपुत्रं च सप्तभिः ।</s-l><s-l>केकयांश्चैव चेदींश्च बहुभिर्निशितैः शरैः ॥ २३ ॥</s-l></s-lg><s-lg><s-l>सात्वतं पञ्चभिर्विद्ध्वा द्रौपदेयांस्त्रिभिस्त्रिभिः ।</s-l><s-l>घटोत्कचं च समरे विद्ध्वा सिंह इवानदत् ॥ २४ ॥</s-l></s-lg><s-lg><s-l>शतशश्चापरान्योधान्सद्विपाश्वरथान्रणे ।</s-l><s-l>शरैरवचकर्तोग्रैः क्रुद्धोऽन्तक इव प्रजाः ॥ २५ ॥</s-l></s-lg><s-lg><s-l>तस्य तान्निघ्नतः शत्रून्रुक्मपृष्ठं महद्धनुः ।</s-l><s-l>भल्लाभ्यां पाण्डवो ज्येष्ठस्त्रिधा चिच्छेद मारिष ॥ २६ ॥</s-l></s-lg><s-lg><s-l>विव्याध चैनं दशभिः सम्यगस्तैः शितैः शरैः ।</s-l><s-l>मर्माणि भित्त्वा ते सर्वे संभग्नाः क्षितिमाविशन् ॥ २७ ॥</s-l></s-lg><s-lg><s-l>ततः प्रमुदिता योधाः परिवव्रुर्युधिष्ठिरम् ।</s-l><s-l>वृत्रहत्यै यथा देवाः परिवव्रुः पुरंदरम् ॥ २८ ॥</s-l></s-lg><s-lg><s-l>ततो युधिष्ठिरो राजा तव पुत्रस्य मारिष ।</s-l><s-l>शरं परमदुर्वारं प्रेषयामास संयुगे ।</s-l><s-l>स तेन भृशसंविद्धो निषसाद रथोत्तमे ॥ २९ ॥</s-l></s-lg><s-lg><s-l>ततः पाञ्चालसैन्यानां भृशमासीद्रवो महान् ।</s-l><s-l>हतो राजेति राजेन्द्र मुदितानां समन्ततः ॥ ३० ॥</s-l></s-lg><s-lg><s-l>बाणशब्दरवश्चोग्रः शुश्रुवे तत्र मारिष ।</s-l><s-l>अथ द्रोणो द्रुतं तत्र प्रत्यदृश्यत संयुगे ॥ ३१ ॥</s-l></s-lg><s-lg><s-l>हृष्टो दुर्योधनश्चापि दृढमादाय कार्मुकम् ।</s-l><s-l>तिष्ठ तिष्ठेति राजानं ब्रुवन्पाण्डवमभ्ययात् ॥ ३२ ॥</s-l></s-lg><s-lg><s-l>प्रत्युद्ययुस्तं त्वरिताः पाञ्चाला राजगृद्धिनः ।</s-l><s-l>तान्द्रोणः प्रतिजग्राह परीप्सन्कुरुसत्तमम् ।</s-l><s-l>चण्डवातोद्धतान्मेघान्निघ्नन्रश्मिमुचो यथा ॥ ३३ ॥</s-l></s-lg><s-lg><s-l>ततो राजन्महानासीत्संग्रामो भूरिवर्धनः ।</s-l><s-l>तावकानां परेषां च समेतानां युयुत्सया ॥ ३४ ॥</s-l></s-lg>