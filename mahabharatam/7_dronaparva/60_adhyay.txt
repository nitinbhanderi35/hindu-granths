<s-lg><s-l> संजय उवाच ।</s-l><s-l>तथा संभाषतां तेषां प्रादुरासीद्धनंजयः ।</s-l><s-l>दिदृक्षुर्भरतश्रेष्ठं राजानं ससुहृद्गणम् ॥ १ ॥</s-l></s-lg><s-lg><s-l>तं प्रविष्टं शुभां कक्ष्यामभिवाद्याग्रतः स्थितम् ।</s-l><s-l>समुत्थायार्जुनं प्रेम्णा सस्वजे पाण्डवर्षभः ॥ २ ॥</s-l></s-lg><s-lg><s-l>मूर्ध्नि चैनमुपाघ्राय परिष्वज्य च बाहुना ।</s-l><s-l>आशिषः परमाः प्रोच्य स्मयमानोऽभ्यभाषत ॥ ३ ॥</s-l></s-lg><s-lg><s-l>व्यक्तमर्जुन संग्रामे ध्रुवस्ते विजयो महान् ।</s-l><s-l>यादृग्रूपा हि ते छाया प्रसन्नश्च जनार्दनः ॥ ४ ॥</s-l></s-lg><s-lg><s-l>तमब्रवीत्ततो जिष्णुर्महदाश्चर्यमुत्तमम् ।</s-l><s-l>दृष्टवानस्मि भद्रं ते केशवस्य प्रसादजम् ॥ ५ ॥</s-l></s-lg><s-lg><s-l>ततस्तत्कथयामास यथादृष्टं धनंजयः ।</s-l><s-l>आश्वासनार्थं सुहृदां त्र्यम्बकेन समागमम् ॥ ६ ॥</s-l></s-lg><s-lg><s-l>ततः शिरोभिरवनिं स्पृष्ट्वा सर्वे च विस्मिताः ।</s-l><s-l>नमस्कृत्य वृषाङ्काय साधु साध्वित्यथाब्रुवन् ॥ ७ ॥</s-l></s-lg><s-lg><s-l>अनुज्ञातास्ततः सर्वे सुहृदो धर्मसूनुना ।</s-l><s-l>त्वरमाणाः सुसंनद्धा हृष्टा युद्धाय निर्ययुः ॥ ८ ॥</s-l></s-lg><s-lg><s-l>अभिवाद्य तु राजानं युयुधानाच्युतार्जुनाः ।</s-l><s-l>हृष्टा विनिर्ययुस्ते वै युधिष्ठिरनिवेशनात् ॥ ९ ॥</s-l></s-lg><s-lg><s-l>रथेनैकेन दुर्धर्षौ युयुधानजनार्दनौ ।</s-l><s-l>जग्मतुः सहितौ वीरावर्जुनस्य निवेशनम् ॥ १० ॥</s-l></s-lg><s-lg><s-l>तत्र गत्वा हृषीकेशः कल्पयामास सूतवत् ।</s-l><s-l>रथं रथवरस्याजौ वानरर्षभलक्षणम् ॥ ११ ॥</s-l></s-lg><s-lg><s-l>स मेघसमनिर्घोषस्तप्तकाञ्चनसप्रभः ।</s-l><s-l>बभौ रथवरः कॢप्तः शिशुर्दिवसकृद्यथा ॥ १२ ॥</s-l></s-lg><s-lg><s-l>ततः पुरुषशार्दूलः सज्जः सज्जं पुरःसरः ।</s-l><s-l>कृताह्निकाय पार्थाय न्यवेदयत तं रथम् ॥ १३ ॥</s-l></s-lg><s-lg><s-l>तं तु लोके वरः पुंसां किरीटी हेमवर्मभृत् ।</s-l><s-l>बाणबाणासनी वाहं प्रदक्षिणमवर्तत ॥ १४ ॥</s-l></s-lg><s-lg><s-l>ततो विद्यावयोवृद्धैः क्रियावद्भिर्जितेन्द्रियैः ।</s-l><s-l>स्तूयमानो जयाशीभिरारुरोह महारथम् ॥ १५ ॥</s-l></s-lg><s-lg><s-l>जैत्रैः सांग्रामिकैर्मन्त्रैः पूर्वमेव रथोत्तमम् ।</s-l><s-l>अभिमन्त्रितमर्चिष्मानुदयं भास्करो यथा ॥ १६ ॥</s-l></s-lg><s-lg><s-l>स रथे रथिनां श्रेष्ठः काञ्चने काञ्चनावृतः ।</s-l><s-l>विबभौ विमलोऽर्चिष्मान्मेराविव दिवाकरः ॥ १७ ॥</s-l></s-lg><s-lg><s-l>अन्वारुरोहतुः पार्थं युयुधानजनार्दनौ ।</s-l><s-l>शर्यातेर्यज्ञमायान्तं यथेन्द्रं देवमश्विनौ ॥ १८ ॥</s-l></s-lg><s-lg><s-l>अथ जग्राह गोविन्दो रश्मीन्रश्मिवतां वरः ।</s-l><s-l>मातलिर्वासवस्येव वृत्रं हन्तुं प्रयास्यतः ॥ १९ ॥</s-l></s-lg><s-lg><s-l>स ताभ्यां सहितः पार्थो रथप्रवरमास्थितः ।</s-l><s-l>सहितो बुधशुक्राभ्यां तमो निघ्नन्यथा शशी ॥ २० ॥</s-l></s-lg><s-lg><s-l>सैन्धवस्य वधप्रेप्सुः प्रयातः शत्रुपूगहा ।</s-l><s-l>सहाम्बुपतिमित्राभ्यां यथेन्द्रस्तारकामये ॥ २१ ॥</s-l></s-lg><s-lg><s-l>ततो वादित्रनिर्घोषैर्मङ्गल्यैश्च स्तवैः शुभैः ।</s-l><s-l>प्रयान्तमर्जुनं सूता मागधाश्चैव तुष्टुवुः ॥ २२ ॥</s-l></s-lg><s-lg><s-l>सजयाशीः सपुण्याहः सूतमागधनिस्वनः ।</s-l><s-l>युक्तो वादित्रघोषेण तेषां रतिकरोऽभवत् ॥ २३ ॥</s-l></s-lg><s-lg><s-l>तमनुप्रयतो वायुः पुण्यगन्धवहः शुचिः ।</s-l><s-l>ववौ संहर्षयन्पार्थं द्विषतश्चापि शोषयन् ॥ २४ ॥</s-l></s-lg><s-lg><s-l>प्रादुरासन्निमित्तानि विजयाय बहूनि च ।</s-l><s-l>पाण्डवानां त्वदीयानां विपरीतानि मारिष ॥ २५ ॥</s-l></s-lg><s-lg><s-l>दृष्ट्वार्जुनो निमित्तानि विजयाय प्रदक्षिणम् ।</s-l><s-l>युयुधानं महेष्वासमिदं वचनमब्रवीत् ॥ २६ ॥</s-l></s-lg><s-lg><s-l>युयुधानाद्य युद्धे मे दृश्यते विजयो ध्रुवः ।</s-l><s-l>यथा हीमानि लिङ्गानि दृश्यन्ते शिनिपुंगव ॥ २७ ॥</s-l></s-lg><s-lg><s-l>सोऽहं तत्र गमिष्यामि यत्र सैन्धवको नृपः ।</s-l><s-l>यियासुर्यमलोकाय मम वीर्यं प्रतीक्षते ॥ २८ ॥</s-l></s-lg><s-lg><s-l>यथा परमकं कृत्यं सैन्धवस्य वधे मम ।</s-l><s-l>तथैव सुमहत्कृत्यं धर्मराजस्य रक्षणे ॥ २९ ॥</s-l></s-lg><s-lg><s-l>स त्वमद्य महाबाहो राजानं परिपालय ।</s-l><s-l>यथैव हि मया गुप्तस्त्वया गुप्तो भवेत्तथा ॥ ३० ॥</s-l></s-lg><s-lg><s-l>त्वयि चाहं पराश्वस्य प्रद्युम्ने वा महारथे ।</s-l><s-l>शक्नुयां सैन्धवं हन्तुमनपेक्षो नरर्षभ ॥ ३१ ॥</s-l></s-lg><s-lg><s-l>मय्यपेक्षा न कर्तव्या कथंचिदपि सात्वत ।</s-l><s-l>राजन्येव परा गुप्तिः कार्या सर्वात्मना त्वया ॥ ३२ ॥</s-l></s-lg><s-lg><s-l>न हि यत्र महाबाहुर्वासुदेवो व्यवस्थितः ।</s-l><s-l>किंचिद्व्यापद्यते तत्र यत्राहमपि च ध्रुवम् ॥ ३३ ॥</s-l></s-lg><s-lg><s-l>एवमुक्तस्तु पार्थेन सात्यकिः परवीरहा ।</s-l><s-l>तथेत्युक्त्वागमत्तत्र यत्र राजा युधिष्ठिरः ॥ ३४ ॥</s-l></s-lg>