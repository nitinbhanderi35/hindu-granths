<s-lg><s-l> धृतराष्ट्र उवाच ।</s-l><s-l>तेष्वेवं संनिवृत्तेषु प्रत्युद्यातेषु भागशः ।</s-l><s-l>कथं युयुधिरे पार्था मामकाश्च तरस्विनः ॥ १ ॥</s-l></s-lg><s-lg><s-l>किमर्जुनश्चाप्यकरोत्संशप्तकबलं प्रति ।</s-l><s-l>संशप्तका वा पार्थस्य किमकुर्वत संजय ॥ २ ॥</s-l></s-lg><s-lg><s-l> संजय उवाच ।</s-l><s-l>तथा तेषु निवृत्तेषु प्रत्युद्यातेषु भागशः ।</s-l><s-l>स्वयमभ्यद्रवद्भीमं नागानीकेन ते सुतः ॥ ३ ॥</s-l></s-lg><s-lg><s-l>स नाग इव नागेन गोवृषेणेव गोवृषः ।</s-l><s-l>समाहूतः स्वयं राज्ञा नागानीकमुपाद्रवत् ॥ ४ ॥</s-l></s-lg><s-lg><s-l>स युद्धकुशलः पार्थो बाहुवीर्येण चान्वितः ।</s-l><s-l>अभिनत्कुञ्जरानीकमचिरेणैव मारिष ॥ ५ ॥</s-l></s-lg><s-lg><s-l>ते गजा गिरिसंकाशाः क्षरन्तः सर्वतो मदम् ।</s-l><s-l>भीमसेनस्य नाराचैर्विमुखा विमदीकृताः ॥ ६ ॥</s-l></s-lg><s-lg><s-l>विधमेदभ्रजालानि यथा वायुः समन्ततः ।</s-l><s-l>व्यधमत्तान्यनीकानि तथैव पवनात्मजः ॥ ७ ॥</s-l></s-lg><s-lg><s-l>स तेषु विसृजन्बाणान्भीमो नागेष्वशोभत ।</s-l><s-l>भुवनेष्विव सर्वेषु गभस्तीनुदितो रविः ॥ ८ ॥</s-l></s-lg><s-lg><s-l>ते भीमबाणैः शतशः संस्यूता विबभुर्गजाः ।</s-l><s-l>गभस्तिभिरिवार्कस्य व्योम्नि नानाबलाहकाः ॥ ९ ॥</s-l></s-lg><s-lg><s-l>तथा गजानां कदनं कुर्वाणमनिलात्मजम् ।</s-l><s-l>क्रुद्धो दुर्योधनोऽभ्येत्य प्रत्यविध्यच्छितैः शरैः ॥ १० ॥</s-l></s-lg><s-lg><s-l>ततः क्षणेन क्षितिपं क्षतजप्रतिमेक्षणः ।</s-l><s-l>क्षयं निनीषुर्निशितैर्भीमो विव्याध पत्रिभिः ॥ ११ ॥</s-l></s-lg><s-lg><s-l>स शरार्पितसर्वाङ्गः क्रुद्धो विव्याध पाण्डवम् ।</s-l><s-l>नाराचैरर्करश्म्याभैर्भीमसेनं स्मयन्निव ॥ १२ ॥</s-l></s-lg><s-lg><s-l>तस्य नागं मणिमयं रत्नचित्रं ध्वजे स्थितम् ।</s-l><s-l>भल्लाभ्यां कार्मुकं चैव क्षिप्रं चिच्छेद पाण्डवः ॥ १३ ॥</s-l></s-lg><s-lg><s-l>दुर्योधनं पीड्यमानं दृष्ट्वा भीमेन मारिष ।</s-l><s-l>चुक्षोभयिषुरभ्यागादङ्गो मातङ्गमास्थितः ॥ १४ ॥</s-l></s-lg><s-lg><s-l>तमापतन्तं मातङ्गमम्बुदप्रतिमस्वनम् ।</s-l><s-l>कुम्भान्तरे भीमसेनो नाराचेनार्दयद्भृशम् ॥ १५ ॥</s-l></s-lg><s-lg><s-l>तस्य कायं विनिर्भिद्य ममज्ज धरणीतले ।</s-l><s-l>ततः पपात द्विरदो वज्राहत इवाचलः ॥ १६ ॥</s-l></s-lg><s-lg><s-l>तस्यावर्जितनागस्य म्लेच्छस्यावपतिष्यतः ।</s-l><s-l>शिरश्चिच्छेद भल्लेन क्षिप्रकारी वृकोदरः ॥ १७ ॥</s-l></s-lg><s-lg><s-l>तस्मिन्निपतिते वीरे संप्राद्रवत सा चमूः ।</s-l><s-l>संभ्रान्ताश्वद्विपरथा पदातीनवमृद्नती ॥ १८ ॥</s-l></s-lg><s-lg><s-l>तेष्वनीकेषु सर्वेषु विद्रवत्सु समन्ततः ।</s-l><s-l>प्राग्ज्योतिषस्ततो भीमं कुञ्जरेण समाद्रवत् ॥ १९ ॥</s-l></s-lg><s-lg><s-l>येन नागेन मघवानजयद्दैत्यदानवान् ।</s-l><s-l>स नागप्रवरो भीमं सहसा समुपाद्रवत् ॥ २० ॥</s-l></s-lg><s-lg><s-l>श्रवणाभ्यामथो पद्भ्यां संहतेन करेण च ।</s-l><s-l>व्यावृत्तनयनः क्रुद्धः प्रदहन्निव पाण्डवम् ॥ २१ ॥</s-l></s-lg><s-lg><s-l>ततः सर्वस्य सैन्यस्य नादः समभवन्महान् ।</s-l><s-l>हा हा विनिहतो भीमः कुञ्जरेणेति मारिष ॥ २२ ॥</s-l></s-lg><s-lg><s-l>तेन नादेन वित्रस्ता पाण्डवानामनीकिनी ।</s-l><s-l>सहसाभ्यद्रवद्राजन्यत्र तस्थौ वृकोदरः ॥ २३ ॥</s-l></s-lg><s-lg><s-l>ततो युधिष्ठिरो राजा हतं मत्वा वृकोदरम् ।</s-l><s-l>भगदत्तं सपाञ्चालः सर्वतः समवारयत् ॥ २४ ॥</s-l></s-lg><s-lg><s-l>तं रथै रथिनां श्रेष्ठाः परिवार्य समन्ततः ।</s-l><s-l>अवाकिरञ्शरैस्तीक्ष्णैः शतशोऽथ सहस्रशः ॥ २५ ॥</s-l></s-lg><s-lg><s-l>स विघातं पृषत्कानामङ्कुशेन समाचरन् ।</s-l><s-l>गजेन पाण्डुपाञ्चालान्व्यधमत्पर्वतेश्वरः ॥ २६ ॥</s-l></s-lg><s-lg><s-l>तदद्भुतमपश्याम भगदत्तस्य संयुगे ।</s-l><s-l>तथा वृद्धस्य चरितं कुञ्जरेण विशां पते ॥ २७ ॥</s-l></s-lg><s-lg><s-l>ततो राजा दशार्णानां प्राग्ज्योतिषमुपाद्रवत् ।</s-l><s-l>तिर्यग्यातेन नागेन समदेनाशुगामिना ॥ २८ ॥</s-l></s-lg><s-lg><s-l>तयोर्युद्धं समभवन्नागयोर्भीमरूपयोः ।</s-l><s-l>सपक्षयोः पर्वतयोर्यथा सद्रुमयोः पुरा ॥ २९ ॥</s-l></s-lg><s-lg><s-l>प्राग्ज्योतिषपतेर्नागः संनिपत्यापवृत्य च ।</s-l><s-l>पार्श्वे दशार्णाधिपतेर्भित्त्वा नागमपातयत् ॥ ३० ॥</s-l></s-lg><s-lg><s-l>तोमरैः सूर्यरश्म्याभैर्भगदत्तोऽथ सप्तभिः ।</s-l><s-l>जघान द्विरदस्थं तं शत्रुं प्रचलितासनम् ॥ ३१ ॥</s-l></s-lg><s-lg><s-l>उपसृत्य तु राजानं भगदत्तं युधिष्ठिरः ।</s-l><s-l>रथानीकेन महता सर्वतः पर्यवारयत् ॥ ३२ ॥</s-l></s-lg><s-lg><s-l>स कुञ्जरस्थो रथिभिः शुशुभे सर्वतो वृतः ।</s-l><s-l>पर्वते वनमध्यस्थो ज्वलन्निव हुताशनः ॥ ३३ ॥</s-l></s-lg><s-lg><s-l>मण्डलं सर्वतः श्लिष्टं रथिनामुग्रधन्विनाम् ।</s-l><s-l>किरतां शरवर्षाणि स नागः पर्यवर्तत ॥ ३४ ॥</s-l></s-lg><s-lg><s-l>ततः प्राग्ज्योतिषो राजा परिगृह्य द्विपर्षभम् ।</s-l><s-l>प्रेषयामास सहसा युयुधानरथं प्रति ॥ ३५ ॥</s-l></s-lg><s-lg><s-l>शिनेः पौत्रस्य तु रथं परिगृह्य महाद्विपः ।</s-l><s-l>अभिचिक्षेप वेगेन युयुधानस्त्वपाक्रमत् ॥ ३६ ॥</s-l></s-lg><s-lg><s-l>बृहतः सैन्धवानश्वान्समुत्थाप्य तु सारथिः ।</s-l><s-l>तस्थौ सात्यकिमासाद्य संप्लुतस्तं रथं पुनः ॥ ३७ ॥</s-l></s-lg><s-lg><s-l>स तु लब्ध्वान्तरं नागस्त्वरितो रथमण्डलात् ।</s-l><s-l>निश्चक्राम ततः सर्वान्परिचिक्षेप पार्थिवान् ॥ ३८ ॥</s-l></s-lg><s-lg><s-l>ते त्वाशुगतिना तेन त्रास्यमाना नरर्षभाः ।</s-l><s-l>तमेकं द्विरदं संख्ये मेनिरे शतशो नृपाः ॥ ३९ ॥</s-l></s-lg><s-lg><s-l>ते गजस्थेन काल्यन्ते भगदत्तेन पाण्डवाः ।</s-l><s-l>ऐरावतस्थेन यथा देवराजेन दानवाः ॥ ४० ॥</s-l></s-lg><s-lg><s-l>तेषां प्रद्रवतां भीमः पाञ्चालानामितस्ततः ।</s-l><s-l>गजवाजिकृतः शब्दः सुमहान्समजायत ॥ ४१ ॥</s-l></s-lg><s-lg><s-l>भगदत्तेन समरे काल्यमानेषु पाण्डुषु ।</s-l><s-l>प्राग्ज्योतिषमभिक्रुद्धः पुनर्भीमः समभ्ययात् ॥ ४२ ॥</s-l></s-lg><s-lg><s-l>तस्याभिद्रवतो वाहान्हस्तमुक्तेन वारिणा ।</s-l><s-l>सिक्त्वा व्यत्रासयन्नागस्ते पार्थमहरंस्ततः ॥ ४३ ॥</s-l></s-lg><s-lg><s-l>ततस्तमभ्ययात्तूर्णं रुचिपर्वाकृतीसुतः ।</s-l><s-l>समुक्षञ्शरवर्षेण रथस्थोऽन्तकसंनिभः ॥ ४४ ॥</s-l></s-lg><s-lg><s-l>ततो रुचिरपर्वाणं शरेण नतपर्वणा ।</s-l><s-l>सुपर्वा पर्वतपतिर्निन्ये वैवस्वतक्षयम् ॥ ४५ ॥</s-l></s-lg><s-lg><s-l>तस्मिन्निपतिते वीरे सौभद्रो द्रौपदीसुताः ।</s-l><s-l>चेकितानो धृष्टकेतुर्युयुत्सुश्चार्दयन्द्विपम् ॥ ४६ ॥</s-l></s-lg><s-lg><s-l>त एनं शरधाराभिर्धाराभिरिव तोयदाः ।</s-l><s-l>सिषिचुर्भैरवान्नादान्विनदन्तो जिघांसवः ॥ ४७ ॥</s-l></s-lg><s-lg><s-l>ततः पार्ष्ण्यङ्कुशाङ्गुष्ठैः कृतिना चोदितो द्विपः ।</s-l><s-l>प्रसारितकरः प्रायात्स्तब्धकर्णेक्षणो द्रुतम् ॥ ४८ ॥</s-l></s-lg><s-lg><s-l>सोऽधिष्ठाय पदा वाहान्युयुत्सोः सूतमारुजत् ।</s-l><s-l>पुत्रस्तु तव संभ्रान्तः सौभद्रस्याप्लुतो रथम् ॥ ४९ ॥</s-l></s-lg><s-lg><s-l>स कुञ्जरस्थो विसृजन्निषूनरिषु पार्थिवः ।</s-l><s-l>बभौ रश्मीनिवादित्यो भुवनेषु समुत्सृजन् ॥ ५० ॥</s-l></s-lg><s-lg><s-l>तमार्जुनिर्द्वादशभिर्युयुत्सुर्दशभिः शरैः ।</s-l><s-l>त्रिभिस्त्रिभिर्द्रौपदेया धृष्टकेतुश्च विव्यधुः ॥ ५१ ॥</s-l></s-lg><s-lg><s-l>सोऽरियत्नार्पितैर्बाणैराचितो द्विरदो बभौ ।</s-l><s-l>संस्यूत इव सूर्यस्य रश्मिभिर्जलदो महान् ॥ ५२ ॥</s-l></s-lg><s-lg><s-l>नियन्तुः शिल्पयत्नाभ्यां प्रेषितोऽरिशरार्दितः ।</s-l><s-l>परिचिक्षेप तान्नागः स रिपून्सव्यदक्षिणम् ॥ ५३ ॥</s-l></s-lg><s-lg><s-l>गोपाल इव दण्डेन यथा पशुगणान्वने ।</s-l><s-l>आवेष्टयत तां सेनां भगदत्तस्तथा मुहुः ॥ ५४ ॥</s-l></s-lg><s-lg><s-l>क्षिप्रं श्येनाभिपन्नानां वायसानामिव स्वनः ।</s-l><s-l>बभूव पाण्डवेयानां भृशं विद्रवतां स्वनः ॥ ५५ ॥</s-l></s-lg><s-lg><s-l>स नागराजः प्रवराङ्कुशाहतः पुरा सपक्षोऽद्रिवरो यथा नृप ।</s-l><s-l>भयं तथा रिपुषु समादधद्भृशं वणिग्गणानां क्षुभितो यथार्णवः ॥ ५६ ॥</s-l></s-lg><s-lg><s-l>ततो ध्वनिर्द्विरदरथाश्वपार्थिवैर्भयाद्द्रवद्भिर्जनितोऽतिभैरवः ।</s-l><s-l>क्षितिं वियद्द्यां विदिशो दिशस्तथा समावृणोत्पार्थिव संयुगे तदा ॥ ५७ ॥</s-l></s-lg><s-lg><s-l>स तेन नागप्रवरेण पार्थिवो भृशं जगाहे द्विषतामनीकिनीम् ।</s-l><s-l>पुरा सुगुप्तां विबुधैरिवाहवे विरोचनो देववरूथिनीमिव ॥ ५८ ॥</s-l></s-lg><s-lg><s-l>भृशं ववौ ज्वलनसखो वियद्रजः समावृणोन्मुहुरपि चैव सैनिकान् ।</s-l><s-l>तमेकनागं गणशो यथा गजाः समन्ततो द्रुतमिव मेनिरे जनाः ॥ ५९ ॥</s-l></s-lg>