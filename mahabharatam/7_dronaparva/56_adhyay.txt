<s-lg><s-l> संजय उवाच ।</s-l><s-l>ततोऽर्जुनस्य भवनं प्रविश्याप्रतिमं विभुः ।</s-l><s-l>स्पृष्ट्वाम्भः पुण्डरीकाक्षः स्थण्डिले शुभलक्षणे ।</s-l><s-l>संतस्तार शुभां शय्यां दर्भैर्वैडूर्यसंनिभैः ॥ १ ॥</s-l></s-lg><s-lg><s-l>ततो माल्येन विधिवल्लाजैर्गन्धैः सुमङ्गलैः ।</s-l><s-l>अलंचकार तां शय्यां परिवार्यायुधोत्तमैः ॥ २ ॥</s-l></s-lg><s-lg><s-l>ततः स्पृष्टोदकं पार्थं विनीताः परिचारकाः ।</s-l><s-l>दर्शयां नैत्यकं चक्रुर्नैशं त्रैयम्बकं बलिम् ॥ ३ ॥</s-l></s-lg><s-lg><s-l>ततः प्रीतमनाः पार्थो गन्धैर्माल्यैश्च माधवम् ।</s-l><s-l>अलंकृत्योपहारं तं नैशमस्मै न्यवेदयत् ॥ ४ ॥</s-l></s-lg><s-lg><s-l>स्मयमानस्तु गोविन्दः फल्गुनं प्रत्यभाषत ।</s-l><s-l>सुप्यतां पार्थ भद्रं ते कल्याणाय व्रजाम्यहम् ॥ ५ ॥</s-l></s-lg><s-lg><s-l>स्थापयित्वा ततो द्वाःस्थान्गोप्तॄंश्चात्तायुधान्नरान् ।</s-l><s-l>दारुकानुगतः श्रीमान्विवेश शिबिरं स्वकम् ।</s-l><s-l>शिश्ये च शयने शुभ्रे बहुकृत्यं विचिन्तयन् ॥ ६ ॥</s-l></s-lg><s-lg><s-l>न पाण्डवानां शिबिरे कश्चित्सुष्वाप तां निशाम् ।</s-l><s-l>प्रजागरः सर्वजनमाविवेश विशां पते ॥ ७ ॥</s-l></s-lg><s-lg><s-l>पुत्रशोकाभिभूतेन प्रतिज्ञातो महात्मना ।</s-l><s-l>सहसा सिन्धुराजस्य वधो गाण्डीवधन्वना ॥ ८ ॥</s-l></s-lg><s-lg><s-l>तत्कथं नु महाबाहुर्वासविः परवीरहा ।</s-l><s-l>प्रतिज्ञां सफलां कुर्यादिति ते समचिन्तयन् ॥ ९ ॥</s-l></s-lg><s-lg><s-l>कष्टं हीदं व्यवसितं पाण्डवेन महात्मना ।</s-l><s-l>पुत्रशोकाभितप्तेन प्रतिज्ञा महती कृता ॥ १० ॥</s-l></s-lg><s-lg><s-l>भ्रातरश्चापि विक्रान्ता बहुलानि बलानि च ।</s-l><s-l>धृतराष्ट्रस्य पुत्रेण सर्वं तस्मै निवेदितम् ॥ ११ ॥</s-l></s-lg><s-lg><s-l>स हत्वा सैन्धवं संख्ये पुनरेतु धनंजयः ।</s-l><s-l>जित्वा रिपुगणांश्चैव पारयत्वर्जुनो व्रतम् ॥ १२ ॥</s-l></s-lg><s-lg><s-l>अहत्वा सिन्धुराजं हि धूमकेतुं प्रवेक्ष्यति ।</s-l><s-l>न ह्येतदनृतं कर्तुमर्हः पार्थो धनंजयः ॥ १३ ॥</s-l></s-lg><s-lg><s-l>धर्मपुत्रः कथं राजा भविष्यति मृतेऽर्जुने ।</s-l><s-l>तस्मिन्हि विजयः कृत्स्नः पाण्डवेन समाहितः ॥ १४ ॥</s-l></s-lg><s-lg><s-l>यदि नः सुकृतं किंचिद्यदि दत्तं हुतं यदि ।</s-l><s-l>फलेन तस्य सर्वस्य सव्यसाची जयत्वरीन् ॥ १५ ॥</s-l></s-lg><s-lg><s-l>एवं कथयतां तेषां जयमाशंसतां प्रभो ।</s-l><s-l>कृच्छ्रेण महता राजन्रजनी व्यत्यवर्तत ॥ १६ ॥</s-l></s-lg><s-lg><s-l>तस्यां रजन्यां मध्ये तु प्रतिबुद्धो जनार्दनः ।</s-l><s-l>स्मृत्वा प्रतिज्ञां पार्थस्य दारुकं प्रत्यभाषत ॥ १७ ॥</s-l></s-lg><s-lg><s-l>अर्जुनेन प्रतिज्ञातमार्तेन हतबन्धुना ।</s-l><s-l>जयद्रथं हनिष्यामि श्वोभूत इति दारुक ॥ १८ ॥</s-l></s-lg><s-lg><s-l>तत्तु दुर्योधनः श्रुत्वा मन्त्रिभिर्मन्त्रयिष्यति ।</s-l><s-l>यथा जयद्रथं पार्थो न हन्यादिति संयुगे ॥ १९ ॥</s-l></s-lg><s-lg><s-l>अक्षौहिण्यो हि ताः सर्वा रक्षिष्यन्ति जयद्रथम् ।</s-l><s-l>द्रोणश्च सह पुत्रेण सर्वास्त्रविधिपारगः ॥ २० ॥</s-l></s-lg><s-lg><s-l>एको वीरः सहस्राक्षो दैत्यदानवमर्दिता ।</s-l><s-l>सोऽपि तं नोत्सहेताजौ हन्तुं द्रोणेन रक्षितम् ॥ २१ ॥</s-l></s-lg><s-lg><s-l>सोऽहं श्वस्तत्करिष्यामि यथा कुन्तीसुतोऽर्जुनः ।</s-l><s-l>अप्राप्तेऽस्तं दिनकरे हनिष्यति जयद्रथम् ॥ २२ ॥</s-l></s-lg><s-lg><s-l>न हि दारा न मित्राणि ज्ञातयो न च बान्धवाः ।</s-l><s-l>कश्चिन्नान्यः प्रियतरः कुन्तीपुत्रान्ममार्जुनात् ॥ २३ ॥</s-l></s-lg><s-lg><s-l>अनर्जुनमिमं लोकं मुहूर्तमपि दारुक ।</s-l><s-l>उदीक्षितुं न शक्तोऽहं भविता न च तत्तथा ॥ २४ ॥</s-l></s-lg><s-lg><s-l>अहं ध्वजिन्यः शत्रूणां सहयाः सरथद्विपाः ।</s-l><s-l>अर्जुनार्थे हनिष्यामि सकर्णाः ससुयोधनाः ॥ २५ ॥</s-l></s-lg><s-lg><s-l>श्वो निरीक्षन्तु मे वीर्यं त्रयो लोका महाहवे ।</s-l><s-l>धनंजयार्थं समरे पराक्रान्तस्य दारुक ॥ २६ ॥</s-l></s-lg><s-lg><s-l>श्वो नरेन्द्रसहस्राणि राजपुत्रशतानि च ।</s-l><s-l>साश्वद्विपरथान्याजौ विद्रविष्यन्ति दारुक ॥ २७ ॥</s-l></s-lg><s-lg><s-l>श्वस्तां चक्रप्रमथितां द्रक्ष्यसे नृपवाहिनीम् ।</s-l><s-l>मया क्रुद्धेन समरे पाण्डवार्थे निपातिताम् ॥ २८ ॥</s-l></s-lg><s-lg><s-l>श्वः सदेवाः सगन्धर्वाः पिशाचोरगराक्षसाः ।</s-l><s-l>ज्ञास्यन्ति लोकाः सर्वे मां सुहृदं सव्यसाचिनः ॥ २९ ॥</s-l></s-lg><s-lg><s-l>यस्तं द्वेष्टि स मां द्वेष्टि यस्तमनु स मामनु ।</s-l><s-l>इति संकल्प्यतां बुद्ध्या शरीरार्धं ममार्जुनः ॥ ३० ॥</s-l></s-lg><s-lg><s-l>यथा त्वमप्रभातायामस्यां निशि रथोत्तमम् ।</s-l><s-l>कल्पयित्वा यथाशास्त्रमादाय व्रतसंयतः ॥ ३१ ॥</s-l></s-lg><s-lg><s-l>गदां कौमोदकीं दिव्यां शक्तिं चक्रं धनुः शरान् ।</s-l><s-l>आरोप्य वै रथे सूत सर्वोपकरणानि च ॥ ३२ ॥</s-l></s-lg><s-lg><s-l>स्थानं हि कल्पयित्वा च रथोपस्थे ध्वजस्य मे ।</s-l><s-l>वैनतेयस्य वीरस्य समरे रथशोभिनः ॥ ३३ ॥</s-l></s-lg><s-lg><s-l>छत्रं जाम्बूनदैर्जालैरर्कज्वलनसंनिभैः ।</s-l><s-l>विश्वकर्मकृतैर्दिव्यैरश्वानपि च भूषितान् ॥ ३४ ॥</s-l></s-lg><s-lg><s-l>बलाहकं मेघपुष्पं सैन्यं सुग्रीवमेव च ।</s-l><s-l>युक्त्वा वाजिवरान्यत्तः कवची तिष्ठ दारुक ॥ ३५ ॥</s-l></s-lg><s-lg><s-l>पाञ्चजन्यस्य निर्घोषमार्षभेणैव पूरितम् ।</s-l><s-l>श्रुत्वा तु भैरवं नादमुपयाया जवेन माम् ॥ ३६ ॥</s-l></s-lg><s-lg><s-l>एकाह्नाहममर्षं च सर्वदुःखानि चैव ह ।</s-l><s-l>भ्रातुः पितृष्वसेयस्य व्यपनेष्यामि दारुक ॥ ३७ ॥</s-l></s-lg><s-lg><s-l>सर्वोपायैर्यतिष्यामि यथा बीभत्सुराहवे ।</s-l><s-l>पश्यतां धार्तराष्ट्राणां हनिष्यति जयद्रथम् ॥ ३८ ॥</s-l></s-lg><s-lg><s-l>यस्य यस्य च बीभत्सुर्वधे यत्नं करिष्यति ।</s-l><s-l>आशंसे सारथे तत्र भवितास्य ध्रुवो जयः ॥ ३९ ॥</s-l></s-lg><s-lg><s-l> दारुक उवाच ।</s-l><s-l>जय एव ध्रुवस्तस्य कुत एव पराजयः ।</s-l><s-l>यस्य त्वं पुरुषव्याघ्र सारथ्यमुपजग्मिवान् ॥ ४० ॥</s-l></s-lg><s-lg><s-l>एवं चैतत्करिष्यामि यथा मामनुशाससि ।</s-l><s-l>सुप्रभातामिमां रात्रिं जयाय विजयस्य हि ॥ ४१ ॥</s-l></s-lg>