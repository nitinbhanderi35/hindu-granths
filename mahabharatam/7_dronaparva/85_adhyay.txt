<s-lg><s-l> धृतराष्ट्र उवाच ।</s-l><s-l>भारद्वाजं कथं युद्धे युयुधानोऽभ्यवारयत् ।</s-l><s-l>संजयाचक्ष्व तत्त्वेन परं कौतूहलं हि मे ॥ १ ॥</s-l></s-lg><s-lg><s-l> संजय उवाच ।</s-l><s-l>शृणु राजन्महाप्राज्ञ संग्रामं लोमहर्षणम् ।</s-l><s-l>द्रोणस्य पाण्डवैः सार्धं युयुधानपुरोगमैः ॥ २ ॥</s-l></s-lg><s-lg><s-l>वध्यमानं बलं दृष्ट्वा युयुधानेन मारिष ।</s-l><s-l>अभ्यद्रवत्स्वयं द्रोणः सात्यकिं सत्यविक्रमम् ॥ ३ ॥</s-l></s-lg><s-lg><s-l>तमापतन्तं सहसा भारद्वाजं महारथम् ।</s-l><s-l>सात्यकिः पञ्चविंशत्या क्षुद्रकाणां समार्पयत् ॥ ४ ॥</s-l></s-lg><s-lg><s-l>द्रोणोऽपि युधि विक्रान्तो युयुधानं समाहितः ।</s-l><s-l>अविध्यत्पञ्चभिस्तूर्णं हेमपुङ्खैः शिलाशितैः ॥ ५ ॥</s-l></s-lg><s-lg><s-l>ते वर्म भित्त्वा सुदृढं द्विषत्पिशितभोजनाः ।</s-l><s-l>अभ्यगुर्धरणीं राजञ्श्वसन्त इव पन्नगाः ॥ ६ ॥</s-l></s-lg><s-lg><s-l>दीर्घबाहुरभिक्रुद्धस्तोत्त्रार्दित इव द्विपः ।</s-l><s-l>द्रोणं पञ्चाशताविध्यन्नाराचैरग्निसंनिभैः ॥ ७ ॥</s-l></s-lg><s-lg><s-l>भारद्वाजो रणे विद्धो युयुधानेन सत्वरम् ।</s-l><s-l>सात्यकिं बहुभिर्बाणैर्यतमानमविध्यत ॥ ८ ॥</s-l></s-lg><s-lg><s-l>ततः क्रुद्धो महेष्वासो भूय एव महाबलः ।</s-l><s-l>सात्वतं पीडयामास शतेन नतपर्वणा ॥ ९ ॥</s-l></s-lg><s-lg><s-l>स वध्यमानः समरे भारद्वाजेन सात्यकिः ।</s-l><s-l>नाभ्यपद्यत कर्तव्यं किंचिदेव विशां पते ॥ १० ॥</s-l></s-lg><s-lg><s-l>विषण्णवदनश्चापि युयुधानोऽभवन्नृप ।</s-l><s-l>भारद्वाजं रणे दृष्ट्वा विसृजन्तं शिताञ्शरान् ॥ ११ ॥</s-l></s-lg><s-lg><s-l>तं तु संप्रेक्ष्य ते पुत्राः सैनिकाश्च विशां पते ।</s-l><s-l>प्रहृष्टमनसो भूत्वा सिंहवद्व्यनदन्मुहुः ॥ १२ ॥</s-l></s-lg><s-lg><s-l>तं श्रुत्वा निनदं घोरं पीड्यमानं च माधवम् ।</s-l><s-l>युधिष्ठिरोऽब्रवीद्राजन्सर्वसैन्यानि भारत ॥ १३ ॥</s-l></s-lg><s-lg><s-l>एष वृष्णिवरो वीरः सात्यकिः सत्यकर्मकृत् ।</s-l><s-l>ग्रस्यते युधि वीरेण भानुमानिव राहुणा ।</s-l><s-l>अभिद्रवत गच्छध्वं सात्यकिर्यत्र युध्यते ॥ १४ ॥</s-l></s-lg><s-lg><s-l>धृष्टद्युम्नं च पाञ्चाल्यमिदमाह जनाधिप ।</s-l><s-l>अभिद्रव द्रुतं द्रोणं किं नु तिष्ठसि पार्षत ।</s-l><s-l>न पश्यसि भयं घोरं द्रोणान्नः समुपस्थितम् ॥ १५ ॥</s-l></s-lg><s-lg><s-l>असौ द्रोणो महेष्वासो युयुधानेन संयुगे ।</s-l><s-l>क्रीडते सूत्रबद्धेन पक्षिणा बालको यथा ॥ १६ ॥</s-l></s-lg><s-lg><s-l>तत्रैव सर्वे गच्छन्तु भीमसेनमुखा रथाः ।</s-l><s-l>त्वयैव सहिता यत्ता युयुधानरथं प्रति ॥ १७ ॥</s-l></s-lg><s-lg><s-l>पृष्ठतोऽनुगमिष्यामि त्वामहं सहसैनिकः ।</s-l><s-l>सात्यकिं मोक्षयस्वाद्य यमदंष्ट्रान्तरं गतम् ॥ १८ ॥</s-l></s-lg><s-lg><s-l>एवमुक्त्वा ततो राजा सर्वसैन्येन पाण्डवः ।</s-l><s-l>अभ्यद्रवद्रणे द्रोणं युयुधानस्य कारणात् ॥ १९ ॥</s-l></s-lg><s-lg><s-l>तत्रारावो महानासीद्द्रोणमेकं युयुत्सताम् ।</s-l><s-l>पाण्डवानां च भद्रं ते सृञ्जयानां च सर्वशः ॥ २० ॥</s-l></s-lg><s-lg><s-l>ते समेत्य नरव्याघ्रा भारद्वाजं महारथम् ।</s-l><s-l>अभ्यवर्षञ्शरैस्तीक्ष्णैः कङ्कबर्हिणवाजितैः ॥ २१ ॥</s-l></s-lg><s-lg><s-l>स्मयन्नेव तु तान्वीरान्द्रोणः प्रत्यग्रहीत्स्वयम् ।</s-l><s-l>अतिथीनागतान्यद्वत्सलिलेनासनेन च ॥ २२ ॥</s-l></s-lg><s-lg><s-l>तर्पितास्ते शरैस्तस्य भारद्वाजस्य धन्विनः ।</s-l><s-l>आतिथेयगृहं प्राप्य नृपतेऽतिथयो यथा ॥ २३ ॥</s-l></s-lg><s-lg><s-l>भारद्वाजं च ते सर्वे न शेकुः प्रतिवीक्षितुम् ।</s-l><s-l>मध्यंदिनमनुप्राप्तं सहस्रांशुमिव प्रभो ॥ २४ ॥</s-l></s-lg><s-lg><s-l>तांस्तु सर्वान्महेष्वासान्द्रोणः शस्त्रभृतां वरः ।</s-l><s-l>अतापयच्छरव्रातैर्गभस्तिभिरिवांशुमान् ॥ २५ ॥</s-l></s-lg><s-lg><s-l>वध्यमाना रणे राजन्पाण्डवाः सृञ्जयास्तथा ।</s-l><s-l>त्रातारं नाध्यगच्छन्त पङ्कमग्ना इव द्विपाः ॥ २६ ॥</s-l></s-lg><s-lg><s-l>द्रोणस्य च व्यदृश्यन्त विसर्पन्तो महाशराः ।</s-l><s-l>गभस्तय इवार्कस्य प्रतपन्तः समन्ततः ॥ २७ ॥</s-l></s-lg><s-lg><s-l>तस्मिन्द्रोणेन निहताः पाञ्चालाः पञ्चविंशतिः ।</s-l><s-l>महारथसमाख्याता धृष्टद्युम्नस्य संमताः ॥ २८ ॥</s-l></s-lg><s-lg><s-l>पाण्डूनां सर्वसैन्येषु पाञ्चालानां तथैव च ।</s-l><s-l>द्रोणं स्म ददृशुः शूरं विनिघ्नन्तं वरान्वरान् ॥ २९ ॥</s-l></s-lg><s-lg><s-l>केकयानां शतं हत्वा विद्राव्य च समन्ततः ।</s-l><s-l>द्रोणस्तस्थौ महाराज व्यादितास्य इवान्तकः ॥ ३० ॥</s-l></s-lg><s-lg><s-l>पाञ्चालान्सृञ्जयान्मत्स्यान्केकयान्पाण्डवानपि ।</s-l><s-l>द्रोणोऽजयन्महाबाहुः शतशोऽथ सहस्रशः ॥ ३१ ॥</s-l></s-lg><s-lg><s-l>तेषां समभवच्छब्दो वध्यतां द्रोणसायकैः ।</s-l><s-l>वनौकसामिवारण्ये दह्यतां धूमकेतुना ॥ ३२ ॥</s-l></s-lg><s-lg><s-l>तत्र देवाः सगन्धर्वाः पितरश्चाब्रुवन्नृप ।</s-l><s-l>एते द्रवन्ति पाञ्चालाः पाण्डवाश्च ससैनिकाः ॥ ३३ ॥</s-l></s-lg><s-lg><s-l>तं तथा समरे द्रोणं निघ्नन्तं सोमकान्रणे ।</s-l><s-l>न चाप्यभिययुः केचिदपरे नैव विव्यधुः ॥ ३४ ॥</s-l></s-lg><s-lg><s-l>वर्तमाने तथा रौद्रे तस्मिन्वीरवरक्षये ।</s-l><s-l>अशृणोत्सहसा पार्थः पाञ्चजन्यस्य निस्वनम् ॥ ३५ ॥</s-l></s-lg><s-lg><s-l>पूरितो वासुदेवेन शङ्खराट्स्वनते भृशम् ।</s-l><s-l>युध्यमानेषु वीरेषु सैन्धवस्याभिरक्षिषु ।</s-l><s-l>नदत्सु धार्तराष्ट्रेषु विजयस्य रथं प्रति ॥ ३६ ॥</s-l></s-lg><s-lg><s-l>गाण्डीवस्य च निर्घोषे विप्रनष्टे समन्ततः ।</s-l><s-l>कश्मलाभिहतो राजा चिन्तयामास पाण्डवः ॥ ३७ ॥</s-l></s-lg><s-lg><s-l>न नूनं स्वस्ति पार्थस्य यथा नदति शङ्खराट् ।</s-l><s-l>कौरवाश्च यथा हृष्टा विनदन्ति मुहुर्मुहुः ॥ ३८ ॥</s-l></s-lg><s-lg><s-l>एवं संचिन्तयित्वा तु व्याकुलेनान्तरात्मना ।</s-l><s-l>अजातशत्रुः कौन्तेयः सात्वतं प्रत्यभाषत ॥ ३९ ॥</s-l></s-lg><s-lg><s-l>बाष्पगद्गदया वाचा मुह्यमानो मुहुर्मुहुः ।</s-l><s-l>कृत्यस्यानन्तरापेक्षी शैनेयं शिनिपुंगवम् ॥ ४० ॥</s-l></s-lg><s-lg><s-l>यः स धर्मः पुरा दृष्टः सद्भिः शैनेय शाश्वतः ।</s-l><s-l>सांपराये सुहृत्कृत्ये तस्य कालोऽयमागतः ॥ ४१ ॥</s-l></s-lg><s-lg><s-l>सर्वेष्वपि च योधेषु चिन्तयञ्शिनिपुंगव ।</s-l><s-l>त्वत्तः सुहृत्तमं कंचिन्नाभिजानामि सात्यके ॥ ४२ ॥</s-l></s-lg><s-lg><s-l>यो हि प्रीतमना नित्यं यश्च नित्यमनुव्रतः ।</s-l><s-l>स कार्ये सांपराये तु नियोज्य इति मे मतिः ॥ ४३ ॥</s-l></s-lg><s-lg><s-l>यथा च केशवो नित्यं पाण्डवानां परायणम् ।</s-l><s-l>तथा त्वमपि वार्ष्णेय कृष्णतुल्यपराक्रमः ॥ ४४ ॥</s-l></s-lg><s-lg><s-l>सोऽहं भारं समाधास्ये त्वयि तं वोढुमर्हसि ।</s-l><s-l>अभिप्रायं च मे नित्यं न वृथा कर्तुमर्हसि ॥ ४५ ॥</s-l></s-lg><s-lg><s-l>स त्वं भ्रातुर्वयस्यस्य गुरोरपि च संयुगे ।</s-l><s-l>कुरु कृच्छ्रे सहायार्थमर्जुनस्य नरर्षभ ॥ ४६ ॥</s-l></s-lg><s-lg><s-l>त्वं हि सत्यव्रतः शूरो मित्राणामभयंकरः ।</s-l><s-l>लोके विख्यायसे वीर कर्मभिः सत्यवागिति ॥ ४७ ॥</s-l></s-lg><s-lg><s-l>यो हि शैनेय मित्रार्थे युध्यमानस्त्यजेत्तनुम् ।</s-l><s-l>पृथिवीं वा द्विजातिभ्यो यो दद्यात्सममेव तत् ॥ ४८ ॥</s-l></s-lg><s-lg><s-l>श्रुताश्च बहवोऽस्माभी राजानो ये दिवं गताः ।</s-l><s-l>दत्त्वेमां पृथिवीं कृत्स्नां ब्राह्मणेभ्यो यथाविधि ॥ ४९ ॥</s-l></s-lg><s-lg><s-l>एवं त्वामपि धर्मात्मन्प्रयाचेऽहं कृताञ्जलिः ।</s-l><s-l>पृथिवीदानतुल्यं स्यादधिकं वा फलं विभो ॥ ५० ॥</s-l></s-lg><s-lg><s-l>एक एव सदा कृष्णो मित्राणामभयंकरः ।</s-l><s-l>रणे संत्यजति प्राणान्द्वितीयस्त्वं च सात्यके ॥ ५१ ॥</s-l></s-lg><s-lg><s-l>विक्रान्तस्य च वीरस्य युद्धे प्रार्थयतो यशः ।</s-l><s-l>शूर एव सहायः स्यान्नेतरः प्राकृतो जनः ॥ ५२ ॥</s-l></s-lg><s-lg><s-l>ईदृशे तु परामर्दे वर्तमानस्य माधव ।</s-l><s-l>त्वदन्यो हि रणे गोप्ता विजयस्य न विद्यते ॥ ५३ ॥</s-l></s-lg><s-lg><s-l>श्लाघन्नेव हि कर्माणि शतशस्तव पाण्डवः ।</s-l><s-l>मम संजनयन्हर्षं पुनः पुनरकीर्तयत् ॥ ५४ ॥</s-l></s-lg><s-lg><s-l>लघ्वस्त्रश्चित्रयोधी च तथा लघुपराक्रमः ।</s-l><s-l>प्राज्ञः सर्वास्त्रविच्छूरो मुह्यते न च संयुगे ॥ ५५ ॥</s-l></s-lg><s-lg><s-l>महास्कन्धो महोरस्को महाबाहुर्महाधनुः ।</s-l><s-l>महाबलो महावीर्यः स महात्मा महारथः ॥ ५६ ॥</s-l></s-lg><s-lg><s-l>शिष्यो मम सखा चैव प्रियोऽस्याहं प्रियश्च मे ।</s-l><s-l>युयुधानः सहायो मे प्रमथिष्यति कौरवान् ॥ ५७ ॥</s-l></s-lg><s-lg><s-l>अस्मदर्थं च राजेन्द्र संनह्येद्यदि केशवः ।</s-l><s-l>रामो वाप्यनिरुद्धो वा प्रद्युम्नो वा महारथः ॥ ५८ ॥</s-l></s-lg><s-lg><s-l>गदो वा सारणो वापि साम्बो वा सह वृष्णिभिः ।</s-l><s-l>सहायार्थं महाराज संग्रामोत्तममूर्धनि ॥ ५९ ॥</s-l></s-lg><s-lg><s-l>तथाप्यहं नरव्याघ्रं शैनेयं सत्यविक्रमम् ।</s-l><s-l>साहाय्ये विनियोक्ष्यामि नास्ति मेऽन्यो हि तत्समः ॥ ६० ॥</s-l></s-lg><s-lg><s-l>इति द्वैतवने तात मामुवाच धनंजयः ।</s-l><s-l>परोक्षं त्वद्गुणांस्तथ्यान्कथयन्नार्यसंसदि ॥ ६१ ॥</s-l></s-lg><s-lg><s-l>तस्य त्वमेवं संकल्पं न वृथा कर्तुमर्हसि ।</s-l><s-l>धनंजयस्य वार्ष्णेय मम भीमस्य चोभयोः ॥ ६२ ॥</s-l></s-lg><s-lg><s-l>यच्चापि तीर्थानि चरन्नगच्छं द्वारकां प्रति ।</s-l><s-l>तत्राहमपि ते भक्तिमर्जुनं प्रति दृष्टवान् ॥ ६३ ॥</s-l></s-lg><s-lg><s-l>न तत्सौहृदमन्येषु मया शैनेय लक्षितम् ।</s-l><s-l>यथा त्वमस्मान्भजसे वर्तमानानुपप्लवे ॥ ६४ ॥</s-l></s-lg><s-lg><s-l>सोऽभिजात्या च भक्त्या च सख्यस्याचार्यकस्य च ।</s-l><s-l>सौहृदस्य च वीर्यस्य कुलीनत्वस्य माधव ॥ ६५ ॥</s-l></s-lg><s-lg><s-l>सत्यस्य च महाबाहो अनुकम्पार्थमेव च ।</s-l><s-l>अनुरूपं महेष्वास कर्म त्वं कर्तुमर्हसि ॥ ६६ ॥</s-l></s-lg><s-lg><s-l>सुयोधनो हि सहसा गतो द्रोणेन दंशितः ।</s-l><s-l>पूर्वमेव तु यातास्ते कौरवाणां महारथाः ॥ ६७ ॥</s-l></s-lg><s-lg><s-l>सुमहान्निनदश्चैव श्रूयते विजयं प्रति ।</s-l><s-l>स शैनेय जवेनात्र गन्तुमर्हसि माधव ॥ ६८ ॥</s-l></s-lg><s-lg><s-l>भीमसेनो वयं चैव संयत्ताः सहसैनिकाः ।</s-l><s-l>द्रोणमावारयिष्यामो यदि त्वां प्रति यास्यति ॥ ६९ ॥</s-l></s-lg><s-lg><s-l>पश्य शैनेय सैन्यानि द्रवमाणानि संयुगे ।</s-l><s-l>महान्तं च रणे शब्दं दीर्यमाणां च भारतीम् ॥ ७० ॥</s-l></s-lg><s-lg><s-l>महामारुतवेगेन समुद्रमिव पर्वसु ।</s-l><s-l>धार्तराष्ट्रबलं तात विक्षिप्तं सव्यसाचिना ॥ ७१ ॥</s-l></s-lg><s-lg><s-l>रथैर्विपरिधावद्भिर्मनुष्यैश्च हयैश्च ह ।</s-l><s-l>सैन्यं रजःसमुद्धूतमेतत्संपरिवर्तते ॥ ७२ ॥</s-l></s-lg><s-lg><s-l>संवृतः सिन्धुसौवीरैर्नखरप्रासयोधिभिः ।</s-l><s-l>अत्यन्तापचितैः शूरैः फल्गुनः परवीरहा ॥ ७३ ॥</s-l></s-lg><s-lg><s-l>नैतद्बलमसंवार्य शक्यो हन्तुं जयद्रथः ।</s-l><s-l>एते हि सैन्धवस्यार्थे सर्वे संत्यक्तजीविताः ॥ ७४ ॥</s-l></s-lg><s-lg><s-l>शरशक्तिध्वजवनं हयनागसमाकुलम् ।</s-l><s-l>पश्यैतद्धार्तराष्ट्राणामनीकं सुदुरासदम् ॥ ७५ ॥</s-l></s-lg><s-lg><s-l>शृणु दुन्दुभिनिर्घोषं शङ्खशब्दांश्च पुष्कलान् ।</s-l><s-l>सिंहनादरवांश्चैव रथनेमिस्वनांस्तथा ॥ ७६ ॥</s-l></s-lg><s-lg><s-l>नागानां शृणु शब्दं च पत्तीनां च सहस्रशः ।</s-l><s-l>सादिनां द्रवतां चैव शृणु कम्पयतां महीम् ॥ ७७ ॥</s-l></s-lg><s-lg><s-l>पुरस्तात्सैन्धवानीकं द्रोणानीकस्य पृष्ठतः ।</s-l><s-l>बहुत्वाद्धि नरव्याघ्र देवेन्द्रमपि पीडयेत् ॥ ७८ ॥</s-l></s-lg><s-lg><s-l>अपर्यन्ते बले मग्नो जह्यादपि च जीवितम् ।</s-l><s-l>तस्मिंश्च निहते युद्धे कथं जीवेत मादृशः ।</s-l><s-l>सर्वथाहमनुप्राप्तः सुकृच्छ्रं बत जीवितम् ॥ ७९ ॥</s-l></s-lg><s-lg><s-l>श्यामो युवा गुडाकेशो दर्शनीयश्च पाण्डवः ।</s-l><s-l>लघ्वस्त्रश्चित्रयोधी च प्रविष्टस्तात भारतीम् ॥ ८० ॥</s-l></s-lg><s-lg><s-l>सूर्योदये महाबाहुर्दिवसश्चातिवर्तते ।</s-l><s-l>तन्न जानामि वार्ष्णेय यदि जीवति वा न वा ।</s-l><s-l>कुरूणां चापि तत्सैन्यं सागरप्रतिमं महत् ॥ ८१ ॥</s-l></s-lg><s-lg><s-l>एक एव च बीभत्सुः प्रविष्टस्तात भारतीम् ।</s-l><s-l>अविषह्यां महाबाहुः सुरैरपि महामृधे ॥ ८२ ॥</s-l></s-lg><s-lg><s-l>न च मे वर्तते बुद्धिरद्य युद्धे कथंचन ।</s-l><s-l>द्रोणोऽपि रभसो युद्धे मम पीडयते बलम् ।</s-l><s-l>प्रत्यक्षं ते महाबाहो यथासौ चरति द्विजः ॥ ८३ ॥</s-l></s-lg><s-lg><s-l>युगपच्च समेतानां कार्याणां त्वं विचक्षणः ।</s-l><s-l>महार्थं लघुसंयुक्तं कर्तुमर्हसि माधव ॥ ८४ ॥</s-l></s-lg><s-lg><s-l>तस्य मे सर्वकार्येषु कार्यमेतन्मतं सदा ।</s-l><s-l>अर्जुनस्य परित्राणं कर्तव्यमिति संयुगे ॥ ८५ ॥</s-l></s-lg><s-lg><s-l>नाहं शोचामि दाशार्हं गोप्तारं जगतः प्रभुम् ।</s-l><s-l>स हि शक्तो रणे तात त्रीँल्लोकानपि संगतान् ॥ ८६ ॥</s-l></s-lg><s-lg><s-l>विजेतुं पुरुषव्याघ्र सत्यमेतद्ब्रवीमि ते ।</s-l><s-l>किं पुनर्धार्तराष्ट्रस्य बलमेतत्सुदुर्बलम् ॥ ८७ ॥</s-l></s-lg><s-lg><s-l>अर्जुनस्त्वेव वार्ष्णेय पीडितो बहुभिर्युधि ।</s-l><s-l>प्रजह्यात्समरे प्राणांस्तस्माद्विन्दामि कश्मलम् ॥ ८८ ॥</s-l></s-lg><s-lg><s-l>तस्य त्वं पदवीं गच्छ गच्छेयुस्त्वादृशा यथा ।</s-l><s-l>तादृशस्येदृशे काले मादृशेनाभिचोदितः ॥ ८९ ॥</s-l></s-lg><s-lg><s-l>रणे वृष्णिप्रवीराणां द्वावेवातिरथौ स्मृतौ ।</s-l><s-l>प्रद्युम्नश्च महाबाहुस्त्वं च सात्वत विश्रुतः ॥ ९० ॥</s-l></s-lg><s-lg><s-l>अस्त्रे नारायणसमः संकर्षणसमो बले ।</s-l><s-l>वीरतायां नरव्याघ्र धनंजयसमो ह्यसि ॥ ९१ ॥</s-l></s-lg><s-lg><s-l>भीष्मद्रोणावतिक्रम्य सर्वयुद्धविशारदम् ।</s-l><s-l>त्वामद्य पुरुषव्याघ्रं लोके सन्तः प्रचक्षते ॥ ९२ ॥</s-l></s-lg><s-lg><s-l>नासाध्यं विद्यते लोके सात्यकेरिति माधव ।</s-l><s-l>तत्त्वां यदभिवक्ष्यामि तत्कुरुष्व महाबल ॥ ९३ ॥</s-l></s-lg><s-lg><s-l>संभावना हि लोकस्य तव पार्थस्य चोभयोः ।</s-l><s-l>नान्यथा तां महाबाहो संप्रकर्तुमिहार्हसि ॥ ९४ ॥</s-l></s-lg><s-lg><s-l>परित्यज्य प्रियान्प्राणान्रणे विचर वीरवत् ।</s-l><s-l>न हि शैनेय दाशार्हा रणे रक्षन्ति जीवितम् ॥ ९५ ॥</s-l></s-lg><s-lg><s-l>अयुद्धमनवस्थानं संग्रामे च पलायनम् ।</s-l><s-l>भीरूणामसतां मार्गो नैष दाशार्हसेवितः ॥ ९६ ॥</s-l></s-lg><s-lg><s-l>तवार्जुनो गुरुस्तात धर्मात्मा शिनिपुंगव ।</s-l><s-l>वासुदेवो गुरुश्चापि तव पार्थस्य धीमतः ॥ ९७ ॥</s-l></s-lg><s-lg><s-l>कारणद्वयमेतद्धि जानानस्त्वाहमब्रुवम् ।</s-l><s-l>मावमंस्था वचो मह्यं गुरुस्तव गुरोर्ह्यहम् ॥ ९८ ॥</s-l></s-lg><s-lg><s-l>वासुदेवमतं चैतन्मम चैवार्जुनस्य च ।</s-l><s-l>सत्यमेतन्मयोक्तं ते याहि यत्र धनंजयः ॥ ९९ ॥</s-l></s-lg><s-lg><s-l>एतद्वचनमाज्ञाय मम सत्यपराक्रम ।</s-l><s-l>प्रविशैतद्बलं तात धार्तराष्ट्रस्य दुर्मतेः ॥ १०० ॥</s-l></s-lg><s-lg><s-l>प्रविश्य च यथान्यायं संगम्य च महारथैः ।</s-l><s-l>यथार्हमात्मनः कर्म रणे सात्वत दर्शय ॥ १०१ ॥</s-l></s-lg>