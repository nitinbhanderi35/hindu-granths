<s-lg><s-l> संजय उवाच ।</s-l><s-l>ते तथैव महाराज दंशिता रणमूर्धनि ।</s-l><s-l>संध्यागतं सहस्रांशुमादित्यमुपतस्थिरे ॥ १ ॥</s-l></s-lg><s-lg><s-l>उदिते तु सहस्रांशौ तप्तकाञ्चनसप्रभे ।</s-l><s-l>प्रकाशितेषु लोकेषु पुनर्युद्धमवर्तत ॥ २ ॥</s-l></s-lg><s-lg><s-l>द्वंद्वानि यानि तत्रासन्संसक्तानि पुरोदयात् ।</s-l><s-l>तान्येवाभ्युदिते सूर्ये समसज्जन्त भारत ॥ ३ ॥</s-l></s-lg><s-lg><s-l>रथैर्हया हयैर्नागाः पादाताश्चापि कुञ्जरैः ।</s-l><s-l>हया हयैः समाजग्मुः पादाताश्च पदातिभिः ।</s-l><s-l>संसक्ताश्च वियुक्ताश्च योधाः संन्यपतन्रणे ॥ ४ ॥</s-l></s-lg><s-lg><s-l>ते रात्रौ कृतकर्माणः श्रान्ताः सूर्यस्य तेजसा ।</s-l><s-l>क्षुत्पिपासापरीताङ्गा विसंज्ञा बहवोऽभवन् ॥ ५ ॥</s-l></s-lg><s-lg><s-l>शङ्खभेरीमृदङ्गानां कुञ्जराणां च गर्जताम् ।</s-l><s-l>विस्फारितविकृष्टानां कार्मुकाणां च कूजताम् ॥ ६ ॥</s-l></s-lg><s-lg><s-l>शब्दः समभवद्राजन्दिविस्पृग्भरतर्षभ ।</s-l><s-l>द्रवतां च पदातीनां शस्त्राणां विनिपात्यताम् ॥ ७ ॥</s-l></s-lg><s-lg><s-l>हयानां हेषतां चैव रथानां च निवर्तताम् ।</s-l><s-l>क्रोशतां गर्जतां चैव तदासीत्तुमुलं महत् ॥ ८ ॥</s-l></s-lg><s-lg><s-l>विवृद्धस्तुमुलः शब्दो द्यामगच्छन्महास्वनः ।</s-l><s-l>नानायुधनिकृत्तानां चेष्टतामातुरः स्वनः ॥ ९ ॥</s-l></s-lg><s-lg><s-l>भूमावश्रूयत महांस्तदासीत्कृपणं महत् ।</s-l><s-l>पततां पतितानां च पत्त्यश्वरथहस्तिनाम् ॥ १० ॥</s-l></s-lg><s-lg><s-l>तेषु सर्वेष्वनीकेषु व्यतिषक्तेष्वनेकशः ।</s-l><s-l>स्वे स्वाञ्जघ्नुः परे स्वांश्च स्वे परांश्च परान्परे ॥ ११ ॥</s-l></s-lg><s-lg><s-l>वीरबाहुविसृष्टाश्च योधेषु च गजेषु च ।</s-l><s-l>असयः प्रत्यदृश्यन्त वाससां नेजनेष्विव ॥ १२ ॥</s-l></s-lg><s-lg><s-l>उद्यतप्रतिपिष्टानां खड्गानां वीरबाहुभिः ।</s-l><s-l>स एव शब्दस्तद्रूपो वाससां निज्यतामिव ॥ १३ ॥</s-l></s-lg><s-lg><s-l>अर्धासिभिस्तथा खड्गैस्तोमरैः सपरश्वधैः ।</s-l><s-l>निकृष्टयुद्धं संसक्तं महदासीत्सुदारुणम् ॥ १४ ॥</s-l></s-lg><s-lg><s-l>गजाश्वकायप्रभवां नरदेहप्रवाहिनीम् ।</s-l><s-l>शस्त्रमत्स्यसुसंपूर्णां मांसशोणितकर्दमाम् ॥ १५ ॥</s-l></s-lg><s-lg><s-l>आर्तनादस्वनवतीं पताकावस्त्रफेनिलाम् ।</s-l><s-l>नदीं प्रावर्तयन्वीराः परलोकप्रवाहिनीम् ॥ १६ ॥</s-l></s-lg><s-lg><s-l>शरशक्त्यर्दिताः क्लान्ता रात्रिमूढाल्पचेतसः ।</s-l><s-l>विष्टभ्य सर्वगात्राणि व्यतिष्ठन्गजवाजिनः ।</s-l><s-l>संशुष्कवदना वीराः शिरोभिश्चारुकुण्डलैः ॥ १७ ॥</s-l></s-lg><s-lg><s-l>युद्धोपकरणैश्चान्यैस्तत्र तत्र प्रकाशितैः ।</s-l><s-l>क्रव्यादसंघैराकीर्णं मृतैरर्धमृतैरपि ।</s-l><s-l>नासीद्रथपथस्तत्र सर्वमायोधनं प्रति ॥ १८ ॥</s-l></s-lg><s-lg><s-l>मज्जत्सु चक्रेषु रथान्सत्त्वमास्थाय वाजिनः ।</s-l><s-l>कथंचिदवहञ्श्रान्ता वेपमानाः शरार्दिताः ।</s-l><s-l>कुलसत्त्वबलोपेता वाजिनो वारणोपमाः ॥ १९ ॥</s-l></s-lg><s-lg><s-l>विह्वलं तत्समुद्भ्रान्तं सभयं भारतातुरम् ।</s-l><s-l>बलमासीत्तदा सर्वमृते द्रोणार्जुनावुभौ ॥ २० ॥</s-l></s-lg><s-lg><s-l>तावेवास्तां निलयनं तावार्तायनमेव च ।</s-l><s-l>तावेवान्ये समासाद्य जग्मुर्वैवस्वतक्षयम् ॥ २१ ॥</s-l></s-lg><s-lg><s-l>आविग्नमभवत्सर्वं कौरवाणां महद्बलम् ।</s-l><s-l>पाञ्चालानां च संसक्तं न प्राज्ञायत किंचन ॥ २२ ॥</s-l></s-lg><s-lg><s-l>अन्तकाक्रीडसदृशे भीरूणां भयवर्धने ।</s-l><s-l>पृथिव्यां राजवंशानामुत्थिते महति क्षये ॥ २३ ॥</s-l></s-lg><s-lg><s-l>न तत्र कर्णं न द्रोणं नार्जुनं न युधिष्ठिरम् ।</s-l><s-l>न भीमसेनं न यमौ न पाञ्चाल्यं न सात्यकिम् ॥ २४ ॥</s-l></s-lg><s-lg><s-l>न च दुःशासनं द्रौणिं न दुर्योधनसौबलौ ।</s-l><s-l>न कृपं मद्रराजं वा कृतवर्माणमेव च ॥ २५ ॥</s-l></s-lg><s-lg><s-l>न चान्यान्नैव चात्मानं न क्षितिं न दिशस्तथा ।</s-l><s-l>पश्याम राजन्संसक्तान्सैन्येन रजसावृतान् ॥ २६ ॥</s-l></s-lg><s-lg><s-l>संभ्रान्ते तुमुले घोरे रजोमेघे समुत्थिते ।</s-l><s-l>द्वितीयामिव संप्राप्ताममन्यन्त निशां तदा ॥ २७ ॥</s-l></s-lg><s-lg><s-l>न ज्ञायन्ते कौरवेया न पाञ्चाला न पाण्डवाः ।</s-l><s-l>न दिशो न दिवं नोर्वीं न समं विषमं तथा ॥ २८ ॥</s-l></s-lg><s-lg><s-l>हस्तसंस्पर्शमापन्नान्परान्वाप्यथ वा स्वकान् ।</s-l><s-l>न्यपातयंस्तदा युद्धे नराः स्म विजयैषिणः ॥ २९ ॥</s-l></s-lg><s-lg><s-l>उद्धूतत्वात्तु रजसः प्रसेकाच्छोणितस्य च ।</s-l><s-l>प्रशशाम रजो भौमं शीघ्रत्वादनिलस्य च ॥ ३० ॥</s-l></s-lg><s-lg><s-l>तत्र नागा हया योधा रथिनोऽथ पदातयः ।</s-l><s-l>पारिजातवनानीव व्यरोचन्रुधिरोक्षिताः ॥ ३१ ॥</s-l></s-lg><s-lg><s-l>ततो दुर्योधनः कर्णो द्रोणो दुःशासनस्तथा ।</s-l><s-l>पाण्डवैः समसज्जन्त चतुर्भिश्चतुरो रथाः ॥ ३२ ॥</s-l></s-lg><s-lg><s-l>दुर्योधनः सह भ्रात्रा यमाभ्यां समसज्जत ।</s-l><s-l>वृकोदरेण राधेयो भारद्वाजेन चार्जुनः ॥ ३३ ॥</s-l></s-lg><s-lg><s-l>तद्घोरं महदाश्चर्यं सर्वे प्रैक्षन्समन्ततः ।</s-l><s-l>रथर्षभाणामुग्राणां संनिपातममानुषम् ॥ ३४ ॥</s-l></s-lg><s-lg><s-l>रथमार्गैर्विचित्रैश्च विचित्ररथसंकुलम् ।</s-l><s-l>अपश्यन्रथिनो युद्धं विचित्रं चित्रयोधिनाम् ॥ ३५ ॥</s-l></s-lg><s-lg><s-l>यतमानाः पराक्रान्ताः परस्परजिगीषवः ।</s-l><s-l>जीमूता इव घर्मान्ते शरवर्षैरवाकिरन् ॥ ३६ ॥</s-l></s-lg><s-lg><s-l>ते रथान्सूर्यसंकाशानास्थिताः पुरुषर्षभाः ।</s-l><s-l>अशोभन्त यथा मेघाः शारदाः समुपस्थिताः ॥ ३७ ॥</s-l></s-lg><s-lg><s-l>स्पर्धिनस्ते महेष्वासाः कृतयत्ना धनुर्धराः ।</s-l><s-l>अभ्यगच्छंस्तथान्योन्यं मत्ता गजवृषा इव ॥ ३८ ॥</s-l></s-lg><s-lg><s-l>न नूनं देहभेदोऽस्ति काले तस्मिन्समागते ।</s-l><s-l>यत्र सर्वे न युगपद्व्यशीर्यन्त महारथाः ॥ ३९ ॥</s-l></s-lg><s-lg><s-l>बाहुभिश्चरणैश्छिन्नैः शिरोभिश्चारुकुण्डलैः ।</s-l><s-l>कार्मुकैर्विशिखैः प्रासैः खड्गैः परशुपट्टिशैः ॥ ४० ॥</s-l></s-lg><s-lg><s-l>नालीकक्षुरनाराचैर्नखरैः शक्तितोमरैः ।</s-l><s-l>अन्यैश्च विविधाकारैर्धौतैः प्रहरणोत्तमैः ॥ ४१ ॥</s-l></s-lg><s-lg><s-l>चित्रैश्च विविधाकारैः शरीरावरणैरपि ।</s-l><s-l>विचित्रैश्च रथैर्भग्नैर्हतैश्च गजवाजिभिः ॥ ४२ ॥</s-l></s-lg><s-lg><s-l>शून्यैश्च नगराकारैर्हतयोधध्वजै रथैः ।</s-l><s-l>अमनुष्यैर्हयैस्त्रस्तैः कृष्यमाणैस्ततस्ततः ॥ ४३ ॥</s-l></s-lg><s-lg><s-l>वातायमानैरसकृद्धतवीरैरलंकृतैः ।</s-l><s-l>व्यजनैः कङ्कटैश्चैव ध्वजैश्च विनिपातितैः ॥ ४४ ॥</s-l></s-lg><s-lg><s-l>छत्रैराभरणैर्वस्त्रैर्माल्यैश्च सुसुगन्धिभिः ।</s-l><s-l>हारैः किरीटैर्मुकुटैरुष्णीषैः किङ्किणीगणैः ॥ ४५ ॥</s-l></s-lg><s-lg><s-l>उरस्यैर्मणिभिर्निष्कैश्चूडामणिभिरेव च ।</s-l><s-l>आसीदायोधनं तत्र नभस्तारागणैरिव ॥ ४६ ॥</s-l></s-lg><s-lg><s-l>ततो दुर्योधनस्यासीन्नकुलेन समागमः ।</s-l><s-l>अमर्षितेन क्रुद्धस्य क्रुद्धेनामर्षितस्य च ॥ ४७ ॥</s-l></s-lg><s-lg><s-l>अपसव्यं चकाराथ माद्रीपुत्रस्तवात्मजम् ।</s-l><s-l>किरञ्शरशतैर्हृष्टस्तत्र नादो महानभूत् ॥ ४८ ॥</s-l></s-lg><s-lg><s-l>अपसव्यं कृतः संख्ये भ्रातृव्येनात्यमर्षिणा ।</s-l><s-l>सोऽमर्षितस्तमप्याजौ प्रतिचक्रेऽपसव्यतः ॥ ४९ ॥</s-l></s-lg><s-lg><s-l>ततः प्रतिचिकीर्षन्तमपसव्यं तु ते सुतम् ।</s-l><s-l>न्यवारयत तेजस्वी नकुलश्चित्रमार्गवित् ॥ ५० ॥</s-l></s-lg><s-lg><s-l>सर्वतो विनिवार्यैनं शरजालेन पीडयन् ।</s-l><s-l>विमुखं नकुलश्चक्रे तत्सैन्याः समपूजयन् ॥ ५१ ॥</s-l></s-lg><s-lg><s-l>तिष्ठ तिष्ठेति नकुलो बभाषे तनयं तव ।</s-l><s-l>संस्मृत्य सर्वदुःखानि तव दुर्मन्त्रितेन च ॥ ५२ ॥</s-l></s-lg>