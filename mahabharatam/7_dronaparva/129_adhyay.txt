<s-lg><s-l> धृतराष्ट्र उवाच ।</s-l><s-l>यत्तदा प्राविशत्पाण्डूनाचार्यः कुपितो वशी ।</s-l><s-l>उक्त्वा दुर्योधनं सम्यङ्मम शास्त्रातिगं सुतम् ॥ १ ॥</s-l></s-lg><s-lg><s-l>प्रविश्य विचरन्तं च रणे शूरमवस्थितम् ।</s-l><s-l>कथं द्रोणं महेष्वासं पाण्डवाः पर्यवारयन् ॥ २ ॥</s-l></s-lg><s-lg><s-l>केऽरक्षन्दक्षिणं चक्रमाचार्यस्य महात्मनः ।</s-l><s-l>के चोत्तरमरक्षन्त निघ्नतः शात्रवान्रणे ॥ ३ ॥</s-l></s-lg><s-lg><s-l>नृत्यन्स रथमार्गेषु सर्वशस्त्रभृतां वरः ।</s-l><s-l>धूमकेतुरिव क्रुद्धः कथं मृत्युमुपेयिवान् ॥ ४ ॥</s-l></s-lg><s-lg><s-l> संजय उवाच ।</s-l><s-l>सायाह्ने सैन्धवं हत्वा राज्ञा पार्थः समेत्य च ।</s-l><s-l>सात्यकिश्च महेष्वासो द्रोणमेवाभ्यधावताम् ॥ ५ ॥</s-l></s-lg><s-lg><s-l>तथा युधिष्ठिरस्तूर्णं भीमसेनश्च पाण्डवः ।</s-l><s-l>पृथक्चमूभ्यां संसक्तौ द्रोणमेवाभ्यधावताम् ॥ ६ ॥</s-l></s-lg><s-lg><s-l>तथैव नकुलो धीमान्सहदेवश्च दुर्जयः ।</s-l><s-l>धृष्टद्युम्नः शतानीको विराटश्च सकेकयः ।</s-l><s-l>मत्स्याः शाल्वेयसेनाश्च द्रोणमेव ययुर्युधि ॥ ७ ॥</s-l></s-lg><s-lg><s-l>द्रुपदश्च तथा राजा पाञ्चालैरभिरक्षितः ।</s-l><s-l>धृष्टद्युम्नपिता राजन्द्रोणमेवाभ्यवर्तत ॥ ८ ॥</s-l></s-lg><s-lg><s-l>द्रौपदेया महेष्वासा राक्षसश्च घटोत्कचः ।</s-l><s-l>ससेनास्तेऽभ्यवर्तन्त द्रोणमेव महाद्युतिम् ॥ ९ ॥</s-l></s-lg><s-lg><s-l>प्रभद्रकाश्च पाञ्चालाः षट्सहस्राः प्रहारिणः ।</s-l><s-l>द्रोणमेवाभ्यवर्तन्त पुरस्कृत्य शिखण्डिनम् ॥ १० ॥</s-l></s-lg><s-lg><s-l>तथेतरे नरव्याघ्राः पाण्डवानां महारथाः ।</s-l><s-l>सहिताः संन्यवर्तन्त द्रोणमेव द्विजर्षभम् ॥ ११ ॥</s-l></s-lg><s-lg><s-l>तेषु शूरेषु युद्धाय गतेषु भरतर्षभ ।</s-l><s-l>बभूव रजनी घोरा भीरूणां भयवर्धिनी ॥ १२ ॥</s-l></s-lg><s-lg><s-l>योधानामशिवा रौद्रा राजन्नन्तकगामिनी ।</s-l><s-l>कुञ्जराश्वमनुष्याणां प्राणान्तकरणी तदा ॥ १३ ॥</s-l></s-lg><s-lg><s-l>तस्यां रजन्यां घोरायां नदन्त्यः सर्वतः शिवाः ।</s-l><s-l>न्यवेदयन्भयं घोरं सज्वालकवलैर्मुखैः ॥ १४ ॥</s-l></s-lg><s-lg><s-l>उलूकाश्चाप्यदृश्यन्त शंसन्तो विपुलं भयम् ।</s-l><s-l>विशेषतः कौरवाणां ध्वजिन्यामतिदारुणम् ॥ १५ ॥</s-l></s-lg><s-lg><s-l>ततः सैन्येषु राजेन्द्र शब्दः समभवन्महान् ।</s-l><s-l>भेरीशब्देन महता मृदङ्गानां स्वनेन च ॥ १६ ॥</s-l></s-lg><s-lg><s-l>गजानां गर्जितैश्चापि तुरङ्गाणां च हेषितैः ।</s-l><s-l>खुरशब्दनिपातैश्च तुमुलः सर्वतोऽभवत् ॥ १७ ॥</s-l></s-lg><s-lg><s-l>ततः समभवद्युद्धं संध्यायामतिदारुणम् ।</s-l><s-l>द्रोणस्य च महाराज सृञ्जयानां च सर्वशः ॥ १८ ॥</s-l></s-lg><s-lg><s-l>तमसा चावृते लोके न प्राज्ञायत किंचन ।</s-l><s-l>सैन्येन रजसा चैव समन्तादुत्थितेन ह ॥ १९ ॥</s-l></s-lg><s-lg><s-l>नरस्याश्वस्य नागस्य समसज्जत शोणितम् ।</s-l><s-l>नापश्याम रजो भौमं कश्मलेनाभिसंवृताः ॥ २० ॥</s-l></s-lg><s-lg><s-l>रात्रौ वंशवनस्येव दह्यमानस्य पर्वते ।</s-l><s-l>घोरश्चटचटाशब्दः शस्त्राणां पततामभूत् ॥ २१ ॥</s-l></s-lg><s-lg><s-l>नैव स्वे न परे राजन्प्राज्ञायन्त तमोवृते ।</s-l><s-l>उन्मत्तमिव तत्सर्वं बभूव रजनीमुखे ॥ २२ ॥</s-l></s-lg><s-lg><s-l>भौमं रजोऽथ राजेन्द्र शोणितेन प्रशामितम् ।</s-l><s-l>शातकौम्भैश्च कवचैर्भूषणैश्च तमोऽभ्यगात् ॥ २३ ॥</s-l></s-lg><s-lg><s-l>ततः सा भारती सेना मणिहेमविभूषिता ।</s-l><s-l>द्यौरिवासीत्सनक्षत्रा रजन्यां भरतर्षभ ॥ २४ ॥</s-l></s-lg><s-lg><s-l>गोमायुबडसंघुष्टा शक्तिध्वजसमाकुला ।</s-l><s-l>दारुणाभिरुता घोरा क्ष्वेडितोत्क्रुष्टनादिता ॥ २५ ॥</s-l></s-lg><s-lg><s-l>ततोऽभवन्महाशब्दस्तुमुलो लोमहर्षणः ।</s-l><s-l>समावृण्वन्दिशः सर्वा महेन्द्राशनिनिस्वनः ॥ २६ ॥</s-l></s-lg><s-lg><s-l>सा निशीथे महाराज सेनादृश्यत भारती ।</s-l><s-l>अङ्गदैः कुण्डलैर्निष्कैः शस्त्रैश्चैवावभासिता ॥ २७ ॥</s-l></s-lg><s-lg><s-l>तत्र नागा रथाश्चैव जाम्बूनदविभूषिताः ।</s-l><s-l>निशायां प्रत्यदृश्यन्त मेघा इव सविद्युतः ॥ २८ ॥</s-l></s-lg><s-lg><s-l>ऋष्टिशक्तिगदाबाणमुसलप्रासपट्टिशाः ।</s-l><s-l>संपतन्तो व्यदृश्यन्त भ्राजमाना इवाग्नयः ॥ २९ ॥</s-l></s-lg><s-lg><s-l>दुर्योधनपुरोवातां रथनागबलाहकाम् ।</s-l><s-l>वादित्रघोषस्तनितां चापविद्युद्ध्वजैर्वृताम् ॥ ३० ॥</s-l></s-lg><s-lg><s-l>द्रोणपाण्डवपर्जन्यां खड्गशक्तिगदाशनिम् ।</s-l><s-l>शरधारास्त्रपवनां भृशं शीतोष्णसंकुलाम् ॥ ३१ ॥</s-l></s-lg><s-lg><s-l>घोरां विस्मापनीमुग्रां जीवितच्छिदमप्लवाम् ।</s-l><s-l>तां प्राविशन्नतिभयां सेनां युद्धचिकीर्षवः ॥ ३२ ॥</s-l></s-lg><s-lg><s-l>तस्मिन्रात्रिमुखे घोरे महाशब्दनिनादिते ।</s-l><s-l>भीरूणां त्रासजनने शूराणां हर्षवर्धने ॥ ३३ ॥</s-l></s-lg><s-lg><s-l>रात्रियुद्धे तदा घोरे वर्तमाने सुदारुणे ।</s-l><s-l>द्रोणमभ्यद्रवन्क्रुद्धाः सहिताः पाण्डुसृञ्जयाः ॥ ३४ ॥</s-l></s-lg><s-lg><s-l>ये ये प्रमुखतो राजन्न्यवर्तन्त महात्मनः ।</s-l><s-l>तान्सर्वान्विमुखांश्चक्रे कांश्चिन्निन्ये यमक्षयम् ॥ ३५ ॥</s-l></s-lg>