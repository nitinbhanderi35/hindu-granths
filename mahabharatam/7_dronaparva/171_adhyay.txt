<s-lg><s-l> संजय उवाच ।</s-l><s-l>भीमसेनं समाकीर्णं दृष्ट्वास्त्रेण धनंजयः ।</s-l><s-l>तेजसः प्रतिघातार्थं वारुणेन समावृणोत् ॥ १ ॥</s-l></s-lg><s-lg><s-l>नालक्षयत तं कश्चिद्वारुणास्त्रेण संवृतम् ।</s-l><s-l>अर्जुनस्य लघुत्वाच्च संवृतत्वाच्च तेजसः ॥ २ ॥</s-l></s-lg><s-lg><s-l>साश्वसूतरथो भीमो द्रोणपुत्रास्त्रसंवृतः ।</s-l><s-l>अग्नावग्निरिव न्यस्तो ज्वालामाली सुदुर्दृशः ॥ ३ ॥</s-l></s-lg><s-lg><s-l>यथा रात्रिक्षये राजञ्ज्योतींष्यस्तगिरिं प्रति ।</s-l><s-l>समापेतुस्तथा बाणा भीमसेनरथं प्रति ॥ ४ ॥</s-l></s-lg><s-lg><s-l>स हि भीमो रथश्चास्य हयाः सूतश्च मारिष ।</s-l><s-l>संवृता द्रोणपुत्रेण पावकान्तर्गताभवन् ॥ ५ ॥</s-l></s-lg><s-lg><s-l>यथा दग्ध्वा जगत्कृत्स्नं समये सचराचरम् ।</s-l><s-l>गच्छेदग्निर्विभोरास्यं तथास्त्रं भीममावृणोत् ॥ ६ ॥</s-l></s-lg><s-lg><s-l>सूर्यमग्निः प्रविष्टः स्याद्यथा चाग्निं दिवाकरः ।</s-l><s-l>तथा प्रविष्टं तत्तेजो न प्राज्ञायत किंचन ॥ ७ ॥</s-l></s-lg><s-lg><s-l>विकीर्णमस्त्रं तद्दृष्ट्वा तथा भीमरथं प्रति ।</s-l><s-l>उदीर्यमाणं द्रौणिं च निष्प्रतिद्वंद्वमाहवे ॥ ८ ॥</s-l></s-lg><s-lg><s-l>सर्वसैन्यानि पाण्डूनां न्यस्तशस्त्राण्यचेतसः ।</s-l><s-l>युधिष्ठिरपुरोगांश्च विमुखांस्तान्महारथान् ॥ ९ ॥</s-l></s-lg><s-lg><s-l>अर्जुनो वासुदेवश्च त्वरमाणौ महाद्युती ।</s-l><s-l>अवप्लुत्य रथाद्वीरौ भीममाद्रवतां ततः ॥ १० ॥</s-l></s-lg><s-lg><s-l>ततस्तद्द्रोणपुत्रस्य तेजोऽस्त्रबलसंभवम् ।</s-l><s-l>विगाह्य तौ सुबलिनौ माययाविशतां तदा ॥ ११ ॥</s-l></s-lg><s-lg><s-l>न्यस्तशस्त्रौ ततस्तौ तु नादहदस्त्रजोऽनलः ।</s-l><s-l>वारुणास्त्रप्रयोगाच्च वीर्यवत्त्वाच्च कृष्णयोः ॥ १२ ॥</s-l></s-lg><s-lg><s-l>ततश्चकृषतुर्भीमं तस्य सर्वायुधानि च ।</s-l><s-l>नारायणास्त्रशान्त्यर्थं नरनारायणौ बलात् ॥ १३ ॥</s-l></s-lg><s-lg><s-l>अपकृष्यमाणः कौन्तेयो नदत्येव महारथः ।</s-l><s-l>वर्धते चैव तद्घोरं द्रौणेरस्त्रं सुदुर्जयम् ॥ १४ ॥</s-l></s-lg><s-lg><s-l>तमब्रवीद्वासुदेवः किमिदं पाण्डुनन्दन ।</s-l><s-l>वार्यमाणोऽपि कौन्तेय यद्युद्धान्न निवर्तसे ॥ १५ ॥</s-l></s-lg><s-lg><s-l>यदि युद्धेन जेयाः स्युरिमे कौरवनन्दनाः ।</s-l><s-l>वयमप्यत्र युध्येम तथा चेमे नरर्षभाः ॥ १६ ॥</s-l></s-lg><s-lg><s-l>रथेभ्यस्त्ववतीर्णास्तु सर्व एव स्म तावकाः ।</s-l><s-l>तस्मात्त्वमपि कौन्तेय रथात्तूर्णमपाक्रम ॥ १७ ॥</s-l></s-lg><s-lg><s-l>एवमुक्त्वा ततः कृष्णो रथाद्भूमिमपातयत् ।</s-l><s-l>निःश्वसन्तं यथा नागं क्रोधसंरक्तलोचनम् ॥ १८ ॥</s-l></s-lg><s-lg><s-l>यदापकृष्टः स रथान्न्यासितश्चायुधं भुवि ।</s-l><s-l>ततो नारायणास्त्रं तत्प्रशान्तं शत्रुतापनम् ॥ १९ ॥</s-l></s-lg><s-lg><s-l>तस्मिन्प्रशान्ते विधिना तदा तेजसि दुःसहे ।</s-l><s-l>बभूवुर्विमलाः सर्वा दिशः प्रदिश एव च ॥ २० ॥</s-l></s-lg><s-lg><s-l>प्रववुश्च शिवा वाताः प्रशान्ता मृगपक्षिणः ।</s-l><s-l>वाहनानि च हृष्टानि योधाश्च मनुजेश्वर ॥ २१ ॥</s-l></s-lg><s-lg><s-l>व्यपोढे च ततो घोरे तस्मिंस्तेजसि भारत ।</s-l><s-l>बभौ भीमो निशापाये धीमान्सूर्य इवोदितः ॥ २२ ॥</s-l></s-lg><s-lg><s-l>हतशेषं बलं तत्र पाण्डवानामतिष्ठत ।</s-l><s-l>अस्त्रव्युपरमाद्धृष्टं तव पुत्रजिघांसया ॥ २३ ॥</s-l></s-lg><s-lg><s-l>व्यवस्थिते बले तस्मिन्नस्त्रे प्रतिहते तथा ।</s-l><s-l>दुर्योधनो महाराज द्रोणपुत्रमथाब्रवीत् ॥ २४ ॥</s-l></s-lg><s-lg><s-l>अश्वत्थामन्पुनः शीघ्रमस्त्रमेतत्प्रयोजय ।</s-l><s-l>व्यवस्थिता हि पाञ्चालाः पुनरेव जयैषिणः ॥ २५ ॥</s-l></s-lg><s-lg><s-l>अश्वत्थामा तथोक्तस्तु तव पुत्रेण मारिष ।</s-l><s-l>सुदीनमभिनिःश्वस्य राजानमिदमब्रवीत् ॥ २६ ॥</s-l></s-lg><s-lg><s-l>नैतदावर्तते राजन्नस्त्रं द्विर्नोपपद्यते ।</s-l><s-l>आवर्तयन्निहन्त्येतत्प्रयोक्तारं न संशयः ॥ २७ ॥</s-l></s-lg><s-lg><s-l>एष चास्त्रप्रतीघातं वासुदेवः प्रयुक्तवान् ।</s-l><s-l>अन्यथा विहितः संख्ये वधः शत्रोर्जनाधिप ॥ २८ ॥</s-l></s-lg><s-lg><s-l>पराजयो वा मृत्युर्वा श्रेयो मृत्युर्न निर्जयः ।</s-l><s-l>निर्जिताश्चारयो ह्येते शस्त्रोत्सर्गान्मृतोपमाः ॥ २९ ॥</s-l></s-lg><s-lg><s-l> दुर्योधन उवाच ।</s-l><s-l>आचार्यपुत्र यद्येतद्द्विरस्त्रं न प्रयुज्यते ।</s-l><s-l>अन्यैर्गुरुघ्ना वध्यन्तामस्त्रैरस्त्रविदां वर ॥ ३० ॥</s-l></s-lg><s-lg><s-l>त्वयि ह्यस्त्राणि दिव्यानि यथा स्युस्त्र्यम्बके तथा ।</s-l><s-l>इच्छतो न हि ते मुच्येत्क्रुद्धस्यापि पुरंदरः ॥ ३१ ॥</s-l></s-lg><s-lg><s-l> धृतराष्ट्र उवाच ।</s-l><s-l>तस्मिन्नस्त्रे प्रतिहते द्रोणे चोपधिना हते ।</s-l><s-l>तथा दुर्योधनेनोक्तो द्रौणिः किमकरोत्पुनः ॥ ३२ ॥</s-l></s-lg><s-lg><s-l>दृष्ट्वा पार्थांश्च संग्रामे युद्धाय समवस्थितान् ।</s-l><s-l>नारायणास्त्रनिर्मुक्तांश्चरतः पृतनामुखे ॥ ३३ ॥</s-l></s-lg><s-lg><s-l> संजय उवाच ।</s-l><s-l>जानन्पितुः स निधनं सिंहलाङ्गूलकेतनः ।</s-l><s-l>सक्रोधो भयमुत्सृज्य अभिदुद्राव पार्षतम् ॥ ३४ ॥</s-l></s-lg><s-lg><s-l>अभिद्रुत्य च विंशत्या क्षुद्रकाणां नरर्षभः ।</s-l><s-l>पञ्चभिश्चातिवेगेन विव्याध पुरुषर्षभम् ॥ ३५ ॥</s-l></s-lg><s-lg><s-l>धृष्टद्युम्नस्ततो राजञ्ज्वलन्तमिव पावकम् ।</s-l><s-l>द्रोणपुत्रं त्रिषष्ट्या तु राजन्विव्याध पत्रिणाम् ॥ ३६ ॥</s-l></s-lg><s-lg><s-l>सारथिं चास्य विंशत्या स्वर्णपुङ्खैः शिलाशितैः ।</s-l><s-l>हयांश्च चतुरोऽविध्यच्चतुर्भिर्निशितैः शरैः ॥ ३७ ॥</s-l></s-lg><s-lg><s-l>विद्ध्वा विद्ध्वानदद्द्रौणिः कम्पयन्निव मेदिनीम् ।</s-l><s-l>आददत्सर्वलोकस्य प्राणानिव महारणे ॥ ३८ ॥</s-l></s-lg><s-lg><s-l>पार्षतस्तु बली राजन्कृतास्त्रः कृतनिश्रमः ।</s-l><s-l>द्रौणिमेवाभिदुद्राव कृत्वा मृत्युं निवर्तनम् ॥ ३९ ॥</s-l></s-lg><s-lg><s-l>ततो बाणमयं वर्षं द्रोणपुत्रस्य मूर्धनि ।</s-l><s-l>अवासृजदमेयात्मा पाञ्चाल्यो रथिनां वरः ॥ ४० ॥</s-l></s-lg><s-lg><s-l>तं द्रौणिः समरे क्रुद्धश्छादयामास पत्रिभिः ।</s-l><s-l>विव्याध चैनं दशभिः पितुर्वधमनुस्मरन् ॥ ४१ ॥</s-l></s-lg><s-lg><s-l>द्वाभ्यां च सुविकृष्टाभ्यां क्षुराभ्यां ध्वजकार्मुके ।</s-l><s-l>छित्त्वा पाञ्चालराजस्य द्रौणिरन्यैः समार्दयत् ॥ ४२ ॥</s-l></s-lg><s-lg><s-l>व्यश्वसूतरथं चैनं द्रौणिश्चक्रे महाहवे ।</s-l><s-l>तस्य चानुचरान्सर्वान्क्रुद्धः प्राच्छादयच्छरैः ॥ ४३ ॥</s-l></s-lg><s-lg><s-l>प्रद्रुद्राव ततः सैन्यं पाञ्चालानां विशां पते ।</s-l><s-l>संभ्रान्तरूपमार्तं च शरवर्षपरिक्षतम् ॥ ४४ ॥</s-l></s-lg><s-lg><s-l>दृष्ट्वा च विमुखान्योधान्धृष्टद्युम्नं च पीडितम् ।</s-l><s-l>शैनेयोऽचोदयत्तूर्णं रणं द्रौणिरथं प्रति ॥ ४५ ॥</s-l></s-lg><s-lg><s-l>अष्टभिर्निशितैश्चैव सोऽश्वत्थामानमार्दयत् ।</s-l><s-l>विंशत्या पुनराहत्य नानारूपैरमर्षणम् ।</s-l><s-l>विव्याध च तथा सूतं चतुर्भिश्चतुरो हयान् ॥ ४६ ॥</s-l></s-lg><s-lg><s-l>सोऽतिविद्धो महेष्वासो नानालिङ्गैरमर्षणः ।</s-l><s-l>युयुधानेन वै द्रौणिः प्रहसन्वाक्यमब्रवीत् ॥ ४७ ॥</s-l></s-lg><s-lg><s-l>शैनेयाभ्यवपत्तिं ते जानाम्याचार्यघातिनः ।</s-l><s-l>न त्वेनं त्रास्यसि मया ग्रस्तमात्मानमेव च ॥ ४८ ॥</s-l></s-lg><s-lg><s-l>एवमुक्त्वार्करश्म्याभं सुपर्वाणं शरोत्तमम् ।</s-l><s-l>व्यसृजत्सात्वते द्रौणिर्वज्रं वृत्रे यथा हरिः ॥ ४९ ॥</s-l></s-lg><s-lg><s-l>स तं निर्भिद्य तेनास्तः सायकः सशरावरम् ।</s-l><s-l>विवेश वसुधां भित्त्वा श्वसन्बिलमिवोरगः ॥ ५० ॥</s-l></s-lg><s-lg><s-l>स भिन्नकवचः शूरस्तोत्त्रार्दित इव द्विपः ।</s-l><s-l>विमुच्य सशरं चापं भूरिव्रणपरिस्रवः ॥ ५१ ॥</s-l></s-lg><s-lg><s-l>सीदन्रुधिरसिक्तश्च रथोपस्थ उपाविशत् ।</s-l><s-l>सूतेनापहृतस्तूर्णं द्रोणपुत्राद्रथान्तरम् ॥ ५२ ॥</s-l></s-lg><s-lg><s-l>अथान्येन सुपुङ्खेन शरेण नतपर्वणा ।</s-l><s-l>आजघान भ्रुवोर्मध्ये धृष्टद्युम्नं परंतपः ॥ ५३ ॥</s-l></s-lg><s-lg><s-l>स पूर्वमतिविद्धश्च भृशं पश्चाच्च पीडितः ।</s-l><s-l>ससाद युधि पाञ्चाल्यो व्यपाश्रयत च ध्वजम् ॥ ५४ ॥</s-l></s-lg><s-lg><s-l>तं मत्तमिव सिंहेन राजन्कुञ्जरमर्दितम् ।</s-l><s-l>जवेनाभ्यद्रवञ्शूराः पञ्च पाण्डवतो रथाः ॥ ५५ ॥</s-l></s-lg><s-lg><s-l>किरीटी भीमसेनश्च वृद्धक्षत्रश्च पौरवः ।</s-l><s-l>युवराजश्च चेदीनां मालवश्च सुदर्शनः ।</s-l><s-l>पञ्चभिः पञ्चभिर्बाणैरभ्यघ्नन्सर्वतः समम् ॥ ५६ ॥</s-l></s-lg><s-lg><s-l>आशीविषाभैर्विंशद्भिः पञ्चभिश्चापि ताञ्शरैः ।</s-l><s-l>चिच्छेद युगपद्द्रौणिः पञ्चविंशतिसायकान् ॥ ५७ ॥</s-l></s-lg><s-lg><s-l>सप्तभिश्च शितैर्बाणैः पौरवं द्रौणिरार्दयत् ।</s-l><s-l>मालवं त्रिभिरेकेन पार्थं षड्भिर्वृकोदरम् ॥ ५८ ॥</s-l></s-lg><s-lg><s-l>ततस्ते विव्यधुः सर्वे द्रौणिं राजन्महारथाः ।</s-l><s-l>युगपच्च पृथक्चैव रुक्मपुङ्खैः शिलाशितैः ॥ ५९ ॥</s-l></s-lg><s-lg><s-l>युवराजस्तु विंशत्या द्रौणिं विव्याध पत्रिणाम् ।</s-l><s-l>पार्थश्च पुनरष्टाभिस्तथा सर्वे त्रिभिस्त्रिभिः ॥ ६० ॥</s-l></s-lg><s-lg><s-l>ततोऽर्जुनं षड्भिरथाजघान द्रौणायनिर्दशभिर्वासुदेवम् ।</s-l><s-l>भीमं दशार्धैर्युवराजं चतुर्भिर्द्वाभ्यां छित्त्वा कार्मुकं च ध्वजं च ।</s-l><s-l>पुनः पार्थं शरवर्षेण विद्ध्वा द्रौणिर्घोरं सिंहनादं ननाद ॥ ६१ ॥</s-l></s-lg><s-lg><s-l>तस्यास्यतः सुनिशितान्पीतधारान्द्रौणेः शरान्पृष्ठतश्चाग्रतश्च ।</s-l><s-l>धरा वियद्द्यौः प्रदिशो दिशश्च छन्ना बाणैरभवन्घोररूपैः ॥ ६२ ॥</s-l></s-lg><s-lg><s-l>आसीनस्य स्वरथं तूग्रतेजाः सुदर्शनस्येन्द्रकेतुप्रकाशौ ।</s-l><s-l>भुजौ शिरश्चेन्द्रसमानवीर्यस्त्रिभिः शरैर्युगपत्संचकर्त ॥ ६३ ॥</s-l></s-lg><s-lg><s-l>स पौरवं रथशक्त्या निहत्य छित्त्वा रथं तिलशश्चापि बाणैः ।</s-l><s-l>छित्त्वास्य बाहू वरचन्दनाक्तौ भल्लेन कायाच्छिर उच्चकर्त ॥ ६४ ॥</s-l></s-lg><s-lg><s-l>युवानमिन्दीवरदामवर्णं चेदिप्रियं युवराजं प्रहस्य ।</s-l><s-l>बाणैस्त्वरावाञ्ज्वलिताग्निकल्पैर्विद्ध्वा प्रादान्मृत्यवे साश्वसूतम् ॥ ६५ ॥</s-l></s-lg><s-lg><s-l>तान्निहत्य रणे वीरो द्रोणपुत्रो युधां पतिः ।</s-l><s-l>दध्मौ प्रमुदितः शङ्खं बृहन्तमपराजितः ॥ ६६ ॥</s-l></s-lg><s-lg><s-l>ततः सर्वे च पाञ्चाला भीमसेनश्च पाण्डवः ।</s-l><s-l>धृष्टद्युम्नरथं भीतास्त्यक्त्वा संप्राद्रवन्दिशः ॥ ६७ ॥</s-l></s-lg><s-lg><s-l>तान्प्रभग्नांस्तथा द्रौणिः पृष्ठतो विकिरञ्शरैः ।</s-l><s-l>अभ्यवर्तत वेगेन कालवत्पाण्डुवाहिनीम् ॥ ६८ ॥</s-l></s-lg><s-lg><s-l>ते वध्यमानाः समरे द्रोणपुत्रेण क्षत्रियाः ।</s-l><s-l>द्रोणपुत्रं भयाद्राजन्दिक्षु सर्वासु मेनिरे ॥ ६९ ॥</s-l></s-lg>