<s-lg><s-l> धृतराष्ट्र उवाच ।</s-l><s-l>सर्वेषामेव मे ब्रूहि रथचिह्नानि संजय ।</s-l><s-l>ये द्रोणमभ्यवर्तन्त क्रुद्धा भीमपुरोगमाः ॥ १ ॥</s-l></s-lg><s-lg><s-l> संजय उवाच ।</s-l><s-l>ऋश्यवर्णैर्हयैर्दृष्ट्वा व्यायच्छन्तं वृकोदरम् ।</s-l><s-l>रजताश्वस्ततः शूरः शैनेयः संन्यवर्तत ॥ २ ॥</s-l></s-lg><s-lg><s-l>दर्शनीयास्तु काम्बोजाः शुकपत्रपरिच्छदाः ।</s-l><s-l>वहन्तो नकुलं शीघ्रं तावकानभिदुद्रुवुः ॥ ३ ॥</s-l></s-lg><s-lg><s-l>कृष्णास्तु मेघसंकाशाः सहदेवमुदायुधम् ।</s-l><s-l>भीमवेगा नरव्याघ्रमवहन्वातरंहसः ॥ ४ ॥</s-l></s-lg><s-lg><s-l>हेमोत्तमप्रतिच्छन्नैर्हयैर्वातसमैर्जवे ।</s-l><s-l>अभ्यवर्तन्त सैन्यानि सर्वाण्येव युधिष्ठिरम् ॥ ५ ॥</s-l></s-lg><s-lg><s-l>राज्ञस्त्वनन्तरं राजा पाञ्चाल्यो द्रुपदोऽभवत् ।</s-l><s-l>जातरूपमयच्छत्रः सर्वैः स्वैरभिरक्षितः ॥ ६ ॥</s-l></s-lg><s-lg><s-l>ललामैर्हरिभिर्युक्तैः सर्वशब्दक्षमैर्युधि ।</s-l><s-l>राज्ञां मध्ये महेष्वासः शान्तभीरभ्यवर्तत ॥ ७ ॥</s-l></s-lg><s-lg><s-l>तं विराटोऽन्वयात्पश्चात्सह शूरैर्महारथैः ।</s-l><s-l>केकयाश्च शिखण्डी च धृष्टकेतुस्तथैव च ।</s-l><s-l>स्वैः स्वैः सैन्यैः परिवृता मत्स्यराजानमन्वयुः ॥ ८ ॥</s-l></s-lg><s-lg><s-l>ते तु पाटलपुष्पाणां समवर्णा हयोत्तमाः ।</s-l><s-l>वहमाना व्यराजन्त मत्स्यस्यामित्रघातिनः ॥ ९ ॥</s-l></s-lg><s-lg><s-l>हारिद्रसमवर्णास्तु जवना हेममालिनः ।</s-l><s-l>पुत्रं विराटराजस्य सत्वराः समुदावहन् ॥ १० ॥</s-l></s-lg><s-lg><s-l>इन्द्रगोपकवर्णैस्तु भ्रातरः पञ्च केकयाः ।</s-l><s-l>जातरूपसमाभासः सर्वे लोहितकध्वजाः ॥ ११ ॥</s-l></s-lg><s-lg><s-l>ते हेममालिनः शूराः सर्वे युद्धविशारदाः ।</s-l><s-l>वर्षन्त इव जीमूताः प्रत्यदृश्यन्त दंशिताः ॥ १२ ॥</s-l></s-lg><s-lg><s-l>आमपात्रनिभाकाराः पाञ्चाल्यममितौजसम् ।</s-l><s-l>दान्तास्ताम्रारुणा युक्ताः शिखण्डिनमुदावहन् ॥ १३ ॥</s-l></s-lg><s-lg><s-l>तथा द्वादशसाहस्राः पाञ्चालानां महारथाः ।</s-l><s-l>तेषां तु षट्सहस्राणि ये शिखण्डिनमन्वयुः ॥ १४ ॥</s-l></s-lg><s-lg><s-l>पुत्रं तु शिशुपालस्य नरसिंहस्य मारिष ।</s-l><s-l>आक्रीडन्तो वहन्ति स्म सारङ्गशबला हयाः ॥ १५ ॥</s-l></s-lg><s-lg><s-l>धृष्टकेतुश्च चेदीनामृषभोऽतिबलोदितः ।</s-l><s-l>काम्बोजैः शबलैरश्वैरभ्यवर्तत दुर्जयः ॥ १६ ॥</s-l></s-lg><s-lg><s-l>बृहत्क्षत्रं तु कैकेयं सुकुमारं हयोत्तमाः ।</s-l><s-l>पलालधूमवर्णाभाः सैन्धवाः शीघ्रमावहन् ॥ १७ ॥</s-l></s-lg><s-lg><s-l>मल्लिकाक्षाः पद्मवर्णा बाह्लिजाताः स्वलंकृताः ।</s-l><s-l>शूरं शिखण्डिनः पुत्रं क्षत्रदेवमुदावहन् ॥ १८ ॥</s-l></s-lg><s-lg><s-l>युवानमवहन्युद्धे क्रौञ्चवर्णा हयोत्तमाः ।</s-l><s-l>काश्यस्याभिभुवः पुत्रं सुकुमारं महारथम् ॥ १९ ॥</s-l></s-lg><s-lg><s-l>श्वेतास्तु प्रतिविन्ध्यं तं कृष्णग्रीवा मनोजवाः ।</s-l><s-l>यन्तुः प्रेष्यकरा राजन्राजपुत्रमुदावहन् ॥ २० ॥</s-l></s-lg><s-lg><s-l>सुतसोमं तु यं धौम्यात्पार्थः पुत्रमयाचत ।</s-l><s-l>माषपुष्पसवर्णास्तमवहन्वाजिनो रणे ॥ २१ ॥</s-l></s-lg><s-lg><s-l>सहस्रसोमप्रतिमा बभूवुः पुरे कुरूणामुदयेन्दुनाम्नि ।</s-l><s-l>तस्मिञ्जातः सोमसंक्रन्दमध्ये यस्मात्तस्मात्सुतसोमोऽभवत्सः ॥ २२ ॥</s-l></s-lg><s-lg><s-l>नाकुलिं तु शतानीकं शालपुष्पनिभा हयाः ।</s-l><s-l>आदित्यतरुणप्रख्याः श्लाघनीयमुदावहन् ॥ २३ ॥</s-l></s-lg><s-lg><s-l>काञ्चनप्रतिमैर्योक्त्रैर्मयूरग्रीवसंनिभाः ।</s-l><s-l>द्रौपदेयं नरव्याघ्रं श्रुतकर्माणमावहन् ॥ २४ ॥</s-l></s-lg><s-lg><s-l>श्रुतकीर्तिं श्रुतनिधिं द्रौपदेयं हयोत्तमाः ।</s-l><s-l>ऊहुः पार्थसमं युद्धे चाषपत्रनिभा हयाः ॥ २५ ॥</s-l></s-lg><s-lg><s-l>यमाहुरध्यर्धगुणं कृष्णात्पार्थाच्च संयुगे ।</s-l><s-l>अभिमन्युं पिशङ्गास्तं कुमारमवहन्रणे ॥ २६ ॥</s-l></s-lg><s-lg><s-l>एकस्तु धार्तराष्ट्रेभ्यः पाण्डवान्यः समाश्रितः ।</s-l><s-l>तं बृहन्तो महाकाया युयुत्सुमवहन्रणे ॥ २७ ॥</s-l></s-lg><s-lg><s-l>पलालकाण्डवर्णास्तु वार्धक्षेमिं तरस्विनम् ।</s-l><s-l>ऊहुः सुतुमुले युद्धे हया हृष्टाः स्वलंकृताः ॥ २८ ॥</s-l></s-lg><s-lg><s-l>कुमारं शितिपादास्तु रुक्मपत्रैरुरश्छदैः ।</s-l><s-l>सौचित्तिमवहन्युद्धे यन्तुः प्रेष्यकरा हयाः ॥ २९ ॥</s-l></s-lg><s-lg><s-l>रुक्मपृष्ठावकीर्णास्तु कौशेयसदृशा हयाः ।</s-l><s-l>सुवर्णमालिनः क्षान्ताः श्रेणिमन्तमुदावहन् ॥ ३० ॥</s-l></s-lg><s-lg><s-l>रुक्ममालाधराः शूरा हेमवर्णाः स्वलंकृताः ।</s-l><s-l>काशिराजं हयश्रेष्ठाः श्लाघनीयमुदावहन् ॥ ३१ ॥</s-l></s-lg><s-lg><s-l>अस्त्राणां च धनुर्वेदे ब्राह्मे वेदे च पारगम् ।</s-l><s-l>तं सत्यधृतिमायान्तमरुणाः समुदावहन् ॥ ३२ ॥</s-l></s-lg><s-lg><s-l>यः स पाञ्चालसेनानीर्द्रोणमंशमकल्पयत् ।</s-l><s-l>पारावतसवर्णाश्वा धृष्टद्युम्नमुदावहन् ॥ ३३ ॥</s-l></s-lg><s-lg><s-l>तमन्वयात्सत्यधृतिः सौचित्तिर्युद्धदुर्मदः ।</s-l><s-l>श्रेणिमान्वसुदानश्च पुत्रः काश्यस्य चाभिभो ॥ ३४ ॥</s-l></s-lg><s-lg><s-l>युक्तैः परमकाम्बोजैर्जवनैर्हेममालिभिः ।</s-l><s-l>भीषयन्तो द्विषत्सैन्यं यमवैश्रवणोपमाः ॥ ३५ ॥</s-l></s-lg><s-lg><s-l>प्रभद्रकास्तु पाञ्चालाः षट्सहस्राण्युदायुधाः ।</s-l><s-l>नानावर्णैर्हयश्रेष्ठैर्हेमचित्ररथध्वजाः ॥ ३६ ॥</s-l></s-lg><s-lg><s-l>शरव्रातैर्विधुन्वन्तः शत्रून्विततकार्मुकाः ।</s-l><s-l>समानमृत्यवो भूत्वा धृष्टद्युम्नं समन्वयुः ॥ ३७ ॥</s-l></s-lg><s-lg><s-l>बभ्रुकौशेयवर्णास्तु सुवर्णवरमालिनः ।</s-l><s-l>ऊहुरग्लानमनसश्चेकितानं हयोत्तमाः ॥ ३८ ॥</s-l></s-lg><s-lg><s-l>इन्द्रायुधसवर्णैस्तु कुन्तिभोजो हयोत्तमैः ।</s-l><s-l>आयात्सुवश्यैः पुरुजिन्मातुलः सव्यसाचिनः ॥ ३९ ॥</s-l></s-lg><s-lg><s-l>अन्तरिक्षसवर्णास्तु तारकाचित्रिता इव ।</s-l><s-l>राजानं रोचमानं ते हयाः संख्ये समावहन् ॥ ४० ॥</s-l></s-lg><s-lg><s-l>कर्बुराः शितिपादास्तु स्वर्णजालपरिच्छदाः ।</s-l><s-l>जारासंधिं हयश्रेष्ठाः सहदेवमुदावहन् ॥ ४१ ॥</s-l></s-lg><s-lg><s-l>ये तु पुष्करनालस्य समवर्णा हयोत्तमाः ।</s-l><s-l>जवे श्येनसमाश्चित्राः सुदामानमुदावहन् ॥ ४२ ॥</s-l></s-lg><s-lg><s-l>शशलोहितवर्णास्तु पाण्डुरोद्गतराजयः ।</s-l><s-l>पाञ्चाल्यं गोपतेः पुत्रं सिंहसेनमुदावहन् ॥ ४३ ॥</s-l></s-lg><s-lg><s-l>पाञ्चालानां नरव्याघ्रो यः ख्यातो जनमेजयः ।</s-l><s-l>तस्य सर्षपपुष्पाणां तुल्यवर्णा हयोत्तमाः ॥ ४४ ॥</s-l></s-lg><s-lg><s-l>माषवर्णास्तु जवना बृहन्तो हेममालिनः ।</s-l><s-l>दधिपृष्ठाश्चन्द्रमुखाः पाञ्चाल्यमवहन्द्रुतम् ॥ ४५ ॥</s-l></s-lg><s-lg><s-l>शूराश्च भद्रकाश्चैव शरकाण्डनिभा हयाः ।</s-l><s-l>पद्मकिञ्जल्कवर्णाभा दण्डधारमुदावहन् ॥ ४६ ॥</s-l></s-lg><s-lg><s-l>बिभ्रतो हेममालाश्च चक्रवाकोदरा हयाः ।</s-l><s-l>कोसलाधिपतेः पुत्रं सुक्षत्रं वाजिनोऽवहन् ॥ ४७ ॥</s-l></s-lg><s-lg><s-l>शबलास्तु बृहन्तोऽश्वा दान्ता जाम्बूनदस्रजः ।</s-l><s-l>युद्धे सत्यधृतिं क्षैमिमवहन्प्रांशवः शुभाः ॥ ४८ ॥</s-l></s-lg><s-lg><s-l>एकवर्णेन सर्वेण ध्वजेन कवचेन च ।</s-l><s-l>अश्वैश्च धनुषा चैव शुक्लैः शुक्लो न्यवर्तत ॥ ४९ ॥</s-l></s-lg><s-lg><s-l>समुद्रसेनपुत्रं तु सामुद्रा रुद्रतेजसम् ।</s-l><s-l>अश्वाः शशाङ्कसदृशाश्चन्द्रदेवमुदावहन् ॥ ५० ॥</s-l></s-lg><s-lg><s-l>नीलोत्पलसवर्णास्तु तपनीयविभूषिताः ।</s-l><s-l>शैब्यं चित्ररथं युद्धे चित्रमाल्यावहन्हयाः ॥ ५१ ॥</s-l></s-lg><s-lg><s-l>कलायपुष्पवर्णास्तु श्वेतलोहितराजयः ।</s-l><s-l>रथसेनं हयश्रेष्ठाः समूहुर्युद्धदुर्मदम् ॥ ५२ ॥</s-l></s-lg><s-lg><s-l>यं तु सर्वमनुष्येभ्यः प्राहुः शूरतरं नृपम् ।</s-l><s-l>तं पटच्चरहन्तारं शुकवर्णावहन्हयाः ॥ ५३ ॥</s-l></s-lg><s-lg><s-l>चित्रायुधं चित्रमाल्यं चित्रवर्मायुधध्वजम् ।</s-l><s-l>ऊहुः किंशुकपुष्पाणां तुल्यवर्णा हयोत्तमाः ॥ ५४ ॥</s-l></s-lg><s-lg><s-l>एकवर्णेन सर्वेण ध्वजेन कवचेन च ।</s-l><s-l>धनुषा रथवाहैश्च नीलैर्नीलोऽभ्यवर्तत ॥ ५५ ॥</s-l></s-lg><s-lg><s-l>नानारूपै रत्नचित्रैर्वरूथध्वजकार्मुकैः ।</s-l><s-l>वाजिध्वजपताकाभिश्चित्रैश्चित्रोऽभ्यवर्तत ॥ ५६ ॥</s-l></s-lg><s-lg><s-l>ये तु पुष्करपत्रस्य तुल्यवर्णा हयोत्तमाः ।</s-l><s-l>ते रोचमानस्य सुतं हेमवर्णमुदावहन् ॥ ५७ ॥</s-l></s-lg><s-lg><s-l>योधाश्च भद्रकाराश्च शरदण्डानुदण्डजाः ।</s-l><s-l>श्वेताण्डाः कुक्कुटाण्डाभा दण्डकेतुमुदावहन् ॥ ५८ ॥</s-l></s-lg><s-lg><s-l>आटरूषकपुष्पाभा हयाः पाण्ड्यानुयायिनाम् ।</s-l><s-l>अवहन्रथमुख्यानामयुतानि चतुर्दश ॥ ५९ ॥</s-l></s-lg><s-lg><s-l>नानारूपेण वर्णेन नानाकृतिमुखा हयाः ।</s-l><s-l>रथचक्रध्वजं वीरं घटोत्कचमुदावहन् ॥ ६० ॥</s-l></s-lg><s-lg><s-l>सुवर्णवर्णा धर्मज्ञमनीकस्थं युधिष्ठिरम् ।</s-l><s-l>राजश्रेष्ठं हयश्रेष्ठाः सर्वतः पृष्ठतोऽन्वयुः ।</s-l><s-l>वर्णैश्चोच्चावचैर्दिव्यैः सदश्वानां प्रभद्रकाः ॥ ६१ ॥</s-l></s-lg><s-lg><s-l>ते यत्ता भीमसेनेन सहिताः काञ्चनध्वजाः ।</s-l><s-l>प्रत्यदृश्यन्त राजेन्द्र सेन्द्रा इव दिवौकसः ॥ ६२ ॥</s-l></s-lg><s-lg><s-l>अत्यरोचत तान्सर्वान्धृष्टद्युम्नः समागतान् ।</s-l><s-l>सर्वाण्यपि च सैन्यानि भारद्वाजोऽत्यरोचत ॥ ६३ ॥</s-l></s-lg>