<s-lg><s-l> धृतराष्ट्र उवाच ।</s-l><s-l>यस्मिञ्जयाशा सततं पुत्राणां मम संजय ।</s-l><s-l>तं दृष्ट्वा विमुखं संख्ये किं नु दुर्योधनोऽब्रवीत् ।</s-l><s-l>कर्णो वा समरे तात किमकार्षीदतः परम् ॥ १ ॥</s-l></s-lg><s-lg><s-l> संजय उवाच ।</s-l><s-l>भीमसेनं रणे दृष्ट्वा ज्वलन्तमिव पावकम् ।</s-l><s-l>रथमन्यं समास्थाय विधिवत्कल्पितं पुनः ।</s-l><s-l>अभ्ययात्पाण्डवं कर्णो वातोद्धूत इवार्णवः ॥ २ ॥</s-l></s-lg><s-lg><s-l>क्रुद्धमाधिरथिं दृष्ट्वा पुत्रास्तव विशां पते ।</s-l><s-l>भीमसेनममन्यन्त वैवस्वतमुखे हुतम् ॥ ३ ॥</s-l></s-lg><s-lg><s-l>चापशब्दं महत्कृत्वा तलशब्दं च भैरवम् ।</s-l><s-l>अभ्यवर्तत राधेयो भीमसेनरथं प्रति ॥ ४ ॥</s-l></s-lg><s-lg><s-l>पुनरेव ततो राजन्महानासीत्सुदारुणः ।</s-l><s-l>विमर्दः सूतपुत्रस्य भीमस्य च विशां पते ॥ ५ ॥</s-l></s-lg><s-lg><s-l>संरब्धौ हि महाबाहू परस्परवधैषिणौ ।</s-l><s-l>अन्योन्यमीक्षां चक्राते दहन्ताविव लोचनैः ॥ ६ ॥</s-l></s-lg><s-lg><s-l>क्रोधरक्तेक्षणौ क्रुद्धौ निःश्वसन्तौ महारथौ ।</s-l><s-l>युद्धेऽन्योन्यं समासाद्य ततक्षतुररिंदमौ ॥ ७ ॥</s-l></s-lg><s-lg><s-l>व्याघ्राविव सुसंरब्धौ श्येनाविव च शीघ्रगौ ।</s-l><s-l>शरभाविव संक्रुद्धौ युयुधाते परस्परम् ॥ ८ ॥</s-l></s-lg><s-lg><s-l>ततो भीमः स्मरन्क्लेशानक्षद्यूते वनेऽपि च ।</s-l><s-l>विराटनगरे चैव प्राप्तं दुःखमरिंदमः ॥ ९ ॥</s-l></s-lg><s-lg><s-l>राष्ट्राणां स्फीतरत्नानां हरणं च तवात्मजैः ।</s-l><s-l>सततं च परिक्लेशान्सपुत्रेण त्वया कृतान् ॥ १० ॥</s-l></s-lg><s-lg><s-l>दग्धुमैच्छश्च यत्कुन्तीं सपुत्रां त्वमनागसम् ।</s-l><s-l>कृष्णायाश्च परिक्लेशं सभामध्ये दुरात्मभिः ॥ ११ ॥</s-l></s-lg><s-lg><s-l>पतिमन्यं परीप्सस्व न सन्ति पतयस्तव ।</s-l><s-l>नरकं पतिताः पार्थाः सर्वे षण्ढतिलोपमाः ॥ १२ ॥</s-l></s-lg><s-lg><s-l>समक्षं तव कौरव्य यदूचुः कुरवस्तदा ।</s-l><s-l>दासीभोगेन कृष्णां च भोक्तुकामाः सुतास्तव ॥ १३ ॥</s-l></s-lg><s-lg><s-l>यच्चापि तान्प्रव्रजतः कृष्णाजिननिवासिनः ।</s-l><s-l>परुषाण्युक्तवान्कर्णः सभायां संनिधौ तव ॥ १४ ॥</s-l></s-lg><s-lg><s-l>तृणीकृत्य च यत्पार्थांस्तव पुत्रो ववल्ग ह ।</s-l><s-l>विषमस्थान्समस्थो हि संरम्भाद्गतचेतसः ॥ १५ ॥</s-l></s-lg><s-lg><s-l>बाल्यात्प्रभृति चारिघ्नस्तानि दुःखानि चिन्तयन् ।</s-l><s-l>निरविद्यत धर्मात्मा जीवितेन वृकोदरः ॥ १६ ॥</s-l></s-lg><s-lg><s-l>ततो विस्फार्य सुमहद्धेमपृष्ठं दुरासदम् ।</s-l><s-l>चापं भरतशार्दूलस्त्यक्तात्मा कर्णमभ्ययात् ॥ १७ ॥</s-l></s-lg><s-lg><s-l>स सायकमयैर्जालैर्भीमः कर्णरथं प्रति ।</s-l><s-l>भानुमद्भिः शिलाधौतैर्भानोः प्रच्छादयत्प्रभाम् ॥ १८ ॥</s-l></s-lg><s-lg><s-l>ततः प्रहस्याधिरथिस्तूर्णमस्यञ्शिताञ्शरान् ।</s-l><s-l>व्यधमद्भीमसेनस्य शरजालानि पत्रिभिः ॥ १९ ॥</s-l></s-lg><s-lg><s-l>महारथो महाबाहुर्महावेगैर्महाबलः ।</s-l><s-l>विव्याधाधिरथिर्भीमं नवभिर्निशितैः शरैः ॥ २० ॥</s-l></s-lg><s-lg><s-l>स तोत्त्रैरिव मातङ्गो वार्यमाणः पतत्रिभिः ।</s-l><s-l>अभ्यधावदसंभ्रान्तः सूतपुत्रं वृकोदरः ॥ २१ ॥</s-l></s-lg><s-lg><s-l>तमापतन्तं वेगेन रभसं पाण्डवर्षभम् ।</s-l><s-l>कर्णः प्रत्युद्ययौ योद्धुं मत्तो मत्तमिव द्विपम् ॥ २२ ॥</s-l></s-lg><s-lg><s-l>ततः प्रध्माप्य जलजं भेरीशतनिनादितम् ।</s-l><s-l>अक्षुभ्यत बलं हर्षादुद्धूत इव सागरः ॥ २३ ॥</s-l></s-lg><s-lg><s-l>तदुद्धूतं बलं दृष्ट्व रथनागाश्वपत्तिमत् ।</s-l><s-l>भीमः कर्णं समासाद्य छादयामास सायकैः ॥ २४ ॥</s-l></s-lg><s-lg><s-l>अश्वानृश्यसवर्णांस्तु हंसवर्णैर्हयोत्तमैः ।</s-l><s-l>व्यामिश्रयद्रणे कर्णः पाण्डवं छादयञ्शरैः ॥ २५ ॥</s-l></s-lg><s-lg><s-l>ऋश्यवर्णान्हयान्कर्कैर्मिश्रान्मारुतरंहसः ।</s-l><s-l>निरीक्ष्य तव पुत्राणां हाहाकृतमभूद्बलम् ॥ २६ ॥</s-l></s-lg><s-lg><s-l>ते हया बह्वशोभन्त मिश्रिता वातरंहसः ।</s-l><s-l>सितासिता महाराज यथा व्योम्नि बलाहकाः ॥ २७ ॥</s-l></s-lg><s-lg><s-l>संरब्धौ क्रोधताम्राक्षौ प्रेक्ष्य कर्णवृकोदरौ ।</s-l><s-l>संत्रस्ताः समकम्पन्त त्वदीयानां महारथाः ॥ २८ ॥</s-l></s-lg><s-lg><s-l>यमराष्ट्रोपमं घोरमासीदायोधनं तयोः ।</s-l><s-l>दुर्दर्शं भरतश्रेष्ठ प्रेतराजपुरं यथा ॥ २९ ॥</s-l></s-lg><s-lg><s-l>समाजमिव तच्चित्रं प्रेक्षमाणा महारथाः ।</s-l><s-l>नालक्षयञ्जयं व्यक्तमेकैकस्य निवारणे ॥ ३० ॥</s-l></s-lg><s-lg><s-l>तयोः प्रैक्षन्त संमर्दं संनिकृष्टमहास्त्रयोः ।</s-l><s-l>तव दुर्मन्त्रिते राजन्सपुत्रस्य विशां पते ॥ ३१ ॥</s-l></s-lg><s-lg><s-l>छादयन्तौ हि शत्रुघ्नावन्योन्यं सायकैः शितैः ।</s-l><s-l>शरजालावृतं व्योम चक्राते शरवृष्टिभिः ॥ ३२ ॥</s-l></s-lg><s-lg><s-l>तावन्योन्यं जिघांसन्तौ शरैस्तीक्ष्णैर्महारथौ ।</s-l><s-l>प्रेक्षणीयतरावास्तां वृष्टिमन्ताविवाम्बुदौ ॥ ३३ ॥</s-l></s-lg><s-lg><s-l>सुवर्णविकृतान्बाणान्प्रमुञ्चन्तावरिंदमौ ।</s-l><s-l>भास्वरं व्योम चक्राते वह्न्युल्काभिरिव प्रभो ॥ ३४ ॥</s-l></s-lg><s-lg><s-l>ताभ्यां मुक्ता व्यकाशन्त कङ्कबर्हिणवाससः ।</s-l><s-l>पङ्क्त्यः शरदि मत्तानां सारसानामिवाम्बरे ॥ ३५ ॥</s-l></s-lg><s-lg><s-l>संसक्तं सूतपुत्रेण दृष्ट्वा भीममरिंदमम् ।</s-l><s-l>अतिभारममन्येतां भीमे कृष्णधनंजयौ ॥ ३६ ॥</s-l></s-lg><s-lg><s-l>तत्राधिरथिभीमाभ्यां शरैर्मुक्तैर्दृढाहताः ।</s-l><s-l>इषुपातमतिक्रम्य पेतुरश्वनरद्विपाः ॥ ३७ ॥</s-l></s-lg><s-lg><s-l>पतद्भिः पतितैश्चान्यैर्गतासुभिरनेकशः ।</s-l><s-l>कृतो महान्महाराज पुत्राणां ते जनक्षयः ॥ ३८ ॥</s-l></s-lg><s-lg><s-l>मनुष्याश्वगजानां च शरीरैर्गतजीवितैः ।</s-l><s-l>क्षणेन भूमिः संजज्ञे संवृता भरतर्षभ ॥ ३९ ॥</s-l></s-lg>