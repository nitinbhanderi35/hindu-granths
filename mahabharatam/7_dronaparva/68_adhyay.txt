<s-lg><s-l> संजय उवाच ।</s-l><s-l>हते सुदक्षिणे राजन्वीरे चैव श्रुतायुधे ।</s-l><s-l>जवेनाभ्यद्रवन्पार्थं कुपिताः सैनिकास्तव ॥ १ ॥</s-l></s-lg><s-lg><s-l>अभीषाहाः शूरसेनाः शिबयोऽथ वसातयः ।</s-l><s-l>अभ्यवर्षंस्ततो राजञ्शरवर्षैर्धनंजयम् ॥ २ ॥</s-l></s-lg><s-lg><s-l>तेषां षष्टिशतानार्यान्प्रामथ्नात्पाण्डवः शरैः ।</s-l><s-l>ते स्म भीताः पलायन्त व्याघ्रात्क्षुद्रमृगा इव ॥ ३ ॥</s-l></s-lg><s-lg><s-l>ते निवृत्य पुनः पार्थं सर्वतः पर्यवारयन् ।</s-l><s-l>रणे सपत्नान्निघ्नन्तं जिगीषन्तन्परान्युधि ॥ ४ ॥</s-l></s-lg><s-lg><s-l>तेषामापततां तूर्णं गाण्डीवप्रेषितैः शरैः ।</s-l><s-l>शिरांसि पातयामास बाहूंश्चैव धनंजयः ॥ ५ ॥</s-l></s-lg><s-lg><s-l>शिरोभिः पतितैस्तत्र भूमिरासीन्निरन्तरा ।</s-l><s-l>अभ्रच्छायेव चैवासीद्ध्वाङ्क्षगृध्रवडैर्युधि ॥ ६ ॥</s-l></s-lg><s-lg><s-l>तेषु तूत्साद्यमानेषु क्रोधामर्षसमन्वितौ ।</s-l><s-l>श्रुतायुश्चाच्युतायुश्च धनंजयमयुध्यताम् ॥ ७ ॥</s-l></s-lg><s-lg><s-l>बलिनौ स्पर्धिनौ वीरौ कुलजौ बाहुशालिनौ ।</s-l><s-l>तावेनं शरवर्षाणि सव्यदक्षिणमस्यताम् ॥ ८ ॥</s-l></s-lg><s-lg><s-l>त्वरायुक्तौ महाराज प्रार्थयानौ महद्यशः ।</s-l><s-l>अर्जुनस्य वधप्रेप्सू पुत्रार्थे तव धन्विनौ ॥ ९ ॥</s-l></s-lg><s-lg><s-l>तावर्जुनं सहस्रेण पत्रिणां नतपर्वणाम् ।</s-l><s-l>पूरयामासतुः क्रुद्धौ तडागं जलदौ यथा ॥ १० ॥</s-l></s-lg><s-lg><s-l>श्रुतायुश्च ततः क्रुद्धस्तोमरेण धनंजयम् ।</s-l><s-l>आजघान रथश्रेष्ठः पीतेन निशितेन च ॥ ११ ॥</s-l></s-lg><s-lg><s-l>सोऽतिविद्धो बलवता शत्रुणा शत्रुकर्शनः ।</s-l><s-l>आजगाम परं मोहं मोहयन्केशवं रणे ॥ १२ ॥</s-l></s-lg><s-lg><s-l>एतस्मिन्नेव काले तु सोऽच्युतायुर्महारथः ।</s-l><s-l>शूलेन भृशतीक्ष्णेन ताडयामास पाण्डवम् ॥ १३ ॥</s-l></s-lg><s-lg><s-l>क्षते क्षारं स हि ददौ पाण्डवस्य महात्मनः ।</s-l><s-l>पार्थोऽपि भृशसंविद्धो ध्वजयष्टिं समाश्रितः ॥ १४ ॥</s-l></s-lg><s-lg><s-l>ततः सर्वस्य सैन्यस्य तावकस्य विशां पते ।</s-l><s-l>सिंहनादो महानासीद्धतं मत्वा धनंजयम् ॥ १५ ॥</s-l></s-lg><s-lg><s-l>कृष्णश्च भृशसंतप्तो दृष्ट्वा पार्थं विचेतसम् ।</s-l><s-l>आश्वासयत्सुहृद्याभिर्वाग्भिस्तत्र धनंजयम् ॥ १६ ॥</s-l></s-lg><s-lg><s-l>ततस्तौ रथिनां श्रेष्ठौ लब्धलक्षौ धनंजयम् ।</s-l><s-l>वासुदेवं च वार्ष्णेयं शरवर्षैः समन्ततः ॥ १७ ॥</s-l></s-lg><s-lg><s-l>सचक्रकूबररथं साश्वध्वजपताकिनम् ।</s-l><s-l>अदृश्यं चक्रतुर्युद्धे तदद्भुतमिवाभवत् ॥ १८ ॥</s-l></s-lg><s-lg><s-l>प्रत्याश्वस्तस्तु बीभत्सुः शनकैरिव भारत ।</s-l><s-l>प्रेतराजपुरं प्राप्य पुनः प्रत्यागतो यथा ॥ १९ ॥</s-l></s-lg><s-lg><s-l>संछन्नं शरजालेन रथं दृष्ट्वा सकेशवम् ।</s-l><s-l>शत्रू चाभिमुखौ दृष्ट्वा दीप्यमानाविवानलौ ॥ २० ॥</s-l></s-lg><s-lg><s-l>प्रादुश्चक्रे ततः पार्थः शाक्रमस्त्रं महारथः ।</s-l><s-l>तस्मादासन्सहस्राणि शराणां नतपर्वणाम् ॥ २१ ॥</s-l></s-lg><s-lg><s-l>ते जघ्नुस्तौ महेष्वासौ ताभ्यां सृष्टांश्च सायकान् ।</s-l><s-l>विचेरुराकाशगताः पार्थबाणविदारिताः ॥ २२ ॥</s-l></s-lg><s-lg><s-l>प्रतिहत्य शरांस्तूर्णं शरवेगेन पाण्डवः ।</s-l><s-l>प्रतस्थे तत्र तत्रैव योधयन्वै महारथान् ॥ २३ ॥</s-l></s-lg><s-lg><s-l>तौ च फल्गुनबाणौघैर्विबाहुशिरसौ कृतौ ।</s-l><s-l>वसुधामन्वपद्येतां वातनुन्नाविव द्रुमौ ॥ २४ ॥</s-l></s-lg><s-lg><s-l>श्रुतायुषश्च निधनं वधश्चैवाच्युतायुषः ।</s-l><s-l>लोकविस्मापनमभूत्समुद्रस्येव शोषणम् ॥ २५ ॥</s-l></s-lg><s-lg><s-l>तयोः पदानुगान्हत्वा पुनः पञ्चशतान्रथान् ।</s-l><s-l>अभ्यगाद्भारतीं सेनां निघ्नन्पार्थो वरान्वरान् ॥ २६ ॥</s-l></s-lg><s-lg><s-l>श्रुतायुषं च निहतं प्रेक्ष्य चैवाच्युतायुषम् ।</s-l><s-l>अयुतायुश्च संक्रुद्धो दीर्घायुश्चैव भारत ॥ २७ ॥</s-l></s-lg><s-lg><s-l>पुत्रौ तयोर्नरश्रेष्ठौ कौन्तेयं प्रतिजग्मतुः ।</s-l><s-l>किरन्तौ विविधान्बाणान्पितृव्यसनकर्शितौ ॥ २८ ॥</s-l></s-lg><s-lg><s-l>तावर्जुनो मुहूर्तेन शरैः संनतपर्वभिः ।</s-l><s-l>प्रेषयत्परमक्रुद्धो यमस्य सदनं प्रति ॥ २९ ॥</s-l></s-lg><s-lg><s-l>लोडयन्तमनीकानि द्विपं पद्मसरो यथा ।</s-l><s-l>नाशक्नुवन्वारयितुं पार्थं क्षत्रियपुंगवाः ॥ ३० ॥</s-l></s-lg><s-lg><s-l>अङ्गास्तु गजवारेण पाण्डवं पर्यवारयन् ।</s-l><s-l>क्रुद्धाः सहस्रशो राजञ्शिक्षिता हस्तिसादिनः ॥ ३१ ॥</s-l></s-lg><s-lg><s-l>दुर्योधनसमादिष्टाः कुञ्जरैः पर्वतोपमैः ।</s-l><s-l>प्राच्याश्च दाक्षिणात्याश्च कलिङ्गप्रमुखा नृपाः ॥ ३२ ॥</s-l></s-lg><s-lg><s-l>तेषामापततां शीघ्रं गाण्डीवप्रेषितैः शरैः ।</s-l><s-l>निचकर्त शिरांस्युग्रौ बाहूनपि सुभूषणान् ॥ ३३ ॥</s-l></s-lg><s-lg><s-l>तैः शिरोभिर्मही कीर्णा बाहुभिश्च सहाङ्गदैः ।</s-l><s-l>बभौ कनकपाषाणा भुजगैरिव संवृता ॥ ३४ ॥</s-l></s-lg><s-lg><s-l>बाहवो विशिखैश्छिन्नाः शिरांस्युन्मथितानि च ।</s-l><s-l>च्यवमानान्यदृश्यन्त द्रुमेभ्य इव पक्षिणः ॥ ३५ ॥</s-l></s-lg><s-lg><s-l>शरैः सहस्रशो विद्धा द्विपाः प्रस्रुतशोणिताः ।</s-l><s-l>व्यदृश्यन्ताद्रयः काले गैरिकाम्बुस्रवा इव ॥ ३६ ॥</s-l></s-lg><s-lg><s-l>निहताः शेरते स्मान्ये बीभत्सोर्निशितैः शरैः ।</s-l><s-l>गजपृष्ठगता म्लेच्छा नानाविकृतदर्शनाः ॥ ३७ ॥</s-l></s-lg><s-lg><s-l>नानावेषधरा राजन्नानाशस्त्रौघसंवृताः ।</s-l><s-l>रुधिरेणानुलिप्ताङ्गा भान्ति चित्रैः शरैर्हताः ॥ ३८ ॥</s-l></s-lg><s-lg><s-l>शोणितं निर्वमन्ति स्म द्विपाः पार्थशराहताः ।</s-l><s-l>सहस्रशश्छिन्नगात्राः सारोहाः सपदानुगाः ॥ ३९ ॥</s-l></s-lg><s-lg><s-l>चुक्रुशुश्च निपेतुश्च बभ्रमुश्चापरे दिशः ।</s-l><s-l>भृशं त्रस्ताश्च बहुधा स्वानेन ममृदुर्गजाः ।</s-l><s-l>सान्तरायुधिका मत्ता द्विपास्तीक्ष्णविषोपमाः ॥ ४० ॥</s-l></s-lg><s-lg><s-l>विदन्त्यसुरमायां ये सुघोरा घोरचक्षुषः ।</s-l><s-l>यवनाः पारदाश्चैव शकाश्च सुनिकैः सह ॥ ४१ ॥</s-l></s-lg><s-lg><s-l>गोयोनिप्रभवा म्लेच्छाः कालकल्पाः प्रहारिणः ।</s-l><s-l>दार्वाभिसारा दरदाः पुण्ड्राश्च सह बाह्लिकैः ॥ ४२ ॥</s-l></s-lg><s-lg><s-l>न ते स्म शक्याः संख्यातुं व्राताः शतसहस्रशः ।</s-l><s-l>वृष्टिस्तथाविधा ह्यासीच्छलभानामिवायतिः ॥ ४३ ॥</s-l></s-lg><s-lg><s-l>अभ्रच्छायामिव शरैः सैन्ये कृत्वा धनंजयः ।</s-l><s-l>मुण्डार्धमुण्डजटिलानशुचीञ्जटिलाननान् ।</s-l><s-l>म्लेच्छानशातयत्सर्वान्समेतानस्त्रमायया ॥ ४४ ॥</s-l></s-lg><s-lg><s-l>शरैश्च शतशो विद्धास्ते संघाः संघचारिणः ।</s-l><s-l>प्राद्रवन्त रणे भीता गिरिगह्वरवासिनः ॥ ४५ ॥</s-l></s-lg><s-lg><s-l>गजाश्वसादिम्लेच्छानां पतितानां शतैः शरैः ।</s-l><s-l>वडाः कङ्का वृका भूमावपिबन्रुधिरं मुदा ॥ ४६ ॥</s-l></s-lg><s-lg><s-l>पत्त्यश्वरथनागैश्च प्रच्छन्नकृतसंक्रमाम् ।</s-l><s-l>शरवर्षप्लवां घोरां केशशैवलशाड्वलाम् ।</s-l><s-l>प्रावर्तयन्नदीमुग्रां शोणितौघतरङ्गिणीम् ॥ ४७ ॥</s-l></s-lg><s-lg><s-l>शिरस्त्राणक्षुद्रमत्स्यां युगान्ते कालसंभृताम् ।</s-l><s-l>अकरोद्गजसंबाधां नदीमुत्तरशोणिताम् ।</s-l><s-l>देहेभ्यो राजपुत्राणां नागाश्वरथसादिनाम् ॥ ४८ ॥</s-l></s-lg><s-lg><s-l>यथा स्थलं च निम्नं च न स्याद्वर्षति वासवे ।</s-l><s-l>तथासीत्पृथिवी सर्वा शोणितेन परिप्लुता ॥ ४९ ॥</s-l></s-lg><s-lg><s-l>षट्सहस्रान्वरान्वीरान्पुनर्दशशतान्वरान् ।</s-l><s-l>प्राहिणोन्मृत्युलोकाय क्षत्रियान्क्षत्रियर्षभः ॥ ५० ॥</s-l></s-lg><s-lg><s-l>शरैः सहस्रशो विद्धा विधिवत्कल्पिता द्विपाः ।</s-l><s-l>शेरते भूमिमासाद्य शैला वज्रहता इव ॥ ५१ ॥</s-l></s-lg><s-lg><s-l>स वाजिरथमातङ्गान्निघ्नन्व्यचरदर्जुनः ।</s-l><s-l>प्रभिन्न इव मातङ्गो मृद्नन्नडवनं यथा ॥ ५२ ॥</s-l></s-lg><s-lg><s-l>भूरिद्रुमलतागुल्मं शुष्केन्धनतृणोलपम् ।</s-l><s-l>निर्दहेदनलोऽरण्यं यथा वायुसमीरितः ॥ ५३ ॥</s-l></s-lg><s-lg><s-l>सैन्यारण्यं तव तथा कृष्णानिलसमीरितः ।</s-l><s-l>शरार्चिरदहत्क्रुद्धः पाण्डवाग्निर्धनंजयः ॥ ५४ ॥</s-l></s-lg><s-lg><s-l>शून्यान्कुर्वन्रथोपस्थान्मानवैः संस्तरन्महीम् ।</s-l><s-l>प्रानृत्यदिव संबाधे चापहस्तो धनंजयः ॥ ५५ ॥</s-l></s-lg><s-lg><s-l>वज्रकल्पैः शरैर्भूमिं कुर्वन्नुत्तरशोणिताम् ।</s-l><s-l>प्राविशद्भारतीं सेनां संक्रुद्धो वै धनंजयः ।</s-l><s-l>तं श्रुतायुस्तथाम्बष्ठो व्रजमानं न्यवारयत् ॥ ५६ ॥</s-l></s-lg><s-lg><s-l>तस्यार्जुनः शरैस्तीक्ष्णैः कङ्कपत्रपरिच्छदैः ।</s-l><s-l>न्यपातयद्धयाञ्शीघ्रं यतमानस्य मारिष ।</s-l><s-l>धनुश्चास्यापरैश्छित्त्वा शरैः पार्थो विचक्रमे ॥ ५७ ॥</s-l></s-lg><s-lg><s-l>अम्बष्ठस्तु गदां गृह्य क्रोधपर्याकुलेक्षणः ।</s-l><s-l>आससाद रणे पार्थं केशवं च महारथम् ॥ ५८ ॥</s-l></s-lg><s-lg><s-l>ततः स प्रहसन्वीरो गदामुद्यम्य भारत ।</s-l><s-l>रथमावार्य गदया केशवं समताडयत् ॥ ५९ ॥</s-l></s-lg><s-lg><s-l>गदया ताडितं दृष्ट्वा केशवं परवीरहा ।</s-l><s-l>अर्जुनो भृशसंक्रुद्धः सोऽम्बष्ठं प्रति भारत ॥ ६० ॥</s-l></s-lg><s-lg><s-l>ततः शरैर्हेमपुङ्खैः सगदं रथिनां वरम् ।</s-l><s-l>छादयामास समरे मेघः सूर्यमिवोदितम् ॥ ६१ ॥</s-l></s-lg><s-lg><s-l>ततोऽपरैः शरैश्चापि गदां तस्य महात्मनः ।</s-l><s-l>अचूर्णयत्तदा पार्थस्तदद्भुतमिवाभवत् ॥ ६२ ॥</s-l></s-lg><s-lg><s-l>अथ तां पतितां दृष्ट्वा गृह्यान्यां महतीं गदाम् ।</s-l><s-l>अर्जुनं वासुदेवं च पुनः पुनरताडयत् ॥ ६३ ॥</s-l></s-lg><s-lg><s-l>तस्यार्जुनः क्षुरप्राभ्यां सगदावुद्यतौ भुजौ ।</s-l><s-l>चिच्छेदेन्द्रध्वजाकारौ शिरश्चान्येन पत्रिणा ॥ ६४ ॥</s-l></s-lg><s-lg><s-l>स पपात हतो राजन्वसुधामनुनादयन् ।</s-l><s-l>इन्द्रध्वज इवोत्सृष्टो यन्त्रनिर्मुक्तबन्धनः ॥ ६५ ॥</s-l></s-lg><s-lg><s-l>रथानीकावगाढश्च वारणाश्वशतैर्वृतः ।</s-l><s-l>सोऽदृश्यत तदा पार्थो घनैः सूर्य इवावृतः ॥ ६६ ॥</s-l></s-lg>