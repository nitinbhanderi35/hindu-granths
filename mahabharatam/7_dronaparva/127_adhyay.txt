<s-lg><s-l> संजय उवाच ।</s-l><s-l>ततो दुर्योधनो राजा द्रोणेनैवं प्रचोदितः ।</s-l><s-l>अमर्षवशमापन्नो युद्धायैव मनो दधे ॥ १ ॥</s-l></s-lg><s-lg><s-l>अब्रवीच्च तदा कर्णं पुत्रो दुर्योधनस्तव ।</s-l><s-l>पश्य कृष्णसहायेन पाण्डवेन किरीटिना ।</s-l><s-l>आचार्यविहितं व्यूहं भिन्नं देवैः सुदुर्भिदम् ॥ २ ॥</s-l></s-lg><s-lg><s-l>तव व्यायच्छमानस्य द्रोणस्य च महात्मनः ।</s-l><s-l>मिषतां योधमुख्यानां सैन्धवो विनिपातितः ॥ ३ ॥</s-l></s-lg><s-lg><s-l>पश्य राधेय राजानः पृथिव्यां प्रवरा युधि ।</s-l><s-l>पार्थेनैकेन निहताः सिंहेनेवेतरा मृगाः ॥ ४ ॥</s-l></s-lg><s-lg><s-l>मम व्यायच्छमानस्य समरे शत्रुसूदन ।</s-l><s-l>अल्पावशेषं सैन्यं मे कृतं शक्रात्मजेन ह ॥ ५ ॥</s-l></s-lg><s-lg><s-l>कथं ह्यनिच्छमानस्य द्रोणस्य युधि फल्गुनः ।</s-l><s-l>भिन्द्यात्सुदुर्भिदं व्यूहं यतमानोऽपि संयुगे ॥ ६ ॥</s-l></s-lg><s-lg><s-l>प्रियो हि फल्गुनो नित्यमाचार्यस्य महात्मनः ।</s-l><s-l>ततोऽस्य दत्तवान्द्वारं नयुद्धेनारिमर्दन ॥ ७ ॥</s-l></s-lg><s-lg><s-l>अभयं सैन्धवस्याजौ दत्त्वा द्रोणः परंतपः ।</s-l><s-l>प्रादात्किरीटिने द्वारं पश्य निर्गुणतां मम ॥ ८ ॥</s-l></s-lg><s-lg><s-l>यद्यदास्यमनुज्ञां वै पूर्वमेव गृहान्प्रति ।</s-l><s-l>सिन्धुराजस्य समरे नाभविष्यज्जनक्षयः ॥ ९ ॥</s-l></s-lg><s-lg><s-l>जयद्रथो जीवितार्थी गच्छमानो गृहान्प्रति ।</s-l><s-l>मयानार्येण संरुद्धो द्रोणात्प्राप्याभयं रणे ॥ १० ॥</s-l></s-lg><s-lg><s-l>अद्य मे भ्रातरः क्षीणाश्चित्रसेनादयो युधि ।</s-l><s-l>भीमसेनं समासाद्य पश्यतां नो दुरात्मनाम् ॥ ११ ॥</s-l></s-lg><s-lg><s-l> कर्ण उवाच ।</s-l><s-l>आचार्यं मा विगर्हस्व शक्त्या युध्यत्यसौ द्विजः ।</s-l><s-l>अजय्यान्पाण्डवान्मन्ये द्रोणेनास्त्रविदा मृधे ॥ १२ ॥</s-l></s-lg><s-lg><s-l>तथा ह्येनमतिक्रम्य प्रविष्टः श्वेतवाहनः ।</s-l><s-l>दैवदृष्टोऽन्यथाभावो न मन्ये विद्यते क्वचित् ॥ १३ ॥</s-l></s-lg><s-lg><s-l>ततो नो युध्यमानानां परं शक्त्या सुयोधन ।</s-l><s-l>सैन्धवो निहतो राजन्दैवमत्र परं स्मृतम् ॥ १४ ॥</s-l></s-lg><s-lg><s-l>परं यत्नं कुर्वतां च त्वया सार्धं रणाजिरे ।</s-l><s-l>हत्वास्माकं पौरुषं हि दैवं पश्चात्करोति नः ।</s-l><s-l>सततं चेष्टमानानां निकृत्या विक्रमेण च ॥ १५ ॥</s-l></s-lg><s-lg><s-l>दैवोपसृष्टः पुरुषो यत्कर्म कुरुते क्वचित् ।</s-l><s-l>कृतं कृतं स्म तत्तस्य दैवेन विनिहन्यते ॥ १६ ॥</s-l></s-lg><s-lg><s-l>यत्कर्तव्यं मनुष्येण व्यवसायवता सता ।</s-l><s-l>तत्कार्यमविशङ्केन सिद्धिर्दैवे प्रतिष्ठिता ॥ १७ ॥</s-l></s-lg><s-lg><s-l>निकृत्या निकृताः पार्था विषयोगैश्च भारत ।</s-l><s-l>दग्धा जतुगृहे चापि द्यूतेन च पराजिताः ॥ १८ ॥</s-l></s-lg><s-lg><s-l>राजनीतिं व्यपाश्रित्य प्रहिताश्चैव काननम् ।</s-l><s-l>यत्नेन च कृतं यत्ते दैवेन विनिपातितम् ॥ १९ ॥</s-l></s-lg><s-lg><s-l>युध्यस्व यत्नमास्थाय मृत्युं कृत्वा निवर्तनम् ।</s-l><s-l>यततस्तव तेषां च दैवं मार्गेण यास्यति ॥ २० ॥</s-l></s-lg><s-lg><s-l>न तेषां मतिपूर्वं हि सुकृतं दृश्यते क्वचित् ।</s-l><s-l>दुष्कृतं तव वा वीर बुद्ध्या हीनं कुरूद्वह ॥ २१ ॥</s-l></s-lg><s-lg><s-l>दैवं प्रमाणं सर्वस्य सुकृतस्येतरस्य वा ।</s-l><s-l>अनन्यकर्म दैवं हि जागर्ति स्वपतामपि ॥ २२ ॥</s-l></s-lg><s-lg><s-l>बहूनि तव सैन्यानि योधाश्च बहवस्तथा ।</s-l><s-l>न तथा पाण्डुपुत्राणामेवं युद्धमवर्तत ॥ २३ ॥</s-l></s-lg><s-lg><s-l>तैरल्पैर्बहवो यूयं क्षयं नीताः प्रहारिणः ।</s-l><s-l>शङ्के दैवस्य तत्कर्म पौरुषं येन नाशितम् ॥ २४ ॥</s-l></s-lg><s-lg><s-l> संजय उवाच ।</s-l><s-l>एवं संभाषमाणानां बहु तत्तज्जनाधिप ।</s-l><s-l>पाण्डवानामनीकानि समदृश्यन्त संयुगे ॥ २५ ॥</s-l></s-lg><s-lg><s-l>ततः प्रववृते युद्धं व्यतिषक्तरथद्विपम् ।</s-l><s-l>तावकानां परैः सार्धं राजन्दुर्मन्त्रिते तव ॥ २६ ॥</s-l></s-lg>