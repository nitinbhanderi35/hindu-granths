<s-lg><s-l> संजय उवाच ।</s-l><s-l>तमागतमभिप्रेक्ष्य भीमकर्माणमाहवे ।</s-l><s-l>हर्षमाहारयां चक्रुः कुरवः सर्व एव ते ॥ १ ॥</s-l></s-lg><s-lg><s-l>तथैव तव पुत्रास्ते दुर्योधनपुरोगमाः ।</s-l><s-l>अप्लवाः प्लवमासाद्य तर्तुकामा इवार्णवम् ॥ २ ॥</s-l></s-lg><s-lg><s-l>पुनर्जातमिवात्मानं मन्वानाः पार्थिवास्तदा ।</s-l><s-l>अलायुधं राक्षसेन्द्रं स्वागतेनाभ्यपूजयन् ॥ ३ ॥</s-l></s-lg><s-lg><s-l>तस्मिंस्त्वमानुषे युद्धे वर्तमाने भयावहे ।</s-l><s-l>कर्णराक्षसयोर्नक्तं दारुणप्रतिदर्शने ॥ ४ ॥</s-l></s-lg><s-lg><s-l>उपप्रैक्षन्त पाञ्चालाः स्मयमानाः सराजकाः ।</s-l><s-l>तथैव तावका राजन्घूर्णमानास्ततस्ततः ॥ ५ ॥</s-l></s-lg><s-lg><s-l>चुक्रुशुर्नेदमस्तीति द्रोणद्रौणिकृपादयः ।</s-l><s-l>तत्कर्म दृष्ट्वा संभ्रान्ता हैडिम्बस्य रणाजिरे ॥ ६ ॥</s-l></s-lg><s-lg><s-l>सर्वमाविग्नमभवद्धाहाभूतमचेतनम् ।</s-l><s-l>तव सैन्यं महाराज निराशं कर्णजीविते ॥ ७ ॥</s-l></s-lg><s-lg><s-l>दुर्योधनस्तु संप्रेक्ष्य कर्णमार्तिं परां गतम् ।</s-l><s-l>अलायुधं राक्षसेन्द्रमाहूयेदमथाब्रवीत् ॥ ८ ॥</s-l></s-lg><s-lg><s-l>एष वैकर्तनः कर्णो हैडिम्बेन समागतः ।</s-l><s-l>कुरुते कर्म सुमहद्यदस्यौपयिकं मृधे ॥ ९ ॥</s-l></s-lg><s-lg><s-l>पश्यैतान्पार्थिवाञ्शूरान्निहतान्भैमसेनिना ।</s-l><s-l>नानाशस्त्रैरभिहतान्पादपानिव दन्तिना ॥ १० ॥</s-l></s-lg><s-lg><s-l>तवैष भागः समरे राजमध्ये मया कृतः ।</s-l><s-l>तवैवानुमते वीर तं विक्रम्य निबर्हय ॥ ११ ॥</s-l></s-lg><s-lg><s-l>पुरा वैकर्तनं कर्णमेष पापो घटोत्कचः ।</s-l><s-l>मायाबलमुपाश्रित्य कर्शयत्यरिकर्शनः ॥ १२ ॥</s-l></s-lg><s-lg><s-l>एवमुक्तः स राज्ञा तु राक्षसस्तीव्रविक्रमः ।</s-l><s-l>तथेत्युक्त्वा महाबाहुर्घटोत्कचमुपाद्रवत् ॥ १३ ॥</s-l></s-lg><s-lg><s-l>ततः कर्णं समुत्सृज्य भैमसेनिरपि प्रभो ।</s-l><s-l>प्रत्यमित्रमुपायान्तं मर्दयामास मार्गणैः ॥ १४ ॥</s-l></s-lg><s-lg><s-l>तयोः समभवद्युद्धं क्रुद्धयो राक्षसेन्द्रयोः ।</s-l><s-l>मत्तयोर्वाशिताहेतोर्द्विपयोरिव कानने ॥ १५ ॥</s-l></s-lg><s-lg><s-l>रक्षसा विप्रमुक्तस्तु कर्णोऽपि रथिनां वरः ।</s-l><s-l>अभ्यद्रवद्भीमसेनं रथेनादित्यवर्चसा ॥ १६ ॥</s-l></s-lg><s-lg><s-l>तमायान्तमनादृत्य दृष्ट्वा ग्रस्तं घटोत्कचम् ।</s-l><s-l>अलायुधेन समरे सिंहेनेव गवां पतिम् ॥ १७ ॥</s-l></s-lg><s-lg><s-l>रथेनादित्यवपुषा भीमः प्रहरतां वरः ।</s-l><s-l>किरञ्शरौघान्प्रययावलायुधरथं प्रति ॥ १८ ॥</s-l></s-lg><s-lg><s-l>तमायान्तमभिप्रेक्ष्य स तदालायुधः प्रभो ।</s-l><s-l>घटोत्कचं समुत्सृज्य भीमसेनं समाह्वयत् ॥ १९ ॥</s-l></s-lg><s-lg><s-l>तं भीमः सहसाभ्येत्य राक्षसान्तकरः प्रभो ।</s-l><s-l>सगणं राक्षसेन्द्रं तं शरवर्षैरवाकिरत् ॥ २० ॥</s-l></s-lg><s-lg><s-l>तथैवालायुधो राजञ्शिलाधौतैरजिह्मगैः ।</s-l><s-l>अभ्यवर्षत कौन्तेयं पुनः पुनररिंदमः ॥ २१ ॥</s-l></s-lg><s-lg><s-l>तथा ते राक्षसाः सर्वे भीमसेनमुपाद्रवन् ।</s-l><s-l>नानाप्रहरणा भीमास्त्वत्सुतानां जयैषिणः ॥ २२ ॥</s-l></s-lg><s-lg><s-l>स ताड्यमानो बलिभिर्भीमसेनो महाबलः ।</s-l><s-l>पञ्चभिः पञ्चभिः सर्वांस्तानविध्यच्छितैः शरैः ॥ २३ ॥</s-l></s-lg><s-lg><s-l>ते वध्यमाना भीमेन राक्षसाः खरयोनयः ।</s-l><s-l>विनेदुस्तुमुलान्नादान्दुद्रुवुश्च दिशो दश ॥ २४ ॥</s-l></s-lg><s-lg><s-l>तांस्त्रास्यमानान्भीमेन दृष्ट्वा रक्षो महाबलम् ।</s-l><s-l>अभिदुद्राव वेगेन शरैश्चैनमवाकिरत् ॥ २५ ॥</s-l></s-lg><s-lg><s-l>तं भीमसेनः समरे तीक्ष्णाग्रैरक्षिणोच्छरैः ।</s-l><s-l>अलायुधस्तु तानस्तान्भीमेन विशिखान्रणे ।</s-l><s-l>चिच्छेद कांश्चित्समरे त्वरया कांश्चिदग्रहीत् ॥ २६ ॥</s-l></s-lg><s-lg><s-l>स तं दृष्ट्वा राक्षसेन्द्रं भीमो भीमपराक्रमः ।</s-l><s-l>गदां चिक्षेप वेगेन वज्रपातोपमां तदा ॥ २७ ॥</s-l></s-lg><s-lg><s-l>तामापतन्तीं वेगेन गदां ज्वालाकुलां ततः ।</s-l><s-l>गदया ताडयामास सा गदा भीममाव्रजत् ॥ २८ ॥</s-l></s-lg><s-lg><s-l>स राक्षसेन्द्रं कौन्तेयः शरवर्षैरवाकिरत् ।</s-l><s-l>तानप्यस्याकरोन्मोघान्राक्षसो निशितैः शरैः ॥ २९ ॥</s-l></s-lg><s-lg><s-l>ते चापि राक्षसाः सर्वे सैनिका भीमरूपिणः ।</s-l><s-l>शासनाद्राक्षसेन्द्रस्य निजघ्नू रथकुञ्जरान् ॥ ३० ॥</s-l></s-lg><s-lg><s-l>पाञ्चालाः सृञ्जयाश्चैव वाजिनः परमद्विपाः ।</s-l><s-l>न शान्तिं लेभिरे तत्र रक्षसैर्भृशपीडिताः ॥ ३१ ॥</s-l></s-lg><s-lg><s-l>तं तु दृष्ट्वा महाघोरं वर्तमानं महाहवे ।</s-l><s-l>अब्रवीत्पुरुषश्रेष्ठो धनंजयमिदं वचः ॥ ३२ ॥</s-l></s-lg><s-lg><s-l>पश्य भीमं महाबाहो राक्षसेन्द्रवशं गतम् ।</s-l><s-l>पदवीमस्य गच्छ त्वं मा विचारय पाण्डव ॥ ३३ ॥</s-l></s-lg><s-lg><s-l>धृष्टद्युम्नः शिखण्डी च युधामन्यूत्तमौजसौ ।</s-l><s-l>सहिता द्रौपदेयाश्च कर्णं यान्तु महारथाः ॥ ३४ ॥</s-l></s-lg><s-lg><s-l>नकुलः सहदेवश्च युयुधानश्च वीर्यवान् ।</s-l><s-l>इतरान्राक्षसान्घ्नन्तु शासनात्तव पाण्डव ॥ ३५ ॥</s-l></s-lg><s-lg><s-l>त्वमपीमां महाबाहो चमूं द्रोणपुरस्कृताम् ।</s-l><s-l>वारयस्व नरव्याघ्र महद्धि भयमागतम् ॥ ३६ ॥</s-l></s-lg><s-lg><s-l>एवमुक्ते तु कृष्णेन यथोद्दिष्टा महारथाः ।</s-l><s-l>जग्मुर्वैकर्तनं कर्णं राक्षसांश्चेतरान्रणे ॥ ३७ ॥</s-l></s-lg><s-lg><s-l>अथ पूर्णायतोत्सृष्टैः शरैराशीविषोपमैः ।</s-l><s-l>धनुश्चिच्छेद भीमस्य राक्षसेन्द्रः प्रतापवान् ॥ ३८ ॥</s-l></s-lg><s-lg><s-l>हयांश्चास्य शितैर्बाणैः सारथिं च महाबलः ।</s-l><s-l>जघान मिषतः संख्ये भीमसेनस्य भारत ॥ ३९ ॥</s-l></s-lg><s-lg><s-l>सोऽवतीर्य रथोपस्थाद्धताश्वो हतसारथिः ।</s-l><s-l>तस्मै गुर्वीं गदां घोरां स विनद्योत्ससर्ज ह ॥ ४० ॥</s-l></s-lg><s-lg><s-l>ततस्तां भीमनिर्घोषामापतन्तीं महागदाम् ।</s-l><s-l>गदया राक्षसो घोरो निजघान ननाद च ॥ ४१ ॥</s-l></s-lg><s-lg><s-l>तद्दृष्ट्वा राक्षसेन्द्रस्य घोरं कर्म भयावहम् ।</s-l><s-l>भीमसेनः प्रहृष्टात्मा गदामाशु परामृशत् ॥ ४२ ॥</s-l></s-lg><s-lg><s-l>तयोः समभवद्युद्धं तुमुलं नररक्षसोः ।</s-l><s-l>गदानिपातसंह्रादैर्भुवं कम्पयतोर्भृशम् ॥ ४३ ॥</s-l></s-lg><s-lg><s-l>गदाविमुक्तौ तौ भूयः समासाद्येतरेतरम् ।</s-l><s-l>मुष्टिभिर्वज्रसंह्रादैरन्योन्यमभिजघ्नतुः ॥ ४४ ॥</s-l></s-lg><s-lg><s-l>रथचक्रैर्युगैरक्षैरधिष्ठानैरुपस्करैः ।</s-l><s-l>यथासन्नमुपादाय निजघ्नतुरमर्षणौ ॥ ४५ ॥</s-l></s-lg><s-lg><s-l>तौ विक्षरन्तौ रुधिरं समासाद्येतरेतरम् ।</s-l><s-l>मत्ताविव महानागावकृष्येतां पुनः पुनः ॥ ४६ ॥</s-l></s-lg><s-lg><s-l>तमपश्यद्धृषीकेशः पाण्डवानां हिते रतः ।</s-l><s-l>स भीमसेनरक्षार्थं हैडिम्बं प्रत्यचोदयत् ॥ ४७ ॥</s-l></s-lg>