<s-lg><s-l> संजय उवाच ।</s-l><s-l>जित्वा यवनकाम्बोजान्युयुधानस्ततोऽर्जुनम् ।</s-l><s-l>जगाम तव सैन्यस्य मध्येन रथिनां वरः ॥ १ ॥</s-l></s-lg><s-lg><s-l>शरदंष्ट्रो नरव्याघ्रो विचित्रकवचच्छविः ।</s-l><s-l>मृगान्व्याघ्र इवाजिघ्रंस्तव सैन्यमभीषयत् ॥ २ ॥</s-l></s-lg><s-lg><s-l>स रथेन चरन्मार्गान्धनुरभ्रामयद्भृशम् ।</s-l><s-l>रुक्मपृष्ठं महावेगं रुक्मचन्द्रकसंकुलम् ॥ ३ ॥</s-l></s-lg><s-lg><s-l>रुक्माङ्गदशिरस्त्राणो रुक्मवर्मसमावृतः ।</s-l><s-l>रुक्मध्वजवरः शूरो मेरुशृङ्ग इवाबभौ ॥ ४ ॥</s-l></s-lg><s-lg><s-l>सधनुर्मण्डलः संख्ये तेजोभास्वररश्मिवान् ।</s-l><s-l>शरदीवोदितः सूर्यो नृसूर्यो विरराज ह ॥ ५ ॥</s-l></s-lg><s-lg><s-l>वृषभस्कन्धविक्रान्तो वृषभाक्षो नरर्षभः ।</s-l><s-l>तावकानां बभौ मध्ये गवां मध्ये यथा वृषः ॥ ६ ॥</s-l></s-lg><s-lg><s-l>मत्तद्विरदसंकाशं मत्तद्विरदगामिनम् ।</s-l><s-l>प्रभिन्नमिव मातङ्गं यूथमध्ये व्यवस्थितम् ।</s-l><s-l>व्याघ्रा इव जिघांसन्तस्त्वदीयाभ्यद्रवन्रणे ॥ ७ ॥</s-l></s-lg><s-lg><s-l>द्रोणानीकमतिक्रान्तं भोजानीकं च दुस्तरम् ।</s-l><s-l>जलसंधार्णवं तीर्त्वा काम्बोजानां च वाहिनीम् ॥ ८ ॥</s-l></s-lg><s-lg><s-l>हार्दिक्यमकरान्मुक्तं तीर्णं वै सैन्यसागरम् ।</s-l><s-l>परिवव्रुः सुसंक्रुद्धास्त्वदीयाः सात्यकिं रथाः ॥ ९ ॥</s-l></s-lg><s-lg><s-l>दुर्योधनश्चित्रसेनो दुःशासनविविंशती ।</s-l><s-l>शकुनिर्दुःसहश्चैव युवा दुर्मर्षणः क्रथः ॥ १० ॥</s-l></s-lg><s-lg><s-l>अन्ये च बहवः शूराः शस्त्रवन्तो दुरासदाः ।</s-l><s-l>पृष्ठतः सात्यकिं यान्तमन्वधावन्नमर्षिताः ॥ ११ ॥</s-l></s-lg><s-lg><s-l>अथ शब्दो महानासीत्तव सैन्यस्य मारिष ।</s-l><s-l>मारुतोद्धूतवेगस्य सागरस्येव पर्वणि ॥ १२ ॥</s-l></s-lg><s-lg><s-l>तानभिद्रवतः सर्वान्समीक्ष्य शिनिपुंगवः ।</s-l><s-l>शनैर्याहीति यन्तारमब्रवीत्प्रहसन्निव ॥ १३ ॥</s-l></s-lg><s-lg><s-l>इदमेति समुद्धूतं धार्तराष्ट्रस्य यद्बलम् ।</s-l><s-l>मामेवाभिमुखं तूर्णं गजाश्वरथपत्तिमत् ॥ १४ ॥</s-l></s-lg><s-lg><s-l>नादयन्वै दिशः सर्वा रथघोषेण सारथे ।</s-l><s-l>पृथिवीं चान्तरिक्षं च कम्पयन्सागरानपि ॥ १५ ॥</s-l></s-lg><s-lg><s-l>एतद्बलार्णवं तात वारयिष्ये महारणे ।</s-l><s-l>पौर्णमास्यामिवोद्धूतं वेलेव सलिलाशयम् ॥ १६ ॥</s-l></s-lg><s-lg><s-l>पश्य मे सूत विक्रान्तमिन्द्रस्येव महामृधे ।</s-l><s-l>एष सैन्यानि शत्रूणां विधमामि शितैः शरैः ॥ १७ ॥</s-l></s-lg><s-lg><s-l>निहतानाहवे पश्य पदात्यश्वरथद्विपान् ।</s-l><s-l>मच्छरैरग्निसंकाशैर्विदेहासून्सहस्रशः ॥ १८ ॥</s-l></s-lg><s-lg><s-l>इत्येवं ब्रुवतस्तस्य सात्यकेरमितौजसः ।</s-l><s-l>समीपं सैनिकास्ते तु शीघ्रमीयुर्युयुत्सवः ।</s-l><s-l>जह्याद्रवस्व तिष्ठेति पश्य पश्येति वादिनः ॥ १९ ॥</s-l></s-lg><s-lg><s-l>तानेवं ब्रुवतो वीरान्सात्यकिर्निशितैः शरैः ।</s-l><s-l>जघान त्रिशतानश्वान्कुञ्जरांश्च चतुःशतान् ॥ २० ॥</s-l></s-lg><s-lg><s-l>स संप्रहारस्तुमुलस्तस्य तेषां च धन्विनाम् ।</s-l><s-l>देवासुररणप्रख्यः प्रावर्तत जनक्षयः ॥ २१ ॥</s-l></s-lg><s-lg><s-l>मेघजालनिभं सैन्यं तव पुत्रस्य मारिष ।</s-l><s-l>प्रत्यगृह्णाच्छिनेः पौत्रः शरैराशीविषोपमैः ॥ २२ ॥</s-l></s-lg><s-lg><s-l>प्रच्छाद्यमानः समरे शरजालैः स वीर्यवान् ।</s-l><s-l>असंभ्रमं महाराज तावकानवधीद्बहून् ॥ २३ ॥</s-l></s-lg><s-lg><s-l>आश्चर्यं तत्र राजेन्द्र सुमहद्दृष्टवानहम् ।</s-l><s-l>न मोघः सायकः कश्चित्सात्यकेरभवत्प्रभो ॥ २४ ॥</s-l></s-lg><s-lg><s-l>रथनागाश्वकलिलः पदात्यूर्मिसमाकुलः ।</s-l><s-l>शैनेयवेलामासाद्य स्थितः सैन्यमहार्णवः ॥ २५ ॥</s-l></s-lg><s-lg><s-l>संभ्रान्तनरनागाश्वमावर्तत मुहुर्मुहुः ।</s-l><s-l>तत्सैन्यमिषुभिस्तेन वध्यमानं समन्ततः ।</s-l><s-l>बभ्राम तत्र तत्रैव गावः शीतार्दिता इव ॥ २६ ॥</s-l></s-lg><s-lg><s-l>पदातिनं रथं नागं सादिनं तुरगं तथा ।</s-l><s-l>अविद्धं तत्र नाद्राक्षं युयुधानस्य सायकैः ॥ २७ ॥</s-l></s-lg><s-lg><s-l>न तादृक्कदनं राजन्कृतवांस्तत्र फल्गुनः ।</s-l><s-l>यादृक्क्षयमनीकानामकरोत्सात्यकिर्नृप ।</s-l><s-l>अत्यर्जुनं शिनेः पौत्रो युध्यते भरतर्षभ ॥ २८ ॥</s-l></s-lg><s-lg><s-l>ततो दुर्योधनो राजा सात्वतस्य त्रिभिः शरैः ।</s-l><s-l>विव्याध सूतं निशितैश्चतुर्भिश्चतुरो हयान् ॥ २९ ॥</s-l></s-lg><s-lg><s-l>सात्यकिं च त्रिभिर्विद्ध्वा पुनर्विव्याध सोऽष्टभिः ।</s-l><s-l>दुःशासनः षोडशभिर्विव्याध शिनिपुंगवम् ॥ ३० ॥</s-l></s-lg><s-lg><s-l>शकुनिः पञ्चविंशत्या चित्रसेनश्च पञ्चभिः ।</s-l><s-l>दुःसहः पञ्चदशभिर्विव्याधोरसि सात्यकिम् ॥ ३१ ॥</s-l></s-lg><s-lg><s-l>उत्स्मयन्वृष्णिशार्दूलस्तथा बाणैः समाहतः ।</s-l><s-l>तानविध्यन्महाराज सर्वानेव त्रिभिस्त्रिभिः ॥ ३२ ॥</s-l></s-lg><s-lg><s-l>गाढविद्धानरीन्कृत्वा मार्गणैः सोऽतितेजनैः ।</s-l><s-l>शैनेयः श्येनवत्संख्ये व्यचरल्लघुविक्रमः ॥ ३३ ॥</s-l></s-lg><s-lg><s-l>सौबलस्य धनुश्छित्त्वा हस्तावापं निकृत्य च ।</s-l><s-l>दुर्योधनं त्रिभिर्बाणैरभ्यविध्यत्स्तनान्तरे ॥ ३४ ॥</s-l></s-lg><s-lg><s-l>चित्रसेनं शतेनैव दशभिर्दुःसहं तथा ।</s-l><s-l>दुःशासनं च विंशत्या विव्याध शिनिपुंगवः ॥ ३५ ॥</s-l></s-lg><s-lg><s-l>अथान्यद्धनुरादाय स्यालस्तव विशां पते ।</s-l><s-l>अष्टभिः सात्यकिं विद्ध्वा पुनर्विव्याध पञ्चभिः ॥ ३६ ॥</s-l></s-lg><s-lg><s-l>दुःशासनश्च दशभिर्दुःसहश्च त्रिभिः शरैः ।</s-l><s-l>दुर्मुखश्च द्वादशभी राजन्विव्याध सात्यकिम् ॥ ३७ ॥</s-l></s-lg><s-lg><s-l>दुर्योधनस्त्रिसप्तत्या विद्ध्वा भारत माधवम् ।</s-l><s-l>ततोऽस्य निशितैर्बाणैस्त्रिभिर्विव्याध सारथिम् ॥ ३८ ॥</s-l></s-lg><s-lg><s-l>तान्सर्वान्सहिताञ्शूरान्यतमानान्महारथान् ।</s-l><s-l>पञ्चभिः पञ्चभिर्बाणैः पुनर्विव्याध सात्यकिः ॥ ३९ ॥</s-l></s-lg><s-lg><s-l>ततः स रथिनां श्रेष्ठस्तव पुत्रस्य सारथिम् ।</s-l><s-l>आजघानाशु भल्लेन स हतो न्यपतद्भुवि ॥ ४० ॥</s-l></s-lg><s-lg><s-l>पातिते सारथौ तस्मिंस्तव पुत्ररथः प्रभो ।</s-l><s-l>वातायमानैस्तैरश्वैरपानीयत संगरात् ॥ ४१ ॥</s-l></s-lg><s-lg><s-l>ततस्तव सुता राजन्सैनिकाश्च विशां पते ।</s-l><s-l>राज्ञो रथमभिप्रेक्ष्य विद्रुताः शतशोऽभवन् ॥ ४२ ॥</s-l></s-lg><s-lg><s-l>विद्रुतं तत्र तत्सैन्यं दृष्ट्वा भारत सात्यकिः ।</s-l><s-l>अवाकिरच्छरैस्तीक्ष्णै रुक्मपुङ्खैः शिलाशितैः ॥ ४३ ॥</s-l></s-lg><s-lg><s-l>विद्राव्य सर्वसैन्यानि तावकानि समन्ततः ।</s-l><s-l>प्रययौ सात्यकी राजञ्श्वेताश्वस्य रथं प्रति ॥ ४४ ॥</s-l></s-lg><s-lg><s-l>तं शरानाददानं च रक्षमाणं च सारथिम् ।</s-l><s-l>आत्मानं मोचयन्तं च तावकाः समपूजयन् ॥ ४५ ॥</s-l></s-lg>