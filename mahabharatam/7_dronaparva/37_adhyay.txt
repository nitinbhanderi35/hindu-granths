<s-lg><s-l> धृतराष्ट्र उवाच ।</s-l><s-l>तथा प्रमथमानं तं महेष्वासमजिह्मगैः ।</s-l><s-l>आर्जुनिं मामकाः सर्वे के त्वेनं समवाकिरन् ॥ १ ॥</s-l></s-lg><s-lg><s-l> संजय उवाच ।</s-l><s-l>शृणु राजन्कुमारस्य रणे विक्रीडितं महत् ।</s-l><s-l>बिभित्सतो रथानीकं भारद्वाजेन रक्षितम् ॥ २ ॥</s-l></s-lg><s-lg><s-l>मद्रेशं सादितं दृष्ट्वा सौभाद्रेणाशुगै रणे ।</s-l><s-l>शल्यादवरजः क्रुद्धः किरन्बाणान्समभ्ययात् ॥ ३ ॥</s-l></s-lg><s-lg><s-l>स विद्ध्वा दशभिर्बाणैः साश्वयन्तारमार्जुनिम् ।</s-l><s-l>उदक्रोशन्महाशब्दं तिष्ठ तिष्ठेति चाब्रवीत् ॥ ४ ॥</s-l></s-lg><s-lg><s-l>तस्यार्जुनिः शिरोग्रीवं पाणिपादं धनुर्हयान् ।</s-l><s-l>छत्रं ध्वजं नियन्तारं त्रिवेणुं शम्युपस्करम् ॥ ५ ॥</s-l></s-lg><s-lg><s-l>चक्रे युगेषां तूणीराननुकर्षं च सायकैः ।</s-l><s-l>पताकां चक्रगोप्तारौ सर्वोपकरणानि च ।</s-l><s-l>व्यधमल्लाघवात्तच्च ददृशे नास्य कश्चन ॥ ६ ॥</s-l></s-lg><s-lg><s-l>स पपात क्षितौ क्षीणः प्रविद्धाभरणाम्बरः ।</s-l><s-l>वायुनेव महाचैत्यः संभग्नोऽमिततेजसा ।</s-l><s-l>अनुगाश्चास्य वित्रस्ताः प्राद्रवन्सर्वतोदिशम् ॥ ७ ॥</s-l></s-lg><s-lg><s-l>आर्जुनेः कर्म तद्दृष्ट्व प्रणेदुश्च समन्ततः ।</s-l><s-l>नादेन सर्वभूतानि साधु साध्विति भारत ॥ ८ ॥</s-l></s-lg><s-lg><s-l>शल्यभ्रातर्यथारुग्णे बहुशस्तस्य सैनिकाः ।</s-l><s-l>कुलाधिवासनामानि श्रावयन्तोऽर्जुनात्मजम् ॥ ९ ॥</s-l></s-lg><s-lg><s-l>अभ्यवर्तन्त संक्रुद्धा विविधायुधपाणयः ।</s-l><s-l>रथैरश्वैर्गजैश्चान्ये पादातैश्च बलोत्कटाः ॥ १० ॥</s-l></s-lg><s-lg><s-l>बाणशब्देन महता खुरनेमिस्वनेन च ।</s-l><s-l>हुंकारैः क्ष्वेडितोत्क्रुष्टैः सिंहनादैः सगर्जितैः ॥ ११ ॥</s-l></s-lg><s-lg><s-l>ज्यातलत्रस्वनैरन्ये गर्जन्तोऽर्जुननन्दनम् ।</s-l><s-l>ब्रुवन्तश्च न नो जीवन्मोक्ष्यसे जीवतामिति ॥ १२ ॥</s-l></s-lg><s-lg><s-l>तांस्तथा ब्रुवतो दृष्ट्वा सौभद्रः प्रहसन्निव ।</s-l><s-l>यो यः स्म प्राहरत्पूर्वं तं तं विव्याध पत्रिभिः ॥ १३ ॥</s-l></s-lg><s-lg><s-l>संदर्शयिष्यन्नस्त्राणि चित्राणि च लघूनि च ।</s-l><s-l>आर्जुनिः समरे शूरो मृदुपूर्वमयुध्यत ॥ १४ ॥</s-l></s-lg><s-lg><s-l>वासुदेवादुपात्तं यद्यदस्त्रं च धनंजयात् ।</s-l><s-l>अदर्शयत तत्कार्ष्णिः कृष्णाभ्यामविशेषयन् ॥ १५ ॥</s-l></s-lg><s-lg><s-l>दूरमस्यन्गुरुं भारं साधयंश्च पुनः पुनः ।</s-l><s-l>संदधद्विसृजंश्चेषून्निर्विशेषमदृश्यत ॥ १६ ॥</s-l></s-lg><s-lg><s-l>चापमण्डलमेवास्य विस्फुरद्दिक्ष्वदृश्यत ।</s-l><s-l>तमो घ्नतः सुदीप्तस्य सवितुर्मण्डलं यथा ॥ १७ ॥</s-l></s-lg><s-lg><s-l>ज्याशब्दः शुश्रुवे तस्य तलशब्दश्च दारुणः ।</s-l><s-l>महाशनिमुचः काले पयोदस्येव निस्वनः ॥ १८ ॥</s-l></s-lg><s-lg><s-l>ह्रीमानमर्षी सौभद्रो मानकृत्प्रियदर्शनः ।</s-l><s-l>संमिमानयिषुर्वीरानिष्वासांश्चाप्ययुध्यत ॥ १९ ॥</s-l></s-lg><s-lg><s-l>मृदुर्भूत्वा महाराज दारुणः समपद्यत ।</s-l><s-l>वर्षाभ्यतीतो भगवाञ्शरदीव दिवाकरः ॥ २० ॥</s-l></s-lg><s-lg><s-l>शरान्विचित्रान्महतो रुक्मपुङ्खाञ्शिलाशितान् ।</s-l><s-l>मुमोच शतशः क्रुद्धो गभस्तीनिव भास्करः ॥ २१ ॥</s-l></s-lg><s-lg><s-l>क्षुरप्रैर्वत्सदन्तैश्च विपाठैश्च महायशाः ।</s-l><s-l>नाराचैरर्धनाराचैर्भल्लैरज्ञलिकैरपि ॥ २२ ॥</s-l></s-lg><s-lg><s-l>अवाकिरद्रथानीकं भारद्वाजस्य पश्यतः ।</s-l><s-l>ततस्तत्सैन्यमभवद्विमुखं शरपीडितम् ॥ २३ ॥</s-l></s-lg>