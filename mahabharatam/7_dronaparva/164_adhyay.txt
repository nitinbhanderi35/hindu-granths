<s-lg><s-l> संजय उवाच ।</s-l><s-l>तस्मिंस्तथा वर्तमाने नराश्वगजसंक्षये ।</s-l><s-l>दुःशासनो महाराज धृष्टद्युम्नमयोधयत् ॥ १ ॥</s-l></s-lg><s-lg><s-l>स तु रुक्मरथासक्तो दुःशासनशरार्दितः ।</s-l><s-l>अमर्षात्तव पुत्रस्य शरैर्वाहानवाकिरत् ॥ २ ॥</s-l></s-lg><s-lg><s-l>क्षणेन स रथस्तस्य सध्वजः सहसारथिः ।</s-l><s-l>नादृश्यत महाराज पार्षतस्य शरैश्चितः ॥ ३ ॥</s-l></s-lg><s-lg><s-l>दुःशासनस्तु राजेन्द्र पाञ्चाल्यस्य महात्मनः ।</s-l><s-l>नाशकत्प्रमुखे स्थातुं शरजालप्रपीडितः ॥ ४ ॥</s-l></s-lg><s-lg><s-l>स तु दुःशासनं बाणैर्विमुखीकृत्य पार्षतः ।</s-l><s-l>किरञ्शरसहस्राणि द्रोणमेवाभ्ययाद्रणे ॥ ५ ॥</s-l></s-lg><s-lg><s-l>प्रत्यपद्यत हार्दिक्यः कृतवर्मा तदन्तरम् ।</s-l><s-l>सोदर्याणां त्रयश्चैव त एनं पर्यवारयन् ॥ ६ ॥</s-l></s-lg><s-lg><s-l>तं यमौ पृष्ठतोऽन्वैतां रक्षन्तौ पुरुषर्षभौ ।</s-l><s-l>द्रोणायाभिमुखं यान्तं दीप्यमानमिवानलम् ॥ ७ ॥</s-l></s-lg><s-lg><s-l>संप्रहारमकुर्वंस्ते सर्वे सप्त महारथाः ।</s-l><s-l>अमर्षिताः सत्त्ववन्तः कृत्वा मरणमग्रतः ॥ ८ ॥</s-l></s-lg><s-lg><s-l>शुद्धात्मानः शुद्धवृत्ता राजन्स्वर्गपुरस्कृताः ।</s-l><s-l>आर्यं युद्धमकुर्वन्त परस्परजिगीषवः ॥ ९ ॥</s-l></s-lg><s-lg><s-l>शुक्लाभिजनकर्माणो मतिमन्तो जनाधिपाः ।</s-l><s-l>धर्मयुद्धमयुध्यन्त प्रेक्षन्तो गतिमुत्तमाम् ॥ १० ॥</s-l></s-lg><s-lg><s-l>न तत्रासीदधर्मिष्ठमशस्त्रं युद्धमेव च ।</s-l><s-l>नात्र कर्णी न नालीको न लिप्तो न च वस्तकः ॥ ११ ॥</s-l></s-lg><s-lg><s-l>न सूची कपिशो नात्र न गवास्थिर्गजास्थिकः ।</s-l><s-l>इषुरासीन्न संश्लिष्टो न पूतिर्न च जिह्मगः ॥ १२ ॥</s-l></s-lg><s-lg><s-l>ऋजून्येव विशुद्धानि सर्वे शस्त्राण्यधारयन् ।</s-l><s-l>सुयुद्धेन पराँल्लोकानीप्सन्तः कीर्तिमेव च ॥ १३ ॥</s-l></s-lg><s-lg><s-l>तदासीत्तुमुलं युद्धं सर्वदोषविवर्जितम् ।</s-l><s-l>चतुर्णां तव योधानां तैस्त्रिभिः पाण्डवैः सह ॥ १४ ॥</s-l></s-lg><s-lg><s-l>धृष्टद्युम्नस्तु तान्हित्वा तव राजन्रथर्षभान् ।</s-l><s-l>यमाभ्यां वारितान्दृष्ट्वा शीघ्रास्त्रो द्रोणमभ्ययात् ॥ १५ ॥</s-l></s-lg><s-lg><s-l>निवारितास्तु ते वीरास्तयोः पुरुषसिंहयोः ।</s-l><s-l>समसज्जन्त चत्वारो वाताः पर्वतयोरिव ॥ १६ ॥</s-l></s-lg><s-lg><s-l>द्वाभ्यां द्वाभ्यां यमौ सार्धं रथाभ्यां रथपुंगवौ ।</s-l><s-l>समासक्तौ ततो द्रोणं धृष्टद्युम्नोऽभ्यवर्तत ॥ १७ ॥</s-l></s-lg><s-lg><s-l>दृष्ट्वा द्रोणाय पाञ्चाल्यं व्रजन्तं युद्धदुर्मदम् ।</s-l><s-l>यमाभ्यां तांश्च संसक्तांस्तदन्तरमुपाद्रवत् ॥ १८ ॥</s-l></s-lg><s-lg><s-l>दुर्योधनो महाराज किरञ्शोणितभोजनान् ।</s-l><s-l>तं सात्यकिः शीघ्रतरं पुनरेवाभ्यवर्तत ॥ १९ ॥</s-l></s-lg><s-lg><s-l>तौ परस्परमासाद्य समीपे कुरुमाधवौ ।</s-l><s-l>हसमानौ नृशार्दूलावभीतौ समगच्छताम् ॥ २० ॥</s-l></s-lg><s-lg><s-l>बाल्ये वृत्तानि सर्वाणि प्रीयमाणौ विचिन्त्य तौ ।</s-l><s-l>अन्योन्यं प्रेक्षमाणौ च हसमानौ पुनः पुनः ॥ २१ ॥</s-l></s-lg><s-lg><s-l>अथ दुर्योधनो राजा सात्यकिं प्रत्यभाषत ।</s-l><s-l>प्रियं सखायं सततं गर्हयन्वृत्तमात्मनः ॥ २२ ॥</s-l></s-lg><s-lg><s-l>धिक्क्रोधं धिक्सखे लोभं धिङ्मोहं धिगमर्षितम् ।</s-l><s-l>धिगस्तु क्षात्रमाचारं धिगस्तु बलमौरसम् ॥ २३ ॥</s-l></s-lg><s-lg><s-l>यत्त्वं मामभिसंधत्से त्वां चाहं शिनिपुंगव ।</s-l><s-l>त्वं हि प्राणैः प्रियतरो ममाहं च सदा तव ॥ २४ ॥</s-l></s-lg><s-lg><s-l>स्मरामि तानि सर्वाणि बाल्ये वृत्तानि यानि नौ ।</s-l><s-l>तानि सर्वाणि जीर्णानि सांप्रतं नौ रणाजिरे ।</s-l><s-l>किमन्यत्क्रोधलोभाभ्यां युध्यामि त्वाद्य सात्वत ॥ २५ ॥</s-l></s-lg><s-lg><s-l>तं तथावादिनं राजन्सात्यकिः प्रत्यभाषत ।</s-l><s-l>प्रहसन्विशिखांस्तीक्ष्णानुद्यम्य परमास्त्रवित् ॥ २६ ॥</s-l></s-lg><s-lg><s-l>नेयं सभा राजपुत्र न चाचार्यनिवेशनम् ।</s-l><s-l>यत्र क्रीडितमस्माभिस्तदा राजन्समागतैः ॥ २७ ॥</s-l></s-lg><s-lg><s-l> दुर्योधन उवाच ।</s-l><s-l>क्व सा क्रीडा गतास्माकं बाल्ये वै शिनिपुंगव ।</s-l><s-l>क्व च युद्धमिदं भूयः कालो हि दुरतिक्रमः ॥ २८ ॥</s-l></s-lg><s-lg><s-l>किं नु नो विद्यते कृत्यं धनेन धनलिप्सया ।</s-l><s-l>यत्र युध्यामहे सर्वे धनलोभात्समागताः ॥ २९ ॥</s-l></s-lg><s-lg><s-l> संजय उवाच ।</s-l><s-l>तं तथावादिनं तत्र राजानं माधवोऽब्रवीत् ।</s-l><s-l>एवंवृत्तं सदा क्षत्रं यद्धन्तीह गुरूनपि ॥ ३० ॥</s-l></s-lg><s-lg><s-l>यदि तेऽहं प्रियो राजञ्जहि मां मा चिरं कृथाः ।</s-l><s-l>त्वत्कृते सुकृताँल्लोकान्गच्छेयं भरतर्षभ ॥ ३१ ॥</s-l></s-lg><s-lg><s-l>या ते शक्तिर्बलं चैव तत्क्षिप्रं मयि दर्शय ।</s-l><s-l>नेच्छाम्येतदहं द्रष्टुं मित्राणां व्यसनं महत् ॥ ३२ ॥</s-l></s-lg><s-lg><s-l>इत्येवं व्यक्तमाभाष्य प्रतिभाष्य च सात्यकिः ।</s-l><s-l>अभ्ययात्तूर्णमव्यग्रो निरपेक्षो विशां पते ॥ ३३ ॥</s-l></s-lg><s-lg><s-l>तमायान्तमभिप्रेक्ष्य प्रत्यगृह्णात्तवात्मजः ।</s-l><s-l>शरैश्चावाकिरद्राजञ्शैनेयं तनयस्तव ॥ ३४ ॥</s-l></s-lg><s-lg><s-l>ततः प्रववृते युद्धं कुरुमाधवसिंहयोः ।</s-l><s-l>अन्योन्यं क्रुद्धयोर्घोरं यथा द्विरदसिंहयोः ॥ ३५ ॥</s-l></s-lg><s-lg><s-l>ततः पूर्णायतोत्सृष्टैः सात्वतं युद्धदुर्मदम् ।</s-l><s-l>दुर्योधनः प्रत्यविध्यद्दशभिर्निशितैः शरैः ॥ ३६ ॥</s-l></s-lg><s-lg><s-l>तं सात्यकिः प्रत्यविध्यत्तथैव दशभिः शरैः ।</s-l><s-l>पञ्चाशता पुनश्चाजौ त्रिंशता दशभिश्च ह ॥ ३७ ॥</s-l></s-lg><s-lg><s-l>तस्य संदधतश्चेषून्संहितेषुं च कार्मुकम् ।</s-l><s-l>अच्छिनत्सात्यकिस्तूर्णं शरैश्चैवाभ्यवीवृषत् ॥ ३८ ॥</s-l></s-lg><s-lg><s-l>स गाढविद्धो व्यथितः प्रत्यपायाद्रथान्तरम् ।</s-l><s-l>दुर्योधनो महाराज दाशार्हशरपीडितः ॥ ३९ ॥</s-l></s-lg><s-lg><s-l>समाश्वस्य तु पुत्रस्ते सात्यकिं पुनरभ्ययात् ।</s-l><s-l>विसृजन्निषुजालानि युयुधानरथं प्रति ॥ ४० ॥</s-l></s-lg><s-lg><s-l>तथैव सात्यकिर्बाणान्दुर्योधनरथं प्रति ।</s-l><s-l>प्रततं व्यसृजद्राजंस्तत्संकुलमवर्तत ॥ ४१ ॥</s-l></s-lg><s-lg><s-l>तत्रेषुभिः क्षिप्यमाणैः पतद्भिश्च समन्ततः ।</s-l><s-l>अग्नेरिव महाकक्षे शब्दः समभवन्महान् ॥ ४२ ॥</s-l></s-lg><s-lg><s-l>तत्राभ्यधिकमालक्ष्य माधवं रथसत्तमम् ।</s-l><s-l>क्षिप्रमभ्यपतत्कर्णः परीप्संस्तनयं तव ॥ ४३ ॥</s-l></s-lg><s-lg><s-l>न तु तं मर्षयामास भीमसेनो महाबलः ।</s-l><s-l>अभ्ययात्त्वरितः कर्णं विसृजन्सायकान्बहून् ॥ ४४ ॥</s-l></s-lg><s-lg><s-l>तस्य कर्णः शितान्बाणान्प्रतिहन्य हसन्निव ।</s-l><s-l>धनुः शरांश्च चिच्छेद सूतं चाभ्यहनच्छरैः ॥ ४५ ॥</s-l></s-lg><s-lg><s-l>भीमसेनस्तु संक्रुद्धो गदामादाय पाण्डवः ।</s-l><s-l>ध्वजं धनुश्च सूतं च संममर्दाहवे रिपोः ॥ ४६ ॥</s-l></s-lg><s-lg><s-l>अमृष्यमाणः कर्णस्तु भीमसेनमयुध्यत ।</s-l><s-l>विविधैरिषुजालैश्च नानाशस्त्रैश्च संयुगे ॥ ४७ ॥</s-l></s-lg><s-lg><s-l>संकुले वर्तमाने तु राजा धर्मसुतोऽब्रवीत् ।</s-l><s-l>पाञ्चालानां नरव्याघ्रान्मत्स्यानां च नरर्षभान् ॥ ४८ ॥</s-l></s-lg><s-lg><s-l>ये नः प्राणाः शिरो ये नो ये नो योधा महाबलाः ।</s-l><s-l>त एते धार्तराष्ट्रेषु विषक्ताः पुरुषर्षभाः ॥ ४९ ॥</s-l></s-lg><s-lg><s-l>किं तिष्ठत यथा मूढाः सर्वे विगतचेतसः ।</s-l><s-l>तत्र गच्छत यत्रैते युध्यन्ते मामका रथाः ॥ ५० ॥</s-l></s-lg><s-lg><s-l>क्षत्रधर्मं पुरस्कृत्य सर्व एव गतज्वराः ।</s-l><s-l>जयन्तो वध्यमाना वा गतिमिष्टां गमिष्यथ ॥ ५१ ॥</s-l></s-lg><s-lg><s-l>जित्वा च बहुभिर्यज्ञैर्यक्ष्यध्वं भूरिदक्षिणैः ।</s-l><s-l>हता वा देवसाद्भूत्वा लोकान्प्राप्स्यथ पुष्कलान् ॥ ५२ ॥</s-l></s-lg><s-lg><s-l>ते राज्ञा चोदिता वीरा योत्स्यमाना महारथाः ।</s-l><s-l>चतुर्धा वहिनीं कृत्वा त्वरिता द्रोणमभ्ययुः ॥ ५३ ॥</s-l></s-lg><s-lg><s-l>पाञ्चालास्त्वेकतो द्रोणमभ्यघ्नन्बहुभिः शरैः ।</s-l><s-l>भीमसेनपुरोगाश्च एकतः पर्यवारयन् ॥ ५४ ॥</s-l></s-lg><s-lg><s-l>आसंस्तु पाण्डुपुत्राणां त्रयोऽजिह्मा महारथाः ।</s-l><s-l>यमौ च भीमसेनश्च प्राक्रोशन्त धनंजयम् ॥ ५५ ॥</s-l></s-lg><s-lg><s-l>अभिद्रवार्जुन क्षिप्रं कुरून्द्रोणादपानुद ।</s-l><s-l>तत एनं हनिष्यन्ति पाञ्चाला हतरक्षिणम् ॥ ५६ ॥</s-l></s-lg><s-lg><s-l>कौरवेयांस्ततः पार्थः सहसा समुपाद्रवत् ।</s-l><s-l>पाञ्चालानेव तु द्रोणो धृष्टद्युम्नपुरोगमान् ॥ ५७ ॥</s-l></s-lg><s-lg><s-l>पाञ्चालानां ततो द्रोणोऽप्यकरोत्कदनं महत् ।</s-l><s-l>यथा क्रुद्धो रणे शक्रो दानवानां क्षयं पुरा ॥ ५८ ॥</s-l></s-lg><s-lg><s-l>द्रोणास्त्रेण महाराज वध्यमानाः परे युधि ।</s-l><s-l>नात्रसन्त रणे द्रोणात्सत्त्ववन्तो महारथाः ॥ ५९ ॥</s-l></s-lg><s-lg><s-l>वध्यमाना महाराज पाञ्चालाः सृञ्जयास्तथा ।</s-l><s-l>द्रोणमेवाभ्ययुर्युद्धे मोहयन्तो महारथम् ॥ ६० ॥</s-l></s-lg><s-lg><s-l>तेषां तूत्साद्यमानानां पाञ्चालानां समन्ततः ।</s-l><s-l>अभवद्भैरवो नादो वध्यतां शरशक्तिभिः ॥ ६१ ॥</s-l></s-lg><s-lg><s-l>वध्यमानेषु संग्रामे पाञ्चालेषु महात्मना ।</s-l><s-l>उदीर्यमाणे द्रोणास्त्रे पाण्डवान्भयमाविशत् ॥ ६२ ॥</s-l></s-lg><s-lg><s-l>दृष्ट्वाश्वनरसंघानां विपुलं च क्षयं युधि ।</s-l><s-l>पाण्डवेया महाराज नाशंसुर्विजयं तदा ॥ ६३ ॥</s-l></s-lg><s-lg><s-l>कच्चिद्द्रोणो न नः सर्वान्क्षपयेत्परमास्त्रवित् ।</s-l><s-l>समिद्धः शिशिरापाये दहन्कक्षमिवानलः ॥ ६४ ॥</s-l></s-lg><s-lg><s-l>न चैनं संयुगे कश्चित्समर्थः प्रतिवीक्षितुम् ।</s-l><s-l>न चैनमर्जुनो जातु प्रतियुध्येत धर्मवित् ॥ ६५ ॥</s-l></s-lg><s-lg><s-l>त्रस्तान्कुन्तीसुतान्दृष्ट्वा द्रोणसायकपीडितान् ।</s-l><s-l>मतिमाञ्श्रेयसे युक्तः केशवोऽर्जुनमब्रवीत् ॥ ६६ ॥</s-l></s-lg><s-lg><s-l>नैष युद्धेन संग्रामे जेतुं शक्यः कथंचन ।</s-l><s-l>अपि वृत्रहणा युद्धे रथयूथपयूथपः ॥ ६७ ॥</s-l></s-lg><s-lg><s-l>आस्थीयतां जये योगो धर्ममुत्सृज्य पाण्डव ।</s-l><s-l>यथा वः संयुगे सर्वान्न हन्याद्रुक्मवाहनः ॥ ६८ ॥</s-l></s-lg><s-lg><s-l>अश्वत्थाम्नि हते नैष युध्येदिति मतिर्मम ।</s-l><s-l>तं हतं संयुगे कश्चिदस्मै शंसतु मानवः ॥ ६९ ॥</s-l></s-lg><s-lg><s-l>एतन्नारोचयद्राजन्कुन्तीपुत्रो धनंजयः ।</s-l><s-l>अन्ये त्वरोचयन्सर्वे कृच्छ्रेण तु युधिष्ठिरः ॥ ७० ॥</s-l></s-lg><s-lg><s-l>ततो भीमो महाबाहुरनीके स्वे महागजम् ।</s-l><s-l>जघान गदया राजन्नश्वत्थामानमित्युत ॥ ७१ ॥</s-l></s-lg><s-lg><s-l>भीमसेनस्तु सव्रीडमुपेत्य द्रोणमाहवे ।</s-l><s-l>अश्वत्थामा हत इति शब्दमुच्चैश्चकार ह ॥ ७२ ॥</s-l></s-lg><s-lg><s-l>अश्वत्थामेति हि गजः ख्यातो नाम्ना हतोऽभवत् ।</s-l><s-l>कृत्वा मनसि तं भीमो मिथ्या व्याहृतवांस्तदा ॥ ७३ ॥</s-l></s-lg><s-lg><s-l>भीमसेनवचः श्रुत्वा द्रोणस्तत्परमप्रियम् ।</s-l><s-l>मनसा सन्नगात्रोऽभूद्यथा सैकतमम्भसि ॥ ७४ ॥</s-l></s-lg><s-lg><s-l>शङ्कमानः स तन्मिथ्या वीर्यज्ञः स्वसुतस्य वै ।</s-l><s-l>हतः स इति च श्रुत्वा नैव धैर्यादकम्पत ॥ ७५ ॥</s-l></s-lg><s-lg><s-l>स लब्ध्वा चेतनां द्रोणः क्षणेनैव समाश्वसत् ।</s-l><s-l>अनुचिन्त्यात्मनः पुत्रमविषह्यमरातिभिः ॥ ७६ ॥</s-l></s-lg><s-lg><s-l>स पार्षतमभिद्रुत्य जिघांसुर्मृत्युमात्मनः ।</s-l><s-l>अवाकिरत्सहस्रेण तीक्ष्णानां कङ्कपत्रिणाम् ॥ ७७ ॥</s-l></s-lg><s-lg><s-l>तं वै विंशतिसाहस्राः पाञ्चालानां नरर्षभाः ।</s-l><s-l>तथा चरन्तं संग्रामे सर्वतो व्यकिरञ्शरैः ॥ ७८ ॥</s-l></s-lg><s-lg><s-l>ततः प्रादुष्करोद्द्रोणो ब्राह्ममस्त्रं परंतपः ।</s-l><s-l>वधाय तेषां शूराणां पाञ्चालानाममर्षितः ॥ ७९ ॥</s-l></s-lg><s-lg><s-l>ततो व्यरोचत द्रोणो विनिघ्नन्सर्वसोमकान् ।</s-l><s-l>शिरांस्यपातयच्चापि पाञ्चालानां महामृधे ।</s-l><s-l>तथैव परिघाकारान्बाहून्कनकभूषणान् ॥ ८० ॥</s-l></s-lg><s-lg><s-l>ते वध्यमानाः समरे भारद्वाजेन पार्थिवाः ।</s-l><s-l>मेदिन्यामन्वकीर्यन्त वातनुन्ना इव द्रुमाः ॥ ८१ ॥</s-l></s-lg><s-lg><s-l>कुञ्जराणां च पततां हयौघानां च भारत ।</s-l><s-l>अगम्यरूपा पृथिवी मांसशोणितकर्दमा ॥ ८२ ॥</s-l></s-lg><s-lg><s-l>हत्वा विंशतिसाहस्रान्पाञ्चालानां रथव्रजान् ।</s-l><s-l>अतिष्ठदाहवे द्रोणो विधूमोऽग्निरिव ज्वलन् ॥ ८३ ॥</s-l></s-lg><s-lg><s-l>तथैव च पुनः क्रुद्धो भारद्वाजः प्रतापवान् ।</s-l><s-l>वसुदानस्य भल्लेन शिरः कायादपाहरत् ॥ ८४ ॥</s-l></s-lg><s-lg><s-l>पुनः पञ्चशतान्मत्स्यान्षट्सहस्रांश्च सृञ्जयान् ।</s-l><s-l>हस्तिनामयुतं हत्वा जघानाश्वायुतं पुनः ॥ ८५ ॥</s-l></s-lg><s-lg><s-l>क्षत्रियाणामभावाय दृष्ट्वा द्रोणमवस्थितम् ।</s-l><s-l>ऋषयोऽभ्यागमंस्तूर्णं हव्यवाहपुरोगमाः ॥ ८६ ॥</s-l></s-lg><s-lg><s-l>विश्वामित्रो जमदग्निर्भारद्वाजोऽथ गौतमः ।</s-l><s-l>वसिष्ठः कश्यपोऽत्रिश्च ब्रह्मलोकं निनीषवः ॥ ८७ ॥</s-l></s-lg><s-lg><s-l>सिकताः पृश्नयो गर्गा बालखिल्या मरीचिपाः ।</s-l><s-l>भृगवोऽङ्गिरसश्चैव सूक्ष्माश्चान्ये महर्षयः ॥ ८८ ॥</s-l></s-lg><s-lg><s-l>त एनमब्रुवन्सर्वे द्रोणमाहवशोभिनम् ।</s-l><s-l>अधर्मतः कृतं युद्धं समयो निधनस्य ते ॥ ८९ ॥</s-l></s-lg><s-lg><s-l>न्यस्यायुधं रणे द्रोण समेत्यास्मानवस्थितान् ।</s-l><s-l>नातः क्रूरतरं कर्म पुनः कर्तुं त्वमर्हसि ॥ ९० ॥</s-l></s-lg><s-lg><s-l>वेदवेदाङ्गविदुषः सत्यधर्मपरस्य च ।</s-l><s-l>ब्राह्मणस्य विशेषेण तवैतन्नोपपद्यते ॥ ९१ ॥</s-l></s-lg><s-lg><s-l>न्यस्यायुधममोघेषो तिष्ठ वर्त्मनि शाश्वते ।</s-l><s-l>परिपूर्णश्च कालस्ते वस्तुं लोकेऽद्य मानुषे ॥ ९२ ॥</s-l></s-lg><s-lg><s-l>इति तेषां वचः श्रुत्वा भीमसेनवचश्च तत् ।</s-l><s-l>धृष्टद्युम्नं च संप्रेक्ष्य रणे स विमनाभवत् ॥ ९३ ॥</s-l></s-lg><s-lg><s-l>स दह्यमानो व्यथितः कुन्तीपुत्रं युधिष्ठिरम् ।</s-l><s-l>अहतं वा हतं वेति पप्रच्छ सुतमात्मनः ॥ ९४ ॥</s-l></s-lg><s-lg><s-l>स्थिरा बुद्धिर्हि द्रोणस्य न पार्थो वक्ष्यतेऽनृतम् ।</s-l><s-l>त्रयाणामपि लोकानामैश्वर्यार्थे कथंचन ॥ ९५ ॥</s-l></s-lg><s-lg><s-l>तस्मात्तं परिपप्रच्छ नान्यं कंचिद्विशेषतः ।</s-l><s-l>तस्मिंस्तस्य हि सत्याशा बाल्यात्प्रभृति पाण्डवे ॥ ९६ ॥</s-l></s-lg><s-lg><s-l>ततो निष्पाण्डवामुर्वीं करिष्यन्तं युधां पतिम् ।</s-l><s-l>द्रोणं ज्ञात्वा धर्मराजं गोविन्दो व्यथितोऽब्रवीत् ॥ ९७ ॥</s-l></s-lg><s-lg><s-l>यद्यर्धदिवसं द्रोणो युध्यते मन्युमास्थितः ।</s-l><s-l>सत्यं ब्रवीमि ते सेना विनाशं समुपैष्यति ॥ ९८ ॥</s-l></s-lg><s-lg><s-l>स भवांस्त्रातु नो द्रोणात्सत्याज्ज्यायोऽनृतं भवेत् ।</s-l><s-l>अनृतं जीवितस्यार्थे वदन्न स्पृश्यतेऽनृतैः ॥ ९९ ॥</s-l></s-lg><s-lg><s-l>तयोः संवदतोरेवं भीमसेनोऽब्रवीदिदम् ।</s-l><s-l>श्रुत्वैव तं महाराज वधोपायं महात्मनः ॥ १०० ॥</s-l></s-lg><s-lg><s-l>गाहमानस्य ते सेनां मालवस्येन्द्रवर्मणः ।</s-l><s-l>अश्वत्थामेति विख्यातो गजः शक्रगजोपमः ॥ १०१ ॥</s-l></s-lg><s-lg><s-l>निहतो युधि विक्रम्य ततोऽहं द्रोणमब्रुवम् ।</s-l><s-l>अश्वत्थामा हतो ब्रह्मन्निवर्तस्वाहवादिति ॥ १०२ ॥</s-l></s-lg><s-lg><s-l>नूनं नाश्रद्दधद्वाक्यमेष मे पुरुषर्षभः ।</s-l><s-l>स त्वं गोविन्दवाक्यानि मानयस्व जयैषिणः ॥ १०३ ॥</s-l></s-lg><s-lg><s-l>द्रोणाय निहतं शंस राजञ्शारद्वतीसुतम् ।</s-l><s-l>त्वयोक्तो नैष युध्येत जातु राजन्द्विजर्षभः ।</s-l><s-l>सत्यवान्हि नृलोकेऽस्मिन्भवान्ख्यातो जनाधिप ॥ १०४ ॥</s-l></s-lg><s-lg><s-l>तस्य तद्वचनं श्रुत्वा कृष्णवाक्यप्रचोदितः ।</s-l><s-l>भावित्वाच्च महाराज वक्तुं समुपचक्रमे ॥ १०५ ॥</s-l></s-lg><s-lg><s-l>तमतथ्यभये मग्नो जये सक्तो युधिष्ठिरः ।</s-l><s-l>अव्यक्तमब्रवीद्राजन्हतः कुञ्जर इत्युत ॥ १०६ ॥</s-l></s-lg><s-lg><s-l>तस्य पूर्वं रथः पृथ्व्याश्चतुरङ्गुल उत्तरः ।</s-l><s-l>बभूवैवं तु तेनोक्ते तस्य वाहास्पृशन्महीम् ॥ १०७ ॥</s-l></s-lg><s-lg><s-l>युधिष्ठिरात्तु तद्वाक्यं श्रुत्वा द्रोणो महारथः ।</s-l><s-l>पुत्रव्यसनसंतप्तो निराशो जीवितेऽभवत् ॥ १०८ ॥</s-l></s-lg><s-lg><s-l>आगस्कृतमिवात्मानं पाण्डवानां महात्मनाम् ।</s-l><s-l>ऋषिवाक्यं च मन्वानः श्रुत्वा च निहतं सुतम् ॥ १०९ ॥</s-l></s-lg><s-lg><s-l>विचेताः परमोद्विग्नो धृष्टद्युम्नमवेक्ष्य च ।</s-l><s-l>योद्धुं नाशक्नुवद्राजन्यथापूर्वमरिंदम ॥ ११० ॥</s-l></s-lg><s-lg><s-l>तं दृष्ट्वा परमोद्विग्नं शोकोपहतचेतसम् ।</s-l><s-l>पाञ्चालराजस्य सुतो धृष्टद्युम्नः समाद्रवत् ॥ १११ ॥</s-l></s-lg><s-lg><s-l>य इष्ट्वा मनुजेन्द्रेण द्रुपदेन महामखे ।</s-l><s-l>लब्धो द्रोणविनाशाय समिद्धाद्धव्यवाहनात् ॥ ११२ ॥</s-l></s-lg><s-lg><s-l>स धनुर्जैत्रमादाय घोरं जलदनिस्वनम् ।</s-l><s-l>दृढज्यमजरं दिव्यं शरांश्चाशीविषोपमान् ॥ ११३ ॥</s-l></s-lg><s-lg><s-l>संदधे कार्मुके तस्मिञ्शरमाशीविषोपमम् ।</s-l><s-l>द्रोणं जिघांसुः पाञ्चाल्यो महाज्वालमिवानलम् ॥ ११४ ॥</s-l></s-lg><s-lg><s-l>तस्य रूपं शरस्यासीद्धनुर्ज्यामण्डलान्तरे ।</s-l><s-l>द्योततो भास्करस्येव घनान्ते परिवेशिनः ॥ ११५ ॥</s-l></s-lg><s-lg><s-l>पार्षतेन परामृष्टं ज्वलन्तमिव तद्धनुः ।</s-l><s-l>अन्तकालमिव प्राप्तं मेनिरे वीक्ष्य सैनिकाः ॥ ११६ ॥</s-l></s-lg><s-lg><s-l>तमिषुं संहितं तेन भारद्वाजः प्रतापवान् ।</s-l><s-l>दृष्ट्वामन्यत देहस्य कालपर्यायमागतम् ॥ ११७ ॥</s-l></s-lg><s-lg><s-l>ततः स यत्नमातिष्ठदाचार्यस्तस्य वारणे ।</s-l><s-l>न चास्यास्त्राणि राजेन्द्र प्रादुरासन्महात्मनः ॥ ११८ ॥</s-l></s-lg><s-lg><s-l>तस्य त्वहानि चत्वारि क्षपा चैकास्यतो गता ।</s-l><s-l>तस्य चाह्नस्त्रिभागेन क्षयं जग्मुः पतत्रिणः ॥ ११९ ॥</s-l></s-lg><s-lg><s-l>स शरक्षयमासाद्य पुत्रशोकेन चार्दितः ।</s-l><s-l>विविधानां च दिव्यानामस्त्राणामप्रसन्नताम् ॥ १२० ॥</s-l></s-lg><s-lg><s-l>उत्स्रष्टुकामः शस्त्राणि विप्रवाक्याभिचोदितः ।</s-l><s-l>तेजसा प्रेर्यमाणश्च युयुधे सोऽतिमानुषम् ॥ १२१ ॥</s-l></s-lg><s-lg><s-l>अथान्यत्स समादाय दिव्यमाङ्गिरसं धनुः ।</s-l><s-l>शरांश्च ब्रह्मदण्डाभान्धृष्टद्युम्नमयोधयत् ॥ १२२ ॥</s-l></s-lg><s-lg><s-l>ततस्तं शरवर्षेण महता समवाकिरत् ।</s-l><s-l>व्यशातयच्च संक्रुद्धो धृष्टद्युम्नममर्षणः ॥ १२३ ॥</s-l></s-lg><s-lg><s-l>तं शरं शतधा चास्य द्रोणश्चिच्छेद सायकैः ।</s-l><s-l>ध्वजं धनुश्च निशितैः सारथिं चाप्यपातयत् ॥ १२४ ॥</s-l></s-lg><s-lg><s-l>धृष्टद्युम्नः प्रहस्यान्यत्पुनरादाय कार्मुकम् ।</s-l><s-l>शितेन चैनं बाणेन प्रत्यविध्यत्स्तनान्तरे ॥ १२५ ॥</s-l></s-lg><s-lg><s-l>सोऽतिविद्धो महेष्वासः संभ्रान्त इव संयुगे ।</s-l><s-l>भल्लेन शितधारेण चिच्छेदास्य महद्धनुः ॥ १२६ ॥</s-l></s-lg><s-lg><s-l>यच्चास्य बाणं विकृतं धनूंषि च विशां पते ।</s-l><s-l>सर्वं संछिद्य दुर्धर्षो गदां खड्गमथापि च ॥ १२७ ॥</s-l></s-lg><s-lg><s-l>धृष्टद्युम्नं ततोऽविध्यन्नवभिर्निशितैः शरैः ।</s-l><s-l>जीवितान्तकरैः क्रुद्धः क्रुद्धरूपं परंतपः ॥ १२८ ॥</s-l></s-lg><s-lg><s-l>धृष्टद्युम्नरथस्याश्वान्स्वरथाश्वैर्महारथः ।</s-l><s-l>अमिश्रयदमेयात्मा ब्राह्ममस्त्रमुदीरयन् ॥ १२९ ॥</s-l></s-lg><s-lg><s-l>ते मिश्रा बह्वशोभन्त जवना वातरंहसः ।</s-l><s-l>पारावतसवर्णाश्च शोणाश्च भरतर्षभ ॥ १३० ॥</s-l></s-lg><s-lg><s-l>यथा सविद्युतो मेघा नदन्तो जलदागमे ।</s-l><s-l>तथा रेजुर्महाराज मिश्रिता रणमूर्धनि ॥ १३१ ॥</s-l></s-lg><s-lg><s-l>ईषाबन्धं चक्रबन्धं रथबन्धं तथैव च ।</s-l><s-l>प्रणाशयदमेयात्मा धृष्टद्युम्नस्य स द्विजः ॥ १३२ ॥</s-l></s-lg><s-lg><s-l>स छिन्नधन्वा विरथो हताश्वो हतसारथिः ।</s-l><s-l>उत्तमामापदं प्राप्य गदां वीरः परामृशत् ॥ १३३ ॥</s-l></s-lg><s-lg><s-l>तामस्य विशिखैस्तीक्ष्णैः क्षिप्यमाणां महारथः ।</s-l><s-l>निजघान शरैर्द्रोणः क्रुद्धः सत्यपराक्रमः ॥ १३४ ॥</s-l></s-lg><s-lg><s-l>तां दृष्ट्वा तु नरव्याघ्रो द्रोणेन निहतां शरैः ।</s-l><s-l>विमलं खड्गमादत्त शतचन्द्रं च भानुमत् ॥ १३५ ॥</s-l></s-lg><s-lg><s-l>असंशयं तथाभूते पाञ्चाल्यः साध्वमन्यत ।</s-l><s-l>वधमाचार्यमुख्यस्य प्राप्तकालं महात्मनः ॥ १३६ ॥</s-l></s-lg><s-lg><s-l>ततः स्वरथनीडस्थः स्वरथस्य रथेषया ।</s-l><s-l>अगच्छदसिमुद्यम्य शतचन्द्रं च भानुमत् ॥ १३७ ॥</s-l></s-lg><s-lg><s-l>चिकीर्षुर्दुष्करं कर्म धृष्टद्युम्नो महारथः ।</s-l><s-l>इयेष वक्षो भेत्तुं च भारद्वाजस्य संयुगे ॥ १३८ ॥</s-l></s-lg><s-lg><s-l>सोऽतिष्ठद्युगमध्ये वै युगसंनहनेषु च ।</s-l><s-l>शोणानां जघनार्धेषु तत्सैन्याः समपूजयन् ॥ १३९ ॥</s-l></s-lg><s-lg><s-l>तिष्ठतो युगपालीषु शोणानप्यधितिष्ठतः ।</s-l><s-l>नापश्यदन्तरं द्रोणस्तदद्भुतमिवाभवत् ॥ १४० ॥</s-l></s-lg><s-lg><s-l>क्षिप्रं श्येनस्य चरतो यथैवामिषगृद्धिनः ।</s-l><s-l>तद्वदासीदभीसारो द्रोणं प्रार्थयतो रणे ॥ १४१ ॥</s-l></s-lg><s-lg><s-l>तस्याश्वान्रथशक्त्यासौ तदा क्रुद्धः पराक्रमी ।</s-l><s-l>सर्वानेकैकशो द्रोणः कपोताभानजीघनत् ॥ १४२ ॥</s-l></s-lg><s-lg><s-l>ते हता न्यपतन्भूमौ धृष्टद्युम्नस्य वाजिनः ।</s-l><s-l>शोणाश्च पर्यमुच्यन्त रथबन्धाद्विशां पते ॥ १४३ ॥</s-l></s-lg><s-lg><s-l>तान्हयान्निहतान्दृष्ट्वा द्विजाग्र्येण स पार्षतः ।</s-l><s-l>नामृष्यत युधां श्रेष्ठो याज्ञसेनिर्महारथः ॥ १४४ ॥</s-l></s-lg><s-lg><s-l>विरथः स गृहीत्वा तु खड्गं खड्गभृतां वरः ।</s-l><s-l>द्रोणमभ्यपतद्राजन्वैनतेय इवोरगम् ॥ १४५ ॥</s-l></s-lg><s-lg><s-l>तस्य रूपं बभौ राजन्भारद्वाजं जिघांसतः ।</s-l><s-l>यथा रूपं परं विष्णोर्हिरण्यकशिपोर्वधे ॥ १४६ ॥</s-l></s-lg><s-lg><s-l>सोऽचरद्विविधान्मार्गान्प्रकारानेकविंशतिम् ।</s-l><s-l>भ्रान्तमुद्भ्रान्तमाविद्धमाप्लुतं प्रसृतं सृतम् ॥ १४७ ॥</s-l></s-lg><s-lg><s-l>परिवृत्तं निवृत्तं च खड्गं चर्म च धारयन् ।</s-l><s-l>संपातं समुदीर्णं च दर्शयामास पार्षतः ॥ १४८ ॥</s-l></s-lg><s-lg><s-l>ततः शरसहस्रेण शतचन्द्रमपातयत् ।</s-l><s-l>खड्गं चर्म च संबाधे धृष्टद्युम्नस्य स द्विजः ॥ १४९ ॥</s-l></s-lg><s-lg><s-l>ते तु वैतस्तिका नाम शरा ह्यासन्नघातिनः ।</s-l><s-l>निकृष्टयुद्धे द्रोणस्य नान्येषां सन्ति ते शराः ॥ १५० ॥</s-l></s-lg><s-lg><s-l>शारद्वतस्य पार्थस्य द्रौणेर्वैकर्तनस्य च ।</s-l><s-l>प्रद्युम्नयुयुधानाभ्यामभिमन्योश्च ते शराः ॥ १५१ ॥</s-l></s-lg><s-lg><s-l>अथास्येषुं समाधत्त दृढं परमसंशितम् ।</s-l><s-l>अन्तेवासिनमाचार्यो जिघांसुः पुत्रसंमितम् ॥ १५२ ॥</s-l></s-lg><s-lg><s-l>तं शरैर्दशभिस्तीक्ष्णैश्चिच्छेद शिनिपुंगवः ।</s-l><s-l>पश्यतस्तव पुत्रस्य कर्णस्य च महात्मनः ।</s-l><s-l>ग्रस्तमाचार्यमुख्येन धृष्टद्युम्नममोचयत् ॥ १५३ ॥</s-l></s-lg><s-lg><s-l>चरन्तं रथमार्गेषु सात्यकिं सत्यविक्रमम् ।</s-l><s-l>द्रोणकर्णान्तरगतं कृपस्यापि च भारत ।</s-l><s-l>अपश्येतां महात्मानौ विष्वक्सेनधनंजयौ ॥ १५४ ॥</s-l></s-lg><s-lg><s-l>अपूजयेतां वार्ष्णेयं ब्रुवाणौ साधु साध्विति ।</s-l><s-l>दिव्यान्यस्त्राणि सर्वेषां युधि निघ्नन्तमच्युतम् ।</s-l><s-l>अभिपत्य ततः सेनां विष्वक्सेनधनंजयौ ॥ १५५ ॥</s-l></s-lg><s-lg><s-l>धनंजयस्ततः कृष्णमब्रवीत्पश्य केशव ।</s-l><s-l>आचार्यवरमुख्यानां मध्ये क्रीडन्मधूद्वहः ॥ १५६ ॥</s-l></s-lg><s-lg><s-l>आनन्दयति मां भूयः सात्यकिः सत्यविक्रमः ।</s-l><s-l>माद्रीपुत्रौ च भीमं च राजानं च युधिष्ठिरम् ॥ १५७ ॥</s-l></s-lg><s-lg><s-l>यच्छिक्षयानुद्धतः सन्रणे चरति सात्यकिः ।</s-l><s-l>महारथानुपक्रीडन्वृष्णीनां कीर्तिवर्धनः ॥ १५८ ॥</s-l></s-lg><s-lg><s-l>तमेते प्रतिनन्दन्ति सिद्धाः सैन्याश्च विस्मिताः ।</s-l><s-l>अजय्यं समरे दृष्ट्वा साधु साध्विति सात्वतम् ।</s-l><s-l>योधाश्चोभयतः सर्वे कर्मभिः समपूजयन् ॥ १५९ ॥</s-l></s-lg>