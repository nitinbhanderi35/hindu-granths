<s-lg><s-l> वैशंपायन उवाच ।</s-l><s-l>एवं पृष्ट्वा सूतपुत्रं हृच्छोकेनार्दितो भृशम् ।</s-l><s-l>जये निराशः पुत्राणां धृतराष्ट्रोऽपतत्क्षितौ ॥ १ ॥</s-l></s-lg><s-lg><s-l>तं विसंज्ञं निपतितं सिषिचुः परिचारकाः ।</s-l><s-l>जलेनात्यर्थशीतेन वीजन्तः पुण्यगन्धिना ॥ २ ॥</s-l></s-lg><s-lg><s-l>पतितं चैनमाज्ञाय समन्ताद्भरतस्त्रियः ।</s-l><s-l>परिवव्रुर्महाराजमस्पृशंश्चैव पाणिभिः ॥ ३ ॥</s-l></s-lg><s-lg><s-l>उत्थाप्य चैनं शनकै राजानं पृथिवीतलात् ।</s-l><s-l>आसनं प्रापयामासुर्बाष्पकण्ठ्यो वराङ्गनाः ॥ ४ ॥</s-l></s-lg><s-lg><s-l>आसनं प्राप्य राजा तु मूर्छयाभिपरिप्लुतः ।</s-l><s-l>निश्चेष्टोऽतिष्ठत तदा वीज्यमानः समन्ततः ॥ ५ ॥</s-l></s-lg><s-lg><s-l>स लब्ध्वा शनकैः संज्ञां वेपमानो महीपतिः ।</s-l><s-l>पुनर्गावल्गणिं सूतं पर्यपृच्छद्यथातथम् ॥ ६ ॥</s-l></s-lg><s-lg><s-l>यत्तदुद्यन्निवादित्यो ज्योतिषा प्रणुदंस्तमः ।</s-l><s-l>आयादजातशत्रुर्वै कस्तं द्रोणादवारयत् ॥ ७ ॥</s-l></s-lg><s-lg><s-l>प्रभिन्नमिव मातङ्गं तथा क्रुद्धं तरस्विनम् ।</s-l><s-l>आसक्तमनसं दीप्तं प्रतिद्विरदघातिनम् ।</s-l><s-l>वाशितासंगमे यद्वदजय्यं प्रतियूथपैः ॥ ८ ॥</s-l></s-lg><s-lg><s-l>अति चान्यान्रणे योधान्वीरः पुरुषसत्तमः ।</s-l><s-l>यो ह्येको हि महाबाहुर्निर्दहेद्घोरचक्षुषा ।</s-l><s-l>कृत्स्नं दुर्योधनबलं धृतिमान्सत्यसंगरः ॥ ९ ॥</s-l></s-lg><s-lg><s-l>चक्षुर्हणं जये सक्तमिष्वासवररक्षितम् ।</s-l><s-l>दान्तं बहुमतं लोके के शूराः पर्यवारयन् ॥ १० ॥</s-l></s-lg><s-lg><s-l>के दुष्प्रधर्षं राजानमिष्वासवरमच्युतम् ।</s-l><s-l>समासेदुर्नरव्याघ्रं कौन्तेयं तत्र मामकाः ॥ ११ ॥</s-l></s-lg><s-lg><s-l>तरसैवाभिपत्याथ यो वै द्रोणमुपाद्रवत् ।</s-l><s-l>तं भीमसेनमायान्तं के शूराः पर्यवारयन् ॥ १२ ॥</s-l></s-lg><s-lg><s-l>यदायाज्जलदप्रख्यो रथः परमवीर्यवान् ।</s-l><s-l>पर्जन्य इव बीभत्सुस्तुमुलामशनिं सृजन् ॥ १३ ॥</s-l></s-lg><s-lg><s-l>ववर्ष शरवर्षाणि वर्षाणि मघवानिव ।</s-l><s-l>इषुसंबाधमाकाशं कुर्वन्कपिवरध्वजः ।</s-l><s-l>अवस्फूर्जन्दिशः सर्वास्तलनेमिस्वनेन च ॥ १४ ॥</s-l></s-lg><s-lg><s-l>चापविद्युत्प्रभो घोरो रथगुल्मबलाहकः ।</s-l><s-l>रथनेमिघोषस्तनितः शरशब्दातिबन्धुरः ॥ १५ ॥</s-l></s-lg><s-lg><s-l>रोषनिर्जितजीमूतो मनोऽभिप्रायशीघ्रगः ।</s-l><s-l>मर्मातिगो बाणधारस्तुमुलः शोणितोदकः ॥ १६ ॥</s-l></s-lg><s-lg><s-l>संप्लावयन्महीं सर्वां मानवैरास्तरंस्तदा ।</s-l><s-l>गदानिष्टनितो रौद्रो दुर्योधनकृतोद्यमः ॥ १७ ॥</s-l></s-lg><s-lg><s-l>युद्धेऽभ्यषिञ्चद्विजयो गार्ध्रपत्रैः शिलाशितैः ।</s-l><s-l>गाण्डीवं धारयन्धीमान्कीदृशं वो मनस्तदा ॥ १८ ॥</s-l></s-lg><s-lg><s-l>कच्चिद्गाण्डीवशब्देन न प्रणश्यत वै बलम् ।</s-l><s-l>यद्वः स भैरवं कुर्वन्नर्जुनो भृशमभ्यगात् ॥ १९ ॥</s-l></s-lg><s-lg><s-l>कच्चिन्नापानुदद्द्रोणादिषुभिर्वो धनंजयः ।</s-l><s-l>वातो मेघानिवाविध्यन्प्रवाञ्शरवनानिलः ।</s-l><s-l>को हि गाण्डीवधन्वानं नरः सोढुं रणेऽर्हति ॥ २० ॥</s-l></s-lg><s-lg><s-l>यत्सेनाः समकम्पन्त यद्वीरानस्पृशद्भयम् ।</s-l><s-l>के तत्र नाजहुर्द्रोणं के क्षुद्राः प्राद्रवन्भयात् ॥ २१ ॥</s-l></s-lg><s-lg><s-l>के वा तत्र तनूस्त्यक्त्वा प्रतीपं मृत्युमाव्रजन् ।</s-l><s-l>अमानुषाणां जेतारं युद्धेष्वपि धनंजयम् ॥ २२ ॥</s-l></s-lg><s-lg><s-l>न च वेगं सिताश्वस्य विशक्ष्यन्तीह मामकाः ।</s-l><s-l>गाण्डीवस्य च निर्घोषं प्रावृड्जलदनिस्वनम् ॥ २३ ॥</s-l></s-lg><s-lg><s-l>विष्वक्सेनो यस्य यन्ता योद्धा चैव धनंजयः ।</s-l><s-l>अशक्यः स रथो जेतुं मन्ये देवासुरैरपि ॥ २४ ॥</s-l></s-lg><s-lg><s-l>सुकुमारो युवा शूरो दर्शनीयश्च पाण्डवः ।</s-l><s-l>मेधावी निपुणो धीमान्युधि सत्यपराक्रमः ॥ २५ ॥</s-l></s-lg><s-lg><s-l>आरावं विपुलं कुर्वन्व्यथयन्सर्वकौरवान् ।</s-l><s-l>यदायान्नकुलो धीमान्के शूराः पर्यवारयन् ॥ २६ ॥</s-l></s-lg><s-lg><s-l>आशीविष इव क्रुद्धः सहदेवो यदाभ्ययात् ।</s-l><s-l>शत्रूणां कदनं कुर्वञ्जेतासौ दुर्जयो युधि ॥ २७ ॥</s-l></s-lg><s-lg><s-l>आर्यव्रतममोघेषुं ह्रीमन्तमपराजितम् ।</s-l><s-l>द्रोणायाभिमुखं यान्तं के शूराः पर्यवारयन् ॥ २८ ॥</s-l></s-lg><s-lg><s-l>यः स सौवीरराजस्य प्रमथ्य महतीं चमूम् ।</s-l><s-l>आदत्त महिषीं भोज्यां काम्यां सर्वाङ्गशोभनाम् ॥ २९ ॥</s-l></s-lg><s-lg><s-l>सत्यं धृतिश्च शौर्यं च ब्रह्मचर्यं च केवलम् ।</s-l><s-l>सर्वाणि युयुधानेऽस्मिन्नित्यानि पुरुषर्षभे ॥ ३० ॥</s-l></s-lg><s-lg><s-l>बलिनं सत्यकर्माणमदीनमपराजितम् ।</s-l><s-l>वासुदेवसमं युद्धे वासुदेवादनन्तरम् ॥ ३१ ॥</s-l></s-lg><s-lg><s-l>युक्तं धनंजयप्रेष्ये शूरमाचार्यकर्मणि ।</s-l><s-l>पार्थेन सममस्त्रेषु कस्तं द्रोणादवारयत् ॥ ३२ ॥</s-l></s-lg><s-lg><s-l>वृष्णीनां प्रवरं वीरं शूरं सर्वधनुष्मताम् ।</s-l><s-l>रामेण सममस्त्रेषु यशसा विक्रमेण च ॥ ३३ ॥</s-l></s-lg><s-lg><s-l>सत्यं धृतिर्दमः शौर्यं ब्रह्मचर्यमनुत्तमम् ।</s-l><s-l>सात्वते तानि सर्वाणि त्रैलोक्यमिव केशवे ॥ ३४ ॥</s-l></s-lg><s-lg><s-l>तमेवंगुणसंपन्नं दुर्वारमपि दैवतैः ।</s-l><s-l>समासाद्य महेष्वासं के वीराः पर्यवारयन् ॥ ३५ ॥</s-l></s-lg><s-lg><s-l>पाञ्चालेषूत्तमं शूरमुत्तमाभिजनप्रियम् ।</s-l><s-l>नित्यमुत्तमकर्माणमुत्तमौजसमाहवे ॥ ३६ ॥</s-l></s-lg><s-lg><s-l>युक्तं धनंजयहिते ममानर्थाय चोत्तमम् ।</s-l><s-l>यमवैश्रवणादित्यमहेन्द्रवरुणोपमम् ॥ ३७ ॥</s-l></s-lg><s-lg><s-l>महारथसमाख्यातं द्रोणायोद्यन्तमाहवे ।</s-l><s-l>त्यजन्तं तुमुले प्राणान्के शूराः पर्यवारयन् ॥ ३८ ॥</s-l></s-lg><s-lg><s-l>एकोऽपसृत्य चेदिभ्यः पाण्डवान्यः समाश्रितः ।</s-l><s-l>धृष्टकेतुं तमायान्तं द्रोणात्कः समवारयत् ॥ ३९ ॥</s-l></s-lg><s-lg><s-l>योऽवधीत्केतुमाञ्शूरो राजपुत्रं सुदर्शनम् ।</s-l><s-l>अपरान्तगिरिद्वारे कस्तं द्रोणादवारयत् ॥ ४० ॥</s-l></s-lg><s-lg><s-l>स्त्रीपूर्वो यो नरव्याघ्रो यः स वेद गुणागुणान् ।</s-l><s-l>शिखण्डिनं याज्ञसेनिमम्लानमनसं युधि ॥ ४१ ॥</s-l></s-lg><s-lg><s-l>देवव्रतस्य समरे हेतुं मृत्योर्महात्मनः ।</s-l><s-l>द्रोणायाभिमुखं यान्तं के वीराः पर्यवारयन् ॥ ४२ ॥</s-l></s-lg><s-lg><s-l>यस्मिन्नभ्यधिका वीरे गुणाः सर्वे धनंजयात् ।</s-l><s-l>यस्मिन्नस्त्राणि सत्यं च ब्रह्मचर्यं च नित्यदा ॥ ४३ ॥</s-l></s-lg><s-lg><s-l>वासुदेवसमं वीर्ये धनंजयसमं बले ।</s-l><s-l>तेजसादित्यसदृशं बृहस्पतिसमं मतौ ॥ ४४ ॥</s-l></s-lg><s-lg><s-l>अभिमन्युं महात्मानं व्यात्ताननमिवान्तकम् ।</s-l><s-l>द्रोणायाभिमुखं यान्तं के वीराः पर्यवारयन् ॥ ४५ ॥</s-l></s-lg><s-lg><s-l>तरुणस्त्वरुणप्रख्यः सौभद्रः परवीरहा ।</s-l><s-l>यदाभ्याद्रवत द्रोणं तदासीद्वो मनः कथम् ॥ ४६ ॥</s-l></s-lg><s-lg><s-l>द्रौपदेया नरव्याघ्राः समुद्रमिव सिन्धवः ।</s-l><s-l>यद्द्रोणमाद्रवन्संख्ये के वीरास्तानवारयन् ॥ ४७ ॥</s-l></s-lg><s-lg><s-l>ये ते द्वादशवर्षाणि क्रीडामुत्सृज्य बालकाः ।</s-l><s-l>अस्त्रार्थमवसन्भीष्मे बिभ्रतो व्रतमुत्तमम् ॥ ४८ ॥</s-l></s-lg><s-lg><s-l>क्षत्रंजयः क्षत्रदेवः क्षत्रधर्मा च मानिनः ।</s-l><s-l>धृष्टद्युम्नात्मजा वीराः के तान्द्रोणादवारयन् ॥ ४९ ॥</s-l></s-lg><s-lg><s-l>शताद्विशिष्टं यं युद्धे समपश्यन्त वृष्णयः ।</s-l><s-l>चेकितानं महेष्वासं कस्तं द्रोणादवारयत् ॥ ५० ॥</s-l></s-lg><s-lg><s-l>वार्धक्षेमिः कलिङ्गानां यः कन्यामाहरद्युधि ।</s-l><s-l>अनाधृष्टिरदीनात्मा कस्तं द्रोणादवारयत् ॥ ५१ ॥</s-l></s-lg><s-lg><s-l>भ्रातरः पञ्च कैकेया धार्मिकाः सत्यविक्रमाः ।</s-l><s-l>इन्द्रगोपकवर्णाश्च रक्तवर्मायुधध्वजाः ॥ ५२ ॥</s-l></s-lg><s-lg><s-l>मातृष्वसुः सुता वीराः पाण्डवानां जयार्थिनः ।</s-l><s-l>तान्द्रोणं हन्तुमायातान्के वीराः पर्यवारयन् ॥ ५३ ॥</s-l></s-lg><s-lg><s-l>यं योधयन्तो राजानो नाजयन्वारणावते ।</s-l><s-l>षण्मासानभिसंरब्धा जिघांसन्तो युधां पतिम् ॥ ५४ ॥</s-l></s-lg><s-lg><s-l>धनुष्मतां वरं शूरं सत्यसंधं महाबलम् ।</s-l><s-l>द्रोणात्कस्तं नरव्याघ्रं युयुत्सुं प्रत्यवारयत् ॥ ५५ ॥</s-l></s-lg><s-lg><s-l>यः पुत्रं काशिराजस्य वाराणस्यां महारथम् ।</s-l><s-l>समरे स्त्रीषु गृध्यन्तं भल्लेनापहरद्रथात् ॥ ५६ ॥</s-l></s-lg><s-lg><s-l>धृष्टद्युम्नं महेष्वासं पार्थानां मन्त्रधारिणम् ।</s-l><s-l>युक्तं दुर्योधनानर्थे सृष्टं द्रोणवधाय च ॥ ५७ ॥</s-l></s-lg><s-lg><s-l>निर्दहन्तं रणे योधान्दारयन्तं च सर्वशः ।</s-l><s-l>द्रोणायाभिमुखं यान्तं के वीराः पर्यवारयन् ॥ ५८ ॥</s-l></s-lg><s-lg><s-l>उत्सङ्ग इव संवृद्धं द्रुपदस्यास्त्रवित्तमम् ।</s-l><s-l>शैखण्डिनं क्षत्रदेवं के तं द्रोणादवारयन् ॥ ५९ ॥</s-l></s-lg><s-lg><s-l>य इमां पृथिवीं कृत्स्नां चर्मवत्समवेष्टयत् ।</s-l><s-l>महता रथवंशेन मुख्यारिघ्नो महारथः ॥ ६० ॥</s-l></s-lg><s-lg><s-l>दशाश्वमेधानाजह्रे स्वन्नपानाप्तदक्षिणान् ।</s-l><s-l>निरर्गलान्सर्वमेधान्पुत्रवत्पालयन्प्रजाः ॥ ६१ ॥</s-l></s-lg><s-lg><s-l>पिबन्त्यो दक्षिणां यस्य गङ्गास्रोतः समापिबन् ।</s-l><s-l>तावतीर्गा ददौ वीर उशीनरसुतोऽध्वरे ॥ ६२ ॥</s-l></s-lg><s-lg><s-l>न पूर्वे नापरे चक्रुरिदं केचन मानवाः ।</s-l><s-l>इति संचुक्रुशुर्देवाः कृते कर्मणि दुष्करे ॥ ६३ ॥</s-l></s-lg><s-lg><s-l>पश्यामस्त्रिषु लोकेषु न तं संस्थास्नुचारिषु ।</s-l><s-l>जातं वापि जनिष्यं वा द्वितीयं वापि संप्रति ॥ ६४ ॥</s-l></s-lg><s-lg><s-l>अन्यमौशीनराच्छैब्याद्धुरो वोढारमित्युत ।</s-l><s-l>गतिं यस्य न यास्यन्ति मानुषा लोकवासिनः ॥ ६५ ॥</s-l></s-lg><s-lg><s-l>तस्य नप्तारमायान्तं शैब्यं कः समवारयत् ।</s-l><s-l>द्रोणायाभिमुखं यान्तं व्यात्ताननमिवान्तकम् ॥ ६६ ॥</s-l></s-lg><s-lg><s-l>विराटस्य रथानीकं मत्स्यस्यामित्रघातिनः ।</s-l><s-l>प्रेप्सन्तं समरे द्रोणं के वीराः पर्यवारयन् ॥ ६७ ॥</s-l></s-lg><s-lg><s-l>सद्यो वृकोदराज्जातो महाबलपराक्रमः ।</s-l><s-l>मायावी राक्षसो घोरो यस्मान्मम महद्भयम् ॥ ६८ ॥</s-l></s-lg><s-lg><s-l>पार्थानां जयकामं तं पुत्राणां मम कण्टकम् ।</s-l><s-l>घटोत्कचं महाबाहुं कस्तं द्रोणादवारयत् ॥ ६९ ॥</s-l></s-lg><s-lg><s-l>एते चान्ये च बहवो येषामर्थाय संजय ।</s-l><s-l>त्यक्तारः संयुगे प्राणान्किं तेषामजितं युधि ॥ ७० ॥</s-l></s-lg><s-lg><s-l>येषां च पुरुषव्याघ्रः शार्ङ्गधन्वा व्यपाश्रयः ।</s-l><s-l>हितार्थी चापि पार्थानां कथं तेषां पराजयः ॥ ७१ ॥</s-l></s-lg><s-lg><s-l>लोकानां गुरुरत्यन्तं लोकनाथः सनातनः ।</s-l><s-l>नारायणो रणे नाथो दिव्यो दिव्यात्मवान्प्रभुः ॥ ७२ ॥</s-l></s-lg><s-lg><s-l>यस्य दिव्यानि कर्माणि प्रवदन्ति मनीषिणः ।</s-l><s-l>तान्यहं कीर्तयिष्यामि भक्त्या स्थैर्यार्थमात्मनः ॥ ७३ ॥</s-l></s-lg>