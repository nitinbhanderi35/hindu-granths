<s-lg><s-l> संजय उवाच ।</s-l><s-l>ततो युधिष्ठिरो द्रोणं दृष्ट्वान्तिकमुपागतम् ।</s-l><s-l>महता शरवर्षेण प्रत्यगृह्णादभीतवत् ॥ १ ॥</s-l></s-lg><s-lg><s-l>ततो हलहलाशब्द आसीद्यौधिष्ठिरे बले ।</s-l><s-l>जिघृक्षति महासिंहे गजानामिव यूथपम् ॥ २ ॥</s-l></s-lg><s-lg><s-l>दृष्ट्वा द्रोणं ततः शूरः सत्यजित्सत्यविक्रमः ।</s-l><s-l>युधिष्ठिरं परिप्रेप्सुमाचार्यं समुपाद्रवत् ॥ ३ ॥</s-l></s-lg><s-lg><s-l>तत आचार्यपाञ्चाल्यौ युयुधाते परस्परम् ।</s-l><s-l>विक्षोभयन्तौ तत्सैन्यमिन्द्रवैरोचनाविव ॥ ४ ॥</s-l></s-lg><s-lg><s-l>ततः सत्यजितं तीक्ष्णैर्दशभिर्मर्मभेदिभिः ।</s-l><s-l>अविध्यच्छीघ्रमाचार्यश्छित्त्वास्य सशरं धनुः ॥ ५ ॥</s-l></s-lg><s-lg><s-l>स शीघ्रतरमादाय धनुरन्यत्प्रतापवान् ।</s-l><s-l>द्रोणं सोऽभिजघानाशु विंशद्भिः कङ्कपत्रिभिः ॥ ६ ॥</s-l></s-lg><s-lg><s-l>ज्ञात्वा सत्यजिता द्रोणं ग्रस्यमानमिवाहवे ।</s-l><s-l>वृकः शरशतैस्तीक्ष्णैः पाञ्चाल्यो द्रोणमर्दयत् ॥ ७ ॥</s-l></s-lg><s-lg><s-l>संछाद्यमानं समरे द्रोणं दृष्ट्वा महारथम् ।</s-l><s-l>चुक्रुशुः पाण्डवा राजन्वस्त्राणि दुधुवुश्च ह ॥ ८ ॥</s-l></s-lg><s-lg><s-l>वृकस्तु परमक्रुद्धो द्रोणं षष्ट्या स्तनान्तरे ।</s-l><s-l>विव्याध बलवान्राजंस्तदद्भुतमिवाभवत् ॥ ९ ॥</s-l></s-lg><s-lg><s-l>द्रोणस्तु शरवर्षेण छाद्यमानो महारथः ।</s-l><s-l>वेगं चक्रे महावेगः क्रोधादुद्वृत्य चक्षुषी ॥ १० ॥</s-l></s-lg><s-lg><s-l>ततः सत्यजितश्चापं छित्त्वा द्रोणो वृकस्य च ।</s-l><s-l>षड्भिः ससूतं सहयं शरैर्द्रोणोऽवधीद्वृकम् ॥ ११ ॥</s-l></s-lg><s-lg><s-l>अथान्यद्धनुरादाय सत्यजिद्वेगवत्तरम् ।</s-l><s-l>साश्वं ससूतं विशिखैर्द्रोणं विव्याध सध्वजम् ॥ १२ ॥</s-l></s-lg><s-lg><s-l>स तन्न ममृषे द्रोणः पाञ्चाल्येनार्दनं मृधे ।</s-l><s-l>ततस्तस्य विनाशाय सत्वरं व्यसृजच्छरान् ॥ १३ ॥</s-l></s-lg><s-lg><s-l>हयान्ध्वजं धनुर्मुष्टिमुभौ च पार्ष्णिसारथी ।</s-l><s-l>अवाकिरत्ततो द्रोणः शरवर्षैः सहस्रशः ॥ १४ ॥</s-l></s-lg><s-lg><s-l>तथा संछिद्यमानेषु कार्मुकेषु पुनः पुनः ।</s-l><s-l>पाञ्चाल्यः परमास्त्रज्ञः शोणाश्वं समयोधयत् ॥ १५ ॥</s-l></s-lg><s-lg><s-l>स सत्यजितमालक्ष्य तथोदीर्णं महाहवे ।</s-l><s-l>अर्धचन्द्रेण चिच्छेद शिरस्तस्य महात्मनः ॥ १६ ॥</s-l></s-lg><s-lg><s-l>तस्मिन्हते महामात्रे पाञ्चालानां रथर्षभे ।</s-l><s-l>अपायाज्जवनैरश्वैर्द्रोणात्त्रस्तो युधिष्ठिरः ॥ १७ ॥</s-l></s-lg><s-lg><s-l>पाञ्चालाः केकया मत्स्याश्चेदिकारूषकोसलाः ।</s-l><s-l>युधिष्ठिरमुदीक्षन्तो हृष्टा द्रोणमुपाद्रवन् ॥ १८ ॥</s-l></s-lg><s-lg><s-l>ततो युधिष्ठिरप्रेप्सुराचार्यः शत्रुपूगहा ।</s-l><s-l>व्यधमत्तान्यनीकानि तूलराशिमिवानिलः ॥ १९ ॥</s-l></s-lg><s-lg><s-l>निर्दहन्तमनीकानि तानि तानि पुनः पुनः ।</s-l><s-l>द्रोणं मत्स्यादवरजः शतानीकोऽभ्यवर्तत ॥ २० ॥</s-l></s-lg><s-lg><s-l>सूर्यरश्मिप्रतीकाशैः कर्मारपरिमार्जितैः ।</s-l><s-l>षड्भिः ससूतं सहयं द्रोणं विद्ध्वानदद्भृशम् ॥ २१ ॥</s-l></s-lg><s-lg><s-l>तस्य नानदतो द्रोणः शिरः कायात्सकुण्डलम् ।</s-l><s-l>क्षुरेणापाहरत्तूर्णं ततो मत्स्याः प्रदुद्रुवुः ॥ २२ ॥</s-l></s-lg><s-lg><s-l>मत्स्याञ्जित्वाजयच्चेदीन्कारूषान्केकयानपि ।</s-l><s-l>पाञ्चालान्सृञ्जयान्पाण्डून्भारद्वाजः पुनः पुनः ॥ २३ ॥</s-l></s-lg><s-lg><s-l>तं दहन्तमनीकानि क्रुद्धमग्निं यथा वनम् ।</s-l><s-l>दृष्ट्वा रुक्मरथं क्रुद्धं समकम्पन्त सृञ्जयाः ॥ २४ ॥</s-l></s-lg><s-lg><s-l>उत्तमं ह्यादधानस्य धनुरस्याशुकारिणः ।</s-l><s-l>ज्याघोषो निघ्नतोऽमित्रान्दिक्षु सर्वासु शुश्रुवे ॥ २५ ॥</s-l></s-lg><s-lg><s-l>नागानश्वान्पदातींश्च रथिनो गजसादिनः ।</s-l><s-l>रौद्रा हस्तवता मुक्ताः प्रमथ्नन्ति स्म सायकाः ॥ २६ ॥</s-l></s-lg><s-lg><s-l>नानद्यमानः पर्जन्यो मिश्रवातो हिमात्यये ।</s-l><s-l>अश्मवर्षमिवावर्षत्परेषां भयमादधत् ॥ २७ ॥</s-l></s-lg><s-lg><s-l>सर्वा दिशः समचरत्सैन्यं विक्षोभयन्निव ।</s-l><s-l>बली शूरो महेष्वासो मित्राणामभयंकरः ॥ २८ ॥</s-l></s-lg><s-lg><s-l>तस्य विद्युदिवाभ्रेषु चापं हेमपरिष्कृतम् ।</s-l><s-l>दिक्षु सर्वास्वपश्याम द्रोणस्यामिततेजसः ॥ २९ ॥</s-l></s-lg><s-lg><s-l>द्रोणस्तु पाण्डवानीके चकार कदनं महत् ।</s-l><s-l>यथा दैत्यगणे विष्णुः सुरासुरनमस्कृतः ॥ ३० ॥</s-l></s-lg><s-lg><s-l>स शूरः सत्यवाक्प्राज्ञो बलवान्सत्यविक्रमः ।</s-l><s-l>महानुभावः कालान्ते रौद्रीं भीरुविभीषणाम् ॥ ३१ ॥</s-l></s-lg><s-lg><s-l>कवचोर्मिध्वजावर्तां मर्त्यकूलापहारिणीम् ।</s-l><s-l>गजवाजिमहाग्राहामसिमीनां दुरासदाम् ॥ ३२ ॥</s-l></s-lg><s-lg><s-l>वीरास्थिशर्करां रौद्रां भेरीमुरजकच्छपाम् ।</s-l><s-l>चर्मवर्मप्लवां घोरां केशशैवलशाड्वलाम् ॥ ३३ ॥</s-l></s-lg><s-lg><s-l>शरौघिणीं धनुःस्रोतां बाहुपन्नगसंकुलाम् ।</s-l><s-l>रणभूमिवहां घोरां कुरुसृञ्जयवाहिनीम् ।</s-l><s-l>मनुष्यशीर्षपाषाणां शक्तिमीनां गदोडुपाम् ॥ ३४ ॥</s-l></s-lg><s-lg><s-l>उष्णीषफेनवसनां निष्कीर्णान्त्रसरीसृपाम् ।</s-l><s-l>वीरापहारिणीमुग्रां मांसशोणितकर्दमाम् ॥ ३५ ॥</s-l></s-lg><s-lg><s-l>हस्तिग्राहां केतुवृक्षां क्षत्रियाणां निमज्जनीम् ।</s-l><s-l>क्रूरां शरीरसंघाटां सादिनक्रां दुरत्ययाम् ।</s-l><s-l>द्रोणः प्रावर्तयत्तत्र नदीमन्तकगामिनीम् ॥ ३६ ॥</s-l></s-lg><s-lg><s-l>क्रव्यादगणसंघुष्टां श्वशृगालगणायुताम् ।</s-l><s-l>निषेवितां महारौद्रैः पिशिताशैः समन्ततः ॥ ३७ ॥</s-l></s-lg><s-lg><s-l>तं दहन्तमनीकानि रथोदारं कृतान्तवत् ।</s-l><s-l>सर्वतोऽभ्यद्रवन्द्रोणं कुन्तीपुत्रपुरोगमाः ॥ ३८ ॥</s-l></s-lg><s-lg><s-l>तांस्तु शूरान्महेष्वासांस्तावकाभ्युद्यतायुधाः ।</s-l><s-l>राजानो राजपुत्राश्च समन्तात्पर्यवारयन् ॥ ३९ ॥</s-l></s-lg><s-lg><s-l>ततो द्रोणः सत्यसंधः प्रभिन्न इव कुञ्जरः ।</s-l><s-l>अभ्यतीत्य रथानीकं दृढसेनमपातयत् ॥ ४० ॥</s-l></s-lg><s-lg><s-l>ततो राजानमासाद्य प्रहरन्तमभीतवत् ।</s-l><s-l>अविध्यन्नवभिः क्षेमं स हतः प्रापतद्रथात् ॥ ४१ ॥</s-l></s-lg><s-lg><s-l>स मध्यं प्राप्य सैन्यानां सर्वाः प्रविचरन्दिशः ।</s-l><s-l>त्राता ह्यभवदन्येषां न त्रातव्यः कथंचन ॥ ४२ ॥</s-l></s-lg><s-lg><s-l>शिखण्डिनं द्वादशभिर्विंशत्या चोत्तमौजसम् ।</s-l><s-l>वसुदानं च भल्लेन प्रेषयद्यमसादनम् ॥ ४३ ॥</s-l></s-lg><s-lg><s-l>अशीत्या क्षत्रवर्माणं षड्विंशत्या सुदक्षिणम् ।</s-l><s-l>क्षत्रदेवं तु भल्लेन रथनीडादपाहरत् ॥ ४४ ॥</s-l></s-lg><s-lg><s-l>युधामन्युं चतुःषष्ट्या त्रिंशता चैव सात्यकिम् ।</s-l><s-l>विद्ध्वा रुक्मरथस्तूर्णं युधिष्ठिरमुपाद्रवत् ॥ ४५ ॥</s-l></s-lg><s-lg><s-l>ततो युधिष्ठिरः क्षिप्रं कितवो राजसत्तमः ।</s-l><s-l>अपायाज्जवनैरश्वैः पाञ्चाल्यो द्रोणमभ्ययात् ॥ ४६ ॥</s-l></s-lg><s-lg><s-l>तं द्रोणः सधनुष्कं तु साश्वयन्तारमक्षिणोत् ।</s-l><s-l>स हतः प्रापतद्भूमौ रथाज्ज्योतिरिवाम्बरात् ॥ ४७ ॥</s-l></s-lg><s-lg><s-l>तस्मिन्हते राजपुत्रे पाञ्चालानां यशस्करे ।</s-l><s-l>हत द्रोणं हत द्रोणमित्यासीत्तुमुलं महत् ॥ ४८ ॥</s-l></s-lg><s-lg><s-l>तांस्तथा भृशसंक्रुद्धान्पाञ्चालान्मत्स्यकेकयान् ।</s-l><s-l>सृञ्जयान्पाण्डवांश्चैव द्रोणो व्यक्षोभयद्बली ॥ ४९ ॥</s-l></s-lg><s-lg><s-l>सात्यकिं चेकितानं च धृष्टद्युम्नशिखण्डिनौ ।</s-l><s-l>वार्धक्षेमिं चित्रसेनं सेनाबिन्दुं सुवर्चसम् ॥ ५० ॥</s-l></s-lg><s-lg><s-l>एतांश्चान्यांश्च सुबहून्नानाजनपदेश्वरान् ।</s-l><s-l>सर्वान्द्रोणोऽजयद्युद्धे कुरुभिः परिवारितः ॥ ५१ ॥</s-l></s-lg><s-lg><s-l>तावकास्तु महाराज जयं लब्ध्वा महाहवे ।</s-l><s-l>पाण्डवेयान्रणे जघ्नुर्द्रवमाणान्समन्ततः ॥ ५२ ॥</s-l></s-lg><s-lg><s-l>ते दानवा इवेन्द्रेण वध्यमाना महात्मना ।</s-l><s-l>पाञ्चालाः केकया मत्स्याः समकम्पन्त भारत ॥ ५३ ॥</s-l></s-lg>