<s-lg><s-l> संजय उवाच ।</s-l><s-l>तस्यां निशायां व्युष्टायां द्रोणः शस्त्रभृतां वरः ।</s-l><s-l>स्वान्यनीकानि सर्वाणि प्राक्रामद्व्यूहितुं ततः ॥ १ ॥</s-l></s-lg><s-lg><s-l>शूराणां गर्जतां राजन्संक्रुद्धानाममर्षिणाम् ।</s-l><s-l>श्रूयन्ते स्म गिरश्चित्राः परस्परवधैषिणाम् ॥ २ ॥</s-l></s-lg><s-lg><s-l>विस्फार्य च धनूंष्याजौ ज्याः करैः परिमृज्य च ।</s-l><s-l>विनिःश्वसन्तः प्राक्रोशन्क्वेदानीं स धनंजयः ॥ ३ ॥</s-l></s-lg><s-lg><s-l>विकोशान्सुत्सरूनन्ये कृतधारान्समाहितान् ।</s-l><s-l>पीतानाकाशसंकाशानसीन्केचिच्च चिक्षिपुः ॥ ४ ॥</s-l></s-lg><s-lg><s-l>चरन्तस्त्वसिमार्गांश्च धनुर्मार्गांश्च शिक्षया ।</s-l><s-l>संग्राममनसः शूरा दृश्यन्ते स्म सहस्रशः ॥ ५ ॥</s-l></s-lg><s-lg><s-l>सघण्टाश्चन्दनादिग्धाः स्वर्णवज्रविभूषिताः ।</s-l><s-l>समुत्क्षिप्य गदाश्चान्ये पर्यपृच्छन्त पाण्डवम् ॥ ६ ॥</s-l></s-lg><s-lg><s-l>अन्ये बलमदोन्मत्ताः परिघैर्बाहुशालिनः ।</s-l><s-l>चक्रुः संबाधमाकाशमुच्छ्रितेन्द्रध्वजोपमैः ॥ ७ ॥</s-l></s-lg><s-lg><s-l>नानाप्रहरणैश्चान्ये विचित्रस्रगलंकृताः ।</s-l><s-l>संग्राममनसः शूरास्तत्र तत्र व्यवस्थिताः ॥ ८ ॥</s-l></s-lg><s-lg><s-l>क्वार्जुनः क्व च गोविन्दः क्व च मानी वृकोदरः ।</s-l><s-l>क्व च ते सुहृदस्तेषामाह्वयन्तो रणे तदा ॥ ९ ॥</s-l></s-lg><s-lg><s-l>ततः शङ्खमुपाध्माय त्वरयन्वाजिनः स्वयम् ।</s-l><s-l>इतस्ततस्तान्रचयन्द्रोणश्चरति वेगितः ॥ १० ॥</s-l></s-lg><s-lg><s-l>तेष्वनीकेषु सर्वेषु स्थितेष्वाहवनन्दिषु ।</s-l><s-l>भारद्वाजो महाराज जयद्रथमथाब्रवीत् ॥ ११ ॥</s-l></s-lg><s-lg><s-l>त्वं चैव सौमदत्तिश्च कर्णश्चैव महारथः ।</s-l><s-l>अश्वत्थामा च शल्यश्च वृषसेनः कृपस्तथा ॥ १२ ॥</s-l></s-lg><s-lg><s-l>शतं चाश्वसहस्राणां रथानामयुतानि षट् ।</s-l><s-l>द्विरदानां प्रभिन्नानां सहस्राणि चतुर्दश ॥ १३ ॥</s-l></s-lg><s-lg><s-l>पदातीनां सहस्राणि दंशितान्येकविंशतिः ।</s-l><s-l>गव्यूतिषु त्रिमात्रेषु मामनासाद्य तिष्ठत ॥ १४ ॥</s-l></s-lg><s-lg><s-l>तत्रस्थं त्वां न संसोढुं शक्ता देवाः सवासवाः ।</s-l><s-l>किं पुनः पाण्डवाः सर्वे समाश्वसिहि सैन्धव ॥ १५ ॥</s-l></s-lg><s-lg><s-l>एवमुक्तः समाश्वस्तः सिन्धुराजो जयद्रथः ।</s-l><s-l>संप्रायात्सह गान्धारैर्वृतस्तैश्च महारथैः ।</s-l><s-l>वर्मिभिः सादिभिर्यत्तैः प्रासपाणिभिरास्थितैः ॥ १६ ॥</s-l></s-lg><s-lg><s-l>चामरापीडिनः सर्वे जाम्बूनदविभूषिताः ।</s-l><s-l>जयद्रथस्य राजेन्द्र हयाः साधुप्रवाहिनः ।</s-l><s-l>ते चैव सप्तसाहस्रा द्विसाहस्राश्च सैन्धवाः ॥ १७ ॥</s-l></s-lg><s-lg><s-l>मत्तानामधिरूढानां हस्त्यारोहैर्विशारदैः ।</s-l><s-l>नागानां भीमरूपाणां वर्मिणां रौद्रकर्मिणाम् ॥ १८ ॥</s-l></s-lg><s-lg><s-l>अध्यर्धेन सहस्रेण पुत्रो दुर्मर्षणस्तव ।</s-l><s-l>अग्रतः सर्वसैन्यानां योत्स्यमानो व्यवस्थितः ॥ १९ ॥</s-l></s-lg><s-lg><s-l>ततो दुःशासनश्चैव विकर्णश्च तवात्मजौ ।</s-l><s-l>सिन्धुराजार्थसिद्ध्यर्थमग्रानीके व्यवस्थितौ ॥ २० ॥</s-l></s-lg><s-lg><s-l>दीर्घो द्वादशगव्यूतिः पश्चार्धे पञ्च विस्तृतः ।</s-l><s-l>व्यूहः स चक्रशकटो भारद्वाजेन निर्मितः ॥ २१ ॥</s-l></s-lg><s-lg><s-l>नानानृपतिभिर्वीरैस्तत्र तत्र व्यवस्थितैः ।</s-l><s-l>रथाश्वगजपत्त्योघैर्द्रोणेन विहितः स्वयम् ॥ २२ ॥</s-l></s-lg><s-lg><s-l>पश्चार्धे तस्य पद्मस्तु गर्भव्यूहः सुदुर्भिदः ।</s-l><s-l>सूची पद्मस्य मध्यस्थो गूढो व्यूहः पुनः कृतः ॥ २३ ॥</s-l></s-lg><s-lg><s-l>एवमेतं महाव्यूहं व्यूह्य द्रोणो व्यवस्थितः ।</s-l><s-l>सूचीमुखे महेष्वासः कृतवर्मा व्यवस्थितः ॥ २४ ॥</s-l></s-lg><s-lg><s-l>अनन्तरं च काम्बोजो जलसंधश्च मारिष ।</s-l><s-l>दुर्योधनः सहामात्यस्तदनन्तरमेव च ॥ २५ ॥</s-l></s-lg><s-lg><s-l>ततः शतसहस्राणि योधानामनिवर्तिनाम् ।</s-l><s-l>व्यवस्थितानि सर्वाणि शकटे सूचिरक्षिणः ॥ २६ ॥</s-l></s-lg><s-lg><s-l>तेषां च पृष्ठतो राज बलेन महता वृतः ।</s-l><s-l>जयद्रथस्ततो राजन्सूचिपाशे व्यवस्थितः ॥ २७ ॥</s-l></s-lg><s-lg><s-l>शकटस्य तु राजेन्द्र भारद्वाजो मुखे स्थितः ।</s-l><s-l>अनु तस्याभवद्भोजो जुगोपैनं ततः स्वयम् ॥ २८ ॥</s-l></s-lg><s-lg><s-l>श्वेतवर्माम्बरोष्णीषो व्यूढोरस्को महाभुजः ।</s-l><s-l>धनुर्विस्फारयन्द्रोणस्तस्थौ क्रुद्ध इवान्तकः ॥ २९ ॥</s-l></s-lg><s-lg><s-l>पताकिनं शोणहयं वेदीकृष्णाजिनध्वजम् ।</s-l><s-l>द्रोणस्य रथमालोक्य प्रहृष्टाः कुरवोऽभवन् ॥ ३० ॥</s-l></s-lg><s-lg><s-l>सिद्धचारणसंघानां विस्मयः सुमहानभूत् ।</s-l><s-l>द्रोणेन विहितं दृष्ट्वा व्यूहं क्षुब्धार्णवोपमम् ॥ ३१ ॥</s-l></s-lg><s-lg><s-l>सशैलसागरवनां नानाजनपदाकुलाम् ।</s-l><s-l>ग्रसेद्व्यूहः क्षितिं सर्वामिति भूतानि मेनिरे ॥ ३२ ॥</s-l></s-lg><s-lg><s-l>बहुरथमनुजाश्वपत्तिनागं प्रतिभयनिस्वनमद्भुताभरूपम् ।</s-l><s-l>अहितहृदयभेदनं महद्वै शकटमवेक्ष्य कृतं ननन्द राजा ॥ ३३ ॥</s-l></s-lg>