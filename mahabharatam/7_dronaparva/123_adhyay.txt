<s-lg><s-l> धृतराष्ट्र उवाच ।</s-l><s-l>तथा गतेषु शूरेषु तेषां मम च संजय ।</s-l><s-l>किं वै भीमस्तदाकार्षीत्तन्ममाचक्ष्व संजय ॥ १ ॥</s-l></s-lg><s-lg><s-l> संजय उवाच ।</s-l><s-l>विरथो भीमसेनो वै कर्णवाक्शल्यपीडितः ।</s-l><s-l>अमर्षवशमापन्नः फल्गुनं वाक्यमब्रवीत् ॥ २ ॥</s-l></s-lg><s-lg><s-l>पुनः पुनस्तूबरक मूढ औदरिकेति च ।</s-l><s-l>अकृतास्त्रक मा योधीर्बाल संग्रामकातर ॥ ३ ॥</s-l></s-lg><s-lg><s-l>इति मामब्रवीत्कर्णः पश्यतस्ते धनंजय ।</s-l><s-l>एवं वक्ता च मे वध्यस्तेन चोक्तोऽस्मि भारत ॥ ४ ॥</s-l></s-lg><s-lg><s-l>एतद्व्रतं महाबाहो त्वया सह कृतं मया ।</s-l><s-l>यथैतन्मम कौन्तेय तथा तव न संशयः ॥ ५ ॥</s-l></s-lg><s-lg><s-l>तद्वधाय नरश्रेष्ठ स्मरैतद्वचनं मम ।</s-l><s-l>यथा भवति तत्सत्यं तथा कुरु धनंजय ॥ ६ ॥</s-l></s-lg><s-lg><s-l>तच्छ्रुत्वा वचनं तस्य भीमस्यामितविक्रमः ।</s-l><s-l>ततोऽर्जुनोऽब्रवीत्कर्णं किंचिदभ्येत्य संयुगे ॥ ७ ॥</s-l></s-lg><s-lg><s-l>कर्ण कर्ण वृथादृष्टे सूतपुत्रात्मसंस्तुत ।</s-l><s-l>अधर्मबुद्धे शृणु मे यत्त्वा वक्ष्यामि सांप्रतम् ॥ ८ ॥</s-l></s-lg><s-lg><s-l>द्विविधं कर्म शूराणां युद्धे जयपराजयौ ।</s-l><s-l>तौ चाप्यनित्यौ राधेय वासवस्यापि युध्यतः ॥ ९ ॥</s-l></s-lg><s-lg><s-l>मुमूर्षुर्युयुधानेन विरथोऽसि विसर्जितः ।</s-l><s-l>यदृच्छया भीमसेनं विरथं कृतवानसि ॥ १० ॥</s-l></s-lg><s-lg><s-l>अधर्मस्त्वेष राधेय यत्त्वं भीममवोचथाः ।</s-l><s-l>युद्धधर्मं विजानन्वै युध्यन्तमपलायिनम् ।</s-l><s-l>पूरयन्तं यथाशक्ति शूरकर्माहवे तथा ॥ ११ ॥</s-l></s-lg><s-lg><s-l>पश्यतां सर्वसैन्यानां केशवस्य ममैव च ।</s-l><s-l>विरथो भीमसेनेन कृतोऽसि बहुशो रणे ।</s-l><s-l>न च त्वां परुषं किंचिदुक्तवान्पण्डुनन्दनः ॥ १२ ॥</s-l></s-lg><s-lg><s-l>यस्मात्तु बहु रूक्षं च श्रावितस्ते वृकोदरः ।</s-l><s-l>परोक्षं यच्च सौभद्रो युष्माभिर्निहतो मम ॥ १३ ॥</s-l></s-lg><s-lg><s-l>तस्मादस्यावलेपस्य सद्यः फलमवाप्नुहि ।</s-l><s-l>त्वया तस्य धनुश्छिन्नमात्मनाशाय दुर्मते ॥ १४ ॥</s-l></s-lg><s-lg><s-l>तस्माद्वध्योऽसि मे मूढ सभृत्यबलवाहनः ।</s-l><s-l>कुरु त्वं सर्वकृत्यानि महत्ते भयमागतम् ॥ १५ ॥</s-l></s-lg><s-lg><s-l>हन्तास्मि वृषसेनं ते प्रेक्षमाणस्य संयुगे ।</s-l><s-l>ये चान्येऽप्युपयास्यन्ति बुद्धिमोहेन मां नृपाः ।</s-l><s-l>तांश्च सर्वान्हनिष्यामि सत्येनायुधमालभे ॥ १६ ॥</s-l></s-lg><s-lg><s-l>त्वां च मूढाकृतप्रज्ञमतिमानिनमाहवे ।</s-l><s-l>दृष्ट्वा दुर्योधनो मन्दो भृशं तप्स्यति पातितम् ॥ १७ ॥</s-l></s-lg><s-lg><s-l>अर्जुनेन प्रतिज्ञाते वधे कर्णसुतस्य तु ।</s-l><s-l>महान्सुतुमुलः शब्दो बभूव रथिनां तदा ॥ १८ ॥</s-l></s-lg><s-lg><s-l>तस्मिन्नाकुलसंग्रामे वर्तमाने महाभये ।</s-l><s-l>मन्दरश्मिः सहस्रांशुरस्तं गिरिमुपागमत् ॥ १९ ॥</s-l></s-lg><s-lg><s-l>ततो राजन्हृषीकेशः संग्रामशिरसि स्थितम् ।</s-l><s-l>तीर्णप्रतिज्ञं बीभत्सुं परिष्वज्येदमब्रवीत् ॥ २० ॥</s-l></s-lg><s-lg><s-l>दिष्ट्या संपादिता जिष्णो प्रतिज्ञा महती त्वया ।</s-l><s-l>दिष्ट्या च निहतः पापो वृद्धक्षत्रः सहात्मजः ॥ २१ ॥</s-l></s-lg><s-lg><s-l>धार्तराष्ट्रबलं प्राप्य देवसेनापि भारत ।</s-l><s-l>सीदेत समरे जिष्णो नात्र कार्या विचारणा ॥ २२ ॥</s-l></s-lg><s-lg><s-l>न तं पश्यामि लोकेषु चिन्तयन्पुरुषं क्वचित् ।</s-l><s-l>त्वदृते पुरुषव्याघ्र य एतद्योधयेद्बलम् ॥ २३ ॥</s-l></s-lg><s-lg><s-l>महाप्रभावा बहवस्त्वया तुल्याधिकापि वा ।</s-l><s-l>समेताः पृथिवीपाला धार्तराष्ट्रस्य कारणात् ।</s-l><s-l>ते त्वां प्राप्य रणे क्रुद्धं नाभ्यवर्तन्त दंशिताः ॥ २४ ॥</s-l></s-lg><s-lg><s-l>तव वीर्यं बलं चैव रुद्रशक्रान्तकोपमम् ।</s-l><s-l>नेदृशं शक्नुयात्कश्चिद्रणे कर्तुं पराक्रमम् ।</s-l><s-l>यादृशं कृतवानद्य त्वमेकः शत्रुतापनः ॥ २५ ॥</s-l></s-lg><s-lg><s-l>एवमेव हते कर्णे सानुबन्धे दुरात्मनि ।</s-l><s-l>वर्धयिष्यामि भूयस्त्वां विजितारिं हतद्विषम् ॥ २६ ॥</s-l></s-lg><s-lg><s-l>तमर्जुनः प्रत्युवाच प्रसादात्तव माधव ।</s-l><s-l>प्रतिज्ञेयं मयोत्तीर्णा विबुधैरपि दुस्तरा ॥ २७ ॥</s-l></s-lg><s-lg><s-l>अनाश्चर्यो जयस्तेषां येषां नाथोऽसि माधव ।</s-l><s-l>त्वत्प्रसादान्महीं कृत्स्नां संप्राप्स्यति युधिष्ठिरः ॥ २८ ॥</s-l></s-lg><s-lg><s-l>तवैव भारो वार्ष्णेय तवैव विजयः प्रभो ।</s-l><s-l>वर्धनीयास्तव वयं प्रेष्याश्च मधुसूदन ॥ २९ ॥</s-l></s-lg><s-lg><s-l>एवमुक्तः स्मयन्कृष्णः शनकैर्वाहयन्हयान् ।</s-l><s-l>दर्शयामास पार्थाय क्रूरमायोधनं महत् ॥ ३० ॥</s-l></s-lg><s-lg><s-l> श्रीकृष्ण उवाच ।</s-l><s-l>प्रार्थयन्तो जयं युद्धे प्रथितं च महद्यशः ।</s-l><s-l>पृथिव्यां शेरते शूराः पार्थिवास्त्वच्छरैर्हताः ॥ ३१ ॥</s-l></s-lg><s-lg><s-l>विकीर्णशस्त्राभरणा विपन्नाश्वरथद्विपाः ।</s-l><s-l>संछिन्नभिन्नवर्माणो वैक्लव्यं परमं गताः ॥ ३२ ॥</s-l></s-lg><s-lg><s-l>ससत्त्वा गतसत्त्वाश्च प्रभया परया युताः ।</s-l><s-l>सजीवा इव लक्ष्यन्ते गतसत्त्वा नराधिपाः ॥ ३३ ॥</s-l></s-lg><s-lg><s-l>तेषां शरैः स्वर्णपुङ्खैः शस्त्रैश्च विविधैः शितैः ।</s-l><s-l>वाहनैरायुधैश्चैव संपूर्णां पश्य मेदिनीम् ॥ ३४ ॥</s-l></s-lg><s-lg><s-l>वर्मभिश्चर्मभिर्हारैः शिरोभिश्च सकुण्डलैः ।</s-l><s-l>उष्णीषैर्मुकुटैः स्रग्भिश्चूडामणिभिरम्बरैः ॥ ३५ ॥</s-l></s-lg><s-lg><s-l>कण्ठसूत्रैरङ्गदैश्च निष्कैरपि च सुप्रभैः ।</s-l><s-l>अन्यैश्चाभरणैश्चित्रैर्भाति भारत मेदिनी ॥ ३६ ॥</s-l></s-lg><s-lg><s-l>चामरैर्व्यजनैश्चित्रैर्ध्वजैश्चाश्वरथद्विपैः ।</s-l><s-l>विविधैश्च परिस्तोमैरश्वानां च प्रकीर्णकैः ॥ ३७ ॥</s-l></s-lg><s-lg><s-l>कुथाभिश्च विचित्राभिर्वरूथैश्च महाधनैः ।</s-l><s-l>संस्तीर्णां वसुधां पश्य चित्रपट्टैरिवावृताम् ॥ ३८ ॥</s-l></s-lg><s-lg><s-l>नागेभ्यः पतितानन्यान्कल्पितेभ्यो द्विपैः सह ।</s-l><s-l>सिंहान्वज्रप्रणुन्नेभ्यो गिर्यग्रेभ्य इव च्युतान् ॥ ३९ ॥</s-l></s-lg><s-lg><s-l>संस्यूतान्वाजिभिः सार्धं धरण्यां पश्य चापरान् ।</s-l><s-l>पदातिसादिसंघांश्च क्षतजौघपरिप्लुतान् ॥ ४० ॥</s-l></s-lg><s-lg><s-l> संजय उवाच ।</s-l><s-l>एवं संदर्शयन्कृष्णो रणभूमिं किरीटिनः ।</s-l><s-l>स्वैः समेतः स मुदितः पाञ्चजन्यं व्यनादयत् ॥ ४१ ॥</s-l></s-lg>