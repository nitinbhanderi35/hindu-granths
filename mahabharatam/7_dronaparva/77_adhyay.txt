<s-lg><s-l> वासुदेव उवाच ।</s-l><s-l>सुयोधनमतिक्रान्तमेनं पश्य धनंजय ।</s-l><s-l>आपद्गतमिमं मन्ये नास्त्यस्य सदृशो रथः ॥ १ ॥</s-l></s-lg><s-lg><s-l>दूरपाती महेष्वासः कृतास्त्रो युद्धदुर्मदः ।</s-l><s-l>दृढास्त्रश्चित्रयोधी च धार्तराष्ट्रो महाबलः ॥ २ ॥</s-l></s-lg><s-lg><s-l>अत्यन्तसुखसंवृद्धो मानितश्च महारथैः ।</s-l><s-l>कृती च सततं पार्थ नित्यं द्वेष्टि च पाण्डवान् ॥ ३ ॥</s-l></s-lg><s-lg><s-l>तेन युद्धमहं मन्ये प्राप्तकालं तवानघ ।</s-l><s-l>अत्र वो द्यूतमायातं विजयायेतराय वा ॥ ४ ॥</s-l></s-lg><s-lg><s-l>अत्र क्रोधविषं पार्थ विमुञ्च चिरसंभृतम् ।</s-l><s-l>एष मूलमनर्थानां पाण्डवानां महारथः ॥ ५ ॥</s-l></s-lg><s-lg><s-l>सोऽयं प्राप्तस्तवाक्षेपं पश्य साफल्यमात्मनः ।</s-l><s-l>कथं हि राजा राज्यार्थी त्वया गच्छेत संयुगम् ॥ ६ ॥</s-l></s-lg><s-lg><s-l>दिष्ट्या त्विदानीं संप्राप्त एष ते बाणगोचरम् ।</s-l><s-l>स यथा जीवितं जह्यात्तथा कुरु धनंजय ॥ ७ ॥</s-l></s-lg><s-lg><s-l>ऐश्वर्यमदसंमूढो नैष दुःखमुपेयिवान् ।</s-l><s-l>न च ते संयुगे वीर्यं जानाति पुरुषर्षभ ॥ ८ ॥</s-l></s-lg><s-lg><s-l>त्वां हि लोकास्त्रयः पार्थ ससुरासुरमानुषाः ।</s-l><s-l>नोत्सहन्ते रणे जेतुं किमुतैकः सुयोधनः ॥ ९ ॥</s-l></s-lg><s-lg><s-l>स दिष्ट्या समनुप्राप्तस्तव पार्थ रथान्तिकम् ।</s-l><s-l>जह्येनं वै महाबाहो यथा वृत्रं पुरंदरः ॥ १० ॥</s-l></s-lg><s-lg><s-l>एष ह्यनर्थे सततं पराक्रान्तस्तवानघ ।</s-l><s-l>निकृत्या धर्मराजं च द्यूते वञ्चितवानयम् ॥ ११ ॥</s-l></s-lg><s-lg><s-l>बहूनि सुनृशंसानि कृतान्येतेन मानद ।</s-l><s-l>युष्मासु पापमतिना अपापेष्वेव नित्यदा ॥ १२ ॥</s-l></s-lg><s-lg><s-l>तमनार्यं सदा क्षुद्रं पुरुषं कामचारिणम् ।</s-l><s-l>आर्यां युद्धे मतिं कृत्वा जहि पार्थाविचारयन् ॥ १३ ॥</s-l></s-lg><s-lg><s-l>निकृत्या राज्यहरणं वनवासं च पाण्डव ।</s-l><s-l>परिक्लेशं च कृष्णाया हृदि कृत्वा पराक्रम ॥ १४ ॥</s-l></s-lg><s-lg><s-l>दिष्ट्यैष तव बाणानां गोचरे परिवर्तते ।</s-l><s-l>प्रतिघाताय कार्यस्य दिष्ट्या च यततेऽग्रतः ॥ १५ ॥</s-l></s-lg><s-lg><s-l>दिष्ट्या जानाति संग्रामे योद्धव्यं हि त्वया सह ।</s-l><s-l>दिष्ट्या च सफलाः पार्थ सर्वे कामा हि कामिताः ॥ १६ ॥</s-l></s-lg><s-lg><s-l>तस्माज्जहि रणे पार्थ धार्तराष्ट्रं कुलाधमम् ।</s-l><s-l>यथेन्द्रेण हतः पूर्वं जम्भो देवासुरे मृधे ॥ १७ ॥</s-l></s-lg><s-lg><s-l>अस्मिन्हते त्वया सैन्यमनाथं भिद्यतामिदम् ।</s-l><s-l>वैरस्यास्यास्त्ववभृथो मूलं छिन्धि दुरात्मनाम् ॥ १८ ॥</s-l></s-lg><s-lg><s-l> संजय उवाच ।</s-l><s-l>तं तथेत्यब्रवीत्पार्थः कृत्यरूपमिदं मम ।</s-l><s-l>सर्वमन्यदनादृत्य गच्छ यत्र सुयोधनः ॥ १९ ॥</s-l></s-lg><s-lg><s-l>येनैतद्दीर्घकालं नो भुक्तं राज्यमकण्टकम् ।</s-l><s-l>अप्यस्य युधि विक्रम्य छिन्द्यां मूर्धानमाहवे ॥ २० ॥</s-l></s-lg><s-lg><s-l>अपि तस्या अनर्हायाः परिक्लेशस्य माधव ।</s-l><s-l>कृष्णायाः शक्नुयां गन्तुं पदं केशप्रधर्षणे ॥ २१ ॥</s-l></s-lg><s-lg><s-l>इत्येवं वादिनौ हृष्टौ कृष्णौ श्वेतान्हयोत्तमान् ।</s-l><s-l>प्रेषयामासतुः संख्ये प्रेप्सन्तौ तं नराधिपम् ॥ २२ ॥</s-l></s-lg><s-lg><s-l>तयोः समीपं संप्राप्य पुत्रस्ते भरतर्षभ ।</s-l><s-l>न चकार भयं प्राप्ते भये महति मारिष ॥ २३ ॥</s-l></s-lg><s-lg><s-l>तदस्य क्षत्रियास्तत्र सर्व एवाभ्यपूजयन् ।</s-l><s-l>यदर्जुनहृषीकेशौ प्रत्युद्यातोऽविचारयन् ॥ २४ ॥</s-l></s-lg><s-lg><s-l>ततः सर्वस्य सैन्यस्य तावकस्य विशां पते ।</s-l><s-l>महान्नादो ह्यभूत्तत्र दृष्ट्वा राजानमाहवे ॥ २५ ॥</s-l></s-lg><s-lg><s-l>तस्मिञ्जनसमुन्नादे प्रवृत्ते भैरवे सति ।</s-l><s-l>कदर्थीकृत्य ते पुत्रः प्रत्यमित्रमवारयत् ॥ २६ ॥</s-l></s-lg><s-lg><s-l>आवारितस्तु कौन्तेयस्तव पुत्रेण धन्विना ।</s-l><s-l>संरम्भमगमद्भूयः स च तस्मिन्परंतपः ॥ २७ ॥</s-l></s-lg><s-lg><s-l>तौ दृष्ट्वा प्रतिसंरब्धौ दुर्योधनधनंजयौ ।</s-l><s-l>अभ्यवैक्षन्त राजानो भीमरूपाः समन्ततः ॥ २८ ॥</s-l></s-lg><s-lg><s-l>दृष्ट्वा तु पार्थं संरब्धं वासुदेवं च मारिष ।</s-l><s-l>प्रहसन्निव पुत्रस्ते योद्धुकामः समाह्वयत् ॥ २९ ॥</s-l></s-lg><s-lg><s-l>ततः प्रहृष्टो दाशार्हः पाण्डवश्च धनंजयः ।</s-l><s-l>व्याक्रोशेतां महानादं दध्मतुश्चाम्बुजोत्तमौ ॥ ३० ॥</s-l></s-lg><s-lg><s-l>तौ हृष्टरूपौ संप्रेक्ष्य कौरवेयाश्च सर्वशः ।</s-l><s-l>निराशाः समपद्यन्त पुत्रस्य तव जीविते ॥ ३१ ॥</s-l></s-lg><s-lg><s-l>शोकमीयुः परं चैव कुरवः सर्व एव ते ।</s-l><s-l>अमन्यन्त च पुत्रं ते वैश्वानरमुखे हुतम् ॥ ३२ ॥</s-l></s-lg><s-lg><s-l>तथा तु दृष्ट्वा योधास्ते प्रहृष्टौ कृष्णपाण्डवौ ।</s-l><s-l>हतो राजा हतो राजेत्यूचुरेवं भयार्दिताः ॥ ३३ ॥</s-l></s-lg><s-lg><s-l>जनस्य संनिनादं तु श्रुत्वा दुर्योधनोऽब्रवीत् ।</s-l><s-l>व्येतु वो भीरहं कृष्णौ प्रेषयिष्यामि मृत्यवे ॥ ३४ ॥</s-l></s-lg><s-lg><s-l>इत्युक्त्वा सैनिकान्सर्वाञ्जयापेक्षी नराधिपः ।</s-l><s-l>पार्थमाभाष्य संरम्भादिदं वचनमब्रवीत् ॥ ३५ ॥</s-l></s-lg><s-lg><s-l>पार्थ यच्छिक्षितं तेऽस्त्रं दिव्यं मानुषमेव च ।</s-l><s-l>तद्दर्शय मयि क्षिप्रं यदि जातोऽसि पाण्डुना ॥ ३६ ॥</s-l></s-lg><s-lg><s-l>यद्बलं तव वीर्यं च केशवस्य तथैव च ।</s-l><s-l>तत्कुरुष्व मयि क्षिप्रं पश्यामस्तव पौरुषम् ॥ ३७ ॥</s-l></s-lg><s-lg><s-l>अस्मत्परोक्षं कर्माणि प्रवदन्ति कृतानि ते ।</s-l><s-l>स्वामिसत्कारयुक्तानि यानि तानीह दर्शय ॥ ३८ ॥</s-l></s-lg>