<s-lg><s-l> संजय उवाच ।</s-l><s-l>प्रतिघातं तु सैन्यस्य नामृष्यत वृकोदरः ।</s-l><s-l>सोऽभिनद्बाह्लिकं षष्ट्या कर्णं च दशभिः शरैः ॥ १ ॥</s-l></s-lg><s-lg><s-l>तस्य द्रोणः शितैर्बाणैस्तीक्ष्णधारैरयस्मयैः ।</s-l><s-l>जीवितान्तमभिप्रेप्सुर्मर्मण्याशु जघान ह ॥ २ ॥</s-l></s-lg><s-lg><s-l>कर्णो द्वादशभिर्बाणैरश्वत्थामा च सप्तभिः ।</s-l><s-l>षड्भिर्दुर्योधनो राजा तत एनमवाकिरत् ॥ ३ ॥</s-l></s-lg><s-lg><s-l>भीमसेनोऽपि तान्सर्वान्प्रत्यविध्यन्महाबलः ।</s-l><s-l>द्रोणं पञ्चाशतेषूणां कर्णं च दशभिः शरैः ॥ ४ ॥</s-l></s-lg><s-lg><s-l>दुर्योधनं द्वादशभिर्द्रौणिं चाष्टाभिराशुगैः ।</s-l><s-l>आरावं तुमुलं कुर्वन्नभ्यवर्तत तान्रणे ॥ ५ ॥</s-l></s-lg><s-lg><s-l>तस्मिन्संत्यजति प्राणान्मृत्युसाधारणीकृते ।</s-l><s-l>अजातशत्रुस्तान्योधान्भीमं त्रातेत्यचोदयत् ॥ ६ ॥</s-l></s-lg><s-lg><s-l>ते ययुर्भीमसेनस्य समीपममितौजसः ।</s-l><s-l>युयुधानप्रभृतयो माद्रीपुत्रौ च पाण्डवौ ॥ ७ ॥</s-l></s-lg><s-lg><s-l>ते समेत्य सुसंरब्धाः सहिताः पुरुषर्षभाः ।</s-l><s-l>महेष्वासवरैर्गुप्तं द्रोणानीकं बिभित्सवः ॥ ८ ॥</s-l></s-lg><s-lg><s-l>समापेतुर्महावीर्या भीमप्रभृतयो रथाः ।</s-l><s-l>तान्प्रत्यगृह्णादव्यग्रो द्रोणोऽपि रथिनां वरः ॥ ९ ॥</s-l></s-lg><s-lg><s-l>महाबलानतिरथान्वीरान्समरशोभिनः ।</s-l><s-l>बाह्यं मृत्युभयं कृत्वा तावकाः पाण्डवान्ययुः ॥ १० ॥</s-l></s-lg><s-lg><s-l>सादिनः सादिनोऽभ्यघ्नंस्तथैव रथिनो रथान् ।</s-l><s-l>आसीच्छक्त्यसिसंपातो युद्धमासीत्परश्वधैः ॥ ११ ॥</s-l></s-lg><s-lg><s-l>निकृष्टमसियुद्धं च बभूव कटुकोदयम् ।</s-l><s-l>कुञ्जराणां च संघातैर्युद्धमासीत्सुदारुणम् ॥ १२ ॥</s-l></s-lg><s-lg><s-l>अपतत्कुञ्जरादन्यो हयादन्यस्त्ववाक्शिराः ।</s-l><s-l>नरो बाणेन निर्भिन्नो रथादन्यश्च मारिष ॥ १३ ॥</s-l></s-lg><s-lg><s-l>तत्रान्यस्य च संमर्दे पतितस्य विवर्मणः ।</s-l><s-l>शिरः प्रध्वंसयामास वक्षस्याक्रम्य कुञ्जरः ॥ १४ ॥</s-l></s-lg><s-lg><s-l>अपरेऽप्यपराञ्जघ्नुर्वारणाः पतितान्नरान् ।</s-l><s-l>विषाणैश्चावनिं गत्वा व्यभिन्दन्रथिनो बहून् ॥ १५ ॥</s-l></s-lg><s-lg><s-l>नरान्त्रैः केचिदपरे विषाणालग्नसंस्रवैः ।</s-l><s-l>बभ्रमुः शतशो नागा मृद्नन्तः शतशो नरान् ॥ १६ ॥</s-l></s-lg><s-lg><s-l>कांस्यायसतनुत्राणान्नराश्वरथकुञ्जरान् ।</s-l><s-l>पतितान्पोथयां चक्रुर्द्विपाः स्थूलनडानिव ॥ १७ ॥</s-l></s-lg><s-lg><s-l>गृध्रपत्राधिवासांसि शयनानि नराधिपाः ।</s-l><s-l>ह्रीमन्तः कालसंपक्वाः सुदुःखान्यधिशेरते ॥ १८ ॥</s-l></s-lg><s-lg><s-l>हन्ति स्मात्र पिता पुत्रं रथेनाभ्यतिवर्तते ।</s-l><s-l>पुत्रश्च पितरं मोहान्निर्मर्यादमवर्तत ॥ १९ ॥</s-l></s-lg><s-lg><s-l>अक्षो भग्नो ध्वजश्छिन्नश्छत्रमुर्व्यां निपातितम् ।</s-l><s-l>युगार्धं छिन्नमादाय प्रदुद्राव तथा हयः ॥ २० ॥</s-l></s-lg><s-lg><s-l>सासिर्बाहुर्निपतितः शिरश्छिन्नं सकुण्डलम् ।</s-l><s-l>गजेनाक्षिप्य बलिना रथः संचूर्णितः क्षितौ ॥ २१ ॥</s-l></s-lg><s-lg><s-l>रथिना ताडितो नागो नाराचेनापतद्व्यसुः ।</s-l><s-l>सारोहश्चापतद्वाजी गजेनाताडितो भृशम् ॥ २२ ॥</s-l></s-lg><s-lg><s-l>निर्मर्यादं महद्युद्धमवर्तत सुदारुणम् ।</s-l><s-l>हा तात हा पुत्र सखे क्वासि तिष्ठ क्व धावसि ॥ २३ ॥</s-l></s-lg><s-lg><s-l>प्रहराहर जह्येनं स्मितक्ष्वेडितगर्जितैः ।</s-l><s-l>इत्येवमुच्चरन्त्यः स्म श्रूयन्ते विविधा गिरः ॥ २४ ॥</s-l></s-lg><s-lg><s-l>नरस्याश्वस्य नागस्य समसज्जत शोणितम् ।</s-l><s-l>उपाशाम्यद्रजो भौमं भीरून्कश्मलमाविशत् ॥ २५ ॥</s-l></s-lg><s-lg><s-l>आसीत्केशपरामर्शो मुष्टियुद्धं च दारुणम् ।</s-l><s-l>नखैर्दन्तैश्च शूराणमद्वीपे द्वीपमिच्छताम् ॥ २६ ॥</s-l></s-lg><s-lg><s-l>तत्राच्छिद्यत वीरस्य सखड्गो बाहुरुद्यतः ।</s-l><s-l>सधनुश्चापरस्यापि सशरः साङ्कुशस्तथा ॥ २७ ॥</s-l></s-lg><s-lg><s-l>प्राक्रोशदन्यमन्योऽत्र तथान्यो विमुखोऽद्रवत् ।</s-l><s-l>अन्यः प्राप्तस्य चान्यस्य शिरः कायादपाहरत् ॥ २८ ॥</s-l></s-lg><s-lg><s-l>शब्दमभ्यद्रवच्चान्यः शब्दादन्योऽद्रवद्भृशम् ।</s-l><s-l>स्वानन्योऽथ परानन्यो जघान निशितैः शरैः ॥ २९ ॥</s-l></s-lg><s-lg><s-l>गिरिशृङ्गोपमश्चात्र नाराचेन निपातितः ।</s-l><s-l>मातङ्गो न्यपतद्भूमौ नदीरोध इवोष्णगे ॥ ३० ॥</s-l></s-lg><s-lg><s-l>तथैव रथिनं नागः क्षरन्गिरिरिवारुजत् ।</s-l><s-l>अध्यतिष्ठत्पदा भूमौ सहाश्वं सहसारथिम् ॥ ३१ ॥</s-l></s-lg><s-lg><s-l>शूरान्प्रहरतो दृष्ट्वा कृतास्त्रान्रुधिरोक्षितान् ।</s-l><s-l>बहूनप्याविशन्मोहो भीरून्हृदयदुर्बलान् ॥ ३२ ॥</s-l></s-lg><s-lg><s-l>सर्वमाविग्नमभवन्न प्राज्ञायत किंचन ।</s-l><s-l>सैन्ये च रजसा ध्वस्ते निर्मर्यादमवर्तत ॥ ३३ ॥</s-l></s-lg><s-lg><s-l>ततः सेनापतिः शीघ्रमयं काल इति ब्रुवन् ।</s-l><s-l>नित्याभित्वरितानेव त्वरयामास पाण्डवान् ॥ ३४ ॥</s-l></s-lg><s-lg><s-l>कुर्वन्तः शासनं तस्य पाण्डवेया यशस्विनः ।</s-l><s-l>सरो हंसा इवापेतुर्घ्नन्तो द्रोणरथं प्रति ॥ ३५ ॥</s-l></s-lg><s-lg><s-l>गृह्णीताद्रवतान्योन्यं विभीता विनिकृन्तत ।</s-l><s-l>इत्यासीत्तुमुलः शब्दो दुर्धर्षस्य रथं प्रति ॥ ३६ ॥</s-l></s-lg><s-lg><s-l>ततो द्रोणः कृपः कर्णो द्रौणी राजा जयद्रथः ।</s-l><s-l>विन्दानुविन्दावावन्त्यौ शल्यश्चैनानवारयन् ॥ ३७ ॥</s-l></s-lg><s-lg><s-l>ते त्वार्यधर्मसंरब्धा दुर्निवार्या दुरासदाः ।</s-l><s-l>शरार्ता न जहुर्द्रोणं पाञ्चालाः पाण्डवैः सह ॥ ३८ ॥</s-l></s-lg><s-lg><s-l>ततो द्रोणोऽभिसंक्रुद्धो विसृजञ्शतशः शरान् ।</s-l><s-l>चेदिपाञ्चालपाण्डूनामकरोत्कदनं महत् ॥ ३९ ॥</s-l></s-lg><s-lg><s-l>तस्य ज्यातलनिर्घोषः शुश्रुवे दिक्षु मारिष ।</s-l><s-l>वज्रसंघातसंकाशस्त्रासयन्पाण्डवान्बहून् ॥ ४० ॥</s-l></s-lg><s-lg><s-l>एतस्मिन्नन्तरे जिष्णुर्हत्वा संशप्तकान्बली ।</s-l><s-l>अभ्ययात्तत्र यत्र स्म द्रोणः पाण्डून्प्रमर्दति ॥ ४१ ॥</s-l></s-lg><s-lg><s-l>तं शरौघमहावर्तं शोणितोदं महाह्रदम् ।</s-l><s-l>तीर्णः संशप्तकान्हत्वा प्रत्यदृश्यत फल्गुनः ॥ ४२ ॥</s-l></s-lg><s-lg><s-l>तस्य कीर्तिमतो लक्ष्म सूर्यप्रतिमतेजसः ।</s-l><s-l>दीप्यमानमपश्याम तेजसा वानरध्वजम् ॥ ४३ ॥</s-l></s-lg><s-lg><s-l>संशप्तकसमुद्रं तमुच्छोष्यास्त्रगभस्तिभिः ।</s-l><s-l>स पाण्डवयुगान्तार्कः कुरूनप्यभ्यतीतपत् ॥ ४४ ॥</s-l></s-lg><s-lg><s-l>प्रददाह कुरून्सर्वानर्जुनः शस्त्रतेजसा ।</s-l><s-l>युगान्ते सर्वभूतानि धूमकेतुरिवोत्थितः ॥ ४५ ॥</s-l></s-lg><s-lg><s-l>तेन बाणसहस्रौघैर्गजाश्वरथयोधिनः ।</s-l><s-l>ताड्यमानाः क्षितिं जग्मुर्मुक्तशस्त्राः शरार्दिताः ॥ ४६ ॥</s-l></s-lg><s-lg><s-l>केचिदार्तस्वरं चक्रुर्विनेदुरपरे पुनः ।</s-l><s-l>पार्थबाणहताः केचिन्निपेतुर्विगतासवः ॥ ४७ ॥</s-l></s-lg><s-lg><s-l>तेषामुत्पततां कांश्चित्पतितांश्च पराङ्मुखान् ।</s-l><s-l>न जघानार्जुनो योधान्योधव्रतमनुस्मरन् ॥ ४८ ॥</s-l></s-lg><s-lg><s-l>ते विशीर्णरथाश्वेभाः प्रायशश्च पराङ्मुखाः ।</s-l><s-l>कुरवः कर्ण कर्णेति हा हेति च विचुक्रुशुः ॥ ४९ ॥</s-l></s-lg><s-lg><s-l>तमाधिरथिराक्रन्दं विज्ञाय शरणैषिणाम् ।</s-l><s-l>मा भैष्टेति प्रतिश्रुत्य ययावभिमुखोऽर्जुनम् ॥ ५० ॥</s-l></s-lg><s-lg><s-l>स भारतरथश्रेष्ठः सर्वभारतहर्षणः ।</s-l><s-l>प्रादुश्चक्रे तदाग्नेयमस्त्रमस्त्रविदां वरः ॥ ५१ ॥</s-l></s-lg><s-lg><s-l>तस्य दीप्तशरौघस्य दीप्तचापधरस्य च ।</s-l><s-l>शरौघाञ्शरजालेन विदुधाव धनंजयः ।</s-l><s-l>अस्त्रमस्त्रेण संवार्य प्राणदद्विसृजञ्शरान् ॥ ५२ ॥</s-l></s-lg><s-lg><s-l>धृष्टद्युम्नश्च भीमश्च सात्यकिश्च महारथः ।</s-l><s-l>विव्यधुः कर्णमासाद्य त्रिभिस्त्रिभिरजिह्मगैः ॥ ५३ ॥</s-l></s-lg><s-lg><s-l>अर्जुनास्त्रं तु राधेयः संवार्य शरवृष्टिभिः ।</s-l><s-l>तेषां त्रयाणां चापानि चिच्छेद विशिखैस्त्रिभिः ॥ ५४ ॥</s-l></s-lg><s-lg><s-l>ते निकृत्तायुधाः शूरा निर्विषा भुजगा इव ।</s-l><s-l>रथशक्तीः समुत्क्षिप्य भृशं सिंहा इवानदन् ॥ ५५ ॥</s-l></s-lg><s-lg><s-l>ता भुजाग्रैर्महावेगा विसृष्टा भुजगोपमाः ।</s-l><s-l>दीप्यमाना महाशक्त्यो जग्मुराधिरथिं प्रति ॥ ५६ ॥</s-l></s-lg><s-lg><s-l>ता निकृत्य शितैर्बाणैस्त्रिभिस्त्रिभिरजिह्मगैः ।</s-l><s-l>ननाद बलवान्कर्णः पार्थाय विसृजञ्शरान् ॥ ५७ ॥</s-l></s-lg><s-lg><s-l>अर्जुनश्चापि राधेयं विद्ध्वा सप्तभिराशुगैः ।</s-l><s-l>कर्णादवरजं बाणैर्जघान निशितैस्त्रिभिः ॥ ५८ ॥</s-l></s-lg><s-lg><s-l>ततः शत्रुंजयं हत्वा पार्थः षड्भिरजिह्मगैः ।</s-l><s-l>जहार सद्यो भल्लेन विपाटस्य शिरो रथात् ॥ ५९ ॥</s-l></s-lg><s-lg><s-l>पश्यतां धार्तराष्ट्राणामेकेनैव किरीटिना ।</s-l><s-l>प्रमुखे सूतपुत्रस्य सोदर्या निहतास्त्रयः ॥ ६० ॥</s-l></s-lg><s-lg><s-l>ततो भीमः समुत्पत्य स्वरथाद्वैनतेयवत् ।</s-l><s-l>वरासिना कर्णपक्षाञ्जघान दश पञ्च च ॥ ६१ ॥</s-l></s-lg><s-lg><s-l>पुनः स्वरथमास्थाय धनुरादाय चापरम् ।</s-l><s-l>विव्याध दशभिः कर्णं सूतमश्वांश्च पञ्चभिः ॥ ६२ ॥</s-l></s-lg><s-lg><s-l>धृष्टद्युम्नोऽप्यसिवरं चर्म चादाय भास्वरम् ।</s-l><s-l>जघान चन्द्रवर्माणं बृहत्क्षत्रं च पौरवम् ॥ ६३ ॥</s-l></s-lg><s-lg><s-l>ततः स्वरथमास्थाय पाञ्चाल्योऽन्यच्च कार्मुकम् ।</s-l><s-l>आदाय कर्णं विव्याध त्रिसप्तत्या नदन्रणे ॥ ६४ ॥</s-l></s-lg><s-lg><s-l>शैनेयोऽप्यन्यदादाय धनुरिन्द्रायुधद्युति ।</s-l><s-l>सूतपुत्रं चतुःषष्ट्या विद्ध्वा सिंह इवानदत् ॥ ६५ ॥</s-l></s-lg><s-lg><s-l>भल्लभ्यां साधुमुक्ताभ्यां छित्त्वा कर्णस्य कार्मुकम् ।</s-l><s-l>पुनः कर्णं त्रिभिर्बाणैर्बाह्वोरुरसि चार्पयत् ॥ ६६ ॥</s-l></s-lg><s-lg><s-l>ततो दुर्योधनो द्रोणो राजा चैव जयद्रथः ।</s-l><s-l>निमज्जमानं राधेयमुज्जह्रुः सात्यकार्णवात् ॥ ६७ ॥</s-l></s-lg><s-lg><s-l>धृष्टद्युम्नश्च भीमश्च सौभद्रोऽर्जुन एव च ।</s-l><s-l>नकुलः सहदेवश्च सात्यकिं जुगुपू रणे ॥ ६८ ॥</s-l></s-lg><s-lg><s-l>एवमेष महारौद्रः क्षयार्थं सर्वधन्विनाम् ।</s-l><s-l>तावकानां परेषां च त्यक्त्वा प्राणानभूद्रणः ॥ ६९ ॥</s-l></s-lg><s-lg><s-l>पदातिरथनागाश्वैर्गजाश्वरथपत्तयः ।</s-l><s-l>रथिनो नागपत्त्यश्वै रथपत्ती रथद्विपैः ॥ ७० ॥</s-l></s-lg><s-lg><s-l>अश्वैरश्वा गजैर्नागा रथिनो रथिभिः सह ।</s-l><s-l>संसक्ताः समदृश्यन्त पत्तयश्चापि पत्तिभिः ॥ ७१ ॥</s-l></s-lg><s-lg><s-l>एवं सुकलिलं युद्धमासीत्क्रव्यादहर्षणम् ।</s-l><s-l>महद्भिस्तैरभीतानां यमराष्ट्रविवर्धनम् ॥ ७२ ॥</s-l></s-lg><s-lg><s-l>ततो हता नररथवाजिकुञ्जरैरनेकशो द्विपरथवाजिपत्तयः ।</s-l><s-l>गजैर्गजा रथिभिरुदायुधा रथा हयैर्हयाः पत्तिगणैश्च पत्तयः ॥ ७३ ॥</s-l></s-lg><s-lg><s-l>रथैर्द्विपा द्विरदवरैर्महाहया हयैर्नरा वररथिभिश्च वाजिनः ।</s-l><s-l>निरस्तजिह्वादशनेक्षणाः क्षितौ क्षयं गताः प्रमथितवर्मभूषणाः ॥ ७४ ॥</s-l></s-lg><s-lg><s-l>तथा परैर्बहुकरणैर्वरायुधैर्हता गताः प्रतिभयदर्शनाः क्षितिम् ।</s-l><s-l>विपोथिता हयगजपादताडिता भृशाकुला रथखुरनेमिभिर्हताः ॥ ७५ ॥</s-l></s-lg><s-lg><s-l>प्रमोदने श्वापदपक्षिरक्षसां जनक्षये वर्तति तत्र दारुणे ।</s-l><s-l>महाबलास्ते कुपिताः परस्परं निषूदयन्तः प्रविचेरुरोजसा ॥ ७६ ॥</s-l></s-lg><s-lg><s-l>ततो बले भृशलुलिते परस्परं निरीक्षमाणे रुधिरौघसंप्लुते ।</s-l><s-l>दिवाकरेऽस्तंगिरिमास्थिते शनैरुभे प्रयाते शिबिराय भारत ॥ ७७ ॥</s-l></s-lg>