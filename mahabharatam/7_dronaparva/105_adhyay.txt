<s-lg><s-l> संजय उवाच ।</s-l><s-l>तस्मिन्विलुलिते सैन्ये सैन्धवायार्जुने गते ।</s-l><s-l>सात्वते भीमसेने च पुत्रस्ते द्रोणमभ्ययात् ।</s-l><s-l>त्वरन्नेकरथेनैव बहुकृत्यं विचिन्तयन् ॥ १ ॥</s-l></s-lg><s-lg><s-l>स रथस्तव पुत्रस्य त्वरया परया युतः ।</s-l><s-l>तूर्णमभ्यपतद्द्रोणं मनोमारुतवेगवान् ॥ २ ॥</s-l></s-lg><s-lg><s-l>उवाच चैनं पुत्रस्ते संरम्भाद्रक्तलोचनः ।</s-l><s-l>अर्जुनो भीमसेनश्च सात्यकिश्चापराजितः ॥ ३ ॥</s-l></s-lg><s-lg><s-l>विजित्य सर्वसैन्यानि सुमहान्ति महारथाः ।</s-l><s-l>संप्राप्ताः सिन्धुराजस्य समीपमरिकर्शनाः ।</s-l><s-l>व्यायच्छन्ति च तत्रापि सर्व एवापराजिताः ॥ ४ ॥</s-l></s-lg><s-lg><s-l>यदि तावद्रणे पार्थो व्यतिक्रान्तो महारथः ।</s-l><s-l>कथं सात्यकिभीमाभ्यां व्यतिक्रान्तोऽसि मानद ॥ ५ ॥</s-l></s-lg><s-lg><s-l>आश्चर्यभूतं लोकेऽस्मिन्समुद्रस्येव शोषणम् ।</s-l><s-l>निर्जयं तव विप्राग्र्य सात्वतेनार्जुनेन च ॥ ६ ॥</s-l></s-lg><s-lg><s-l>तथैव भीमसेनेन लोकः संवदते भृशम् ।</s-l><s-l>कथं द्रोणो जितः संख्ये धनुर्वेदस्य पारगः ॥ ७ ॥</s-l></s-lg><s-lg><s-l>नाश एव तु मे नूनं मन्दभाग्यस्य संयुगे ।</s-l><s-l>यत्र त्वां पुरुषव्याघ्रमतिक्रान्तास्त्रयो रथाः ॥ ८ ॥</s-l></s-lg><s-lg><s-l>एवं गते तु कृत्येऽस्मिन्ब्रूहि यत्ते विवक्षितम् ।</s-l><s-l>यद्गतं गतमेवेह शेषं चिन्तय मानद ॥ ९ ॥</s-l></s-lg><s-lg><s-l>यत्कृत्यं सिन्धुराजस्य प्राप्तकालमनन्तरम् ।</s-l><s-l>तद्ब्रवीतु भवान्क्षिप्रं साधु तत्संविधीयताम् ॥ १० ॥</s-l></s-lg><s-lg><s-l> द्रोण उवाच ।</s-l><s-l>चिन्त्यं बहु महाराज कृत्यं यत्तत्र मे शृणु ।</s-l><s-l>त्रयो हि समतिक्रान्ताः पाण्डवानां महारथाः ।</s-l><s-l>यावदेव भयं पश्चात्तावदेषां पुरःसरम् ॥ ११ ॥</s-l></s-lg><s-lg><s-l>तद्गरीयस्तरं मन्ये यत्र कृष्णधनंजयौ ।</s-l><s-l>सा पुरस्ताच्च पश्चाच्च गृहीता भारती चमूः ॥ १२ ॥</s-l></s-lg><s-lg><s-l>तत्र कृत्यमहं मन्ये सैन्धवस्याभिरक्षणम् ।</s-l><s-l>स नो रक्ष्यतमस्तात क्रुद्धाद्भीतो धनंजयात् ॥ १३ ॥</s-l></s-lg><s-lg><s-l>गतौ हि सैन्धवं वीरौ युयुधानवृकोदरौ ।</s-l><s-l>संप्राप्तं तदिदं द्यूतं यत्तच्छकुनिबुद्धिजम् ॥ १४ ॥</s-l></s-lg><s-lg><s-l>न सभायां जयो वृत्तो नापि तत्र पराजयः ।</s-l><s-l>इह नो ग्लहमानानामद्य तात जयाजयौ ॥ १५ ॥</s-l></s-lg><s-lg><s-l>यान्स्म तान्ग्लहते घोराञ्शकुनिः कुरुसंसदि ।</s-l><s-l>अक्षान्संमन्यमानः स प्राक्शरास्ते दुरासदाः ॥ १६ ॥</s-l></s-lg><s-lg><s-l>यत्र ते बहवस्तात कुरवः पर्यवस्थिताः ।</s-l><s-l>सेनां दुरोदरं विद्धि शरानक्षान्विशां पते ॥ १७ ॥</s-l></s-lg><s-lg><s-l>ग्लहं च सैन्धवं राजन्नत्र द्यूतस्य निश्चयः ।</s-l><s-l>सैन्धवे हि महाद्यूतं समासक्तं परैः सह ॥ १८ ॥</s-l></s-lg><s-lg><s-l>अत्र सर्वे महाराज त्यक्त्वा जीवितमात्मनः ।</s-l><s-l>सैन्धवस्य रणे रक्षां विधिवत्कर्तुमर्हथ ।</s-l><s-l>तत्र नो ग्लहमानानां ध्रुवौ तात जयाजयौ ॥ १९ ॥</s-l></s-lg><s-lg><s-l>यत्र ते परमेष्वासा यत्ता रक्षन्ति सैन्धवम् ।</s-l><s-l>तत्र याहि स्वयं शीघ्रं तांश्च रक्षस्व रक्षिणः ॥ २० ॥</s-l></s-lg><s-lg><s-l>इहैव त्वहमासिष्ये प्रेषयिष्यामि चापरान् ।</s-l><s-l>निरोत्स्यामि च पाञ्चालान्सहितान्पाण्डुसृञ्जयैः ॥ २१ ॥</s-l></s-lg><s-lg><s-l>ततो दुर्योधनः प्रायात्तूर्णमाचार्यशासनात् ।</s-l><s-l>उद्यम्यात्मानमुग्राय कर्मणे सपदानुगः ॥ २२ ॥</s-l></s-lg><s-lg><s-l>चक्ररक्षौ तु पाञ्चाल्यौ युधामन्यूत्तमौजसौ ।</s-l><s-l>बाह्येन सेनामभ्येत्य जग्मतुः सव्यसाचिनम् ॥ २३ ॥</s-l></s-lg><s-lg><s-l>तौ हि पूर्वं महाराज वारितौ कृतवर्मणा ।</s-l><s-l>प्रविष्टे त्वर्जुने राजंस्तव सैन्यं युयुत्सया ॥ २४ ॥</s-l></s-lg><s-lg><s-l>ताभ्यां दुर्योधनः सार्धमगच्छद्युद्धमुत्तमम् ।</s-l><s-l>त्वरितस्त्वरमाणाभ्यां भ्रातृभ्यां भारतो बली ॥ २५ ॥</s-l></s-lg><s-lg><s-l>तावभिद्रवतामेनमुभावुद्यतकार्मुकौ ।</s-l><s-l>महारथसमाख्यातौ क्षत्रियप्रवरौ युधि ॥ २६ ॥</s-l></s-lg><s-lg><s-l>युधामन्युस्तु संक्रुद्धः शरांस्त्रिंशतमायसान् ।</s-l><s-l>व्यसृजत्तव पुत्रस्य त्वरमाणः स्तनान्तरे ॥ २७ ॥</s-l></s-lg><s-lg><s-l>दुर्योधनोऽपि राजेन्द्र पाञ्चाल्यस्योत्तमौजसः ।</s-l><s-l>जघान चतुरश्चाश्वानुभौ च पार्ष्णिसारथी ॥ २८ ॥</s-l></s-lg><s-lg><s-l>उत्तमौजा हताश्वस्तु हतसूतश्च संयुगे ।</s-l><s-l>आरुरोह रथं भ्रातुर्युधामन्योरभित्वरन् ॥ २९ ॥</s-l></s-lg><s-lg><s-l>स रथं प्राप्य तं भ्रातुर्दुर्योधनहयाञ्शरैः ।</s-l><s-l>बहुभिस्ताडयामास ते हताः प्रापतन्भुवि ॥ ३० ॥</s-l></s-lg><s-lg><s-l>हयेषु पतितेष्वस्य चिच्छेद परमेषुणा ।</s-l><s-l>युधामन्युर्धनुः शीघ्रं शरावापं च संयुगे ॥ ३१ ॥</s-l></s-lg><s-lg><s-l>हताश्वसूतात्स रथादवप्लुत्य महारथः ।</s-l><s-l>गदामादाय ते पुत्रः पाञ्चाल्यावभ्यधावत ॥ ३२ ॥</s-l></s-lg><s-lg><s-l>तमापतन्तं संप्रेक्ष्य क्रुद्धं परपुरंजयम् ।</s-l><s-l>अवप्लुतौ रथोपस्थाद्युधामन्यूत्तमौजसौ ॥ ३३ ॥</s-l></s-lg><s-lg><s-l>ततः स हेमचित्रं तं स्यन्दनप्रवरं गदी ।</s-l><s-l>गदया पोथयामास साश्वसूतध्वजं रणे ॥ ३४ ॥</s-l></s-lg><s-lg><s-l>हत्वा चैनं स पुत्रस्ते हताश्वो हतसारथिः ।</s-l><s-l>मद्रराजरथं तूर्णमारुरोह परंतपः ॥ ३५ ॥</s-l></s-lg><s-lg><s-l>पाञ्चालानां तु मुख्यौ तौ राजपुत्रौ महाबलौ ।</s-l><s-l>रथमन्यं समारुह्य धनंजयमभीयतुः ॥ ३६ ॥</s-l></s-lg>