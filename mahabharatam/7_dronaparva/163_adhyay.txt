<s-lg><s-l> संजय उवाच ।</s-l><s-l>ततो दुःशासनः क्रुद्धः सहदेवमुपाद्रवत् ।</s-l><s-l>रथवेगेन तीव्रेण कम्पयन्निव मेदिनीम् ॥ १ ॥</s-l></s-lg><s-lg><s-l>तस्यापतत एवाशु भल्लेनामित्रकर्शनः ।</s-l><s-l>माद्रीसुतः शिरो यन्तुः सशिरस्त्राणमच्छिनत् ॥ २ ॥</s-l></s-lg><s-lg><s-l>नैनं दुःशासनः सूतं नापि कश्चन सैनिकः ।</s-l><s-l>हृतोत्तमाङ्गमाशुत्वात्सहदेवेन बुद्धवान् ॥ ३ ॥</s-l></s-lg><s-lg><s-l>यदा त्वसंगृहीतत्वात्प्रयान्त्यश्वा यथासुखम् ।</s-l><s-l>ततो दुःशासनः सूतं बुद्धवान्गतचेतसम् ॥ ४ ॥</s-l></s-lg><s-lg><s-l>स हयान्संनिगृह्याजौ स्वयं हयविशारदः ।</s-l><s-l>युयुधे रथिनां श्रेष्ठश्चित्रं लघु च सुष्ठु च ॥ ५ ॥</s-l></s-lg><s-lg><s-l>तदस्यापूजयन्कर्म स्वे परे चैव संयुगे ।</s-l><s-l>हतसूतरथेनाजौ व्यचरद्यदभीतवत् ॥ ६ ॥</s-l></s-lg><s-lg><s-l>सहदेवस्तु तानश्वांस्तीक्ष्णैर्बाणैरवाकिरत् ।</s-l><s-l>पीड्यमानाः शरैश्चाशु प्राद्रवंस्ते ततस्ततः ॥ ७ ॥</s-l></s-lg><s-lg><s-l>स रश्मिषु विषक्तत्वादुत्ससर्ज शरासनम् ।</s-l><s-l>धनुषा कर्म कुर्वंस्तु रश्मीन्स पुनरुत्सृजत् ॥ ८ ॥</s-l></s-lg><s-lg><s-l>छिद्रेषु तेषु तं बाणैर्माद्रीपुत्रोऽभ्यवाकिरत् ।</s-l><s-l>परीप्संस्त्वत्सुतं कर्णस्तदन्तरमवापतत् ॥ ९ ॥</s-l></s-lg><s-lg><s-l>वृकोदरस्ततः कर्णं त्रिभिर्भल्लैः समाहितैः ।</s-l><s-l>आकर्णपूर्णैरभ्यघ्नन्बाह्वोरुरसि चानदत् ॥ १० ॥</s-l></s-lg><s-lg><s-l>संन्यवर्तत तं कर्णः संघट्टित इवोरगः ।</s-l><s-l>तदभूत्तुमुलं युद्धं भीमराधेययोस्तदा ॥ ११ ॥</s-l></s-lg><s-lg><s-l>तौ वृषाविव संक्रुद्धौ विवृत्तनयनावुभौ ।</s-l><s-l>वेगेन महतान्योन्यं संरब्धावभिपेततुः ॥ १२ ॥</s-l></s-lg><s-lg><s-l>अभिसंश्लिष्टयोस्तत्र तयोराहवशौण्डयोः ।</s-l><s-l>अभिन्नशरपातत्वाद्गदायुद्धमवर्तत ॥ १३ ॥</s-l></s-lg><s-lg><s-l>गदया भीमसेनस्तु कर्णस्य रथकूबरम् ।</s-l><s-l>बिभेदाशु तदा राजंस्तदद्भुतमिवाभवत् ॥ १४ ॥</s-l></s-lg><s-lg><s-l>ततो भीमस्य राधेयो गदामादाय वीर्यवान् ।</s-l><s-l>अवासृजद्रथे तां तु बिभेद गदया गदाम् ॥ १५ ॥</s-l></s-lg><s-lg><s-l>ततो भीमः पुनर्गुर्वीं चिक्षेपाधिरथेर्गदाम् ।</s-l><s-l>तां शरैर्दशभिः कर्णः सुपुङ्खैः सुसमाहितैः ।</s-l><s-l>प्रत्यविध्यत्पुनश्चान्यैः सा भीमं पुनराव्रजत् ॥ १६ ॥</s-l></s-lg><s-lg><s-l>तस्याः प्रतिनिपातेन भीमस्य विपुलो ध्वजः ।</s-l><s-l>पपात सारथिश्चास्य मुमोह गदया हतः ॥ १७ ॥</s-l></s-lg><s-lg><s-l>स कर्णे सायकानष्टौ व्यसृजत्क्रोधमूर्छितः ।</s-l><s-l>ध्वजे शरासने चैव शरावापे च भारत ॥ १८ ॥</s-l></s-lg><s-lg><s-l>ततः पुनस्तु राधेयो हयानस्य रथेषुभिः ।</s-l><s-l>ऋष्यवर्णाञ्जघानाशु तथोभौ पार्ष्णिसारथी ॥ १९ ॥</s-l></s-lg><s-lg><s-l>स विपन्नरथो भीमो नकुलस्याप्लुतो रथम् ।</s-l><s-l>हरिर्यथा गिरेः शृङ्गं समाक्रामदरिंदमः ॥ २० ॥</s-l></s-lg><s-lg><s-l>तथा द्रोणार्जुनौ चित्रमयुध्येतां महारथौ ।</s-l><s-l>आचार्यशिष्यौ राजेन्द्र कृतप्रहरणौ युधि ॥ २१ ॥</s-l></s-lg><s-lg><s-l>लघुसंधानयोगाभ्यां रथयोश्च रणेन च ।</s-l><s-l>मोहयन्तौ मनुष्याणां चक्षूंषि च मनांसि च ॥ २२ ॥</s-l></s-lg><s-lg><s-l>उपारमन्त ते सर्वे योधास्माकं परे तथा ।</s-l><s-l>अदृष्टपूर्वं पश्यन्तस्तद्युद्धं गुरुशिष्ययोः ॥ २३ ॥</s-l></s-lg><s-lg><s-l>विचित्रान्पृतनामध्ये रथमार्गानुदीर्यतः ।</s-l><s-l>अन्योन्यमपसव्यं च कर्तुं वीरौ तदैषतुः ।</s-l><s-l>पराक्रमं तयोर्योधा ददृशुस्तं सुविस्मिताः ॥ २४ ॥</s-l></s-lg><s-lg><s-l>तयोः समभवद्युद्धं द्रोणपाण्डवयोर्महत् ।</s-l><s-l>आमिषार्थं महाराज गगने श्येनयोरिव ॥ २५ ॥</s-l></s-lg><s-lg><s-l>यद्यच्चकार द्रोणस्तु कुन्तीपुत्रजिगीषया ।</s-l><s-l>तत्तत्प्रतिजघानाशु प्रहसंस्तस्य पाण्डवः ॥ २६ ॥</s-l></s-lg><s-lg><s-l>यदा द्रोणो न शक्नोति पाण्डवस्य विशेषणे ।</s-l><s-l>ततः प्रादुश्चकारास्त्रमस्त्रमार्गविशारदः ॥ २७ ॥</s-l></s-lg><s-lg><s-l>ऐन्द्रं पाशुपतं त्वाष्ट्रं वायव्यमथ वारुणम् ।</s-l><s-l>मुक्तं मुक्तं द्रोणचापात्तज्जघान धनंजयः ॥ २८ ॥</s-l></s-lg><s-lg><s-l>अस्त्राण्यस्त्रैर्यदा तस्य विधिवद्धन्ति पाण्डवः ।</s-l><s-l>ततोऽस्त्रैः परमैर्दिव्यैर्द्रोणः पार्थमवाकिरत् ॥ २९ ॥</s-l></s-lg><s-lg><s-l>यद्यदस्त्रं स पार्थाय प्रयुङ्क्ते विजिगीषया ।</s-l><s-l>तस्यास्त्रस्य विघातार्थं तत्तत्स कुरुतेऽर्जुनः ॥ ३० ॥</s-l></s-lg><s-lg><s-l>स वध्यमानेष्वस्त्रेषु दिव्येष्वपि यथाविधि ।</s-l><s-l>अर्जुनेनार्जुनं द्रोणो मनसैवाभ्यपूजयत् ॥ ३१ ॥</s-l></s-lg><s-lg><s-l>मेने चात्मानमधिकं पृथिव्यामपि भारत ।</s-l><s-l>तेन शिष्येण सर्वेभ्यः शस्त्रविद्भ्यः समन्ततः ॥ ३२ ॥</s-l></s-lg><s-lg><s-l>वार्यमाणस्तु पार्थेन तथा मध्ये महात्मनाम् ।</s-l><s-l>यतमानोऽर्जुनं प्रीत्या प्रत्यवारयदुत्स्मयन् ॥ ३३ ॥</s-l></s-lg><s-lg><s-l>ततोऽन्तरिक्षे देवाश्च गन्धर्वाश्च सहस्रशः ।</s-l><s-l>ऋषयः सिद्धसंघाश्च व्यतिष्ठन्त दिदृक्षया ॥ ३४ ॥</s-l></s-lg><s-lg><s-l>तदप्सरोभिराकीर्णं यक्षराक्षससंकुलम् ।</s-l><s-l>श्रीमदाकाशमभवद्भूयो मेघाकुलं यथा ॥ ३५ ॥</s-l></s-lg><s-lg><s-l>तत्र स्मान्तर्हिता वाचो व्यचरन्त पुनः पुनः ।</s-l><s-l>द्रोणस्य स्तवसंयुक्ताः पार्थस्य च महात्मनः ।</s-l><s-l>विसृज्यमानेष्वस्त्रेषु ज्वालयत्सु दिशो दश ॥ ३६ ॥</s-l></s-lg><s-lg><s-l>नैवेदं मानुषं युद्धं नासुरं न च राक्षसम् ।</s-l><s-l>न दैवं न च गान्धर्वं ब्राह्मं ध्रुवमिदं परम् ।</s-l><s-l>विचित्रमिदमाश्चर्यं न नो दृष्टं न च श्रुतम् ॥ ३७ ॥</s-l></s-lg><s-lg><s-l>अति पाण्डवमाचार्यो द्रोणं चाप्यति पाण्डवः ।</s-l><s-l>नानयोरन्तरं द्रष्टुं शक्यमस्त्रेण केनचित् ॥ ३८ ॥</s-l></s-lg><s-lg><s-l>यदि रुद्रो द्विधाकृत्य युध्येतात्मानमात्मना ।</s-l><s-l>तत्र शक्योपमा कर्तुमन्यत्र तु न विद्यते ॥ ३९ ॥</s-l></s-lg><s-lg><s-l>ज्ञानमेकस्थमाचार्ये ज्ञानं योगश्च पाण्डवे ।</s-l><s-l>शौर्यमेकस्थमाचार्ये बलं शौर्यं च पाण्डवे ॥ ४० ॥</s-l></s-lg><s-lg><s-l>नेमौ शक्यौ महेष्वासौ रणे क्षेपयितुं परैः ।</s-l><s-l>इच्छमानौ पुनरिमौ हन्येतां सामरं जगत् ॥ ४१ ॥</s-l></s-lg><s-lg><s-l>इत्यब्रुवन्महाराज दृष्ट्वा तौ पुरुषर्षभौ ।</s-l><s-l>अन्तर्हितानि भूतानि प्रकाशानि च संघशः ॥ ४२ ॥</s-l></s-lg><s-lg><s-l>ततो द्रोणो ब्राह्ममस्त्रं प्रादुश्चक्रे महामतिः ।</s-l><s-l>संतापयन्रणे पार्थं भूतान्यन्तर्हितानि च ॥ ४३ ॥</s-l></s-lg><s-lg><s-l>ततश्चचाल पृथिवी सपर्वतवनद्रुमा ।</s-l><s-l>ववौ च विषमो वायुः सागराश्चापि चुक्षुभुः ॥ ४४ ॥</s-l></s-lg><s-lg><s-l>ततस्त्रासो महानासीत्कुरुपाण्डवसेनयोः ।</s-l><s-l>सर्वेषां चैव भूतानामुद्यतेऽस्त्रे महात्मना ॥ ४५ ॥</s-l></s-lg><s-lg><s-l>ततः पार्थोऽप्यसंभ्रान्तस्तदस्त्रं प्रतिजघ्निवान् ।</s-l><s-l>ब्रह्मास्त्रेणैव राजेन्द्र ततः सर्वमशीशमत् ॥ ४६ ॥</s-l></s-lg><s-lg><s-l>यदा न गम्यते पारं तयोरन्यतरस्य वा ।</s-l><s-l>ततः संकुलयुद्धेन तद्युद्धं व्यकुलीकृतम् ॥ ४७ ॥</s-l></s-lg><s-lg><s-l>नाज्ञायत ततः किंचित्पुनरेव विशां पते ।</s-l><s-l>प्रवृत्ते तुमुले युद्धे द्रोणपाण्डवयोर्मृधे ॥ ४८ ॥</s-l></s-lg><s-lg><s-l>शरजालैः समाकीर्णे मेघजालैरिवाम्बरे ।</s-l><s-l>न स्म संपतते कश्चिदन्तरिक्षचरस्तदा ॥ ४९ ॥</s-l></s-lg>