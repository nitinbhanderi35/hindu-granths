<s-lg><s-l> संजय उवाच ।</s-l><s-l>ततो युधिष्ठिरो राजा रथादाप्लुत्य भारत ।</s-l><s-l>पर्यष्वजत्तदा कृष्णावानन्दाश्रुपरिप्लुतः ॥ १ ॥</s-l></s-lg><s-lg><s-l>प्रमृज्य वदनं शुभ्रं पुण्डरीकसमप्रभम् ।</s-l><s-l>अब्रवीद्वासुदेवं च पाण्डवं च धनंजयम् ॥ २ ॥</s-l></s-lg><s-lg><s-l>दिष्ट्या पश्यामि संग्रामे तीर्णभारौ महारथौ ।</s-l><s-l>दिष्ट्या च निहतः पापः सैन्धवः पुरुषाधमः ॥ ३ ॥</s-l></s-lg><s-lg><s-l>कृष्ण दिष्ट्या मम प्रीतिर्महती प्रतिपादिता ।</s-l><s-l>दिष्ट्या शत्रुगणाश्चैव निमग्नाः शोकसागरे ॥ ४ ॥</s-l></s-lg><s-lg><s-l>न तेषां दुष्करं किंचित्त्रिषु लोकेषु विद्यते ।</s-l><s-l>सर्वलोकगुरुर्येषां त्वं नाथो मधुसूदन ॥ ५ ॥</s-l></s-lg><s-lg><s-l>तव प्रसादाद्गोविन्द वयं जेष्यामहे रिपून् ।</s-l><s-l>यथा पूर्वं प्रसादात्ते दानवान्पाकशासनः ॥ ६ ॥</s-l></s-lg><s-lg><s-l>पृथिवीविजयो वापि त्रैलोक्यविजयोऽपि वा ।</s-l><s-l>ध्रुवो हि तेषां वार्ष्णेय येषां तुष्टोऽसि माधव ॥ ७ ॥</s-l></s-lg><s-lg><s-l>न तेषां विद्यते पापं संग्रामे वा पराजयः ।</s-l><s-l>त्रिदशेश्वरनाथस्त्वं येषां तुष्टोऽसि माधव ॥ ८ ॥</s-l></s-lg><s-lg><s-l>त्वत्प्रसादाद्धृषीकेश शक्रः सुरगणेश्वरः ।</s-l><s-l>त्रैलोक्यविजयं श्रीमान्प्राप्तवान्रणमूर्धनि ॥ ९ ॥</s-l></s-lg><s-lg><s-l>तव चैव प्रसादेन त्रिदशास्त्रिदशेश्वर ।</s-l><s-l>अमरत्वं गताः कृष्ण लोकांश्चाश्नुवतेऽक्षयान् ॥ १० ॥</s-l></s-lg><s-lg><s-l>त्वत्प्रसादसमुत्थेन विक्रमेणारिसूदन ।</s-l><s-l>सुरेशत्वं गतः शक्रो हत्वा दैत्यान्सहस्रशः ॥ ११ ॥</s-l></s-lg><s-lg><s-l>त्वत्प्रसादाद्धृषीकेश जगत्स्थावरजङ्गमम् ।</s-l><s-l>स्ववर्त्मनि स्थितं वीर जपहोमेषु वर्तते ॥ १२ ॥</s-l></s-lg><s-lg><s-l>एकार्णवमिदं पूर्वं सर्वमासीत्तमोमयम् ।</s-l><s-l>त्वत्प्रसादात्प्रकाशत्वं जगत्प्राप्तं नरोत्तम ॥ १३ ॥</s-l></s-lg><s-lg><s-l>स्रष्टारं सर्वलोकानां परमात्मानमच्युतम् ।</s-l><s-l>ये प्रपन्ना हृषीकेशं न ते मुह्यन्ति कर्हिचित् ॥ १४ ॥</s-l></s-lg><s-lg><s-l>अनादिनिधनं देवं लोककर्तारमव्ययम् ।</s-l><s-l>त्वां भक्ता ये हृषीकेश दुर्गाण्यतितरन्ति ते ॥ १५ ॥</s-l></s-lg><s-lg><s-l>परं पुराणं पुरुषं पुराणानां परं च यत् ।</s-l><s-l>प्रपद्यतस्तं परमं परा भूतिर्विधीयते ॥ १६ ॥</s-l></s-lg><s-lg><s-l>योऽगात चतुरो वेदान्यश्च वेदेषु गीयते ।</s-l><s-l>तं प्रपद्य महात्मानं भूतिमाप्नोत्यनुत्तमाम् ॥ १७ ॥</s-l></s-lg><s-lg><s-l>धनंजयसखा यश्च धनंजयहितश्च यः ।</s-l><s-l>तं धनंजयगोप्तारं प्रपद्य सुखमेधते ॥ १८ ॥</s-l></s-lg><s-lg><s-l>इत्युक्तौ तौ महात्मानावुभौ केशवपाण्डवौ ।</s-l><s-l>तावब्रूतां तदा हृष्टौ राजानं पृथिवीपतिम् ॥ १९ ॥</s-l></s-lg><s-lg><s-l>तव कोपाग्निना दग्धः पापो राजा जयद्रथः ।</s-l><s-l>उदीर्णं चापि सुमहद्धार्तराष्ट्रबलं रणे ॥ २० ॥</s-l></s-lg><s-lg><s-l>हन्यते निहतं चैव विनङ्क्ष्यति च भारत ।</s-l><s-l>तव क्रोधहता ह्येते कौरवाः शत्रुसूदन ॥ २१ ॥</s-l></s-lg><s-lg><s-l>त्वां हि चक्षुर्हणं वीरं कोपयित्वा सुयोधनः ।</s-l><s-l>समित्रबन्धुः समरे प्राणांस्त्यक्ष्यति दुर्मतिः ॥ २२ ॥</s-l></s-lg><s-lg><s-l>तव क्रोधहतः पूर्वं देवैरपि सुदुर्जयः ।</s-l><s-l>शरतल्पगतः शेते भीष्मः कुरुपितामहः ॥ २३ ॥</s-l></s-lg><s-lg><s-l>दुर्लभो हि जयस्तेषां संग्रामे रिपुसूदन ।</s-l><s-l>याता मृत्युवशं ते वै येषां क्रुद्धोऽसि पाण्डव ॥ २४ ॥</s-l></s-lg><s-lg><s-l>राज्यं प्राणाः प्रियाः पुत्राः सौख्यानि विविधानि च ।</s-l><s-l>अचिरात्तस्य नश्यन्ति येषां क्रुद्धोऽसि मानद ॥ २५ ॥</s-l></s-lg><s-lg><s-l>विनष्टान्कौरवान्मन्ये सपुत्रपशुबान्धवान् ।</s-l><s-l>राजधर्मपरे नित्यं त्वयि क्रुद्धे युधिष्ठिर ॥ २६ ॥</s-l></s-lg><s-lg><s-l>ततो भीमो महाबाहुः सात्यकिश्च महारथः ।</s-l><s-l>अभिवाद्य गुरुं ज्येष्ठं मार्गणैः क्षतविक्षतौ ।</s-l><s-l>स्थितावास्तां महेष्वासौ पाञ्चाल्यैः परिवारितौ ॥ २७ ॥</s-l></s-lg><s-lg><s-l>तौ दृष्ट्व मुदितौ वीरौ प्राञ्जली चाग्रतः स्थितौ ।</s-l><s-l>अभ्यनन्दत कौन्तेयस्तावुभौ भीमसात्यकी ॥ २८ ॥</s-l></s-lg><s-lg><s-l>दिष्ट्या पश्यामि वां वीरौ विमुक्तौ सैन्यसागरात् ।</s-l><s-l>द्रोणग्राहाद्दुराधर्षाद्धार्दिक्यमकरालयात् ।</s-l><s-l>दिष्ट्या च निर्जिताः संख्ये पृथिव्यां सर्वपार्थिवाः ॥ २९ ॥</s-l></s-lg><s-lg><s-l>युवां विजयिनौ चापि दिष्ट्या पश्यामि संयुगे ।</s-l><s-l>दिष्ट्या द्रोणो जितः संख्ये हार्दिक्यश्च महाबलः ॥ ३० ॥</s-l></s-lg><s-lg><s-l>सैन्यार्णवं समुत्तीर्णौ दिष्ट्या पश्यामि चानघौ ।</s-l><s-l>समरश्लाघिनौ वीरौ समरेष्वपलायिनौ ।</s-l><s-l>मम प्राणसमौ चैव दिष्ट्या पश्यामि वामहम् ॥ ३१ ॥</s-l></s-lg><s-lg><s-l>इत्युक्त्वा पाण्डवो राजा युयुधानवृकोदरौ ।</s-l><s-l>सस्वजे पुरुषव्याघ्रौ हर्षाद्बाष्पं मुमोच ह ॥ ३२ ॥</s-l></s-lg><s-lg><s-l>ततः प्रमुदितं सर्वं बलमासीद्विशां पते ।</s-l><s-l>पाण्डवानां जयं दृष्ट्वा युद्धाय च मनो दधे ॥ ३३ ॥</s-l></s-lg>