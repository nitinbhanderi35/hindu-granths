<s-lg><s-l> संजय उवाच ।</s-l><s-l>स बाहुरपतद्भूमौ सखड्गः सशुभाङ्गदः ।</s-l><s-l>आदधज्जीवलोकस्य दुःखमुत्तममुत्तमः ॥ १ ॥</s-l></s-lg><s-lg><s-l>प्रहरिष्यन्हृतो बाहुरदृश्येन किरीटिना ।</s-l><s-l>वेगेनाभ्यपतद्भूमौ पञ्चास्य इव पन्नगः ॥ २ ॥</s-l></s-lg><s-lg><s-l>स मोघं कृतमात्मानं दृष्ट्वा पार्थेन कौरवः ।</s-l><s-l>उत्सृज्य सात्यकिं क्रोधाद्गर्हयामास पाण्डवम् ॥ ३ ॥</s-l></s-lg><s-lg><s-l>नृशंसं बत कौन्तेय कर्मेदं कृतवानसि ।</s-l><s-l>अपश्यतो विषक्तस्य यन्मे बाहुमचिच्छिदः ॥ ४ ॥</s-l></s-lg><s-lg><s-l>किं नु वक्ष्यसि राजानं धर्मपुत्रं युधिष्ठिरम् ।</s-l><s-l>किं कुर्वाणो मया संख्ये हतो भूरिश्रवा इति ॥ ५ ॥</s-l></s-lg><s-lg><s-l>इदमिन्द्रेण ते साक्षादुपदिष्टं महात्मना ।</s-l><s-l>अस्त्रं रुद्रेण वा पार्थ द्रोणेनाथ कृपेण वा ॥ ६ ॥</s-l></s-lg><s-lg><s-l>ननु नाम स्वधर्मज्ञस्त्वं लोकेऽभ्यधिकः परैः ।</s-l><s-l>अयुध्यमानस्य कथं रणे प्रहृतवानसि ॥ ७ ॥</s-l></s-lg><s-lg><s-l>न प्रमत्ताय भीताय विरथाय प्रयाचते ।</s-l><s-l>व्यसने वर्तमानाय प्रहरन्ति मनस्विनः ॥ ८ ॥</s-l></s-lg><s-lg><s-l>इदं तु नीचाचरितमसत्पुरुषसेवितम् ।</s-l><s-l>कथमाचरितं पार्थ त्वया कर्म सुदुष्करम् ॥ ९ ॥</s-l></s-lg><s-lg><s-l>आर्येण सुकरं ह्याहुरार्यकर्म धनंजय ।</s-l><s-l>अनार्यकर्म त्वार्येण सुदुष्करतरं भुवि ॥ १० ॥</s-l></s-lg><s-lg><s-l>येषु येषु नरः पार्थ यत्र यत्र च वर्तते ।</s-l><s-l>आशु तच्छीलतामेति तदिदं त्वयि दृश्यते ॥ ११ ॥</s-l></s-lg><s-lg><s-l>कथं हि राजवंश्यस्त्वं कौरवेयो विशेषतः ।</s-l><s-l>क्षत्रधर्मादपक्रान्तः सुवृत्तश्चरितव्रतः ॥ १२ ॥</s-l></s-lg><s-lg><s-l>इदं तु यदतिक्षुद्रं वार्ष्णेयार्थे कृतं त्वया ।</s-l><s-l>वासुदेवमतं नूनं नैतत्त्वय्युपपद्यते ॥ १३ ॥</s-l></s-lg><s-lg><s-l>को हि नाम प्रमत्ताय परेण सह युध्यते ।</s-l><s-l>ईदृशं व्यसनं दद्याद्यो न कृष्णसखो भवेत् ॥ १४ ॥</s-l></s-lg><s-lg><s-l>व्रात्याः संश्लिष्टकर्माणः प्रकृत्यैव विगर्हिताः ।</s-l><s-l>वृष्ण्यन्धकाः कथं पार्थ प्रमाणं भवता कृताः ॥ १५ ॥</s-l></s-lg><s-lg><s-l>एवमुक्त्वा महाबाहुर्यूपकेतुर्महायशाः ।</s-l><s-l>युयुधानं परित्यज्य रणे प्रायमुपाविशत् ॥ १६ ॥</s-l></s-lg><s-lg><s-l>शरानास्तीर्य सव्येन पाणिना पुण्यलक्षणः ।</s-l><s-l>यियासुर्ब्रह्मलोकाय प्राणान्प्राणेष्वथाजुहोत् ॥ १७ ॥</s-l></s-lg><s-lg><s-l>सूर्ये चक्षुः समाधाय प्रसन्नं सलिले मनः ।</s-l><s-l>ध्यायन्महोपनिषदं योगयुक्तोऽभवन्मुनिः ॥ १८ ॥</s-l></s-lg><s-lg><s-l>ततः स सर्वसेनायां जनः कृष्णधनंजयौ ।</s-l><s-l>गर्हयामास तं चापि शशंस पुरुषर्षभम् ॥ १९ ॥</s-l></s-lg><s-lg><s-l>निन्द्यमानौ तथा कृष्णौ नोचतुः किंचिदप्रियम् ।</s-l><s-l>प्रशस्यमानश्च तथा नाहृष्यद्यूपकेतनः ॥ २० ॥</s-l></s-lg><s-lg><s-l>तांस्तथा वादिनो राजन्पुत्रांस्तव धनंजयः ।</s-l><s-l>अमृष्यमाणो मनसा तेषां तस्य च भाषितम् ॥ २१ ॥</s-l></s-lg><s-lg><s-l>असंक्रुद्धमना वाचा स्मारयन्निव भारत ।</s-l><s-l>उवाच पाण्डुतनयः साक्षेपमिव फल्गुनः ॥ २२ ॥</s-l></s-lg><s-lg><s-l>मम सर्वेऽपि राजानो जानन्त्येतन्महाव्रतम् ।</s-l><s-l>न शक्यो मामको हन्तुं यो मे स्याद्बाणगोचरे ॥ २३ ॥</s-l></s-lg><s-lg><s-l>यूपकेतो समीक्ष्य त्वं न मां गर्हितुमर्हसि ।</s-l><s-l>न हि धर्ममविज्ञाय युक्तं गर्हयितुं परम् ॥ २४ ॥</s-l></s-lg><s-lg><s-l>आत्तशस्त्रस्य हि रणे वृष्णिवीरं जिघांसतः ।</s-l><s-l>यदहं बाहुमच्छैत्सं न स धर्मो विगर्हितः ॥ २५ ॥</s-l></s-lg><s-lg><s-l>न्यस्तशस्त्रस्य बालस्य विरथस्य विवर्मणः ।</s-l><s-l>अभिमन्योर्वधं तात धार्मिकः को न पूजयेत् ॥ २६ ॥</s-l></s-lg><s-lg><s-l>एवमुक्तस्तु पार्थेन शिरसा भूमिमस्पृशत् ।</s-l><s-l>पाणिना चैव सव्येन प्राहिणोदस्य दक्षिणम् ॥ २७ ॥</s-l></s-lg><s-lg><s-l>एतत्पार्थस्य तु वचस्ततः श्रुत्वा महाद्युतिः ।</s-l><s-l>यूपकेतुर्महाराज तूष्णीमासीदवाङ्मुखः ॥ २८ ॥</s-l></s-lg><s-lg><s-l> अर्जुन उवाच ।</s-l><s-l>या प्रीतिर्धर्मराजे मे भीमे च वदतां वरे ।</s-l><s-l>नकुले सहदेवे च सा मे त्वयि शलाग्रज ॥ २९ ॥</s-l></s-lg><s-lg><s-l>मया तु समनुज्ञातः कृष्णेन च महात्मना ।</s-l><s-l>गच्छ पुण्यकृताँल्लोकाञ्शिबिरौशीनरो यथा ॥ ३० ॥</s-l></s-lg><s-lg><s-l> संजय उवाच ।</s-l><s-l>तत उत्थाय शैनेयो विमुक्तः सौमदत्तिना ।</s-l><s-l>खड्गमादाय चिच्छित्सुः शिरस्तस्य महात्मनः ॥ ३१ ॥</s-l></s-lg><s-lg><s-l>निहतं पाण्डुपुत्रेण प्रमत्तं भूरिदक्षिणम् ।</s-l><s-l>इयेष सात्यकिर्हन्तुं शलाग्रजमकल्मषम् ॥ ३२ ॥</s-l></s-lg><s-lg><s-l>निकृत्तभुजमासीनं छिन्नहस्तमिव द्विपम् ।</s-l><s-l>क्रोशतां सर्वसैन्यानां निन्द्यमानः सुदुर्मनाः ॥ ३३ ॥</s-l></s-lg><s-lg><s-l>वार्यमाणः स कृष्णेन पार्थेन च महात्मना ।</s-l><s-l>भीमेन चक्ररक्षाभ्यामश्वत्थाम्ना कृपेण च ॥ ३४ ॥</s-l></s-lg><s-lg><s-l>कर्णेन वृषसेनेन सैन्धवेन तथैव च ।</s-l><s-l>विक्रोशतां च सैन्यानामवधीत्तं यतव्रतम् ॥ ३५ ॥</s-l></s-lg><s-lg><s-l>प्रायोपविष्टाय रणे पार्थेन छिन्नबाहवे ।</s-l><s-l>सात्यकिः कौरवेन्द्राय खड्गेनापाहरच्छिरः ॥ ३६ ॥</s-l></s-lg><s-lg><s-l>नाभ्यनन्दन्त तत्सैन्याः सात्यकिं तेन कर्मणा ।</s-l><s-l>अर्जुनेन हतं पूर्वं यज्जघान कुरूद्वहम् ॥ ३७ ॥</s-l></s-lg><s-lg><s-l>सहस्राक्षसमं तत्र सिद्धचारणमानवाः ।</s-l><s-l>भूरिश्रवसमालोक्य युद्धे प्रायगतं हतम् ॥ ३८ ॥</s-l></s-lg><s-lg><s-l>अपूजयन्त तं देवा विस्मितास्तस्य कर्मभिः ।</s-l><s-l>पक्षवादांश्च बहुशः प्रावदंस्तस्य सैनिकाः ॥ ३९ ॥</s-l></s-lg><s-lg><s-l>न वार्ष्णेयस्यापराधो भवितव्यं हि तत्तथा ।</s-l><s-l>तस्मान्मन्युर्न वः कार्यः क्रोधो दुःखकरो नृणाम् ॥ ४० ॥</s-l></s-lg><s-lg><s-l>हन्तव्यश्चैष वीरेण नात्र कार्या विचारणा ।</s-l><s-l>विहितो ह्यस्य धात्रैव मृत्युः सात्यकिराहवे ॥ ४१ ॥</s-l></s-lg><s-lg><s-l> सात्यकिरुवाच ।</s-l><s-l>न हन्तव्यो न हन्तव्य इति यन्मां प्रभाषथ ।</s-l><s-l>धर्मवादैरधर्मिष्ठा धर्मकञ्चुकमास्थिताः ॥ ४२ ॥</s-l></s-lg><s-lg><s-l>यदा बालः सुभद्रायाः सुतः शस्त्रविनाकृतः ।</s-l><s-l>युष्माभिर्निहतो युद्धे तदा धर्मः क्व वो गतः ॥ ४३ ॥</s-l></s-lg><s-lg><s-l>मया त्वेतत्प्रतिज्ञातं क्षेपे कस्मिंश्चिदेव हि ।</s-l><s-l>यो मां निष्पिष्य संग्रामे जीवन्हन्यात्पदा रुषा ।</s-l><s-l>स मे वध्यो भवेच्छत्रुर्यद्यपि स्यान्मुनिव्रतः ॥ ४४ ॥</s-l></s-lg><s-lg><s-l>चेष्टमानं प्रतीघाते सभुजं मां सचक्षुषः ।</s-l><s-l>मन्यध्वं मृतमित्येवमेतद्वो बुद्धिलाघवम् ।</s-l><s-l>युक्तो ह्यस्य प्रतीघातः कृतो मे कुरुपुंगवाः ॥ ४५ ॥</s-l></s-lg><s-lg><s-l>यत्तु पार्थेन मत्स्नेहात्स्वां प्रतिज्ञां च रक्षता ।</s-l><s-l>सखड्गोऽस्य हृतो बाहुरेतेनैवास्मि वञ्चितः ॥ ४६ ॥</s-l></s-lg><s-lg><s-l>भवितव्यं च यद्भावि दैवं चेष्टयतीव च ।</s-l><s-l>सोऽयं हतो विमर्देऽस्मिन्किमत्राधर्मचेष्टितम् ॥ ४७ ॥</s-l></s-lg><s-lg><s-l>अपि चायं पुरा गीतः श्लोको वाल्मीकिना भुवि ।</s-l><s-l>पीडाकरममित्राणां यत्स्यात्कर्तव्यमेव तत् ॥ ४८ ॥</s-l></s-lg><s-lg><s-l> संजय उवाच ।</s-l><s-l>एवमुक्ते महाराज सर्वे कौरवपाण्डवाः ।</s-l><s-l>न स्म किंचिदभाषन्त मनसा समपूजयन् ॥ ४९ ॥</s-l></s-lg><s-lg><s-l>मन्त्रैर्हि पूतस्य महाध्वरेषु यशस्विनो भूरिसहस्रदस्य ।</s-l><s-l>मुनेरिवारण्यगतस्य तस्य न तत्र कश्चिद्वधमभ्यनन्दत् ॥ ५० ॥</s-l></s-lg><s-lg><s-l>सुनीलकेशं वरदस्य तस्य शूरस्य पारावतलोहिताक्षम् ।</s-l><s-l>अश्वस्य मेध्यस्य शिरो निकृत्तं न्यस्तं हविर्धानमिवोत्तरेण ॥ ५१ ॥</s-l></s-lg><s-lg><s-l>स तेजसा शस्त्रहतेन पूतो महाहवे देहवरं विसृज्य ।</s-l><s-l>आक्रामदूर्ध्वं वरदो वरार्हो व्यावृत्य धर्मेण परेण रोदसी ॥ ५२ ॥</s-l></s-lg>