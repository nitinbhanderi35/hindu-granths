<s-lg><s-l> संजय उवाच ।</s-l><s-l>सैन्धवे निहते राजन्पुत्रस्तव सुयोधनः ।</s-l><s-l>अश्रुक्लिन्नमुखो दीनो निरुत्साहो द्विषज्जये ।</s-l><s-l>अमन्यतार्जुनसमो योधो भुवि न विद्यते ॥ १ ॥</s-l></s-lg><s-lg><s-l>न द्रोणो न च राधेयो नाश्वत्थामा कृपो न च ।</s-l><s-l>क्रुद्धस्य प्रमुखे स्थातुं पर्याप्ता इति मारिष ॥ २ ॥</s-l></s-lg><s-lg><s-l>निर्जित्य हि रणे पार्थः सर्वान्मम महारथान् ।</s-l><s-l>अवधीत्सैन्धवं संख्ये नैनं कश्चिदवारयत् ॥ ३ ॥</s-l></s-lg><s-lg><s-l>सर्वथा हतमेवैतत्कौरवाणां महद्बलम् ।</s-l><s-l>न ह्यस्य विद्यते त्राता साक्षादपि पुरंदरः ॥ ४ ॥</s-l></s-lg><s-lg><s-l>यमुपाश्रित्य संग्रामे कृतः शस्त्रसमुद्यमः ।</s-l><s-l>स कर्णो निर्जितः संख्ये हतश्चैव जयद्रथः ॥ ५ ॥</s-l></s-lg><s-lg><s-l>परुषाणि सभामध्ये प्रोक्तवान्यः स्म पाण्डवान् ।</s-l><s-l>स कर्णो निर्जितः संख्ये सैन्धवश्च निपातितः ॥ ६ ॥</s-l></s-lg><s-lg><s-l>यस्य वीर्यं समाश्रित्य शमं याचन्तमच्युतम् ।</s-l><s-l>तृणवत्तमहं मन्ये स कर्णो निर्जितो युधि ॥ ७ ॥</s-l></s-lg><s-lg><s-l>एवं क्लान्तमना राजन्नुपायाद्द्रोणमीक्षितुम् ।</s-l><s-l>आगस्कृत्सर्वलोकस्य पुत्रस्ते भरतर्षभ ॥ ८ ॥</s-l></s-lg><s-lg><s-l>ततस्तत्सर्वमाचख्यौ कुरूणां वैशसं महत् ।</s-l><s-l>परान्विजयतश्चापि धार्तराष्ट्रान्निमज्जतः ॥ ९ ॥</s-l></s-lg><s-lg><s-l> दुर्योधन उवाच ।</s-l><s-l>पश्य मूर्धावसिक्तानामाचार्य कदनं कृतम् ।</s-l><s-l>कृत्वा प्रमुखतः शूरं भीष्मं मम पितामहम् ॥ १० ॥</s-l></s-lg><s-lg><s-l>तं निहत्य प्रलुब्धोऽयं शिखण्डी पूर्णमानसः ।</s-l><s-l>पाञ्चालैः सहितः सर्वैः सेनाग्रमभिकर्षति ॥ ११ ॥</s-l></s-lg><s-lg><s-l>अपरश्चापि दुर्धर्षः शिष्यस्ते सव्यसाचिना ।</s-l><s-l>अक्षौहिणीः सप्त हत्वा हतो राजा जयद्रथः ॥ १२ ॥</s-l></s-lg><s-lg><s-l>अस्मद्विजयकामानां सुहृदामुपकारिणाम् ।</s-l><s-l>गन्तास्मि कथमानृण्यं गतानां यमसादनम् ॥ १३ ॥</s-l></s-lg><s-lg><s-l>ये मदर्थं परीप्सन्ति वसुधां वसुधाधिपाः ।</s-l><s-l>ते हित्वा वसुधैश्वर्यं वसुधामधिशेरते ॥ १४ ॥</s-l></s-lg><s-lg><s-l>सोऽहं कापुरुषः कृत्वा मित्राणां क्षयमीदृशम् ।</s-l><s-l>नाश्वमेधसहस्रेण पातुमात्मानमुत्सहे ॥ १५ ॥</s-l></s-lg><s-lg><s-l>मम लुब्धस्य पापस्य तथा धर्मापचायिनः ।</s-l><s-l>व्यायच्छन्तो जिगीषन्तः प्राप्ता वैवस्वतक्षयम् ॥ १६ ॥</s-l></s-lg><s-lg><s-l>कथं पतितवृत्तस्य पृथिवी सुहृदां द्रुहः ।</s-l><s-l>विवरं नाशकद्दातुं मम पार्थिवसंसदि ॥ १७ ॥</s-l></s-lg><s-lg><s-l>सोऽहं रुधिरसिक्ताङ्गं राज्ञां मध्ये पितामहम् ।</s-l><s-l>शयानं नाशकं त्रातुं भीष्ममायोधने हतम् ॥ १८ ॥</s-l></s-lg><s-lg><s-l>तं मामनार्यपुरुषं मित्रद्रुहमधार्मिकम् ।</s-l><s-l>किं स वक्ष्यति दुर्धर्षः समेत्य परलोकजित् ॥ १९ ॥</s-l></s-lg><s-lg><s-l>जलसंधं महेष्वासं पश्य सात्यकिना हतम् ।</s-l><s-l>मदर्थमुद्यतं शूरं प्राणांस्त्यक्त्वा महारथम् ॥ २० ॥</s-l></s-lg><s-lg><s-l>काम्बोजं निहतं दृष्ट्वा तथालम्बुसमेव च ।</s-l><s-l>अन्यान्बहूंश्च सुहृदो जीवितार्थोऽद्य को मम ॥ २१ ॥</s-l></s-lg><s-lg><s-l>व्यायच्छन्तो हताः शूरा मदर्थे येऽपराङ्मुखाः ।</s-l><s-l>यतमानाः परं शक्त्या विजेतुमहितान्मम ॥ २२ ॥</s-l></s-lg><s-lg><s-l>तेषां गत्वाहमानृण्यमद्य शक्त्या परंतप ।</s-l><s-l>तर्पयिष्यामि तानेव जलेन यमुनामनु ॥ २३ ॥</s-l></s-lg><s-lg><s-l>सत्यं ते प्रतिजानामि सर्वशस्त्रभृतां वर ।</s-l><s-l>इष्टापूर्तेन च शपे वीर्येण च सुतैरपि ॥ २४ ॥</s-l></s-lg><s-lg><s-l>निहत्य तान्रणे सर्वान्पाञ्चालान्पाण्डवैः सह ।</s-l><s-l>शान्तिं लब्धास्मि तेषां वा रणे गन्ता सलोकताम् ॥ २५ ॥</s-l></s-lg><s-lg><s-l>न हीदानीं सहाया मे परीप्सन्त्यनुपस्कृताः ।</s-l><s-l>श्रेयो हि पाण्डून्मन्यन्ते न तथास्मान्महाभुज ॥ २६ ॥</s-l></s-lg><s-lg><s-l>स्वयं हि मृत्युर्विहितः सत्यसंधेन संयुगे ।</s-l><s-l>भवानुपेक्षां कुरुते सुशिष्यत्वाद्धनंजये ॥ २७ ॥</s-l></s-lg><s-lg><s-l>अतो विनिहताः सर्वे येऽस्मज्जयचिकीर्षवः ।</s-l><s-l>कर्णमेव तु पश्यामि संप्रत्यस्मज्जयैषिणम् ॥ २८ ॥</s-l></s-lg><s-lg><s-l>यो हि मित्रमविज्ञाय याथातथ्येन मन्दधीः ।</s-l><s-l>मित्रार्थे योजयत्येनं तस्य सोऽर्थोऽवसीदति ॥ २९ ॥</s-l></s-lg><s-lg><s-l>तादृग्रूपमिदं कार्यं कृतं मम सुहृद्ब्रुवैः ।</s-l><s-l>मोहाल्लुब्धस्य पापस्य जिह्माचारैस्ततस्ततः ॥ ३० ॥</s-l></s-lg><s-lg><s-l>हतो जयद्रथश्चैव सौमदत्तिश्च वीर्यवान् ।</s-l><s-l>अभीषाहाः शूरसेनाः शिबयोऽथ वसातयः ॥ ३१ ॥</s-l></s-lg><s-lg><s-l>सोऽहमद्य गमिष्यामि यत्र ते पुरुषर्षभाः ।</s-l><s-l>हता मदर्थं संग्रामे युध्यमानाः किरीटिना ॥ ३२ ॥</s-l></s-lg><s-lg><s-l>न हि मे जीवितेनार्थस्तानृते पुरुषर्षभान् ।</s-l><s-l>आचार्यः पाण्डुपुत्राणामनुजानातु नो भवान् ॥ ३३ ॥</s-l></s-lg>