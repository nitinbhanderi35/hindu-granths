<s-lg><s-l> धृतराष्ट्र उवाच ।</s-l><s-l>द्वैधीभवति मे चित्तं ह्रिया तुष्ट्या च संजय ।</s-l><s-l>मम पुत्रस्य यत्सैन्यं सौभद्रः समवारयत् ॥ १ ॥</s-l></s-lg><s-lg><s-l>विस्तरेणैव मे शंस सर्वं गावल्गणे पुनः ।</s-l><s-l>विक्रीडितं कुमारस्य स्कन्दस्येवासुरैः सह ॥ २ ॥</s-l></s-lg><s-lg><s-l> संजय उवाच ।</s-l><s-l>हन्त ते संप्रवक्ष्यामि विमर्दमतिदारुणम् ।</s-l><s-l>एकस्य च बहूनां च यथासीत्तुमुलो रणः ॥ ३ ॥</s-l></s-lg><s-lg><s-l>अभिमन्युः कृतोत्साहः कृतोत्साहानरिंदमान् ।</s-l><s-l>रथस्थो रथिनः सर्वांस्तावकानप्यहर्षयत् ॥ ४ ॥</s-l></s-lg><s-lg><s-l>द्रोणं कर्णं कृपं शल्यं द्रौणिं भोजं बृहद्बलम् ।</s-l><s-l>दुर्योधनं सौमदत्तिं शकुनिं च महाबलम् ॥ ५ ॥</s-l></s-lg><s-lg><s-l>नानानृपान्नृपसुतान्सैन्यानि विविधानि च ।</s-l><s-l>अलातचक्रवत्सर्वांश्चरन्बाणैः समभ्ययात् ॥ ६ ॥</s-l></s-lg><s-lg><s-l>निघ्नन्नमित्रान्सौभद्रः परमास्त्रः प्रतापवान् ।</s-l><s-l>अदर्शयत तेजस्वी दिक्षु सर्वासु भारत ॥ ७ ॥</s-l></s-lg><s-lg><s-l>तद्दृष्ट्वा चरितं तस्य सौभद्रस्यामितौजसः ।</s-l><s-l>समकम्पन्त सैन्यानि त्वदीयानि पुनः पुनः ॥ ८ ॥</s-l></s-lg><s-lg><s-l>अथाब्रवीन्महाप्राज्ञो भारद्वाजः प्रतापवान् ।</s-l><s-l>हर्षेणोत्फुल्लनयनः कृपमाभाष्य सत्वरम् ॥ ९ ॥</s-l></s-lg><s-lg><s-l>घट्टयन्निव मर्माणि तव पुत्रस्य मारिष ।</s-l><s-l>अभिमन्युं रणे दृष्ट्वा तदा रणविशारदम् ॥ १० ॥</s-l></s-lg><s-lg><s-l>एष गच्छति सौभद्रः पार्थानामग्रतो युवा ।</s-l><s-l>नन्दयन्सुहृदः सर्वान्राजानं च युधिष्ठिरम् ॥ ११ ॥</s-l></s-lg><s-lg><s-l>नकुलं सहदेवं च भीमसेनं च पाण्डवम् ।</s-l><s-l>बन्धून्संबन्धिनश्चान्यान्मध्यस्थान्सुहृदस्तथा ॥ १२ ॥</s-l></s-lg><s-lg><s-l>नास्य युद्धे समं मन्ये कंचिदन्यं धनुर्धरम् ।</s-l><s-l>इच्छन्हन्यादिमां सेनां किमर्थमपि नेच्छति ॥ १३ ॥</s-l></s-lg><s-lg><s-l>द्रोणस्य प्रीतिसंयुक्तं श्रुत्वा वाक्यं तवात्मजः ।</s-l><s-l>आर्जुनिं प्रति संक्रुद्धो द्रोणं दृष्ट्वा स्मयन्निव ॥ १४ ॥</s-l></s-lg><s-lg><s-l>अथ दुर्योधनः कर्णमब्रवीद्बाह्लिकं कृपम् ।</s-l><s-l>दुःसासनं मद्रराजं तांस्तांश्चान्यान्महारथान् ॥ १५ ॥</s-l></s-lg><s-lg><s-l>सर्वमूर्धावसिक्तानामाचार्यो ब्रह्मवित्तमः ।</s-l><s-l>अर्जुनस्य सुतं मूढं नाभिहन्तुमिहेच्छति ॥ १६ ॥</s-l></s-lg><s-lg><s-l>न ह्यस्य समरे मुच्येदन्तकोऽप्याततायिनः ।</s-l><s-l>किमङ्ग पुनरेवान्यो मर्त्यः सत्यं ब्रवीमि वः ॥ १७ ॥</s-l></s-lg><s-lg><s-l>अर्जुनस्य सुतं त्वेष शिष्यत्वादभिरक्षति ।</s-l><s-l>पुत्राः शिष्याश्च दयितास्तदपत्यं च धर्मिणाम् ॥ १८ ॥</s-l></s-lg><s-lg><s-l>संरक्ष्यमाणो द्रोणेन मन्यते वीर्यमात्मनः ।</s-l><s-l>आत्मसंभावितो मूढस्तं प्रमथ्नीत माचिरम् ॥ १९ ॥</s-l></s-lg><s-lg><s-l>एवमुक्तास्तु ते राज्ञा सात्वतीपुत्रमभ्ययुः ।</s-l><s-l>संरब्धास्तं जिघांसन्तो भारद्वाजस्य पश्यतः ॥ २० ॥</s-l></s-lg><s-lg><s-l>दुःशासनस्तु तच्छ्रुत्वा दुर्योधनवचस्तदा ।</s-l><s-l>अब्रवीत्कुरुशार्दूलो दुर्योधनमिदं वचः ॥ २१ ॥</s-l></s-lg><s-lg><s-l>अहमेनं हनिष्यामि महाराज ब्रवीमि ते ।</s-l><s-l>मिषतां पाण्डुपुत्राणां पाञ्चालानां च पश्यताम् ।</s-l><s-l>ग्रसिष्याम्यद्य सौभद्रं यथा राहुर्दिवाकरम् ॥ २२ ॥</s-l></s-lg><s-lg><s-l>उत्क्रुश्य चाब्रवीद्वाक्यं कुरुराजमिदं पुनः ।</s-l><s-l>श्रुत्वा कृष्णौ मया ग्रस्तं सौभद्रमतिमानिनौ ।</s-l><s-l>गमिष्यतः प्रेतलोकं जीवलोकान्न संशयः ॥ २३ ॥</s-l></s-lg><s-lg><s-l>तौ च श्रुत्वा मृतौ व्यक्तं पाण्डोः क्षेत्रोद्भवाः सुताः ।</s-l><s-l>एकाह्ना ससुहृद्वर्गाः क्लैब्याद्धास्यन्ति जीवितम् ॥ २४ ॥</s-l></s-lg><s-lg><s-l>तस्मादस्मिन्हते शत्रौ हताः सर्वेऽहितास्तव ।</s-l><s-l>शिवेन ध्याहि मा राजन्नेष हन्मि रिपुं तव ॥ २५ ॥</s-l></s-lg><s-lg><s-l>एवमुक्त्वा नदन्राजन्पुत्रो दुःशासनस्तव ।</s-l><s-l>सौभद्रमभ्ययात्क्रुद्धः शरवर्षैरवाकिरन् ॥ २६ ॥</s-l></s-lg><s-lg><s-l>तमभिक्रुद्धमायान्तं तव पुत्रमरिंदमः ।</s-l><s-l>अभिमन्युः शरैस्तीक्ष्णैः षड्विंशत्या समर्पयत् ॥ २७ ॥</s-l></s-lg><s-lg><s-l>दुःशासनस्तु संक्रुद्धः प्रभिन्न इव कुञ्जरः ।</s-l><s-l>अयोधयत सौभद्रमभिमन्युश्च तं रणे ॥ २८ ॥</s-l></s-lg><s-lg><s-l>तौ मण्डलानि चित्राणि रथाभ्यां सव्यदक्षिणम् ।</s-l><s-l>चरमाणावयुध्येतां रथशिक्षाविशारदौ ॥ २९ ॥</s-l></s-lg><s-lg><s-l>अथ पणवमृदङ्गदुन्दुभीनां कृकरमहानकभेरिझर्झराणाम् ।</s-l><s-l>निनदमतिभृशं नराः प्रचक्रुर्लवणजलोद्भवसिंहनादमिश्रम् ॥ ३० ॥</s-l></s-lg>