<s-lg><s-l> धृतराष्ट्र उवाच ।</s-l><s-l>अहन्यहनि मे दीप्तं यशः पतति संजय ।</s-l><s-l>हता मे बहवो योधा मन्ये कालस्य पर्ययम् ॥ १ ॥</s-l></s-lg><s-lg><s-l>धनंजयस्तु संक्रुद्धः प्रविष्टो मामकं बलम् ।</s-l><s-l>रक्षितं द्रोणकर्णाभ्यामप्रवेश्यं सुरैरपि ॥ २ ॥</s-l></s-lg><s-lg><s-l>ताभ्यामूर्जितवीर्याभ्यामाप्यायितपराक्रमः ।</s-l><s-l>सहितः कृष्णभीमाभ्यां शिनीनामृषभेण च ॥ ३ ॥</s-l></s-lg><s-lg><s-l>तदा प्रभृति मा शोको दहत्यग्निरिवाशयम् ।</s-l><s-l>ग्रस्तान्हि प्रतिपश्यामि भूमिपालान्ससैन्धवान् ॥ ४ ॥</s-l></s-lg><s-lg><s-l>अप्रियं सुमहत्कृत्वा सिन्धुराजः किरीटिनः ।</s-l><s-l>चक्षुर्विषयमापन्नः कथं मुच्येत जीवितः ॥ ५ ॥</s-l></s-lg><s-lg><s-l>अनुमानाच्च पश्यामि नास्ति संजय सैन्धवः ।</s-l><s-l>युद्धं तु तद्यथा वृत्तं तन्ममाचक्ष्व पृच्छतः ॥ ६ ॥</s-l></s-lg><s-lg><s-l>यच्च विक्षोभ्य महतीं सेनां संलोड्य चासकृत् ।</s-l><s-l>एकः प्रविष्टः संक्रुद्धो नलिनीमिव कुञ्जरः ॥ ७ ॥</s-l></s-lg><s-lg><s-l>तस्य वृष्णिप्रवीरस्य ब्रूहि युद्धं यथातथम् ।</s-l><s-l>धनंजयार्थे यत्तस्य कुशलो ह्यसि संजय ॥ ८ ॥</s-l></s-lg><s-lg><s-l> संजय उवाच ।</s-l><s-l>तथा तु वैकर्तनपीडितं तं भीमं प्रयान्तं पुरुषप्रवीरम् ।</s-l><s-l>समीक्ष्य राजन्नरवीरमध्ये शिनिप्रवीरोऽनुययौ रथेन ॥ ९ ॥</s-l></s-lg><s-lg><s-l>नदन्यथा वज्रधरस्तपान्ते ज्वलन्यथा जलदान्ते च सूर्यः ।</s-l><s-l>निघ्नन्नमित्रान्धनुषा दृढेन संकम्पयंस्तव पुत्रस्य सेनाम् ॥ १० ॥</s-l></s-lg><s-lg><s-l>तं यान्तमश्वै रजतप्रकाशैरायोधने नरवीरं चरन्तम् ।</s-l><s-l>नाशक्नुवन्वारयितुं त्वदीयाः सर्वे रथा भारत माधवाग्र्यम् ॥ ११ ॥</s-l></s-lg><s-lg><s-l>अमर्षपूर्णस्त्वनिवृत्तयोधी शरासनी काञ्चनवर्मधारी ।</s-l><s-l>अलम्बुसः सात्यकिं माधवाग्र्यमवारयद्राजवरोऽभिपत्य ॥ १२ ॥</s-l></s-lg><s-lg><s-l>तयोरभूद्भारत संप्रहारस्तथागतो नैव बभूव कश्चित् ।</s-l><s-l>प्रैक्षन्त एवाहवशोभिनौ तौ योधास्त्वदीयाश्च परे च सर्वे ॥ १३ ॥</s-l></s-lg><s-lg><s-l>अविध्यदेनं दशभिः पृषत्कैरलम्बुसो राजवरः प्रसह्य ।</s-l><s-l>अनागतानेव तु तान्पृषत्कांश्चिच्छेद बाणैः शिनिपुंगवोऽपि ॥ १४ ॥</s-l></s-lg><s-lg><s-l>पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः ।</s-l><s-l>विव्याध देहावरणं विदार्य ते सात्यकेराविविशुः शरीरम् ॥ १५ ॥</s-l></s-lg><s-lg><s-l>तैः कायमस्याग्न्यनिलप्रभावैर्विदार्य बाणैरपरैर्ज्वलद्भिः ।</s-l><s-l>आजघ्निवांस्तान्रजतप्रकाशानश्वांश्चतुर्भिश्चतुरः प्रसह्य ॥ १६ ॥</s-l></s-lg><s-lg><s-l>तथा तु तेनाभिहतस्तरस्वी नप्ता शिनेश्चक्रधरप्रभावः ।</s-l><s-l>अलम्बुसस्योत्तमवेगवद्भिर्हयांश्चतुर्भिर्निजघान बाणैः ॥ १७ ॥</s-l></s-lg><s-lg><s-l>अथास्य सूतस्य शिरो निकृत्य भल्लेन कालानलसंनिभेन ।</s-l><s-l>सकुण्डलं पूर्णशशिप्रकाशं भ्राजिष्णु वक्त्रं निचकर्त देहात् ॥ १८ ॥</s-l></s-lg><s-lg><s-l>निहत्य तं पार्थिवपुत्रपौत्रं संख्ये मधूनामृषभः प्रमाथी ।</s-l><s-l>ततोऽन्वयादर्जुनमेव वीरः सैन्यानि राजंस्तव संनिवार्य ॥ १९ ॥</s-l></s-lg><s-lg><s-l>अन्वागतं वृष्णिवरं समीक्ष्य तथारिमध्ये परिवर्तमानम् ।</s-l><s-l>घ्नन्तं कुरूणामिषुभिर्बलानि पुनः पुनर्वायुरिवाभ्रपूगान् ॥ २० ॥</s-l></s-lg><s-lg><s-l>ततोऽवहन्सैन्धवाः साधु दान्ता गोक्षीरकुन्देन्दुहिमप्रकाशाः ।</s-l><s-l>सुवर्णजालावतताः सदश्वा यतो यतः कामयते नृसिंहः ॥ २१ ॥</s-l></s-lg><s-lg><s-l>अथात्मजास्ते सहिताभिपेतुरन्ये च योधास्त्वरितास्त्वदीयाः ।</s-l><s-l>कृत्वा मुखं भारत योधमुख्यं दुःशासनं त्वत्सुतमाजमीढ ॥ २२ ॥</s-l></s-lg><s-lg><s-l>ते सर्वतः संपरिवार्य संख्ये शैनेयमाजघ्नुरनीकसाहाः ।</s-l><s-l>स चापि तान्प्रवरः सात्वतानां न्यवारयद्बाणजालेन वीरः ॥ २३ ॥</s-l></s-lg><s-lg><s-l>निवार्य तांस्तूर्णममित्रघाती नप्ता शिनेः पत्रिभिरग्निकल्पैः ।</s-l><s-l>दुःशासनस्यापि जघान वाहानुद्यम्य बाणासनमाजमीढ ॥ २४ ॥</s-l></s-lg>