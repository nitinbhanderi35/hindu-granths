<s-lg><s-l> संजय उवाच ।</s-l><s-l>भीमसेनस्य राधेयः श्रुत्वा ज्यातलनिस्वनम् ।</s-l><s-l>नामृष्यत यथा मत्तो गजः प्रतिगजस्वनम् ॥ १ ॥</s-l></s-lg><s-lg><s-l>अपक्रम्य स भीमस्य मुहूर्तं शरगोचरात् ।</s-l><s-l>तव चाधिरथिर्दृष्ट्वा स्यन्दनेभ्यश्च्युतान्सुतान् ॥ २ ॥</s-l></s-lg><s-lg><s-l>भीमसेनेन निहतान्विमना दुःखितोऽभवत् ।</s-l><s-l>निःश्वसन्दीर्घमुष्णं च पुनः पाण्डवमभ्ययात् ॥ ३ ॥</s-l></s-lg><s-lg><s-l>स ताम्रनयनः क्रोधाच्छ्वसन्निव महोरगः ।</s-l><s-l>बभौ कर्णः शरानस्यन्रश्मिवानिव भास्करः ॥ ४ ॥</s-l></s-lg><s-lg><s-l>रश्मिजालैरिवार्कस्य विततैर्भरतर्षभ ।</s-l><s-l>कर्णचापच्युतैर्बाणैः प्राच्छाद्यत वृकोदरः ॥ ५ ॥</s-l></s-lg><s-lg><s-l>कर्णचापच्युताश्चित्राः शरा बर्हिणवाससः ।</s-l><s-l>विविशुः सर्वतः पार्थं वासायेवाण्डजा द्रुमम् ॥ ६ ॥</s-l></s-lg><s-lg><s-l>कर्णचापच्युता बाणाः संपतन्तस्ततस्ततः ।</s-l><s-l>रुक्मपुङ्खा व्यराजन्त हंसाः श्रेणीकृता इव ॥ ७ ॥</s-l></s-lg><s-lg><s-l>चापध्वजोपस्करेभ्यश्छत्रादीषामुखाद्युगात् ।</s-l><s-l>प्रभवन्तो व्यदृश्यन्त राजन्नाधिरथेः शराः ॥ ८ ॥</s-l></s-lg><s-lg><s-l>खं पूरयन्महावेगान्खगमान्खगवाससः ।</s-l><s-l>सुवर्णविकृतांश्चित्रान्मुमोचाधिरथिः शरान् ॥ ९ ॥</s-l></s-lg><s-lg><s-l>तमन्तकमिवायस्तमापतन्तं वृकोदरः ।</s-l><s-l>त्यक्त्वा प्राणानभिक्रुध्य विव्याध नवभिः शरैः ॥ १० ॥</s-l></s-lg><s-lg><s-l>तस्य वेगमसंसह्यं दृष्ट्वा कर्णस्य पाण्डवः ।</s-l><s-l>महतश्च शरौघांस्तान्नैवाव्यथत वीर्यवान् ॥ ११ ॥</s-l></s-lg><s-lg><s-l>ततो विधम्याधिरथेः शरजालानि पाण्डवः ।</s-l><s-l>विव्याध कर्णं विंशत्या पुनरन्यैः शितैः शरैः ॥ १२ ॥</s-l></s-lg><s-lg><s-l>यथैव हि शरैः पार्थः सूतपुत्रेण छादितः ।</s-l><s-l>तथैव कर्णं समरे छादयामास पाण्डवः ॥ १३ ॥</s-l></s-lg><s-lg><s-l>दृष्ट्वा तु भीमसेनस्य विक्रमं युधि भारत ।</s-l><s-l>अभ्यनन्दंस्त्वदीयाश्च संप्रहृष्टाश्च चारणाः ॥ १४ ॥</s-l></s-lg><s-lg><s-l>भूरिश्रवाः कृपो द्रौणिर्मद्रराजो जयद्रथः ।</s-l><s-l>उत्तमौजा युधामन्युः सात्यकिः केशवार्जुनौ ॥ १५ ॥</s-l></s-lg><s-lg><s-l>कुरुपाण्डवानां प्रवरा दश राजन्महारथाः ।</s-l><s-l>साधु साध्विति वेगेन सिंहनादमथानदन् ॥ १६ ॥</s-l></s-lg><s-lg><s-l>तस्मिंस्तु तुमुले शब्दे प्रवृत्ते लोमहर्षणे ।</s-l><s-l>अभ्यभाषत पुत्रांस्ते राजन्दुर्योधनस्त्वरन् ॥ १७ ॥</s-l></s-lg><s-lg><s-l>राज्ञश्च राजपुत्रांश्च सोदर्यांश्च विशेषतः ।</s-l><s-l>कर्णं गच्छत भद्रं वः परीप्सन्तो वृकोदरात् ॥ १८ ॥</s-l></s-lg><s-lg><s-l>पुरा निघ्नन्ति राधेयं भीमचापच्युताः शराः ।</s-l><s-l>ते यतध्वं महेष्वासाः सूतपुत्रस्य रक्षणे ॥ १९ ॥</s-l></s-lg><s-lg><s-l>दुर्योधनसमादिष्टाः सोदर्याः सप्त मारिष ।</s-l><s-l>भीमसेनमभिद्रुत्य संरब्धाः पर्यवारयन् ॥ २० ॥</s-l></s-lg><s-lg><s-l>ते समासाद्य कौन्तेयमावृण्वञ्शरवृष्टिभिः ।</s-l><s-l>पर्वतं वारिधाराभिः प्रावृषीव बलाहकाः ॥ २१ ॥</s-l></s-lg><s-lg><s-l>तेऽपीडयन्भीमसेनं क्रुद्धाः सप्त महारथाः ।</s-l><s-l>प्रजासंहरणे राजन्सोमं सप्त ग्रहा इव ॥ २२ ॥</s-l></s-lg><s-lg><s-l>ततो वामेन कौन्तेयः पीडयित्वा शरासनम् ।</s-l><s-l>मुष्टिना पाण्डवो राजन्दृढेन सुपरिष्कृतम् ॥ २३ ॥</s-l></s-lg><s-lg><s-l>मनुष्यसमतां ज्ञात्वा सप्त संधाय सायकान् ।</s-l><s-l>तेभ्यो व्यसृजदायस्तः सूर्यरश्मिनिभान्प्रभुः ॥ २४ ॥</s-l></s-lg><s-lg><s-l>निरस्यन्निव देहेभ्यस्तनयानामसूंस्तव ।</s-l><s-l>भीमसेनो महाराज पूर्ववैरमनुस्मरन् ॥ २५ ॥</s-l></s-lg><s-lg><s-l>ते क्षिप्ता भीमसेनेन शरा भारत भारतान् ।</s-l><s-l>विदार्य खं समुत्पेतुः स्वर्णपुङ्खाः शिलाशिताः ॥ २६ ॥</s-l></s-lg><s-lg><s-l>तेषां विदार्य चेतांसि शरा हेमविभूषिताः ।</s-l><s-l>व्यराजन्त महाराज सुपर्णा इव खेचराः ॥ २७ ॥</s-l></s-lg><s-lg><s-l>शोणितादिग्धवाजाग्राः सप्त हेमपरिष्कृताः ।</s-l><s-l>पुत्राणां तव राजेन्द्र पीत्वा शोणितमुद्गताः ॥ २८ ॥</s-l></s-lg><s-lg><s-l>ते शरैर्भिन्नमर्माणो रथेभ्यः प्रापतन्क्षितौ ।</s-l><s-l>गिरिसानुरुहा भग्ना द्विपेनेव महाद्रुमाः ॥ २९ ॥</s-l></s-lg><s-lg><s-l>शत्रुंजयः शत्रुसहश्चित्रश्चित्रायुधो दृढः ।</s-l><s-l>चित्रसेनो विकर्णश्च सप्तैते विनिपातिताः ॥ ३० ॥</s-l></s-lg><s-lg><s-l>तान्निहत्य महाबाहू राधेयस्यैव पश्यतः ।</s-l><s-l>सिंहनादरवं घोरमसृजत्पाण्डुनन्दनः ॥ ३१ ॥</s-l></s-lg><s-lg><s-l>स रवस्तस्य शूरस्य धर्मराजस्य भारत ।</s-l><s-l>आचख्याविव तद्युद्धं विजयं चात्मनो महत् ॥ ३२ ॥</s-l></s-lg><s-lg><s-l>तं श्रुत्वा सुमहानादं भीमसेनस्य धन्विनः ।</s-l><s-l>बभूव परमा प्रीतिर्धर्मराजस्य संयुगे ॥ ३३ ॥</s-l></s-lg><s-lg><s-l>ततो हृष्टो महाराज वादित्राणां महास्वनैः ।</s-l><s-l>भीमसेनरवं पार्थः प्रतिजग्राह सर्वशः ॥ ३४ ॥</s-l></s-lg><s-lg><s-l>अभ्ययाच्चैव समरे द्रोणमस्त्रभृतां वरम् ।</s-l><s-l>हर्षेण महता युक्तः कृतसंज्ञे वृकोदरे ॥ ३५ ॥</s-l></s-lg><s-lg><s-l>एकत्रिंशन्महाराज पुत्रांस्तव महारथान् ।</s-l><s-l>हतान्दुर्योधनो दृष्ट्वा क्षत्तुः सस्मार तद्वचः ॥ ३६ ॥</s-l></s-lg><s-lg><s-l>तदिदं समनुप्राप्तं क्षत्तुर्हितकरं वचः ।</s-l><s-l>इति संचिन्त्य राजासौ नोत्तरं प्रत्यपद्यत ॥ ३७ ॥</s-l></s-lg><s-lg><s-l>यद्द्यूतकाले दुर्बुद्धिरब्रवीत्तनयस्तव ।</s-l><s-l>यच्च कर्णोऽब्रवीत्कृष्णां सभायां परुषं वचः ॥ ३८ ॥</s-l></s-lg><s-lg><s-l>प्रमुखे पाण्डुपुत्राणां तव चैव विशां पते ।</s-l><s-l>कौरवाणां च सर्वेषामाचार्यस्य च संनिधौ ॥ ३९ ॥</s-l></s-lg><s-lg><s-l>विनष्टाः पाण्डवाः कृष्णे शाश्वतं नरकं गताः ।</s-l><s-l>पतिमन्यं वृणीष्वेति तस्येदं फलमागतम् ॥ ४० ॥</s-l></s-lg><s-lg><s-l>यत्स्म तां परुषाण्याहुः सभामानाय्य द्रौपदीम् ।</s-l><s-l>पाण्डवानुग्रधनुषः क्रोधयन्तस्तवात्मजाः ॥ ४१ ॥</s-l></s-lg><s-lg><s-l>तं भीमसेनः क्रोधाग्निं त्रयोदश समाः स्थितम् ।</s-l><s-l>विसृजंस्तव पुत्राणामन्तं गच्छति कौरव ॥ ४२ ॥</s-l></s-lg><s-lg><s-l>विलपंश्च बहु क्षत्ता शमं नालभत त्वयि ।</s-l><s-l>सपुत्रो भरतश्रेष्ठ तस्य भुङ्क्ष्व फलोदयम् ।</s-l><s-l>हतो विकर्णो राजेन्द्र चित्रसेनश्च वीर्यवान् ॥ ४३ ॥</s-l></s-lg><s-lg><s-l>प्रवरानात्मजानां ते सुतांश्चान्यान्महारथान् ।</s-l><s-l>यान्यांश्च ददृशे भीमश्चक्षुर्विषयमागतान् ।</s-l><s-l>पुत्रांस्तव महाबाहो त्वरया ताञ्जघान ह ॥ ४४ ॥</s-l></s-lg><s-lg><s-l>त्वत्कृते ह्यहमद्राक्षं दह्यमानां वरूथिनीम् ।</s-l><s-l>सहस्रशः शरैर्मुक्तैः पाण्डवेन वृषेण च ॥ ४५ ॥</s-l></s-lg>