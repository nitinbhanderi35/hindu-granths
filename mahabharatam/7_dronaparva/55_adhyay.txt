<s-lg><s-l> संजय उवाच ।</s-l><s-l>एतच्छ्रुत्वा वचस्तस्य केशवस्य महात्मनः ।</s-l><s-l>सुभद्रा पुत्रशोकार्ता विललाप सुदुःखिता ॥ १ ॥</s-l></s-lg><s-lg><s-l>हा पुत्र मम मन्दायाः कथं संयुगमेत्य ह ।</s-l><s-l>निधनं प्राप्तवांस्तात पितृतुल्यपराक्रमः ॥ २ ॥</s-l></s-lg><s-lg><s-l>कथमिन्दीवरश्यामं सुदंष्ट्रं चारुलोचनम् ।</s-l><s-l>मुखं ते दृश्यते वत्स गुण्ठितं रणरेणुना ॥ ३ ॥</s-l></s-lg><s-lg><s-l>नूनं शूरं निपतितं त्वां पश्यन्त्यनिवर्तिनम् ।</s-l><s-l>सुशिरोग्रीवबाह्वंसं व्यूढोरस्कं निरूदरम् ॥ ४ ॥</s-l></s-lg><s-lg><s-l>चारूपचितसर्वाङ्गं स्वक्षं शस्त्रक्षताचितम् ।</s-l><s-l>भूतानि त्वा निरीक्षन्ते नूनं चन्द्रमिवोदितम् ॥ ५ ॥</s-l></s-lg><s-lg><s-l>शयनीयं पुरा यस्य स्पर्ध्यास्तरणसंवृतम् ।</s-l><s-l>भूमावद्य कथं शेषे विप्रविद्धः सुखोचितः ॥ ६ ॥</s-l></s-lg><s-lg><s-l>योऽन्वास्यत पुरा वीरो वरस्त्रीभिर्महाभुजः ।</s-l><s-l>कथमन्वास्यते सोऽद्य शिवाभिः पतितो मृधे ॥ ७ ॥</s-l></s-lg><s-lg><s-l>योऽस्तूयत पुरा हृष्टैः सूतमागधबन्दिभिः ।</s-l><s-l>सोऽद्य क्रव्याद्गणैर्घोरैर्विनदद्भिरुपास्यते ॥ ८ ॥</s-l></s-lg><s-lg><s-l>पाण्डवेषु च नाथेषु वृष्णिवीरेषु चाभिभो ।</s-l><s-l>पाञ्चालेषु च वीरेषु हतः केनास्यनाथवत् ॥ ९ ॥</s-l></s-lg><s-lg><s-l>अतृप्तदर्शना पुत्र दर्शनस्य तवानघ ।</s-l><s-l>मन्दभाग्या गमिष्यामि व्यक्तमद्य यमक्षयम् ॥ १० ॥</s-l></s-lg><s-lg><s-l>विशालाक्षं सुकेशान्तं चारुवाक्यं सुगन्धि च ।</s-l><s-l>तव पुत्र कदा भूयो मुखं द्रक्ष्यामि निर्व्रणम् ॥ ११ ॥</s-l></s-lg><s-lg><s-l>धिग्बलं भीमसेनस्य धिक्पार्थस्य धनुष्मताम् ।</s-l><s-l>धिग्वीर्यं वृष्णिवीराणां पाञ्चालानां च धिग्बलम् ॥ १२ ॥</s-l></s-lg><s-lg><s-l>धिक्केकयांस्तथा चेदीन्मत्स्यांश्चैवाथ सृञ्जयान् ।</s-l><s-l>ये त्वा रणे गतं वीरं न जानन्ति निपातितम् ॥ १३ ॥</s-l></s-lg><s-lg><s-l>अद्य पश्यामि पृथिवीं शून्यामिव हतत्विषम् ।</s-l><s-l>अभिमन्युमपश्यन्ती शोकव्याकुललोचना ॥ १४ ॥</s-l></s-lg><s-lg><s-l>स्वस्रीयं वासुदेवस्य पुत्रं गाण्डीवधन्वनः ।</s-l><s-l>कथं त्वा विरथं वीरं द्रक्ष्याम्यन्यैर्निपातितम् ॥ १५ ॥</s-l></s-lg><s-lg><s-l>हा वीर दृष्टो नष्टश्च धनं स्वप्न इवासि मे ।</s-l><s-l>अहो ह्यनित्यं मानुष्यं जलबुद्बुदचञ्चलम् ॥ १६ ॥</s-l></s-lg><s-lg><s-l>इमां ते तरुणीं भार्यां त्वदाधिभिरभिप्लुताम् ।</s-l><s-l>कथं संधारयिष्यामि विवत्सामिव धेनुकाम् ॥ १७ ॥</s-l></s-lg><s-lg><s-l>अहो ह्यकाले प्रस्थानं कृतवानसि पुत्रक ।</s-l><s-l>विहाय फलकाले मां सुगृद्धां तव दर्शने ॥ १८ ॥</s-l></s-lg><s-lg><s-l>नूनं गतिः कृतान्तस्य प्राज्ञैरपि सुदुर्विदा ।</s-l><s-l>यत्र त्वं केशवे नाथे संग्रामेऽनाथवद्धतः ॥ १९ ॥</s-l></s-lg><s-lg><s-l>यज्वनां दानशीलानां ब्राह्मणानां कृतात्मनाम् ।</s-l><s-l>चरितब्रह्मचर्याणां पुण्यतीर्थावगाहिनाम् ॥ २० ॥</s-l></s-lg><s-lg><s-l>कृतज्ञानां वदान्यानां गुरुशुश्रूषिणामपि ।</s-l><s-l>सहस्रदक्षिणानां च या गतिस्तामवाप्नुहि ॥ २१ ॥</s-l></s-lg><s-lg><s-l>या गतिर्युध्यमानानां शूराणामनिवर्तिनाम् ।</s-l><s-l>हत्वारीन्निहतानां च संग्रामे तां गतिं व्रज ॥ २२ ॥</s-l></s-lg><s-lg><s-l>गोसहस्रप्रदातॄणां क्रतुदानां च या गतिः ।</s-l><s-l>नैवेशिकं चाभिमतं ददतां या गतिः शुभा ॥ २३ ॥</s-l></s-lg><s-lg><s-l>ब्रह्मचर्येण यां यान्ति मुनयः संशितव्रताः ।</s-l><s-l>एकपत्न्यश्च यां यान्ति तां गतिं व्रज पुत्रक ॥ २४ ॥</s-l></s-lg><s-lg><s-l>राज्ञां सुचरितैर्या च गतिर्भवति शाश्वती ।</s-l><s-l>चतुराश्रमिणां पुण्यैः पावितानां सुरक्षितैः ॥ २५ ॥</s-l></s-lg><s-lg><s-l>दीनानुकम्पिनां या च सततं संविभागिनाम् ।</s-l><s-l>पैशुन्याच्च निवृत्तानां तां गतिं व्रज पुत्रक ॥ २६ ॥</s-l></s-lg><s-lg><s-l>व्रतिनां धर्मशीलानां गुरुशुश्रूषिणामपि ।</s-l><s-l>अमोघातिथिनां या च तां गतिं व्रज पुत्रक ॥ २७ ॥</s-l></s-lg><s-lg><s-l>ऋतुकाले स्वकां पत्नीं गच्छतां या मनस्विनाम् ।</s-l><s-l>न चान्यदारसेवीनां तां गतिं व्रज पुत्रक ॥ २८ ॥</s-l></s-lg><s-lg><s-l>साम्ना ये सर्वभूतानि गच्छन्ति गतमत्सराः ।</s-l><s-l>नारुंतुदानां क्षमिणां या गतिस्तामवाप्नुहि ॥ २९ ॥</s-l></s-lg><s-lg><s-l>मधुमांसनिवृत्तानां मदाद्दम्भात्तथानृतात् ।</s-l><s-l>परोपतापत्यक्तानां तां गतिं व्रज पुत्रक ॥ ३० ॥</s-l></s-lg><s-lg><s-l>ह्रीमन्तः सर्वशास्त्रज्ञा ज्ञानतृप्ता जितेन्द्रियाः ।</s-l><s-l>यां गतिं साधवो यान्ति तां गतिं व्रज पुत्रक ॥ ३१ ॥</s-l></s-lg><s-lg><s-l>एवं विलपतीं दीनां सुभद्रां शोककर्शिताम् ।</s-l><s-l>अभ्यपद्यत पाञ्चाली वैराटीसहिता तदा ॥ ३२ ॥</s-l></s-lg><s-lg><s-l>ताः प्रकामं रुदित्वा च विलप्य च सुदुःखिताः ।</s-l><s-l>उन्मत्तवत्तदा राजन्विसंज्ञा न्यपतन्क्षितौ ॥ ३३ ॥</s-l></s-lg><s-lg><s-l>सोपचारस्तु कृष्णस्तां दुःखितां भृशदुःखितः ।</s-l><s-l>सिक्त्वाम्भसा समाश्वास्य तत्तदुक्त्वा हितं वचः ॥ ३४ ॥</s-l></s-lg><s-lg><s-l>विसंज्ञकल्पां रुदतीमपविद्धां प्रवेपतीम् ।</s-l><s-l>भगिनीं पुण्डरीकाक्ष इदं वचनमब्रवीत् ॥ ३५ ॥</s-l></s-lg><s-lg><s-l>सुभद्रे मा शुचः पुत्रं पाञ्चाल्याश्वासयोत्तराम् ।</s-l><s-l>गतोऽभिमन्युः प्रथितां गतिं क्षत्रियपुंगवः ॥ ३६ ॥</s-l></s-lg><s-lg><s-l>ये चान्येऽपि कुले सन्ति पुरुषा नो वरानने ।</s-l><s-l>सर्वे ते वै गतिं यान्तु अभिमन्योर्यशस्विनः ॥ ३७ ॥</s-l></s-lg><s-lg><s-l>कुर्याम तद्वयं कर्म क्रियासुः सुहृदश्च नः ।</s-l><s-l>कृतवान्यादृगद्यैकस्तव पुत्रो महारथः ॥ ३८ ॥</s-l></s-lg><s-lg><s-l>एवमाश्वास्य भगिनीं द्रौपदीमपि चोत्तराम् ।</s-l><s-l>पार्थस्यैव महाबाहुः पार्श्वमागादरिंदमः ॥ ३९ ॥</s-l></s-lg><s-lg><s-l>ततोऽभ्यनुज्ञाय नृपान्कृष्णो बन्धूंस्तथाभिभूः ।</s-l><s-l>विवेशान्तःपुरं राजंस्तेऽन्ये जग्मुर्यथालयम् ॥ ४० ॥</s-l></s-lg>