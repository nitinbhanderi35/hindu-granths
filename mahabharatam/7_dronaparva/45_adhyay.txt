<s-lg><s-l> धृतराष्ट्र उवाच ।</s-l><s-l>यथा वदसि मे सूत एकस्य बहुभिः सह ।</s-l><s-l>संग्रामं तुमुलं घोरं जयं चैव महात्मनः ॥ १ ॥</s-l></s-lg><s-lg><s-l>अश्रद्धेयमिवाश्चर्यं सौभद्रस्याथ विक्रमम् ।</s-l><s-l>किं तु नात्यद्भुतं तेषां येषां धर्मो व्यपाश्रयः ॥ २ ॥</s-l></s-lg><s-lg><s-l>दुर्योधनेऽथ विमुखे राजपुत्रशते हते ।</s-l><s-l>सौभद्रे प्रतिपत्तिं कां प्रत्यपद्यन्त मामकाः ॥ ३ ॥</s-l></s-lg><s-lg><s-l> संजय उवाच ।</s-l><s-l>संशुष्कास्याश्चलन्नेत्राः प्रस्विन्ना लोमहर्षिणः ।</s-l><s-l>पलायनकृतोत्साहा निरुत्साहा द्विषज्जये ॥ ४ ॥</s-l></s-lg><s-lg><s-l>हतान्भ्रातॄन्पितॄन्पुत्रान्सुहृत्संबन्धिबान्धवान् ।</s-l><s-l>उत्सृज्योत्सृज्य समियुस्त्वरयन्तो हयद्विपान् ॥ ५ ॥</s-l></s-lg><s-lg><s-l>तान्प्रभग्नांस्तथा दृष्ट्वा द्रोणो द्रौणिर्बृहद्बलः ।</s-l><s-l>कृपो दुर्योधनः कर्णः कृतवर्माथ सौबलः ॥ ६ ॥</s-l></s-lg><s-lg><s-l>अभिद्रुताः सुसंक्रुद्धाः सौभद्रमपराजितम् ।</s-l><s-l>तेऽपि पौत्रेण ते राजन्प्रायशो विमुखीकृताः ॥ ७ ॥</s-l></s-lg><s-lg><s-l>एकस्तु सुखसंवृद्धो बाल्याद्दर्पाच्च निर्भयः ।</s-l><s-l>इष्वस्त्रविन्महातेजा लक्ष्मणोऽऽर्जुनिमभ्ययात् ॥ ८ ॥</s-l></s-lg><s-lg><s-l>तमन्वगेवास्य पिता पुत्रगृद्धी न्यवर्तत ।</s-l><s-l>अनु दुर्योधनं चान्ये न्यवर्तन्त महारथाः ॥ ९ ॥</s-l></s-lg><s-lg><s-l>तं तेऽभिषिषिचुर्बाणैर्मेघा गिरिमिवाम्बुभिः ।</s-l><s-l>स च तान्प्रममाथैको विष्वग्वातो यथाम्बुदान् ॥ १० ॥</s-l></s-lg><s-lg><s-l>पौत्रं तु तव दुर्धर्षं लक्ष्मणं प्रियदर्शनम् ।</s-l><s-l>पितुः समीपे तिष्ठन्तं शूरमुद्यतकार्मुकम् ॥ ११ ॥</s-l></s-lg><s-lg><s-l>अत्यन्तसुखसंवृद्धं धनेश्वरसुतोपमम् ।</s-l><s-l>आससाद रणे कार्ष्णिर्मत्तो मत्तमिव द्विपम् ॥ १२ ॥</s-l></s-lg><s-lg><s-l>लक्ष्मणेन तु संगम्य सौभद्रः परवीरहा ।</s-l><s-l>शरैः सुनिशितैस्तीक्ष्णैर्बाह्वोरुरसि चार्पितः ॥ १३ ॥</s-l></s-lg><s-lg><s-l>संक्रुद्धो वै महाबाहुर्दण्डाहत इवोरगः ।</s-l><s-l>पौत्रस्तव महाराज तव पौत्रमभाषत ॥ १४ ॥</s-l></s-lg><s-lg><s-l>सुदृष्टः क्रियतां लोको अमुं लोकं गमिष्यसि ।</s-l><s-l>पश्यतां बान्धवानां त्वां नयामि यमसादनम् ॥ १५ ॥</s-l></s-lg><s-lg><s-l>एवमुक्त्वा ततो भल्लं सौभद्रः परवीरहा ।</s-l><s-l>उद्बबर्ह महाबाहुर्निर्मुक्तोरगसंनिभम् ॥ १६ ॥</s-l></s-lg><s-lg><s-l>स तस्य भुजनिर्मुक्तो लक्ष्मणस्य सुदर्शनम् ।</s-l><s-l>सुनसं सुभ्रु केशान्तं शिरोऽहार्षीत्सकुण्डलम् ।</s-l><s-l>लक्ष्मणं निहतं दृष्ट्वा हा हेत्युच्चुक्रुशुर्जनाः ॥ १७ ॥</s-l></s-lg><s-lg><s-l>ततो दुर्योधनः क्रुद्धः प्रिये पुत्रे निपातिते ।</s-l><s-l>हतैनमिति चुक्रोश क्षत्रियान्क्षत्रियर्षभः ॥ १८ ॥</s-l></s-lg><s-lg><s-l>ततो द्रोणः कृपः कर्णो द्रोणपुत्रो बृहद्बलः ।</s-l><s-l>कृतवर्मा च हार्दिक्यः षड्रथाः पर्यवारयन् ॥ १९ ॥</s-l></s-lg><s-lg><s-l>स तान्विद्ध्वा शितैर्बाणैर्विमुखीकृत्य चार्जुनिः ।</s-l><s-l>वेगेनाभ्यपतत्क्रुद्धः सैन्धवस्य महद्बलम् ॥ २० ॥</s-l></s-lg><s-lg><s-l>आवव्रुस्तस्य पन्थानं गजानीकेन दंशिताः ।</s-l><s-l>कलिङ्गाश्च निषादाश्च क्राथपुत्रश्च वीर्यवान् ।</s-l><s-l>तत्प्रसक्तमिवात्यर्थं युद्धमासीद्विशां पते ॥ २१ ॥</s-l></s-lg><s-lg><s-l>ततस्तत्कुञ्जरानीकं व्यधमद्धृष्टमार्जुनिः ।</s-l><s-l>यथा विवान्नित्यगतिर्जलदाञ्शतशोऽम्बरे ॥ २२ ॥</s-l></s-lg><s-lg><s-l>ततः क्राथः शरव्रातैरार्जुनिं समवाकिरत् ।</s-l><s-l>अथेतरे संनिवृत्ताः पुनर्द्रोणमुखा रथाः ।</s-l><s-l>परमास्त्राणि धुन्वानाः सौभद्रमभिदुद्रुवुः ॥ २३ ॥</s-l></s-lg><s-lg><s-l>तान्निवार्यार्जुनिर्बाणैः क्राथपुत्रमथार्दयत् ।</s-l><s-l>शरौघेणाप्रमेयेण त्वरमाणो जिघांसया ॥ २४ ॥</s-l></s-lg><s-lg><s-l>सधनुर्बाणकेयूरौ बाहू समुकुटं शिरः ।</s-l><s-l>छत्रं ध्वजं नियन्तारमश्वांश्चास्य न्यपातयत् ॥ २५ ॥</s-l></s-lg><s-lg><s-l>कुलशीलश्रुतबलैः कीर्त्या चास्त्रबलेन च ।</s-l><s-l>युक्ते तस्मिन्हते वीराः प्रायशो विमुखाभवन् ॥ २६ ॥</s-l></s-lg>