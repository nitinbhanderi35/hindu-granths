<s-lg><s-l> संजय उवाच ।</s-l><s-l>प्रयाते तव सैन्यं तु युयुधाने युयुत्सया ।</s-l><s-l>धर्मराजो महाराज स्वेनानीकेन संवृतः ।</s-l><s-l>प्रायाद्द्रोणरथप्रेप्सुर्युयुधानस्य पृष्ठतः ॥ १ ॥</s-l></s-lg><s-lg><s-l>ततः पाञ्चालराजस्य पुत्रः समरदुर्मदः ।</s-l><s-l>प्राक्रोशत्पाण्डवानीके वसुदानश्च पार्थिवः ॥ २ ॥</s-l></s-lg><s-lg><s-l>आगच्छत प्रहरत द्रुतं विपरिधावत ।</s-l><s-l>यथा सुखेन गच्छेत सात्यकिर्युद्धदुर्मदः ॥ ३ ॥</s-l></s-lg><s-lg><s-l>महारथा हि बहवो यतिष्यन्त्यस्य निर्जये ।</s-l><s-l>इति ब्रुवन्तो वेगेन समापेतुर्बलं तव ॥ ४ ॥</s-l></s-lg><s-lg><s-l>वयं प्रतिजिगीषन्तस्तत्र तान्समभिद्रुताः ।</s-l><s-l>ततः शब्दो महानासीद्युयुधानरथं प्रति ॥ ५ ॥</s-l></s-lg><s-lg><s-l>प्रकम्प्यमाना महती तव पुत्रस्य वाहिनी ।</s-l><s-l>सात्वतेन महाराज शतधाभिव्यदीर्यत ॥ ६ ॥</s-l></s-lg><s-lg><s-l>तस्यां विदीर्यमाणायां शिनेः पौत्रो महारथः ।</s-l><s-l>सप्त वीरान्महेष्वासानग्रानीके व्यपोथयत् ॥ ७ ॥</s-l></s-lg><s-lg><s-l>ते भीता मृद्यमानाश्च प्रमृष्टा दीर्घबाहुना ।</s-l><s-l>आयोधनं जहुर्वीरा दृष्ट्वा तमतिमानुषम् ॥ ८ ॥</s-l></s-lg><s-lg><s-l>रथैर्विमथिताक्षैश्च भग्ननीडैश्च मारिष ।</s-l><s-l>चक्रैर्विमथितैश्छिन्नैर्ध्वजैश्च विनिपातितैः ॥ ९ ॥</s-l></s-lg><s-lg><s-l>अनुकर्षैः पताकाभिः शिरस्त्राणैः सकाञ्चनैः ।</s-l><s-l>बाहुभिश्चन्दनादिग्धैः साङ्गदैश्च विशां पते ॥ १० ॥</s-l></s-lg><s-lg><s-l>हस्तिहस्तोपमैश्चापि भुजगाभोगसंनिभैः ।</s-l><s-l>ऊरुभिः पृथिवी छन्ना मनुजानां नरोत्तम ॥ ११ ॥</s-l></s-lg><s-lg><s-l>शशाङ्कसंनिकाशैश्च वदनैश्चारुकुण्डलैः ।</s-l><s-l>पतितैर्वृषभाक्षाणां बभौ भारत मेदिनी ॥ १२ ॥</s-l></s-lg><s-lg><s-l>गजैश्च बहुधा छिन्नैः शयानैः पर्वतोपमैः ।</s-l><s-l>रराजातिभृशं भूमिर्विकीर्णैरिव पर्वतैः ॥ १३ ॥</s-l></s-lg><s-lg><s-l>तपनीयमयैर्योक्त्रैर्मुक्ताजालविभूषितैः ।</s-l><s-l>उरश्छदैर्विचित्रैश्च व्यशोभन्त तुरंगमाः ।</s-l><s-l>गतसत्त्वा महीं प्राप्य प्रमृष्टा दीर्घबाहुना ॥ १४ ॥</s-l></s-lg><s-lg><s-l>नानाविधानि सैन्यानि तव हत्वा तु सात्वतः ।</s-l><s-l>प्रविष्टस्तावकं सैन्यं द्रावयित्वा चमूं भृशम् ॥ १५ ॥</s-l></s-lg><s-lg><s-l>ततस्तेनैव मार्गेण येन यातो धनंजयः ।</s-l><s-l>इयेष सात्यकिर्गन्तुं ततो द्रोणेन वारितः ॥ १६ ॥</s-l></s-lg><s-lg><s-l>भरद्वाजं समासाद्य युयुधानस्तु मारिष ।</s-l><s-l>नाभ्यवर्तत संक्रुद्धो वेलामिव जलाशयः ॥ १७ ॥</s-l></s-lg><s-lg><s-l>निवार्य तु रणे द्रोणो युयुधानं महारथम् ।</s-l><s-l>विव्याध निशितैर्बाणैः पञ्चभिर्मर्मभेदिभिः ॥ १८ ॥</s-l></s-lg><s-lg><s-l>सात्यकिस्तु रणे द्रोणं राजन्विव्याध सप्तभिः ।</s-l><s-l>हेमपुङ्खैः शिलाधौतैः कङ्कबर्हिणवाजितैः ॥ १९ ॥</s-l></s-lg><s-lg><s-l>तं षड्भिः सायकैर्द्रोणः साश्वयन्तारमार्दयत् ।</s-l><s-l>स तं न ममृषे द्रोणं युयुधानो महारथः ॥ २० ॥</s-l></s-lg><s-lg><s-l>सिंहनादं ततः कृत्वा द्रोणं विव्याध सात्यकिः ।</s-l><s-l>दशभिः सायकैश्चान्यैः षड्भिरष्टाभिरेव च ॥ २१ ॥</s-l></s-lg><s-lg><s-l>युयुधानः पुनर्द्रोणं विव्याध दशभिः शरैः ।</s-l><s-l>एकेन सारथिं चास्य चतुर्भिश्चतुरो हयान् ।</s-l><s-l>ध्वजमेकेन बाणेन विव्याध युधि मारिष ॥ २२ ॥</s-l></s-lg><s-lg><s-l>तं द्रोणः साश्वयन्तारं सरथध्वजमाशुगैः ।</s-l><s-l>त्वरन्प्राच्छादयद्बाणैः शलभानामिव व्रजैः ॥ २३ ॥</s-l></s-lg><s-lg><s-l>तथैव युयुधानोऽपि द्रोणं बहुभिराशुगैः ।</s-l><s-l>प्राच्छादयदसंभ्रान्तस्ततो द्रोण उवाच ह ॥ २४ ॥</s-l></s-lg><s-lg><s-l>तवाचार्यो रणं हित्वा गतः कापुरुषो यथा ।</s-l><s-l>युध्यमानं हि मां हित्वा प्रदक्षिणमवर्तत ॥ २५ ॥</s-l></s-lg><s-lg><s-l>त्वं हि मे युध्यतो नाद्य जीवन्मोक्ष्यसि माधव ।</s-l><s-l>यदि मां त्वं रणे हित्वा न यास्याचार्यवद्द्रुतम् ॥ २६ ॥</s-l></s-lg><s-lg><s-l> सात्यकिरुवाच ।</s-l><s-l>धनंजयस्य पदवीं धर्मराजस्य शासनात् ।</s-l><s-l>गच्छामि स्वस्ति ते ब्रह्मन्न मे कालात्ययो भवेत् ॥ २७ ॥</s-l></s-lg><s-lg><s-l> संजय उवाच ।</s-l><s-l>एतावदुक्त्वा शैनेय आचार्यं परिवर्जयन् ।</s-l><s-l>प्रयातः सहसा राजन्सारथिं चेदमब्रवीत् ॥ २८ ॥</s-l></s-lg><s-lg><s-l>द्रोणः करिष्यते यत्नं सर्वथा मम वारणे ।</s-l><s-l>यत्तो याहि रणे सूत शृणु चेदं वचः परम् ॥ २९ ॥</s-l></s-lg><s-lg><s-l>एतदालोक्यते सैन्यमावन्त्यानां महाप्रभम् ।</s-l><s-l>अस्यानन्तरतस्त्वेतद्दाक्षिणात्यं महाबलम् ॥ ३० ॥</s-l></s-lg><s-lg><s-l>तदनन्तरमेतच्च बाह्लिकानां बलं महत् ।</s-l><s-l>बाह्लिकाभ्याशतो युक्तं कर्णस्यापि महद्बलम् ॥ ३१ ॥</s-l></s-lg><s-lg><s-l>अन्योन्येन हि सैन्यानि भिन्नान्येतानि सारथे ।</s-l><s-l>अन्योन्यं समुपाश्रित्य न त्यक्ष्यन्ति रणाजिरम् ॥ ३२ ॥</s-l></s-lg><s-lg><s-l>एतदन्तरमासाद्य चोदयाश्वान्प्रहृष्टवत् ।</s-l><s-l>मध्यमं जवमास्थाय वह मामत्र सारथे ॥ ३३ ॥</s-l></s-lg><s-lg><s-l>बाह्लिका यत्र दृश्यन्ते नानाप्रहरणोद्यताः ।</s-l><s-l>दाक्षिणात्याश्च बहवः सूतपुत्रपुरोगमाः ॥ ३४ ॥</s-l></s-lg><s-lg><s-l>हस्त्यश्वरथसंबाधं यच्चानीकं विलोक्यते ।</s-l><s-l>नानादेशसमुत्थैश्च पदातिभिरधिष्ठितम् ॥ ३५ ॥</s-l></s-lg><s-lg><s-l>एतावदुक्त्वा यन्तारं ब्रह्माणं परिवर्जयन् ।</s-l><s-l>स व्यतीयाय यत्रोग्रं कर्णस्य सुमहद्बलम् ॥ ३६ ॥</s-l></s-lg><s-lg><s-l>तं द्रोणोऽनुययौ क्रुद्धो विकिरन्विशिखान्बहून् ।</s-l><s-l>युयुधानं महाबाहुं गच्छन्तमनिवर्तिनम् ॥ ३७ ॥</s-l></s-lg><s-lg><s-l>कर्णस्य सैन्यं सुमहदभिहत्य शितैः शरैः ।</s-l><s-l>प्राविशद्भारतीं सेनामपर्यन्तां स सात्यकिः ॥ ३८ ॥</s-l></s-lg><s-lg><s-l>प्रविष्टे युयुधाने तु सैनिकेषु द्रुतेषु च ।</s-l><s-l>अमर्षी कृतवर्मा तु सात्यकिं पर्यवारयत् ॥ ३९ ॥</s-l></s-lg><s-lg><s-l>तमापतन्तं विशिखैः षड्भिराहत्य सात्यकिः ।</s-l><s-l>चतुर्भिश्चतुरोऽस्याश्वानाजघानाशु वीर्यवान् ॥ ४० ॥</s-l></s-lg><s-lg><s-l>ततः पुनः षोडशभिर्नतपर्वभिराशुगैः ।</s-l><s-l>सात्यकिः कृतवर्माणं प्रत्यविध्यत्स्तनान्तरे ॥ ४१ ॥</s-l></s-lg><s-lg><s-l>स तुद्यमानो विशिखैर्बहुभिस्तिग्मतेजनैः ।</s-l><s-l>सात्वतेन महाराज कृतवर्मा न चक्षमे ॥ ४२ ॥</s-l></s-lg><s-lg><s-l>स वत्सदन्तं संधाय जिह्मगानलसंनिभम् ।</s-l><s-l>आकृष्य राजन्नाकर्णाद्विव्याधोरसि सात्यकिम् ॥ ४३ ॥</s-l></s-lg><s-lg><s-l>स तस्य देहावरणं भित्त्वा देहं च सायकः ।</s-l><s-l>सपत्रपुङ्खः पृथिवीं विवेश रुधिरोक्षितः ॥ ४४ ॥</s-l></s-lg><s-lg><s-l>अथास्य बहुभिर्बाणैरच्छिनत्परमास्त्रवित् ।</s-l><s-l>समार्गणगुणं राजन्कृतवर्मा शरासनम् ॥ ४५ ॥</s-l></s-lg><s-lg><s-l>विव्याध च रणे राजन्सात्यकिं सत्यविक्रमम् ।</s-l><s-l>दशभिर्विशिखैस्तीक्ष्णैरभिक्रुद्धः स्तनान्तरे ॥ ४६ ॥</s-l></s-lg><s-lg><s-l>ततः प्रशीर्णे धनुषि शक्त्या शक्तिमतां वरः ।</s-l><s-l>अभ्यहन्दक्षिणं बाहुं सात्यकिः कृतवर्मणः ॥ ४७ ॥</s-l></s-lg><s-lg><s-l>ततोऽन्यत्सुदृढं वीरो धनुरादाय सात्यकिः ।</s-l><s-l>व्यसृजद्विशिखांस्तूर्णं शतशोऽथ सहस्रशः ॥ ४८ ॥</s-l></s-lg><s-lg><s-l>सरथं कृतवर्माणं समन्तात्पर्यवाकिरत् ।</s-l><s-l>छादयित्वा रणेऽत्यर्थं हार्दिक्यं तु स सात्यकिः ॥ ४९ ॥</s-l></s-lg><s-lg><s-l>अथास्य भल्लेन शिरः सारथेः समकृन्तत ।</s-l><s-l>स पपात हतः सूतो हार्दिक्यस्य महारथात् ।</s-l><s-l>ततस्ते यन्तरि हते प्राद्रवंस्तुरगा भृशम् ॥ ५० ॥</s-l></s-lg><s-lg><s-l>अथ भोजस्त्वसंभ्रान्तो निगृह्य तुरगान्स्वयम् ।</s-l><s-l>तस्थौ शरधनुष्पाणिस्तत्सैन्यान्यभ्यपूजयन् ॥ ५१ ॥</s-l></s-lg><s-lg><s-l>स मुहूर्तमिवाश्वस्य सदश्वान्समचोदयत् ।</s-l><s-l>व्यपेतभीरमित्राणामावहत्सुमहद्भयम् ।</s-l><s-l>सात्यकिश्चाभ्यगात्तस्मात्स तु भीममुपाद्रवत् ॥ ५२ ॥</s-l></s-lg><s-lg><s-l>युयुधानोऽपि राजेन्द्र द्रोणानीकाद्विनिःसृतः ।</s-l><s-l>प्रययौ त्वरितस्तूर्णं काम्बोजानां महाचमूम् ॥ ५३ ॥</s-l></s-lg><s-lg><s-l>स तत्र बहुभिः शूरैः संनिरुद्धो महारथैः ।</s-l><s-l>न चचाल तदा राजन्सात्यकिः सत्यविक्रमः ॥ ५४ ॥</s-l></s-lg><s-lg><s-l>संधाय च चमूं द्रोणो भोजे भारं निवेश्य च ।</s-l><s-l>अन्वधावद्रणे यत्तो युयुधानं युयुत्सया ॥ ५५ ॥</s-l></s-lg><s-lg><s-l>तथा तमनुधावन्तं युयुधानस्य पृष्ठतः ।</s-l><s-l>न्यवारयन्त संक्रुद्धाः पाण्डुसैन्ये बृहत्तमाः ॥ ५६ ॥</s-l></s-lg><s-lg><s-l>समासाद्य तु हार्दिक्यं रथानां प्रवरं रथम् ।</s-l><s-l>पाञ्चाला विगतोत्साहा भीमसेनपुरोगमाः ।</s-l><s-l>विक्रम्य वारिता राजन्वीरेण कृतवर्मणा ॥ ५७ ॥</s-l></s-lg><s-lg><s-l>यतमानांस्तु तान्सर्वानीषद्विगतचेतसः ।</s-l><s-l>अभितस्ताञ्शरौघेण क्लान्तवाहानवारयत् ॥ ५८ ॥</s-l></s-lg><s-lg><s-l>निगृहीतास्तु भोजेन भोजानीकेप्सवो रणे ।</s-l><s-l>अतिष्ठन्नार्यवद्वीराः प्रार्थयन्तो महद्यशः ॥ ५९ ॥</s-l></s-lg>