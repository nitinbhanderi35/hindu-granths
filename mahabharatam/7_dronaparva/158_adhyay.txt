<s-lg><s-l> धृतराष्ट्र उवाच ।</s-l><s-l>कर्णदुर्योधनादीनां शकुनेः सौबलस्य च ।</s-l><s-l>अपनीतं महत्तात तव चैव विशेषतः ॥ १ ॥</s-l></s-lg><s-lg><s-l>यदाजानीत तां शक्तिमेकघ्नीं सततं रणे ।</s-l><s-l>अनिवार्यामसह्यां च देवैरपि सवासवैः ॥ २ ॥</s-l></s-lg><s-lg><s-l>सा किमर्थं न कर्णेन प्रवृत्ते समरे पुरा ।</s-l><s-l>न देवकीसुते मुक्ता फल्गुने वापि संजय ॥ ३ ॥</s-l></s-lg><s-lg><s-l> संजय उवाच ।</s-l><s-l>संग्रामाद्विनिवृत्तानां सर्वेषां नो विशां पते ।</s-l><s-l>रात्रौ कुरुकुलश्रेष्ठ मन्त्रोऽयं समजायत ॥ ४ ॥</s-l></s-lg><s-lg><s-l>प्रभातमात्रे श्वोभूते केशवायार्जुनाय वा ।</s-l><s-l>शक्तिरेषा विमोक्तव्या कर्ण कर्णेति नित्यशः ॥ ५ ॥</s-l></s-lg><s-lg><s-l>ततः प्रभातसमये राजन्कर्णस्य दैवतैः ।</s-l><s-l>अन्येषां चैव योधानां सा बुद्धिर्नश्यते पुनः ॥ ६ ॥</s-l></s-lg><s-lg><s-l>दैवमेव परं मन्ये यत्कर्णो हस्तसंस्थया ।</s-l><s-l>न जघान रणे पार्थं कृष्णं वा देवकीसुतम् ॥ ७ ॥</s-l></s-lg><s-lg><s-l>तस्य हस्तस्थिता शक्तिः कालरात्रिरिवोद्यता ।</s-l><s-l>दैवोपहतबुद्धित्वान्न तां कर्णो विमुक्तवान् ॥ ८ ॥</s-l></s-lg><s-lg><s-l>कृष्णे वा देवकीपुत्रे मोहितो देवमायया ।</s-l><s-l>पार्थे वा शक्रकल्पे वै वधार्थं वासवीं प्रभो ॥ ९ ॥</s-l></s-lg><s-lg><s-l> धृतराष्ट्र उवाच ।</s-l><s-l>दैवेनैव हता यूयं स्वबुद्ध्या केशवस्य च ।</s-l><s-l>गता हि वासवी हत्वा तृणभूतं घटोत्कचम् ॥ १० ॥</s-l></s-lg><s-lg><s-l>कर्णश्च मम पुत्राश्च सर्वे चान्ये च पार्थिवाः ।</s-l><s-l>अनेन दुष्प्रणीतेन गता वैवस्वतक्षयम् ॥ ११ ॥</s-l></s-lg><s-lg><s-l>भूय एव तु मे शंस यथा युद्धमवर्तत ।</s-l><s-l>कुरूणां पाण्डवानां च हैडिम्बे निहते तदा ॥ १२ ॥</s-l></s-lg><s-lg><s-l>ये च तेऽभ्यद्रवन्द्रोणं व्यूढानीकाः प्रहारिणः ।</s-l><s-l>सृञ्जयाः सह पाञ्चालैस्तेऽप्यकुर्वन्कथं रणम् ॥ १३ ॥</s-l></s-lg><s-lg><s-l>सौमदत्तेर्वधाद्द्रोणमायस्तं सैन्धवस्य च ।</s-l><s-l>अमर्षाज्जीवितं त्यक्त्वा गाहमानं वरूथिनीम् ॥ १४ ॥</s-l></s-lg><s-lg><s-l>जृम्भमाणमिव व्याघ्रं व्यात्ताननमिवान्तकम् ।</s-l><s-l>कथं प्रत्युद्ययुर्द्रोणमस्यन्तं पाण्डुसृञ्जयाः ॥ १५ ॥</s-l></s-lg><s-lg><s-l>आचार्यं ये च तेऽरक्षन्दुर्योधनपुरोगमाः ।</s-l><s-l>द्रौणिकर्णकृपास्तात तेऽप्यकुर्वन्किमाहवे ॥ १६ ॥</s-l></s-lg><s-lg><s-l>भारद्वाजं जिघांसन्तौ सव्यसाचिवृकोदरौ ।</s-l><s-l>समार्छन्मामका युद्धे कथं संजय शंस मे ॥ १७ ॥</s-l></s-lg><s-lg><s-l>सिन्धुराजवधेनेमे घटोत्कचवधेन ते ।</s-l><s-l>अमर्षिताः सुसंक्रुद्धा रणं चक्रुः कथं निशि ॥ १८ ॥</s-l></s-lg><s-lg><s-l> संजय उवाच ।</s-l><s-l>हते घटोत्कचे राजन्कर्णेन निशि राक्षसे ।</s-l><s-l>प्रणदत्सु च हृष्टेषु तावकेषु युयुत्सुषु ॥ १९ ॥</s-l></s-lg><s-lg><s-l>आपतत्सु च वेगेन वध्यमाने बलेऽपि च ।</s-l><s-l>विगाढायां रजन्यां च राजा दैन्यं परं गतः ॥ २० ॥</s-l></s-lg><s-lg><s-l>अब्रवीच्च महाबाहुर्भीमसेनं परंतपः ।</s-l><s-l>आवारय महाबाहो धार्तराष्ट्रस्य वाहिनीम् ।</s-l><s-l>हैडिम्बस्याभिघातेन मोहो मामाविशन्महान् ॥ २१ ॥</s-l></s-lg><s-lg><s-l>एवं भीमं समादिश्य स्वरथे समुपाविशत् ।</s-l><s-l>अश्रुपूर्णमुखो राजा निःश्वसंश्च पुनः पुनः ।</s-l><s-l>कश्मलं प्राविशद्घोरं दृष्ट्वा कर्णस्य विक्रमम् ॥ २२ ॥</s-l></s-lg><s-lg><s-l>तं तथा व्यथितं दृष्ट्वा कृष्णो वचनमब्रवीत् ।</s-l><s-l>मा व्यथां कुरु कौन्तेय नैतत्त्वय्युपपद्यते ।</s-l><s-l>वैक्लव्यं भरतश्रेष्ठ यथा प्राकृतपूरुषे ॥ २३ ॥</s-l></s-lg><s-lg><s-l>उत्तिष्ठ राजन्युध्यस्व वह गुर्वीं धुरं विभो ।</s-l><s-l>त्वयि वैक्लव्यमापन्ने संशयो विजये भवेत् ॥ २४ ॥</s-l></s-lg><s-lg><s-l>श्रुत्वा कृष्णस्य वचनं धर्मराजो युधिष्ठिरः ।</s-l><s-l>विमृज्य नेत्रे पाणिभ्यां कृष्णं वचनमब्रवीत् ॥ २५ ॥</s-l></s-lg><s-lg><s-l>विदिता ते महाबाहो धर्माणां परमा गतिः ।</s-l><s-l>ब्रह्महत्याफलं तस्य यः कृतं नावबुध्यते ॥ २६ ॥</s-l></s-lg><s-lg><s-l>अस्माकं हि वनस्थानां हैडिम्बेन महात्मना ।</s-l><s-l>बालेनापि सता तेन कृतं साह्यं जनार्दन ॥ २७ ॥</s-l></s-lg><s-lg><s-l>अस्त्रहेतोर्गतं ज्ञात्वा पाण्डवं श्वेतवाहनम् ।</s-l><s-l>असौ कृष्ण महेष्वासः काम्यके मामुपस्थितः ।</s-l><s-l>उषितश्च सहास्माभिर्यावन्नासीद्धनंजयः ॥ २८ ॥</s-l></s-lg><s-lg><s-l>गन्धमादनयात्रायां दुर्गेभ्यश्च स्म तारिताः ।</s-l><s-l>पाञ्चाली च परिश्रान्ता पृष्ठेनोढा महात्मना ॥ २९ ॥</s-l></s-lg><s-lg><s-l>आरम्भाच्चैव युद्धानां यदेष कृतवान्प्रभो ।</s-l><s-l>मदर्थं दुष्करं कर्म कृतं तेन महात्मना ॥ ३० ॥</s-l></s-lg><s-lg><s-l>स्वभावाद्या च मे प्रीतिः सहदेवे जनार्दन ।</s-l><s-l>सैव मे द्विगुणा प्रीती राक्षसेन्द्रे घटोत्कचे ॥ ३१ ॥</s-l></s-lg><s-lg><s-l>भक्तश्च मे महाबाहुः प्रियोऽस्याहं प्रियश्च मे ।</s-l><s-l>येन विन्दामि वार्ष्णेय कश्मलं शोकतापितः ॥ ३२ ॥</s-l></s-lg><s-lg><s-l>पश्य सैन्यानि वार्ष्णेय द्राव्यमाणानि कौरवैः ।</s-l><s-l>द्रोणकर्णौ च संयत्तौ पश्य युद्धे महारथौ ॥ ३३ ॥</s-l></s-lg><s-lg><s-l>निशीथे पाण्डवं सैन्यमाभ्यां पश्य प्रमर्दितम् ।</s-l><s-l>गजाभ्यामिव मत्ताभ्यां यथा नडवनं महत् ॥ ३४ ॥</s-l></s-lg><s-lg><s-l>अनादृत्य बलं बाह्वोर्भीमसेनस्य माधव ।</s-l><s-l>चित्रास्त्रतां च पार्थस्य विक्रमन्ते स्म कौरवाः ॥ ३५ ॥</s-l></s-lg><s-lg><s-l>एष द्रोणश्च कर्णश्च राजा चैव सुयोधनः ।</s-l><s-l>निहत्य राक्षसं युद्धे हृष्टा नर्दन्ति संयुगे ॥ ३६ ॥</s-l></s-lg><s-lg><s-l>कथमस्मासु जीवत्सु त्वयि चैव जनार्दन ।</s-l><s-l>हैडिम्बः प्राप्तवान्मृत्युं सूतपुत्रेण संगतः ॥ ३७ ॥</s-l></s-lg><s-lg><s-l>कदर्थीकृत्य नः सर्वान्पश्यतः सव्यसाचिनः ।</s-l><s-l>निहतो राक्षसः कृष्ण भैमसेनिर्महाबलः ॥ ३८ ॥</s-l></s-lg><s-lg><s-l>यदाभिमन्युर्निहतो धार्तराष्ट्रैर्दुरात्मभिः ।</s-l><s-l>नासीत्तत्र रणे कृष्ण सव्यसाची महारथः ॥ ३९ ॥</s-l></s-lg><s-lg><s-l>निरुद्धाश्च वयं सर्वे सैन्धवेन दुरात्मना ।</s-l><s-l>निमित्तमभवद्द्रोणः सपुत्रस्तत्र कर्मणि ॥ ४० ॥</s-l></s-lg><s-lg><s-l>उपदिष्टो वधोपायः कर्णस्य गुरुणा स्वयम् ।</s-l><s-l>व्यायच्छतश्च खड्गेन द्विधा खड्गं चकार ह ॥ ४१ ॥</s-l></s-lg><s-lg><s-l>व्यसने वर्तमानस्य कृतवर्मा नृशंसवत् ।</s-l><s-l>अश्वाञ्जघान सहसा तथोभौ पार्ष्णिसारथी ।</s-l><s-l>तथेतरे महेष्वासाः सौभद्रं युध्यपातयन् ॥ ४२ ॥</s-l></s-lg><s-lg><s-l>अल्पे च कारणे कृष्ण हतो गाण्डीवधन्वना ।</s-l><s-l>सैन्धवो यादवश्रेष्ठ तच्च नातिप्रियं मम ॥ ४३ ॥</s-l></s-lg><s-lg><s-l>यदि शत्रुवधे न्याय्यो भवेत्कर्तुं च पाण्डवैः ।</s-l><s-l>द्रोणकर्णौ रणे पूर्वं हन्तव्याविति मे मतिः ॥ ४४ ॥</s-l></s-lg><s-lg><s-l>एतौ मूलं हि दुःखानामस्माकं पुरुषर्षभ ।</s-l><s-l>एतौ रणे समासाद्य पराश्वस्तः सुयोधनः ॥ ४५ ॥</s-l></s-lg><s-lg><s-l>यत्र वध्यो भवेद्द्रोणः सूतपुत्रश्च सानुगः ।</s-l><s-l>तत्रावधीन्महाबाहुः सैन्धवं दूरवासिनम् ॥ ४६ ॥</s-l></s-lg><s-lg><s-l>अवश्यं तु मया कार्यः सूतपुत्रस्य निग्रहः ।</s-l><s-l>ततो यास्याम्यहं वीर स्वयं कर्णजिघांसया ।</s-l><s-l>भीमसेनो महाबाहुर्द्रोणानीकेन संगतः ॥ ४७ ॥</s-l></s-lg><s-lg><s-l>एवमुक्त्वा ययौ तूर्णं त्वरमाणो युधिष्ठिरः ।</s-l><s-l>स विस्फार्य महच्चापं शङ्खं प्रध्माप्य भैरवम् ॥ ४८ ॥</s-l></s-lg><s-lg><s-l>ततो रथसहस्रेण गजानां च शतैस्त्रिभिः ।</s-l><s-l>वाजिभिः पञ्चसाहस्रैस्त्रिसाहस्रैः प्रभद्रकैः ।</s-l><s-l>वृतः शिखण्डी त्वरितो राजानं पृष्ठतोऽन्वयात् ॥ ४९ ॥</s-l></s-lg><s-lg><s-l>ततो भेरीः समाजघ्नुः शङ्खान्दध्मुश्च दंशिताः ।</s-l><s-l>पाञ्चालाः पाण्डवाश्चैव युधिष्ठिरपुरोगमाः ॥ ५० ॥</s-l></s-lg><s-lg><s-l>ततोऽब्रवीन्महाबाहुर्वासुदेवो धनंजयम् ।</s-l><s-l>एष प्रयाति त्वरितो क्रोधाविष्टो युधिष्ठिरः ।</s-l><s-l>जिघांसुः सूतपुत्रस्य तस्योपेक्षा न युज्यते ॥ ५१ ॥</s-l></s-lg><s-lg><s-l>एवमुक्त्वा हृषीकेशः शीघ्रमश्वानचोदयत् ।</s-l><s-l>दूरं च यातं राजानमन्वगच्छज्जनार्दनः ॥ ५२ ॥</s-l></s-lg><s-lg><s-l>तं दृष्ट्वा सहसा यान्तं सूतपुत्रजिघांसया ।</s-l><s-l>शोकोपहतसंकल्पं दह्यमानमिवाग्निना ।</s-l><s-l>अभिगम्याब्रवीद्व्यासो धर्मपुत्रं युधिष्ठिरम् ॥ ५३ ॥</s-l></s-lg><s-lg><s-l>कर्णमासाद्य संग्रामे दिष्ट्या जीवति फल्गुनः ।</s-l><s-l>सव्यसाचिवधाकाङ्क्षी शक्तिं रक्षितवान्हि सः ॥ ५४ ॥</s-l></s-lg><s-lg><s-l>न चागाद्द्वैरथं जिष्णुर्दिष्ट्या तं भरतर्षभ ।</s-l><s-l>सृजेतां स्पर्धिनावेतौ दिव्यान्यस्त्राणि सर्वशः ॥ ५५ ॥</s-l></s-lg><s-lg><s-l>वध्यमानेषु चास्त्रेषु पीडितः सूतनन्दनः ।</s-l><s-l>वासवीं समरे शक्तिं ध्रुवं मुञ्चेद्युधिष्ठिर ॥ ५६ ॥</s-l></s-lg><s-lg><s-l>ततो भवेत्ते व्यसनं घोरं भरतसत्तम ।</s-l><s-l>दिष्ट्या रक्षो हतं युद्धे सूतपुत्रेण मानद ॥ ५७ ॥</s-l></s-lg><s-lg><s-l>वासवीं कारणं कृत्वा कालेनापहतो ह्यसौ ।</s-l><s-l>तवैव कारणाद्रक्षो निहतं तात संयुगे ॥ ५८ ॥</s-l></s-lg><s-lg><s-l>मा क्रुधो भरतश्रेष्ठ मा च शोके मनः कृथाः ।</s-l><s-l>प्राणिनामिह सर्वेषामेषा निष्ठा युधिष्ठिर ॥ ५९ ॥</s-l></s-lg><s-lg><s-l>भ्रातृभिः सहितः सर्वैः पार्थिवैश्च महात्मभिः ।</s-l><s-l>कौरवान्समरे राजन्नभियुध्यस्व भारत ।</s-l><s-l>पञ्चमे दिवसे चैव पृथिवी ते भविष्यति ॥ ६० ॥</s-l></s-lg><s-lg><s-l>नित्यं च पुरुषव्याघ्र धर्ममेव विचिन्तय ।</s-l><s-l>आनृशंस्यं तपो दानं क्षमां सत्यं च पाण्डव ॥ ६१ ॥</s-l></s-lg><s-lg><s-l>सेवेथाः परमप्रीतो यतो धर्मस्ततो जयः ।</s-l><s-l>इत्युक्त्वा पाण्डवं व्यासस्तत्रैवान्तरधीयत ॥ ६२ ॥</s-l></s-lg>