<s-lg><s-l> संजय उवाच ।</s-l><s-l>परिवर्तमाने त्वादित्ये तत्र सूर्यस्य रश्मिभिः ।</s-l><s-l>रजसा कीर्यमाणाश्च मन्दीभूताश्च सैनिकाः ॥ १ ॥</s-l></s-lg><s-lg><s-l>तिष्ठतां युध्यमानानां पुनरावर्ततामपि ।</s-l><s-l>भज्यतां जयतां चैव जगाम तदहः शनैः ॥ २ ॥</s-l></s-lg><s-lg><s-l>तथा तेषु विषक्तेषु सैन्येषु जयगृद्धिषु ।</s-l><s-l>अर्जुनो वासुदेवश्च सैन्धवायैव जग्मतुः ॥ ३ ॥</s-l></s-lg><s-lg><s-l>रथमार्गप्रमाणं तु कौन्तेयो निशितैः शरैः ।</s-l><s-l>चकार तत्र पन्थानं ययौ येन जनार्दनः ॥ ४ ॥</s-l></s-lg><s-lg><s-l>यत्र यत्र रथो याति पाण्डवस्य महात्मनः ।</s-l><s-l>तत्र तत्रैव दीर्यन्ते सेनास्तव विशां पते ॥ ५ ॥</s-l></s-lg><s-lg><s-l>रथशिक्षां तु दाशार्हो दर्शयामास वीर्यवान् ।</s-l><s-l>उत्तमाधममध्यानि मण्डलानि विदर्शयन् ॥ ६ ॥</s-l></s-lg><s-lg><s-l>ते तु नामाङ्किताः पीताः कालज्वलनसंनिभाः ।</s-l><s-l>स्नायुनद्धाः सुपर्वाणः पृथवो दीर्घगामिनः ॥ ७ ॥</s-l></s-lg><s-lg><s-l>वैणवायस्मयशराः स्वायता विविधाननाः ।</s-l><s-l>रुधिरं पतगैः सार्धं प्राणिनां पपुराहवे ॥ ८ ॥</s-l></s-lg><s-lg><s-l>रथस्थितः क्रोशमात्रे यानस्यत्यर्जुनः शरान् ।</s-l><s-l>रथे क्रोशमतिक्रान्ते तस्य ते घ्नन्ति शात्रवान् ॥ ९ ॥</s-l></s-lg><s-lg><s-l>तार्क्ष्यमारुतरंहोभिर्वाजिभिः साधुवाहिभिः ।</s-l><s-l>तथागच्छद्धृषीकेशः कृत्स्नं विस्मापयञ्जगत् ॥ १० ॥</s-l></s-lg><s-lg><s-l>न तथा गच्छति रथस्तपनस्य विशां पते ।</s-l><s-l>नेन्द्रस्य न च रुद्रस्य नापि वैश्रवणस्य च ॥ ११ ॥</s-l></s-lg><s-lg><s-l>नान्यस्य समरे राजन्गतपूर्वस्तथा रथः ।</s-l><s-l>यथा ययावर्जुनस्य मनोभिप्रायशीघ्रगः ॥ १२ ॥</s-l></s-lg><s-lg><s-l>प्रविश्य तु रणे राजन्केशवः परवीरहा ।</s-l><s-l>सेनामध्ये हयांस्तूर्णं चोदयामास भारत ॥ १३ ॥</s-l></s-lg><s-lg><s-l>ततस्तस्य रथौघस्य मध्यं प्राप्य हयोत्तमाः ।</s-l><s-l>कृच्छ्रेण रथमूहुस्तं क्षुत्पिपासाश्रमान्विताः ॥ १४ ॥</s-l></s-lg><s-lg><s-l>क्षताश्च बहुभिः शस्त्रैर्युद्धशौण्डैरनेकशः ।</s-l><s-l>मण्डलानि विचित्राणि विचेरुस्ते मुहुर्मुहुः ॥ १५ ॥</s-l></s-lg><s-lg><s-l>हतानां वाजिनागानां रथानां च नरैः सह ।</s-l><s-l>उपरिष्टादतिक्रान्ताः शैलाभानां सहस्रशः ॥ १६ ॥</s-l></s-lg><s-lg><s-l>एतस्मिन्नन्तरे वीरावावन्त्यौ भ्रातरौ नृप ।</s-l><s-l>सहसेनौ समार्छेतां पाण्डवं क्लान्तवाहनम् ॥ १७ ॥</s-l></s-lg><s-lg><s-l>तावर्जुनं चतुःषष्ट्या सप्तत्या च जनार्दनम् ।</s-l><s-l>शराणां च शतेनाश्वानविध्येतां मुदान्वितौ ॥ १८ ॥</s-l></s-lg><s-lg><s-l>तावर्जुनो महाराज नवभिर्नतपर्वभिः ।</s-l><s-l>आजघान रणे क्रुद्धो मर्मज्ञो मर्मभेदिभिः ॥ १९ ॥</s-l></s-lg><s-lg><s-l>ततस्तौ तु शरौघेण बीभत्सुं सहकेशवम् ।</s-l><s-l>आच्छादयेतां संरब्धौ सिंहनादं च नेदतुः ॥ २० ॥</s-l></s-lg><s-lg><s-l>तयोस्तु धनुषी चित्रे भल्लाभ्यां श्वेतवाहनः ।</s-l><s-l>चिच्छेद समरे तूर्णं ध्वजौ च कनकोज्ज्वलौ ॥ २१ ॥</s-l></s-lg><s-lg><s-l>अथान्ये धनुषी राजन्प्रगृह्य समरे तदा ।</s-l><s-l>पाण्डवं भृशसंक्रुद्धावर्दयामासतुः शरैः ॥ २२ ॥</s-l></s-lg><s-lg><s-l>तयोस्तु भृशसंक्रुद्धः शराभ्यां पाण्डुनन्दनः ।</s-l><s-l>चिच्छेद धनुषी तूर्णं भूय एव धनंजयः ॥ २३ ॥</s-l></s-lg><s-lg><s-l>तथान्यैर्विशिखैस्तूर्णं हेमपुङ्खैः शिलाशितैः ।</s-l><s-l>जघानाश्वान्सपदातांस्तथोभौ पार्ष्णिसारथी ॥ २४ ॥</s-l></s-lg><s-lg><s-l>ज्येष्ठस्य च शिरः कायात्क्षुरप्रेण न्यकृन्तत ।</s-l><s-l>स पपात हतः पृथ्व्यां वातरुग्ण इव द्रुमः ॥ २५ ॥</s-l></s-lg><s-lg><s-l>विन्दं तु निहतं दृष्ट्वा अनुविन्दः प्रतापवान् ।</s-l><s-l>हताश्वं रथमुत्सृज्य गदां गृह्य महाबलः ॥ २६ ॥</s-l></s-lg><s-lg><s-l>अभ्यद्रवत संग्रामे भ्रातुर्वधमनुस्मरन् ।</s-l><s-l>गदया गदिनां श्रेष्ठो नृत्यन्निव महारथः ॥ २७ ॥</s-l></s-lg><s-lg><s-l>अनुविन्दस्तु गदया ललाटे मधुसूदनम् ।</s-l><s-l>स्पृष्ट्वा नाकम्पयत्क्रुद्धो मैनाकमिव पर्वतम् ॥ २८ ॥</s-l></s-lg><s-lg><s-l>तस्यार्जुनः शरैः षड्भिर्ग्रीवां पादौ भुजौ शिरः ।</s-l><s-l>निचकर्त स संछिन्नः पपाताद्रिचयो यथा ॥ २९ ॥</s-l></s-lg><s-lg><s-l>ततस्तौ निहतौ दृष्ट्वा तयो राजन्पदानुगाः ।</s-l><s-l>अभ्यद्रवन्त संक्रुद्धाः किरन्तः शतशः शरान् ॥ ३० ॥</s-l></s-lg><s-lg><s-l>तानर्जुनः शरैस्तूर्णं निहत्य भरतर्षभ ।</s-l><s-l>व्यरोचत यथा वह्निर्दावं दग्ध्वा हिमात्यये ॥ ३१ ॥</s-l></s-lg><s-lg><s-l>तयोः सेनामतिक्रम्य कृच्छ्रान्निर्याद्धनंजयः ।</s-l><s-l>विबभौ जलदान्भित्त्वा दिवाकर इवोदितः ॥ ३२ ॥</s-l></s-lg><s-lg><s-l>तं दृष्ट्वा कुरवस्त्रस्ताः प्रहृष्टाश्चाभवन्पुनः ।</s-l><s-l>अभ्यवर्षंस्तदा पार्थं समन्ताद्भरतर्षभ ॥ ३३ ॥</s-l></s-lg><s-lg><s-l>श्रान्तं चैनं समालक्ष्य ज्ञात्वा दूरे च सैन्धवम् ।</s-l><s-l>सिंहनादेन महता सर्वतः पर्यवारयन् ॥ ३४ ॥</s-l></s-lg><s-lg><s-l>तांस्तु दृष्ट्वा सुसंरब्धानुत्स्मयन्पुरुषर्षभः ।</s-l><s-l>शनकैरिव दाशार्हमर्जुनो वाक्यमब्रवीत् ॥ ३५ ॥</s-l></s-lg><s-lg><s-l>शरार्दिताश्च ग्लानाश्च हया दूरे च सैन्धवः ।</s-l><s-l>किमिहानन्तरं कार्यं ज्यायिष्ठं तव रोचते ॥ ३६ ॥</s-l></s-lg><s-lg><s-l>ब्रूहि कृष्ण यथातत्त्वं त्वं हि प्राज्ञतमः सदा ।</s-l><s-l>भवन्नेत्रा रणे शत्रून्विजेष्यन्तीह पाण्डवाः ॥ ३७ ॥</s-l></s-lg><s-lg><s-l>मम त्वनन्तरं कृत्यं यद्वै तत्संनिबोध मे ।</s-l><s-l>हयान्विमुच्य हि सुखं विशल्यान्कुरु माधव ॥ ३८ ॥</s-l></s-lg><s-lg><s-l>एवमुक्तस्तु पार्थेन केशवः प्रत्युवाच तम् ।</s-l><s-l>ममाप्येतन्मतं पार्थ यदिदं ते प्रभाषितम् ॥ ३९ ॥</s-l></s-lg><s-lg><s-l> अर्जुन उवाच ।</s-l><s-l>अहमावारयिष्यामि सर्वसैन्यानि केशव ।</s-l><s-l>त्वमप्यत्र यथान्यायं कुरु कार्यमनन्तरम् ॥ ४० ॥</s-l></s-lg><s-lg><s-l> संजय उवाच ।</s-l><s-l>सोऽवतीर्य रथोपस्थादसंभ्रान्तो धनंजयः ।</s-l><s-l>गाण्डीवं धनुरादाय तस्थौ गिरिरिवाचलः ॥ ४१ ॥</s-l></s-lg><s-lg><s-l>तमभ्यधावन्क्रोशन्तः क्षत्रिया जयकाङ्क्षिणः ।</s-l><s-l>इदं छिद्रमिति ज्ञात्वा धरणीस्थं धनंजयम् ॥ ४२ ॥</s-l></s-lg><s-lg><s-l>तमेकं रथवंशेन महता पर्यवारयन् ।</s-l><s-l>विकर्षन्तश्च चापानि विसृजन्तश्च सायकान् ॥ ४३ ॥</s-l></s-lg><s-lg><s-l>अस्त्राणि च विचित्राणि क्रुद्धास्तत्र व्यदर्शयन् ।</s-l><s-l>छादयन्तः शरैः पार्थं मेघा इव दिवाकरम् ॥ ४४ ॥</s-l></s-lg><s-lg><s-l>अभ्यद्रवन्त वेगेन क्षत्रियाः क्षत्रियर्षभम् ।</s-l><s-l>रथसिंहं रथोदाराः सिंहं मत्ता इव द्विपाः ॥ ४५ ॥</s-l></s-lg><s-lg><s-l>तत्र पार्थस्य भुजयोर्महद्बलमदृश्यत ।</s-l><s-l>यत्क्रुद्धो बहुलाः सेनाः सर्वतः समवारयत् ॥ ४६ ॥</s-l></s-lg><s-lg><s-l>अस्त्रैरस्त्राणि संवार्य द्विषतां सर्वतो विभुः ।</s-l><s-l>इषुभिर्बहुभिस्तूर्णं सर्वानेव समावृणोत् ॥ ४७ ॥</s-l></s-lg><s-lg><s-l>तत्रान्तरिक्षे बाणानां प्रगाढानां विशां पते ।</s-l><s-l>संघर्षेण महार्चिष्मान्पावकः समजायत ॥ ४८ ॥</s-l></s-lg><s-lg><s-l>तत्र तत्र महेष्वासैः श्वसद्भिः शोणितोक्षितैः ।</s-l><s-l>हयैर्नागैश्च संभिन्नैर्नदद्भिश्चारिकर्शनैः ॥ ४९ ॥</s-l></s-lg><s-lg><s-l>संरब्धैश्चारिभिर्वीरैः प्रार्थयद्भिर्जयं मृधे ।</s-l><s-l>एकस्थैर्बहुभिः क्रुद्धैरूष्मेव समजायत ॥ ५० ॥</s-l></s-lg><s-lg><s-l>शरोर्मिणं ध्वजावर्तं नागनक्रं दुरत्ययम् ।</s-l><s-l>पदातिमत्स्यकलिलं शङ्खदुन्दुभिनिस्वनम् ॥ ५१ ॥</s-l></s-lg><s-lg><s-l>असंख्येयमपारं च रजोऽऽभीलमतीव च ।</s-l><s-l>उष्णीषकमठच्छन्नं पताकाफेनमालिनम् ॥ ५२ ॥</s-l></s-lg><s-lg><s-l>रथसागरमक्षोभ्यं मातङ्गाङ्गशिलाचितम् ।</s-l><s-l>वेलाभूतस्तदा पार्थः पत्रिभिः समवारयत् ॥ ५३ ॥</s-l></s-lg><s-lg><s-l>ततो जनार्दनः संख्ये प्रियं पुरुषसत्तमम् ।</s-l><s-l>असंभ्रान्तो महाबाहुरर्जुनं वाक्यमब्रवीत् ॥ ५४ ॥</s-l></s-lg><s-lg><s-l>उदपानमिहाश्वानां नालमस्ति रणेऽर्जुन ।</s-l><s-l>परीप्सन्ते जलं चेमे पेयं न त्ववगाहनम् ॥ ५५ ॥</s-l></s-lg><s-lg><s-l>इदमस्तीत्यसंभ्रान्तो ब्रुवन्नस्त्रेण मेदिनीम् ।</s-l><s-l>अभिहत्यार्जुनश्चक्रे वाजिपानं सरः शुभम् ॥ ५६ ॥</s-l></s-lg><s-lg><s-l>शरवंशं शरस्थूणं शराच्छादनमद्भुतम् ।</s-l><s-l>शरवेश्माकरोत्पार्थस्त्वष्टेवाद्भुतकर्मकृत् ॥ ५७ ॥</s-l></s-lg><s-lg><s-l>ततः प्रहस्य गोविन्दः साधु साध्वित्यथाब्रवीत् ।</s-l><s-l>शरवेश्मनि पार्थेन कृते तस्मिन्महारणे ॥ ५८ ॥</s-l></s-lg>