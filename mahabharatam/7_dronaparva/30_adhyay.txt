<s-lg><s-l> धृतराष्ट्र उवाच ।</s-l><s-l>तेष्वनीकेषु भग्नेषु पाण्डुपुत्रेण संजय ।</s-l><s-l>चलितानां द्रुतानां च कथमासीन्मनो हि वः ॥ १ ॥</s-l></s-lg><s-lg><s-l>अनीकानां प्रभग्नानां व्यवस्थानमपश्यताम् ।</s-l><s-l>दुष्करं प्रतिसंधानं तन्ममाचक्ष्व संजय ॥ २ ॥</s-l></s-lg><s-lg><s-l> संजय उवाच ।</s-l><s-l>तथापि तव पुत्रस्य प्रियकामा विशां पते ।</s-l><s-l>यशः प्रवीरा लोकेषु रक्षन्तो द्रोणमन्वयुः ॥ ३ ॥</s-l></s-lg><s-lg><s-l>समुद्यतेषु शस्त्रेषु संप्राप्ते च युधिष्ठिरे ।</s-l><s-l>अकुर्वन्नार्यकर्माणि भैरवे सत्यभीतवत् ॥ ४ ॥</s-l></s-lg><s-lg><s-l>अन्तरं भीमसेनस्य प्रापतन्नमितौजसः ।</s-l><s-l>सात्यकेश्चैव शूरस्य धृष्टद्युम्नस्य चाभिभो ॥ ५ ॥</s-l></s-lg><s-lg><s-l>द्रोणं द्रोणमिति क्रूराः पाञ्चालाः समचोदयन् ।</s-l><s-l>मा द्रोणमिति पुत्रास्ते कुरून्सर्वानचोदयन् ॥ ६ ॥</s-l></s-lg><s-lg><s-l>द्रोणं द्रोणमिति ह्येके मा द्रोणमिति चापरे ।</s-l><s-l>कुरूणां पाण्डवानां च द्रोणद्यूतमवर्तत ॥ ७ ॥</s-l></s-lg><s-lg><s-l>यं यं स्म भजते द्रोणः पाञ्चालानां रथव्रजम् ।</s-l><s-l>तत्र तत्र स्म पाञ्चाल्यो धृष्टद्युम्नोऽथ धीयते ॥ ८ ॥</s-l></s-lg><s-lg><s-l>यथाभागविपर्यासे संग्रामे भैरवे सति ।</s-l><s-l>वीराः समासदन्वीरानगच्छन्भीरवः परान् ॥ ९ ॥</s-l></s-lg><s-lg><s-l>अकम्पनीयाः शत्रूणां बभूवुस्तत्र पाण्डवाः ।</s-l><s-l>अकम्पयंस्त्वनीकानि स्मरन्तः क्लेशमात्मनः ॥ १० ॥</s-l></s-lg><s-lg><s-l>ते त्वमर्षवशं प्राप्ता ह्रीमन्तः सत्त्वचोदिताः ।</s-l><s-l>त्यक्त्वा प्राणान्न्यवर्तन्त घ्नन्तो द्रोणं महाहवे ॥ ११ ॥</s-l></s-lg><s-lg><s-l>अयसामिव संपातः शिलानामिव चाभवत् ।</s-l><s-l>दीव्यतां तुमुले युद्धे प्राणैरमिततेजसाम् ॥ १२ ॥</s-l></s-lg><s-lg><s-l>न तु स्मरन्ति संग्राममपि वृद्धास्तथाविधम् ।</s-l><s-l>दृष्टपूर्वं महाराज श्रुतपूर्वमथापि वा ॥ १३ ॥</s-l></s-lg><s-lg><s-l>प्राकम्पतेव पृथिवी तस्मिन्वीरावसादने ।</s-l><s-l>प्रवर्तता बलौघेन महता भारपीडिता ॥ १४ ॥</s-l></s-lg><s-lg><s-l>घूर्णतो हि बलौघस्य दिवं स्तब्ध्वेव निस्वनः ।</s-l><s-l>अजातशत्रोः क्रुद्धस्य पुत्रस्य तव चाभवत् ॥ १५ ॥</s-l></s-lg><s-lg><s-l>समासाद्य तु पाण्डूनामनीकानि सहस्रशः ।</s-l><s-l>द्रोणेन चरता संख्ये प्रभग्नानि शितैः शरैः ॥ १६ ॥</s-l></s-lg><s-lg><s-l>तेषु प्रमथ्यमानेषु द्रोणेनाद्भुतकर्मणा ।</s-l><s-l>पर्यवारयदासाद्य द्रोणं सेनापतिः स्वयम् ॥ १७ ॥</s-l></s-lg><s-lg><s-l>तदद्भुतमभूद्युद्धं द्रोणपाञ्चाल्ययोस्तदा ।</s-l><s-l>नैव तस्योपमा काचित्संभवेदिति मे मतिः ॥ १८ ॥</s-l></s-lg><s-lg><s-l>ततो नीलोऽनलप्रख्यो ददाह कुरुवाहिनीम् ।</s-l><s-l>शरस्फुलिङ्गश्चापार्चिर्दहन्कक्षमिवानलः ॥ १९ ॥</s-l></s-lg><s-lg><s-l>तं दहन्तमनीकानि द्रोणपुत्रः प्रतापवान् ।</s-l><s-l>पूर्वाभिभाषी सुश्लक्ष्णं स्मयमानोऽभ्यभाषत ॥ २० ॥</s-l></s-lg><s-lg><s-l>नील किं बहुभिर्दग्धैस्तव योधैः शरार्चिषा ।</s-l><s-l>मयैकेन हि युध्यस्व क्रुद्धः प्रहर चाशुगैः ॥ २१ ॥</s-l></s-lg><s-lg><s-l>तं पद्मनिकराकारं पद्मपत्रनिभेक्षणम् ।</s-l><s-l>व्याकोशपद्माभमुखं नीलो विव्याध सायकैः ॥ २२ ॥</s-l></s-lg><s-lg><s-l>तेनातिविद्धः सहसा द्रौणिर्भल्लैः शितैस्त्रिभिः ।</s-l><s-l>धनुर्ध्वजं च छत्रं च द्विषतः स न्यकृन्तत ॥ २३ ॥</s-l></s-lg><s-lg><s-l>सोत्प्लुत्य स्यन्दनात्तस्मान्नीलश्चर्मवरासिधृक् ।</s-l><s-l>द्रोणायनेः शिरः कायाद्धर्तुमैच्छत्पतत्रिवत् ॥ २४ ॥</s-l></s-lg><s-lg><s-l>तस्योद्यतासेः सुनसं शिरः कायात्सकुण्डलम् ।</s-l><s-l>भल्लेनापाहरद्द्रौणिः स्मयमान इवानघ ॥ २५ ॥</s-l></s-lg><s-lg><s-l>संपूर्णचन्द्राभमुखः पद्मपत्रनिभेक्षणः ।</s-l><s-l>प्रांशुरुत्पलगर्भाभो निहतो न्यपतत्क्षितौ ॥ २६ ॥</s-l></s-lg><s-lg><s-l>ततः प्रविव्यथे सेना पाण्डवी भृशमाकुला ।</s-l><s-l>आचार्यपुत्रेण हते नीले ज्वलिततेजसि ॥ २७ ॥</s-l></s-lg><s-lg><s-l>अचिन्तयंश्च ते सर्वे पाण्डवानां महारथाः ।</s-l><s-l>कथं नो वासविस्त्रायाच्छत्रुभ्य इति मारिष ॥ २८ ॥</s-l></s-lg><s-lg><s-l>दक्षिणेन तु सेनायाः कुरुते कदनं बली ।</s-l><s-l>संशप्तकावशेषस्य नारायणबलस्य च ॥ २९ ॥</s-l></s-lg>