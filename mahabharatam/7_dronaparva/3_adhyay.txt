<s-lg><s-l> संजय उवाच ।</s-l><s-l>शरतल्पे महात्मानं शयानममितौजसम् ।</s-l><s-l>महावातसमूहेन समुद्रमिव शोषितम् ॥ १ ॥</s-l></s-lg><s-lg><s-l>दिव्यैरस्त्रैर्महेष्वासं पातितं सव्यसाचिना ।</s-l><s-l>जयाशां तव पुत्राणां संभग्नां शर्म वर्म च ॥ २ ॥</s-l></s-lg><s-lg><s-l>अपाराणामिव द्वीपमगाधे गाधमिच्छताम् ।</s-l><s-l>स्रोतसा यामुनेनेव शरौघेण परिप्लुतम् ॥ ३ ॥</s-l></s-lg><s-lg><s-l>महान्तमिव मैनाकमसह्यं भुवि पातितम् ।</s-l><s-l>नभश्च्युतमिवादित्यं पतितं धरणीतले ॥ ४ ॥</s-l></s-lg><s-lg><s-l>शतक्रतोरिवाचिन्त्यं पुरा वृत्रेण निर्जयम् ।</s-l><s-l>मोहनं सर्वसैन्यस्य युधि भीष्मस्य पातनम् ॥ ५ ॥</s-l></s-lg><s-lg><s-l>ककुदं सर्वसैन्यानां लक्ष्म सर्वधनुष्मताम् ।</s-l><s-l>धनंजयशरव्याप्तं पितरं ते महाव्रतम् ॥ ६ ॥</s-l></s-lg><s-lg><s-l>तं वीरशयने वीरं शयानं पुरुषर्षभम् ।</s-l><s-l>भीष्ममाधिरथिर्दृष्ट्वा भरतानाममध्यमम् ॥ ७ ॥</s-l></s-lg><s-lg><s-l>अवतीर्य रथादार्तो बाष्पव्याकुलिताक्षरम् ।</s-l><s-l>अभिवाद्याञ्जलिं बद्ध्वा वन्दमानोऽभ्यभाषत ॥ ८ ॥</s-l></s-lg><s-lg><s-l>कर्णोऽहमस्मि भद्रं ते अद्य मा वद भारत ।</s-l><s-l>पुण्यया क्षेमया वाचा चक्षुषा चावलोकय ॥ ९ ॥</s-l></s-lg><s-lg><s-l>न नूनं सुकृतस्येह फलं कश्चित्समश्नुते ।</s-l><s-l>यत्र धर्मपरो वृद्धः शेते भुवि भवानिह ॥ १० ॥</s-l></s-lg><s-lg><s-l>कोशसंजनने मन्त्रे व्यूहप्रहरणेषु च ।</s-l><s-l>नाथमन्यं न पश्यामि कुरूणां कुरुसत्तम ॥ ११ ॥</s-l></s-lg><s-lg><s-l>बुद्ध्या विशुद्धया युक्तो यः कुरूंस्तारयेद्भयात् ।</s-l><s-l>योधांस्त्वमप्लवे हित्वा पितृलोकं गमिष्यसि ॥ १२ ॥</s-l></s-lg><s-lg><s-l>अद्य प्रभृति संक्रुद्धा व्याघ्रा इव मृगक्षयम् ।</s-l><s-l>पाण्डवा भरतश्रेष्ठ करिष्यन्ति कुरुक्षयम् ॥ १३ ॥</s-l></s-lg><s-lg><s-l>अद्य गाण्डीवघोषस्य वीर्यज्ञाः सव्यसाचिनः ।</s-l><s-l>कुरवः संत्रसिष्यन्ति वज्रपाणेरिवासुराः ॥ १४ ॥</s-l></s-lg><s-lg><s-l>अद्य गाण्डीवमुक्तानामशनीनामिव स्वनः ।</s-l><s-l>त्रासयिष्यति संग्रामे कुरूनन्यांश्च पार्थिवान् ॥ १५ ॥</s-l></s-lg><s-lg><s-l>समिद्धोऽग्निर्यथा वीर महाज्वालो द्रुमान्दहेत् ।</s-l><s-l>धार्तराष्ट्रान्प्रधक्ष्यन्ति तथा बाणाः किरीटिनः ॥ १६ ॥</s-l></s-lg><s-lg><s-l>येन येन प्रसरतो वाय्वग्नी सहितौ वने ।</s-l><s-l>तेन तेन प्रदहतो भगवन्तौ यदिच्छतः ॥ १७ ॥</s-l></s-lg><s-lg><s-l>यादृशोऽग्निः समिद्धो हि तादृक्पार्थो न संशयः ।</s-l><s-l>यथा वायुर्नरव्याघ्र तथा कृष्णो न संशयः ॥ १८ ॥</s-l></s-lg><s-lg><s-l>नदतः पाञ्चजन्यस्य रसतो गाण्डिवस्य च ।</s-l><s-l>श्रुत्वा सर्वाणि सैन्यानि त्रासं यास्यन्ति भारत ॥ १९ ॥</s-l></s-lg><s-lg><s-l>कपिध्वजस्य चोत्पाते रथस्यामित्रकर्शिनः ।</s-l><s-l>शब्दं सोढुं न शक्ष्यन्ति त्वामृते वीर पार्थिवाः ॥ २० ॥</s-l></s-lg><s-lg><s-l>को ह्यर्जुनं रणे योद्धुं त्वदन्यः पार्थिवोऽर्हति ।</s-l><s-l>यस्य दिव्यानि कर्माणि प्रवदन्ति मनीषिणः ॥ २१ ॥</s-l></s-lg><s-lg><s-l>अमानुषश्च संग्रामस्त्र्यम्बकेन च धीमतः ।</s-l><s-l>तस्माच्चैव वरः प्राप्तो दुष्प्रापश्चाकृतात्मभिः ॥ २२ ॥</s-l></s-lg><s-lg><s-l>तमद्याहं पाण्डवं युद्धशौण्डममृष्यमाणो भवतानुशिष्टः ।</s-l><s-l>आशीविषं दृष्टिहरं सुघोरमियां पुरस्कृत्य वधं जयं वा ॥ २३ ॥</s-l></s-lg>