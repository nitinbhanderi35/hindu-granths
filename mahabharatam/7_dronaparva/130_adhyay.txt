<s-lg><s-l> धृतराष्ट्र उवाच ।</s-l><s-l>तस्मिन्प्रविष्टे दुर्धर्षे सृञ्जयानमितौजसि ।</s-l><s-l>अमृष्यमाणे संरब्धे का वोऽभूद्वै मतिस्तदा ॥ १ ॥</s-l></s-lg><s-lg><s-l>दुर्योधनं तथा पुत्रमुक्त्वा शास्त्रातिगं मम ।</s-l><s-l>यत्प्राविशदमेयात्मा किं पार्थः प्रत्यपद्यत ॥ २ ॥</s-l></s-lg><s-lg><s-l>निहते सैन्धवे वीरे भूरिश्रवसि चैव हि ।</s-l><s-l>यदभ्यगान्महातेजाः पाञ्चालानपराजितः ॥ ३ ॥</s-l></s-lg><s-lg><s-l>किममन्यत दुर्धर्षः प्रविष्टे शत्रुतापने ।</s-l><s-l>दुर्योधनश्च किं कृत्यं प्राप्तकालममन्यत ॥ ४ ॥</s-l></s-lg><s-lg><s-l>के च तं वरदं वीरमन्वयुर्द्विजसत्तमम् ।</s-l><s-l>के चास्य पृष्ठतोऽगच्छन्वीराः शूरस्य युध्यतः ।</s-l><s-l>के पुरस्तादयुध्यन्त निघ्नतः शात्रवान्रणे ॥ ५ ॥</s-l></s-lg><s-lg><s-l>मन्येऽहं पाण्डवान्सर्वान्भारद्वाजशरार्दितान् ।</s-l><s-l>शिशिरे कम्पमाना वै कृशा गाव इवाभिभो ॥ ६ ॥</s-l></s-lg><s-lg><s-l>प्रविश्य स महेष्वासः पाञ्चालानरिमर्दनः ।</s-l><s-l>कथं नु पुरुषव्याघ्रः पञ्चत्वमुपजग्मिवान् ॥ ७ ॥</s-l></s-lg><s-lg><s-l>सर्वेषु सैन्येषु च संगतेषु रात्रौ समेतेषु महारथेषु ।</s-l><s-l>संलोड्यमानेषु पृथग्विधेषु के वस्तदानीं मतिमन्त आसन् ॥ ८ ॥</s-l></s-lg><s-lg><s-l>हतांश्चैव विषक्तांश्च पराभूतांश्च शंससि ।</s-l><s-l>रथिनो विरथांश्चैव कृतान्युद्धेषु मामकान् ॥ ९ ॥</s-l></s-lg><s-lg><s-l>कथमेषां तदा तत्र पार्थानामपलायिनाम् ।</s-l><s-l>प्रकाशमभवद्रात्रौ कथं कुरुषु संजय ॥ १० ॥</s-l></s-lg><s-lg><s-l> संजय उवाच ।</s-l><s-l>रात्रियुद्धे तदा राजन्वर्तमाने सुदारुणे ।</s-l><s-l>द्रोणमभ्यद्रवन्रात्रौ पाण्डवाः सहसैनिकाः ॥ ११ ॥</s-l></s-lg><s-lg><s-l>ततो द्रोणः केकयांश्च धृष्टद्युम्नस्य चात्मजान् ।</s-l><s-l>प्रेषयन्मृत्युलोकाय सर्वानिषुभिराशुगैः ॥ १२ ॥</s-l></s-lg><s-lg><s-l>तस्य प्रमुखतो राजन्येऽवर्तन्त महारथाः ।</s-l><s-l>तान्सर्वान्प्रेषयामास परलोकाय भारत ॥ १३ ॥</s-l></s-lg><s-lg><s-l>प्रमथ्नन्तं तदा वीरं भारद्वाजं महारथम् ।</s-l><s-l>अभ्यवर्तत संक्रुद्धः शिबी राजन्प्रतापवान् ॥ १४ ॥</s-l></s-lg><s-lg><s-l>तमापतन्तं संप्रेक्ष्य पाण्डवानां महारथम् ।</s-l><s-l>विव्याध दशभिर्द्रोणः सर्वपारशवैः शरैः ॥ १५ ॥</s-l></s-lg><s-lg><s-l>तं शिबिः प्रतिविव्याध त्रिंशता निशितैः शरैः ।</s-l><s-l>सारथिं चास्य भल्लेन स्मयमानो न्यपातयत् ॥ १६ ॥</s-l></s-lg><s-lg><s-l>तस्य द्रोणो हयान्हत्वा सारथिं च महात्मनः ।</s-l><s-l>अथास्य सशिरस्त्राणं शिरः कायादपाहरत् ॥ १७ ॥</s-l></s-lg><s-lg><s-l>कलिङ्गानां च सैन्येन कलिङ्गस्य सुतो रणे ।</s-l><s-l>पूर्वं पितृवधात्क्रुद्धो भीमसेनमुपाद्रवत् ॥ १८ ॥</s-l></s-lg><s-lg><s-l>स भीमं पञ्चभिर्विद्ध्वा पुनर्विव्याध सप्तभिः ।</s-l><s-l>विशोकं त्रिभिराजघ्ने ध्वजमेकेन पत्रिणा ॥ १९ ॥</s-l></s-lg><s-lg><s-l>कलिङ्गानां तु तं शूरं क्रुद्धं क्रुद्धो वृकोदरः ।</s-l><s-l>रथाद्रथमभिद्रुत्य मुष्टिनाभिजघान ह ॥ २० ॥</s-l></s-lg><s-lg><s-l>तस्य मुष्टिहतस्याजौ पाण्डवेन बलीयसा ।</s-l><s-l>सर्वाण्यस्थीनि सहसा प्रापतन्वै पृथक्पृथक् ॥ २१ ॥</s-l></s-lg><s-lg><s-l>तं कर्णो भ्रातरश्चास्य नामृष्यन्त महारथाः ।</s-l><s-l>ते भीमसेनं नाराचैर्जघ्नुराशीविषोपमैः ॥ २२ ॥</s-l></s-lg><s-lg><s-l>ततः शत्रुरथं त्यक्त्वा भीमो ध्रुवरथं गतः ।</s-l><s-l>ध्रुवं चास्यन्तमनिशं मुष्टिना समपोथयत् ।</s-l><s-l>स तथा पाण्डुपुत्रेण बलिना निहतोऽपतत् ॥ २३ ॥</s-l></s-lg><s-lg><s-l>तं निहत्य महाराज भीमसेनो महाबलः ।</s-l><s-l>जयरातरथं प्राप्य मुहुः सिंह इवानदत् ॥ २४ ॥</s-l></s-lg><s-lg><s-l>जयरातमथाक्षिप्य नदन्सव्येन पाणिना ।</s-l><s-l>तलेन नाशयामास कर्णस्यैवाग्रतः स्थितम् ॥ २५ ॥</s-l></s-lg><s-lg><s-l>कर्णस्तु पाण्डवे शक्तिं काञ्चनीं समवासृजत् ।</s-l><s-l>ततस्तामेव जग्राह प्रहसन्पाण्डुनन्दनः ॥ २६ ॥</s-l></s-lg><s-lg><s-l>कर्णायैव च दुर्धर्षश्चिक्षेपाजौ वृकोदरः ।</s-l><s-l>तामन्तरिक्षे चिच्छेद शकुनिस्तैलपायिना ॥ २७ ॥</s-l></s-lg><s-lg><s-l>ततस्तव सुता राजन्भीमस्य रथमाव्रजन् ।</s-l><s-l>महता शरवर्षेण छादयन्तो वृकोदरम् ॥ २८ ॥</s-l></s-lg><s-lg><s-l>दुर्मदस्य ततो भीमः प्रहसन्निव संयुगे ।</s-l><s-l>सारथिं च हयांश्चैव शरैर्निन्ये यमक्षयम् ।</s-l><s-l>दुर्मदस्तु ततो यानं दुष्कर्णस्यावपुप्लुवे ॥ २९ ॥</s-l></s-lg><s-lg><s-l>तावेकरथमारूढौ भ्रातरौ परतापनौ ।</s-l><s-l>संग्रामशिरसो मध्ये भीमं द्वावभ्यधावताम् ।</s-l><s-l>यथाम्बुपतिमित्रौ हि तारकं दैत्यसत्तमम् ॥ ३० ॥</s-l></s-lg><s-lg><s-l>ततस्तु दुर्मदश्चैव दुष्कर्णश्च तवात्मजौ ।</s-l><s-l>रथमेकं समारुह्य भीमं बाणैरविध्यताम् ॥ ३१ ॥</s-l></s-lg><s-lg><s-l>ततः कर्णस्य मिषतो द्रौणेर्दुर्योधनस्य च ।</s-l><s-l>कृपस्य सोमदत्तस्य बाह्लीकस्य च पाण्डवः ॥ ३२ ॥</s-l></s-lg><s-lg><s-l>दुर्मदस्य च वीरस्य दुष्कर्णस्य च तं रथम् ।</s-l><s-l>पादप्रहारेण धरां प्रावेशयदरिंदमः ॥ ३३ ॥</s-l></s-lg><s-lg><s-l>ततः सुतौ ते बलिनौ शूरौ दुष्कर्णदुर्मदौ ।</s-l><s-l>मुष्टिनाहत्य संक्रुद्धो ममर्द चरणेन च ॥ ३४ ॥</s-l></s-lg><s-lg><s-l>ततो हाहाकृते सैन्ये दृष्ट्वा भीमं नृपाब्रुवन् ।</s-l><s-l>रुद्रोऽयं भीमरूपेण धार्तराष्ट्रेषु गृध्यति ॥ ३५ ॥</s-l></s-lg><s-lg><s-l>एवमुक्त्वापलायन्त सर्वे भारत पार्थिवाः ।</s-l><s-l>विसंज्ञावाहयन्वाहान्न च द्वौ सह धावतः ॥ ३६ ॥</s-l></s-lg><s-lg><s-l>ततो बले भृशलुलिते निशामुखे सुपूजितो नृपवृषभैर्वृकोदरः ।</s-l><s-l>महाबलः कमलविबुद्धलोचनो युधिष्ठिरं नृपतिमपूजयद्बली ॥ ३७ ॥</s-l></s-lg><s-lg><s-l>ततो यमौ द्रुपदविराटकेकया युधिष्ठिरश्चापि परां मुदं ययुः ।</s-l><s-l>वृकोदरं भृशमभिपूजयंश्च ते यथान्धके प्रतिनिहते हरं सुराः ॥ ३८ ॥</s-l></s-lg><s-lg><s-l>ततः सुतास्तव वरुणात्मजोपमा रुषान्विताः सह गुरुणा महात्मना ।</s-l><s-l>वृकोदरं सरथपदातिकुञ्जरा युयुत्सवो भृशमभिपर्यवारयन् ॥ ३९ ॥</s-l></s-lg><s-lg><s-l>ततोऽभवत्तिमिरघनैरिवावृतं महाभये भयदमतीव दारुणम् ।</s-l><s-l>निशामुखे बडवृकगृध्रमोदनं महात्मनां नृपवरयुद्धमद्भुतम् ॥ ४० ॥</s-l></s-lg>