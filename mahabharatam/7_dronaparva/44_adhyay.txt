<s-lg><s-l> संजय उवाच ।</s-l><s-l>आददानस्तु शूराणामायूंष्यभवदार्जुनिः ।</s-l><s-l>अन्तकः सर्वभूतानां प्राणान्काल इवागते ॥ १ ॥</s-l></s-lg><s-lg><s-l>स शक्र इव विक्रान्तः शक्रसूनोः सुतो बली ।</s-l><s-l>अभिमन्युस्तदानीकं लोडयन्बह्वशोभत ॥ २ ॥</s-l></s-lg><s-lg><s-l>प्रविश्यैव तु राजेन्द्र क्षत्रियेन्द्रान्तकोपमः ।</s-l><s-l>सत्यश्रवसमादत्त व्याघ्रो मृगमिवोल्बणम् ॥ ३ ॥</s-l></s-lg><s-lg><s-l>सत्यश्रवसि चाक्षिप्ते त्वरमाणा महारथाः ।</s-l><s-l>प्रगृह्य विपुलं शस्त्रमभिमन्युमुपाद्रवन् ॥ ४ ॥</s-l></s-lg><s-lg><s-l>अहं पूर्वमहं पूर्वमिति क्षत्रियपुंगवाः ।</s-l><s-l>स्पर्धमानाः समाजग्मुर्जिघांसन्तोऽर्जुनात्मजम् ॥ ५ ॥</s-l></s-lg><s-lg><s-l>क्षत्रियाणामनीकानि प्रद्रुतान्यभिधावताम् ।</s-l><s-l>जग्रास तिमिरासाद्य क्षुद्रमत्स्यानिवार्णवे ॥ ६ ॥</s-l></s-lg><s-lg><s-l>ये केचन गतास्तस्य समीपमपलायिनः ।</s-l><s-l>न ते प्रतिन्यवर्तन्त समुद्रादिव सिन्धवः ॥ ७ ॥</s-l></s-lg><s-lg><s-l>महाग्राहगृहीतेव वातवेगभयार्दिता ।</s-l><s-l>समकम्पत सा सेना विभ्रष्टा नौरिवार्णवे ॥ ८ ॥</s-l></s-lg><s-lg><s-l>अथ रुक्मरथो नाम मद्रेश्वरसुतो बली ।</s-l><s-l>त्रस्तामाश्वासयन्सेनामत्रस्तो वाक्यमब्रवीत् ॥ ९ ॥</s-l></s-lg><s-lg><s-l>अलं त्रासेन वः शूरा नैष कश्चिन्मयि स्थिते ।</s-l><s-l>अहमेनं ग्रहीष्यामि जीवग्राहं न संशयः ॥ १० ॥</s-l></s-lg><s-lg><s-l>एवमुक्त्वा तु सौभद्रमभिदुद्राव वीर्यवान् ।</s-l><s-l>सुकल्पितेनोह्यमानः स्यन्दनेन विराजता ॥ ११ ॥</s-l></s-lg><s-lg><s-l>सोऽभिमन्युं त्रिभिर्बाणैर्विद्ध्वा वक्षस्यथानदत् ।</s-l><s-l>त्रिभिश्च दक्षिणे बाहौ सव्ये च निशितैस्त्रिभिः ॥ १२ ॥</s-l></s-lg><s-lg><s-l>स तस्येष्वसनं छित्त्वा फाल्गुणिः सव्यदक्षिणौ ।</s-l><s-l>भुजौ शिरश्च स्वक्षिभ्रु क्षितौ क्षिप्रमपातयत् ॥ १३ ॥</s-l></s-lg><s-lg><s-l>दृष्ट्वा रुक्मरथं रुग्णं पुत्रं शल्यस्य मानिनम् ।</s-l><s-l>जीवग्राहं जिघृक्षन्तं सौभद्रेण यशस्विना ॥ १४ ॥</s-l></s-lg><s-lg><s-l>संग्रामदुर्मदा राजन्राजपुत्राः प्रहारिणः ।</s-l><s-l>वयस्याः शल्यपुत्रस्य सुवर्णविकृतध्वजाः ॥ १५ ॥</s-l></s-lg><s-lg><s-l>तालमात्राणि चापानि विकर्षन्तो महारथाः ।</s-l><s-l>आर्जुनिं शरवर्षेण समन्तात्पर्यवारयन् ॥ १६ ॥</s-l></s-lg><s-lg><s-l>शूरैः शिक्षाबलोपेतैस्तरुणैरत्यमर्षणैः ।</s-l><s-l>दृष्ट्वैकं समरे शूरं सौभद्रमपराजितम् ॥ १७ ॥</s-l></s-lg><s-lg><s-l>छाद्यमानं शरव्रातैर्हृष्टो दुर्योधनोऽभवत् ।</s-l><s-l>वैवस्वतस्य भवनं गतमेनममन्यत ॥ १८ ॥</s-l></s-lg><s-lg><s-l>सुवर्णपुङ्खैरिषुभिर्नानालिङ्गैस्त्रिभिस्त्रिभिः ।</s-l><s-l>अदृश्यमार्जुनिं चक्रुर्निमेषात्ते नृपात्मजाः ॥ १९ ॥</s-l></s-lg><s-lg><s-l>ससूताश्वध्वजं तस्य स्यन्दनं तं च मारिष ।</s-l><s-l>आचितं समपश्याम श्वाविधं शललैरिव ॥ २० ॥</s-l></s-lg><s-lg><s-l>स गाढविद्धः क्रुद्धश्च तोत्त्रैर्गज इवार्दितः ।</s-l><s-l>गान्धर्वमस्त्रमायच्छद्रथमायां च योजयत् ॥ २१ ॥</s-l></s-lg><s-lg><s-l>अर्जुनेन तपस्तप्त्वा गन्धर्वेभ्यो यदाहृतम् ।</s-l><s-l>तुम्बुरुप्रमुखेभ्यो वै तेनामोहयताहितान् ॥ २२ ॥</s-l></s-lg><s-lg><s-l>एकः स शतधा राजन्दृश्यते स्म सहस्रधा ।</s-l><s-l>अलातचक्रवत्संख्ये क्षिप्रमस्त्राणि दर्शयन् ॥ २३ ॥</s-l></s-lg><s-lg><s-l>रथचर्यास्त्रमायाभिर्मोहयित्वा परंतपः ।</s-l><s-l>बिभेद शतधा राजञ्शरीराणि महीक्षिताम् ॥ २४ ॥</s-l></s-lg><s-lg><s-l>प्राणाः प्राणभृतां संख्ये प्रेषिता निशितैः शरैः ।</s-l><s-l>राजन्प्रापुरमुं लोकं शरीराण्यवनिं ययुः ॥ २५ ॥</s-l></s-lg><s-lg><s-l>धनूंष्यश्वान्नियन्तॄंश्च ध्वजान्बाहूंश्च साङ्गदान् ।</s-l><s-l>शिरांसि च शितैर्भल्लैस्तेषां चिच्छेद फाल्गुनिः ॥ २६ ॥</s-l></s-lg><s-lg><s-l>चूतारामो यथा भग्नः पञ्चवर्षफलोपगः ।</s-l><s-l>राजपुत्रशतं तद्वत्सौभद्रेणापतद्धतम् ॥ २७ ॥</s-l></s-lg><s-lg><s-l>क्रुद्धाशीविषसंकाशान्सुकुमारान्सुखोचितान् ।</s-l><s-l>एकेन निहतान्दृष्ट्वा भीतो दुर्योधनोऽभवत् ॥ २८ ॥</s-l></s-lg><s-lg><s-l>रथिनः कुञ्जरानश्वान्पदातींश्चावमर्दितान् ।</s-l><s-l>दृष्ट्वा दुर्योधनः क्षिप्रमुपायात्तममर्षितः ॥ २९ ॥</s-l></s-lg><s-lg><s-l>तयोः क्षणमिवापूर्णः संग्रामः समपद्यत ।</s-l><s-l>अथाभवत्ते विमुखः पुत्रः शरशतार्दितः ॥ ३० ॥</s-l></s-lg>