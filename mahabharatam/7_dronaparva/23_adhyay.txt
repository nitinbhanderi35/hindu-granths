<s-lg><s-l> धृतराष्ट्र उवाच ।</s-l><s-l>व्यथयेयुरिमे सेनां देवानामपि संयुगे ।</s-l><s-l>आहवे ये न्यवर्तन्त वृकोदरमुखा रथाः ॥ १ ॥</s-l></s-lg><s-lg><s-l>संप्रयुक्तः किलैवायं दिष्टैर्भवति पूरुषः ।</s-l><s-l>तस्मिन्नेव तु सर्वार्था दृश्यन्ते वै पृथग्विधाः ॥ २ ॥</s-l></s-lg><s-lg><s-l>दीर्घं विप्रोषितः कालमरण्ये जटिलोऽजिनी ।</s-l><s-l>अज्ञातश्चैव लोकस्य विजहार युधिष्ठिरः ॥ ३ ॥</s-l></s-lg><s-lg><s-l>स एव महतीं सेनां समावर्तयदाहवे ।</s-l><s-l>किमन्यद्दैवसंयोगान्मम पुत्रस्य चाभवत् ॥ ४ ॥</s-l></s-lg><s-lg><s-l>युक्त एव हि भाग्येन ध्रुवमुत्पद्यते नरः ।</s-l><s-l>स तथाकृष्यते तेन न यथा स्वयमिच्छति ॥ ५ ॥</s-l></s-lg><s-lg><s-l>द्यूतव्यसनमासाद्य क्लेशितो हि युधिष्ठिरः ।</s-l><s-l>स पुनर्भागधेयेन सहायानुपलब्धवान् ॥ ६ ॥</s-l></s-lg><s-lg><s-l>अर्धं मे केकया लब्धाः काशिकाः कोसलाश्च ये ।</s-l><s-l>चेदयश्चापरे वङ्गा मामेव समुपाश्रिताः ॥ ७ ॥</s-l></s-lg><s-lg><s-l>पृथिवी भूयसी तात मम पार्थस्य नो तथा ।</s-l><s-l>इति मामब्रवीत्सूत मन्दो दुर्योधनस्तदा ॥ ८ ॥</s-l></s-lg><s-lg><s-l>तस्य सेनासमूहस्य मध्ये द्रोणः सुरक्षितः ।</s-l><s-l>निहतः पार्षतेनाजौ किमन्यद्भागधेयतः ॥ ९ ॥</s-l></s-lg><s-lg><s-l>मध्ये राज्ञां महाबाहुं सदा युद्धाभिनन्दिनम् ।</s-l><s-l>सर्वास्त्रपारगं द्रोणं कथं मृत्युरुपेयिवान् ॥ १० ॥</s-l></s-lg><s-lg><s-l>समनुप्राप्तकृच्छ्रोऽहं संमोहं परमं गतः ।</s-l><s-l>भीष्मद्रोणौ हतौ श्रुत्वा नाहं जीवितुमुत्सहे ॥ ११ ॥</s-l></s-lg><s-lg><s-l>यन्मा क्षत्ताब्रवीत्तात प्रपश्यन्पुत्रगृद्धिनम् ।</s-l><s-l>दुर्योधनेन तत्सर्वं प्राप्तं सूत मया सह ॥ १२ ॥</s-l></s-lg><s-lg><s-l>नृशंसं तु परं तत्स्यात्त्यक्त्वा दुर्योधनं यदि ।</s-l><s-l>पुत्रशेषं चिकीर्षेयं कृच्छ्रं न मरणं भवेत् ॥ १३ ॥</s-l></s-lg><s-lg><s-l>यो हि धर्मं परित्यज्य भवत्यर्थपरो नरः ।</s-l><s-l>सोऽस्माच्च हीयते लोकात्क्षुद्रभावं च गच्छति ॥ १४ ॥</s-l></s-lg><s-lg><s-l>अद्य चाप्यस्य राष्ट्रस्य हतोत्साहस्य संजय ।</s-l><s-l>अवशेषं न पश्यामि ककुदे मृदिते सति ॥ १५ ॥</s-l></s-lg><s-lg><s-l>कथं स्यादवशेषं हि धुर्ययोरभ्यतीतयोः ।</s-l><s-l>यौ नित्यमनुजीवामः क्षमिणौ पुरुषर्षभौ ॥ १६ ॥</s-l></s-lg><s-lg><s-l>व्यक्तमेव च मे शंस यथा युद्धमवर्तत ।</s-l><s-l>केऽयुध्यन्के व्यपाकर्षन्के क्षुद्राः प्राद्रवन्भयात् ॥ १७ ॥</s-l></s-lg><s-lg><s-l>धनंजयं च मे शंस यद्यच्चक्रे रथर्षभः ।</s-l><s-l>तस्माद्भयं नो भूयिष्ठं भ्रातृव्याच्च विशेषतः ॥ १८ ॥</s-l></s-lg><s-lg><s-l>यथासीच्च निवृत्तेषु पाण्डवेषु च संजय ।</s-l><s-l>मम सैन्यावशेषस्य संनिपातः सुदारुणः ।</s-l><s-l>मामकानां च ये शूराः कांस्तत्र समवारयन् ॥ १९ ॥</s-l></s-lg>