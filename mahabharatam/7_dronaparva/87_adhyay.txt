<s-lg><s-l> संजय उवाच ।</s-l><s-l>धर्मराजस्य तद्वाक्यं निशम्य शिनिपुंगवः ।</s-l><s-l>पार्थाच्च भयमाशङ्कन्परित्यागान्महीपतेः ॥ १ ॥</s-l></s-lg><s-lg><s-l>अपवादं ह्यात्मनश्च लोकाद्रक्षन्विशेषतः ।</s-l><s-l>न मां भीत इति ब्रूयुरायान्तं फल्गुनं प्रति ॥ २ ॥</s-l></s-lg><s-lg><s-l>निश्चित्य बहुधैवं स सात्यकिर्युद्धदुर्मदः ।</s-l><s-l>धर्मराजमिदं वाक्यमब्रवीत्पुरुषर्षभ ॥ ३ ॥</s-l></s-lg><s-lg><s-l>कृतां चेन्मन्यसे रक्षां स्वस्ति तेऽस्तु विशां पते ।</s-l><s-l>अनुयास्यामि बीभत्सुं करिष्ये वचनं तव ॥ ४ ॥</s-l></s-lg><s-lg><s-l>न हि मे पाण्डवात्कश्चित्त्रिषु लोकेषु विद्यते ।</s-l><s-l>यो वै प्रियतरो राजन्सत्यमेतद्ब्रवीमि ते ॥ ५ ॥</s-l></s-lg><s-lg><s-l>तस्याहं पदवीं यास्ये संदेशात्तव मानद ।</s-l><s-l>त्वत्कृते न च मे किंचिदकर्तव्यं कथंचन ॥ ६ ॥</s-l></s-lg><s-lg><s-l>यथा हि मे गुरोर्वाक्यं विशिष्टं द्विपदां वर ।</s-l><s-l>तथा तवापि वचनं विशिष्टतरमेव मे ॥ ७ ॥</s-l></s-lg><s-lg><s-l>प्रिये हि तव वर्तेते भ्रातरौ कृष्णपाण्डवौ ।</s-l><s-l>तयोः प्रिये स्थितं चैव विद्धि मां राजपुंगव ॥ ८ ॥</s-l></s-lg><s-lg><s-l>तवाज्ञां शिरसा गृह्य पाण्डवार्थमहं प्रभो ।</s-l><s-l>भित्त्वेदं दुर्भिदं सैन्यं प्रयास्ये नरसत्तम ॥ ९ ॥</s-l></s-lg><s-lg><s-l>द्रोणानीकं विशाम्येष क्रुद्धो झष इवार्णवम् ।</s-l><s-l>तत्र यास्यामि यत्रासौ राजन्राजा जयद्रथः ॥ १० ॥</s-l></s-lg><s-lg><s-l>यत्र सेनां समाश्रित्य भीतस्तिष्ठति पाण्डवात् ।</s-l><s-l>गुप्तो रथवरश्रेष्ठैर्द्रौणिकर्णकृपादिभिः ॥ ११ ॥</s-l></s-lg><s-lg><s-l>इतस्त्रियोजनं मन्ये तमध्वानं विशां पते ।</s-l><s-l>यत्र तिष्ठति पार्थोऽसौ जयद्रथवधोद्यतः ॥ १२ ॥</s-l></s-lg><s-lg><s-l>त्रियोजनगतस्यापि तस्य यास्याम्यहं पदम् ।</s-l><s-l>आसैन्धववधाद्राजन्सुदृढेनान्तरात्मना ॥ १३ ॥</s-l></s-lg><s-lg><s-l>अनादिष्टस्तु गुरुणा को नु युध्येत मानवः ।</s-l><s-l>आदिष्टस्तु त्वया राजन्को न युध्येत मादृशः ।</s-l><s-l>अभिजानामि तं देशं यत्र यास्याम्यहं प्रभो ॥ १४ ॥</s-l></s-lg><s-lg><s-l>हुडशक्तिगदाप्रासखड्गचर्मर्ष्टितोमरम् ।</s-l><s-l>इष्वस्त्रवरसंबाधं क्षोभयिष्ये बलार्णवम् ॥ १५ ॥</s-l></s-lg><s-lg><s-l>यदेतत्कुञ्जरानीकं साहस्रमनुपश्यसि ।</s-l><s-l>कुलमञ्जनकं नाम यत्रैते वीर्यशालिनः ॥ १६ ॥</s-l></s-lg><s-lg><s-l>आस्थिता बहुभिर्म्लेच्छैर्युद्धशौण्डैः प्रहारिभिः ।</s-l><s-l>नागा मेघनिभा राजन्क्षरन्त इव तोयदाः ॥ १७ ॥</s-l></s-lg><s-lg><s-l>नैते जातु निवर्तेरन्प्रेषिता हस्तिसादिभिः ।</s-l><s-l>अन्यत्र हि वधादेषां नास्ति राजन्पराजयः ॥ १८ ॥</s-l></s-lg><s-lg><s-l>अथ यान्रथिनो राजन्समन्तादनुपश्यसि ।</s-l><s-l>एते रुक्मरथा नाम राजपुत्रा महारथाः ॥ १९ ॥</s-l></s-lg><s-lg><s-l>रथेष्वस्त्रेषु निपुणा नागेषु च विशां पते ।</s-l><s-l>धनुर्वेदे गताः पारं मुष्टियुद्धे च कोविदाः ॥ २० ॥</s-l></s-lg><s-lg><s-l>गदायुद्धविशेषज्ञा नियुद्धकुशलास्तथा ।</s-l><s-l>खड्गप्रहरणे युक्ताः संपाते चासिचर्मणोः ॥ २१ ॥</s-l></s-lg><s-lg><s-l>शूराश्च कृतविद्याश्च स्पर्धन्ते च परस्परम् ।</s-l><s-l>नित्यं च समरे राजन्विजिगीषन्ति मानवान् ॥ २२ ॥</s-l></s-lg><s-lg><s-l>कर्णेन विजिता राजन्दुःशासनमनुव्रताः ।</s-l><s-l>एतांस्तु वासुदेवोऽपि रथोदारान्प्रशंसति ॥ २३ ॥</s-l></s-lg><s-lg><s-l>सततं प्रियकामाश्च कर्णस्यैते वशे स्थिताः ।</s-l><s-l>तस्यैव वचनाद्राजन्निवृत्ताः श्वेतवाहनात् ॥ २४ ॥</s-l></s-lg><s-lg><s-l>ते न क्षता न च श्रान्ता दृढावरणकार्मुकाः ।</s-l><s-l>मदर्थं विष्ठिता नूनं धार्तराष्ट्रस्य शासनात् ॥ २५ ॥</s-l></s-lg><s-lg><s-l>एतान्प्रमथ्य संग्रामे प्रियार्थं तव कौरव ।</s-l><s-l>प्रयास्यामि ततः पश्चात्पदवीं सव्यसाचिनः ॥ २६ ॥</s-l></s-lg><s-lg><s-l>यांस्त्वेतानपरान्राजन्नागान्सप्तशतानि च ।</s-l><s-l>प्रेक्षसे वर्मसंछन्नान्किरातैः समधिष्ठितान् ॥ २७ ॥</s-l></s-lg><s-lg><s-l>किरातराजो यान्प्रादाद्गृहीतः सव्यसाचिना ।</s-l><s-l>स्वलंकृतांस्तथा प्रेष्यानिच्छञ्जीवितमात्मनः ॥ २८ ॥</s-l></s-lg><s-lg><s-l>आसन्नेते पुरा राजंस्तव कर्मकरा दृढम् ।</s-l><s-l>त्वामेवाद्य युयुत्सन्ते पश्य कालस्य पर्ययम् ॥ २९ ॥</s-l></s-lg><s-lg><s-l>तेषामेते महामात्राः किराता युद्धदुर्मदाः ।</s-l><s-l>हस्तिशिक्षाविदश्चैव सर्वे चैवाग्नियोनयः ॥ ३० ॥</s-l></s-lg><s-lg><s-l>एते विनिर्जिताः सर्वे संग्रामे सव्यसाचिना ।</s-l><s-l>मदर्थमद्य संयत्ता दुर्योधनवशानुगाः ॥ ३१ ॥</s-l></s-lg><s-lg><s-l>एतान्भित्त्वा शरै राजन्किरातान्युद्धदुर्मदान् ।</s-l><s-l>सैन्धवस्य वधे युक्तमनुयास्यामि पाण्डवम् ॥ ३२ ॥</s-l></s-lg><s-lg><s-l>ये त्वेते सुमहानागा अञ्जनस्य कुलोद्भवाः ।</s-l><s-l>कर्कशाश्च विनीताश्च प्रभिन्नकरटामुखाः ॥ ३३ ॥</s-l></s-lg><s-lg><s-l>जाम्बूनदमयैः सर्वैर्वर्मभिः सुविभूषिताः ।</s-l><s-l>लब्धलक्ष्या रणे राजन्नैरावणसमा युधि ॥ ३४ ॥</s-l></s-lg><s-lg><s-l>उत्तरात्पर्वतादेते तीक्ष्णैर्दस्युभिरास्थिताः ।</s-l><s-l>कर्कशैः प्रवरैर्योधैः कार्ष्णायसतनुच्छदैः ॥ ३५ ॥</s-l></s-lg><s-lg><s-l>सन्ति गोयोनयश्चात्र सन्ति वानरयोनयः ।</s-l><s-l>अनेकयोनयश्चान्ये तथा मानुषयोनयः ॥ ३६ ॥</s-l></s-lg><s-lg><s-l>अनीकमसतामेतद्धूमवर्णमुदीर्यते ।</s-l><s-l>म्लेच्छानां पापकर्तॄणां हिमवद्दुर्गवासिनाम् ॥ ३७ ॥</s-l></s-lg><s-lg><s-l>एतद्दुर्योधनो लब्ध्वा समग्रं नागमण्डलम् ।</s-l><s-l>कृपं च सौमदत्तिं च द्रोणं च रथिनां वरम् ॥ ३८ ॥</s-l></s-lg><s-lg><s-l>सिन्धुराजं तथा कर्णमवमन्यत पाण्डवान् ।</s-l><s-l>कृतार्थमथ चात्मानं मन्यते कालचोदितः ॥ ३९ ॥</s-l></s-lg><s-lg><s-l>ते च सर्वेऽनुसंप्राप्ता मम नाराचगोचरम् ।</s-l><s-l>न विमोक्ष्यन्ति कौन्तेय यद्यपि स्युर्मनोजवाः ॥ ४० ॥</s-l></s-lg><s-lg><s-l>तेन संभाविता नित्यं परवीर्योपजीविना ।</s-l><s-l>विनाशमुपयास्यन्ति मच्छरौघनिपीडिताः ॥ ४१ ॥</s-l></s-lg><s-lg><s-l>ये त्वेते रथिनो राजन्दृश्यन्ते काञ्चनध्वजाः ।</s-l><s-l>एते दुर्वारणा नाम काम्बोजा यदि ते श्रुताः ॥ ४२ ॥</s-l></s-lg><s-lg><s-l>शूराश्च कृतविद्याश्च धनुर्वेदे च निष्ठिताः ।</s-l><s-l>संहताश्च भृशं ह्येते अन्योन्यस्य हितैषिणः ॥ ४३ ॥</s-l></s-lg><s-lg><s-l>अक्षौहिण्यश्च संरब्धा धार्तराष्ट्रस्य भारत ।</s-l><s-l>यत्ता मदर्थं तिष्ठन्ति कुरुवीराभिरक्षिताः ॥ ४४ ॥</s-l></s-lg><s-lg><s-l>अप्रमत्ता महाराज मामेव प्रत्युपस्थिताः ।</s-l><s-l>तांस्त्वहं प्रमथिष्यामि तृणानीव हुताशनः ॥ ४५ ॥</s-l></s-lg><s-lg><s-l>तस्मात्सर्वानुपासङ्गान्सर्वोपकरणानि च ।</s-l><s-l>रथे कुर्वन्तु मे राजन्यथावद्रथकल्पकाः ॥ ४६ ॥</s-l></s-lg><s-lg><s-l>अस्मिंस्तु खलु संग्रामे ग्राह्यं विविधमायुधम् ।</s-l><s-l>यथोपदिष्टमाचार्यैः कार्यः पञ्चगुणो रथः ॥ ४७ ॥</s-l></s-lg><s-lg><s-l>काम्बोजैर्हि समेष्यामि क्रुद्धैराशीविषोपमैः ।</s-l><s-l>नानाशस्त्रसमावापैर्विविधायुधयोधिभिः ॥ ४८ ॥</s-l></s-lg><s-lg><s-l>किरातैश्च समेष्यामि विषकल्पैः प्रहारिभिः ।</s-l><s-l>लालितैः सततं राज्ञा दुर्योधनहितैषिभिः ॥ ४९ ॥</s-l></s-lg><s-lg><s-l>शकैश्चापि समेष्यामि शक्रतुल्यपराक्रमैः ।</s-l><s-l>अग्निकल्पैर्दुराधर्षैः प्रदीप्तैरिव पावकैः ॥ ५० ॥</s-l></s-lg><s-lg><s-l>तथान्यैर्विविधैर्योधैः कालकल्पैर्दुरासदैः ।</s-l><s-l>समेष्यामि रणे राजन्बहुभिर्युद्धदुर्मदैः ॥ ५१ ॥</s-l></s-lg><s-lg><s-l>तस्माद्वै वाजिनो मुख्या विश्रान्ताः शुभलक्षणाः ।</s-l><s-l>उपावृत्ताश्च पीताश्च पुनर्युज्यन्तु मे रथे ॥ ५२ ॥</s-l></s-lg><s-lg><s-l>तस्य सर्वानुपासङ्गान्सर्वोपकरणानि च ।</s-l><s-l>रथे प्रास्थापयद्राजा शस्त्राणि विविधानि च ॥ ५३ ॥</s-l></s-lg><s-lg><s-l>ततस्तान्सर्वतो मुक्त्वा सदश्वांश्चतुरो जनाः ।</s-l><s-l>रसवत्पाययामासुः पानं मदसमीरिणम् ॥ ५४ ॥</s-l></s-lg><s-lg><s-l>पीतोपवृत्तान्स्नातांश्च जग्धान्नान्समलंकृतान् ।</s-l><s-l>विनीतशल्यांस्तुरगांश्चतुरो हेममालिनः ॥ ५५ ॥</s-l></s-lg><s-lg><s-l>तान्यत्तान्रुक्मवर्णाभान्विनीताञ्शीघ्रगामिनः ।</s-l><s-l>संहृष्टमनसोऽव्यग्रान्विधिवत्कल्पिते रथे ॥ ५६ ॥</s-l></s-lg><s-lg><s-l>महाध्वजेन सिंहेन हेमकेसरमालिना ।</s-l><s-l>संवृते केतनैर्हेमैर्मणिविद्रुमचित्रितैः ।</s-l><s-l>पाण्डुराभ्रप्रकाशाभिः पताकाभिरलंकृते ॥ ५७ ॥</s-l></s-lg><s-lg><s-l>हेमदण्डोच्छ्रितच्छत्रे बहुशस्त्रपरिच्छदे ।</s-l><s-l>योजयामास विधिवद्धेमभाण्डविभूषितान् ॥ ५८ ॥</s-l></s-lg><s-lg><s-l>दारुकस्यानुजो भ्राता सूतस्तस्य प्रियः सखा ।</s-l><s-l>न्यवेदयद्रथं युक्तं वासवस्येव मातलिः ॥ ५९ ॥</s-l></s-lg><s-lg><s-l>ततः स्नातः शुचिर्भूत्वा कृतकौतुकमङ्गलः ।</s-l><s-l>स्नातकानां सहस्रस्य स्वर्णनिष्कानदापयत् ।</s-l><s-l>आशीर्वादैः परिष्वक्तः सात्यकिः श्रीमतां वरः ॥ ६० ॥</s-l></s-lg><s-lg><s-l>ततः स मधुपर्कार्हः पीत्वा कैलावतं मधु ।</s-l><s-l>लोहिताक्षो बभौ तत्र मदविह्वललोचनः ॥ ६१ ॥</s-l></s-lg><s-lg><s-l>आलभ्य वीरकांस्यं च हर्षेण महतान्वितः ।</s-l><s-l>द्विगुणीकृततेजा हि प्रज्वलन्निव पावकः ।</s-l><s-l>उत्सङ्गे धनुरादाय सशरं रथिनां वरः ॥ ६२ ॥</s-l></s-lg><s-lg><s-l>कृतस्वस्त्ययनो विप्रैः कवची समलंकृतः ।</s-l><s-l>लाजैर्गन्धैस्तथा माल्यैः कन्याभिश्चाभिनन्दितः ॥ ६३ ॥</s-l></s-lg><s-lg><s-l>युधिष्ठिरस्य चरणावभिवाद्य कृताञ्जलिः ।</s-l><s-l>तेन मूर्धन्युपाघ्रात आरुरोह महारथम् ॥ ६४ ॥</s-l></s-lg><s-lg><s-l>ततस्ते वाजिनो हृष्टाः सुपुष्टा वातरंहसः ।</s-l><s-l>अजय्या जैत्रमूहुस्तं विकुर्वन्तः स्म सैन्धवाः ॥ ६५ ॥</s-l></s-lg><s-lg><s-l>अथ हर्षपरीताङ्गः सात्यकिर्भीममब्रवीत् ।</s-l><s-l>त्वं भीम रक्ष राजानमेतत्कार्यतमं हि ते ॥ ६६ ॥</s-l></s-lg><s-lg><s-l>अहं भित्त्वा प्रवेक्ष्यामि कालपक्वमिदं बलम् ।</s-l><s-l>आयत्यां च तदात्वे च श्रेयो राज्ञोऽभिरक्षणम् ॥ ६७ ॥</s-l></s-lg><s-lg><s-l>जानीषे मम वीर्यं त्वं तव चाहमरिंदम ।</s-l><s-l>तस्माद्भीम निवर्तस्व मम चेदिच्छसि प्रियम् ॥ ६८ ॥</s-l></s-lg><s-lg><s-l>तथोक्तः सात्यकिं प्राह व्रज त्वं कार्यसिद्धये ।</s-l><s-l>अहं राज्ञः करिष्यामि रक्षां पुरुषसत्तम ॥ ६९ ॥</s-l></s-lg><s-lg><s-l>एवमुक्तः प्रत्युवाच भीमसेनं स माधवः ।</s-l><s-l>गच्छ गच्छ द्रुतं पार्थ ध्रुवोऽद्य विजयो मम ॥ ७० ॥</s-l></s-lg><s-lg><s-l>यन्मे स्निग्धोऽनुरक्तश्च त्वमद्य वशगः स्थितः ।</s-l><s-l>निमित्तानि च धन्यानि यथा भीम वदन्ति मे ॥ ७१ ॥</s-l></s-lg><s-lg><s-l>निहते सैन्धवे पापे पाण्डवेन महात्मना ।</s-l><s-l>परिष्वजिष्ये राजानं धर्मात्मानं न संशयः ॥ ७२ ॥</s-l></s-lg><s-lg><s-l>एतावदुक्त्वा भीमं तु विसृज्य च महामनाः ।</s-l><s-l>संप्रैक्षत्तावकं सैन्यं व्याघ्रो मृगगणानिव ॥ ७३ ॥</s-l></s-lg><s-lg><s-l>तं दृष्ट्वा प्रविविक्षन्तं सैन्यं तव जनाधिप ।</s-l><s-l>भूय एवाभवन्मूढं सुभृशं चाप्यकम्पत ॥ ७४ ॥</s-l></s-lg><s-lg><s-l>ततः प्रयातः सहसा सैन्यं तव स सात्यकिः ।</s-l><s-l>दिदृक्षुरर्जुनं राजन्धर्मराजस्य शासनात् ॥ ७५ ॥</s-l></s-lg>