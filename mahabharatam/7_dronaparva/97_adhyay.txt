<s-lg><s-l> धृतराष्ट्र उवाच ।</s-l><s-l>संप्रमृद्य महत्सैन्यं यान्तं शैनेयमर्जुनम् ।</s-l><s-l>निर्ह्रीका मम ते पुत्राः किमकुर्वत संजय ॥ १ ॥</s-l></s-lg><s-lg><s-l>कथं चैषां तथा युद्धे धृतिरासीन्मुमूर्षताम् ।</s-l><s-l>शैनेयचरितं दृष्ट्वा सदृशं सव्यसाचिनः ॥ २ ॥</s-l></s-lg><s-lg><s-l>किं नु वक्ष्यन्ति ते क्षात्रं सैन्यमध्ये पराजिताः ।</s-l><s-l>कथं च सात्यकिर्युद्धे व्यतिक्रान्तो महायशाः ॥ ३ ॥</s-l></s-lg><s-lg><s-l>कथं च मम पुत्राणां जीवतां तत्र संजय ।</s-l><s-l>शैनेयोऽभिययौ युद्धे तन्ममाचक्ष्व तत्त्वतः ॥ ४ ॥</s-l></s-lg><s-lg><s-l>अत्यद्भुतमिदं तात त्वत्सकाशाच्छृणोम्यहम् ।</s-l><s-l>एकस्य बहुभिर्युद्धं शत्रुभिर्वै महारथैः ॥ ५ ॥</s-l></s-lg><s-lg><s-l>विपरीतमहं मन्ये मन्दभाग्यान्सुतान्प्रति ।</s-l><s-l>यत्रावध्यन्त समरे सात्वतेन महात्मना ॥ ६ ॥</s-l></s-lg><s-lg><s-l>एकस्य हि न पर्याप्तं मत्सैन्यं तस्य संजय ।</s-l><s-l>क्रुद्धस्य युयुधानस्य सर्वे तिष्ठन्तु पाण्डवाः ॥ ७ ॥</s-l></s-lg><s-lg><s-l>निर्जित्य समरे द्रोणं कृतिनं युद्धदुर्मदम् ।</s-l><s-l>यथा पशुगणान्सिंहस्तद्वद्धन्ता सुतान्मम ॥ ८ ॥</s-l></s-lg><s-lg><s-l>कृतवर्मादिभिः शूरैर्यत्तैर्बहुभिराहवे ।</s-l><s-l>युयुधानो न शकितो हन्तुं यः पुरुषर्षभः ॥ ९ ॥</s-l></s-lg><s-lg><s-l>नैतदीदृशकं युद्धं कृतवांस्तत्र फल्गुनः ।</s-l><s-l>यादृशं कृतवान्युद्धं शिनेर्नप्ता महायशाः ॥ १० ॥</s-l></s-lg><s-lg><s-l> संजय उवाच ।</s-l><s-l>तव दुर्मन्त्रिते राजन्दुर्योधनकृतेन च ।</s-l><s-l>शृणुष्वावहितो भूत्वा यत्ते वक्ष्यामि भारत ॥ ११ ॥</s-l></s-lg><s-lg><s-l>ते पुनः संन्यवर्तन्त कृत्वा संशप्तकान्मिथः ।</s-l><s-l>परां युद्धे मतिं कृत्वा पुत्रस्य तव शासनात् ॥ १२ ॥</s-l></s-lg><s-lg><s-l>त्रीणि सादिसहस्राणि दुर्योधनपुरोगमाः ।</s-l><s-l>शकाः काम्बोजबाह्लीका यवनाः पारदास्तथा ॥ १३ ॥</s-l></s-lg><s-lg><s-l>कुणिन्दास्तङ्गणाम्बष्ठाः पैशाचाश्च समन्दराः ।</s-l><s-l>अभ्यद्रवन्त शैनेयं शलभाः पावकं यथा ॥ १४ ॥</s-l></s-lg><s-lg><s-l>युक्ताश्च पार्वतीयानां रथाः पाषाणयोधिनाम् ।</s-l><s-l>शूराः पञ्चशता राजञ्शैनेयं समुपाद्रवन् ॥ १५ ॥</s-l></s-lg><s-lg><s-l>ततो रथसहस्रेण महारथशतेन च ।</s-l><s-l>द्विरदानां सहस्रेण द्विसाहस्रैश्च वाजिभिः ॥ १६ ॥</s-l></s-lg><s-lg><s-l>शरवर्षाणि मुञ्चन्तो विविधानि महारथाः ।</s-l><s-l>अभ्यद्रवन्त शैनेयमसंख्येयाश्च पत्तयः ॥ १७ ॥</s-l></s-lg><s-lg><s-l>तांश्च संचोदयन्सर्वान्घ्नतैनमिति भारत ।</s-l><s-l>दुःशासनो महाराज सात्यकिं पर्यवारयत् ॥ १८ ॥</s-l></s-lg><s-lg><s-l>तत्राद्भुतमपश्याम शैनेयचरितं महत् ।</s-l><s-l>यदेको बहुभिः सार्धमसंभ्रान्तमयुध्यत ॥ १९ ॥</s-l></s-lg><s-lg><s-l>अवधीच्च रथानीकं द्विरदानां च तद्बलम् ।</s-l><s-l>सादिनश्चैव तान्सर्वान्दस्यूनपि च सर्वशः ॥ २० ॥</s-l></s-lg><s-lg><s-l>तत्र चक्रैर्विमथितैर्भग्नैश्च परमायुधैः ।</s-l><s-l>अक्षैश्च बहुधा भग्नैरीषादण्डकबन्धुरैः ॥ २१ ॥</s-l></s-lg><s-lg><s-l>कूबरैर्मथितैश्चापि ध्वजैश्चापि निपातितैः ।</s-l><s-l>वर्मभिश्चामरैश्चैव व्यवकीर्णा वसुंधरा ॥ २२ ॥</s-l></s-lg><s-lg><s-l>स्रग्भिराभरणैर्वस्त्रैरनुकर्षैश्च मारिष ।</s-l><s-l>संछन्ना वसुधा तत्र द्यौर्ग्रहैरिव भारत ॥ २३ ॥</s-l></s-lg><s-lg><s-l>गिरिरूपधराश्चापि पतिताः कुञ्जरोत्तमाः ।</s-l><s-l>अञ्जनस्य कुले जाता वामनस्य च भारत ।</s-l><s-l>सुप्रतीककुले जाता महापद्मकुले तथा ॥ २४ ॥</s-l></s-lg><s-lg><s-l>ऐरावणकुले चैव तथान्येषु कुलेषु च ।</s-l><s-l>जाता दन्तिवरा राजञ्शेरते बहवो हताः ॥ २५ ॥</s-l></s-lg><s-lg><s-l>वनायुजान्पार्वतीयान्काम्बोजारट्टबाह्लिकान् ।</s-l><s-l>तथा हयवरान्राजन्निजघ्ने तत्र सात्यकिः ॥ २६ ॥</s-l></s-lg><s-lg><s-l>नानादेशसमुत्थांश्च नानाजात्यांश्च पत्तिनः ।</s-l><s-l>निजघ्ने तत्र शैनेयः शतशोऽथ सहस्रशः ॥ २७ ॥</s-l></s-lg><s-lg><s-l>तेषु प्रकाल्यमानेषु दस्यून्दुःशासनोऽब्रवीत् ।</s-l><s-l>निवर्तध्वमधर्मज्ञा युध्यध्वं किं सृतेन वः ॥ २८ ॥</s-l></s-lg><s-lg><s-l>तांश्चापि सर्वान्संप्रेक्ष्य पुत्रो दुःशासनस्तव ।</s-l><s-l>पाषाणयोधिनः शूरान्पार्वतीयानचोदयत् ॥ २९ ॥</s-l></s-lg><s-lg><s-l>अश्मयुद्धेषु कुशला नैतज्जानाति सात्यकिः ।</s-l><s-l>अश्मयुद्धमजानन्तं घ्नतैनं युद्धकामुकम् ॥ ३० ॥</s-l></s-lg><s-lg><s-l>तथैव कुरवः सर्वे नाश्मयुद्धविशारदाः ।</s-l><s-l>अभिद्रवत मा भैष्ट न वः प्राप्स्यति सात्यकिः ॥ ३१ ॥</s-l></s-lg><s-lg><s-l>ततो गजशिशुप्रख्यैरुपलैः शैलवासिनः ।</s-l><s-l>उद्यतैर्युयुधानस्य स्थिता मरणकाङ्क्षिणः ॥ ३२ ॥</s-l></s-lg><s-lg><s-l>क्षेपणीयैस्तथाप्यन्ये सात्वतस्य वधैषिणः ।</s-l><s-l>चोदितास्तव पुत्रेण रुरुधुः सर्वतोदिशम् ॥ ३३ ॥</s-l></s-lg><s-lg><s-l>तेषामापततामेव शिलायुद्धं चिकीर्षताम् ।</s-l><s-l>सात्यकिः प्रतिसंधाय त्रिंशतं प्राहिणोच्छरान् ॥ ३४ ॥</s-l></s-lg><s-lg><s-l>तामश्मवृष्टिं तुमुलां पार्वतीयैः समीरिताम् ।</s-l><s-l>बिभेदोरगसंकाशैर्नाराचैः शिनिपुंगवः ॥ ३५ ॥</s-l></s-lg><s-lg><s-l>तैरश्मचूर्णैर्दीप्यद्भिः खद्योतानामिव व्रजैः ।</s-l><s-l>प्रायः सैन्यान्यवध्यन्त हाहाभूतानि मारिष ॥ ३६ ॥</s-l></s-lg><s-lg><s-l>ततः पञ्चशताः शूराः समुद्यतमहाशिलाः ।</s-l><s-l>निकृत्तबाहवो राजन्निपेतुर्धरणीतले ॥ ३७ ॥</s-l></s-lg><s-lg><s-l>पाषाणयोधिनः शूरान्यतमानानवस्थितान् ।</s-l><s-l>अवधीद्बहुसाहस्रांस्तदद्भुतमिवाभवत् ॥ ३८ ॥</s-l></s-lg><s-lg><s-l>ततः पुनर्बस्तमुखैरश्मवृष्टिं समन्ततः ।</s-l><s-l>अयोहस्तैः शूलहस्तैर्दरदैः खशतङ्गणैः ॥ ३९ ॥</s-l></s-lg><s-lg><s-l>अम्बष्ठैश्च कुणिन्दैश्च क्षिप्तां क्षिप्तां स सात्यकिः ।</s-l><s-l>नाराचैः प्रतिविव्याध प्रेक्षमाणो महाबलः ॥ ४० ॥</s-l></s-lg><s-lg><s-l>अद्रीणां भिद्यमानानामन्तरिक्षे शितैः शरैः ।</s-l><s-l>शब्देन प्राद्रवन्राजन्गजाश्वरथपत्तयः ॥ ४१ ॥</s-l></s-lg><s-lg><s-l>अश्मचूर्णैः समाकीर्णा मनुष्याश्च वयांसि च ।</s-l><s-l>नाशक्नुवन्नवस्थातुं भ्रमरैरिव दंशिताः ॥ ४२ ॥</s-l></s-lg><s-lg><s-l>हतशिष्टा विरुधिरा भिन्नमस्तकपिण्डिकाः ।</s-l><s-l>कुञ्जराः संन्यवर्तन्त युयुधानरथं प्रथि ॥ ४३ ॥</s-l></s-lg><s-lg><s-l>ततः शब्दः समभवत्तव सैन्यस्य मारिष ।</s-l><s-l>माधवेनार्द्यमानस्य सागरस्येव दारुणः ॥ ४४ ॥</s-l></s-lg><s-lg><s-l>तं शब्दं तुमुलं श्रुत्वा द्रोणो यन्तारमब्रवीत् ।</s-l><s-l>एष सूत रणे क्रुद्धः सात्वतानां महारथः ॥ ४५ ॥</s-l></s-lg><s-lg><s-l>दारयन्बहुधा सैन्यं रणे चरति कालवत् ।</s-l><s-l>यत्रैष शब्दस्तुमुलस्तत्र सूत रथं नय ॥ ४६ ॥</s-l></s-lg><s-lg><s-l>पाषाणयोधिभिर्नूनं युयुधानः समागतः ।</s-l><s-l>तथा हि रथिनः सर्वे ह्रियन्ते विद्रुतैर्हयैः ॥ ४७ ॥</s-l></s-lg><s-lg><s-l>विशस्त्रकवचा रुग्णास्तत्र तत्र पतन्ति च ।</s-l><s-l>न शक्नुवन्ति यन्तारः संयन्तुं तुमुले हयान् ॥ ४८ ॥</s-l></s-lg><s-lg><s-l>इत्येवं ब्रुवतो राजन्भारद्वाजस्य धीमतः ।</s-l><s-l>प्रत्युवाच ततो यन्ता द्रोणं शस्त्रभृतां वरम् ॥ ४९ ॥</s-l></s-lg><s-lg><s-l>आयुष्मन्द्रवते सैन्यं कौरवेयं समन्ततः ।</s-l><s-l>पश्य योधान्रणे भिन्नान्धावमानांस्ततस्ततः ॥ ५० ॥</s-l></s-lg><s-lg><s-l>एते च सहिताः शूराः पाञ्चालाः पाण्डवैः सह ।</s-l><s-l>त्वामेव हि जिघांसन्तः प्राद्रवन्ति समन्ततः ॥ ५१ ॥</s-l></s-lg><s-lg><s-l>अत्र कार्यं समाधत्स्व प्राप्तकालमरिंदम ।</s-l><s-l>स्थाने वा गमने वापि दूरं यातश्च सात्यकिः ॥ ५२ ॥</s-l></s-lg><s-lg><s-l>तथैवं वदतस्तस्य भारद्वाजस्य मारिष ।</s-l><s-l>प्रत्यदृश्यत शैनेयो निघ्नन्बहुविधान्रथान् ॥ ५३ ॥</s-l></s-lg><s-lg><s-l>ते वध्यमानाः समरे युयुधानेन तावकाः ।</s-l><s-l>युयुधानरथं त्यक्त्वा द्रोणानीकाय दुद्रुवुः ॥ ५४ ॥</s-l></s-lg><s-lg><s-l>यैस्तु दुःशासनः सार्धं रथैः पूर्वं न्यवर्तत ।</s-l><s-l>ते भीतास्त्वभ्यधावन्त सर्वे द्रोणरथं प्रति ॥ ५५ ॥</s-l></s-lg>