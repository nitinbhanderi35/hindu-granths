<s-lg><s-l> संजय उवाच ।</s-l><s-l>तथा तस्मिन्प्रवृत्ते तु संग्रामे लोमहर्षणे ।</s-l><s-l>कौरवेयांस्त्रिधाभूतान्पाण्डवाः समुपाद्रवन् ॥ १ ॥</s-l></s-lg><s-lg><s-l>जलसंधं महाबाहुर्भीमसेनो न्यवारयत् ।</s-l><s-l>युधिष्ठिरः सहानीकः कृतवर्माणमाहवे ॥ २ ॥</s-l></s-lg><s-lg><s-l>किरन्तं शरवर्षाणि रोचमान इवांशुमान् ।</s-l><s-l>धृष्टद्युम्नो महाराज द्रोणमभ्यद्रवद्रणे ॥ ३ ॥</s-l></s-lg><s-lg><s-l>ततः प्रववृते युद्धं त्वरतां सर्वधन्विनाम् ।</s-l><s-l>कुरूणां सोमकानां च संक्रुद्धानां परस्परम् ॥ ४ ॥</s-l></s-lg><s-lg><s-l>संक्षये तु तथा भूते वर्तमाने महाभये ।</s-l><s-l>द्वंद्वीभूतेषु सैन्येषु युध्यमानेष्वभीतवत् ॥ ५ ॥</s-l></s-lg><s-lg><s-l>द्रोणः पाञ्चालपुत्रेण बली बलवता सह ।</s-l><s-l>विचिक्षेप पृषत्कौघांस्तदद्भुतमिवाभवत् ॥ ६ ॥</s-l></s-lg><s-lg><s-l>पुण्डरीकवनानीव विध्वस्तानि समन्ततः ।</s-l><s-l>चक्राते द्रोणपाञ्चाल्यौ नृणां शीर्षाण्यनेकशः ॥ ७ ॥</s-l></s-lg><s-lg><s-l>विनिकीर्णानि वीराणामनीकेषु समन्ततः ।</s-l><s-l>वस्त्राभरणशस्त्राणि ध्वजवर्मायुधानि च ॥ ८ ॥</s-l></s-lg><s-lg><s-l>तपनीयविचित्राङ्गाः संसिक्ता रुधिरेण च ।</s-l><s-l>संसक्ता इव दृश्यन्ते मेघसंघाः सविद्युतः ॥ ९ ॥</s-l></s-lg><s-lg><s-l>कुञ्जराश्वनरान्संख्ये पातयन्तः पतत्रिभिः ।</s-l><s-l>तालमात्राणि चापानि विकर्षन्तो महारथाः ॥ १० ॥</s-l></s-lg><s-lg><s-l>असिचर्माणि चापानि शिरांसि कवचानि च ।</s-l><s-l>विप्रकीर्यन्त शूराणां संप्रहारे महात्मनाम् ॥ ११ ॥</s-l></s-lg><s-lg><s-l>उत्थितान्यगणेयानि कबन्धानि समन्ततः ।</s-l><s-l>अदृश्यन्त महाराज तस्मिन्परमसंकुले ॥ १२ ॥</s-l></s-lg><s-lg><s-l>गृध्राः कङ्का वडाः श्येना वायसा जम्बुकास्तथा ।</s-l><s-l>बहवः पिशिताशाश्च तत्रादृश्यन्त मारिष ॥ १३ ॥</s-l></s-lg><s-lg><s-l>भक्षयन्तः स्म मांसानि पिबन्तश्चापि शोणितम् ।</s-l><s-l>विलुम्पन्तः स्म केशांश्च मज्जाश्च बहुधा नृप ॥ १४ ॥</s-l></s-lg><s-lg><s-l>आकर्षन्तः शरीराणि शरीरावयवांस्तथा ।</s-l><s-l>नराश्वगजसंघानां शिरांसि च ततस्ततः ॥ १५ ॥</s-l></s-lg><s-lg><s-l>कृतास्त्रा रणदीक्षाभिर्दीक्षिताः शरधारिणः ।</s-l><s-l>रणे जयं प्रार्थयन्तो भृशं युयुधिरे तदा ॥ १६ ॥</s-l></s-lg><s-lg><s-l>असिमार्गान्बहुविधान्विचेरुस्तावका रणे ।</s-l><s-l>ऋष्टिभिः शक्तिभिः प्रासैः शूलतोमरपट्टिशैः ॥ १७ ॥</s-l></s-lg><s-lg><s-l>गदाभिः परिघैश्चान्ये व्यायुधाश्च भुजैरपि ।</s-l><s-l>अन्योन्यं जघ्निरे क्रुद्धा युद्धरङ्गगता नराः ॥ १८ ॥</s-l></s-lg><s-lg><s-l>रथिनो रथिभिः सार्धमश्वारोहाश्च सादिभिः ।</s-l><s-l>मातङ्गा वरमातङ्गैः पदाताश्च पदातिभिः ॥ १९ ॥</s-l></s-lg><s-lg><s-l>क्षीबा इवान्ये चोन्मत्ता रङ्गेष्विव च चारणाः ।</s-l><s-l>उच्चुक्रुशुस्तथान्योन्यं जघ्नुरन्योन्यमाहवे ॥ २० ॥</s-l></s-lg><s-lg><s-l>वर्तमाने तथा युद्धे निर्मर्यादे विशां पते ।</s-l><s-l>धृष्टद्युम्नो हयानश्वैर्द्रोणस्य व्यत्यमिश्रयत् ॥ २१ ॥</s-l></s-lg><s-lg><s-l>ते हया साध्वशोभन्त विमिश्रा वातरंहसः ।</s-l><s-l>पारावतसवर्णाश्च रक्तशोणाश्च संयुगे ।</s-l><s-l>हयाः शुशुभिरे राजन्मेघा इव सविद्युतः ॥ २२ ॥</s-l></s-lg><s-lg><s-l>धृष्टद्युम्नश्च संप्रेक्ष्य द्रोणमभ्याशमागतम् ।</s-l><s-l>असिचर्माददे वीरो धनुरुत्सृज्य भारत ॥ २३ ॥</s-l></s-lg><s-lg><s-l>चिकीर्षुर्दुष्करं कर्म पार्षतः परवीरहा ।</s-l><s-l>ईषया समतिक्रम्य द्रोणस्य रथमाविशत् ॥ २४ ॥</s-l></s-lg><s-lg><s-l>अतिष्ठद्युगमध्ये स युगसंनहनेषु च ।</s-l><s-l>जघानार्धेषु चाश्वानां तत्सैन्यान्यभ्यपूजयन् ॥ २५ ॥</s-l></s-lg><s-lg><s-l>खड्गेन चरतस्तस्य शोणाश्वानधितिष्ठतः ।</s-l><s-l>न ददर्शान्तरं द्रोणस्तदद्भुतमिवाभवत् ॥ २६ ॥</s-l></s-lg><s-lg><s-l>यथा श्येनस्य पतनं वनेष्वामिषगृद्धिनः ।</s-l><s-l>तथैवासीदभीसारस्तस्य द्रोणं जिघांसतः ॥ २७ ॥</s-l></s-lg><s-lg><s-l>ततः शरशतेनास्य शतचन्द्रं समाक्षिपत् ।</s-l><s-l>द्रोणो द्रुपदपुत्रस्य खड्गं च दशभिः शरैः ॥ २८ ॥</s-l></s-lg><s-lg><s-l>हयांश्चैव चतुःषष्ट्या शराणां जघ्निवान्बली ।</s-l><s-l>ध्वजं छत्रं च भल्लाभ्यां तथोभौ पार्ष्णिसारथी ॥ २९ ॥</s-l></s-lg><s-lg><s-l>अथास्मै त्वरितो बाणमपरं जीवितान्तकम् ।</s-l><s-l>आकर्णपूर्णं चिक्षेप वज्रं वज्रधरो यथा ॥ ३० ॥</s-l></s-lg><s-lg><s-l>तं चतुर्दशभिर्बाणैर्बाणं चिच्छेद सात्यकिः ।</s-l><s-l>ग्रस्तमाचार्यमुख्येन धृष्टद्युम्नममोचयत् ॥ ३१ ॥</s-l></s-lg><s-lg><s-l>सिंहेनेव मृगं ग्रस्तं नरसिंहेन मारिष ।</s-l><s-l>द्रोणेन मोचयामास पाञ्चाल्यं शिनिपुंगवः ॥ ३२ ॥</s-l></s-lg><s-lg><s-l>सात्यकिं प्रेक्ष्य गोप्तारं पाञ्चाल्यस्य महाहवे ।</s-l><s-l>शराणां त्वरितो द्रोणः षड्विंशत्या समर्पयत् ॥ ३३ ॥</s-l></s-lg><s-lg><s-l>ततो द्रोणं शिनेः पौत्रो ग्रसन्तमिव सृञ्जयान् ।</s-l><s-l>प्रत्यविध्यच्छितैर्बाणैः षड्विंशत्या स्तनान्तरे ॥ ३४ ॥</s-l></s-lg><s-lg><s-l>ततः सर्वे रथास्तूर्णं पाञ्चाला जयगृद्धिनः ।</s-l><s-l>सात्वताभिसृते द्रोणे धृष्टद्युम्नममोचयन् ॥ ३५ ॥</s-l></s-lg>