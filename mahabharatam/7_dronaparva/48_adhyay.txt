<s-lg><s-l> संजय उवाच ।</s-l><s-l>विष्णोः स्वसानन्दिकरः स विष्ण्वायुधभूषितः ।</s-l><s-l>रराजातिरथः संख्ये जनार्दन इवापरः ॥ १ ॥</s-l></s-lg><s-lg><s-l>मारुतोद्धूतकेशान्तमुद्यतारिवरायुधम् ।</s-l><s-l>वपुः समीक्ष्य पृथ्वीशा दुःसमीक्ष्यं सुरैरपि ॥ २ ॥</s-l></s-lg><s-lg><s-l>तच्चक्रं भृशमुद्विग्नाः संचिच्छिदुरनेकधा ।</s-l><s-l>महारथस्ततः कार्ष्णिः संजग्राह महागदाम् ॥ ३ ॥</s-l></s-lg><s-lg><s-l>विधनुःस्यन्दनासिस्तैर्विचक्रश्चारिभिः कृतः ।</s-l><s-l>अभिमन्युर्गदापाणिरश्वत्थामानमाद्रवत् ॥ ४ ॥</s-l></s-lg><s-lg><s-l>स गदामुद्यतां दृष्ट्वा ज्वलन्तीमशनीमिव ।</s-l><s-l>अपाक्रामद्रथोपस्थाद्विक्रमांस्त्रीन्नरर्षभः ॥ ५ ॥</s-l></s-lg><s-lg><s-l>तस्याश्वान्गदया हत्वा तथोभौ पार्ष्णिसारथी ।</s-l><s-l>शराचिताङ्गः सौभद्रः श्वाविद्वत्प्रत्यदृश्यत ॥ ६ ॥</s-l></s-lg><s-lg><s-l>ततः सुबलदायादं कालकेयमपोथयत् ।</s-l><s-l>जघान चास्यानुचरान्गान्धारान्सप्तसप्ततिम् ॥ ७ ॥</s-l></s-lg><s-lg><s-l>पुनर्ब्रह्मवसातीयाञ्जघान रथिनो दश ।</s-l><s-l>केकयानां रथान्सप्त हत्वा च दश कुञ्जरान् ।</s-l><s-l>दौःशासनिरथं साश्वं गदया समपोथयत् ॥ ८ ॥</s-l></s-lg><s-lg><s-l>ततो दौःशासनिः क्रुद्धो गदामुद्यम्य मारिष ।</s-l><s-l>अभिदुद्राव सौभद्रं तिष्ठ तिष्ठेति चाब्रवीत् ॥ ९ ॥</s-l></s-lg><s-lg><s-l>तावुद्यतगदौ वीरावन्योन्यवधकाङ्क्षिणौ ।</s-l><s-l>भ्रातृव्यौ संप्रजह्राते पुरेव त्र्यम्बकान्तकौ ॥ १० ॥</s-l></s-lg><s-lg><s-l>तावन्योन्यं गदाग्राभ्यां संहत्य पतितौ क्षितौ ।</s-l><s-l>इन्द्रध्वजाविवोत्सृष्टौ रणमध्ये परंतपौ ॥ ११ ॥</s-l></s-lg><s-lg><s-l>दौःशासनिरथोत्थाय कुरूणां कीर्तिवर्धनः ।</s-l><s-l>प्रोत्तिष्ठमानं सौभद्रं गदया मूर्ध्न्यताडयत् ॥ १२ ॥</s-l></s-lg><s-lg><s-l>गदावेगेन महता व्यायामेन च मोहितः ।</s-l><s-l>विचेता न्यपतद्भूमौ सौभद्रः परवीरहा ।</s-l><s-l>एवं विनिहतो राजन्नेको बहुभिराहवे ॥ १३ ॥</s-l></s-lg><s-lg><s-l>क्षोभयित्वा चमूं सर्वां नलिनीमिव कुञ्जरः ।</s-l><s-l>अशोभत हतो वीरो व्याधैर्वनगजो यथा ॥ १४ ॥</s-l></s-lg><s-lg><s-l>तं तथा पतितं शूरं तावकाः पर्यवारयन् ।</s-l><s-l>दावं दग्ध्वा यथा शान्तं पावकं शिशिरात्यये ॥ १५ ॥</s-l></s-lg><s-lg><s-l>विमृद्य तरुशृङ्गाणि संनिवृत्तमिवानिलम् ।</s-l><s-l>अस्तं गतमिवादित्यं तप्त्वा भारतवाहिनीम् ॥ १६ ॥</s-l></s-lg><s-lg><s-l>उपप्लुतं यथा सोमं संशुष्कमिव सागरम् ।</s-l><s-l>पूर्णचन्द्राभवदनं काकपक्षवृताक्षकम् ॥ १७ ॥</s-l></s-lg><s-lg><s-l>तं भूमौ पतितं दृष्ट्वा तावकास्ते महारथाः ।</s-l><s-l>मुदा परमया युक्ताश्चुक्रुशुः सिंहवन्मुहुः ॥ १८ ॥</s-l></s-lg><s-lg><s-l>आसीत्परमको हर्षस्तावकानां विशां पते ।</s-l><s-l>इतरेषां तु वीराणां नेत्रेभ्यः प्रापतज्जलम् ॥ १९ ॥</s-l></s-lg><s-lg><s-l>अभिक्रोशन्ति भूतानि अन्तरिक्षे विशां पते ।</s-l><s-l>दृष्ट्वा निपतितं वीरं च्युतं चन्द्रमिवाम्बरात् ॥ २० ॥</s-l></s-lg><s-lg><s-l>द्रोणकर्णमुखैः षड्भिर्धार्तराष्ट्रैर्महारथैः ।</s-l><s-l>एकोऽयं निहतः शेते नैष धर्मो मतो हि नः ॥ २१ ॥</s-l></s-lg><s-lg><s-l>तस्मिंस्तु निहते वीरे बह्वशोभत मेदिनी ।</s-l><s-l>द्यौर्यथा पूर्णचन्द्रेण नक्षत्रगणमालिनी ॥ २२ ॥</s-l></s-lg><s-lg><s-l>रुक्मपुङ्खैश्च संपूर्णा रुधिरौघपरिप्लुता ।</s-l><s-l>उत्तमाङ्गैश्च वीराणां भ्राजमानैः सकुण्डलैः ॥ २३ ॥</s-l></s-lg><s-lg><s-l>विचित्रैश्च परिस्तोमैः पताकाभिश्च संवृता ।</s-l><s-l>चामरैश्च कुथाभिश्च प्रविद्धैश्चाम्बरोत्तमैः ॥ २४ ॥</s-l></s-lg><s-lg><s-l>रथाश्वनरनागानामलंकारैश्च सुप्रभैः ।</s-l><s-l>खड्गैश्च निशितैः पीतैर्निर्मुक्तैर्भुजगैरिव ॥ २५ ॥</s-l></s-lg><s-lg><s-l>चापैश्च विशिखैश्छिन्नैः शक्त्यृष्टिप्रासकम्पनैः ।</s-l><s-l>विविधैरायुधैश्चान्यैः संवृता भूरशोभत ॥ २६ ॥</s-l></s-lg><s-lg><s-l>वाजिभिश्चापि निर्जीवैः स्वपद्भिः शोणितोक्षितैः ।</s-l><s-l>सारोहैर्विषमा भूमिः सौभद्रेण निपातितैः ॥ २७ ॥</s-l></s-lg><s-lg><s-l>साङ्कुशैः समहामात्रैः सवर्मायुधकेतुभिः ।</s-l><s-l>पर्वतैरिव विध्वस्तैर्विशिखोन्मथितैर्गजैः ॥ २८ ॥</s-l></s-lg><s-lg><s-l>पृथिव्यामनुकीर्णैश्च व्यश्वसारथियोधिभिः ।</s-l><s-l>ह्रदैरिव प्रक्षुभितैर्हतनागै रथोत्तमैः ॥ २९ ॥</s-l></s-lg><s-lg><s-l>पदातिसंघैश्च हतैर्विविधायुधभूषणैः ।</s-l><s-l>भीरूणां त्रासजननी घोररूपाभवन्मही ॥ ३० ॥</s-l></s-lg><s-lg><s-l>तं दृष्ट्वा पतितं भूमौ चन्द्रार्कसदृशद्युतिम् ।</s-l><s-l>तावकानां परा प्रीतिः पाण्डूनां चाभवद्व्यथा ॥ ३१ ॥</s-l></s-lg><s-lg><s-l>अभिमन्यौ हते राजञ्शिशुकेऽप्राप्तयौवने ।</s-l><s-l>संप्राद्रवच्चमूः सर्वा धर्मराजस्य पश्यतः ॥ ३२ ॥</s-l></s-lg><s-lg><s-l>दीर्यमाणं बलं दृष्ट्वा सौभद्रे विनिपातिते ।</s-l><s-l>अजातशत्रुः स्वान्वीरानिदं वचनमब्रवीत् ॥ ३३ ॥</s-l></s-lg><s-lg><s-l>स्वर्गमेष गतः शूरो यो हतो नपराङ्मुखः ।</s-l><s-l>संस्तम्भयत मा भैष्ट विजेष्यामो रणे रिपून् ॥ ३४ ॥</s-l></s-lg><s-lg><s-l>इत्येवं स महातेजा दुःखितेभ्यो महाद्युतिः ।</s-l><s-l>धर्मराजो युधां श्रेष्ठो ब्रुवन्दुःखमपानुदत् ॥ ३५ ॥</s-l></s-lg><s-lg><s-l>युद्धे ह्याशीविषाकारान्राजपुत्रान्रणे बहून् ।</s-l><s-l>पूर्वं निहत्य संग्रामे पश्चादार्जुनिरन्वगात् ॥ ३६ ॥</s-l></s-lg><s-lg><s-l>हत्वा दशसहस्राणि कौसल्यं च महारथम् ।</s-l><s-l>कृष्णार्जुनसमः कार्ष्णिः शक्रसद्म गतो ध्रुवम् ॥ ३७ ॥</s-l></s-lg><s-lg><s-l>रथाश्वनरमातङ्गान्विनिहत्य सहस्रशः ।</s-l><s-l>अवितृप्तः स संग्रामादशोच्यः पुण्यकर्मकृत् ॥ ३८ ॥</s-l></s-lg><s-lg><s-l>वयं तु प्रवरं हत्वा तेषां तैः शरपीडिताः ।</s-l><s-l>निवेशायाभ्युपायाम सायाह्ने रुधिरोक्षिताः ॥ ३९ ॥</s-l></s-lg><s-lg><s-l>निरीक्षमाणास्तु वयं परे चायोधनं शनैः ।</s-l><s-l>अपयाता महाराज ग्लानिं प्राप्ता विचेतसः ॥ ४० ॥</s-l></s-lg><s-lg><s-l>ततो निशाया दिवसस्य चाशिवः शिवारुतः संधिरवर्तताद्भुतः ।</s-l><s-l>कुशेशयापीडनिभे दिवाकरे विलम्बमानेऽस्तमुपेत्य पर्वतम् ॥ ४१ ॥</s-l></s-lg><s-lg><s-l>वरासिशक्त्यृष्टिवरूथचर्मणां विभूषणानां च समाक्षिपन्प्रभाम् ।</s-l><s-l>दिवं च भूमिं च समानयन्निव प्रियां तनुं भानुरुपैति पावकम् ॥ ४२ ॥</s-l></s-lg><s-lg><s-l>महाभ्रकूटाचलशृङ्गसंनिभैर्गजैरनेकैरिव वज्रपातितैः ।</s-l><s-l>सवैजयन्त्यङ्कुशवर्मयन्तृभिर्निपातितैर्निष्टनतीव गौश्चिता ॥ ४३ ॥</s-l></s-lg><s-lg><s-l>हतेश्वरैश्चूर्णितपत्त्युपस्करैर्हताश्वसूतैर्विपताककेतुभिः ।</s-l><s-l>महारथैर्भूः शुशुभे विचूर्णितैः पुरैरिवामित्रहतैर्नराधिप ॥ ४४ ॥</s-l></s-lg><s-lg><s-l>रथाश्ववृन्दैः सहसादिभिर्हतैः प्रविद्धभाण्डाभरणैः पृथग्विधैः ।</s-l><s-l>निरस्तजिह्वादशनान्त्रलोचनैर्धरा बभौ घोरविरूपदर्शना ॥ ४५ ॥</s-l></s-lg><s-lg><s-l>प्रविद्धवर्माभरणा वरायुधा विपन्नहस्त्यश्वरथानुगा नराः ।</s-l><s-l>महार्हशय्यास्तरणोचिताः सदा क्षितावनाथा इव शेरते हताः ॥ ४६ ॥</s-l></s-lg><s-lg><s-l>अतीव हृष्टाः श्वसृगालवायसा बडाः सुपर्णाश्च वृकास्तरक्षवः ।</s-l><s-l>वयांस्यसृक्पान्यथ रक्षसां गणाः पिशाचसंघाश्च सुदारुणा रणे ॥ ४७ ॥</s-l></s-lg><s-lg><s-l>त्वचो विनिर्भिद्य पिबन्वसामसृक्तथैव मज्जां पिशितानि चाश्नुवन् ।</s-l><s-l>वपां विलुम्पन्ति हसन्ति गान्ति च प्रकर्षमाणाः कुणपान्यनेकशः ॥ ४८ ॥</s-l></s-lg><s-lg><s-l>शरीरसंघाटवहा असृग्जला रथोडुपा कुञ्जरशैलसंकटा ।</s-l><s-l>मनुष्यशीर्षोपलमांसकर्दमा प्रविद्धनानाविधशस्त्रमालिनी ॥ ४९ ॥</s-l></s-lg><s-lg><s-l>महाभया वैतरणीव दुस्तरा प्रवर्तिता योधवरैस्तदा नदी ।</s-l><s-l>उवाह मध्येन रणाजिरं भृशं भयावहा जीवमृतप्रवाहिनी ॥ ५० ॥</s-l></s-lg><s-lg><s-l>पिबन्ति चाश्नन्ति च यत्र दुर्दृशाः पिशाचसंघा विविधाः सुभैरवाः ।</s-l><s-l>सुनन्दिताः प्राणभृतां भयंकराः समानभक्षाः श्वसृगालपक्षिणः ॥ ५१ ॥</s-l></s-lg><s-lg><s-l>तथा तदायोधनमुग्रदर्शनं निशामुखे पितृपतिराष्ट्रसंनिभम् ।</s-l><s-l>निरीक्षमाणाः शनकैर्जहुर्नराः समुत्थितारुण्डकुलोपसंकुलम् ॥ ५२ ॥</s-l></s-lg><s-lg><s-l>अपेतविध्वस्तमहार्हभूषणं निपातितं शक्रसमं महारथम् ।</s-l><s-l>रणेऽभिमन्युं ददृशुस्तदा जना व्यपोढहव्यं सदसीव पावकम् ॥ ५३ ॥</s-l></s-lg>