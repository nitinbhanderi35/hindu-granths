<s-lg><s-l> धृतराष्ट्र उवाच ।</s-l><s-l>तथा प्रविष्टं तरुणं सौभद्रमपराजितम् ।</s-l><s-l>कुलानुरूपं कुर्वाणं संग्रामेष्वपलायिनम् ॥ १ ॥</s-l></s-lg><s-lg><s-l>आजानेयैः सुबलिभिर्युक्तमश्वैस्त्रिहायनैः ।</s-l><s-l>प्लवमानमिवाकाशे के शूराः समवारयन् ॥ २ ॥</s-l></s-lg><s-lg><s-l> संजय उवाच ।</s-l><s-l>अभिमन्युः प्रविश्यैव तावकान्निशितैः शरैः ।</s-l><s-l>अकरोद्विमुखान्सर्वान्पार्थिवान्पाण्डुनन्दनः ॥ ३ ॥</s-l></s-lg><s-lg><s-l>तं तु द्रोणः कृपः कर्णो द्रौणिश्च सबृहद्बलः ।</s-l><s-l>कृतवर्मा च हार्दिक्यः षड्रथाः पर्यवारयन् ॥ ४ ॥</s-l></s-lg><s-lg><s-l>दृष्ट्वा तु सैन्धवे भारमतिमात्रं समाहितम् ।</s-l><s-l>सैन्यं तव महाराज युधिष्ठिरमुपाद्रवत् ॥ ५ ॥</s-l></s-lg><s-lg><s-l>सौभद्रमितरे वीरमभ्यवर्षञ्शराम्बुभिः ।</s-l><s-l>तालमात्राणि चापानि विकर्षन्तो महारथाः ॥ ६ ॥</s-l></s-lg><s-lg><s-l>तांस्तु सर्वान्महेष्वासान्सर्वविद्यासु निष्ठितान् ।</s-l><s-l>व्यष्टम्भयद्रणे बाणैः सौभद्रः परवीरहा ॥ ७ ॥</s-l></s-lg><s-lg><s-l>द्रोणं पञ्चाशता विद्ध्वा विंशत्या च बृहद्बलम् ।</s-l><s-l>अशीत्या कृतवर्माणं कृपं षष्ट्या शिलीमुखैः ॥ ८ ॥</s-l></s-lg><s-lg><s-l>रुक्मपुङ्खैर्महावेगैराकर्णसमचोदितैः ।</s-l><s-l>अविध्यद्दशभिर्बाणैरश्वत्थामानमार्जुनिः ॥ ९ ॥</s-l></s-lg><s-lg><s-l>स कर्णं कर्णिना कर्णे पीतेन निशितेन च ।</s-l><s-l>फाल्गुनिर्द्विषतां मध्ये विव्याध परमेषुणा ॥ १० ॥</s-l></s-lg><s-lg><s-l>पातयित्वा कृपस्याश्वांस्तथोभौ पार्ष्णिसारथी ।</s-l><s-l>अथैनं दशभिर्बाणैः प्रत्यविध्यत्स्तनान्तरे ॥ ११ ॥</s-l></s-lg><s-lg><s-l>ततो वृन्दारकं वीरं कुरूणां कीर्तिवर्धनम् ।</s-l><s-l>पुत्राणां तव वीराणां पश्यतामवधीद्बली ॥ १२ ॥</s-l></s-lg><s-lg><s-l>तं द्रौणिः पञ्चविंशत्या क्षुद्रकाणां समर्पयत् ।</s-l><s-l>वरं वरममित्राणामारुजन्तमभीतवत् ॥ १३ ॥</s-l></s-lg><s-lg><s-l>स तु बाणैः शितैस्तूर्णं प्रत्यविध्यत मारिष ।</s-l><s-l>पश्यतां धार्तराष्ट्राणामश्वत्थामानमार्जुनिः ॥ १४ ॥</s-l></s-lg><s-lg><s-l>षष्ट्या शराणां तं द्रौणिस्तिग्मधारैः सुतेजनैः ।</s-l><s-l>उग्रैर्नाकम्पयद्विद्ध्वा मैनाकमिव पर्वतम् ॥ १५ ॥</s-l></s-lg><s-lg><s-l>स तु द्रौणिं त्रिसप्तत्या हेमपुङ्खैरजिह्मगैः ।</s-l><s-l>प्रत्यविध्यन्महातेजा बलवानपकारिणम् ॥ १६ ॥</s-l></s-lg><s-lg><s-l>तस्मिन्द्रोणो बाणशतं पुत्रगृद्धी न्यपातयत् ।</s-l><s-l>अश्वत्थामा तथाष्टौ च परीप्सन्पितरं रणे ॥ १७ ॥</s-l></s-lg><s-lg><s-l>कर्णो द्वाविंशतिं भल्लान्कृतवर्मा चतुर्दश ।</s-l><s-l>बृहद्बलस्तु पञ्चाशत्कृपः शारद्वतो दश ॥ १८ ॥</s-l></s-lg><s-lg><s-l>तांस्तु प्रत्यवधीत्सर्वान्दशभिर्दशभिः शरैः ।</s-l><s-l>तैरर्द्यमानः सौभद्रः सर्वतो निशितैः शरैः ॥ १९ ॥</s-l></s-lg><s-lg><s-l>तं कोसलानामधिपः कर्णिनाताडयद्धृदि ।</s-l><s-l>स तस्याश्वान्ध्वजं चापं सूतं चापातयत्क्षितौ ॥ २० ॥</s-l></s-lg><s-lg><s-l>अथ कोसलराजस्तु विरथः खड्गचर्मधृत् ।</s-l><s-l>इयेष फाल्गुनेः कायाच्छिरो हर्तुं सकुण्डलम् ॥ २१ ॥</s-l></s-lg><s-lg><s-l>स कोसलानां भर्तारं राजपुत्रं बृहद्बलम् ।</s-l><s-l>हृदि विव्याध बाणेन स भिन्नहृदयोऽपतत् ॥ २२ ॥</s-l></s-lg><s-lg><s-l>बभञ्ज च सहस्राणि दश राजन्महात्मनाम् ।</s-l><s-l>सृजतामशिवा वाचः खड्गकार्मुकधारिणाम् ॥ २३ ॥</s-l></s-lg><s-lg><s-l>तथा बृहद्बलं हत्वा सौभद्रो व्यचरद्रणे ।</s-l><s-l>विष्टम्भयन्महेष्वासान्योधांस्तव शराम्बुभिः ॥ २४ ॥</s-l></s-lg>