<s-lg><s-l> धृतराष्ट्र उवाच ।</s-l><s-l>ध्वजान्बहुविधाकारान्भ्राजमानानतिश्रिया ।</s-l><s-l>पार्थानां मामकानां च तान्ममाचक्ष्व संजय ॥ १ ॥</s-l></s-lg><s-lg><s-l> संजय उवाच ।</s-l><s-l>ध्वजान्बहुविधाकाराञ्शृणु तेषां महात्मनाम् ।</s-l><s-l>रूपतो वर्णतश्चैव नामतश्च निबोध मे ॥ २ ॥</s-l></s-lg><s-lg><s-l>तेषां तु रथमुह्यानां रथेषु विविधा ध्वजाः ।</s-l><s-l>प्रत्यदृश्यन्त राजेन्द्र ज्वलिता इव पावकाः ॥ ३ ॥</s-l></s-lg><s-lg><s-l>काञ्चनाः काञ्चनापीडाः काञ्चनस्रगलंकृताः ।</s-l><s-l>काञ्चनानीव शृङ्गाणि काञ्चनस्य महागिरेः ॥ ४ ॥</s-l></s-lg><s-lg><s-l>ते ध्वजाः संवृतास्तेषां पताकाभिः समन्ततः ।</s-l><s-l>नानावर्णविरागाभिर्विबभुः सर्वतो वृताः ॥ ५ ॥</s-l></s-lg><s-lg><s-l>पताकाश्च ततस्तास्तु श्वसनेन समीरिताः ।</s-l><s-l>नृत्यमानाः व्यदृश्यन्त रङ्गमध्ये विलासिकाः ॥ ६ ॥</s-l></s-lg><s-lg><s-l>इन्द्रायुधसवर्णाभाः पताका भरतर्षभ ।</s-l><s-l>दोधूयमाना रथिनां शोभयन्ति महारथान् ॥ ७ ॥</s-l></s-lg><s-lg><s-l>सिंहलाङ्गूलमुग्रास्यं धजं वानरलक्षणम् ।</s-l><s-l>धनंजयस्य संग्रामे प्रत्यपश्याम भैरवम् ॥ ८ ॥</s-l></s-lg><s-lg><s-l>स वानरवरो राजन्पताकाभिरलंकृतः ।</s-l><s-l>त्रासयामास तत्सैन्यं ध्वजो गाण्डीवधन्वनः ॥ ९ ॥</s-l></s-lg><s-lg><s-l>तथैव सिंहलाङ्गूलं द्रोणपुत्रस्य भारत ।</s-l><s-l>ध्वजाग्रं समपश्याम बालसूर्यसमप्रभम् ॥ १० ॥</s-l></s-lg><s-lg><s-l>काञ्चनं पवनोद्धूतं शक्रध्वजसमप्रभम् ।</s-l><s-l>नन्दनं कौरवेन्द्राणां द्रौणेर्लक्षणमुच्छ्रितम् ॥ ११ ॥</s-l></s-lg><s-lg><s-l>हस्तिकक्ष्या पुनर्हैमी बभूवाधिरथेर्ध्वजे ।</s-l><s-l>आहवे खं महाराज ददृशे पूरयन्निव ॥ १२ ॥</s-l></s-lg><s-lg><s-l>पताकी काञ्चनस्रग्वी ध्वजः कर्णस्य संयुगे ।</s-l><s-l>नृत्यतीव रथोपस्थे श्वसनेन समीरितः ॥ १३ ॥</s-l></s-lg><s-lg><s-l>आचार्यस्य च पाण्डूनां ब्राह्मणस्य यशस्विनः ।</s-l><s-l>गोवृषो गौतमस्यासीत्कृपस्य सुपरिष्कृतः ॥ १४ ॥</s-l></s-lg><s-lg><s-l>स तेन भ्राजते राजन्गोवृषेण महारथः ।</s-l><s-l>त्रिपुरघ्नरथो यद्वद्गोवृषेण विराजते ॥ १५ ॥</s-l></s-lg><s-lg><s-l>मयूरो वृषसेनस्य काञ्चनो मणिरत्नवान् ।</s-l><s-l>व्याहरिष्यन्निवातिष्ठत्सेनाग्रमपि शोभयन् ॥ १६ ॥</s-l></s-lg><s-lg><s-l>तेन तस्य रथो भाति मयूरेण महात्मनः ।</s-l><s-l>यथा स्कन्दस्य राजेन्द्र मयूरेण विराजता ॥ १७ ॥</s-l></s-lg><s-lg><s-l>मद्रराजस्य शल्यस्य ध्वजाग्रेऽग्निशिखामिव ।</s-l><s-l>सौवर्णीं प्रतिपश्याम सीतामप्रतिमां शुभाम् ॥ १८ ॥</s-l></s-lg><s-lg><s-l>सा सीता भ्राजते तस्य रथमास्थाय मारिष ।</s-l><s-l>सर्वबीजविरूढेव यथा सीता श्रिया वृता ॥ १९ ॥</s-l></s-lg><s-lg><s-l>वराहः सिन्धुराजस्य राजतोऽभिविराजते ।</s-l><s-l>ध्वजाग्रेऽलोहितार्काभो हेमजालपरिष्कृतः ॥ २० ॥</s-l></s-lg><s-lg><s-l>शुशुभे केतुना तेन राजतेन जयद्रथः ।</s-l><s-l>यथा देवासुरे युद्धे पुरा पूषा स्म शोभते ॥ २१ ॥</s-l></s-lg><s-lg><s-l>सौमदत्तेः पुनर्यूपो यज्ञशीलस्य धीमतः ।</s-l><s-l>ध्वजः सूर्य इवाभाति सोमश्चात्र प्रदृश्यते ॥ २२ ॥</s-l></s-lg><s-lg><s-l>स यूपः काञ्चनो राजन्सौमदत्तेर्विराजते ।</s-l><s-l>राजसूये मखश्रेष्ठे यथा यूपः समुच्छ्रितः ॥ २३ ॥</s-l></s-lg><s-lg><s-l>शलस्य तु महाराज राजतो द्विरदो महान् ।</s-l><s-l>केतुः काञ्चनचित्राङ्गैर्मयूरैरुपशोभितः ॥ २४ ॥</s-l></s-lg><s-lg><s-l>स केतुः शोभयामास सैन्यं ते भरतर्षभ ।</s-l><s-l>यथा श्वेतो महानागो देवराजचमूं तथा ॥ २५ ॥</s-l></s-lg><s-lg><s-l>नागो मणिमयो राज्ञो ध्वजः कनकसंवृतः ।</s-l><s-l>किङ्किणीशतसंह्रादो भ्राजंश्चित्रे रथोत्तमे ॥ २६ ॥</s-l></s-lg><s-lg><s-l>व्यभ्राजत भृशं राजन्पुत्रस्तव विशां पते ।</s-l><s-l>ध्वजेन महता संख्ये कुरूणामृषभस्तदा ॥ २७ ॥</s-l></s-lg><s-lg><s-l>नवैते तव वाहिन्यामुच्छ्रिताः परमध्वजाः ।</s-l><s-l>व्यदीपयंस्ते पृतनां युगान्तादित्यसंनिभाः ॥ २८ ॥</s-l></s-lg><s-lg><s-l>दशमस्त्वर्जुनस्यासीदेक एव महाकपिः ।</s-l><s-l>अदीप्यतार्जुनो येन हिमवानिव वह्निना ॥ २९ ॥</s-l></s-lg><s-lg><s-l>ततश्चित्राणि शुभ्राणि सुमहान्ति महारथाः ।</s-l><s-l>कार्मुकाण्याददुस्तूर्णमर्जुनार्थे परंतपाः ॥ ३० ॥</s-l></s-lg><s-lg><s-l>तथैव धनुरायच्छत्पार्थः शत्रुविनाशनः ।</s-l><s-l>गाण्डीवं दिव्यकर्मा तद्राजन्दुर्मन्त्रिते तव ॥ ३१ ॥</s-l></s-lg><s-lg><s-l>तवापराधाद्धि नरा निहता बहुधा युधि ।</s-l><s-l>नानादिग्भ्यः समाहूताः सहयाः सरथद्विपाः ॥ ३२ ॥</s-l></s-lg><s-lg><s-l>तेषामासीद्व्यतिक्षेपो गर्जतामितरेतरम् ।</s-l><s-l>दुर्योधनमुखानां च पाण्डूनामृषभस्य च ॥ ३३ ॥</s-l></s-lg><s-lg><s-l>तत्राद्भुतं परं चक्रे कौन्तेयः कृष्णसारथिः ।</s-l><s-l>यदेको बहुभिः सार्धं समागच्छदभीतवत् ॥ ३४ ॥</s-l></s-lg><s-lg><s-l>अशोभत महाबाहुर्गाण्डीवं विक्षिपन्धनुः ।</s-l><s-l>जिगीषुस्तान्नरव्याघ्राञ्जिघांसुश्च जयद्रथम् ॥ ३५ ॥</s-l></s-lg><s-lg><s-l>तत्रार्जुनो महाराज शरैर्मुक्तैः सहस्रशः ।</s-l><s-l>अदृश्यानकरोद्योधांस्तावकाञ्शत्रुतापनः ॥ ३६ ॥</s-l></s-lg><s-lg><s-l>ततस्तेऽपि नरव्याघ्राः पार्थं सर्वे महारथाः ।</s-l><s-l>अदृश्यं समरे चक्रुः सायकौघैः समन्ततः ॥ ३७ ॥</s-l></s-lg><s-lg><s-l>संवृते नरसिंहैस्तैः कुरूणामृषभेऽर्जुने ।</s-l><s-l>महानासीत्समुद्धूतस्तस्य सैन्यस्य निस्वनः ॥ ३८ ॥</s-l></s-lg>