<s-lg><s-l> संजय उवाच ।</s-l><s-l>तां निशां दुःखशोकार्तौ श्वसन्ताविव चोरगौ ।</s-l><s-l>निद्रां नैवोपलेभाते वासुदेवधनंजयौ ॥ १ ॥</s-l></s-lg><s-lg><s-l>नरनारायणौ क्रुद्धौ ज्ञात्वा देवाः सवासवाः ।</s-l><s-l>व्यथिताश्चिन्तयामासुः किं स्विदेतद्भविष्यति ॥ २ ॥</s-l></s-lg><s-lg><s-l>ववुश्च दारुणा वाता रूक्षा घोराभिशंसिनः ।</s-l><s-l>सकबन्धस्तथादित्ये परिघः समदृश्यत ॥ ३ ॥</s-l></s-lg><s-lg><s-l>शुष्काशन्यश्च निष्पेतुः सनिर्घाताः सविद्युतः ।</s-l><s-l>चचाल चापि पृथिवी सशैलवनकानना ॥ ४ ॥</s-l></s-lg><s-lg><s-l>चुक्षुभुश्च महाराज सागरा मकरालयाः ।</s-l><s-l>प्रतिस्रोतः प्रवृत्ताश्च तथा गन्तुं समुद्रगाः ॥ ५ ॥</s-l></s-lg><s-lg><s-l>रथाश्वनरनागानां प्रवृत्तमधरोत्तरम् ।</s-l><s-l>क्रव्यादानां प्रमोदार्थं यमराष्ट्रविवृद्धये ॥ ६ ॥</s-l></s-lg><s-lg><s-l>वाहनानि शकृन्मूत्रे मुमुचू रुरुदुश्च ह ।</s-l><s-l>तान्दृष्ट्वा दारुणान्सर्वानुत्पाताँल्लोमहर्षणान् ॥ ७ ॥</s-l></s-lg><s-lg><s-l>सर्वे ते व्यथिताः सैन्यास्त्वदीया भरतर्षभ ।</s-l><s-l>श्रुत्वा महाबलस्योग्रां प्रतिज्ञां सव्यसाचिनः ॥ ८ ॥</s-l></s-lg><s-lg><s-l>अथ कृष्णं महाबाहुरब्रवीत्पाकशासनिः ।</s-l><s-l>आश्वासय सुभद्रां त्वं भगिनीं स्नुषया सह ॥ ९ ॥</s-l></s-lg><s-lg><s-l>स्नुषा श्वश्र्वानघायस्ते विशोके कुरु माधव ।</s-l><s-l>साम्ना सत्येन युक्तेन वचसाश्वासय प्रभो ॥ १० ॥</s-l></s-lg><s-lg><s-l>ततोऽर्जुनगृहं गत्वा वासुदेवः सुदुर्मनाः ।</s-l><s-l>भगिनीं पुत्रशोकार्तामाश्वासयत दुःखिताम् ॥ ११ ॥</s-l></s-lg><s-lg><s-l>मा शोकं कुरु वार्ष्णेयि कुमारं प्रति सस्नुषा ।</s-l><s-l>सर्वेषां प्राणिनां भीरु निष्ठैषा कालनिर्मिता ॥ १२ ॥</s-l></s-lg><s-lg><s-l>कुले जतस्य वीरस्य क्षत्रियस्य विशेषतः ।</s-l><s-l>सदृशं मरणं ह्येतत्तव पुत्रस्य मा शुचः ॥ १३ ॥</s-l></s-lg><s-lg><s-l>दिष्ट्या महारथो वीरः पितुस्तुल्यपराक्रमः ।</s-l><s-l>क्षात्रेण विधिना प्राप्तो वीराभिलषितां गतिम् ॥ १४ ॥</s-l></s-lg><s-lg><s-l>जित्वा सुबहुशः शत्रून्प्रेषयित्वा च मृत्यवे ।</s-l><s-l>गतः पुण्यकृतां लोकान्सर्वकामदुहोऽक्षयान् ॥ १५ ॥</s-l></s-lg><s-lg><s-l>तपसा ब्रह्मचर्येण श्रुतेन प्रज्ञयापि च ।</s-l><s-l>सन्तो यां गतिमिच्छन्ति प्राप्तस्तां तव पुत्रकः ॥ १६ ॥</s-l></s-lg><s-lg><s-l>वीरसूर्वीरपत्नी त्वं वीरश्वशुरबान्धवा ।</s-l><s-l>मा शुचस्तनयं भद्रे गतः स परमां गतिम् ॥ १७ ॥</s-l></s-lg><s-lg><s-l>प्राप्स्यते चाप्यसौ क्षुद्रः सैन्धवो बालघातकः ।</s-l><s-l>अस्यावलेपस्य फलं ससुहृद्गणबान्धवः ॥ १८ ॥</s-l></s-lg><s-lg><s-l>व्युष्टायां तु वरारोहे रजन्यां पापकर्मकृत् ।</s-l><s-l>न हि मोक्ष्यति पार्थात्स प्रविष्टोऽप्यमरावतीम् ॥ १९ ॥</s-l></s-lg><s-lg><s-l>श्वः शिरः श्रोष्यसे तस्य सैन्धवस्य रणे हृतम् ।</s-l><s-l>समन्तपञ्चकाद्बाह्यं विशोका भव मा रुदः ॥ २० ॥</s-l></s-lg><s-lg><s-l>क्षत्रधर्मं पुरस्कृत्य गतः शूरः सतां गतिम् ।</s-l><s-l>यां वयं प्राप्नुयामेह ये चान्ये शस्त्रजीविनः ॥ २१ ॥</s-l></s-lg><s-lg><s-l>व्यूढोरस्को महाबाहुरनिवर्ती वरप्रणुत् ।</s-l><s-l>गतस्तव वरारोहे पुत्रः स्वर्गं ज्वरं जहि ॥ २२ ॥</s-l></s-lg><s-lg><s-l>अनु जातश्च पितरं मातृपक्षं च वीर्यवान् ।</s-l><s-l>सहस्रशो रिपून्हत्वा हतः शूरो महारथः ॥ २३ ॥</s-l></s-lg><s-lg><s-l>आश्वासय स्नुषां राज्ञि मा शुचः क्षत्रिये भृशम् ।</s-l><s-l>श्वः प्रियं सुमहच्छ्रुत्वा विशोका भव नन्दिनि ॥ २४ ॥</s-l></s-lg><s-lg><s-l>यत्पार्थेन प्रतिज्ञातं तत्तथा न तदन्यथा ।</s-l><s-l>चिकीर्षितं हि ते भर्तुर्न भवेज्जातु निष्फलम् ॥ २५ ॥</s-l></s-lg><s-lg><s-l>यदि च मनुजपन्नगाः पिशाचा रजनिचराः पतगाः सुरासुराश्च ।</s-l><s-l>रणगतमभियान्ति सिन्धुराजं न स भविता सह तैरपि प्रभाते ॥ २६ ॥</s-l></s-lg>