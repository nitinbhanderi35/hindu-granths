<s-lg><s-l> संजय उवाच ।</s-l><s-l>द्रोणं स जित्वा पुरुषप्रवीरस्तथैव हार्दिक्यमुखांस्त्वदीयान् ।</s-l><s-l>प्रहस्य सूतं वचनं बभाषे शिनिप्रवीरः कुरुपुंगवाग्र्य ॥ १ ॥</s-l></s-lg><s-lg><s-l>निमित्तमात्रं वयमत्र सूत दग्धारयः केशवफल्गुनाभ्याम् ।</s-l><s-l>हतान्निहन्मेह नरर्षभेण वयं सुरेशात्मसमुद्भवेन ॥ २ ॥</s-l></s-lg><s-lg><s-l>तमेवमुक्त्वा शिनिपुंगवस्तदा महामृधे सोऽग्र्यधनुर्धरोऽरिहा ।</s-l><s-l>किरन्समन्तात्सहसा शरान्बली समापतच्छ्येन इवामिषं यथा ॥ ३ ॥</s-l></s-lg><s-lg><s-l>तं यान्तमश्वैः शशिशङ्खवर्णैर्विगाह्य सैन्यं पुरुषप्रवीरम् ।</s-l><s-l>नाशक्नुवन्वारयितुं समन्तादादित्यरश्मिप्रतिमं नराग्र्यम् ॥ ४ ॥</s-l></s-lg><s-lg><s-l>असह्यविक्रान्तमदीनसत्त्वं सर्वे गणा भारत दुर्विषह्यम् ।</s-l><s-l>सहस्रनेत्रप्रतिमप्रभावं दिवीव सूर्यं जलदव्यपाये ॥ ५ ॥</s-l></s-lg><s-lg><s-l>अमर्षपूर्णस्त्वतिचित्रयोधी शरासनी काञ्चनवर्मधारी ।</s-l><s-l>सुदर्शनः सात्यकिमापतन्तं न्यवारयद्राजवरः प्रसह्य ॥ ६ ॥</s-l></s-lg><s-lg><s-l>तयोरभूद्भरत संप्रहारः सुदारुणस्तं समभिप्रशंसन् ।</s-l><s-l>योधास्त्वदीयाश्च हि सोमकाश्च वृत्रेन्द्रयोर्युद्धमिवामरौघाः ॥ ७ ॥</s-l></s-lg><s-lg><s-l>शरैः सुतीक्ष्णैः शतशोऽभ्यविध्यत्सुदर्शनः सात्वतमुख्यमाजौ ।</s-l><s-l>अनागतानेव तु तान्पृषत्कांश्चिच्छेद बाणैः शिनिपुंगवोऽपि ॥ ८ ॥</s-l></s-lg><s-lg><s-l>तथैव शक्रप्रतिमोऽपि सात्यकिः सुदर्शने यान्क्षिपति स्म सायकान् ।</s-l><s-l>द्विधा त्रिधा तानकरोत्सुदर्शनः शरोत्तमैः स्यन्दनवर्यमास्थितः ॥ ९ ॥</s-l></s-lg><s-lg><s-l>संप्रेक्ष्य बाणान्निहतांस्तदानीं सुदर्शनः सात्यकिबाणवेगैः ।</s-l><s-l>क्रोधाद्दिधक्षन्निव तिग्मतेजाः शरानमुञ्चत्तपनीयचित्रान् ॥ १० ॥</s-l></s-lg><s-lg><s-l>पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः ।</s-l><s-l>विव्याध देहावरणं विभिद्य ते सात्यकेराविविशुः शरीरम् ॥ ११ ॥</s-l></s-lg><s-lg><s-l>तथैव तस्यावनिपालपुत्रः संधाय बाणैरपरैर्ज्वलद्भिः ।</s-l><s-l>आजघ्निवांस्तान्रजतप्रकाशांश्चतुर्भिरश्वांश्चतुरः प्रसह्य ॥ १२ ॥</s-l></s-lg><s-lg><s-l>तथा तु तेनाभिहतस्तरस्वी नप्ता शिनेरिन्द्रसमानवीर्यः ।</s-l><s-l>सुदर्शनस्येषुगणैः सुतीक्ष्णैर्हयान्निहत्याशु ननाद नादम् ॥ १३ ॥</s-l></s-lg><s-lg><s-l>अथास्य सूतस्य शिरो निकृत्य भल्लेन वज्राशनिसंनिभेन ।</s-l><s-l>सुदर्शनस्यापि शिनिप्रवीरः क्षुरेण चिच्छेद शिरः प्रसह्य ॥ १४ ॥</s-l></s-lg><s-lg><s-l>सकुण्डलं पूर्णशशिप्रकाशं भ्राजिष्णु वक्त्रं निचकर्त देहात् ।</s-l><s-l>यथा पुरा वज्रधरः प्रसह्य बलस्य संख्येऽतिबलस्य राजन् ॥ १५ ॥</s-l></s-lg><s-lg><s-l>निहत्य तं पार्थिवपुत्रपौत्रं रणे यदूनामृषभस्तरस्वी ।</s-l><s-l>मुदा समेतः परया महात्मा रराज राजन्सुरराजकल्पः ॥ १६ ॥</s-l></s-lg><s-lg><s-l>ततो ययावर्जुनमेव येन निवार्य सैन्यं तव मार्गणौघैः ।</s-l><s-l>सदश्वयुक्तेन रथेन निर्याल्लोकान्विसिस्मापयिषुर्नृवीरः ॥ १७ ॥</s-l></s-lg><s-lg><s-l>तत्तस्य विस्मापयनीयमग्र्यमपूजयन्योधवराः समेताः ।</s-l><s-l>यद्वर्तमानानिषुगोचरेऽरीन्ददाह बाणैर्हुतभुग्यथैव ॥ १८ ॥</s-l></s-lg>