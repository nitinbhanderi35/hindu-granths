<s-lg><s-l> धृतराष्ट्र उवाच ।</s-l><s-l>यत्र वैकर्तनः कर्णो राक्षसश्च घटोत्कचः ।</s-l><s-l>निशीथे समसज्जेतां तद्युद्धमभवत्कथम् ॥ १ ॥</s-l></s-lg><s-lg><s-l>कीदृशं चाभवद्युद्धं तस्य घोरस्य रक्षसः ।</s-l><s-l>रथश्च कीदृशस्तस्य मायाः सर्वायुधानि च ॥ २ ॥</s-l></s-lg><s-lg><s-l>किंप्रमाणा हयास्तस्य रथकेतुर्धनुस्तथा ।</s-l><s-l>कीदृशं वर्म चैवास्य कण्ठत्राणं च कीदृशम् ।</s-l><s-l>पृष्टस्त्वमेतदाचक्ष्व कुशलो ह्यसि संजय ॥ ३ ॥</s-l></s-lg><s-lg><s-l> संजय उवाच ।</s-l><s-l>लोहिताक्षो महाकायस्ताम्रास्यो निम्नितोदरः ।</s-l><s-l>ऊर्ध्वरोमा हरिश्मश्रुः शङ्कुकर्णो महाहनुः ॥ ४ ॥</s-l></s-lg><s-lg><s-l>आकर्णाद्दारितास्यश्च तीक्ष्णदंष्ट्रः करालवान् ।</s-l><s-l>सुदीर्घताम्रजिह्वोष्ठो लम्बभ्रूः स्थूलनासिकः ॥ ५ ॥</s-l></s-lg><s-lg><s-l>नीलाङ्गो लोहितग्रीवो गिरिवर्ष्मा भयंकरः ।</s-l><s-l>महाकायो महाबाहुर्महाशीर्षो महाबलः ॥ ६ ॥</s-l></s-lg><s-lg><s-l>विकचः परुषस्पर्शो विकटोद्बद्धपिण्डिकः ।</s-l><s-l>स्थूलस्फिग्गूढनाभिश्च शिथिलोपचयो महान् ॥ ७ ॥</s-l></s-lg><s-lg><s-l>तथैव हस्ताभरणी महामायोऽङ्गदी तथा ।</s-l><s-l>उरसा धारयन्निष्कमग्निमालां यथाचलः ॥ ८ ॥</s-l></s-lg><s-lg><s-l>तस्य हेममयं चित्रं बहुरूपाङ्गशोभितम् ।</s-l><s-l>तोरणप्रतिमं शुभ्रं किरीटं मूर्ध्न्यशोभत ॥ ९ ॥</s-l></s-lg><s-lg><s-l>कुण्डले बालसूर्याभे मालां हेममयीं शुभाम् ।</s-l><s-l>धारयन्विपुलं कांस्यं कवचं च महाप्रभम् ॥ १० ॥</s-l></s-lg><s-lg><s-l>किङ्किणीशतनिर्घोषं रक्तध्वजपताकिनम् ।</s-l><s-l>ऋक्षचर्मावनद्धाङ्गं नल्वमात्रं महारथम् ॥ ११ ॥</s-l></s-lg><s-lg><s-l>सर्वायुधवरोपेतमास्थितो ध्वजमालिनम् ।</s-l><s-l>अष्टचक्रसमायुक्तं मेघगम्भीरनिस्वनम् ॥ १२ ॥</s-l></s-lg><s-lg><s-l>तत्र मातङ्गसंकाशा लोहिताक्षा विभीषणाः ।</s-l><s-l>कामवर्णजवा युक्ता बलवन्तोऽवहन्हयाः ॥ १३ ॥</s-l></s-lg><s-lg><s-l>राक्षसोऽस्य विरूपाक्षः सूतो दीप्तास्यकुण्डलः ।</s-l><s-l>रश्मिभिः सूर्यरश्म्याभैः संजग्राह हयान्रणे ।</s-l><s-l>स तेन सहितस्तस्थावरुणेन यथा रविः ॥ १४ ॥</s-l></s-lg><s-lg><s-l>संसक्त इव चाभ्रेण यथाद्रिर्महता महान् ।</s-l><s-l>दिवस्पृक्सुमहान्केतुः स्यन्दनेऽस्य समुच्छ्रितः ।</s-l><s-l>रक्तोत्तमाङ्गः क्रव्यादो गृध्रः परमभीषणः ॥ १५ ॥</s-l></s-lg><s-lg><s-l>वासवाशनिनिर्घोषं दृढज्यमभिविक्षिपन् ।</s-l><s-l>व्यक्तं किष्कुपरीणाहं द्वादशारत्नि कार्मुकम् ॥ १६ ॥</s-l></s-lg><s-lg><s-l>रथाक्षमात्रैरिषुभिः सर्वाः प्रच्छादयन्दिशः ।</s-l><s-l>तस्यां वीरापहारिण्यां निशायां कर्णमभ्ययात् ॥ १७ ॥</s-l></s-lg><s-lg><s-l>तस्य विक्षिपतश्चापं रथे विष्टभ्य तिष्ठतः ।</s-l><s-l>अश्रूयत धनुर्घोषो विस्फूर्जितमिवाशनेः ॥ १८ ॥</s-l></s-lg><s-lg><s-l>तेन वित्रास्यमानानि तव सैन्यानि भारत ।</s-l><s-l>समकम्पन्त सर्वाणि सिन्धोरिव महोर्मयः ॥ १९ ॥</s-l></s-lg><s-lg><s-l>तमापतन्तं संप्रेक्ष्य विरूपाक्षं विभीषणम् ।</s-l><s-l>उत्स्मयन्निव राधेयस्त्वरमाणोऽभ्यवारयत् ॥ २० ॥</s-l></s-lg><s-lg><s-l>ततः कर्णोऽभ्ययादेनमस्यन्नस्यन्तमन्तिकात् ।</s-l><s-l>मातङ्ग इव मातङ्गं यूथर्षभ इवर्षभम् ॥ २१ ॥</s-l></s-lg><s-lg><s-l>स संनिपातस्तुमुलस्तयोरासीद्विशां पते ।</s-l><s-l>कर्णराक्षसयो राजन्निन्द्रशम्बरयोरिव ॥ २२ ॥</s-l></s-lg><s-lg><s-l>तौ प्रगृह्य महावेगे धनुषी भीमनिस्वने ।</s-l><s-l>प्राच्छादयेतामन्योन्यं तक्षमाणौ महेषुभिः ॥ २३ ॥</s-l></s-lg><s-lg><s-l>ततः पूर्णायतोत्सृष्टैः शरैः संनतपर्वभिः ।</s-l><s-l>न्यवारयेतामन्योन्यं कांस्ये निर्भिद्य वर्मणी ॥ २४ ॥</s-l></s-lg><s-lg><s-l>तौ नखैरिव शार्दूलौ दन्तैरिव महाद्विपौ ।</s-l><s-l>रथशक्तिभिरन्योन्यं विशिखैश्च ततक्षतुः ॥ २५ ॥</s-l></s-lg><s-lg><s-l>संछिन्दन्तौ हि गात्राणि संदधानौ च सायकान् ।</s-l><s-l>धक्ष्यमाणौ शरव्रातैर्नोदीक्षितुमशक्नुताम् ॥ २६ ॥</s-l></s-lg><s-lg><s-l>तौ तु विक्षतसर्वाङ्गौ रुधिरौघपरिप्लुतौ ।</s-l><s-l>व्यभ्राजेतां यथा वारिप्रस्रुतौ गैरिकाचलौ ॥ २७ ॥</s-l></s-lg><s-lg><s-l>तौ शराग्रविभिन्नाङ्गौ निर्भिन्दन्तौ परस्परम् ।</s-l><s-l>नाकम्पयेतामन्योन्यं यतमानौ महाद्युती ॥ २८ ॥</s-l></s-lg><s-lg><s-l>तत्प्रवृत्तं निशायुद्धं चिरं सममिवाभवत् ।</s-l><s-l>प्राणयोर्दीव्यतो राजन्कर्णराक्षसयोर्मृधे ॥ २९ ॥</s-l></s-lg><s-lg><s-l>तस्य संदधतस्तीक्ष्णाञ्शरांश्चासक्तमस्यतः ।</s-l><s-l>धनुर्घोषेण वित्रस्ताः स्वे परे च तदाभवन् ।</s-l><s-l>घटोत्कचं यदा कर्णो विशेषयति नो नृप ॥ ३० ॥</s-l></s-lg><s-lg><s-l>ततः प्रादुष्करोद्दिव्यमस्त्रमस्त्रविदां वरः ।</s-l><s-l>कर्णेन विहितं दृष्ट्वा दिव्यमस्त्रं घटोत्कचः ।</s-l><s-l>प्रादुश्चक्रे महामायां राक्षसः पाण्डुनन्दनः ॥ ३१ ॥</s-l></s-lg><s-lg><s-l>शूलमुद्गरधारिण्या शैलपादपहस्तया ।</s-l><s-l>रक्षसां घोररूपाणां महत्या सेनया वृतः ॥ ३२ ॥</s-l></s-lg><s-lg><s-l>तमुद्यतमहाचापं दृष्ट्वा ते व्यथिता नृपाः ।</s-l><s-l>भूतान्तकमिवायान्तं कालदण्डोग्रधारिणम् ॥ ३३ ॥</s-l></s-lg><s-lg><s-l>घटोत्कचप्रमुक्तेन सिंहनादेन भीषिताः ।</s-l><s-l>प्रसुस्रुवुर्गजा मूत्रं विव्यथुश्च नरा भृशम् ॥ ३४ ॥</s-l></s-lg><s-lg><s-l>ततोऽश्मवृष्टिरत्युग्रा महत्यासीत्समन्ततः ।</s-l><s-l>अर्धरात्रेऽधिकबलैर्विमुक्ता रक्षसां बलैः ॥ ३५ ॥</s-l></s-lg><s-lg><s-l>आयसानि च चक्राणि भुशुण्ड्यः शक्तितोमराः ।</s-l><s-l>पतन्त्यविरलाः शूलाः शतघ्न्यः पट्टिशास्तथा ॥ ३६ ॥</s-l></s-lg><s-lg><s-l>तदुग्रमतिरौद्रं च दृष्ट्वा युद्धं नराधिपाः ।</s-l><s-l>पुत्राश्च तव योधाश्च व्यथिता विप्रदुद्रुवुः ॥ ३७ ॥</s-l></s-lg><s-lg><s-l>तत्रैकोऽस्त्रबलश्लाघी कर्णो मानी न विव्यथे ।</s-l><s-l>व्यधमच्च शरैर्मायां घटोत्कचविनिर्मिताम् ॥ ३८ ॥</s-l></s-lg><s-lg><s-l>मायायां तु प्रहीणायाममर्षात्स घटोत्कचः ।</s-l><s-l>विससर्ज शरान्घोरान्सूतपुत्रं त आविशन् ॥ ३९ ॥</s-l></s-lg><s-lg><s-l>ततस्ते रुधिराभ्यक्ता भित्त्वा कर्णं महाहवे ।</s-l><s-l>विविशुर्धरणीं बाणाः संक्रुद्धा इव पन्नगाः ॥ ४० ॥</s-l></s-lg><s-lg><s-l>सूतपुत्रस्तु संक्रुद्धो लघुहस्तः प्रतापवान् ।</s-l><s-l>घटोत्कचमतिक्रम्य बिभेद दशभिः शरैः ॥ ४१ ॥</s-l></s-lg><s-lg><s-l>घटोत्कचो विनिर्भिन्नः सूतपुत्रेण मर्मसु ।</s-l><s-l>चक्रं दिव्यं सहस्रारमगृह्णाद्व्यथितो भृशम् ॥ ४२ ॥</s-l></s-lg><s-lg><s-l>क्षुरान्तं बालसूर्याभं मणिरत्नविभूषितम् ।</s-l><s-l>चिक्षेपाधिरथेः क्रुद्धो भैमसेनिर्जिघांसया ॥ ४३ ॥</s-l></s-lg><s-lg><s-l>प्रविद्धमतिवेगेन विक्षिप्तं कर्णसायकैः ।</s-l><s-l>अभाग्यस्येव संकल्पस्तन्मोघमपतद्भुवि ॥ ४४ ॥</s-l></s-lg><s-lg><s-l>घटोत्कचस्तु संक्रुद्धो दृष्ट्वा चक्रं निपातितम् ।</s-l><s-l>कर्णं प्राच्छादयद्बाणैः स्वर्भानुरिव भास्करम् ॥ ४५ ॥</s-l></s-lg><s-lg><s-l>सूतपुत्रस्त्वसंभ्रान्तो रुद्रोपेन्द्रेन्द्रविक्रमः ।</s-l><s-l>घटोत्कचरथं तूर्णं छादयामास पत्रिभिः ॥ ४६ ॥</s-l></s-lg><s-lg><s-l>घटोत्कचेन क्रुद्धेन गदा हेमाङ्गदा तदा ।</s-l><s-l>क्षिप्ता भ्राम्य शरैः सापि कर्णेनाभ्याहतापतत् ॥ ४७ ॥</s-l></s-lg><s-lg><s-l>ततोऽन्तरिक्षमुत्पत्य कालमेघ इवोन्नदन् ।</s-l><s-l>प्रववर्ष महाकायो द्रुमवर्षं नभस्तलात् ॥ ४८ ॥</s-l></s-lg><s-lg><s-l>ततो मायाविनं कर्णो भीमसेनसुतं दिवि ।</s-l><s-l>मार्गणैरभिविव्याध घनं सूर्य इवांशुभिः ॥ ४९ ॥</s-l></s-lg><s-lg><s-l>तस्य सर्वान्हयान्हत्वा संछिद्य शतधा रथम् ।</s-l><s-l>अभ्यवर्षच्छरैः कर्णः पर्जन्य इव वृष्टिमान् ॥ ५० ॥</s-l></s-lg><s-lg><s-l>न चास्यासीदनिर्भिन्नं गात्रे द्व्यङ्गुलमन्तरम् ।</s-l><s-l>सोऽदृश्यत मुहूर्तेन श्वाविच्छललितो यथा ॥ ५१ ॥</s-l></s-lg><s-lg><s-l>न हयान्न रथं तस्य न ध्वजं न घटोत्कचम् ।</s-l><s-l>दृष्टवन्तः स्म समरे शरौघैरभिसंवृतम् ॥ ५२ ॥</s-l></s-lg><s-lg><s-l>स तु कर्णस्य तद्दिव्यमस्त्रमस्त्रेण शातयन् ।</s-l><s-l>मायायुद्धेन मायावी सूतपुत्रमयोधयत् ॥ ५३ ॥</s-l></s-lg><s-lg><s-l>सोऽयोधयत्तदा कर्णं मायया लाघवेन च ।</s-l><s-l>अलक्ष्यमाणोऽथ दिवि शरजालेषु संपतन् ॥ ५४ ॥</s-l></s-lg><s-lg><s-l>भैमसेनिर्महामायो मायया कुरुसत्तम ।</s-l><s-l>प्रचकार महामायां मोहयन्निव भारत ॥ ५५ ॥</s-l></s-lg><s-lg><s-l>स स्म कृत्वा विरूपाणि वदनान्यशुभाननः ।</s-l><s-l>अग्रसत्सूतपुत्रस्य दिव्यान्यस्त्राणि मायया ॥ ५६ ॥</s-l></s-lg><s-lg><s-l>पुनश्चापि महाकायः संछिन्नः शतधा रणे ।</s-l><s-l>गतसत्त्वो निरुत्साहः पतितः खाद्व्यदृश्यत ।</s-l><s-l>हतं तं मन्यमानाः स्म प्राणदन्कुरुपुंगवाः ॥ ५७ ॥</s-l></s-lg><s-lg><s-l>अथ देहैर्नवैरन्यैर्दिक्षु सर्वास्वदृश्यत ।</s-l><s-l>पुनश्चापि महाकायः शतशीर्षः शतोदरः ॥ ५८ ॥</s-l></s-lg><s-lg><s-l>व्यदृश्यत महाबाहुर्मैनाक इव पर्वतः ।</s-l><s-l>अङ्गुष्ठमात्रो भूत्वा च पुनरेव स राक्षसः ।</s-l><s-l>सागरोर्मिरिवोद्धूतस्तिर्यगूर्ध्वमवर्तत ॥ ५९ ॥</s-l></s-lg><s-lg><s-l>वसुधां दारयित्वा च पुनरप्सु न्यमज्जत ।</s-l><s-l>अदृश्यत तदा तत्र पुनरुन्मज्जितोऽन्यतः ॥ ६० ॥</s-l></s-lg><s-lg><s-l>सोऽवतीर्य पुनस्तस्थौ रथे हेमपरिष्कृते ।</s-l><s-l>क्षितिं द्यां च दिशश्चैव माययावृत्य दंशितः ॥ ६१ ॥</s-l></s-lg><s-lg><s-l>गत्वा कर्णरथाभ्याशं विचलत्कुण्डलाननः ।</s-l><s-l>प्राह वाक्यमसंभ्रान्तः सूतपुत्रं विशां पते ॥ ६२ ॥</s-l></s-lg><s-lg><s-l>तिष्ठेदानीं न मे जीवन्सूतपुत्र गमिष्यसि ।</s-l><s-l>युद्धश्रद्धामहं तेऽद्य विनेष्यामि रणाजिरे ॥ ६३ ॥</s-l></s-lg><s-lg><s-l>इत्युक्त्वा रोषताम्राक्षं रक्षः क्रूरपराक्रमम् ।</s-l><s-l>उत्पपातान्तरिक्षं च जहास च सुविस्वरम् ।</s-l><s-l>कर्णमभ्याहनच्चैव गजेन्द्रमिव केसरी ॥ ६४ ॥</s-l></s-lg><s-lg><s-l>रथाक्षमात्रैरिषुभिरभ्यवर्षद्घटोत्कचः ।</s-l><s-l>रथिनामृषभं कर्णं धाराभिरिव तोयदः ।</s-l><s-l>शरवृष्टिं च तां कर्णो दूरप्राप्तामशातयत् ॥ ६५ ॥</s-l></s-lg><s-lg><s-l>दृष्ट्वा च विहतां मायां कर्णेन भरतर्षभ ।</s-l><s-l>घटोत्कचस्ततो मायां ससर्जान्तर्हितः पुनः ॥ ६६ ॥</s-l></s-lg><s-lg><s-l>सोऽभवद्गिरिरित्युच्चः शिखरैस्तरुसंकटैः ।</s-l><s-l>शूलप्रासासिमुसलजलप्रस्रवणो महान् ॥ ६७ ॥</s-l></s-lg><s-lg><s-l>तमञ्जनचयप्रख्यं कर्णो दृष्ट्वा महीधरम् ।</s-l><s-l>प्रपातैरायुधान्युग्राण्युद्वहन्तं न चुक्षुभे ॥ ६८ ॥</s-l></s-lg><s-lg><s-l>स्मयन्निव ततः कर्णो दिव्यमस्त्रमुदीरयत् ।</s-l><s-l>ततः सोऽस्त्रेण शैलेन्द्रो विक्षिप्तो वै व्यनश्यत ॥ ६९ ॥</s-l></s-lg><s-lg><s-l>ततः स तोयदो भूत्वा नीलः सेन्द्रायुधो दिवि ।</s-l><s-l>अश्मवृष्टिभिरत्युग्रः सूतपुत्रमवाकिरत् ॥ ७० ॥</s-l></s-lg><s-lg><s-l>अथ संधाय वायव्यमस्त्रमस्त्रविदां वरः ।</s-l><s-l>व्यधमत्कालमेघं तं कर्णो वैकर्तनो वृषा ॥ ७१ ॥</s-l></s-lg><s-lg><s-l>स मार्गणगणैः कर्णो दिशः प्रच्छाद्य सर्वशः ।</s-l><s-l>जघानास्त्रं महाराज घटोत्कचसमीरितम् ॥ ७२ ॥</s-l></s-lg><s-lg><s-l>ततः प्रहस्य समरे भैमसेनिर्महाबलः ।</s-l><s-l>प्रादुश्चक्रे महामायां कर्णं प्रति महारथम् ॥ ७३ ॥</s-l></s-lg><s-lg><s-l>स दृष्ट्वा पुनरायान्तं रथेन रथिनां वरम् ।</s-l><s-l>घटोत्कचमसंभ्रान्तं राक्षसैर्बहुभिर्वृतम् ॥ ७४ ॥</s-l></s-lg><s-lg><s-l>सिंहशार्दूलसदृशैर्मत्तद्विरदविक्रमैः ।</s-l><s-l>गजस्थैश्च रथस्थैश्च वाजिपृष्ठगतैस्तथा ॥ ७५ ॥</s-l></s-lg><s-lg><s-l>नानाशस्त्रधरैर्घोरैर्नानाकवचभूषणैः ।</s-l><s-l>वृतं घटोत्कचं क्रूरैर्मरुद्भिरिव वासवम् ।</s-l><s-l>दृष्ट्वा कर्णो महेष्वासो योधयामास राक्षसम् ॥ ७६ ॥</s-l></s-lg><s-lg><s-l>घटोत्कचस्ततः कर्णं विद्ध्वा पञ्चभिराशुगैः ।</s-l><s-l>ननाद भैरवं नादं भीषयन्सर्वपार्थिवान् ॥ ७७ ॥</s-l></s-lg><s-lg><s-l>भूयश्चाञ्जलिकेनाथ समार्गणगणं महत् ।</s-l><s-l>कर्णहस्तस्थितं चापं चिच्छेदाशु घटोत्कचः ॥ ७८ ॥</s-l></s-lg><s-lg><s-l>अथान्यद्धनुरादाय दृढं भारसहं महत् ।</s-l><s-l>व्यकर्षत बलात्कर्ण इन्द्रायुधमिवोच्छ्रितम् ॥ ७९ ॥</s-l></s-lg><s-lg><s-l>ततः कर्णो महाराज प्रेषयामास सायकान् ।</s-l><s-l>सुवर्णपुङ्खाञ्शत्रुघ्नान्खचरान्राक्षसान्प्रति ॥ ८० ॥</s-l></s-lg><s-lg><s-l>तद्बाणैरर्दितं यूथं रक्षसां पीनवक्षसाम् ।</s-l><s-l>सिंहेनेवार्दितं वन्यं गजानामाकुलं कुलम् ॥ ८१ ॥</s-l></s-lg><s-lg><s-l>विधम्य राक्षसान्बाणैः साश्वसूतगजान्विभुः ।</s-l><s-l>ददाह भगवान्वह्निर्भूतानीव युगक्षये ॥ ८२ ॥</s-l></s-lg><s-lg><s-l>स हत्वा राक्षसीं सेनां शुशुभे सूतनन्दनः ।</s-l><s-l>पुरेव त्रिपुरं दग्ध्वा दिवि देवो महेश्वरः ॥ ८३ ॥</s-l></s-lg><s-lg><s-l>तेषु राजसहस्रेषु पाण्डवेयेषु मारिष ।</s-l><s-l>नैनं निरीक्षितुमपि कश्चिच्छक्नोति पार्थिव ॥ ८४ ॥</s-l></s-lg><s-lg><s-l>ऋते घटोत्कचाद्राजन्राक्षसेन्द्रान्महाबलात् ।</s-l><s-l>भीमवीर्यबलोपेतात्क्रुद्धाद्वैवस्वतादिव ॥ ८५ ॥</s-l></s-lg><s-lg><s-l>तस्य क्रुद्धस्य नेत्राभ्यां पावकः समजायत ।</s-l><s-l>महोल्काभ्यां यथा राजन्सार्चिषः स्नेहबिन्दवः ॥ ८६ ॥</s-l></s-lg><s-lg><s-l>तलं तलेन संहत्य संदश्य दशनच्छदम् ।</s-l><s-l>रथमास्थाय च पुनर्मायया निर्मितं पुनः ॥ ८७ ॥</s-l></s-lg><s-lg><s-l>युक्तं गजनिभैर्वाहैः पिशाचवदनैः खरैः ।</s-l><s-l>स सूतमब्रवीत्क्रुद्धः सूतपुत्राय मा वह ॥ ८८ ॥</s-l></s-lg><s-lg><s-l>स ययौ घोररूपेण रथेन रथिनां वरः ।</s-l><s-l>द्वैरथं सूतपुत्रेण पुनरेव विशां पते ॥ ८९ ॥</s-l></s-lg><s-lg><s-l>स चिक्षेप पुनः क्रुद्धः सूतपुत्राय राक्षसः ।</s-l><s-l>अष्टचक्रां महाघोरामशनिं रुद्रनिर्मिताम् ॥ ९० ॥</s-l></s-lg><s-lg><s-l>तामवप्लुत्य जग्राह कर्णो न्यस्य रथे धनुः ।</s-l><s-l>चिक्षेप चैनां तस्यैव स्यन्दनात्सोऽवपुप्लुवे ॥ ९१ ॥</s-l></s-lg><s-lg><s-l>साश्वसूतध्वजं यानं भस्म कृत्वा महाप्रभा ।</s-l><s-l>विवेश वसुधां भित्त्वा सुरास्तत्र विसिस्मियुः ॥ ९२ ॥</s-l></s-lg><s-lg><s-l>कर्णं तु सर्वभूतानि पूजयामासुरञ्जसा ।</s-l><s-l>यदवप्लुत्य जग्राह देवसृष्टां महाशनिम् ॥ ९३ ॥</s-l></s-lg><s-lg><s-l>एवं कृत्वा रणे कर्ण आरुरोह रथं पुनः ।</s-l><s-l>ततो मुमोच नाराचान्सूतपुत्रः परंतपः ॥ ९४ ॥</s-l></s-lg><s-lg><s-l>अशक्यं कर्तुमन्येन सर्वभूतेषु मानद ।</s-l><s-l>यदकार्षीत्तदा कर्णः संग्रामे भीमदर्शने ॥ ९५ ॥</s-l></s-lg><s-lg><s-l>स हन्यमानो नाराचैर्धाराभिरिव पर्वतः ।</s-l><s-l>गन्धर्वनगराकारः पुनरन्तरधीयत ॥ ९६ ॥</s-l></s-lg><s-lg><s-l>एवं स वै महामायो मायया लाघवेन च ।</s-l><s-l>अस्त्राणि तानि दिव्यानि जघान रिपुसूदनः ॥ ९७ ॥</s-l></s-lg><s-lg><s-l>निहन्यमानेष्वस्त्रेषु मायया तेन रक्षसा ।</s-l><s-l>असंभ्रान्तस्ततः कर्णस्तद्रक्षः प्रत्ययुध्यत ॥ ९८ ॥</s-l></s-lg><s-lg><s-l>ततः क्रुद्धो महाराज भैमसेनिर्महाबलः ।</s-l><s-l>चकार बहुधात्मानं भीषयाणो नराधिपान् ॥ ९९ ॥</s-l></s-lg><s-lg><s-l>ततो दिग्भ्यः समापेतुः सिंहव्याघ्रतरक्षवः ।</s-l><s-l>अग्निजिह्वाश्च भुजगा विहगाश्चाप्ययोमुखाः ॥ १०० ॥</s-l></s-lg><s-lg><s-l>स कीर्यमाणो निशितैः कर्णचापच्युतैः शरैः ।</s-l><s-l>नगराद्रिवनप्रख्यस्तत्रैवान्तरधीयत ॥ १०१ ॥</s-l></s-lg><s-lg><s-l>राक्षसाश्च पिशाचाश्च यातुधानाः शलावृकाः ।</s-l><s-l>ते कर्णं भक्षयिष्यन्तः सर्वतः समुपाद्रवन् ।</s-l><s-l>अथैनं वाग्भिरुग्राभिस्त्रासयां चक्रिरे तदा ॥ १०२ ॥</s-l></s-lg><s-lg><s-l>उद्यतैर्बहुभिर्घोरैरायुधैः शोणितोक्षितैः ।</s-l><s-l>तेषामनेकैरेकैकं कर्णो विव्याध चाशुगैः ॥ १०३ ॥</s-l></s-lg><s-lg><s-l>प्रतिहत्य तु तां मायां दिव्येनास्त्रेण राक्षसीम् ।</s-l><s-l>आजघान हयानस्य शरैः संनतपर्वभिः ॥ १०४ ॥</s-l></s-lg><s-lg><s-l>ते भग्ना विकृताङ्गाश्च छिन्नपृष्ठाश्च सायकैः ।</s-l><s-l>वसुधामन्वपद्यन्त पश्यतस्तस्य रक्षसः ॥ १०५ ॥</s-l></s-lg><s-lg><s-l>स भग्नमायो हैडिम्बः कर्णं वैकर्तनं ततः ।</s-l><s-l>एष ते विदधे मृत्युमित्युक्त्वान्तरधीयत ॥ १०६ ॥</s-l></s-lg>