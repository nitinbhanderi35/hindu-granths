<s-lg><s-l> संजय उवाच ।</s-l><s-l>स तथा विरथः कर्णः पुनर्भीमेन निर्जितः ।</s-l><s-l>रथमन्यं समास्थाय सद्यो विव्याध पाण्डवम् ॥ १ ॥</s-l></s-lg><s-lg><s-l>महागजाविवासाद्य विषाणाग्रैः परस्परम् ।</s-l><s-l>शरैः पूर्णायतोत्सृष्टैरन्योन्यमभिजघ्नतुः ॥ २ ॥</s-l></s-lg><s-lg><s-l>अथ कर्णः शरव्रातैर्भीमं बलवदर्दयत् ।</s-l><s-l>ननाद बलवन्नादं पुनर्विव्याध चोरसि ॥ ३ ॥</s-l></s-lg><s-lg><s-l>तं भीमो दशभिर्बाणैः प्रत्यविध्यदजिह्मगैः ।</s-l><s-l>पुनर्विव्याध विंशत्या शराणां नतपर्वणाम् ॥ ४ ॥</s-l></s-lg><s-lg><s-l>कर्णस्तु नवभिर्भीमं विद्ध्वा राजन्स्तनान्तरे ।</s-l><s-l>ध्वजमेकेन विव्याध सायकेन शितेन ह ॥ ५ ॥</s-l></s-lg><s-lg><s-l>सायकानां ततः पार्थस्त्रिषष्ट्या प्रत्यविध्यत ।</s-l><s-l>तोत्त्रैरिव महानागं कशाभिरिव वाजिनम् ॥ ६ ॥</s-l></s-lg><s-lg><s-l>सोऽतिविद्धो महाराज पाण्डवेन यशस्विना ।</s-l><s-l>सृक्विणी लेलिहन्वीरः क्रोधसंरक्तलोचनः ॥ ७ ॥</s-l></s-lg><s-lg><s-l>ततः शरं महाराज सर्वकायावदारणम् ।</s-l><s-l>प्राहिणोद्भीमसेनाय बलायेन्द्र इवाशनिम् ॥ ८ ॥</s-l></s-lg><s-lg><s-l>स निर्भिद्य रणे पार्थं सूतपुत्रधनुश्च्युतः ।</s-l><s-l>अगच्छद्दारयन्भूमिं चित्रपुङ्खः शिलीमुखः ॥ ९ ॥</s-l></s-lg><s-lg><s-l>सर्वशैक्यां चतुष्किष्कुं गुर्वीं रुक्माङ्गदां गदाम् ।</s-l><s-l>प्राहिणोत्सूतपुत्राय षडस्रामविचारयन् ॥ १० ॥</s-l></s-lg><s-lg><s-l>तया जघानाधिरथेः सदश्वान्साधुवाहिनः ।</s-l><s-l>गदया भारतः क्रुद्धो वज्रेणेन्द्र इवासुरान् ॥ ११ ॥</s-l></s-lg><s-lg><s-l>ततो भीमो महाबाहुः क्षुराभ्यां भरतर्षभ ।</s-l><s-l>ध्वजमाधिरथेश्छित्त्वा सूतमभ्यहनत्तदा ॥ १२ ॥</s-l></s-lg><s-lg><s-l>हताश्वसूतमुत्सृज्य रथं स पतितध्वजम् ।</s-l><s-l>विस्फारयन्धनुः कर्णस्तस्थौ भारत दुर्मनाः ॥ १३ ॥</s-l></s-lg><s-lg><s-l>तत्राद्भुतमपश्याम राधेयस्य पराक्रमम् ।</s-l><s-l>विरथो रथिनां श्रेष्ठो वारयामास यद्रिपुम् ॥ १४ ॥</s-l></s-lg><s-lg><s-l>विरथं तं रथश्रेष्ठं दृष्ट्वाधिरथिमाहवे ।</s-l><s-l>दुर्योधनस्ततो राजन्नभ्यभाषत दुर्मुखम् ॥ १५ ॥</s-l></s-lg><s-lg><s-l>एष दुर्मुख राधेयो भीमेन विरथीकृतः ।</s-l><s-l>तं रथेन नरश्रेष्ठं संपादय महारथम् ॥ १६ ॥</s-l></s-lg><s-lg><s-l>दुर्योधनवचः श्रुत्वा ततो भारत दुर्मुखः ।</s-l><s-l>त्वरमाणोऽब्ययात्कर्णं भीमं चावारयच्छरैः ॥ १७ ॥</s-l></s-lg><s-lg><s-l>दुर्मुखं प्रेक्ष्य संग्रामे सूतपुत्रपदानुगम् ।</s-l><s-l>वायुपुत्रः प्रहृष्टोऽभूत्सृक्किणी परिलेलिहन् ॥ १८ ॥</s-l></s-lg><s-lg><s-l>ततः कर्णं महाराज वारयित्वा शिलीमुखैः ।</s-l><s-l>दुर्मुखाय रथं शीघ्रं प्रेषयामास पाण्डवः ॥ १९ ॥</s-l></s-lg><s-lg><s-l>तस्मिन्क्षणे महाराज नवभिर्नतपर्वभिः ।</s-l><s-l>सुपुङ्खैर्दुर्मुखं भीमः शरैर्निन्ये यमक्षयम् ॥ २० ॥</s-l></s-lg><s-lg><s-l>ततस्तमेवाधिरथिः स्यन्दनं दुर्मुखे हते ।</s-l><s-l>आस्थितः प्रबभौ राजन्दीप्यमान इवांशुमान् ॥ २१ ॥</s-l></s-lg><s-lg><s-l>शयानं भिन्नमर्माणं दुर्मुखं शोणितोक्षितम् ।</s-l><s-l>दृष्ट्वा कर्णोऽश्रुपूर्णाक्षो मुहूर्तं नाभ्यवर्तत ॥ २२ ॥</s-l></s-lg><s-lg><s-l>तं गतासुमतिक्रम्य कृत्वा कर्णः प्रदक्षिणम् ।</s-l><s-l>दीर्घमुष्णं श्वसन्वीरो न किंचित्प्रत्यपद्यत ॥ २३ ॥</s-l></s-lg><s-lg><s-l>तस्मिंस्तु विवरे राजन्नाराचान्गार्ध्रवाससः ।</s-l><s-l>प्राहिणोत्सूतपुत्राय भीमसेनश्चतुर्दश ॥ २४ ॥</s-l></s-lg><s-lg><s-l>ते तस्य कवचं भित्त्वा स्वर्णपुङ्खा महौजसः ।</s-l><s-l>हेमचित्रा महाराज द्योतयन्तो दिशो दश ॥ २५ ॥</s-l></s-lg><s-lg><s-l>अपिबन्सूतपुत्रस्य शोणितं रक्तभोजनाः ।</s-l><s-l>क्रुद्धा इव मनुष्येन्द्र भुजगाः कालचोदिताः ॥ २६ ॥</s-l></s-lg><s-lg><s-l>प्रसर्पमाणा मेदिन्यां ते व्यरोचन्त मार्गणाः ।</s-l><s-l>अर्धप्रविष्टाः संरब्धा बिलानीव महोरगाः ॥ २७ ॥</s-l></s-lg><s-lg><s-l>तं प्रत्यविध्यद्राधेयो जाम्बूनदविभूषितैः ।</s-l><s-l>चतुर्दशभिरत्युग्रैर्नाराचैरविचारयन् ॥ २८ ॥</s-l></s-lg><s-lg><s-l>ते भीमसेनस्य भुजं सव्यं निर्भिद्य पत्रिणः ।</s-l><s-l>प्राविशन्मेदिनीं भीमाः क्रौञ्चं पत्ररथा इव ॥ २९ ॥</s-l></s-lg><s-lg><s-l>ते व्यरोचन्त नाराचाः प्रविशन्तो वसुंधराम् ।</s-l><s-l>गच्छत्यस्तं दिनकरे दीप्यमाना इवांशवः ॥ ३० ॥</s-l></s-lg><s-lg><s-l>स निर्भिन्नो रणे भीमो नाराचैर्मर्मभेदिभिः ।</s-l><s-l>सुस्राव रुधिरं भूरि पर्वतः सलिलं यथा ॥ ३१ ॥</s-l></s-lg><s-lg><s-l>स भीमस्त्रिभिरायस्तः सूतपुत्रं पतत्रिभिः ।</s-l><s-l>सुपर्णवेगैर्विव्याध सारथिं चास्य सप्तभिः ॥ ३२ ॥</s-l></s-lg><s-lg><s-l>स विह्वलो महाराज कर्णो भीमबलार्दितः ।</s-l><s-l>प्राद्रवज्जवनैरश्वै रणं हित्वा महायशाः ॥ ३३ ॥</s-l></s-lg><s-lg><s-l>भीमसेनस्तु विस्फार्य चापं हेमपरिष्कृतम् ।</s-l><s-l>आहवेऽतिरथोऽतिष्ठज्ज्वलन्निव हुताशनः ॥ ३४ ॥</s-l></s-lg>