<s-lg><s-l> संजय उवाच ।</s-l><s-l>तद्बलं सुमहद्दीर्णं त्वदीयं प्रेक्ष्य वीर्यवान् ।</s-l><s-l>दधारैको रणे पाण्डून्वृषसेनोऽस्त्रमायया ॥ १ ॥</s-l></s-lg><s-lg><s-l>शरा दश दिशो मुक्ता वृषसेनेन मारिष ।</s-l><s-l>विचेरुस्ते विनिर्भिद्य नरवाजिरथद्विपान् ॥ २ ॥</s-l></s-lg><s-lg><s-l>तस्य दीप्ता महाबाणा विनिश्चेरुः सहस्रशः ।</s-l><s-l>भानोरिव महाबाहो ग्रीष्मकाले मरीचयः ॥ ३ ॥</s-l></s-lg><s-lg><s-l>तेनार्दिता महाराज रथिनः सादिनस्तथा ।</s-l><s-l>निपेतुरुर्व्यां सहसा वातनुन्ना इव द्रुमाः ॥ ४ ॥</s-l></s-lg><s-lg><s-l>हयौघांश्च रथौघांश्च गजौघांश्च समन्ततः ।</s-l><s-l>अपातयद्रणे राजञ्शतशोऽथ सहस्रशः ॥ ५ ॥</s-l></s-lg><s-lg><s-l>दृष्ट्वा तमेवं समरे विचरन्तमभीतवत् ।</s-l><s-l>सहिताः सर्वराजानः परिवव्रुः समन्ततः ॥ ६ ॥</s-l></s-lg><s-lg><s-l>नाकुलिस्तु शतानीको वृषसेनं समभ्ययात् ।</s-l><s-l>विव्याध चैनं दशभिर्नाराचैर्मर्मभेदिभिः ॥ ७ ॥</s-l></s-lg><s-lg><s-l>तस्य कर्णात्मजश्चापं छित्त्वा केतुमपातयत् ।</s-l><s-l>तं भ्रातरं परीप्सन्तो द्रौपदेयाः समभ्ययुः ॥ ८ ॥</s-l></s-lg><s-lg><s-l>कर्णात्मजं शरव्रातैश्चक्रुश्चादृश्यमञ्जसा ।</s-l><s-l>तान्नदन्तोऽभ्यधावन्त द्रोणपुत्रमुखा रथाः ॥ ९ ॥</s-l></s-lg><s-lg><s-l>छादयन्तो महाराज द्रौपदेयान्महारथान् ।</s-l><s-l>शरैर्नानाविधैस्तूर्णं पर्वताञ्जलदा इव ॥ १० ॥</s-l></s-lg><s-lg><s-l>तान्पाण्डवाः प्रत्यगृह्णंस्त्वरिताः पुत्रगृद्धिनः ।</s-l><s-l>पाञ्चालाः केकया मत्स्याः सृञ्जयाश्चोद्यतायुधाः ॥ ११ ॥</s-l></s-lg><s-lg><s-l>तद्युद्धमभवद्घोरं तुमुलं लोमहर्षणम् ।</s-l><s-l>त्वदीयैः पाण्डुपुत्राणां देवानामिव दानवैः ॥ १२ ॥</s-l></s-lg><s-lg><s-l>एवमुत्तमसंरम्भा युयुधुः कुरुपाण्डवाः ।</s-l><s-l>परस्परमुदीक्षन्तः परस्परकृतागसः ॥ १३ ॥</s-l></s-lg><s-lg><s-l>तेषां ददृशिरे कोपाद्वपूंष्यमिततेजसाम् ।</s-l><s-l>युयुत्सूनामिवाकाशे पतत्रिवरभोगिनाम् ॥ १४ ॥</s-l></s-lg><s-lg><s-l>भीमकर्णकृपद्रोणद्रौणिपार्षतसात्यकैः ।</s-l><s-l>बभासे स रणोद्देशः कालसूर्यैरिवोदितैः ॥ १५ ॥</s-l></s-lg><s-lg><s-l>तदासीत्तुमुलं युद्धं निघ्नतामितरेतरम् ।</s-l><s-l>महाबलानां बलिभिर्दानवानां यथा सुरैः ॥ १६ ॥</s-l></s-lg><s-lg><s-l>ततो युधिष्ठिरानीकमुद्धूतार्णवनिस्वनम् ।</s-l><s-l>त्वदीयमवधीत्सैन्यं संप्रद्रुतमहारथम् ॥ १७ ॥</s-l></s-lg><s-lg><s-l>तत्प्रभग्नं बलं दृष्ट्वा शत्रुभिर्भृशमर्दितम् ।</s-l><s-l>अलं द्रुतेन वः शूरा इति द्रोणोऽभ्यभाषत ॥ १८ ॥</s-l></s-lg><s-lg><s-l>ततः शोणहयः क्रुद्धश्चतुर्दन्त इव द्विपः ।</s-l><s-l>प्रविश्य पाण्डवानीकं युधिष्ठिरमुपाद्रवत् ॥ १९ ॥</s-l></s-lg><s-lg><s-l>तमविध्यच्छितैर्बाणैः कङ्कपत्रैर्युधिष्ठिरः ।</s-l><s-l>तस्य द्रोणो धनुश्छित्त्वा तं द्रुतं समुपाद्रवत् ॥ २० ॥</s-l></s-lg><s-lg><s-l>चक्ररक्षः कुमारस्तु पाञ्चालानां यशस्करः ।</s-l><s-l>दधार द्रोणमायान्तं वेलेव सरितां पतिम् ॥ २१ ॥</s-l></s-lg><s-lg><s-l>द्रोणं निवारितं दृष्ट्वा कुमारेण द्विजर्षभम् ।</s-l><s-l>सिंहनादरवो ह्यासीत्साधु साध्विति भाषताम् ॥ २२ ॥</s-l></s-lg><s-lg><s-l>कुमारस्तु ततो द्रोणं सायकेन महाहवे ।</s-l><s-l>विव्याधोरसि संक्रुद्धः सिंहवच्चानदन्मुहुः ॥ २३ ॥</s-l></s-lg><s-lg><s-l>संवार्य तु रणे द्रोणः कुमारं वै महाबलः ।</s-l><s-l>शरैरनेकसाहस्रैः कृतहस्तो जितक्लमः ॥ २४ ॥</s-l></s-lg><s-lg><s-l>तं शूरमार्यव्रतिनमस्त्रार्थकृतनिश्रमम् ।</s-l><s-l>चक्ररक्षमपामृद्नात्कुमारं द्विजसत्तमः ॥ २५ ॥</s-l></s-lg><s-lg><s-l>स मध्यं प्राप्य सेनायाः सर्वाः परिचरन्दिशः ।</s-l><s-l>तव सैन्यस्य गोप्तासीद्भारद्वाजो रथर्षभः ॥ २६ ॥</s-l></s-lg><s-lg><s-l>शिखण्डिनं द्वादशभिर्विंशत्या चोत्तमौजसम् ।</s-l><s-l>नकुलं पञ्चभिर्विद्ध्वा सहदेवं च सप्तभिः ॥ २७ ॥</s-l></s-lg><s-lg><s-l>युधिष्ठिरं द्वादशभिर्द्रौपदेयांस्त्रिभिस्त्रिभिः ।</s-l><s-l>सात्यकिं पञ्चभिर्विद्ध्वा मत्स्यं च दशभिः शरैः ॥ २८ ॥</s-l></s-lg><s-lg><s-l>व्यक्षोभयद्रणे योधान्यथामुख्यानभिद्रवन् ।</s-l><s-l>अभ्यवर्तत संप्रेप्सुः कुन्तीपुत्रं युधिष्ठिरम् ॥ २९ ॥</s-l></s-lg><s-lg><s-l>युगंधरस्ततो राजन्भारद्वाजं महारथम् ।</s-l><s-l>वारयामास संक्रुद्धं वातोद्धूतमिवार्णवम् ॥ ३० ॥</s-l></s-lg><s-lg><s-l>युधिष्ठिरं स विद्ध्वा तु शरैः संनतपर्वभिः ।</s-l><s-l>युगंधरं च भल्लेन रथनीडादपाहरत् ॥ ३१ ॥</s-l></s-lg><s-lg><s-l>ततो विराटद्रुपदौ केकयाः सात्यकिः शिबिः ।</s-l><s-l>व्याघ्रदत्तश्च पाञ्चाल्यः सिंहसेनश्च वीर्यवान् ॥ ३२ ॥</s-l></s-lg><s-lg><s-l>एते चान्ये च बहवः परीप्सन्तो युधिष्ठिरम् ।</s-l><s-l>आवव्रुस्तस्य पन्थानं किरन्तः सायकान्बहून् ॥ ३३ ॥</s-l></s-lg><s-lg><s-l>व्याघ्रदत्तश्च पाञ्चाल्यो द्रोणं विव्याध मार्गणैः ।</s-l><s-l>पञ्चाशद्भिः शितै राजंस्तत उच्चुक्रुशुर्जनाः ॥ ३४ ॥</s-l></s-lg><s-lg><s-l>त्वरितं सिंहसेनस्तु द्रोणं विद्ध्वा महारथम् ।</s-l><s-l>प्राहसत्सहसा हृष्टस्त्रासयन्वै यतव्रतम् ॥ ३५ ॥</s-l></s-lg><s-lg><s-l>ततो विस्फार्य नयने धनुर्ज्यामवमृज्य च ।</s-l><s-l>तलशब्दं महत्कृत्वा द्रोणस्तं समुपाद्रवत् ॥ ३६ ॥</s-l></s-lg><s-lg><s-l>ततस्तु सिंहसेनस्य शिरः कायात्सकुण्डलम् ।</s-l><s-l>व्याघ्रदत्तस्य चाक्रम्य भल्लाभ्यामहरद्बली ॥ ३७ ॥</s-l></s-lg><s-lg><s-l>तान्प्रमृद्य शरव्रातैः पाण्डवानां महारथान् ।</s-l><s-l>युधिष्ठिरसमभ्याशे तस्थौ मृत्युरिवान्तकः ॥ ३८ ॥</s-l></s-lg><s-lg><s-l>ततोऽभवन्महाशब्दो राजन्यौधिष्ठिरे बले ।</s-l><s-l>हृतो राजेति योधानां समीपस्थे यतव्रते ॥ ३९ ॥</s-l></s-lg><s-lg><s-l>अब्रुवन्सैनिकास्तत्र दृष्ट्वा द्रोणस्य विक्रमम् ।</s-l><s-l>अद्य राजा धार्तराष्ट्रः कृतार्थो वै भविष्यति ।</s-l><s-l>आगमिष्यति नो नूनं धार्तराष्ट्रस्य संयुगे ॥ ४० ॥</s-l></s-lg><s-lg><s-l>एवं संजल्पतां तेषां तावकानां महारथः ।</s-l><s-l>आयाज्जवेन कौन्तेयो रथघोषेण नादयन् ॥ ४१ ॥</s-l></s-lg><s-lg><s-l>शोणितोदां रथावर्तां कृत्वा विशसने नदीम् ।</s-l><s-l>शूरास्थिचयसंकीर्णां प्रेतकूलापहारिणीम् ॥ ४२ ॥</s-l></s-lg><s-lg><s-l>तां शरौघमहाफेनां प्रासमत्स्यसमाकुलाम् ।</s-l><s-l>नदीमुत्तीर्य वेगेन कुरून्विद्राव्य पाण्डवः ॥ ४३ ॥</s-l></s-lg><s-lg><s-l>ततः किरीटी सहसा द्रोणानीकमुपाद्रवत् ।</s-l><s-l>छादयन्निषुजालेन महता मोहयन्निव ॥ ४४ ॥</s-l></s-lg><s-lg><s-l>शीघ्रमभ्यस्यतो बाणान्संदधानस्य चानिशम् ।</s-l><s-l>नान्तरं ददृशे कश्चित्कौन्तेयस्य यशस्विनः ॥ ४५ ॥</s-l></s-lg><s-lg><s-l>न दिशो नान्तरिक्षं च न द्यौर्नैव च मेदिनी ।</s-l><s-l>अदृश्यत महाराज बाणभूतमिवाभवत् ॥ ४६ ॥</s-l></s-lg><s-lg><s-l>नादृश्यत तदा राजंस्तत्र किंचन संयुगे ।</s-l><s-l>बाणान्धकारे महति कृते गाण्डीवधन्वना ॥ ४७ ॥</s-l></s-lg><s-lg><s-l>सूर्ये चास्तमनुप्राप्ते रजसा चाभिसंवृते ।</s-l><s-l>नाज्ञायत तदा शत्रुर्न सुहृन्न च किंचन ॥ ४८ ॥</s-l></s-lg><s-lg><s-l>ततोऽवहारं चक्रुस्ते द्रोणदुर्योधनादयः ।</s-l><s-l>तान्विदित्वा भृशं त्रस्तानयुद्धमनसः परान् ॥ ४९ ॥</s-l></s-lg><s-lg><s-l>स्वान्यनीकानि बीभत्सुः शनकैरवहारयत् ।</s-l><s-l>ततोऽभितुष्टुवुः पार्थं प्रहृष्टाः पाण्डुसृञ्जयाः ।</s-l><s-l>पाञ्चालाश्च मनोज्ञाभिर्वाग्भिः सूर्यमिवर्षयः ॥ ५० ॥</s-l></s-lg><s-lg><s-l>एवं स्वशिबिरं प्रायाज्जित्वा शत्रून्धनंजयः ।</s-l><s-l>पृष्ठतः सर्वसैन्यानां मुदितो वै सकेशवः ॥ ५१ ॥</s-l></s-lg><s-lg><s-l>मसारगल्वर्कसुवर्णरूप्यैर्वज्रप्रवालस्फटिकैश्च मुख्यैः ।</s-l><s-l>चित्रे रथे पाण्डुसुतो बभासे नक्षत्रचित्रे वियतीव चन्द्रः ॥ ५२ ॥</s-l></s-lg>