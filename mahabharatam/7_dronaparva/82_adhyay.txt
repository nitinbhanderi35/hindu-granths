<s-lg><s-l> संजय उवाच ।</s-l><s-l>बृहत्क्षत्रमथायान्तं केकयं दृढविक्रमम् ।</s-l><s-l>क्षेमधूर्तिर्महाराज विव्याधोरसि मार्गणैः ॥ १ ॥</s-l></s-lg><s-lg><s-l>बृहत्क्षत्रस्तु तं राजा नवत्या नतपर्वणाम् ।</s-l><s-l>आजघ्ने त्वरितो युद्धे द्रोणानीकबिभित्सया ॥ २ ॥</s-l></s-lg><s-lg><s-l>क्षेमधूर्तिस्तु संक्रुद्धः केकयस्य महात्मनः ।</s-l><s-l>धनुश्चिच्छेद भल्लेन पीतेन निशितेन च ॥ ३ ॥</s-l></s-lg><s-lg><s-l>अथैनं छिन्नधन्वानं शरेण नतपर्वणा ।</s-l><s-l>विव्याध हृदये तूर्णं प्रवरं सर्वधन्विनाम् ॥ ४ ॥</s-l></s-lg><s-lg><s-l>अथान्यद्धनुरादाय बृहत्क्षत्रो हसन्निव ।</s-l><s-l>व्यश्वसूतध्वजं चक्रे क्षेमधूर्तिं महारथम् ॥ ५ ॥</s-l></s-lg><s-lg><s-l>ततोऽपरेण भल्लेन पीतेन निशितेन च ।</s-l><s-l>जहार नृपतेः कायाच्छिरो ज्वलितकुण्डलम् ॥ ६ ॥</s-l></s-lg><s-lg><s-l>तच्छिन्नं सहसा तस्य शिरः कुञ्चितमूर्धजम् ।</s-l><s-l>सकिरीटं महीं प्राप्य बभौ ज्योतिरिवाम्बरात् ॥ ७ ॥</s-l></s-lg><s-lg><s-l>तं निहत्य रणे हृष्टो बृहत्क्षत्रो महारथः ।</s-l><s-l>सहसाभ्यपतत्सैन्यं तावकं पार्थकारणात् ॥ ८ ॥</s-l></s-lg><s-lg><s-l>धृष्टकेतुमथायान्तं द्रोणहेतोः पराक्रमी ।</s-l><s-l>वीरधन्वा महेष्वासो वारयामास भारत ॥ ९ ॥</s-l></s-lg><s-lg><s-l>तौ परस्परमासाद्य शरदंष्ट्रौ तरस्विनौ ।</s-l><s-l>शरैरनेकसाहस्रैरन्योन्यमभिजघ्नतुः ॥ १० ॥</s-l></s-lg><s-lg><s-l>तावुभौ नरशार्दूलौ युयुधाते परस्परम् ।</s-l><s-l>महावने तीव्रमदौ वारणाविव यूथपौ ॥ ११ ॥</s-l></s-lg><s-lg><s-l>गिरिगह्वरमासाद्य शार्दूलाविव रोषितौ ।</s-l><s-l>युयुधाते महावीर्यौ परस्परजिघांसया ॥ १२ ॥</s-l></s-lg><s-lg><s-l>तद्युद्धमासीत्तुमुलं प्रेक्षणीयं विशां पते ।</s-l><s-l>सिद्धचारणसंघानां विस्मयाद्भुतदर्शनम् ॥ १३ ॥</s-l></s-lg><s-lg><s-l>वीरधन्वा ततः क्रुद्धो धृष्टकेतोः शरासनम् ।</s-l><s-l>द्विधा चिच्छेद भल्लेन प्रहसन्निव भारत ॥ १४ ॥</s-l></s-lg><s-lg><s-l>तदुत्सृज्य धनुश्छिन्नं चेदिराजो महारथः ।</s-l><s-l>शक्तिं जग्राह विपुलां रुक्मदण्डामयस्मयीम् ॥ १५ ॥</s-l></s-lg><s-lg><s-l>तां तु शक्तिं महावीर्यां दोर्भ्यामायम्य भारत ।</s-l><s-l>चिक्षेप सहसा यत्तो वीरधन्वरथं प्रति ॥ १६ ॥</s-l></s-lg><s-lg><s-l>स तया वीरघातिन्या शक्त्या त्वभिहतो भृशम् ।</s-l><s-l>निर्भिन्नहृदयस्तूर्णं निपपात रथान्महीम् ॥ १७ ॥</s-l></s-lg><s-lg><s-l>तस्मिन्विनिहते शूरे त्रिगर्तानां महारथे ।</s-l><s-l>बलं तेऽभज्यत विभो पाण्डवेयैः समन्ततः ॥ १८ ॥</s-l></s-lg><s-lg><s-l>सहदेवे ततः षष्टिं सायकान्दुर्मुखोऽक्षिपत् ।</s-l><s-l>ननाद च महानादं तर्जयन्पाण्डवं रणे ॥ १९ ॥</s-l></s-lg><s-lg><s-l>मद्रेयस्तु ततः क्रुद्धो दुर्मुखं दशभिः शरैः ।</s-l><s-l>भ्राता भ्रातरमायान्तं विव्याध प्रहसन्निव ॥ २० ॥</s-l></s-lg><s-lg><s-l>तं रणे रभसं दृष्ट्वा सहदेवं महाबलम् ।</s-l><s-l>दुर्मुखो नवभिर्बाणैस्ताडयामास भारत ॥ २१ ॥</s-l></s-lg><s-lg><s-l>दुर्मुखस्य तु भल्लेन छित्त्वा केतुं महाबलः ।</s-l><s-l>जघान चतुरो वाहांश्चतुर्भिर्निशितैः शरैः ॥ २२ ॥</s-l></s-lg><s-lg><s-l>अथापरेण भल्लेन पीतेन निशितेन च ।</s-l><s-l>चिच्छेद सारथेः कायाच्छिरो ज्वलितकुण्डलम् ॥ २३ ॥</s-l></s-lg><s-lg><s-l>क्षुरप्रेण च तीक्ष्णेन कौरव्यस्य महद्धनुः ।</s-l><s-l>सहदेवो रणे छित्त्वा तं च विव्याध पञ्चभिः ॥ २४ ॥</s-l></s-lg><s-lg><s-l>हताश्वं तु रथं त्यक्त्वा दुर्मुखो विमनास्तदा ।</s-l><s-l>आरुरोह रथं राजन्निरमित्रस्य भारत ॥ २५ ॥</s-l></s-lg><s-lg><s-l>सहदेवस्ततः क्रुद्धो निरमित्रं महाहवे ।</s-l><s-l>जघान पृतनामध्ये भल्लेन परवीरहा ॥ २६ ॥</s-l></s-lg><s-lg><s-l>स पपात रथोपस्थान्निरमित्रो जनेश्वरः ।</s-l><s-l>त्रिगर्तराजस्य सुतो व्यथयंस्तव वाहिनीम् ॥ २७ ॥</s-l></s-lg><s-lg><s-l>तं तु हत्वा महाबाहुः सहदेवो व्यरोचत ।</s-l><s-l>यथा दाशरथी रामः खरं हत्वा महाबलम् ॥ २८ ॥</s-l></s-lg><s-lg><s-l>हाहाकारो महानासीत्त्रिगर्तानां जनेश्वर ।</s-l><s-l>राजपुत्रं हतं दृष्ट्वा निरमित्रं महाबलम् ॥ २९ ॥</s-l></s-lg><s-lg><s-l>नकुलस्ते सुतं राजन्विकर्णं पृथुलोचनम् ।</s-l><s-l>मुहूर्ताज्जितवान्संख्ये तदद्भुतमिवाभवत् ॥ ३० ॥</s-l></s-lg><s-lg><s-l>सात्यकिं व्याघ्रदत्तस्तु शरैः संनतपर्वभिः ।</s-l><s-l>चक्रेऽदृश्यं साश्वसूतं सध्वजं पृतनान्तरे ॥ ३१ ॥</s-l></s-lg><s-lg><s-l>तान्निवार्य शराञ्शूरः शैनेयः कृतहस्तवत् ।</s-l><s-l>साश्वसूतध्वजं बाणैर्व्याघ्रदत्तमपातयत् ॥ ३२ ॥</s-l></s-lg><s-lg><s-l>कुमारे निहते तस्मिन्मगधस्य सुते प्रभो ।</s-l><s-l>मागधाः सर्वतो यत्ता युयुधानमुपाद्रवन् ॥ ३३ ॥</s-l></s-lg><s-lg><s-l>विसृजन्तः शरांश्चैव तोमरांश्च सहस्रशः ।</s-l><s-l>भिण्डिपालांस्तथा प्रासान्मुद्गरान्मुसलानपि ॥ ३४ ॥</s-l></s-lg><s-lg><s-l>अयोधयन्रणे शूराः सात्वतं युद्धदुर्मदम् ।</s-l><s-l>तांस्तु सर्वान्स बलवान्सात्यक्तिर्युद्धदुर्मदः ।</s-l><s-l>नातिकृच्छ्राद्धसन्नेव विजिग्ये पुरुषर्षभ ॥ ३५ ॥</s-l></s-lg><s-lg><s-l>मागधान्द्रवतो दृष्ट्वा हतशेषान्समन्ततः ।</s-l><s-l>बलं तेऽभज्यत विभो युयुधानशरार्दितम् ॥ ३६ ॥</s-l></s-lg><s-lg><s-l>नाशयित्वा रणे सैन्यं त्वदीयं माधवोत्तमः ।</s-l><s-l>विधुन्वानो धनुःश्रेष्ठं व्यभ्राजत महायशाः ॥ ३७ ॥</s-l></s-lg><s-lg><s-l>भज्यमानं बलं राजन्सात्वतेन महात्मना ।</s-l><s-l>नाभ्यवर्तत युद्धाय त्रासितं दीर्घबाहुना ॥ ३८ ॥</s-l></s-lg><s-lg><s-l>ततो द्रोणो भृशं क्रुद्धः सहसोद्वृत्य चक्षुषी ।</s-l><s-l>सात्यकिं सत्यकर्माणं स्वयमेवाभिदुद्रुवे ॥ ३९ ॥</s-l></s-lg>