<s-lg><s-l> धृतराष्ट्र उवाच ।</s-l><s-l>भारद्वाजेन भग्नेषु पाण्डवेषु महामृधे ।</s-l><s-l>पाञ्चालेषु च सर्वेषु कश्चिदन्योऽभ्यवर्तत ॥ १ ॥</s-l></s-lg><s-lg><s-l>आर्यां युद्धे मतिं कृत्वा क्षत्रियाणां यशस्करीम् ।</s-l><s-l>असेवितां कापुरुषैः सेवितां पुरुषर्षभैः ॥ २ ॥</s-l></s-lg><s-lg><s-l>स हि वीरो नरः सूत यो भग्नेषु निवर्तते ।</s-l><s-l>अहो नासीत्पुमान्कश्चिद्दृष्ट्वा द्रोणं व्यवस्थितम् ॥ ३ ॥</s-l></s-lg><s-lg><s-l>जृम्भमाणमिव व्याघ्रं प्रभिन्नमिव कुञ्जरम् ।</s-l><s-l>त्यजन्तमाहवे प्राणान्संनद्धं चित्रयोधिनम् ॥ ४ ॥</s-l></s-lg><s-lg><s-l>महेष्वासं नरव्याघ्रं द्विषतामघवर्धनम् ।</s-l><s-l>कृतज्ञं सत्यनिरतं दुर्योधनहितैषिणम् ॥ ५ ॥</s-l></s-lg><s-lg><s-l>भारद्वाजं तथानीके दृष्ट्वा शूरमवस्थितम् ।</s-l><s-l>के वीराः संन्यवर्तन्त तन्ममाचक्ष्व संजय ॥ ६ ॥</s-l></s-lg><s-lg><s-l> संजय उवाच ।</s-l><s-l>तान्दृष्ट्वा चलितान्संख्ये प्रणुन्नान्द्रोणसायकैः ।</s-l><s-l>पाञ्चालान्पाण्डवान्मत्स्यान्सृञ्जयांश्चेदिकेकयान् ॥ ७ ॥</s-l></s-lg><s-lg><s-l>द्रोणचापविमुक्तेन शरौघेणासुहारिणा ।</s-l><s-l>सिन्धोरिव महौघेन ह्रियमाणान्यथा प्लवान् ॥ ८ ॥</s-l></s-lg><s-lg><s-l>कौरवाः सिंहनादेन नानावाद्यस्वनेन च ।</s-l><s-l>रथद्विपनराश्वैश्च सर्वतः पर्यवारयन् ॥ ९ ॥</s-l></s-lg><s-lg><s-l>तान्पश्यन्सैन्यमध्यस्थो राजा स्वजनसंवृतः ।</s-l><s-l>दुर्योधनोऽब्रवीत्कर्णं प्रहृष्टः प्रहसन्निव ॥ १० ॥</s-l></s-lg><s-lg><s-l>पश्य राधेय पाञ्चालान्प्रणुन्नान्द्रोणसायकैः ।</s-l><s-l>सिंहेनेव मृगान्वन्यांस्त्रासितान्दृढधन्वना ॥ ११ ॥</s-l></s-lg><s-lg><s-l>नैते जातु पुनर्युद्धमीहेयुरिति मे मतिः ।</s-l><s-l>यथा तु भग्ना द्रोणेन वातेनेव महाद्रुमाः ॥ १२ ॥</s-l></s-lg><s-lg><s-l>अर्द्यमानाः शरैरेते रुक्मपुङ्खैर्महात्मना ।</s-l><s-l>पथा नैकेन गच्छन्ति घूर्णमानास्ततस्ततः ॥ १३ ॥</s-l></s-lg><s-lg><s-l>संनिरुद्धाश्च कौरव्यैर्द्रोणेन च महात्मना ।</s-l><s-l>एतेऽन्ये मण्डलीभूताः पावकेनेव कुञ्जराः ॥ १४ ॥</s-l></s-lg><s-lg><s-l>भ्रमरैरिव चाविष्टा द्रोणस्य निशितैः शरैः ।</s-l><s-l>अन्योन्यं समलीयन्त पलायनपरायणाः ॥ १५ ॥</s-l></s-lg><s-lg><s-l>एष भीमो दृढक्रोधो हीनः पाण्डवसृञ्जयैः ।</s-l><s-l>मदीयैरावृतो योधैः कर्ण तर्जयतीव माम् ॥ १६ ॥</s-l></s-lg><s-lg><s-l>व्यक्तं द्रोणमयं लोकमद्य पश्यति दुर्मतिः ।</s-l><s-l>निराशो जीवितान्नूनमद्य राज्याच्च पाण्डवः ॥ १७ ॥</s-l></s-lg><s-lg><s-l> कर्ण उवाच ।</s-l><s-l>नैष जातु महाबाहुर्जीवन्नाहवमुत्सृजेत् ।</s-l><s-l>न चेमान्पुरुषव्याघ्र सिंहनादान्विशक्ष्यते ॥ १८ ॥</s-l></s-lg><s-lg><s-l>न चापि पाण्डवा युद्धे भज्येरन्निति मे मतिः ।</s-l><s-l>शूराश्च बलवन्तश्च कृतास्त्रा युद्धदुर्मदाः ॥ १९ ॥</s-l></s-lg><s-lg><s-l>विषाग्निद्यूतसंक्लेशान्वनवासं च पाण्डवाः ।</s-l><s-l>स्मरमाणा न हास्यन्ति संग्राममिति मे मतिः ॥ २० ॥</s-l></s-lg><s-lg><s-l>निकृतो हि महाबाहुरमितौजा वृकोदरः ।</s-l><s-l>वरान्वरान्हि कौन्तेयो रथोदारान्हनिष्यति ॥ २१ ॥</s-l></s-lg><s-lg><s-l>असिना धनुषा शक्त्या हयैर्नागैर्नरै रथैः ।</s-l><s-l>आयसेन च दण्डेन व्रातान्व्रातान्हनिष्यति ॥ २२ ॥</s-l></s-lg><s-lg><s-l>तमेते चानुवर्तन्ते सात्यकिप्रमुखा रथाः ।</s-l><s-l>पाञ्चालाः केकया मत्स्याः पाण्डवाश्च विशेषतः ॥ २३ ॥</s-l></s-lg><s-lg><s-l>शूराश्च बलवन्तश्च विक्रान्ताश्च महारथाः ।</s-l><s-l>विशेषतश्च भीमेन संरब्धेनाभिचोदिताः ॥ २४ ॥</s-l></s-lg><s-lg><s-l>ते द्रोणमभिवर्तन्ते सर्वतः कुरुपुंगवाः ।</s-l><s-l>वृकोदरं परीप्सन्तः सूर्यमभ्रगणा इव ॥ २५ ॥</s-l></s-lg><s-lg><s-l>एकायनगता ह्येते पीडयेयुर्यतव्रतम् ।</s-l><s-l>अरक्ष्यमाणं शलभा यथा दीपं मुमूर्षवः ।</s-l><s-l>असंशयं कृतास्त्राश्च पर्याप्ताश्चापि वारणे ॥ २६ ॥</s-l></s-lg><s-lg><s-l>अतिभारं त्वहं मन्ये भारद्वाजे समाहितम् ।</s-l><s-l>ते शीघ्रमनुगच्छामो यत्र द्रोणो व्यवस्थितः ।</s-l><s-l>काका इव महानागं मा वै हन्युर्यतव्रतम् ॥ २७ ॥</s-l></s-lg><s-lg><s-l> संजय उवाच ।</s-l><s-l>राधेयस्य वचः श्रुत्वा राजा दुर्योधनस्तदा ।</s-l><s-l>भ्रातृभिः सहितो राजन्प्रायाद्द्रोणरथं प्रति ॥ २८ ॥</s-l></s-lg><s-lg><s-l>तत्रारावो महानासीदेकं द्रोणं जिघांसताम् ।</s-l><s-l>पाण्डवानां निवृत्तानां नानावर्णैर्हयोत्तमैः ॥ २९ ॥</s-l></s-lg>