<s-lg><s-l> धृतराष्ट्र उवाच ।</s-l><s-l>शृणु दिव्यानि कर्माणि वासुदेवस्य संजय ।</s-l><s-l>कृतवान्यानि गोविन्दो यथा नान्यः पुमान्क्वचित् ॥ १ ॥</s-l></s-lg><s-lg><s-l>संवर्धता गोपकुले बालेनैव महात्मना ।</s-l><s-l>विख्यापितं बलं बाह्वोस्त्रिषु लोकेषु संजय ॥ २ ॥</s-l></s-lg><s-lg><s-l>उच्चैःश्रवस्तुल्यबलं वायुवेगसमं जवे ।</s-l><s-l>जघान हयराजं यो यमुनावनवासिनम् ॥ ३ ॥</s-l></s-lg><s-lg><s-l>दानवं घोरकर्माणं गवां मृत्युमिवोत्थितम् ।</s-l><s-l>वृषरूपधरं बाल्ये भुजाभ्यां निजघान ह ॥ ४ ॥</s-l></s-lg><s-lg><s-l>प्रलम्बं नरकं जम्भं पीठं चापि महासुरम् ।</s-l><s-l>मुरुं चाचलसंकाशमवधीत्पुष्करेक्षणः ॥ ५ ॥</s-l></s-lg><s-lg><s-l>तथा कंसो महातेजा जरासंधेन पालितः ।</s-l><s-l>विक्रमेणैव कृष्णेन सगणः शातितो रणे ॥ ६ ॥</s-l></s-lg><s-lg><s-l>सुनामा नाम विक्रान्तः समग्राक्षौहिणीपतिः ।</s-l><s-l>भोजराजस्य मध्यस्थो भ्राता कंसस्य वीर्यवान् ॥ ७ ॥</s-l></s-lg><s-lg><s-l>बलदेवद्वितीयेन कृष्णेनामित्रघातिना ।</s-l><s-l>तरस्वी समरे दग्धः ससैन्यः शूरसेनराट् ॥ ८ ॥</s-l></s-lg><s-lg><s-l>दुर्वासा नाम विप्रर्षिस्तथा परमकोपनः ।</s-l><s-l>आराधितः सदारेण स चास्मै प्रददौ वरान् ॥ ९ ॥</s-l></s-lg><s-lg><s-l>तथा गान्धारराजस्य सुतां वीरः स्वयंवरे ।</s-l><s-l>निर्जित्य पृथिवीपालानवहत्पुष्करेक्षणः ॥ १० ॥</s-l></s-lg><s-lg><s-l>अमृष्यमाणा राजानो यस्य जात्या हया इव ।</s-l><s-l>रथे वैवाहिके युक्ताः प्रतोदेन कृतव्रणाः ॥ ११ ॥</s-l></s-lg><s-lg><s-l>जरासंधं महाबाहुमुपायेन जनार्दनः ।</s-l><s-l>परेण घातयामास पृथगक्षौहिणीपतिम् ॥ १२ ॥</s-l></s-lg><s-lg><s-l>चेदिराजं च विक्रान्तं राजसेनापतिं बली ।</s-l><s-l>अर्घे विवदमानं च जघान पशुवत्तदा ॥ १३ ॥</s-l></s-lg><s-lg><s-l>सौभं दैत्यपुरं स्वस्थं शाल्वगुप्तं दुरासदम् ।</s-l><s-l>समुद्रकुक्षौ विक्रम्य पातयामास माधवः ॥ १४ ॥</s-l></s-lg><s-lg><s-l>अङ्गान्वङ्गान्कलिङ्गांश्च मागधान्काशिकोसलान् ।</s-l><s-l>वत्सगर्गकरूषांश्च पुण्ड्रांश्चाप्यजयद्रणे ॥ १५ ॥</s-l></s-lg><s-lg><s-l>आवन्त्यान्दाक्षिणात्यांश्च पार्वतीयान्दशेरकान् ।</s-l><s-l>काश्मीरकानौरसकान्पिशाचांश्च समन्दरान् ॥ १६ ॥</s-l></s-lg><s-lg><s-l>काम्बोजान्वाटधानांश्च चोलान्पाण्ड्यांश्च संजय ।</s-l><s-l>त्रिगर्तान्मालवांश्चैव दरदांश्च सुदुर्जयान् ॥ १७ ॥</s-l></s-lg><s-lg><s-l>नानादिग्भ्यश्च संप्राप्तान्व्रातानश्वशकान्प्रति ।</s-l><s-l>जितवान्पुण्डरीकाक्षो यवनांश्च सहानुगान् ॥ १८ ॥</s-l></s-lg><s-lg><s-l>प्रविश्य मकरावासं यादोभिरभिसंवृतम् ।</s-l><s-l>जिगाय वरुणं युद्धे सलिलान्तर्गतं पुरा ॥ १९ ॥</s-l></s-lg><s-lg><s-l>युधि पञ्चजनं हत्वा पातालतलवासिनम् ।</s-l><s-l>पाञ्चजन्यं हृषीकेशो दिव्यं शङ्खमवाप्तवान् ॥ २० ॥</s-l></s-lg><s-lg><s-l>खाण्डवे पार्थसहितस्तोषयित्वा हुताशनम् ।</s-l><s-l>आग्नेयमस्त्रं दुर्धर्षं चक्रं लेभे महाबलः ॥ २१ ॥</s-l></s-lg><s-lg><s-l>वैनतेयं समारुह्य त्रासयित्वामरावतीम् ।</s-l><s-l>महेन्द्रभवनाद्वीरः पारिजातमुपानयत् ॥ २२ ॥</s-l></s-lg><s-lg><s-l>तच्च मर्षितवाञ्शक्रो जानंस्तस्य पराक्रमम् ।</s-l><s-l>राज्ञां चाप्यजितं कंचित्कृष्णेनेह न शुश्रुम ॥ २३ ॥</s-l></s-lg><s-lg><s-l>यच्च तन्महदाश्चर्यं सभायां मम संजय ।</s-l><s-l>कृतवान्पुण्डरीकाक्षः कस्तदन्य इहार्हति ॥ २४ ॥</s-l></s-lg><s-lg><s-l>यच्च भक्त्या प्रपन्नोऽहमद्राक्षं कृष्णमीश्वरम् ।</s-l><s-l>तन्मे सुविदितं सर्वं प्रत्यक्षमिव चागमत् ॥ २५ ॥</s-l></s-lg><s-lg><s-l>नान्तो विक्रमयुक्तस्य बुद्ध्या युक्तस्य वा पुनः ।</s-l><s-l>कर्मणः शक्यते गन्तुं हृषीकेशस्य संजय ॥ २६ ॥</s-l></s-lg><s-lg><s-l>तथा गदश्च साम्बश्च प्रद्युम्नोऽथ विदूरथः ।</s-l><s-l>आगावहोऽनिरुद्धश्च चारुदेष्णश्च सारणः ॥ २७ ॥</s-l></s-lg><s-lg><s-l>उल्मुको निशठश्चैव झल्ली बभ्रुश्च वीर्यवान् ।</s-l><s-l>पृथुश्च विपृथुश्चैव समीकोऽथारिमेजयः ॥ २८ ॥</s-l></s-lg><s-lg><s-l>एते वै बलवन्तश्च वृष्णिवीराः प्रहारिणः ।</s-l><s-l>कथंचित्पाण्डवानीकं श्रयेयुः समरे स्थिताः ॥ २९ ॥</s-l></s-lg><s-lg><s-l>आहूता वृष्णिवीरेण केशवेन महात्मना ।</s-l><s-l>ततः संशयितं सर्वं भवेदिति मतिर्मम ॥ ३० ॥</s-l></s-lg><s-lg><s-l>नागायुतबलो वीरः कैलासशिखरोपमः ।</s-l><s-l>वनमाली हली रामस्तत्र यत्र जनार्दनः ॥ ३१ ॥</s-l></s-lg><s-lg><s-l>यमाहुः सर्वपितरं वासुदेवं द्विजातयः ।</s-l><s-l>अपि वा ह्येष पाण्डूनां योत्स्यतेऽर्थाय संजय ॥ ३२ ॥</s-l></s-lg><s-lg><s-l>स यदा तात संनह्येत्पाण्डवार्थाय केशवः ।</s-l><s-l>न तदा प्रत्यनीकेषु भविता तस्य कश्चन ॥ ३३ ॥</s-l></s-lg><s-lg><s-l>यदि स्म कुरवः सर्वे जयेयुः सर्वपाण्डवान् ।</s-l><s-l>वार्ष्णेयोऽर्थाय तेषां वै गृह्णीयाच्छस्त्रमुत्तमम् ॥ ३४ ॥</s-l></s-lg><s-lg><s-l>ततः सर्वान्नरव्याघ्रो हत्वा नरपतीन्रणे ।</s-l><s-l>कौरवांश्च महाबाहुः कुन्त्यै दद्यात्स मेदिनीम् ॥ ३५ ॥</s-l></s-lg><s-lg><s-l>यस्य यन्ता हृषीकेशो योद्धा यस्य धनंजयः ।</s-l><s-l>रथस्य तस्य कः संख्ये प्रत्यनीको भवेद्रथः ॥ ३६ ॥</s-l></s-lg><s-lg><s-l>न केनचिदुपायेन कुरूणां दृश्यते जयः ।</s-l><s-l>तस्मान्मे सर्वमाचक्ष्व यथा युद्धमवर्तत ॥ ३७ ॥</s-l></s-lg><s-lg><s-l>अर्जुनः केशवस्यात्मा कृष्णोऽप्यात्मा किरीटिनः ।</s-l><s-l>अर्जुने विजयो नित्यं कृष्णे कीर्तिश्च शाश्वती ॥ ३८ ॥</s-l></s-lg><s-lg><s-l>प्राधान्येन हि भूयिष्ठममेयाः केशवे गुणाः ।</s-l><s-l>मोहाद्दुर्योधनः कृष्णं यन्न वेत्तीह माधवम् ॥ ३९ ॥</s-l></s-lg><s-lg><s-l>मोहितो दैवयोगेन मृत्युपाशपुरस्कृतः ।</s-l><s-l>न वेद कृष्णं दाशार्हमर्जुनं चैव पाण्डवम् ॥ ४० ॥</s-l></s-lg><s-lg><s-l>पूर्वदेवौ महात्मानौ नरनारायणावुभौ ।</s-l><s-l>एकात्मानौ द्विधाभूतौ दृश्येते मानवैर्भुवि ॥ ४१ ॥</s-l></s-lg><s-lg><s-l>मनसापि हि दुर्धर्षौ सेनामेतां यशस्विनौ ।</s-l><s-l>नाशयेतामिहेच्छन्तौ मानुषत्वात्तु नेच्छतः ॥ ४२ ॥</s-l></s-lg><s-lg><s-l>युगस्येव विपर्यासो लोकानामिव मोहनम् ।</s-l><s-l>भीष्मस्य च वधस्तात द्रोणस्य च महात्मनः ॥ ४३ ॥</s-l></s-lg><s-lg><s-l>न ह्येव ब्रह्मचर्येण न वेदाध्ययनेन च ।</s-l><s-l>न क्रियाभिर्न शस्त्रेण मृत्योः कश्चिद्विमुच्यते ॥ ४४ ॥</s-l></s-lg><s-lg><s-l>लोकसंभावितौ वीरौ कृतास्त्रौ युद्धदुर्मदौ ।</s-l><s-l>भीष्मद्रोणौ हतौ श्रुत्वा किं नु जीवामि संजय ॥ ४५ ॥</s-l></s-lg><s-lg><s-l>यां तां श्रियमसूयामः पुरा यातां युधिष्ठिरे ।</s-l><s-l>अद्य तामनुजानीमो भीष्मद्रोणवधेन च ॥ ४६ ॥</s-l></s-lg><s-lg><s-l>तथा च मत्कृते प्राप्तः कुरूणामेष संक्षयः ।</s-l><s-l>पक्वानां हि वधे सूत वज्रायन्ते तृणान्यपि ॥ ४७ ॥</s-l></s-lg><s-lg><s-l>अनन्यमिदमैश्वर्यं लोके प्राप्तो युधिष्ठिरः ।</s-l><s-l>यस्य कोपान्महेष्वासौ भीष्मद्रोणौ निपातितौ ॥ ४८ ॥</s-l></s-lg><s-lg><s-l>प्राप्तः प्रकृतितो धर्मो नाधर्मो मानवान्प्रति ।</s-l><s-l>क्रूरः सर्वविनाशाय कालः समतिवर्तते ॥ ४९ ॥</s-l></s-lg><s-lg><s-l>अन्यथा चिन्तिता ह्यर्था नरैस्तात मनस्विभिः ।</s-l><s-l>अन्यथैव हि गच्छन्ति दैवादिति मतिर्मम ॥ ५० ॥</s-l></s-lg><s-lg><s-l>तस्मादपरिहार्येऽर्थे संप्राप्ते कृच्छ्र उत्तमे ।</s-l><s-l>अपारणीये दुश्चिन्त्ये यथाभूतं प्रचक्ष्व मे ॥ ५१ ॥</s-l></s-lg>