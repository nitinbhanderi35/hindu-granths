<s-lg><s-l> संजय उवाच ।</s-l><s-l>तमुद्यतं महाबाहुं दुःशासनरथं प्रति ।</s-l><s-l>त्वरितं त्वरणीयेषु धनंजयहितैषिणम् ॥ १ ॥</s-l></s-lg><s-lg><s-l>त्रिगर्तानां महेष्वासाः सुवर्णविकृतध्वजाः ।</s-l><s-l>सेनासमुद्रमाविष्टमानर्तं पर्यवारयन् ॥ २ ॥</s-l></s-lg><s-lg><s-l>अथैनं रथवंशेन सर्वतः संनिवार्य ते ।</s-l><s-l>अवाकिरञ्शरव्रातैः क्रुद्धाः परमधन्विनः ॥ ३ ॥</s-l></s-lg><s-lg><s-l>अजयद्राजपुत्रांस्तान्यतमानान्महारणे ।</s-l><s-l>एकः पञ्चाशतं शत्रून्सात्यकिः सत्यविक्रमः ॥ ४ ॥</s-l></s-lg><s-lg><s-l>संप्राप्य भारतीमध्यं तलघोषसमाकुलम् ।</s-l><s-l>असिशक्तिगदापूर्णमप्लवं सलिलं यथा ॥ ५ ॥</s-l></s-lg><s-lg><s-l>तत्राद्भुतमपश्याम शैनेयचरितं रणे ।</s-l><s-l>प्रतीच्यां दिशि तं दृष्ट्वा प्राच्यां पश्याम लाघवात् ॥ ६ ॥</s-l></s-lg><s-lg><s-l>उदीचीं दक्षिणां प्राचीं प्रतीचीं प्रसृतस्तथा ।</s-l><s-l>नृत्यन्निवाचरच्छूरो यथा रथशतं तथा ॥ ७ ॥</s-l></s-lg><s-lg><s-l>तद्दृष्ट्वा चरितं तस्य सिंहविक्रान्तगामिनः ।</s-l><s-l>त्रिगर्ताः संन्यवर्तन्त संतप्ताः स्वजनं प्रति ॥ ८ ॥</s-l></s-lg><s-lg><s-l>तमन्ये शूरसेनानां शूराः संख्ये न्यवारयन् ।</s-l><s-l>नियच्छन्तः शरव्रातैर्मत्तं द्विपमिवाङ्कुशैः ॥ ९ ॥</s-l></s-lg><s-lg><s-l>तान्न्यवारयदायस्तान्मुहूर्तमिव सात्यकिः ।</s-l><s-l>ततः कलिङ्गैर्युयुधे सोऽचिन्त्यबलविक्रमः ॥ १० ॥</s-l></s-lg><s-lg><s-l>तां च सेनामतिक्रम्य कलिङ्गानां दुरत्ययाम् ।</s-l><s-l>अथ पार्थं महाबाहुर्धनंजयमुपासदत् ॥ ११ ॥</s-l></s-lg><s-lg><s-l>तरन्निव जले श्रान्तो यथा स्थलमुपेयिवान् ।</s-l><s-l>तं दृष्ट्वा पुरुषव्याघ्रं युयुधानः समाश्वसत् ॥ १२ ॥</s-l></s-lg><s-lg><s-l>तमायान्तमभिप्रेक्ष्य केशवोऽर्जुनमब्रवीत् ।</s-l><s-l>असावायाति शैनेयस्तव पार्थ पदानुगः ॥ १३ ॥</s-l></s-lg><s-lg><s-l>एष शिष्यः सखा चैव तव सत्यपराक्रमः ।</s-l><s-l>सर्वान्योधांस्तृणीकृत्य विजिग्ये पुरुषर्षभः ॥ १४ ॥</s-l></s-lg><s-lg><s-l>एष कौरवयोधानां कृत्वा घोरमुपद्रवम् ।</s-l><s-l>तव प्राणैः प्रियतरः किरीटिन्नेति सात्यकिः ॥ १५ ॥</s-l></s-lg><s-lg><s-l>एष द्रोणं तथा भोजं कृतवर्माणमेव च ।</s-l><s-l>कदर्थीकृत्य विशिखैः फल्गुनाभ्येति सात्यकिः ॥ १६ ॥</s-l></s-lg><s-lg><s-l>धर्मराजप्रियान्वेषी हत्वा योधान्वरान्वरान् ।</s-l><s-l>शूरश्चैव कृतास्त्रश्च फल्गुनाभ्येति सात्यकिः ॥ १७ ॥</s-l></s-lg><s-lg><s-l>कृत्वा सुदुष्करं कर्म सैन्यमध्ये महाबलः ।</s-l><s-l>तव दर्शनमन्विच्छन्पाण्डवाभ्येति सात्यकिः ॥ १८ ॥</s-l></s-lg><s-lg><s-l>बहूनेकरथेनाजौ योधयित्वा महारथान् ।</s-l><s-l>आचार्यप्रमुखान्पार्थ आयात्येष हि सात्यकिः ॥ १९ ॥</s-l></s-lg><s-lg><s-l>स्वबाहुबलमाश्रित्य विदार्य च वरूथिनीम् ।</s-l><s-l>प्रेषितो धर्मपुत्रेण पर्थैषोऽभ्येति सात्यकिः ॥ २० ॥</s-l></s-lg><s-lg><s-l>यस्य नास्ति समो योधः कौरवेषु कथंचन ।</s-l><s-l>सोऽयमायाति कौन्तेय सात्यकिः सत्यविक्रमः ॥ २१ ॥</s-l></s-lg><s-lg><s-l>कुरुसैन्याद्विमुक्तो वै सिंहो मध्याद्गवामिव ।</s-l><s-l>निहत्य बहुलाः सेनाः पार्थैषोऽभ्येति सात्यकिः ॥ २२ ॥</s-l></s-lg><s-lg><s-l>एष राजसहस्राणां वक्त्रैः पङ्कजसंनिभैः ।</s-l><s-l>आस्तीर्य वसुधां पार्थ क्षिप्रमायाति सात्यकिः ॥ २३ ॥</s-l></s-lg><s-lg><s-l>एष दुर्योधनं जित्वा भ्रातृभिः सहितं रणे ।</s-l><s-l>निहत्य जलसंधं च क्षिप्रमायाति सात्यकिः ॥ २४ ॥</s-l></s-lg><s-lg><s-l>रुधिरौघवतीं कृत्वा नदीं शोणितकर्दमाम् ।</s-l><s-l>तृणवन्न्यस्य कौरव्यानेष आयाति सात्यकिः ॥ २५ ॥</s-l></s-lg><s-lg><s-l>ततोऽप्रहृष्टः कौन्तेयः केशवं वाक्यमब्रवीत् ।</s-l><s-l>न मे प्रियं महाबाहो यन्मामभ्येति सात्यकिः ॥ २६ ॥</s-l></s-lg><s-lg><s-l>न हि जानामि वृत्तान्तं धर्मराजस्य केशव ।</s-l><s-l>सात्वतेन विहीनः स यदि जीवति वा न वा ॥ २७ ॥</s-l></s-lg><s-lg><s-l>एतेन हि महाबाहो रक्षितव्यः स पार्थिवः ।</s-l><s-l>तमेष कथमुत्सृज्य मम कृष्ण पदानुगः ॥ २८ ॥</s-l></s-lg><s-lg><s-l>राजा द्रोणाय चोत्सृष्टः सैन्धवश्चानिपातितः ।</s-l><s-l>प्रत्युद्यातश्च शैनेयमेष भूरिश्रवा रणे ॥ २९ ॥</s-l></s-lg><s-lg><s-l>सोऽयं गुरुतरो भारः सैन्धवान्मे समाहितः ।</s-l><s-l>ज्ञातव्यश्च हि मे राजा रक्षितव्यश्च सात्यकिः ॥ ३० ॥</s-l></s-lg><s-lg><s-l>जयद्रथश्च हन्तव्यो लम्बते च दिवाकरः ।</s-l><s-l>श्रान्तश्चैष महाबाहुरल्पप्राणश्च सांप्रतम् ॥ ३१ ॥</s-l></s-lg><s-lg><s-l>परिश्रान्ता हयाश्चास्य हययन्ता च माधव ।</s-l><s-l>न च भूरिश्रवाः श्रान्तः ससहायश्च केशव ॥ ३२ ॥</s-l></s-lg><s-lg><s-l>अपीदानीं भवेदस्य क्षेममस्मिन्समागमे ।</s-l><s-l>कच्चिन्न सागरं तीर्त्वा सात्यकिः सत्यविक्रमः ।</s-l><s-l>गोष्पदं प्राप्य सीदेत महौजाः शिनिपुंगवः ॥ ३३ ॥</s-l></s-lg><s-lg><s-l>अपि कौरवमुख्येन कृतास्त्रेण महात्मना ।</s-l><s-l>समेत्य भूरिश्रवसा स्वस्तिमान्सात्यकिर्भवेत् ॥ ३४ ॥</s-l></s-lg><s-lg><s-l>व्यतिक्रममिमं मन्ये धर्मराजस्य केशव ।</s-l><s-l>आचार्याद्भयमुत्सृज्य यः प्रेषयति सात्यकिम् ॥ ३५ ॥</s-l></s-lg><s-lg><s-l>ग्रहणं धर्मराजस्य खगः श्येन इवामिषम् ।</s-l><s-l>नित्यमाशंसते द्रोणः कच्चित्स्यात्कुशली नृपः ॥ ३६ ॥</s-l></s-lg>