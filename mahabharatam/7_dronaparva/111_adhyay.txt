<s-lg><s-l> संजय उवाच ।</s-l><s-l>तवात्मजांस्तु पतितान्दृष्ट्वा कर्णः प्रतापवान् ।</s-l><s-l>क्रोधेन महताविष्टो निर्विण्णोऽभूत्स जीवितात् ॥ १ ॥</s-l></s-lg><s-lg><s-l>आगस्कृतमिवात्मानं मेने चाधिरथिस्तदा ।</s-l><s-l>भीमसेनं ततः क्रुद्धः समाद्रवत संभ्रमात् ॥ २ ॥</s-l></s-lg><s-lg><s-l>स भीमं पञ्चभिर्विद्ध्वा राधेयः प्रहसन्निव ।</s-l><s-l>पुनर्विव्याध सप्तत्या स्वर्णपुङ्खैः शिलाशितैः ॥ ३ ॥</s-l></s-lg><s-lg><s-l>अवहासं तु तं पार्थो नामृष्यत वृकोदरः ।</s-l><s-l>ततो विव्याध राधेयं शतेन नतपर्वणाम् ॥ ४ ॥</s-l></s-lg><s-lg><s-l>पुनश्च विशिखैस्तीक्ष्णैर्विद्ध्वा पञ्चभिराशुगैः ।</s-l><s-l>धनुश्चिच्छेद भल्लेन सूतपुत्रस्य मारिष ॥ ५ ॥</s-l></s-lg><s-lg><s-l>अथान्यद्धनुरादाय कर्णो भारत दुर्मनाः ।</s-l><s-l>इषुभिश्छादयामास भीमसेनं समन्ततः ॥ ६ ॥</s-l></s-lg><s-lg><s-l>तस्य भीमो हयान्हत्वा विनिहत्य च सारथिम् ।</s-l><s-l>प्रजहास महाहासं कृते प्रतिकृतं पुनः ॥ ७ ॥</s-l></s-lg><s-lg><s-l>इषुभिः कार्मुकं चास्य चकर्त पुरुषर्षभः ।</s-l><s-l>तत्पपात महाराज स्वर्णपृष्ठं महास्वनम् ॥ ८ ॥</s-l></s-lg><s-lg><s-l>अवारोहद्रथात्तस्मादथ कर्णो महारथः ।</s-l><s-l>गदां गृहीत्वा समरे भीमसेनाय चाक्षिपत् ॥ ९ ॥</s-l></s-lg><s-lg><s-l>तामापतन्तीं सहसा गदां दृष्ट्वा वृकोदरः ।</s-l><s-l>शरैरवारयद्राजन्सर्वसैन्यस्य पश्यतः ॥ १० ॥</s-l></s-lg><s-lg><s-l>ततो बाणसहस्राणि प्रेषयामास पाण्डवः ।</s-l><s-l>सूतपुत्रवधाकाङ्क्षी त्वरमाणः पराक्रमी ॥ ११ ॥</s-l></s-lg><s-lg><s-l>तानिषूनिषुभिः कर्णो वारयित्वा महामृधे ।</s-l><s-l>कवचं भीमसेनस्य पातयामास सायकैः ॥ १२ ॥</s-l></s-lg><s-lg><s-l>अथैनं पञ्चविंशत्या क्षुद्रकाणां समार्पयत् ।</s-l><s-l>पश्यतां सर्वभूतानां तदद्भुतमिवाभवत् ॥ १३ ॥</s-l></s-lg><s-lg><s-l>ततो भीमो महाराज नवभिर्नतपर्वणाम् ।</s-l><s-l>रणेऽप्रेषयत क्रुद्धः सूतपुत्रस्य मारिष ॥ १४ ॥</s-l></s-lg><s-lg><s-l>ते तस्य कवचं भित्त्वा तथा बाहुं च दक्षिणम् ।</s-l><s-l>अभ्यगुर्धरणीं तीक्ष्णा वल्मीकमिव पन्नगाः ॥ १५ ॥</s-l></s-lg><s-lg><s-l>राधेयं तु रणे दृष्ट्वा पदातिनमवस्थितम् ।</s-l><s-l>भीमसेनेन संरब्धं राजा दुर्योधनोऽब्रवीत् ।</s-l><s-l>त्वरध्वं सर्वतो यत्ता राधेयस्य रथं प्रति ॥ १६ ॥</s-l></s-lg><s-lg><s-l>ततस्तव सुता राजञ्श्रुत्वा भ्रातुर्वचो द्रुतम् ।</s-l><s-l>अभ्ययुः पाण्डवं युद्धे विसृजन्तः शिताञ्शरान् ॥ १७ ॥</s-l></s-lg><s-lg><s-l>चित्रोपचित्रश्चित्राक्षश्चारुचित्रः शरासनः ।</s-l><s-l>चित्रायुधश्चित्रवर्मा समरे चित्रयोधिनः ॥ १८ ॥</s-l></s-lg><s-lg><s-l>आगच्छतस्तान्सहसा भीमो राजन्महारथः ।</s-l><s-l>साश्वसूतध्वजान्यत्तान्पातयामास संयुगे ।</s-l><s-l>ते हता न्यपतन्भूमौ वातनुन्ना इव द्रुमाः ॥ १९ ॥</s-l></s-lg><s-lg><s-l>दृष्ट्वा विनिहतान्पुत्रांस्तव राजन्महारथान् ।</s-l><s-l>अश्रुपूर्णमुखः कर्णः कश्मलं समपद्यत ॥ २० ॥</s-l></s-lg><s-lg><s-l>रथमन्यं समास्थाय विधिवत्कल्पितं पुनः ।</s-l><s-l>अभ्ययात्पाण्डवं युद्धे त्वरमाणः पराक्रमी ॥ २१ ॥</s-l></s-lg><s-lg><s-l>तावन्योन्यं शरैर्विद्ध्वा स्वर्णपुङ्खैः शिलाशितैः ।</s-l><s-l>व्यभ्राजेतां महाराज पुष्पिताविव किंशुकौ ॥ २२ ॥</s-l></s-lg><s-lg><s-l>षट्त्रिंशद्भिस्ततो भल्लैर्निशितैस्तिग्मतेजनैः ।</s-l><s-l>व्यधमत्कवचं क्रुद्धः सूतपुत्रस्य पाण्डवः ॥ २३ ॥</s-l></s-lg><s-lg><s-l>रक्तचन्दनदिग्धाङ्गौ शरैः कृतमहाव्रणौ ।</s-l><s-l>शोणिताक्तौ व्यराजेतां कालसूर्याविवोदितौ ॥ २४ ॥</s-l></s-lg><s-lg><s-l>तौ शोणितोक्षितैर्गात्रैः शरैश्छिन्नतनुच्छदौ ।</s-l><s-l>विवर्माणौ व्यराजेतां निर्मुक्ताविव पन्नगौ ॥ २५ ॥</s-l></s-lg><s-lg><s-l>व्याघ्राविव नरव्याघ्रौ दंष्ट्राभिरितरेतरम् ।</s-l><s-l>शरदंष्ट्रा विधुन्वानौ ततक्षतुररिंदमौ ॥ २६ ॥</s-l></s-lg><s-lg><s-l>वारणाविव संसक्तौ रङ्गमध्ये विरेजतुः ।</s-l><s-l>तुदन्तौ विशिखैस्तीक्ष्णैर्मत्तवारणविक्रमौ ॥ २७ ॥</s-l></s-lg><s-lg><s-l>प्रच्छादयन्तौ समरे शरजालैः परस्परम् ।</s-l><s-l>रथाभ्यां नादयन्तौ च दिशः सर्वा विचेरतुः ॥ २८ ॥</s-l></s-lg><s-lg><s-l>तौ रथाभ्यां महाराज मण्डलावर्तनादिषु ।</s-l><s-l>व्यरोचेतां महात्मानौ वृत्रवज्रधराविव ॥ २९ ॥</s-l></s-lg><s-lg><s-l>सहस्ताभरणाभ्यां तु भुजाभ्यां विक्षिपन्धनुः ।</s-l><s-l>व्यरोचत रणे भीमः सविद्युदिव तोयदः ॥ ३० ॥</s-l></s-lg><s-lg><s-l>स चापघोषस्तनितः शरधाराम्बुदो महान् ।</s-l><s-l>भीममेघो महाराज कर्णपर्वतमभ्ययात् ॥ ३१ ॥</s-l></s-lg><s-lg><s-l>ततः शरसहस्रेण धनुर्मुक्तेन भारत ।</s-l><s-l>पाण्डवो व्यकिरत्कर्णं घनोऽद्रिमिव वृष्टिभिः ॥ ३२ ॥</s-l></s-lg><s-lg><s-l>तत्रावैक्षन्त पुत्रास्ते भीमसेनस्य विक्रमम् ।</s-l><s-l>सुपुङ्खैः कङ्कवासोभिर्यत्कर्णं छादयच्छरैः ॥ ३३ ॥</s-l></s-lg><s-lg><s-l>स नन्दयन्रणे पार्थं केशवं च यशस्विनम् ।</s-l><s-l>सात्यकिं चक्ररक्षौ च भीमः कर्णमयोधयत् ॥ ३४ ॥</s-l></s-lg><s-lg><s-l>विक्रमं भुजयोर्वीर्यं धैर्यं च विदितात्मनः ।</s-l><s-l>पुत्रास्तव महाराज ददृशुः पाण्डवस्य ह ॥ ३५ ॥</s-l></s-lg>