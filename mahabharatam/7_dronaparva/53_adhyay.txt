<s-lg><s-l> संजय उवाच ।</s-l><s-l>प्रतिज्ञाते तु पार्थेन सिन्धुराजवधे तदा ।</s-l><s-l>वासुदेवो महाबाहुर्धनंजयमभाषत ॥ १ ॥</s-l></s-lg><s-lg><s-l>भ्रातॄणां मतमाज्ञाय त्वया वाचा प्रतिश्रुतम् ।</s-l><s-l>सैन्धवं श्वोऽस्मि हन्तेति तत्साहसतमं कृतम् ॥ २ ॥</s-l></s-lg><s-lg><s-l>असंमन्त्र्य मया सार्धमतिभारोऽयमुद्यतः ।</s-l><s-l>कथं नु सर्वलोकस्य नावहास्या भवेमहि ॥ ३ ॥</s-l></s-lg><s-lg><s-l>धार्तराष्ट्रस्य शिबिरे मया प्रणिहिताश्चराः ।</s-l><s-l>त इमे शीघ्रमागम्य प्रवृत्तिं वेदयन्ति नः ॥ ४ ॥</s-l></s-lg><s-lg><s-l>त्वया वै संप्रतिज्ञाते सिन्धुराजवधे तदा ।</s-l><s-l>सिंहनादः सवादित्रः सुमहानिह तैः श्रुतः ॥ ५ ॥</s-l></s-lg><s-lg><s-l>तेन शब्देन वित्रस्ता धार्तराष्ट्राः ससैन्धवाः ।</s-l><s-l>नाकस्मात्सिंहनादोऽयमिति मत्वा व्यवस्थिताः ॥ ६ ॥</s-l></s-lg><s-lg><s-l>सुमहाञ्शब्दसंपातः कौरवाणां महाभुज ।</s-l><s-l>आसीन्नागाश्वपत्तीनां रथघोषश्च भैरवः ॥ ७ ॥</s-l></s-lg><s-lg><s-l>अभिमन्युवधं श्रुत्वा ध्रुवमार्तो धनंजयः ।</s-l><s-l>रात्रौ निर्यास्यति क्रोधादिति मत्वा व्यवस्थिताः ॥ ८ ॥</s-l></s-lg><s-lg><s-l>तैर्यतद्भिरियं सत्या श्रुता सत्यवतस्तव ।</s-l><s-l>प्रतिज्ञा सिन्धुराजस्य वधे राजीवलोचन ॥ ९ ॥</s-l></s-lg><s-lg><s-l>ततो विमनसः सर्वे त्रस्ताः क्षुद्रमृगा इव ।</s-l><s-l>आसन्सुयोधनामात्याः स च राजा जयद्रथः ॥ १० ॥</s-l></s-lg><s-lg><s-l>अथोत्थाय सहामात्यैर्दीनः शिबिरमात्मनः ।</s-l><s-l>आयात्सौवीरसिन्धूनामीश्वरो भृशदुःखितः ॥ ११ ॥</s-l></s-lg><s-lg><s-l>स मन्त्रकाले संमन्त्र्य सर्वा नैःश्रेयसीः क्रियाः ।</s-l><s-l>सुयोधनमिदं वाक्यमब्रवीद्राजसंसदि ॥ १२ ॥</s-l></s-lg><s-lg><s-l>मामसौ पुत्रहन्तेति श्वोऽभियाता धनंजयः ।</s-l><s-l>प्रतिज्ञातो हि सेनाया मध्ये तेन वधो मम ॥ १३ ॥</s-l></s-lg><s-lg><s-l>तां न देवा न गन्धर्वा नासुरोरगराक्षसाः ।</s-l><s-l>उत्सहन्तेऽन्यथा कर्तुं प्रतिज्ञां सव्यसाचिनः ॥ १४ ॥</s-l></s-lg><s-lg><s-l>ते मां रक्षत संग्रामे मा वो मूर्ध्नि धनंजयः ।</s-l><s-l>पदं कृत्वाप्नुयाल्लक्ष्यं तस्मादत्र विधीयताम् ॥ १५ ॥</s-l></s-lg><s-lg><s-l>अथ रक्षा न मे संख्ये क्रियते कुरुनन्दन ।</s-l><s-l>अनुजानीहि मां राजन्गमिष्यामि गृहान्प्रति ॥ १६ ॥</s-l></s-lg><s-lg><s-l>एवमुक्तस्त्ववाक्शीर्षो विमनाः स सुयोधनः ।</s-l><s-l>श्रुत्वाभिशप्तवन्तं त्वां ध्यानमेवान्वपद्यत ॥ १७ ॥</s-l></s-lg><s-lg><s-l>तमार्तमभिसंप्रेक्ष्य राजा किल स सैन्धवः ।</s-l><s-l>मृदु चात्महितं चैव सापेक्षमिदमुक्तवान् ॥ १८ ॥</s-l></s-lg><s-lg><s-l>नाहं पश्यामि भवतां तथावीर्यं धनुर्धरम् ।</s-l><s-l>योऽर्जुनस्यास्त्रमस्त्रेण प्रतिहन्यान्महाहवे ॥ १९ ॥</s-l></s-lg><s-lg><s-l>वासुदेवसहायस्य गाण्डीवं धुन्वतो धनुः ।</s-l><s-l>कोऽर्जुनस्याग्रतस्तिष्ठेत्साक्षादपि शतक्रतुः ॥ २० ॥</s-l></s-lg><s-lg><s-l>महेश्वरोऽपि पार्थेन श्रूयते योधितः पुरा ।</s-l><s-l>पदातिना महातेजा गिरौ हिमवति प्रभुः ॥ २१ ॥</s-l></s-lg><s-lg><s-l>दानवानां सहस्राणि हिरण्यपुरवासिनाम् ।</s-l><s-l>जघानैकरथेनैव देवराजप्रचोदितः ॥ २२ ॥</s-l></s-lg><s-lg><s-l>समायुक्तो हि कौन्तेयो वासुदेवेन धीमता ।</s-l><s-l>सामरानपि लोकांस्त्रीन्निहन्यादिति मे मतिः ॥ २३ ॥</s-l></s-lg><s-lg><s-l>सोऽहमिच्छाम्यनुज्ञातुं रक्षितुं वा महात्मना ।</s-l><s-l>द्रोणेन सहपुत्रेण वीरेण यदि मन्यसे ॥ २४ ॥</s-l></s-lg><s-lg><s-l>स राज्ञा स्वयमाचार्यो भृशमाक्रन्दितोऽर्जुन ।</s-l><s-l>संविधानं च विहितं रथाश्च किल सज्जिताः ॥ २५ ॥</s-l></s-lg><s-lg><s-l>कर्णो भूरिश्रवा द्रौणिर्वृषसेनश्च दुर्जयः ।</s-l><s-l>कृपश्च मद्रराजश्च षडेतेऽस्य पुरोगमाः ॥ २६ ॥</s-l></s-lg><s-lg><s-l>शकटः पद्मपश्चार्धो व्यूहो द्रोणेन कल्पितः ।</s-l><s-l>पद्मकर्णिकमध्यस्थः सूचीपाशे जयद्रथः ।</s-l><s-l>स्थास्यते रक्षितो वीरैः सिन्धुराड्युद्धदुर्मदैः ॥ २७ ॥</s-l></s-lg><s-lg><s-l>धनुष्यस्त्रे च वीर्ये च प्राणे चैव तथोरसि ।</s-l><s-l>अविषह्यतमा ह्येते निश्चिताः पार्थ षड्रथाः ।</s-l><s-l>एतानजित्वा सगणान्नैव प्राप्यो जयद्रथः ॥ २८ ॥</s-l></s-lg><s-lg><s-l>तेषामेकैकशो वीर्यं षण्णां त्वमनुचिन्तय ।</s-l><s-l>सहिता हि नरव्याघ्रा न शक्या जेतुमञ्जसा ॥ २९ ॥</s-l></s-lg><s-lg><s-l>भूयश्च चिन्तयिष्यामि नीतिमात्महिताय वै ।</s-l><s-l>मन्त्रज्ञैः सचिवैः सार्धं सुहृद्भिः कार्यसिद्धये ॥ ३० ॥</s-l></s-lg><s-lg><s-l> अर्जुन उवाच ।</s-l><s-l>षड्रथान्धार्तराष्ट्रस्य मन्यसे यान्बलाधिकान् ।</s-l><s-l>तेषां वीर्यं ममार्धेन न तुल्यमिति लक्षये ॥ ३१ ॥</s-l></s-lg><s-lg><s-l>अस्त्रमस्त्रेण सर्वेषामेतेषां मधुसूदन ।</s-l><s-l>मया द्रक्ष्यसि निर्भिन्नं जयद्रथवधैषिणा ॥ ३२ ॥</s-l></s-lg><s-lg><s-l>द्रोणस्य मिषतः सोऽहं सगणस्य विलप्यतः ।</s-l><s-l>मूर्धानं सिन्धुराजस्य पातयिष्यामि भूतले ॥ ३३ ॥</s-l></s-lg><s-lg><s-l>यदि साध्याश्च रुद्राश्च वसवश्च सहाश्विनः ।</s-l><s-l>मरुतश्च सहेन्द्रेण विश्वेदेवास्तथासुराः ॥ ३४ ॥</s-l></s-lg><s-lg><s-l>पितरः सहगन्धर्वाः सुपर्णाः सागराद्रयः ।</s-l><s-l>द्यौर्वियत्पृथिवी चेयं दिशश्च सदिगीश्वराः ॥ ३५ ॥</s-l></s-lg><s-lg><s-l>ग्राम्यारण्यानि भूतानि स्थावराणि चराणि च ।</s-l><s-l>त्रातारः सिन्धुराजस्य भवन्ति मधुसूदन ॥ ३६ ॥</s-l></s-lg><s-lg><s-l>तथापि बाणैर्निहतं श्वो द्रष्टासि रणे मया ।</s-l><s-l>सत्येन ते शपे कृष्ण तथैवायुधमालभे ॥ ३७ ॥</s-l></s-lg><s-lg><s-l>यश्च गोप्ता महेष्वासस्तस्य पापस्य दुर्मतेः ।</s-l><s-l>तमेव प्रथमं द्रोणमभियास्यामि केशव ॥ ३८ ॥</s-l></s-lg><s-lg><s-l>तस्मिन्द्यूतमिदं बद्धं मन्यते स्म सुयोधनः ।</s-l><s-l>तस्मात्तस्यैव सेनाग्रं भित्त्वा यास्यामि सैन्धवम् ॥ ३९ ॥</s-l></s-lg><s-lg><s-l>द्रष्टासि श्वो महेष्वासान्नाराचैस्तिग्मतेजनैः ।</s-l><s-l>शृङ्गाणीव गिरेर्वज्रैर्दार्यमाणान्मया युधि ॥ ४० ॥</s-l></s-lg><s-lg><s-l>नरनागाश्वदेहेभ्यो विस्रविष्यति शोणितम् ।</s-l><s-l>पतद्भ्यः पतितेभ्यश्च विभिन्नेभ्यः शितैः शरैः ॥ ४१ ॥</s-l></s-lg><s-lg><s-l>गाण्डीवप्रेषिता बाणा मनोनिलसमा जवे ।</s-l><s-l>नृनागाश्वान्विदेहासून्कर्तारश्च सहस्रशः ॥ ४२ ॥</s-l></s-lg><s-lg><s-l>यमात्कुबेराद्वरुणाद्रुद्रादिन्द्राच्च यन्मया ।</s-l><s-l>उपात्तमस्त्रं घोरं वै तद्द्रष्टारो नरा युधि ॥ ४३ ॥</s-l></s-lg><s-lg><s-l>ब्राह्मेणास्त्रेण चास्त्राणि हन्यमानानि संयुगे ।</s-l><s-l>मया द्रष्टासि सर्वेषां सैन्धवस्याभिरक्षिणाम् ॥ ४४ ॥</s-l></s-lg><s-lg><s-l>शरवेगसमुत्कृत्तै राज्ञां केशव मूर्धभिः ।</s-l><s-l>आस्तीर्यमाणां पृथिवीं द्रष्टासि श्वो मया युधि ॥ ४५ ॥</s-l></s-lg><s-lg><s-l>क्रव्यादांस्तर्पयिष्यामि द्रावयिष्यामि शात्रवान् ।</s-l><s-l>सुहृदो नन्दयिष्यामि पातयिष्यामि सैन्धवम् ॥ ४६ ॥</s-l></s-lg><s-lg><s-l>बह्वागस्कृत्कुसंबन्धी पापदेशसमुद्भवः ।</s-l><s-l>मया सैन्धवको राजा हतः स्वाञ्शोचयिष्यति ॥ ४७ ॥</s-l></s-lg><s-lg><s-l>सर्वक्षीरान्नभोक्तारः पापाचारा रणाजिरे ।</s-l><s-l>मया सराजका बाणैर्नुन्ना नंक्ष्यन्ति सैन्धवाः ॥ ४८ ॥</s-l></s-lg><s-lg><s-l>तथा प्रभाते कर्तास्मि यथा कृष्ण सुयोधनः ।</s-l><s-l>नान्यं धनुर्धरं लोके मंस्यते मत्समं युधि ॥ ४९ ॥</s-l></s-lg><s-lg><s-l>गाण्डीवं च धनुर्दिव्यं योद्धा चाहं नरर्षभ ।</s-l><s-l>त्वं च यन्ता हृषीकेश किं नु स्यादजितं मया ॥ ५० ॥</s-l></s-lg><s-lg><s-l>यथा हि लक्ष्म चन्द्रे वै समुद्रे च यथा जलम् ।</s-l><s-l>एवमेतां प्रतिज्ञां मे सत्यां विद्धि जनार्दन ॥ ५१ ॥</s-l></s-lg><s-lg><s-l>मावमंस्था ममास्त्राणि मावमंस्था धनुर्दृढम् ।</s-l><s-l>मावमंस्था बलं बाह्वोर्मावमंस्था धनंजयम् ॥ ५२ ॥</s-l></s-lg><s-lg><s-l>यथा हि यात्वा संग्रामे न जीये विजयामि च ।</s-l><s-l>तेन सत्येन संग्रामे हतं विद्धि जयद्रथम् ॥ ५३ ॥</s-l></s-lg><s-lg><s-l>ध्रुवं वै ब्राह्मणे सत्यं ध्रुवा साधुषु संनतिः ।</s-l><s-l>श्रीर्ध्रुवा चापि दक्षेषु ध्रुवो नारायणे जयः ॥ ५४ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा हृषीकेशं स्वयमात्मानमात्मना ।</s-l><s-l>संदिदेशार्जुनो नर्दन्वासविः केशवं प्रभुम् ॥ ५५ ॥</s-l></s-lg><s-lg><s-l>यथा प्रभातां रजनीं कल्पितः स्याद्रथो मम ।</s-l><s-l>तथा कार्यं त्वया कृष्ण कार्यं हि महदुद्यतम् ॥ ५६ ॥</s-l></s-lg>