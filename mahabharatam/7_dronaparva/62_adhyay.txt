<s-lg><s-l> संजय उवाच ।</s-l><s-l>हन्त ते संप्रवक्ष्यामि सर्वं प्रत्यक्षदर्शिवान् ।</s-l><s-l>शुश्रूषस्व स्थिरो भूत्वा तव ह्यपनयो महान् ॥ १ ॥</s-l></s-lg><s-lg><s-l>गतोदके सेतुबन्धो यादृक्तादृगयं तव ।</s-l><s-l>विलापो निष्फलो राजन्मा शुचो भरतर्षभ ॥ २ ॥</s-l></s-lg><s-lg><s-l>अनतिक्रमणीयोऽयं कृतान्तस्याद्भुतो विधिः ।</s-l><s-l>मा शुचो भरतश्रेष्ठ दिष्टमेतत्पुरातनम् ॥ ३ ॥</s-l></s-lg><s-lg><s-l>यदि हि त्वं पुरा द्यूतात्कुन्तीपुत्रं युधिष्ठिरम् ।</s-l><s-l>निवर्तयेथाः पुत्रांश्च न त्वां व्यसनमाव्रजेत् ॥ ४ ॥</s-l></s-lg><s-lg><s-l>युद्धकाले पुनः प्राप्ते तदैव भवता यदि ।</s-l><s-l>निवर्तिताः स्युः संरब्धा न त्वां व्यसनमाव्रजेत् ॥ ५ ॥</s-l></s-lg><s-lg><s-l>दुर्योधनं चाविधेयं बध्नीतेति पुरा यदि ।</s-l><s-l>कुरूनचोदयिष्यस्त्वं न त्वां व्यसनमाव्रजेत् ॥ ६ ॥</s-l></s-lg><s-lg><s-l>तत्ते बुद्धिव्यभीचारमुपलप्स्यन्ति पाण्डवाः ।</s-l><s-l>पाञ्चाला वृष्णयः सर्वे ये चान्येऽपि महाजनाः ॥ ७ ॥</s-l></s-lg><s-lg><s-l>स कृत्वा पितृकर्म त्वं पुत्रं संस्थाप्य सत्पथे ।</s-l><s-l>वर्तेथा यदि धर्मेण न त्वां व्यसनमाव्रजेत् ॥ ८ ॥</s-l></s-lg><s-lg><s-l>त्वं तु प्राज्ञतमो लोके हित्वा धर्मं सनातनम् ।</s-l><s-l>दुर्योधनस्य कर्णस्य शकुनेश्चान्वगा मतम् ॥ ९ ॥</s-l></s-lg><s-lg><s-l>तत्ते विलपितं सर्वं मया राजन्निशामितम् ।</s-l><s-l>अर्थे निविशमानस्य विषमिश्रं यथा मधु ॥ १० ॥</s-l></s-lg><s-lg><s-l>न तथा मन्यते कृष्णो राजानं पाण्डवं पुरा ।</s-l><s-l>न भीष्मं नैव च द्रोणं यथा त्वां मन्यते नृप ॥ ११ ॥</s-l></s-lg><s-lg><s-l>व्यजानत यदा तु त्वां राजधर्मादधश्च्युतम् ।</s-l><s-l>तदा प्रभृति कृष्णस्त्वां न तथा बहु मन्यते ॥ १२ ॥</s-l></s-lg><s-lg><s-l>परुषाण्युच्यमानांश्च यथा पार्थानुपेक्षसे ।</s-l><s-l>तस्यानुबन्धः प्राप्तस्त्वां पुत्राणां राज्यकामुकम् ॥ १३ ॥</s-l></s-lg><s-lg><s-l>पितृपैतामहं राज्यमपवृत्तं तदानघ ।</s-l><s-l>अथ पार्थैर्जितां कृत्स्नां पृथिवीं प्रत्यपद्यथाः ॥ १४ ॥</s-l></s-lg><s-lg><s-l>पाण्डुनावर्जितं राज्यं कौरवाणां यशस्तथा ।</s-l><s-l>ततश्चाभ्यधिकं भूयः पाण्डवैर्धर्मचारिभिः ॥ १५ ॥</s-l></s-lg><s-lg><s-l>तेषां तत्तादृशं कर्म त्वामासाद्य सुनिष्फलम् ।</s-l><s-l>यत्पित्र्याद्भ्रंशिता राज्यात्त्वयेहामिषगृद्धिना ॥ १६ ॥</s-l></s-lg><s-lg><s-l>यत्पुनर्युद्धकाले त्वं पुत्रान्गर्हयसे नृप ।</s-l><s-l>बहुधा व्याहरन्दोषान्न तदद्योपपद्यते ॥ १७ ॥</s-l></s-lg><s-lg><s-l>न हि रक्षन्ति राजानो युध्यन्तो जीवितं रणे ।</s-l><s-l>चमूं विगाह्य पार्थानां युध्यन्ते क्षत्रियर्षभाः ॥ १८ ॥</s-l></s-lg><s-lg><s-l>यां तु कृष्णार्जुनौ सेनां यां सात्यकिवृकोदरौ ।</s-l><s-l>रक्षेरन्को नु तां युध्येच्चमूमन्यत्र कौरवैः ॥ १९ ॥</s-l></s-lg><s-lg><s-l>येषां योद्धा गुडाकेशो येषां मन्त्री जनार्दनः ।</s-l><s-l>येषां च सात्यकिर्गोप्ता येषां गोप्ता वृकोदरः ॥ २० ॥</s-l></s-lg><s-lg><s-l>को हि तान्विषहेद्योद्धुं मर्त्यधर्मा धनुर्धरः ।</s-l><s-l>अन्यत्र कौरवेयेभ्यो ये वा तेषां पदानुगाः ॥ २१ ॥</s-l></s-lg><s-lg><s-l>यावत्तु शक्यते कर्तुमनुरक्तैर्जनाधिपैः ।</s-l><s-l>क्षत्रधर्मरतैः शूरैस्तावत्कुर्वन्ति कौरवाः ॥ २२ ॥</s-l></s-lg><s-lg><s-l>यथा तु पुरुषव्याघ्रैर्युद्धं परमसङ्कटम् ।</s-l><s-l>कुरूणां पाण्डवैः सार्धं तत्सर्वं शृणु तत्त्वतः ॥ २३ ॥</s-l></s-lg>