<s-lg><s-l> अर्जुन उवाच ।</s-l><s-l>कथमस्मद्धितार्थं ते कैश्च योगैर्जनार्दन ।</s-l><s-l>जरासंधप्रभृतयो घातिताः पृथिवीष्वराः ॥ १ ॥</s-l></s-lg><s-lg><s-l> वासुदेव उवाच ।</s-l><s-l>जरासंधश्चेदिराजो नैषादिश्च महाबलः ।</s-l><s-l>यदि स्युर्न हताः पूर्वमिदानीं स्युर्भयंकराः ॥ २ ॥</s-l></s-lg><s-lg><s-l>सुयोधनस्तानवश्यं वृणुयाद्रथसत्तमान् ।</s-l><s-l>तेऽस्माभिर्नित्यसंदुष्टाः संश्रयेयुश्च कौरवान् ॥ ३ ॥</s-l></s-lg><s-lg><s-l>ते हि वीरा महात्मानः कृतास्त्रा दृढयोधिनः ।</s-l><s-l>धार्तराष्ट्रीं चमूं कृत्स्नां रक्षेयुरमरा इव ॥ ४ ॥</s-l></s-lg><s-lg><s-l>सूतपुत्रो जरासंधश्चेदिराजो निषादजः ।</s-l><s-l>सुयोधनं समाश्रित्य तपेरन्पृथिवीमिमाम् ॥ ५ ॥</s-l></s-lg><s-lg><s-l>योगैरपि हता यैस्ते तान्मे शृणु धनंजय ।</s-l><s-l>अजय्या हि विना योगैर्मृधे ते दैवतैरपि ॥ ६ ॥</s-l></s-lg><s-lg><s-l>एकैको हि पृथक्तेषां समस्तां सुरवाहिनीम् ।</s-l><s-l>योधयेत्समरे पार्थ लोकपालाभिरक्षिताम् ॥ ७ ॥</s-l></s-lg><s-lg><s-l>जरासंधो हि रुषितो रौहिणेयप्रधर्षितः ।</s-l><s-l>अस्मद्वधार्थं चिक्षेप गदां वै लोहितामुखीम् ॥ ८ ॥</s-l></s-lg><s-lg><s-l>सीमन्तमिव कुर्वाणां नभसः पावकप्रभाम् ।</s-l><s-l>व्यदृश्यतापतन्ती सा शक्रमुक्ता यथाशनिः ॥ ९ ॥</s-l></s-lg><s-lg><s-l>तामापतन्तीं दृष्ट्वैव गदां रोहिणिनन्दनः ।</s-l><s-l>प्रतिघातार्थमस्त्रं वै स्थूणाकर्णमवासृजत् ॥ १० ॥</s-l></s-lg><s-lg><s-l>अस्त्रवेगप्रतिहता सा गदा प्रापतद्भुवि ।</s-l><s-l>दारयन्ती धरां देवीं कम्पयन्तीव पर्वतान् ॥ ११ ॥</s-l></s-lg><s-lg><s-l>तत्र स्म राक्षसी घोरा जरा नामाशुविक्रमा ।</s-l><s-l>संधयामास तं जातं जरासंधमरिंदमम् ॥ १२ ॥</s-l></s-lg><s-lg><s-l>द्वाभ्यां जातो हि मातृभ्यामर्धदेहः पृथक्पृथक् ।</s-l><s-l>तया स संधितो यस्माज्जरासंधस्ततः स्मृतः ॥ १३ ॥</s-l></s-lg><s-lg><s-l>सा तु भूमिगता पार्थ हता ससुतबान्धवा ।</s-l><s-l>गदया तेन चास्त्रेण स्थूणाकर्णेन राक्षसी ॥ १४ ॥</s-l></s-lg><s-lg><s-l>विनाभूतः स गदया जरासंधो महामृधे ।</s-l><s-l>निहतो भीमसेनेन पश्यतस्ते धनंजय ॥ १५ ॥</s-l></s-lg><s-lg><s-l>यदि हि स्याद्गदापाणिर्जरासंधः प्रतापवान् ।</s-l><s-l>सेन्द्रा देवा न तं हन्तुं रणे शक्ता नरोत्तम ॥ १६ ॥</s-l></s-lg><s-lg><s-l>त्वद्धितार्थं हि नैषादिरङ्गुष्ठेन वियोजितः ।</s-l><s-l>द्रोणेनाचार्यकं कृत्वा छद्मना सत्यविक्रमः ॥ १७ ॥</s-l></s-lg><s-lg><s-l>स तु बद्धाङ्गुलित्राणो नैषादिर्दृढविक्रमः ।</s-l><s-l>अस्यन्नेको वनचरो बभौ राम इवापरः ॥ १८ ॥</s-l></s-lg><s-lg><s-l>एकलव्यं हि साङ्गुष्ठमशक्ता देवदानवाः ।</s-l><s-l>सराक्षसोरगाः पार्थ विजेतुं युधि कर्हिचित् ॥ १९ ॥</s-l></s-lg><s-lg><s-l>किमु मानुषमात्रेण शक्यः स्यात्प्रतिवीक्षितुम् ।</s-l><s-l>दृढमुष्टिः कृती नित्यमस्यमानो दिवानिशम् ॥ २० ॥</s-l></s-lg><s-lg><s-l>त्वद्धितार्थं तु स मया हतः संग्राममूर्धनि ।</s-l><s-l>चेदिराजश्च विक्रान्तः प्रत्यक्षं निहतस्तव ॥ २१ ॥</s-l></s-lg><s-lg><s-l>स चाप्यशक्यः संग्रामे जेतुं सर्वैः सुरासुरैः ।</s-l><s-l>वधार्थं तस्य जातोऽहमन्येषां च सुरद्विषाम् ॥ २२ ॥</s-l></s-lg><s-lg><s-l>त्वत्सहायो नरव्याघ्र लोकानां हितकाम्यया ।</s-l><s-l>हिडिम्बबककिर्मीरा भीमसेनेन पातिताः ।</s-l><s-l>रावणेन समप्राणा ब्रह्मयज्ञविनाशनाः ॥ २३ ॥</s-l></s-lg><s-lg><s-l>हतस्तथैव मायावी हैडिम्बेनाप्यलायुधः ।</s-l><s-l>हैडिम्बश्चाप्युपायेन शक्त्या कर्णेन घातितः ॥ २४ ॥</s-l></s-lg><s-lg><s-l>यदि ह्येनं नाहनिष्यत्कर्णः शक्त्या महामृधे ।</s-l><s-l>मया वध्योऽभविष्यत्स भैमसेनिर्घटोत्कचः ॥ २५ ॥</s-l></s-lg><s-lg><s-l>मया न निहतः पूर्वमेष युष्मत्प्रियेप्सया ।</s-l><s-l>एष हि ब्राह्मणद्वेषी यज्ञद्वेषी च राक्षसः ॥ २६ ॥</s-l></s-lg><s-lg><s-l>धर्मस्य लोप्ता पापात्मा तस्मादेष निपातितः ।</s-l><s-l>व्यंसिता चाप्युपायेन शक्रदत्ता मयानघ ॥ २७ ॥</s-l></s-lg><s-lg><s-l>ये हि धर्मस्य लोप्तारो वध्यास्ते मम पाण्डव ।</s-l><s-l>धर्मसंस्थापनार्थं हि प्रतिज्ञैषा ममाव्यया ॥ २८ ॥</s-l></s-lg><s-lg><s-l>ब्रह्म सत्यं दमः शौचं धर्मो ह्रीः श्रीर्धृतिः क्षमा ।</s-l><s-l>यत्र तत्र रमे नित्यमहं सत्येन ते शपे ॥ २९ ॥</s-l></s-lg><s-lg><s-l>न विषादस्त्वया कार्यः कर्णं वैकर्तनं प्रति ।</s-l><s-l>उपदेक्ष्याम्युपायं ते येन तं प्रसहिष्यसि ॥ ३० ॥</s-l></s-lg><s-lg><s-l>सुयोधनं चापि रणे हनिष्यति वृकोदरः ।</s-l><s-l>तस्य चापि वधोपायं वक्ष्यामि तव पाण्डव ॥ ३१ ॥</s-l></s-lg><s-lg><s-l>वर्धते तुमुलस्त्वेष शब्दः परचमूं प्रति ।</s-l><s-l>विद्रवन्ति च सैन्यानि त्वदीयानि दिशो दश ॥ ३२ ॥</s-l></s-lg><s-lg><s-l>लब्धलक्ष्या हि कौरव्या विधमन्ति चमूं तव ।</s-l><s-l>दहत्येष च वः सैन्यं द्रोणः प्रहरतां वरः ॥ ३३ ॥</s-l></s-lg>