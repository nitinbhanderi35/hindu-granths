<s-lg><s-l> संजय उवाच ।</s-l><s-l>सोमदत्तं तु संप्रेक्ष्य विधुन्वानं महद्धनुः ।</s-l><s-l>सात्यकिः प्राह यन्तारं सोमदत्ताय मां वह ॥ १ ॥</s-l></s-lg><s-lg><s-l>न ह्यहत्वा रणे शत्रुं बाह्लीकं कौरवाधमम् ।</s-l><s-l>निवर्तिष्ये रणात्सूत सत्यमेतद्वचो मम ॥ २ ॥</s-l></s-lg><s-lg><s-l>ततः संप्रेषयद्यन्ता सैन्धवांस्तान्महाजवान् ।</s-l><s-l>तुरङ्गमाञ्शङ्खवर्णान्सर्वशब्दातिगान्रणे ॥ ३ ॥</s-l></s-lg><s-lg><s-l>तेऽवहन्युयुधानं तु मनोमारुतरंहसः ।</s-l><s-l>यथेन्द्रं हरयो राजन्पुरा दैत्यवधोद्यतम् ॥ ४ ॥</s-l></s-lg><s-lg><s-l>तमापतन्तं संप्रेक्ष्य सात्वतं रभसं रणे ।</s-l><s-l>सोमदत्तो महाबाहुरसंभ्रान्तोऽभ्यवर्तत ॥ ५ ॥</s-l></s-lg><s-lg><s-l>विमुञ्चञ्शरवर्षाणि पर्जन्य इव वृष्टिमान् ।</s-l><s-l>छादयामास शैनेयं जलदो भास्करं यथा ॥ ६ ॥</s-l></s-lg><s-lg><s-l>असंभ्रान्तश्च समरे सात्यकिः कुरुपुंगवम् ।</s-l><s-l>छादयामास बाणौघैः समन्ताद्भरतर्षभ ॥ ७ ॥</s-l></s-lg><s-lg><s-l>सोमदत्तस्तु तं षष्ट्या विव्याधोरसि माधवम् ।</s-l><s-l>सात्यकिश्चापि तं राजन्नविध्यत्सायकैः शितैः ॥ ८ ॥</s-l></s-lg><s-lg><s-l>तावन्योन्यं शरैः कृत्तौ व्यराजेतां नरर्षभौ ।</s-l><s-l>सुपुष्पौ पुष्पसमये पुष्पिताविव किंशुकौ ॥ ९ ॥</s-l></s-lg><s-lg><s-l>रुधिरोक्षितसर्वाङ्गौ कुरुवृष्णियशस्करौ ।</s-l><s-l>परस्परमवेक्षेतां दहन्ताविव लोचनैः ॥ १० ॥</s-l></s-lg><s-lg><s-l>रथमण्डलमार्गेषु चरन्तावरिमर्दनौ ।</s-l><s-l>घोररूपौ हि तावास्तां वृष्टिमन्ताविवाम्बुदौ ॥ ११ ॥</s-l></s-lg><s-lg><s-l>शरसंभिन्नगात्रौ तौ सर्वतः शकलीकृतौ ।</s-l><s-l>श्वाविधाविव राजेन्द्र व्यदृश्येतां शरक्षतौ ॥ १२ ॥</s-l></s-lg><s-lg><s-l>सुवर्णपुङ्खैरिषुभिराचितौ तौ व्यरोचताम् ।</s-l><s-l>खद्योतैरावृतौ राजन्प्रावृषीव वनस्पती ॥ १३ ॥</s-l></s-lg><s-lg><s-l>संप्रदीपितसर्वाङ्गौ सायकैस्तौ महारथौ ।</s-l><s-l>अदृश्येतां रणे क्रुद्धावुल्काभिरिव कुञ्जरौ ॥ १४ ॥</s-l></s-lg><s-lg><s-l>ततो युधि महाराज सोमदत्तो महारथः ।</s-l><s-l>अर्धचन्द्रेण चिच्छेद माधवस्य महद्धनुः ॥ १५ ॥</s-l></s-lg><s-lg><s-l>अथैनं पञ्चविंशत्या सायकानां समार्पयत् ।</s-l><s-l>त्वरमाणस्त्वराकाले पुनश्च दशभिः शरैः ॥ १६ ॥</s-l></s-lg><s-lg><s-l>अथान्यद्धनुरादाय सात्यकिर्वेगवत्तरम् ।</s-l><s-l>पञ्चभिः सायकैस्तूर्णं सोमदत्तमविध्यत ॥ १७ ॥</s-l></s-lg><s-lg><s-l>ततोऽपरेण भल्लेन ध्वजं चिच्छेद काञ्चनम् ।</s-l><s-l>बाह्लीकस्य रणे राजन्सात्यकिः प्रहसन्निव ॥ १८ ॥</s-l></s-lg><s-lg><s-l>सोमदत्तस्त्वसंभ्रान्तो दृष्ट्वा केतुं निपातितम् ।</s-l><s-l>शैनेयं पञ्चविंशत्या सायकानां समाचिनोत् ॥ १९ ॥</s-l></s-lg><s-lg><s-l>सात्वतोऽपि रणे क्रुद्धः सोमदत्तस्य धन्विनः ।</s-l><s-l>धनुश्चिच्छेद समरे क्षुरप्रेण शितेन ह ॥ २० ॥</s-l></s-lg><s-lg><s-l>अथैनं रुक्मपुङ्खानां शतेन नतपर्वणाम् ।</s-l><s-l>आचिनोद्बहुधा राजन्भग्नदंष्ट्रमिव द्विपम् ॥ २१ ॥</s-l></s-lg><s-lg><s-l>अथान्यद्धनुरादाय सोमदत्तो महारथः ।</s-l><s-l>सात्यकिं छादयामास शरवृष्ट्या महाबलः ॥ २२ ॥</s-l></s-lg><s-lg><s-l>सोमदत्तं तु संक्रुद्धो रणे विव्याध सात्यकिः ।</s-l><s-l>सात्यकिं चेषुजालेन सोमदत्तो अपीडयत् ॥ २३ ॥</s-l></s-lg><s-lg><s-l>दशभिः सात्वतस्यार्थे भीमोऽहन्बाह्लिकात्मजम् ।</s-l><s-l>सोमदत्तोऽप्यसंभ्रान्तः शैनेयमवधीच्छरैः ॥ २४ ॥</s-l></s-lg><s-lg><s-l>ततस्तु सात्वतस्यार्थे भैमसेनिर्नवं दृढम् ।</s-l><s-l>मुमोच परिघं घोरं सोमदत्तस्य वक्षसि ॥ २५ ॥</s-l></s-lg><s-lg><s-l>तमापतन्तं वेगेन परिघं घोरदर्शनम् ।</s-l><s-l>द्विधा चिच्छेद समरे प्रहसन्निव कौरवः ॥ २६ ॥</s-l></s-lg><s-lg><s-l>स पपात द्विधा छिन्न आयसः परिघो महान् ।</s-l><s-l>महीधरस्येव महच्छिखरं वज्रदारितम् ॥ २७ ॥</s-l></s-lg><s-lg><s-l>ततस्तु सात्यकी राजन्सोमदत्तस्य संयुगे ।</s-l><s-l>धनुश्चिच्छेद भल्लेन हस्तावापं च पञ्चभिः ॥ २८ ॥</s-l></s-lg><s-lg><s-l>चतुर्भिस्तु शरैस्तूर्णं चतुरस्तुरगोत्तमान् ।</s-l><s-l>समीपं प्रेषयामास प्रेतराजस्य भारत ॥ २९ ॥</s-l></s-lg><s-lg><s-l>सारथेश्च शिरः कायाद्भल्लेन नतपर्वणा ।</s-l><s-l>जहार रथशार्दूलः प्रहसञ्शिनिपुंगवः ॥ ३० ॥</s-l></s-lg><s-lg><s-l>ततः शरं महाघोरं ज्वलन्तमिव पावकम् ।</s-l><s-l>मुमोच सात्वतो राजन्स्वर्णपुङ्खं शिलाशितम् ॥ ३१ ॥</s-l></s-lg><s-lg><s-l>स विमुक्तो बलवता शैनेयेन शरोत्तमः ।</s-l><s-l>घोरस्तस्योरसि विभो निपपाताशु भारत ॥ ३२ ॥</s-l></s-lg><s-lg><s-l>सोऽतिविद्धो बलवता सात्वतेन महारथः ।</s-l><s-l>सोमदत्तो महाबाहुर्निपपात ममार च ॥ ३३ ॥</s-l></s-lg><s-lg><s-l>तं दृष्ट्वा निहतं तत्र सोमदत्तं महारथाः ।</s-l><s-l>महता शरवर्षेण युयुधानमुपाद्रवन् ॥ ३४ ॥</s-l></s-lg><s-lg><s-l>छाद्यमानं शरैर्दृष्ट्वा युयुधानं युधिष्ठिरः ।</s-l><s-l>महत्या सेनया सार्धं द्रोणानीकमुपाद्रवत् ॥ ३५ ॥</s-l></s-lg><s-lg><s-l>ततो युधिष्ठिरः क्रुद्धस्तावकानां महाबलम् ।</s-l><s-l>शरैर्विद्रावयामास भारद्वाजस्य पश्यतः ॥ ३६ ॥</s-l></s-lg><s-lg><s-l>सैन्यानि द्रावयन्तं तु द्रोणो दृष्ट्वा युधिष्ठिरम् ।</s-l><s-l>अभिदुद्राव वेगेन क्रोधसंरक्तलोचनः ॥ ३७ ॥</s-l></s-lg><s-lg><s-l>ततः सुनिशितैर्बाणैः पार्थं विव्याध सप्तभिः ।</s-l><s-l>सोऽतिविद्धो महाबाहुः सृक्किणी परिसंलिहन् ।</s-l><s-l>युधिष्ठिरस्य चिच्छेद ध्वजं कार्मुकमेव च ॥ ३८ ॥</s-l></s-lg><s-lg><s-l>स छिन्नधन्वा त्वरितस्त्वराकाले नृपोत्तमः ।</s-l><s-l>अन्यदादत्त वेगेन कार्मुकं समरे दृढम् ॥ ३९ ॥</s-l></s-lg><s-lg><s-l>ततः शरसहस्रेण द्रोणं विव्याध पार्थिवः ।</s-l><s-l>साश्वसूतध्वजरथं तदद्भुतमिवाभवत् ॥ ४० ॥</s-l></s-lg><s-lg><s-l>ततो मुहूर्तं व्यथितः शरघातप्रपीडितः ।</s-l><s-l>निषसाद रथोपस्थे द्रोणो भरतसत्तम ॥ ४१ ॥</s-l></s-lg><s-lg><s-l>प्रतिलभ्य ततः संज्ञां मुहूर्ताद्द्विजसत्तमः ।</s-l><s-l>क्रोधेन महताविष्टो वायव्यास्त्रमवासृजत् ॥ ४२ ॥</s-l></s-lg><s-lg><s-l>असंभ्रान्तस्ततः पार्थो धनुराकृष्य वीर्यवान् ।</s-l><s-l>तदस्त्रमस्त्रेण रणे स्तम्भयामास भारत ॥ ४३ ॥</s-l></s-lg><s-lg><s-l>ततोऽब्रवीद्वासुदेवः कुन्तीपुत्रं युधिष्ठिरम् ।</s-l><s-l>युधिष्ठिर महाबाहो यत्त्वा वक्ष्यामि तच्छृणु ॥ ४४ ॥</s-l></s-lg><s-lg><s-l>उपारमस्व युद्धाय द्रोणाद्भरतसत्तम ।</s-l><s-l>गृध्यते हि सदा द्रोणो ग्रहणे तव संयुगे ॥ ४५ ॥</s-l></s-lg><s-lg><s-l>नानुरूपमहं मन्ये युद्धमस्य त्वया सह ।</s-l><s-l>योऽस्य सृष्टो विनाशाय स एनं श्वो हनिष्यति ॥ ४६ ॥</s-l></s-lg><s-lg><s-l>परिवर्ज्य गुरुं याहि यत्र राजा सुयोधनः ।</s-l><s-l>भीमश्च रथशार्दूलो युध्यते कौरवैः सह ॥ ४७ ॥</s-l></s-lg><s-lg><s-l>वासुदेववचः श्रुत्वा धर्मराजो युधिष्ठिरः ।</s-l><s-l>मुहूर्तं चिन्तयित्वा तु ततो दारुणमाहवम् ॥ ४८ ॥</s-l></s-lg><s-lg><s-l>प्रायाद्द्रुतममित्रघ्नो यत्र भीमो व्यवस्थितः ।</s-l><s-l>विनिघ्नंस्तावकान्योधान्व्यादितास्य इवान्तकः ॥ ४९ ॥</s-l></s-lg><s-lg><s-l>रथघोषेण महता नादयन्वसुधातलम् ।</s-l><s-l>पर्जन्य इव घर्मान्ते नादयन्वै दिशो दश ॥ ५० ॥</s-l></s-lg><s-lg><s-l>भीमस्य निघ्नतः शत्रून्पार्ष्णिं जग्राह पाण्डवः ।</s-l><s-l>द्रोणोऽपि पाण्डुपाञ्चालान्व्यधमद्रजनीमुखे ॥ ५१ ॥</s-l></s-lg>