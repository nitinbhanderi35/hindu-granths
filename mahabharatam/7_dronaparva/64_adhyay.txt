<s-lg><s-l> संजय उवाच ।</s-l><s-l>ततो व्यूढेष्वनीकेषु समुत्क्रुष्टेषु मारिष ।</s-l><s-l>ताड्यमानासु भेरीषु मृदङ्गेषु नदत्सु च ॥ १ ॥</s-l></s-lg><s-lg><s-l>अनीकानां च संह्रादे वादित्राणां च निस्वने ।</s-l><s-l>प्रध्मापितेषु शङ्खेषु संनादे लोमहर्षणे ॥ २ ॥</s-l></s-lg><s-lg><s-l>अभिहारयत्सु शनकैर्भरतेषु युयुत्सुषु ।</s-l><s-l>रौद्रे मुहूर्ते संप्राप्ते सव्यसाची व्यदृश्यत ॥ ३ ॥</s-l></s-lg><s-lg><s-l>वडानां वायसानां च पुरस्तात्सव्यसाचिनः ।</s-l><s-l>बहुलानि सहस्राणि प्राक्रीडंस्तत्र भारत ॥ ४ ॥</s-l></s-lg><s-lg><s-l>मृगाश्च घोरसंनादाः शिवाश्चाशिवदर्शनाः ।</s-l><s-l>दक्षिणेन प्रयातानामस्माकं प्राणदंस्तथा ॥ ५ ॥</s-l></s-lg><s-lg><s-l>सनिर्घाता ज्वलन्त्यश्च पेतुरुल्काः समन्ततः ।</s-l><s-l>चचाल च मही कृत्स्ना भये घोरे समुत्थिते ॥ ६ ॥</s-l></s-lg><s-lg><s-l>विष्वग्वाताः सनिर्घाता रूक्षाः शर्करवर्षिणः ।</s-l><s-l>ववुरायाति कौन्तेये संग्रामे समुपस्थिते ॥ ७ ॥</s-l></s-lg><s-lg><s-l>नाकुलिस्तु शतानीको धृष्टद्युम्नश्च पार्षतः ।</s-l><s-l>पाण्डवानामनीकानि प्राज्ञौ तौ व्यूहतुस्तदा ॥ ८ ॥</s-l></s-lg><s-lg><s-l>ततो रथसहस्रेण द्विरदानां शतेन च ।</s-l><s-l>त्रिभिरश्वसहस्रैश्च पदातीनां शतैः शतैः ॥ ९ ॥</s-l></s-lg><s-lg><s-l>अध्यर्धमात्रे धनुषां सहस्रे तनयस्तव ।</s-l><s-l>अग्रतः सर्वसैन्यानां स्थित्वा दुर्मर्षणोऽब्रवीत् ॥ १० ॥</s-l></s-lg><s-lg><s-l>अद्य गाण्डीवधन्वानं तपन्तं युद्धदुर्मदम् ।</s-l><s-l>अहमावारयिष्यामि वेलेव मकरालयम् ॥ ११ ॥</s-l></s-lg><s-lg><s-l>अद्य पश्यन्तु संग्रामे धनंजयममर्षणम् ।</s-l><s-l>विषक्तं मयि दुर्धर्षमश्मकूटमिवाश्मनि ॥ १२ ॥</s-l></s-lg><s-lg><s-l>एवं ब्रुवन्महाराज महात्मा स महामतिः ।</s-l><s-l>महेष्वासैर्वृतो राजन्महेष्वासो व्यवस्थितः ॥ १३ ॥</s-l></s-lg><s-lg><s-l>ततोऽन्तक इव क्रुद्धः सवज्र इव वासवः ।</s-l><s-l>दण्डपाणिरिवासह्यो मृत्युः कालेन चोदितः ॥ १४ ॥</s-l></s-lg><s-lg><s-l>शूलपाणिरिवाक्षोभ्यो वरुणः पाशवानिव ।</s-l><s-l>युगान्ताग्निरिवार्चिष्मान्प्रधक्ष्यन्वै पुनः प्रजाः ॥ १५ ॥</s-l></s-lg><s-lg><s-l>क्रोधामर्षबलोद्धूतो निवातकवचान्तकः ।</s-l><s-l>जयो जेता स्थितः सत्ये पारयिष्यन्महाव्रतम् ॥ १६ ॥</s-l></s-lg><s-lg><s-l>आमुक्तकवचः खड्गी जाम्बूनदकिरीटभृत् ।</s-l><s-l>शुभ्रवर्माम्बरधरः स्वङ्गदी चारुकुण्डली ॥ १७ ॥</s-l></s-lg><s-lg><s-l>रथप्रवरमास्थाय नरो नारायणानुगः ।</s-l><s-l>विधुन्वन्गाण्डिवं संख्ये बभौ सूर्य इवोदितः ॥ १८ ॥</s-l></s-lg><s-lg><s-l>सोऽग्रानीकस्य महत इषुपाते धनंजयः ।</s-l><s-l>व्यवस्थाप्य रथं सज्जं शङ्खं दध्मौ प्रतापवान् ॥ १९ ॥</s-l></s-lg><s-lg><s-l>अथ कृष्णोऽप्यसंभ्रान्तः पार्थेन सह मारिष ।</s-l><s-l>प्राध्मापयत्पाञ्चजन्यं शङ्खप्रवरमोजसा ॥ २० ॥</s-l></s-lg><s-lg><s-l>तयोः शङ्खप्रणादेन तव सैन्ये विशां पते ।</s-l><s-l>आसन्संहृष्टरोमाणः कम्पिता गतचेतसः ॥ २१ ॥</s-l></s-lg><s-lg><s-l>यथा त्रसन्ति भूतानि सर्वाण्यशनिनिस्वनात् ।</s-l><s-l>तथा शङ्खप्रणादेन वित्रेसुस्तव सैनिकाः ॥ २२ ॥</s-l></s-lg><s-lg><s-l>प्रसुस्रुवुः शकृन्मूत्रं वाहनानि च सर्वशः ।</s-l><s-l>एवं सवाहनं सर्वमाविग्नमभवद्बलम् ॥ २३ ॥</s-l></s-lg><s-lg><s-l>व्यषीदन्त नरा राजञ्शङ्खशब्देन मारिष ।</s-l><s-l>विसंज्ञाश्चाभवन्केचित्केचिद्राजन्वितत्रसुः ॥ २४ ॥</s-l></s-lg><s-lg><s-l>ततः कपिर्महानादं सह भूतैर्ध्वजालयैः ।</s-l><s-l>अकरोद्व्यादितास्यश्च भीषयंस्तव सैनिकान् ॥ २५ ॥</s-l></s-lg><s-lg><s-l>ततः शङ्खाश्च भेर्यश्च मृदङ्गाश्चानकैः सह ।</s-l><s-l>पुनरेवाभ्यहन्यन्त तव सैन्यप्रहर्षणाः ॥ २६ ॥</s-l></s-lg><s-lg><s-l>नानावादित्रसंह्रादैः क्ष्वेडितास्फोटिताकुलैः ।</s-l><s-l>सिंहनादैः सवादित्रैः समाहूतैर्महारथैः ॥ २७ ॥</s-l></s-lg><s-lg><s-l>तस्मिन्सुतुमुले शब्दे भीरूणां भयवर्धने ।</s-l><s-l>अतीव हृष्टो दाशार्हमब्रवीत्पाकशासनिः ॥ २८ ॥</s-l></s-lg><s-lg><s-l>चोदयाश्वान्हृषीकेश यत्र दुर्मर्षणः स्थितः ।</s-l><s-l>एतद्भित्त्वा गजानीकं प्रवेक्ष्याम्यरिवाहिनीम् ॥ २९ ॥</s-l></s-lg><s-lg><s-l>एवमुक्तो महाबाहुः केशवः सव्यसाचिना ।</s-l><s-l>अचोदयद्धयांस्तत्र यत्र दुर्मर्षणः स्थितः ॥ ३० ॥</s-l></s-lg><s-lg><s-l>स संप्रहारस्तुमुलः संप्रवृत्तः सुदारुणः ।</s-l><s-l>एकस्य च बहूनां च रथनागनरक्षयः ॥ ३१ ॥</s-l></s-lg><s-lg><s-l>ततः सायकवर्षेण पर्जन्य इव वृष्टिमान् ।</s-l><s-l>परानवाकिरत्पार्थः पर्वतानिव नीरदः ॥ ३२ ॥</s-l></s-lg><s-lg><s-l>ते चापि रथिनः सर्वे त्वरिताः कृतहस्तवत् ।</s-l><s-l>अवाकिरन्बाणजालैस्ततः कृष्णधनंजयौ ॥ ३३ ॥</s-l></s-lg><s-lg><s-l>ततः क्रुद्धो महाबाहुर्वार्यमाणः परैर्युधि ।</s-l><s-l>शिरांसि रथिनां पार्थः कायेभ्योऽपाहरच्छरैः ॥ ३४ ॥</s-l></s-lg><s-lg><s-l>उद्भ्रान्तनयनैर्वक्त्रैः संदष्टोष्ठपुटैः शुभैः ।</s-l><s-l>सकुण्डलशिरस्त्राणैर्वसुधा समकीर्यत ॥ ३५ ॥</s-l></s-lg><s-lg><s-l>पुण्डरीकवनानीव विध्वस्तानि समन्ततः ।</s-l><s-l>विनिकीर्णानि योधानां वदनानि चकाशिरे ॥ ३६ ॥</s-l></s-lg><s-lg><s-l>तपनीयविचित्राणि सिक्तानि रुधिरेण च ।</s-l><s-l>अदृश्यन्त यथा राजन्मेघसंघाः सविद्युतः ॥ ३७ ॥</s-l></s-lg><s-lg><s-l>शिरसां पततां राजञ्शब्दोऽभूत्पृथिवीतले ।</s-l><s-l>कालेन परिपक्वानां तालानां पततामिव ॥ ३८ ॥</s-l></s-lg><s-lg><s-l>ततः कबन्धः कश्चित्तु धनुरालम्ब्य तिष्ठति ।</s-l><s-l>कश्चित्खड्गं विनिष्कृष्य भुजेनोद्यम्य तिष्ठति ॥ ३९ ॥</s-l></s-lg><s-lg><s-l>नाजानन्त शिरांस्युर्व्यां पतितानि नरर्षभाः ।</s-l><s-l>अमृष्यमाणाः कौन्तेयं संग्रामे जयगृद्धिनः ॥ ४० ॥</s-l></s-lg><s-lg><s-l>हयानामुत्तमाङ्गैश्च हस्तिहस्तैश्च मेदिनी ।</s-l><s-l>बाहुभिश्च शिरोभिश्च वीराणां समकीर्यत ॥ ४१ ॥</s-l></s-lg><s-lg><s-l>अयं पार्थः कुतः पार्थ एष पार्थ इति प्रभो ।</s-l><s-l>तव सैन्येषु योधानां पार्थभूतमिवाभवत् ॥ ४२ ॥</s-l></s-lg><s-lg><s-l>अन्योन्यमपि चाजघ्नुरात्मानमपि चापरे ।</s-l><s-l>पार्थभूतममन्यन्त जगत्कालेन मोहिताः ॥ ४३ ॥</s-l></s-lg><s-lg><s-l>निष्टनन्तः सरुधिरा विसंज्ञा गाढवेदनाः ।</s-l><s-l>शयाना बहवो वीराः कीर्तयन्तः सुहृज्जनम् ॥ ४४ ॥</s-l></s-lg><s-lg><s-l>सभिण्डिपालाः सप्रासाः सशक्त्यृष्टिपरश्वधाः ।</s-l><s-l>सनिर्यूहाः सनिस्त्रिंशाः सशरासनतोमराः ॥ ४५ ॥</s-l></s-lg><s-lg><s-l>सबाणवर्माभरणाः सगदाः साङ्गदा रणे ।</s-l><s-l>महाभुजगसंकाशा बाहवः परिघोपमाः ॥ ४६ ॥</s-l></s-lg><s-lg><s-l>उद्वेष्टन्ति विचेष्टन्ति संवेष्टन्ति च सर्वशः ।</s-l><s-l>वेगं कुर्वन्ति संरब्धा निकृत्ताः परमेषुभिः ॥ ४७ ॥</s-l></s-lg><s-lg><s-l>यो यः स्म समरे पार्थं प्रतिसंरभते नरः ।</s-l><s-l>तस्य तस्यान्तको बाणः शरीरमुपसर्पति ॥ ४८ ॥</s-l></s-lg><s-lg><s-l>नृत्यतो रथमार्गेषु धनुर्व्यायच्छतस्तथा ।</s-l><s-l>न कश्चित्तत्र पार्थस्य ददर्शान्तरमण्वपि ॥ ४९ ॥</s-l></s-lg><s-lg><s-l>यत्तस्य घटमानस्य क्षिप्रं विक्षिपतः शरान् ।</s-l><s-l>लाघवात्पाण्डुपुत्रस्य व्यस्मयन्त परे जनाः ॥ ५० ॥</s-l></s-lg><s-lg><s-l>हस्तिनं हस्तियन्तारमश्वमाश्विकमेव च ।</s-l><s-l>अभिनत्फल्गुनो बाणै रथिनं च ससारथिम् ॥ ५१ ॥</s-l></s-lg><s-lg><s-l>आवर्तमानमावृत्तं युध्यमानं च पाण्डवः ।</s-l><s-l>प्रमुखे तिष्ठमानं च न कंचिन्न निहन्ति सः ॥ ५२ ॥</s-l></s-lg><s-lg><s-l>यथोदयन्वै गगने सूर्यो हन्ति महत्तमः ।</s-l><s-l>तथार्जुनो गजानीकमवधीत्कङ्कपत्रिभिः ॥ ५३ ॥</s-l></s-lg><s-lg><s-l>हस्तिभिः पतितैर्भिन्नैस्तव सैन्यमदृश्यत ।</s-l><s-l>अन्तकाले यथा भूमिर्विनिकीर्णैर्महीधरैः ॥ ५४ ॥</s-l></s-lg><s-lg><s-l>यथा मध्यंदिने सूर्यो दुष्प्रेक्ष्यः प्राणिभिः सदा ।</s-l><s-l>तथा धनंजयः क्रुद्धो दुष्प्रेक्ष्यो युधि शत्रुभिः ॥ ५५ ॥</s-l></s-lg><s-lg><s-l>तत्तथा तव पुत्रस्य सैन्यं युधि परंतप ।</s-l><s-l>प्रभग्नं द्रुतमाविग्नमतीव शरपीडितम् ॥ ५६ ॥</s-l></s-lg><s-lg><s-l>मारुतेनेव महता मेघानीकं विधूयता ।</s-l><s-l>प्रकाल्यमानं तत्सैन्यं नाशकत्प्रतिवीक्षितुम् ॥ ५७ ॥</s-l></s-lg><s-lg><s-l>प्रतोदैश्चापकोटीभिर्हुंकारैः साधुवाहितैः ।</s-l><s-l>कशापार्ष्ण्यभिघातैश्च वाग्भिरुग्राभिरेव च ॥ ५८ ॥</s-l></s-lg><s-lg><s-l>चोदयन्तो हयांस्तूर्णं पलायन्ते स्म तावकाः ।</s-l><s-l>सादिनो रथिनश्चैव पत्तयश्चार्जुनार्दिताः ॥ ५९ ॥</s-l></s-lg><s-lg><s-l>पार्ष्ण्यङ्गुष्ठाङ्कुशैर्नागांश्चोदयन्तस्तथापरे ।</s-l><s-l>शरैः संमोहिताश्चान्ये तमेवाभिमुखा ययौ ।</s-l><s-l>तव योधा हतोत्साहा विभ्रान्तमनसस्तदा ॥ ६० ॥</s-l></s-lg>