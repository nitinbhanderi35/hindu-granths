<s-lg><s-l> संजय उवाच ।</s-l><s-l>नकुलं रभसं युद्धे निघ्नन्तं वाहिनीं तव ।</s-l><s-l>अभ्ययात्सौबलः क्रुद्धस्तिष्ठ तिष्ठेति चाब्रवीत् ॥ १ ॥</s-l></s-lg><s-lg><s-l>कृतवैरौ तु तौ वीरावन्योन्यवधकाङ्क्षिणौ ।</s-l><s-l>शरैः पूर्णायतोत्सृष्टैरन्योन्यमभिजघ्नतुः ॥ २ ॥</s-l></s-lg><s-lg><s-l>यथैव सौबलः क्षिप्रं शरवर्षाणि मुञ्चति ।</s-l><s-l>तथैव नकुलो राजञ्शिक्षां संदर्शयन्युधि ॥ ३ ॥</s-l></s-lg><s-lg><s-l>तावुभौ समरे शूरौ शरकण्टकिनौ तदा ।</s-l><s-l>व्यराजेतां महाराज कण्टकैरिव शाल्मली ॥ ४ ॥</s-l></s-lg><s-lg><s-l>सुजिह्मं प्रेक्षमाणौ च राजन्विवृतलोचनौ ।</s-l><s-l>क्रोधसंरक्तनयनौ निर्दहन्तौ परस्परम् ॥ ५ ॥</s-l></s-lg><s-lg><s-l>स्यालस्तु तव संक्रुद्धो माद्रीपुत्रं हसन्निव ।</s-l><s-l>कर्णिनैकेन विव्याध हृदये निशितेन ह ॥ ६ ॥</s-l></s-lg><s-lg><s-l>नकुलस्तु भृशं विद्धः स्यालेन तव धन्विना ।</s-l><s-l>निषसाद रथोपस्थे कश्मलं चैनमाविशत् ॥ ७ ॥</s-l></s-lg><s-lg><s-l>अत्यन्तवैरिणं दृप्तं दृष्ट्वा शत्रुं तथागतम् ।</s-l><s-l>ननाद शकुनी राजंस्तपान्ते जलदो यथा ॥ ८ ॥</s-l></s-lg><s-lg><s-l>प्रतिलभ्य ततः संज्ञां नकुलः पाण्डुनन्दनः ।</s-l><s-l>अभ्ययात्सौबलं भूयो व्यात्तानन इवान्तकः ॥ ९ ॥</s-l></s-lg><s-lg><s-l>संक्रुद्धः शकुनिं षष्ट्या विव्याध भरतर्षभ ।</s-l><s-l>पुनश्चैव शतेनैव नाराचानां स्तनान्तरे ॥ १० ॥</s-l></s-lg><s-lg><s-l>ततोऽस्य सशरं चापं मुष्टिदेशे स चिच्छिदे ।</s-l><s-l>ध्वजं च त्वरितं छित्त्वा रथाद्भूमावपातयत् ॥ ११ ॥</s-l></s-lg><s-lg><s-l>सोऽतिविद्धो महाराज रथोपस्थ उपाविशत् ।</s-l><s-l>तं विसंज्ञं निपतितं दृष्ट्वा स्यालं तवानघ ।</s-l><s-l>अपोवाह रथेनाशु सारथिर्ध्वजिनीमुखात् ॥ १२ ॥</s-l></s-lg><s-lg><s-l>ततः संचुक्रुशुः पार्था ये च तेषां पदानुगाः ।</s-l><s-l>निर्जित्य च रणे शत्रून्नकुलः शत्रुतापनः ।</s-l><s-l>अब्रवीत्सारथिं क्रुद्धो द्रोणानीकाय मां वह ॥ १३ ॥</s-l></s-lg><s-lg><s-l>तस्य तद्वचनं श्रुत्वा माद्रीपुत्रस्य धीमतः ।</s-l><s-l>प्रायात्तेन रणे राजन्येन द्रोणोऽन्वयुध्यत ॥ १४ ॥</s-l></s-lg><s-lg><s-l>शिखण्डिनं तु समरे द्रोणप्रेप्सुं विशां पते ।</s-l><s-l>कृपः शारद्वतो यत्तः प्रत्युद्गच्छत्सुवेगितः ॥ १५ ॥</s-l></s-lg><s-lg><s-l>गौतमं द्रुतमायान्तं द्रोणान्तिकमरिंदमम् ।</s-l><s-l>विव्याध नवभिर्भल्लैः शिखण्डी प्रहसन्निव ॥ १६ ॥</s-l></s-lg><s-lg><s-l>तमाचार्यो महाराज विद्ध्वा पञ्चभिराशुगैः ।</s-l><s-l>पुनर्विव्याध विंशत्या पुत्राणां प्रियकृत्तव ॥ १७ ॥</s-l></s-lg><s-lg><s-l>महद्युद्धं तयोरासीद्घोररूपं विशां पते ।</s-l><s-l>यथा देवासुरे युद्धे शम्बरामरराजयोः ॥ १८ ॥</s-l></s-lg><s-lg><s-l>शरजालावृतं व्योम चक्रतुस्तौ महारथौ ।</s-l><s-l>प्रकृत्या घोररूपं तदासीद्घोरतरं पुनः ॥ १९ ॥</s-l></s-lg><s-lg><s-l>रात्रिश्च भरतश्रेष्ठ योधानां युद्धशालिनाम् ।</s-l><s-l>कालरात्रिनिभा ह्यासीद्घोररूपा भयावहा ॥ २० ॥</s-l></s-lg><s-lg><s-l>शिखण्डी तु महाराज गौतमस्य महद्धनुः ।</s-l><s-l>अर्धचन्द्रेण चिच्छेद सज्यं सविशिखं तदा ॥ २१ ॥</s-l></s-lg><s-lg><s-l>तस्य क्रुद्धः कृपो राजञ्शक्तिं चिक्षेप दारुणाम् ।</s-l><s-l>स्वर्णदण्डामकुण्ठाग्रां कर्मारपरिमार्जिताम् ॥ २२ ॥</s-l></s-lg><s-lg><s-l>तामापतन्तीं चिच्छेद शिखण्डी बहुभिः शरैः ।</s-l><s-l>सापतन्मेदिनीं दीप्ता भासयन्ती महाप्रभा ॥ २३ ॥</s-l></s-lg><s-lg><s-l>अथान्यद्धनुरादाय गौतमो रथिनां वरः ।</s-l><s-l>प्राच्छादयच्छितैर्बाणैर्महाराज शिखण्डिनम् ॥ २४ ॥</s-l></s-lg><s-lg><s-l>स छाद्यमानः समरे गौतमेन यशस्विना ।</s-l><s-l>व्यषीदत रथोपस्थे शिखण्डी रथिनां वरः ॥ २५ ॥</s-l></s-lg><s-lg><s-l>सीदन्तं चैनमालोक्य कृपः शारद्वतो युधि ।</s-l><s-l>आजघ्ने बहुभिर्बाणैर्जिघांसन्निव भारत ॥ २६ ॥</s-l></s-lg><s-lg><s-l>विमुखं तं रणे दृष्ट्वा याज्ञसेनिं महारथम् ।</s-l><s-l>पाञ्चालाः सोमकाश्चैव परिवव्रुः समन्ततः ॥ २७ ॥</s-l></s-lg><s-lg><s-l>तथैव तव पुत्राश्च परिवव्रुर्द्विजोत्तमम् ।</s-l><s-l>महत्या सेनया सार्धं ततो युद्धमभूत्पुनः ॥ २८ ॥</s-l></s-lg><s-lg><s-l>रथानां च रणे राजन्नन्योन्यमभिधावताम् ।</s-l><s-l>बभूव तुमुलः शब्दो मेघानां नदतामिव ॥ २९ ॥</s-l></s-lg><s-lg><s-l>द्रवतां सादिनां चैव गजानां च विशां पते ।</s-l><s-l>अन्योन्यमभितो राजन्क्रूरमायोधनं बभौ ॥ ३० ॥</s-l></s-lg><s-lg><s-l>पत्तीनां द्रवतां चैव पदशब्देन मेदिनी ।</s-l><s-l>अकम्पत महाराज भयत्रस्तेव चाङ्गना ॥ ३१ ॥</s-l></s-lg><s-lg><s-l>रथा रथान्समासाद्य प्रद्रुता वेगवत्तरम् ।</s-l><s-l>न्यगृह्णन्बहवो राजञ्शलभान्वायसा इव ॥ ३२ ॥</s-l></s-lg><s-lg><s-l>तथा गजान्प्रभिन्नांश्च सुप्रभिन्ना महागजाः ।</s-l><s-l>तस्मिन्नेव पदे यत्ता निगृह्णन्ति स्म भारत ॥ ३३ ॥</s-l></s-lg><s-lg><s-l>सादी सादिनमासाद्य पदाती च पदातिनम् ।</s-l><s-l>समासाद्य रणेऽन्योन्यं संरब्धा नातिचक्रमुः ॥ ३४ ॥</s-l></s-lg><s-lg><s-l>धावतां द्रवतां चैव पुनरावर्ततामपि ।</s-l><s-l>बभूव तत्र सैन्यानां शब्दः सुतुमुलो निशि ॥ ३५ ॥</s-l></s-lg><s-lg><s-l>दीप्यमानाः प्रदीपाश्च रथवारणवाजिषु ।</s-l><s-l>अदृश्यन्त महाराज महोल्का इव खाच्च्युताः ॥ ३६ ॥</s-l></s-lg><s-lg><s-l>सा निशा भरतश्रेष्ठ प्रदीपैरवभासिता ।</s-l><s-l>दिवसप्रतिमा राजन्बभूव रणमूर्धनि ॥ ३७ ॥</s-l></s-lg><s-lg><s-l>आदित्येन यथा व्याप्तं तमो लोके प्रणश्यति ।</s-l><s-l>तथा नष्टं तमो घोरं दीपैर्दीप्तैरलंकृतम् ॥ ३८ ॥</s-l></s-lg><s-lg><s-l>शस्त्राणां कवचानां च मणीनां च महात्मनाम् ।</s-l><s-l>अन्तर्दधुः प्रभाः सर्वा दीपैस्तैरवभासिताः ॥ ३९ ॥</s-l></s-lg><s-lg><s-l>तस्मिन्कोलाहले युद्धे वर्तमाने निशामुखे ।</s-l><s-l>अवधीत्समरे पुत्रं पिता भरतसत्तम ॥ ४० ॥</s-l></s-lg><s-lg><s-l>पुत्रश्च पितरं मोहात्सखायं च सखा तथा ।</s-l><s-l>संबन्धिनं च संबन्धी स्वस्रीयं चापि मातुलः ॥ ४१ ॥</s-l></s-lg><s-lg><s-l>स्वे स्वान्परे परांश्चापि निजघ्नुरितरेतरम् ।</s-l><s-l>निर्मर्यादमभूद्युद्धं रात्रौ घोरं भयावहम् ॥ ४२ ॥</s-l></s-lg>