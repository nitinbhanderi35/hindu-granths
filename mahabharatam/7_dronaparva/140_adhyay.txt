<s-lg><s-l> संजय उवाच ।</s-l><s-l>वर्तमाने तथा रौद्रे रात्रियुद्धे विशां पते ।</s-l><s-l>सर्वभूतक्षयकरे धर्मपुत्रो युधिष्ठिरः ॥ १ ॥</s-l></s-lg><s-lg><s-l>अब्रवीत्पाण्डवांश्चैव पाञ्चालांश्च ससोमकान् ।</s-l><s-l>अभ्यद्रवत गच्छध्वं द्रोणमेव जिघांसया ॥ २ ॥</s-l></s-lg><s-lg><s-l>राज्ञस्ते वचनाद्राजन्पाञ्चालाः सोमकास्तथा ।</s-l><s-l>द्रोणमेवाभ्यवर्तन्त नदन्तो भैरवान्रवान् ॥ ३ ॥</s-l></s-lg><s-lg><s-l>तान्वयं प्रतिगर्जन्तः प्रत्युद्यातास्त्वमर्षिताः ।</s-l><s-l>यथाशक्ति यथोत्साहं यथासत्त्वं च संयुगे ॥ ४ ॥</s-l></s-lg><s-lg><s-l>कृतवर्मा च हार्दिक्यो युधिष्ठिरमुपाद्रवत् ।</s-l><s-l>द्रोणं प्रति जिघांसन्तं मत्तो मत्तमिव द्विपम् ॥ ५ ॥</s-l></s-lg><s-lg><s-l>शैनेयं शरवर्षाणि विकिरन्तं समन्ततः ।</s-l><s-l>अभ्ययात्कौरवो राजन्भूरिः संग्राममूर्धनि ॥ ६ ॥</s-l></s-lg><s-lg><s-l>सहदेवमथायान्तं द्रोणप्रेप्सुं महारथम् ।</s-l><s-l>कर्णो वैकर्तनो राजन्वारयामास पाण्डवम् ॥ ७ ॥</s-l></s-lg><s-lg><s-l>भीमसेनमथायान्तं व्यादितास्यमिवान्तकम् ।</s-l><s-l>स्वयं दुर्योधनो युद्धे प्रतीपं मृत्युमाव्रजत् ॥ ८ ॥</s-l></s-lg><s-lg><s-l>नकुलं च युधां श्रेष्ठं सर्वयुद्धविशारदम् ।</s-l><s-l>शकुनिः सौबलो राजन्वारयामास सत्वरः ॥ ९ ॥</s-l></s-lg><s-lg><s-l>शिखण्डिनमथायान्तं रथेन रथिनां वरम् ।</s-l><s-l>कृपो शारद्वतो राजन्वारयामास संयुगे ॥ १० ॥</s-l></s-lg><s-lg><s-l>प्रतिविन्ध्यमथायान्तं मयूरसदृशैर्हयैः ।</s-l><s-l>दुःशासनो महाराज यत्तो यत्तमवारयत् ॥ ११ ॥</s-l></s-lg><s-lg><s-l>भैमसेनिमथायान्तं मायाशतविशारदम् ।</s-l><s-l>अश्वत्थामा पितुर्मानं कुर्वाणः प्रत्यषेधयत् ॥ १२ ॥</s-l></s-lg><s-lg><s-l>द्रुपदं वृषसेनस्तु ससैन्यं सपदानुगम् ।</s-l><s-l>वारयामास समरे द्रोणप्रेप्सुं महारथम् ॥ १३ ॥</s-l></s-lg><s-lg><s-l>विराटं द्रुतमायान्तं द्रोणस्य निधनं प्रति ।</s-l><s-l>मद्रराजः सुसंक्रुद्धो वारयामास भारत ॥ १४ ॥</s-l></s-lg><s-lg><s-l>शतानीकमथायान्तं नाकुलिं रभसं रणे ।</s-l><s-l>चित्रसेनो रुरोधाशु शरैर्द्रोणवधेप्सया ॥ १५ ॥</s-l></s-lg><s-lg><s-l>अर्जुनं च युधां श्रेष्ठं प्राद्रवन्तं महारथम् ।</s-l><s-l>अलम्बुसो महाराज राक्षसेन्द्रो न्यवारयत् ॥ १६ ॥</s-l></s-lg><s-lg><s-l>तथा द्रोणं महेष्वासं निघ्नन्तं शात्रवान्रणे ।</s-l><s-l>धृष्टद्युम्नोऽथ पाञ्चाल्यो हृष्टरूपमवारयत् ॥ १७ ॥</s-l></s-lg><s-lg><s-l>तथान्यान्पाण्डुपुत्राणां समायातान्महारथान् ।</s-l><s-l>तावका रथिनो राजन्वारयामासुरोजसा ॥ १८ ॥</s-l></s-lg><s-lg><s-l>गजारोहा गजैस्तूर्णं संनिपत्य महामृधे ।</s-l><s-l>योधयन्तः स्म दृश्यन्ते शतशोऽथ सहस्रशः ॥ १९ ॥</s-l></s-lg><s-lg><s-l>निशीथे तुरगा राजन्नाद्रवन्तः परस्परम् ।</s-l><s-l>समदृश्यन्त वेगेन पक्षवन्त इवाद्रयः ॥ २० ॥</s-l></s-lg><s-lg><s-l>सादिनः सादिभिः सार्धं प्रासशक्त्यृष्टिपाणयः ।</s-l><s-l>समागच्छन्महाराज विनदन्तः पृथक्पृथक् ॥ २१ ॥</s-l></s-lg><s-lg><s-l>नरास्तु बहवस्तत्र समाजग्मुः परस्परम् ।</s-l><s-l>गदाभिर्मुसलैश्चैव नानाशस्त्रैश्च संघशः ॥ २२ ॥</s-l></s-lg><s-lg><s-l>कृतवर्मा तु हार्दिक्यो धर्मपुत्रं युधिष्ठिरम् ।</s-l><s-l>वारयामास संक्रुद्धो वेलेवोद्वृत्तमर्णवम् ॥ २३ ॥</s-l></s-lg><s-lg><s-l>युधिष्ठिरस्तु हार्दिक्यं विद्ध्वा पञ्चभिराशुगैः ।</s-l><s-l>पुनर्विव्याध विंशत्या तिष्ठ तिष्ठेति चाब्रवीत् ॥ २४ ॥</s-l></s-lg><s-lg><s-l>कृतवर्मा तु संक्रुद्धो धर्मपुत्रस्य मारिष ।</s-l><s-l>धनुश्चिच्छेद भल्लेन तं च विव्याध सप्तभिः ॥ २५ ॥</s-l></s-lg><s-lg><s-l>अथान्यद्धनुरादाय धर्मपुत्रो युधिष्ठिरः ।</s-l><s-l>हार्दिक्यं दशभिर्बाणैर्बाह्वोरुरसि चार्पयत् ॥ २६ ॥</s-l></s-lg><s-lg><s-l>माधवस्तु रणे विद्धो धर्मपुत्रेण मारिष ।</s-l><s-l>प्राकम्पत च रोषेण सप्तभिश्चार्दयच्छरैः ॥ २७ ॥</s-l></s-lg><s-lg><s-l>तस्य पार्थो धनुश्छित्त्वा हस्तावापं निकृत्य च ।</s-l><s-l>प्राहिणोन्निशितान्बाणान्पञ्च राजञ्शिलाशितान् ॥ २८ ॥</s-l></s-lg><s-lg><s-l>ते तस्य कवचं भित्त्वा हेमचित्रं महाधनम् ।</s-l><s-l>प्राविशन्धरणीमुग्रा वल्मीकमिव पन्नगाः ॥ २९ ॥</s-l></s-lg><s-lg><s-l>अक्ष्णोर्निमेषमात्रेण सोऽन्यदादाय कार्मुकम् ।</s-l><s-l>विव्याध पाण्डवं षष्ट्या सूतं च नवभिः शरैः ॥ ३० ॥</s-l></s-lg><s-lg><s-l>तस्य शक्तिममेयात्मा पाण्डवो भुजगोपमाम् ।</s-l><s-l>चिक्षेप भरतश्रेष्ठ रथे न्यस्य महद्धनुः ॥ ३१ ॥</s-l></s-lg><s-lg><s-l>सा हेमचित्रा महती पाण्डवेन प्रवेरिता ।</s-l><s-l>निर्भिद्य दक्षिणं बाहुं प्राविशद्धरणीतलम् ॥ ३२ ॥</s-l></s-lg><s-lg><s-l>एतस्मिन्नेव काले तु गृह्य पार्थः पुनर्धनुः ।</s-l><s-l>हार्दिक्यं छादयामास शरैः संनतपर्वभिः ॥ ३३ ॥</s-l></s-lg><s-lg><s-l>ततस्तु समरे शूरो वृष्णीनां प्रवरो रथी ।</s-l><s-l>व्यश्वसूतरथं चक्रे निमेषार्धाद्युधिष्ठिरम् ॥ ३४ ॥</s-l></s-lg><s-lg><s-l>ततस्तु पाण्डवो ज्येष्ठः खड्गचर्म समाददे ।</s-l><s-l>तदस्य निशितैर्बाणैर्व्यधमन्माधवो रणे ॥ ३५ ॥</s-l></s-lg><s-lg><s-l>तोमरं तु ततो गृह्य स्वर्णदण्डं दुरासदम् ।</s-l><s-l>प्रेषयत्समरे तूर्णं हार्दिक्यस्य युधिष्ठिरः ॥ ३६ ॥</s-l></s-lg><s-lg><s-l>तमापतन्तं सहसा धर्मराजभुजच्युतम् ।</s-l><s-l>द्विधा चिच्छेद हार्दिक्यः कृतहस्तः स्मयन्निव ॥ ३७ ॥</s-l></s-lg><s-lg><s-l>ततः शरशतेनाजौ धर्मपुत्रमवाकिरत् ।</s-l><s-l>कवचं चास्य संक्रुद्धः शरैस्तीक्ष्णैरदारयत् ॥ ३८ ॥</s-l></s-lg><s-lg><s-l>हार्दिक्यशरसंछिन्नं कवचं तन्महात्मनः ।</s-l><s-l>व्यशीर्यत रणे राजंस्ताराजालमिवाम्बरात् ॥ ३९ ॥</s-l></s-lg><s-lg><s-l>स छिन्नधन्वा विरथः शीर्णवर्मा शरार्दितः ।</s-l><s-l>अपायासीद्रणात्तूर्णं धर्मपुत्रो युधिष्ठिरः ॥ ४० ॥</s-l></s-lg><s-lg><s-l>कृतवर्मा तु निर्जित्य धर्मपुत्रं युधिष्ठिरम् ।</s-l><s-l>पुनर्द्रोणस्य जुगुपे चक्रमेव महाबलः ॥ ४१ ॥</s-l></s-lg>