<s-lg><s-l> संजय उवाच ।</s-l><s-l>दुःशासनबलं हत्वा सव्यसाची धनंजयः ।</s-l><s-l>सिन्धुराजं परीप्सन्वै द्रोणानीकमुपाद्रवत् ॥ १ ॥</s-l></s-lg><s-lg><s-l>स तु द्रोणं समासाद्य व्यूहस्य प्रमुखे स्थितम् ।</s-l><s-l>कृताञ्जलिरिदं वाक्यं कृष्णस्यानुमतेऽब्रवीत् ॥ २ ॥</s-l></s-lg><s-lg><s-l>शिवेन ध्याहि मां ब्रह्मन्स्वस्ति चैव वदस्व मे ।</s-l><s-l>भवत्प्रसादादिच्छामि प्रवेष्टुं दुर्भिदां चमूम् ॥ ३ ॥</s-l></s-lg><s-lg><s-l>भवान्पितृसमो मह्यं धर्मराजसमोऽपि च ।</s-l><s-l>तथा कृष्णसमश्चैव सत्यमेतद्ब्रवीमि ते ॥ ४ ॥</s-l></s-lg><s-lg><s-l>अश्वत्थामा यथा तात रक्षणीयस्तवानघ ।</s-l><s-l>तथाहमपि ते रक्ष्यः सदैव द्विजसत्तम ॥ ५ ॥</s-l></s-lg><s-lg><s-l>तव प्रसादादिच्छामि सिन्धुराजानमाहवे ।</s-l><s-l>निहन्तुं द्विपदां श्रेष्ठ प्रतिज्ञां रक्ष मे विभो ॥ ६ ॥</s-l></s-lg><s-lg><s-l>एवमुक्तस्तदाचार्यः प्रत्युवाच स्मयन्निव ।</s-l><s-l>मामजित्वा न बीभत्सो शक्यो जेतुं जयद्रथः ॥ ७ ॥</s-l></s-lg><s-lg><s-l>एतावदुक्त्वा तं द्रोणः शरव्रातैरवाकिरत् ।</s-l><s-l>सरथाश्वध्वजं तीक्ष्णैः प्रहसन्वै ससारथिम् ॥ ८ ॥</s-l></s-lg><s-lg><s-l>ततोऽर्जुनः शरव्रातान्द्रोणस्यावार्य सायकैः ।</s-l><s-l>द्रोणमभ्यर्दयद्बाणैर्घोररूपैर्महत्तरैः ॥ ९ ॥</s-l></s-lg><s-lg><s-l>विव्याध च रणे द्रोणमनुमान्य विशां पते ।</s-l><s-l>क्षत्रधर्मं समास्थाय नवभिः सायकैः पुनः ॥ १० ॥</s-l></s-lg><s-lg><s-l>तस्येषूनिषुभिश्छित्त्वा द्रोणो विव्याध तावुभौ ।</s-l><s-l>विषाग्निज्वलनप्रख्यैरिषुभिः कृष्णपाण्डवौ ॥ ११ ॥</s-l></s-lg><s-lg><s-l>इयेष पाण्डवस्तस्य बाणैश्छेत्तुं शरासनम् ।</s-l><s-l>तस्य चिन्तयतस्त्वेवं फल्गुनस्य महात्मनः ।</s-l><s-l>द्रोणः शरैरसंभ्रान्तो ज्यां चिच्छेदाशु वीर्यवान् ॥ १२ ॥</s-l></s-lg><s-lg><s-l>विव्याध च हयानस्य ध्वजं सारथिमेव च ।</s-l><s-l>अर्जुनं च शरैर्वीरं स्मयमानोऽभ्यवाकिरत् ॥ १३ ॥</s-l></s-lg><s-lg><s-l>एतस्मिन्नन्तरे पार्थः सज्जं कृत्वा महद्धनुः ।</s-l><s-l>विशेषयिष्यन्नाचार्यं सर्वास्त्रविदुषां वरम् ।</s-l><s-l>मुमोच षट्शतान्बाणान्गृहीत्वैकमिव द्रुतम् ॥ १४ ॥</s-l></s-lg><s-lg><s-l>पुनः सप्त शतानन्यान्सहस्रं चानिवर्तिनाम् ।</s-l><s-l>चिक्षेपायुतशश्चान्यांस्तेऽघ्नन्द्रोणस्य तां चमूम् ॥ १५ ॥</s-l></s-lg><s-lg><s-l>तैः सम्यगस्तैर्बलिना कृतिना चित्रयोधिना ।</s-l><s-l>मनुष्यवाजिमातङ्गा विद्धाः पेतुर्गतासवः ॥ १६ ॥</s-l></s-lg><s-lg><s-l>विद्रुताश्च रणे पेतुः संछिन्नायुधजीविताः ।</s-l><s-l>रथिनो रथमुख्येभ्यः सहयाः शरपीडिताः ॥ १७ ॥</s-l></s-lg><s-lg><s-l>चूर्णिताक्षिप्तदग्धानां वज्रानिलहुताशनैः ।</s-l><s-l>तुल्यरूपा गजाः पेतुर्गिर्यग्राम्बुदवेश्मनाम् ॥ १८ ॥</s-l></s-lg><s-lg><s-l>पेतुरश्वसहस्राणि प्रहतान्यर्जुनेषुभिः ।</s-l><s-l>हंसा हिमवतः पृष्ठे वारिविप्रहता इव ॥ १९ ॥</s-l></s-lg><s-lg><s-l>रथाश्वद्विपपत्त्योघाः सलिलौघा इवाद्भुताः ।</s-l><s-l>युगान्तादित्यरश्म्याभैः पाण्डवास्तशरैर्हताः ॥ २० ॥</s-l></s-lg><s-lg><s-l>तं पाण्डवादित्यशरांशुजालं कुरुप्रवीरान्युधि निष्टपन्तम् ।</s-l><s-l>स द्रोणमेघः शरवर्षवेगैः प्राच्छादयन्मेघ इवार्करश्मीन् ॥ २१ ॥</s-l></s-lg><s-lg><s-l>अथात्यर्थविसृष्टेन द्विषतामसुभोजिना ।</s-l><s-l>आजघ्ने वक्षसि द्रोणो नाराचेन धनंजयम् ॥ २२ ॥</s-l></s-lg><s-lg><s-l>स विह्वलितसर्वाङ्गः क्षितिकम्पे यथाचलः ।</s-l><s-l>धैर्यमालम्ब्य बीभत्सुर्द्रोणं विव्याध पत्रिभिः ॥ २३ ॥</s-l></s-lg><s-lg><s-l>द्रोणस्तु पञ्चभिर्बाणैर्वासुदेवमताडयत् ।</s-l><s-l>अर्जुनं च त्रिसप्तत्या ध्वजं चास्य त्रिभिः शरैः ॥ २४ ॥</s-l></s-lg><s-lg><s-l>विशेषयिष्यञ्शिष्यं च द्रोणो राजन्पराक्रमी ।</s-l><s-l>अदृश्यमर्जुनं चक्रे निमेषाच्छरवृष्टिभिः ॥ २५ ॥</s-l></s-lg><s-lg><s-l>प्रसक्तान्पततोऽद्राक्ष्म भारद्वाजस्य सायकान् ।</s-l><s-l>मण्डलीकृतमेवास्य धनुश्चादृश्यताद्भुतम् ॥ २६ ॥</s-l></s-lg><s-lg><s-l>तेऽभ्ययुः समरे राजन्वासुदेवधनंजयौ ।</s-l><s-l>द्रोणसृष्टाः सुबहवः कङ्कपत्रपरिच्छदाः ॥ २७ ॥</s-l></s-lg><s-lg><s-l>तद्दृष्ट्वा तादृशं युद्धं द्रोणपाण्डवयोस्तदा ।</s-l><s-l>वासुदेवो महाबुद्धिः कार्यवत्तामचिन्तयत् ॥ २८ ॥</s-l></s-lg><s-lg><s-l>ततोऽब्रवीद्वासुदेवो धनंजयमिदं वचः ।</s-l><s-l>पार्थ पार्थ महाबाहो न नः कालात्ययो भवेत् ॥ २९ ॥</s-l></s-lg><s-lg><s-l>द्रोणमुत्सृज्य गच्छामः कृत्यमेतन्महत्तरम् ।</s-l><s-l>पार्थश्चाप्यब्रवीत्कृष्णं यथेष्टमिति केशव ॥ ३० ॥</s-l></s-lg><s-lg><s-l>ततः प्रदक्षिणं कृत्वा द्रोणं प्रायान्महाभुजः ।</s-l><s-l>परिवृत्तश्च बीभत्सुरगच्छद्विसृजञ्शरान् ॥ ३१ ॥</s-l></s-lg><s-lg><s-l>ततोऽब्रवीत्स्मयन्द्रोणः क्वेदं पाण्डव गम्यते ।</s-l><s-l>ननु नाम रणे शत्रुमजित्वा न निवर्तसे ॥ ३२ ॥</s-l></s-lg><s-lg><s-l> अर्जुन उवाच ।</s-l><s-l>गुरुर्भवान्न मे शत्रुः शिष्यः पुत्रसमोऽस्मि ते ।</s-l><s-l>न चास्ति स पुमाँल्लोके यस्त्वां युधि पराजयेत् ॥ ३३ ॥</s-l></s-lg><s-lg><s-l> संजय उवाच ।</s-l><s-l>एवं ब्रुवाणो बीभत्सुर्जयद्रथवधोत्सुकः ।</s-l><s-l>त्वरायुक्तो महाबाहुस्तत्सैन्यं समुपाद्रवत् ॥ ३४ ॥</s-l></s-lg><s-lg><s-l>तं चक्ररक्षौ पाञ्चाल्यौ युधामन्यूत्तमौजसौ ।</s-l><s-l>अन्वयातां महात्मानौ विशन्तं तावकं बलम् ॥ ३५ ॥</s-l></s-lg><s-lg><s-l>ततो जयो महाराज कृतवर्मा च सात्त्वतः ।</s-l><s-l>काम्बोजश्च श्रुतायुश्च धनंजयमवारयन् ॥ ३६ ॥</s-l></s-lg><s-lg><s-l>तेषां दशसहस्राणि रथानामनुयायिनाम् ।</s-l><s-l>अभीषाहाः शूरसेनाः शिबयोऽथ वसातयः ॥ ३७ ॥</s-l></s-lg><s-lg><s-l>माचेल्लका ललित्थाश्च केकया मद्रकास्तथा ।</s-l><s-l>नारायणाश्च गोपालाः काम्बोजानां च ये गणाः ॥ ३८ ॥</s-l></s-lg><s-lg><s-l>कर्णेन विजिताः पूर्वं संग्रामे शूरसंमताः ।</s-l><s-l>भारद्वाजं पुरस्कृत्य त्यक्तात्मानोऽर्जुनं प्रति ॥ ३९ ॥</s-l></s-lg><s-lg><s-l>पुत्रशोकाभिसंतप्तं क्रुद्धं मृत्युमिवान्तकम् ।</s-l><s-l>त्यजन्तं तुमुले प्राणान्संनद्धं चित्रयोधिनम् ॥ ४० ॥</s-l></s-lg><s-lg><s-l>गाहमानमनीकानि मातङ्गमिव यूथपम् ।</s-l><s-l>महेष्वासं पराक्रान्तं नरव्याघ्रमवारयन् ॥ ४१ ॥</s-l></s-lg><s-lg><s-l>ततः प्रववृते युद्धं तुमुलं लोमहर्षणम् ।</s-l><s-l>अन्योन्यं वै प्रार्थयतां योधानामर्जुनस्य च ॥ ४२ ॥</s-l></s-lg><s-lg><s-l>जयद्रथवधप्रेप्सुमायान्तं पुरुषर्षभम् ।</s-l><s-l>न्यवारयन्त सहिताः क्रिया व्याधिमिवोत्थितम् ॥ ४३ ॥</s-l></s-lg>