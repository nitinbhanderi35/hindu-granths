<s-lg><s-l> संजय उवाच ।</s-l><s-l>परिणाम्य निशां तां तु भारद्वाजो महारथः ।</s-l><s-l>बहूक्त्वा च ततो राजन्राजानं च सुयोधनम् ॥ १ ॥</s-l></s-lg><s-lg><s-l>विधाय योगं पार्थेन संशप्तकगणैः सह ।</s-l><s-l>निष्क्रान्ते च रणात्पार्थे संशप्तकवधं प्रति ॥ २ ॥</s-l></s-lg><s-lg><s-l>व्यूढानीकस्ततो द्रोणः पाण्डवानां महाचमूम् ।</s-l><s-l>अभ्ययाद्भरतश्रेष्ठ धर्मराजजिघृक्षया ॥ ३ ॥</s-l></s-lg><s-lg><s-l>व्यूहं दृष्ट्वा सुपर्णं तु भारद्वाजकृतं तदा ।</s-l><s-l>व्यूहेन मण्डलार्धेन प्रत्यव्यूहद्युधिष्ठिरः ॥ ४ ॥</s-l></s-lg><s-lg><s-l>मुखमासीत्सुपर्णस्य भारद्वाजो महारथः ।</s-l><s-l>शिरो दुर्योधनो राजा सोदर्यैः सानुगैः सह ॥ ५ ॥</s-l></s-lg><s-lg><s-l>चक्षुषी कृतवर्मा च गौतमश्चास्यतां वरः ।</s-l><s-l>भूतवर्मा क्षेमशर्मा करकर्षश्च वीर्यवान् ॥ ६ ॥</s-l></s-lg><s-lg><s-l>कलिङ्गाः सिंहलाः प्राच्याः शूराभीरा दशेरकाः ।</s-l><s-l>शका यवनकाम्बोजास्तथा हंसपदाश्च ये ॥ ७ ॥</s-l></s-lg><s-lg><s-l>ग्रीवायां शूरसेनाश्च दरदा मद्रकेकयाः ।</s-l><s-l>गजाश्वरथपत्त्यौघास्तस्थुः शतसहस्रशः ॥ ८ ॥</s-l></s-lg><s-lg><s-l>भूरिश्रवाः शलः शल्यः सोमदत्तश्च बाह्लिकः ।</s-l><s-l>अक्षौहिण्या वृता वीरा दक्षिणं पक्षमाश्रिताः ॥ ९ ॥</s-l></s-lg><s-lg><s-l>विन्दानुविन्दावावन्त्यौ काम्बोजश्च सुदक्षिणः ।</s-l><s-l>वामं पक्षं समाश्रित्य द्रोणपुत्राग्रगाः स्थिताः ॥ १० ॥</s-l></s-lg><s-lg><s-l>पृष्ठे कलिङ्गाः साम्बष्ठा मागधाः पौण्ड्रमद्रकाः ।</s-l><s-l>गान्धाराः शकुनिप्राग्याः पार्वतीया वसातयः ॥ ११ ॥</s-l></s-lg><s-lg><s-l>पुच्छे वैकर्तनः कर्णः सपुत्रज्ञातिबान्धवः ।</s-l><s-l>महत्या सेनया तस्थौ नानाध्वजसमुत्थया ॥ १२ ॥</s-l></s-lg><s-lg><s-l>जयद्रथो भीमरथः सांयात्रिकसभो जयः ।</s-l><s-l>भूमिंजयो वृषक्राथो नैषधश्च महाबलः ॥ १३ ॥</s-l></s-lg><s-lg><s-l>वृता बलेन महता ब्रह्मलोकपुरस्कृताः ।</s-l><s-l>व्यूहस्योपरि ते राजन्स्थिता युद्धविशारदाः ॥ १४ ॥</s-l></s-lg><s-lg><s-l>द्रोणेन विहितो व्यूहः पदात्यश्वरथद्विपैः ।</s-l><s-l>वातोद्धूतार्णवाकारः प्रवृत्त इव लक्ष्यते ॥ १५ ॥</s-l></s-lg><s-lg><s-l>तस्य पक्षप्रपक्षेभ्यो निष्पतन्ति युयुत्सवः ।</s-l><s-l>सविद्युत्स्तनिता मेघाः सर्वदिग्भ्य इवोष्णगे ॥ १६ ॥</s-l></s-lg><s-lg><s-l>तस्य प्राग्ज्योतिषो मध्ये विधिवत्कल्पितं गजम् ।</s-l><s-l>आस्थितः शुशुभे राजन्नंशुमानुदये यथा ॥ १७ ॥</s-l></s-lg><s-lg><s-l>माल्यदामवता राजा श्वेतच्छत्रेण धार्यता ।</s-l><s-l>कृत्तिकायोगयुक्तेन पौर्णमास्यामिवेन्दुना ॥ १८ ॥</s-l></s-lg><s-lg><s-l>नीलाञ्जनचयप्रख्यो मदान्धो द्विरदो बभौ ।</s-l><s-l>अभिवृष्टो महामेघैर्यथा स्यात्पर्वतो महान् ॥ १९ ॥</s-l></s-lg><s-lg><s-l>नानानृपतिभिर्वीरैर्विविधायुधभूषणैः ।</s-l><s-l>समन्वितः पार्वतीयैः शक्रो देवगणैरिव ॥ २० ॥</s-l></s-lg><s-lg><s-l>ततो युधिष्ठिरः प्रेक्ष्य व्यूहं तमतिमानुषम् ।</s-l><s-l>अजय्यमरिभिः संख्ये पार्षतं वाक्यमब्रवीत् ॥ २१ ॥</s-l></s-lg><s-lg><s-l>ब्राह्मणस्य वशं नाहमियामद्य यथा प्रभो ।</s-l><s-l>पारावतसवर्णाश्व तथा नीतिर्विधीयताम् ॥ २२ ॥</s-l></s-lg><s-lg><s-l> धृष्टद्युम्न उवाच ।</s-l><s-l>द्रोणस्य यतमानस्य वशं नैष्यसि सुव्रत ।</s-l><s-l>अहमावारयिष्यामि द्रोणमद्य सहानुगम् ॥ २३ ॥</s-l></s-lg><s-lg><s-l>मयि जीवति कौरव्य नोद्वेगं कर्तुमर्हसि ।</s-l><s-l>न हि शक्तो रणे द्रोणो विजेतुं मां कथंचन ॥ २४ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा किरन्बाणान्द्रुपदस्य सुतो बली ।</s-l><s-l>पारावतसवर्णाश्वः स्वयं द्रोणमुपाद्रवत् ॥ २५ ॥</s-l></s-lg><s-lg><s-l>अनिष्टदर्शनं दृष्ट्वा धृष्टद्युम्नमवस्थितम् ।</s-l><s-l>क्षणेनैवाभवद्द्रोणो नातिहृष्टमना इव ॥ २६ ॥</s-l></s-lg><s-lg><s-l>तं तु संप्रेक्ष्य पुत्रस्ते दुर्मुखः शत्रुकर्शनः ।</s-l><s-l>प्रियं चिकीर्षन्द्रोणस्य धृष्टद्युम्नमवारयत् ॥ २७ ॥</s-l></s-lg><s-lg><s-l>स संप्रहारस्तुमुलः समरूप इवाभवत् ।</s-l><s-l>पार्षतस्य च शूरस्य दुर्मुखस्य च भारत ॥ २८ ॥</s-l></s-lg><s-lg><s-l>पार्षतः शरजालेन क्षिप्रं प्रच्छाद्य दुर्मुखम् ।</s-l><s-l>भारद्वाजं शरौघेण महता समवारयत् ॥ २९ ॥</s-l></s-lg><s-lg><s-l>द्रोणमावारितं दृष्ट्वा भृशायस्तस्तवात्मजः ।</s-l><s-l>नानालिङ्गैः शरव्रातैः पार्षतं सममोहयत् ॥ ३० ॥</s-l></s-lg><s-lg><s-l>तयोर्विषक्तयोः संख्ये पाञ्चाल्यकुरुमुख्ययोः ।</s-l><s-l>द्रोणो यौधिष्ठिरं सैन्यं बहुधा व्यधमच्छरैः ॥ ३१ ॥</s-l></s-lg><s-lg><s-l>अनिलेन यथाभ्राणि विच्छिन्नानि समन्ततः ।</s-l><s-l>तथा पार्थस्य सैन्यानि विच्छिन्नानि क्वचित्क्वचित् ॥ ३२ ॥</s-l></s-lg><s-lg><s-l>मुहूर्तमिव तद्युद्धमासीन्मधुरदर्शनम् ।</s-l><s-l>तत उन्मत्तवद्राजन्निर्मर्यादमवर्तत ॥ ३३ ॥</s-l></s-lg><s-lg><s-l>नैव स्वे न परे राजन्नज्ञायन्त परस्परम् ।</s-l><s-l>अनुमानेन संज्ञाभिर्युद्धं तत्समवर्तत ॥ ३४ ॥</s-l></s-lg><s-lg><s-l>चूडामणिषु निष्केषु भूषणेष्वसिचर्मसु ।</s-l><s-l>तेषामादित्यवर्णाभा मरीच्यः प्रचकाशिरे ॥ ३५ ॥</s-l></s-lg><s-lg><s-l>तत्प्रकीर्णपताकानां रथवारणवाजिनाम् ।</s-l><s-l>बलाकाशबलाभ्राभं ददृशे रूपमाहवे ॥ ३६ ॥</s-l></s-lg><s-lg><s-l>नरानेव नरा जघ्नुरुदग्राश्च हया हयान् ।</s-l><s-l>रथांश्च रथिनो जघ्नुर्वारणा वरवारणान् ॥ ३७ ॥</s-l></s-lg><s-lg><s-l>समुच्छ्रितपताकानां गजानां परमद्विपैः ।</s-l><s-l>क्षणेन तुमुलो घोरः संग्रामः समवर्तत ॥ ३८ ॥</s-l></s-lg><s-lg><s-l>तेषां संसक्तगात्राणां कर्षतामितरेतरम् ।</s-l><s-l>दन्तसंघातसंघर्षात्सधूमोऽग्निरजायत ॥ ३९ ॥</s-l></s-lg><s-lg><s-l>विप्रकीर्णपताकास्ते विषाणजनिताग्नयः ।</s-l><s-l>बभूवुः खं समासाद्य सविद्युत इवाम्बुदाः ॥ ४० ॥</s-l></s-lg><s-lg><s-l>विक्षरद्भिर्नदद्भिश्च निपतद्भिश्च वारणैः ।</s-l><s-l>संबभूव मही कीर्णा मेघैर्द्यौरिव शारदी ॥ ४१ ॥</s-l></s-lg><s-lg><s-l>तेषामाहन्यमानानां बाणतोमरवृष्टिभिः ।</s-l><s-l>वारणानां रवो जज्ञे मेघानामिव संप्लवे ॥ ४२ ॥</s-l></s-lg><s-lg><s-l>तोमराभिहताः केचिद्बाणैश्च परमद्विपाः ।</s-l><s-l>वित्रेसुः सर्वभूतानां शब्दमेवापरेऽव्रजन् ॥ ४३ ॥</s-l></s-lg><s-lg><s-l>विषाणाभिहताश्चापि केचित्तत्र गजा गजैः ।</s-l><s-l>चक्रुरार्तस्वरं घोरमुत्पातजलदा इव ॥ ४४ ॥</s-l></s-lg><s-lg><s-l>प्रतीपं ह्रियमाणाश्च वारणा वरवारणैः ।</s-l><s-l>उन्मथ्य पुनराजह्रुः प्रेरिताः परमाङ्कुशैः ॥ ४५ ॥</s-l></s-lg><s-lg><s-l>महामात्रा महामात्रैस्ताडिताः शरतोमरैः ।</s-l><s-l>गजेभ्यः पृथिवीं जग्मुर्मुक्तप्रहरणाङ्कुशाः ॥ ४६ ॥</s-l></s-lg><s-lg><s-l>निर्मनुष्याश्च मातङ्गा विनदन्तस्ततस्ततः ।</s-l><s-l>छिन्नाभ्राणीव संपेतुः संप्रविश्य परस्परम् ॥ ४७ ॥</s-l></s-lg><s-lg><s-l>हतान्परिवहन्तश्च यन्त्रिताः परमायुधैः ।</s-l><s-l>दिशो जग्मुर्महानागाः केचिदेकचरा इव ॥ ४८ ॥</s-l></s-lg><s-lg><s-l>ताडितास्ताड्यमानाश्च तोमरर्ष्टिपरश्वधैः ।</s-l><s-l>पेतुरार्तस्वरं कृत्वा तदा विशसने गजाः ॥ ४९ ॥</s-l></s-lg><s-lg><s-l>तेषां शैलोपमैः कायैर्निपतद्भिः समन्ततः ।</s-l><s-l>आहता सहसा भूमिश्चकम्पे च ननाद च ॥ ५० ॥</s-l></s-lg><s-lg><s-l>सादितैः सगजारोहैः सपताकैः समन्ततः ।</s-l><s-l>मातङ्गैः शुशुभे भूमिर्विकीर्णैरिव पर्वतैः ॥ ५१ ॥</s-l></s-lg><s-lg><s-l>गजस्थाश्च महामात्रा निर्भिन्नहृदया रणे ।</s-l><s-l>रथिभिः पातिता भल्लैर्विकीर्णाङ्कुशतोमराः ॥ ५२ ॥</s-l></s-lg><s-lg><s-l>क्रौञ्चवद्विनदन्तोऽन्ये नाराचाभिहता गजाः ।</s-l><s-l>परान्स्वांश्चापि मृद्नन्तः परिपेतुर्दिशो दश ॥ ५३ ॥</s-l></s-lg><s-lg><s-l>गजाश्वरथसंघानां शरीरौघसमावृता ।</s-l><s-l>बभूव पृथिवी राजन्मांसशोणितकर्दमा ॥ ५४ ॥</s-l></s-lg><s-lg><s-l>प्रमथ्य च विषाणाग्रैः समुत्क्षिप्य च वारणैः ।</s-l><s-l>सचक्राश्च विचक्राश्च रथैरेव महारथाः ॥ ५५ ॥</s-l></s-lg><s-lg><s-l>रथाश्च रथिभिर्हीना निर्मनुष्याश्च वाजिनः ।</s-l><s-l>हतारोहाश्च मातङ्गा दिशो जग्मुः शरातुराः ॥ ५६ ॥</s-l></s-lg><s-lg><s-l>जघानात्र पिता पुत्रं पुत्रश्च पितरं तथा ।</s-l><s-l>इत्यासीत्तुमुलं युद्धं न प्रज्ञायत किंचन ॥ ५७ ॥</s-l></s-lg><s-lg><s-l>आ गुल्फेभ्योऽवसीदन्त नराः शोणितकर्दमे ।</s-l><s-l>दीप्यमानैः परिक्षिप्ता दावैरिव महाद्रुमाः ॥ ५८ ॥</s-l></s-lg><s-lg><s-l>शोणितैः सिच्यमानानि वस्त्राणि कवचानि च ।</s-l><s-l>छत्राणि च पताकाश्च सर्वं रक्तमदृश्यत ॥ ५९ ॥</s-l></s-lg><s-lg><s-l>हयौघाश्च रथौघाश्च नरौघाश्च निपातिताः ।</s-l><s-l>संवृत्ताः पुनरावृत्ता बहुधा रथनेमिभिः ॥ ६० ॥</s-l></s-lg><s-lg><s-l>स गजौघमहावेगः परासुनरशैवलः ।</s-l><s-l>रथौघतुमुलावर्तः प्रबभौ सैन्यसागरः ॥ ६१ ॥</s-l></s-lg><s-lg><s-l>तं वाहनमहानौभिर्योधा जयधनैषिणः ।</s-l><s-l>अवगाह्यावमज्जन्तो नैव मोहं प्रचक्रिरे ॥ ६२ ॥</s-l></s-lg><s-lg><s-l>शरवर्षाभिवृष्टेषु योधेष्वजितलक्ष्मसु ।</s-l><s-l>न हि स्वचित्ततां लेभे कश्चिदाहतलक्षणः ॥ ६३ ॥</s-l></s-lg><s-lg><s-l>वर्तमाने तथा युद्धे घोररूपे भयंकरे ।</s-l><s-l>मोहयित्वा परान्द्रोणो युधिष्ठिरमुपाद्रवत् ॥ ६४ ॥</s-l></s-lg>