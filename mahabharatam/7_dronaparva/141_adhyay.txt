<s-lg><s-l> संजय उवाच ।</s-l><s-l>भूरिस्तु समरे राजञ्शैनेयं रथिनां वरम् ।</s-l><s-l>आपतन्तमपासेधत्प्रपानादिव कुञ्जरम् ॥ १ ॥</s-l></s-lg><s-lg><s-l>अथैनं सात्यकिः क्रुद्धः पञ्चभिर्निशितैः शरैः ।</s-l><s-l>विव्याध हृदये तूर्णं प्रास्रवत्तस्य शोणितम् ॥ २ ॥</s-l></s-lg><s-lg><s-l>तथैव कौरवो युद्धे शैनेयं युद्धदुर्मदम् ।</s-l><s-l>दशभिर्विशिखैस्तीक्ष्णैरविध्यत भुजान्तरे ॥ ३ ॥</s-l></s-lg><s-lg><s-l>तावन्योन्यं महाराज ततक्षाते शरैर्भृशम् ।</s-l><s-l>क्रोधसंरक्तनयनौ क्रोधाद्विस्फार्य कार्मुके ॥ ४ ॥</s-l></s-lg><s-lg><s-l>तयोरासीन्महाराज शस्त्रवृष्टिः सुदारुणा ।</s-l><s-l>क्रुद्धयोः सायकमुचोर्यमान्तकनिकाशयोः ॥ ५ ॥</s-l></s-lg><s-lg><s-l>तावन्योन्यं शरै राजन्प्रच्छाद्य समरे स्थितौ ।</s-l><s-l>मुहूर्तं चैव तद्युद्धं समरूपमिवाभवत् ॥ ६ ॥</s-l></s-lg><s-lg><s-l>ततः क्रुद्धो महाराज शैनेयः प्रहसन्निव ।</s-l><s-l>धनुश्चिच्छेद समरे कौरव्यस्य महात्मनः ॥ ७ ॥</s-l></s-lg><s-lg><s-l>अथैनं छिन्नधन्वानं नवभिर्निशितैः शरैः ।</s-l><s-l>विव्याध हृदये तूर्णं तिष्ठ तिष्ठेति चाब्रवीत् ॥ ८ ॥</s-l></s-lg><s-lg><s-l>सोऽतिविद्धो बलवता शत्रुणा शत्रुतापनः ।</s-l><s-l>धनुरन्यत्समादाय सात्वतं प्रत्यविध्यत ॥ ९ ॥</s-l></s-lg><s-lg><s-l>स विद्ध्वा सात्वतं बाणैस्त्रिभिरेव विशां पते ।</s-l><s-l>धनुश्चिच्छेद भल्लेन सुतीक्ष्णेन हसन्निव ॥ १० ॥</s-l></s-lg><s-lg><s-l>छिन्नधन्वा महाराज सात्यकिः क्रोधमूर्छितः ।</s-l><s-l>प्रजहार महावेगां शक्तिं तस्य महोरसि ॥ ११ ॥</s-l></s-lg><s-lg><s-l>स तु शक्त्या विभिन्नाङ्गो निपपात रथोत्तमात् ।</s-l><s-l>लोहिताङ्ग इवाकाशाद्दीप्तरश्मिर्यदृच्छया ॥ १२ ॥</s-l></s-lg><s-lg><s-l>तं तु दृष्ट्वा हतं शूरमश्वत्थामा महारथः ।</s-l><s-l>अभ्यधावत वेगेन शैनेयं प्रति संयुगे ।</s-l><s-l>अभ्यवर्षच्छरौघेण मेरुं वृष्ट्या यथाम्बुदः ॥ १३ ॥</s-l></s-lg><s-lg><s-l>तमापतन्तं संरब्धं शैनेयस्य रथं प्रति ।</s-l><s-l>घटोत्कचोऽब्रवीद्राजन्नादं मुक्त्वा महारथः ॥ १४ ॥</s-l></s-lg><s-lg><s-l>तिष्ठ तिष्ठ न मे जीवन्द्रोणपुत्र गमिष्यसि ।</s-l><s-l>एष त्वाद्य हनिष्यामि महिषं स्कन्दराडिव ।</s-l><s-l>युद्धश्रद्धामहं तेऽद्य विनेष्यामि रणाजिरे ॥ १५ ॥</s-l></s-lg><s-lg><s-l>इत्युक्त्वा रोषताम्राक्षो राक्षसः परवीरहा ।</s-l><s-l>द्रौणिमभ्यद्रवत्क्रुद्धो गजेन्द्रमिव केसरी ॥ १६ ॥</s-l></s-lg><s-lg><s-l>रथाक्षमात्रैरिषुभिरभ्यवर्षद्घटोत्कचः ।</s-l><s-l>रथिनामृषभं द्रौणिं धाराभिरिव तोयदः ॥ १७ ॥</s-l></s-lg><s-lg><s-l>शरवृष्टिं तु तां प्राप्तां शरैराशीविषोपमैः ।</s-l><s-l>शातयामास समरे तरसा द्रौणिरुत्स्मयन् ॥ १८ ॥</s-l></s-lg><s-lg><s-l>ततः शरशतैस्तीक्ष्णैर्मर्मभेदिभिराशुगैः ।</s-l><s-l>समाचिनोद्राक्षसेन्द्रं घटोत्कचमरिंदम ॥ १९ ॥</s-l></s-lg><s-lg><s-l>स शरैराचितस्तेन राक्षसो रणमूर्धनि ।</s-l><s-l>व्यकाशत महाराज श्वाविच्छललितो यथा ॥ २० ॥</s-l></s-lg><s-lg><s-l>ततः क्रोधसमाविष्टो भैमसेनिः प्रतापवान् ।</s-l><s-l>शरैरवचकर्तोग्रैर्द्रौणिं वज्राशनिस्वनैः ॥ २१ ॥</s-l></s-lg><s-lg><s-l>क्षुरप्रैरर्धचन्द्रैश्च नाराचैः सशिलीमुखैः ।</s-l><s-l>वराहकर्णैर्नालीकैस्तीक्ष्णैश्चापि विकर्णिभिः ॥ २२ ॥</s-l></s-lg><s-lg><s-l>तां शस्त्रवृष्टिमतुलां वज्राशनिसमस्वनाम् ।</s-l><s-l>पतन्तीमुपरि क्रुद्धो द्रौणिरव्यथितेन्द्रियः ॥ २३ ॥</s-l></s-lg><s-lg><s-l>सुदुःसहां शरैर्घोरैर्दिव्यास्त्रप्रतिमन्त्रितैः ।</s-l><s-l>व्यधमत्स महातेजा महाभ्राणीव मारुतः ॥ २४ ॥</s-l></s-lg><s-lg><s-l>ततोऽन्तरिक्षे बाणानां संग्रामोऽन्य इवाभवत् ।</s-l><s-l>घोररूपो महाराज योधानां हर्षवर्धनः ॥ २५ ॥</s-l></s-lg><s-lg><s-l>ततोऽस्त्रसंघर्षकृतैर्विस्फुलिङ्गैः समन्ततः ।</s-l><s-l>बभौ निशामुखे व्योम खद्योतैरिव संवृतम् ॥ २६ ॥</s-l></s-lg><s-lg><s-l>स मार्गणगणैर्द्रौणिर्दिशः प्रच्छाद्य सर्वतः ।</s-l><s-l>प्रियार्थं तव पुत्राणां राक्षसं समवाकिरत् ॥ २७ ॥</s-l></s-lg><s-lg><s-l>ततः प्रववृते युद्धं द्रौणिराक्षसयोर्मृधे ।</s-l><s-l>विगाढे रजनीमध्ये शक्रप्रह्रादयोरिव ॥ २८ ॥</s-l></s-lg><s-lg><s-l>ततो घटोत्कचो बाणैर्दशभिर्द्रौणिमाहवे ।</s-l><s-l>जघानोरसि संक्रुद्धः कालज्वलनसंनिभैः ॥ २९ ॥</s-l></s-lg><s-lg><s-l>स तैरभ्यायतैर्विद्धो राक्षसेन महाबलः ।</s-l><s-l>चचाल समरे द्रौणिर्वातनुन्न इव द्रुमः ।</s-l><s-l>स मोहमनुसंप्राप्तो ध्वजयष्टिं समाश्रितः ॥ ३० ॥</s-l></s-lg><s-lg><s-l>ततो हाहाकृतं सैन्यं तव सर्वं जनाधिप ।</s-l><s-l>हतं स्म मेनिरे सर्वे तावकास्तं विशां पते ॥ ३१ ॥</s-l></s-lg><s-lg><s-l>तं तु दृष्ट्वा तथावस्थमश्वत्थामानमाहवे ।</s-l><s-l>पाञ्चालाः सृञ्जयाश्चैव सिंहनादं प्रचक्रिरे ॥ ३२ ॥</s-l></s-lg><s-lg><s-l>प्रतिलभ्य ततः संज्ञामश्वत्थामा महाबलः ।</s-l><s-l>धनुः प्रपीड्य वामेन करेणामित्रकर्शनः ॥ ३३ ॥</s-l></s-lg><s-lg><s-l>मुमोचाकर्णपूर्णेन धनुषा शरमुत्तमम् ।</s-l><s-l>यमदण्डोपमं घोरमुद्दिश्याशु घटोत्कचम् ॥ ३४ ॥</s-l></s-lg><s-lg><s-l>स भित्त्वा हृदयं तस्य राक्षसस्य शरोत्तमः ।</s-l><s-l>विवेश वसुधामुग्रः सुपुङ्खः पृथिवीपते ॥ ३५ ॥</s-l></s-lg><s-lg><s-l>सोऽतिविद्धो महाराज रथोपस्थ उपाविशत् ।</s-l><s-l>राक्षसेन्द्रः सुबलवान्द्रौणिना रणमानिना ॥ ३६ ॥</s-l></s-lg><s-lg><s-l>दृष्ट्वा विमूढं हैडिम्बं सारथिस्तं रणाजिरात् ।</s-l><s-l>द्रौणेः सकाशात्संभ्रान्तस्त्वपनिन्ये त्वरान्वितः ॥ ३७ ॥</s-l></s-lg><s-lg><s-l>तथा तु समरे विद्ध्वा राक्षसेन्द्रं घटोत्कचम् ।</s-l><s-l>ननाद सुमहानादं द्रोणपुत्रो महाबलः ॥ ३८ ॥</s-l></s-lg><s-lg><s-l>पूजितस्तव पुत्रैश्च सर्वयोधैश्च भारत ।</s-l><s-l>वपुषा प्रतिजज्वाल मध्याह्न इव भास्करः ॥ ३९ ॥</s-l></s-lg><s-lg><s-l>भीमसेनं तु युध्यन्तं भारद्वाजरथं प्रति ।</s-l><s-l>स्वयं दुर्योधनो राजा प्रत्यविध्यच्छितैः शरैः ॥ ४० ॥</s-l></s-lg><s-lg><s-l>तं भीमसेनो नवभिः शरैर्विव्याध मारिष ।</s-l><s-l>दुर्योधनोऽपि विंशत्या शराणां प्रत्यविध्यत ॥ ४१ ॥</s-l></s-lg><s-lg><s-l>तौ सायकैरवच्छन्नावदृश्येतां रणाजिरे ।</s-l><s-l>मेघजालसमाच्छन्नौ नभसीवेन्दुभास्करौ ॥ ४२ ॥</s-l></s-lg><s-lg><s-l>अथ दुर्योधनो राजा भीमं विव्याध पत्रिभिः ।</s-l><s-l>पञ्चभिर्भरतश्रेष्ठ तिष्ठ तिष्ठेति चाब्रवीत् ॥ ४३ ॥</s-l></s-lg><s-lg><s-l>तस्य भीमो धनुश्छित्त्वा ध्वजं च नवभिः शरैः ।</s-l><s-l>विव्याध कौरवश्रेष्ठं नवत्या नतपर्वणाम् ॥ ४४ ॥</s-l></s-lg><s-lg><s-l>ततो दुर्योधनः क्रुद्धो भीमसेनस्य मारिष ।</s-l><s-l>चिक्षेप स शरान्राजन्पश्यतां सर्वधन्विनाम् ॥ ४५ ॥</s-l></s-lg><s-lg><s-l>तान्निहत्य शरान्भीमो दुर्योधनधनुश्च्युतान् ।</s-l><s-l>कौरवं पञ्चविंशत्या क्षुद्रकाणां समार्पयत् ॥ ४६ ॥</s-l></s-lg><s-lg><s-l>दुर्योधनस्तु संक्रुद्धो भीमसेनस्य मारिष ।</s-l><s-l>क्षुरप्रेण धनुश्छित्त्वा दशभिः प्रत्यविध्यत ॥ ४७ ॥</s-l></s-lg><s-lg><s-l>अथान्यद्धनुरादाय भीमसेनो महाबलः ।</s-l><s-l>विव्याध नृपतिं तूर्णं सप्तभिर्निशितैः शरैः ॥ ४८ ॥</s-l></s-lg><s-lg><s-l>तदप्यस्य धनुः क्षिप्रं चिच्छेद लघुहस्तवत् ।</s-l><s-l>द्वितीयं च तृतीयं च चतुर्थं पञ्चमं तथा ॥ ४९ ॥</s-l></s-lg><s-lg><s-l>आत्तमात्तं महाराज भीमस्य धनुराच्छिनत् ।</s-l><s-l>तव पुत्रो महाराज जितकाशी मदोत्कटः ॥ ५० ॥</s-l></s-lg><s-lg><s-l>स तदा छिद्यमानेषु कार्मुकेषु पुनः पुनः ।</s-l><s-l>शक्तिं चिक्षेप समरे सर्वपारशवीं शुभाम् ॥ ५१ ॥</s-l></s-lg><s-lg><s-l>अप्राप्तामेव तां शक्तिं त्रिधा चिच्छेद कौरवः ।</s-l><s-l>पश्यतः सर्वलोकस्य भीमस्य च महात्मनः ॥ ५२ ॥</s-l></s-lg><s-lg><s-l>ततो भीमो महाराज गदां गुर्वीं महाप्रभाम् ।</s-l><s-l>चिक्षेपाविध्य वेगेन दुर्योधनरथं प्रति ॥ ५३ ॥</s-l></s-lg><s-lg><s-l>ततः सा सहसा वाहांस्तव पुत्रस्य संयुगे ।</s-l><s-l>सारथिं च गदा गुर्वी ममर्द भरतर्षभ ॥ ५४ ॥</s-l></s-lg><s-lg><s-l>पुत्रस्तु तव राजेन्द्र रथाद्धेमपरिष्कृतात् ।</s-l><s-l>आप्लुतः सहसा यानं नन्दकस्य महात्मनः ॥ ५५ ॥</s-l></s-lg><s-lg><s-l>ततो भीमो हतं मत्वा तव पुत्रं महारथम् ।</s-l><s-l>सिंहनादं महच्चक्रे तर्जयन्निव कौरवान् ॥ ५६ ॥</s-l></s-lg><s-lg><s-l>तावकाः सैनिकाश्चापि मेनिरे निहतं नृपम् ।</s-l><s-l>ततो विचुक्रुशुः सर्वे हा हेति च समन्ततः ॥ ५७ ॥</s-l></s-lg><s-lg><s-l>तेषां तु निनदं श्रुत्वा त्रस्तानां सर्वयोधिनाम् ।</s-l><s-l>भीमसेनस्य नादं च श्रुत्वा राजन्महात्मनः ॥ ५८ ॥</s-l></s-lg><s-lg><s-l>ततो युधिष्ठिरो राजा हतं मत्वा सुयोधनम् ।</s-l><s-l>अभ्यवर्तत वेगेन यत्र पार्थो वृकोदरः ॥ ५९ ॥</s-l></s-lg><s-lg><s-l>पाञ्चालाः केकया मत्स्याः सृञ्जयाश्च विशां पते ।</s-l><s-l>सर्वोद्योगेनाभिजग्मुर्द्रोणमेव युयुत्सया ॥ ६० ॥</s-l></s-lg><s-lg><s-l>तत्रासीत्सुमहद्युद्धं द्रोणस्याथ परैः सह ।</s-l><s-l>घोरे तमसि मग्नानां निघ्नतामितरेतरम् ॥ ६१ ॥</s-l></s-lg>