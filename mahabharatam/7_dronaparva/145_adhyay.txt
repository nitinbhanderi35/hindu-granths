<s-lg><s-l> संजय उवाच ।</s-l><s-l>तस्मिन्सुतुमुले युद्धे वर्तमाने भयावहे ।</s-l><s-l>धृष्टद्युम्नो महाराज द्रोणमेवाभ्यवर्तत ॥ १ ॥</s-l></s-lg><s-lg><s-l>संमृजानो धनुः श्रेष्ठं ज्यां विकर्षन्पुनः पुनः ।</s-l><s-l>अभ्यवर्तत द्रोणस्य रथं रुक्मविभूषितम् ॥ २ ॥</s-l></s-lg><s-lg><s-l>धृष्टद्युम्नं तदायान्तं द्रोणस्यान्तचिकीर्षया ।</s-l><s-l>परिवव्रुर्महाराज पाञ्चालाः पाण्डवैः सह ॥ ३ ॥</s-l></s-lg><s-lg><s-l>तथा परिवृतं दृष्ट्वा द्रोणमाचार्यसत्तमम् ।</s-l><s-l>पुत्रास्ते सर्वतो यत्ता ररक्षुर्द्रोणमाहवे ॥ ४ ॥</s-l></s-lg><s-lg><s-l>बलार्णवौ ततस्तौ तु समेयातां निशामुखे ।</s-l><s-l>वातोद्धूतौ क्षुब्धसत्त्वौ भैरवौ सागराविव ॥ ५ ॥</s-l></s-lg><s-lg><s-l>ततो द्रोणं महाराज पाञ्चाल्यः पञ्चभिः शरैः ।</s-l><s-l>विव्याध हृदये तूर्णं सिंहनादं ननाद च ॥ ६ ॥</s-l></s-lg><s-lg><s-l>तं द्रोणः पञ्चविंशत्या विद्ध्वा भारत संयुगे ।</s-l><s-l>चिच्छेदान्येन भल्लेन धनुरस्य महाप्रभम् ॥ ७ ॥</s-l></s-lg><s-lg><s-l>धृष्टद्युम्नस्तु निर्विद्धो द्रोणेन भरतर्षभ ।</s-l><s-l>उत्ससर्ज धनुस्तूर्णं संदश्य दशनच्छदम् ॥ ८ ॥</s-l></s-lg><s-lg><s-l>ततः क्रुद्धो महाराज धृष्टद्युम्नः प्रतापवान् ।</s-l><s-l>आददेऽन्यद्धनुः श्रेष्ठं द्रोणस्यान्तचिकीर्षया ॥ ९ ॥</s-l></s-lg><s-lg><s-l>विकृष्य च धनुश्चित्रमाकर्णात्परवीरहा ।</s-l><s-l>द्रोणस्यान्तकरं घोरं व्यसृजत्सायकं ततः ॥ १० ॥</s-l></s-lg><s-lg><s-l>स विसृष्टो बलवता शरो घोरो महामृधे ।</s-l><s-l>भासयामास तत्सैन्यं दिवाकर इवोदितः ॥ ११ ॥</s-l></s-lg><s-lg><s-l>तं दृष्ट्वा तु शरं घोरं देवगन्धर्वमानवाः ।</s-l><s-l>स्वस्त्यस्तु समरे राजन्द्रोणायेत्यब्रुवन्वचः ॥ १२ ॥</s-l></s-lg><s-lg><s-l>तं तु सायकमप्राप्तमाचार्यस्य रथं प्रति ।</s-l><s-l>कर्णो द्वादशधा राजंश्चिच्छेद कृतहस्तवत् ॥ १३ ॥</s-l></s-lg><s-lg><s-l>स छिन्नो बहुधा राजन्सूतपुत्रेण मारिष ।</s-l><s-l>निपपात शरस्तूर्णं निकृत्तः कर्णसायकैः ॥ १४ ॥</s-l></s-lg><s-lg><s-l>छित्त्वा तु समरे बाणं शरैः संनतपर्वभिः ।</s-l><s-l>धृष्टद्युम्नं रणे कर्णो विव्याध दशभिः शरैः ॥ १५ ॥</s-l></s-lg><s-lg><s-l>पञ्चभिर्द्रोणपुत्रस्तु स्वयं द्रोणश्च सप्तभिः ।</s-l><s-l>शल्यश्च नवभिर्बाणैस्त्रिभिर्दुःशासनस्तथा ॥ १६ ॥</s-l></s-lg><s-lg><s-l>दुर्योधनश्च विंशत्या शकुनिश्चापि पञ्चभिः ।</s-l><s-l>पाञ्चाल्यं त्वरिताविध्यन्सर्व एव महारथाः ॥ १७ ॥</s-l></s-lg><s-lg><s-l>स विद्धः सप्तभिर्वीरैर्द्रोणत्राणार्थमाहवे ।</s-l><s-l>सर्वानसंभ्रमाद्राजन्प्रत्यविध्यत्त्रिभिस्त्रिभिः ।</s-l><s-l>द्रोणं द्रौणिं च कर्णं च विव्याध तव चात्मजम् ॥ १८ ॥</s-l></s-lg><s-lg><s-l>ते विद्ध्वा धन्विना तेन धृष्टद्युम्नं पुनर्मृधे ।</s-l><s-l>विव्यधुः पञ्चभिस्तूर्णमेकैको रथिनां वरः ॥ १९ ॥</s-l></s-lg><s-lg><s-l>द्रुमसेनस्तु संक्रुद्धो राजन्विव्याध पत्रिणा ।</s-l><s-l>त्रिभिश्चान्यैः शरैस्तूर्णं तिष्ठ तिष्ठेति चाब्रवीत् ॥ २० ॥</s-l></s-lg><s-lg><s-l>स तु तं प्रतिविव्याध त्रिभिस्तीक्ष्णैरजिह्मगैः ।</s-l><s-l>स्वर्णपुङ्खैः शिलाधौतैः प्राणान्तकरणैर्युधि ॥ २१ ॥</s-l></s-lg><s-lg><s-l>भल्लेनान्येन तु पुनः सुवर्णोज्ज्वलकुण्डलम् ।</s-l><s-l>उन्ममाथ शिरः कायाद्द्रुमसेनस्य वीर्यवान् ॥ २२ ॥</s-l></s-lg><s-lg><s-l>तच्छिरो न्यपतद्भूमौ संदष्टौष्ठपुटं रणे ।</s-l><s-l>महावातसमुद्धूतं पक्वं तालफलं यथा ॥ २३ ॥</s-l></s-lg><s-lg><s-l>तांश्च विद्ध्वा पुनर्वीरान्वीरः सुनिशितैः शरैः ।</s-l><s-l>राधेयस्याच्छिनद्भल्लैः कार्मुकं चित्रयोधिनः ॥ २४ ॥</s-l></s-lg><s-lg><s-l>न तु तन्ममृषे कर्णो धनुषश्छेदनं तथा ।</s-l><s-l>निकर्तनमिवात्युग्रो लाङ्गूलस्य यथा हरिः ॥ २५ ॥</s-l></s-lg><s-lg><s-l>सोऽन्यद्धनुः समादाय क्रोधरक्तेक्षणः श्वसन् ।</s-l><s-l>अभ्यवर्षच्छरौघैस्तं धृष्टद्युम्नं महाबलम् ॥ २६ ॥</s-l></s-lg><s-lg><s-l>दृष्ट्वा तु कर्णं संरब्धं ते वीराः षड्रथर्षभाः ।</s-l><s-l>पाञ्चाल्यपुत्रं त्वरिताः परिवव्रुर्जिघांसया ॥ २७ ॥</s-l></s-lg><s-lg><s-l>षण्णां योधप्रवीराणां तावकानां पुरस्कृतम् ।</s-l><s-l>मृत्योरास्यमनुप्राप्तं धृष्टद्युम्नममंस्महि ॥ २८ ॥</s-l></s-lg><s-lg><s-l>एतस्मिन्नेव काले तु दाशार्हो विकिरञ्शरान् ।</s-l><s-l>धृष्टद्युम्नं पराक्रान्तं सात्यकिः प्रत्यपद्यत ॥ २९ ॥</s-l></s-lg><s-lg><s-l>तमायान्तं महेष्वासं सात्यकिं युद्धदुर्मदम् ।</s-l><s-l>राधेयो दशभिर्बाणैः प्रत्यविध्यदजिह्मगैः ॥ ३० ॥</s-l></s-lg><s-lg><s-l>तं सात्यकिर्महाराज विव्याध दशभिः शरैः ।</s-l><s-l>पश्यतां सर्ववीराणां मा गास्तिष्ठेति चाब्रवीत् ॥ ३१ ॥</s-l></s-lg><s-lg><s-l>स सात्यकेस्तु बलिनः कर्णस्य च महात्मनः ।</s-l><s-l>आसीत्समागमो घोरो बलिवासवयोरिव ॥ ३२ ॥</s-l></s-lg><s-lg><s-l>त्रासयंस्तलघोषेण क्षत्रियान्क्षत्रियर्षभः ।</s-l><s-l>राजीवलोचनं कर्णं सात्यकिः प्रत्यविध्यत ॥ ३३ ॥</s-l></s-lg><s-lg><s-l>कम्पयन्निव घोषेण धनुषो वसुधां बली ।</s-l><s-l>सूतपुत्रो महाराज सात्यकिं प्रत्ययोधयत् ॥ ३४ ॥</s-l></s-lg><s-lg><s-l>विपाठकर्णिनाराचैर्वत्सदन्तैः क्षुरैरपि ।</s-l><s-l>कर्णः शरशतैश्चापि शैनेयं प्रत्यविध्यत ॥ ३५ ॥</s-l></s-lg><s-lg><s-l>तथैव युयुधानोऽपि वृष्णीनां प्रवरो रथः ।</s-l><s-l>अभ्यवर्षच्छरैः कर्णं तद्युद्धमभवत्समम् ॥ ३६ ॥</s-l></s-lg><s-lg><s-l>तावकाश्च महाराज कर्णपुत्रश्च दंशितः ।</s-l><s-l>सात्यकिं विव्यधुस्तूर्णं समन्तान्निशितैः शरैः ॥ ३७ ॥</s-l></s-lg><s-lg><s-l>अस्त्रैरस्त्राणि संवार्य तेषां कर्णस्य चाभिभो ।</s-l><s-l>अविध्यत्सात्यकिः क्रुद्धो वृषसेनं स्तनान्तरे ॥ ३८ ॥</s-l></s-lg><s-lg><s-l>तेन बाणेन निर्विद्धो वृषसेनो विशां पते ।</s-l><s-l>न्यपतत्स रथे मूढो धनुरुत्सृज्य वीर्यवान् ॥ ३९ ॥</s-l></s-lg><s-lg><s-l>ततः कर्णो हतं मत्वा वृषसेनं महारथः ।</s-l><s-l>पुत्रशोकाभिसंतप्तः सात्यकिं प्रत्यपीडयत् ॥ ४० ॥</s-l></s-lg><s-lg><s-l>पीड्यमानस्तु कर्णेन युयुधानो महारथः ।</s-l><s-l>विव्याध बहुभिः कर्णं त्वरमाणः पुनः पुनः ॥ ४१ ॥</s-l></s-lg><s-lg><s-l>स कर्णं दशभिर्विद्ध्वा वृषसेनं च सप्तभिः ।</s-l><s-l>सहस्तावापधनुषी तयोश्चिच्छेद सात्वतः ॥ ४२ ॥</s-l></s-lg><s-lg><s-l>तावन्ये धनुषी सज्ये कृत्वा शत्रुभयंकरे ।</s-l><s-l>युयुधानमविध्येतां समन्तान्निशितैः शरैः ॥ ४३ ॥</s-l></s-lg><s-lg><s-l>वर्तमाने तु संग्रामे तस्मिन्वीरवरक्षये ।</s-l><s-l>अतीव शुश्रुवे राजन्गाण्डीवस्य महास्वनः ॥ ४४ ॥</s-l></s-lg><s-lg><s-l>श्रुत्वा तु रथनिर्घोषं गाण्डीवस्य च निस्वनम् ।</s-l><s-l>सूतपुत्रोऽब्रवीद्राजन्दुर्योधनमिदं वचः ॥ ४५ ॥</s-l></s-lg><s-lg><s-l>एष सर्वाञ्शिबीन्हत्वा मुख्यशश्च नरर्षभान् ।</s-l><s-l>पौरवांश्च महेष्वासान्गाण्डीवनिनदो महान् ॥ ४६ ॥</s-l></s-lg><s-lg><s-l>श्रूयते रथघोषश्च वासवस्येव नर्दतः ।</s-l><s-l>करोति पाण्डवो व्यक्तं कर्मौपयिकमात्मनः ॥ ४७ ॥</s-l></s-lg><s-lg><s-l>एषा विदीर्यते राजन्बहुधा भारती चमूः ।</s-l><s-l>विप्रकीर्णान्यनीकानि नावतिष्ठन्ति कर्हिचित् ॥ ४८ ॥</s-l></s-lg><s-lg><s-l>वातेनेव समुद्धूतमभ्रजालं विदीर्यते ।</s-l><s-l>सव्यसाचिनमासाद्य भिन्ना नौरिव सागरे ॥ ४९ ॥</s-l></s-lg><s-lg><s-l>द्रवतां योधमुख्यानां गाण्डीवप्रेषितैः शरैः ।</s-l><s-l>विद्धानां शतशो राजञ्श्रूयते निनदो महान् ।</s-l><s-l>निशीथे राजशार्दूल स्तनयित्नोरिवाम्बरे ॥ ५० ॥</s-l></s-lg><s-lg><s-l>हाहाकाररवांश्चैव सिंहनादांश्च पुष्कलान् ।</s-l><s-l>शृणु शब्दान्बहुविधानर्जुनस्य रथं प्रति ॥ ५१ ॥</s-l></s-lg><s-lg><s-l>अयं मध्ये स्थितोऽस्माकं सात्यकिः सात्वताधमः ।</s-l><s-l>इह चेल्लभ्यते लक्ष्यं कृत्स्नाञ्जेष्यामहे परान् ॥ ५२ ॥</s-l></s-lg><s-lg><s-l>एष पाञ्चालराजस्य पुत्रो द्रोणेन संगतः ।</s-l><s-l>सर्वतः संवृतो योधै राजन्पुरुषसत्तमैः ॥ ५३ ॥</s-l></s-lg><s-lg><s-l>सात्यकिं यदि हन्यामो धृष्टद्युम्नं च पार्षतम् ।</s-l><s-l>असंशयं महाराज ध्रुवो नो विजयो भवेत् ॥ ५४ ॥</s-l></s-lg><s-lg><s-l>सौभद्रवदिमौ वीरौ परिवार्य महारथौ ।</s-l><s-l>प्रयतामो महाराज निहन्तुं वृष्णिपार्षतौ ॥ ५५ ॥</s-l></s-lg><s-lg><s-l>सव्यसाची पुरोऽभ्येति द्रोणानीकाय भारत ।</s-l><s-l>संसक्तं सात्यकिं ज्ञात्वा बहुभिः कुरुपुंगवैः ॥ ५६ ॥</s-l></s-lg><s-lg><s-l>तत्र गच्छन्तु बहवः प्रवरा रथसत्तमाः ।</s-l><s-l>यावत्पार्थो न जानाति सात्यकिं बहुभिर्वृतम् ॥ ५७ ॥</s-l></s-lg><s-lg><s-l>ते त्वरध्वं यथा शूराः शराणां मोक्षणे भृशम् ।</s-l><s-l>यथा तूर्णं व्रजत्येष परलोकाय माधवः ॥ ५८ ॥</s-l></s-lg><s-lg><s-l>कर्णस्य मतमाज्ञाय पुत्रस्ते प्राह सौबलम् ।</s-l><s-l>यथेन्द्रः समरे राजन्प्राह विष्णुं यशस्विनम् ॥ ५९ ॥</s-l></s-lg><s-lg><s-l>वृतः सहस्रैर्दशभिर्गजानामनिवर्तिनाम् ।</s-l><s-l>रथैश्च दशसाहस्रैर्वृतो याहि धनंजयम् ॥ ६० ॥</s-l></s-lg><s-lg><s-l>दुःशासनो दुर्विषहः सुबाहुर्दुष्प्रधर्षणः ।</s-l><s-l>एते त्वामनुयास्यन्ति पत्तिभिर्बहुभिर्वृताः ॥ ६१ ॥</s-l></s-lg><s-lg><s-l>जहि कृष्णौ महाबाहो धर्मराजं च मातुल ।</s-l><s-l>नकुलं सहदेवं च भीमसेनं च भारत ॥ ६२ ॥</s-l></s-lg><s-lg><s-l>देवानामिव देवेन्द्रे जयाशा मे त्वयि स्थिता ।</s-l><s-l>जहि मातुल कौन्तेयानसुरानिव पावकिः ॥ ६३ ॥</s-l></s-lg><s-lg><s-l>एवमुक्तो ययौ पार्थान्पुत्रेण तव सौबलः ।</s-l><s-l>महत्या सेनया सार्धं तव पुत्रैस्तथा विभो ॥ ६४ ॥</s-l></s-lg><s-lg><s-l>प्रियार्थं तव पुत्राणां दिधक्षुः पाण्डुनन्दनान् ।</s-l><s-l>ततः प्रववृते युद्धं तावकानां परैः सह ॥ ६५ ॥</s-l></s-lg><s-lg><s-l>प्रयाते सौबले राजन्पाण्डवानामनीकिनीम् ।</s-l><s-l>बलेन महता युक्तः सूतपुत्रस्तु सात्वतम् ॥ ६६ ॥</s-l></s-lg><s-lg><s-l>अभ्ययात्त्वरितं युद्धे किरञ्शरशतान्बहून् ।</s-l><s-l>तथैव पाण्डवाः सर्वे सात्यकिं पर्यवारयन् ॥ ६७ ॥</s-l></s-lg><s-lg><s-l>महद्युद्धं तदासीत्तु द्रोणस्य निशि भारत ।</s-l><s-l>धृष्टद्युम्नेन शूरेण पाञ्चालैश्च महात्मनः ॥ ६८ ॥</s-l></s-lg>