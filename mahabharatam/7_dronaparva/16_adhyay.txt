<s-lg><s-l> संजय उवाच ।</s-l><s-l>ते सेने शिबिरं गत्वा न्यविशेतां विशां पते ।</s-l><s-l>यथाभागं यथान्यायं यथागुल्मं च सर्वशः ॥ १ ॥</s-l></s-lg><s-lg><s-l>कृत्वावहारं सैन्यानां द्रोणः परमदुर्मनाः ।</s-l><s-l>दुर्योधनमभिप्रेक्ष्य सव्रीडमिदमब्रवीत् ॥ २ ॥</s-l></s-lg><s-lg><s-l>उक्तमेतन्मया पूर्वं न तिष्ठति धनंजये ।</s-l><s-l>शक्यो ग्रहीतुं संग्रामे देवैरपि युधिष्ठिरः ॥ ३ ॥</s-l></s-lg><s-lg><s-l>इति तद्वः प्रयततां कृतं पार्थेन संयुगे ।</s-l><s-l>मातिशङ्कीर्वचो मह्यमजेयौ कृष्णपाण्डवौ ॥ ४ ॥</s-l></s-lg><s-lg><s-l>अपनीते तु योगेन केनचिच्छ्वेतवाहने ।</s-l><s-l>तत एष्यति ते राजन्वशमद्य युधिष्ठिरः ॥ ५ ॥</s-l></s-lg><s-lg><s-l>कश्चिदाह्वयतां संख्ये देशमन्यं प्रकर्षतु ।</s-l><s-l>तमजित्वा तु कौन्तेयो न निवर्तेत्कथंचन ॥ ६ ॥</s-l></s-lg><s-lg><s-l>एतस्मिन्नन्तरे शून्ये धर्मराजमहं नृप ।</s-l><s-l>ग्रहीष्यामि चमूं भित्त्वा धृष्टद्युम्नस्य पश्यतः ॥ ७ ॥</s-l></s-lg><s-lg><s-l>अर्जुनेन विहीनस्तु यदि नोत्सृजते रणम् ।</s-l><s-l>मामुपायान्तमालोक्य गृहीतमिति विद्धि तम् ॥ ८ ॥</s-l></s-lg><s-lg><s-l>एवं ते सहसा राजन्धर्मपुत्रं युधिष्ठिरम् ।</s-l><s-l>समानेष्यामि सगणं वशमद्य न संशयः ॥ ९ ॥</s-l></s-lg><s-lg><s-l>यदि तिष्ठति संग्रामे मुहूर्तमपि पाण्डवः ।</s-l><s-l>अथापयाति संग्रामाद्विजयात्तद्विशिष्यते ॥ १० ॥</s-l></s-lg><s-lg><s-l>द्रोणस्य तु वचः श्रुत्वा त्रिगर्ताधिपतिस्ततः ।</s-l><s-l>भ्रातृभिः सहितो राजन्निदं वचनमब्रवीत् ॥ ११ ॥</s-l></s-lg><s-lg><s-l>वयं विनिकृता राजन्सदा गाण्डीवधन्वना ।</s-l><s-l>अनागःस्वपि चागस्कृदस्मासु भरतर्षभ ॥ १२ ॥</s-l></s-lg><s-lg><s-l>ते वयं स्मरमाणास्तान्विनिकारान्पृथग्विधान् ।</s-l><s-l>क्रोधाग्निना दह्यमाना न शेमहि सदा निशाः ॥ १३ ॥</s-l></s-lg><s-lg><s-l>स नो दिव्यास्त्रसंपन्नश्चक्षुर्विषयमागतः ।</s-l><s-l>कर्तारः स्म वयं सर्वं यच्चिकीर्षाम हृद्गतम् ॥ १४ ॥</s-l></s-lg><s-lg><s-l>भवतश्च प्रियं यत्स्यादस्माकं च यशस्करम् ।</s-l><s-l>वयमेनं हनिष्यामो निकृष्यायोधनाद्बहिः ॥ १५ ॥</s-l></s-lg><s-lg><s-l>अद्यास्त्वनर्जुना भूमिरत्रिगर्ताथ वा पुनः ।</s-l><s-l>सत्यं ते प्रतिजानीमो नैतन्मिथ्या भविष्यति ॥ १६ ॥</s-l></s-lg><s-lg><s-l>एवं सत्यरथश्चोक्त्वा सत्यधर्मा च भारत ।</s-l><s-l>सत्यवर्मा च सत्येषुः सत्यकर्मा तथैव च ॥ १७ ॥</s-l></s-lg><s-lg><s-l>सहिता भ्रातरः पञ्च रथानामयुतेन च ।</s-l><s-l>न्यवर्तन्त महाराज कृत्वा शपथमाहवे ॥ १८ ॥</s-l></s-lg><s-lg><s-l>मालवास्तुण्डिकेराश्च रथानामयुतैस्त्रिभिः ।</s-l><s-l>सुशर्मा च नरव्याघ्रस्त्रिगर्तः प्रस्थलाधिपः ॥ १९ ॥</s-l></s-lg><s-lg><s-l>माचेल्लकैर्ललित्थैश्च सहितो मद्रकैरपि ।</s-l><s-l>रथानामयुतेनैव सोऽशपद्भ्रातृभिः सह ॥ २० ॥</s-l></s-lg><s-lg><s-l>नानाजनपदेभ्यश्च रथानामयुतं पुनः ।</s-l><s-l>समुत्थितं विशिष्टानां संशपार्थमुपागतम् ॥ २१ ॥</s-l></s-lg><s-lg><s-l>ततो ज्वलनमादाय हुत्वा सर्वे पृथक्पृथक् ।</s-l><s-l>जगृहुः कुशचीराणि चित्राणि कवचानि च ॥ २२ ॥</s-l></s-lg><s-lg><s-l>ते च बद्धतनुत्राणा घृताक्ताः कुशचीरिणः ।</s-l><s-l>मौर्वीमेखलिनो वीराः सहस्रशतदक्षिणाः ॥ २३ ॥</s-l></s-lg><s-lg><s-l>यज्वानः पुत्रिणो लोक्याः कृतकृत्यास्तनुत्यजः ।</s-l><s-l>योक्ष्यमाणास्तदात्मानं यशसा विजयेन च ॥ २४ ॥</s-l></s-lg><s-lg><s-l>ब्रह्मचर्यश्रुतिमुखैः क्रतुभिश्चाप्तदक्षिणैः ।</s-l><s-l>प्राप्य लोकान्सुयुद्धेन क्षिप्रमेव यियासवः ॥ २५ ॥</s-l></s-lg><s-lg><s-l>ब्राह्मणांस्तर्पयित्वा च निष्कान्दत्त्वा पृथक्पृथक् ।</s-l><s-l>गाश्च वासांसि च पुनः समाभाष्य परस्परम् ॥ २६ ॥</s-l></s-lg><s-lg><s-l>प्रज्वाल्य कृष्णवर्त्मानमुपागम्य रणे व्रतम् ।</s-l><s-l>तस्मिन्नग्नौ तदा चक्रुः प्रतिज्ञां दृढनिश्चयाः ॥ २७ ॥</s-l></s-lg><s-lg><s-l>शृण्वतां सर्वभूतानामुच्चैर्वाचः स्म मेनिरे ।</s-l><s-l>धृत्वा धनंजयवधे प्रतिज्ञां चापि चक्रिरे ॥ २८ ॥</s-l></s-lg><s-lg><s-l>ये वै लोकाश्चानृतानां ये चैव ब्रह्मघातिनाम् ।</s-l><s-l>पानपस्य च ये लोका गुरुदाररतस्य च ॥ २९ ॥</s-l></s-lg><s-lg><s-l>ब्रह्मस्वहारिणश्चैव राजपिण्डापहारिणः ।</s-l><s-l>शरणागतं च त्यजतो याचमानं तथा घ्नतः ॥ ३० ॥</s-l></s-lg><s-lg><s-l>अगारदाहिनां ये च ये च गां निघ्नतामपि ।</s-l><s-l>अपचारिणां च ये लोका ये च ब्रह्मद्विषामपि ॥ ३१ ॥</s-l></s-lg><s-lg><s-l>जायां च ऋतुकाले वै ये मोहादभिगच्छताम् ।</s-l><s-l>श्राद्धसंगतिकानां च ये चाप्यात्मापहारिणाम् ॥ ३२ ॥</s-l></s-lg><s-lg><s-l>न्यासापहारिणां ये च श्रुतं नाशयतां च ये ।</s-l><s-l>कोपेन युध्यमानानां ये च नीचानुसारिणाम् ॥ ३३ ॥</s-l></s-lg><s-lg><s-l>नास्तिकानां च ये लोका येऽग्निहोरापितृत्यजाम् ।</s-l><s-l>तानाप्नुयामहे लोकान्ये च पापकृतामपि ॥ ३४ ॥</s-l></s-lg><s-lg><s-l>यद्यहत्वा वयं युद्धे निवर्तेम धनंजयम् ।</s-l><s-l>तेन चाभ्यर्दितास्त्रासाद्भवेम हि पराङ्मुखाः ॥ ३५ ॥</s-l></s-lg><s-lg><s-l>यदि त्वसुकरं लोके कर्म कुर्याम संयुगे ।</s-l><s-l>इष्टान्पुण्यकृतां लोकान्प्राप्नुयाम न संशयः ॥ ३६ ॥</s-l></s-lg><s-lg><s-l>एवमुक्त्वा ततो राजंस्तेऽभ्यवर्तन्त संयुगे ।</s-l><s-l>आह्वयन्तोऽर्जुनं वीराः पितृजुष्टां दिशं प्रति ॥ ३७ ॥</s-l></s-lg><s-lg><s-l>आहूतस्तैर्नरव्याघ्रैः पार्थः परपुरंजयः ।</s-l><s-l>धर्मराजमिदं वाक्यमपदान्तरमब्रवीत् ॥ ३८ ॥</s-l></s-lg><s-lg><s-l>आहूतो न निवर्तेयमिति मे व्रतमाहितम् ।</s-l><s-l>संशप्तकाश्च मां राजन्नाह्वयन्ति पुनः पुनः ॥ ३९ ॥</s-l></s-lg><s-lg><s-l>एष च भ्रातृभिः सार्धं सुशर्माह्वयते रणे ।</s-l><s-l>वधाय सगणस्यास्य मामनुज्ञातुमर्हसि ॥ ४० ॥</s-l></s-lg><s-lg><s-l>नैतच्छक्नोमि संसोढुमाह्वानं पुरुषर्षभ ।</s-l><s-l>सत्यं ते प्रतिजानामि हतान्विद्धि परान्युधि ॥ ४१ ॥</s-l></s-lg><s-lg><s-l> युधिष्ठिर उवाच ।</s-l><s-l>श्रुतमेतत्त्वया तात यद्द्रोणस्य चिकीर्षितम् ।</s-l><s-l>यथा तदनृतं तस्य भवेत्तद्वत्समाचर ॥ ४२ ॥</s-l></s-lg><s-lg><s-l>द्रोणो हि बलवाञ्शूरः कृतास्त्रश्च जितश्रमः ।</s-l><s-l>प्रतिज्ञातं च तेनैतद्ग्रहणं मे महारथ ॥ ४३ ॥</s-l></s-lg><s-lg><s-l> अर्जुन उवाच ।</s-l><s-l>अयं वै सत्यजिद्राजन्नद्य ते रक्षिता युधि ।</s-l><s-l>ध्रियमाणे हि पाञ्चाल्ये नाचार्यः काममाप्स्यति ॥ ४४ ॥</s-l></s-lg><s-lg><s-l>हते तु पुरुषव्याघ्रे रणे सत्यजिति प्रभो ।</s-l><s-l>सर्वैरपि समेतैर्वा न स्थातव्यं कथंचन ॥ ४५ ॥</s-l></s-lg><s-lg><s-l> संजय उवाच ।</s-l><s-l>अनुज्ञातस्ततो राज्ञा परिष्वक्तश्च फल्गुनः ।</s-l><s-l>प्रेम्णा दृष्टश्च बहुधा आशिषा च प्रयोजितः ॥ ४६ ॥</s-l></s-lg><s-lg><s-l>विहायैनं ततः पार्थस्त्रिगर्तान्प्रत्ययाद्बली ।</s-l><s-l>क्षुधितः क्षुद्विघातार्थं सिंहो मृगगणानिव ॥ ४७ ॥</s-l></s-lg><s-lg><s-l>ततो दौर्योधनं सैन्यं मुदा परमया युतम् ।</s-l><s-l>गतेऽर्जुने भृशं क्रुद्धं धर्मराजस्य निग्रहे ॥ ४८ ॥</s-l></s-lg><s-lg><s-l>ततोऽन्योन्येन ते सेने समाजग्मतुरोजसा ।</s-l><s-l>गङ्गासरय्वोर्वेगेन प्रावृषीवोल्बणोदके ॥ ४९ ॥</s-l></s-lg>