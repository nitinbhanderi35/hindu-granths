<s-lg><s-l> संजय उवाच ।</s-l><s-l>अलम्बुसं तथा युद्धे विचरन्तमभीतवत् ।</s-l><s-l>हैडिम्बः प्रययौ तूर्णं विव्याध च शितैः शरैः ॥ १ ॥</s-l></s-lg><s-lg><s-l>तयोः प्रतिभयं युद्धमासीद्राक्षससिंहयोः ।</s-l><s-l>कुर्वतोर्विविधा मायाः शक्रशम्बरयोरिव ॥ २ ॥</s-l></s-lg><s-lg><s-l>अलम्बुसो भृशं क्रुद्धो घटोत्कचमताडयत् ।</s-l><s-l>घटोत्कचस्तु विंशत्या नाराचानां स्तनान्तरे ।</s-l><s-l>अलम्बुसमथो विद्ध्वा सिंहवद्व्यनदन्मुहुः ॥ ३ ॥</s-l></s-lg><s-lg><s-l>तथैवालम्बुसो राजन्हैडिम्बं युद्धदुर्मदम् ।</s-l><s-l>विद्ध्वा विद्ध्वानदद्धृष्टः पूरयन्खं समन्ततः ॥ ४ ॥</s-l></s-lg><s-lg><s-l>तथा तौ भृशसंक्रुद्धौ राक्षसेन्द्रौ महाबलौ ।</s-l><s-l>निर्विशेषमयुध्येतां मायाभिरितरेतरम् ॥ ५ ॥</s-l></s-lg><s-lg><s-l>मायाशतसृजौ दृप्तौ मोहयन्तौ परस्परम् ।</s-l><s-l>मायायुद्धे सुकुशलौ मायायुद्धमयुध्यताम् ॥ ६ ॥</s-l></s-lg><s-lg><s-l>यां यां घटोत्कचो युद्धे मायां दर्शयते नृप ।</s-l><s-l>तां तामलम्बुसो राजन्माययैव निजघ्निवान् ॥ ७ ॥</s-l></s-lg><s-lg><s-l>तं तथा युध्यमानं तु मायायुद्धविशारदम् ।</s-l><s-l>अलम्बुसं राक्षसेन्द्रं दृष्ट्वाक्रुध्यन्त पाण्डवाः ॥ ८ ॥</s-l></s-lg><s-lg><s-l>त एनं भृशसंक्रुद्धाः सर्वतः प्रवरा रथैः ।</s-l><s-l>अभ्यद्रवन्त संक्रुद्धा भीमसेनादयो नृप ॥ ९ ॥</s-l></s-lg><s-lg><s-l>त एनं कोष्ठकीकृत्य रथवंशेन मारिष ।</s-l><s-l>सर्वतो व्यकिरन्बाणैरुल्काभिरिव कुञ्जरम् ॥ १० ॥</s-l></s-lg><s-lg><s-l>स तेषामस्त्रवेगं तं प्रतिहत्यास्त्रमायया ।</s-l><s-l>तस्माद्रथव्रजान्मुक्तो वनदाहादिव द्विपः ॥ ११ ॥</s-l></s-lg><s-lg><s-l>स विस्फार्य धनुर्घोरमिन्द्राशनिसमस्वनम् ।</s-l><s-l>मारुतिं पञ्चविंशत्या भैमसेनिं च पञ्चभिः ।</s-l><s-l>युधिष्ठिरं त्रिभिर्विद्ध्वा सहदेवं च सप्तभिः ॥ १२ ॥</s-l></s-lg><s-lg><s-l>नकुलं च त्रिसप्तत्या द्रौपदेयांश्च मारिष ।</s-l><s-l>पञ्चभिः पञ्चभिर्विद्ध्वा घोरं नादं ननाद ह ॥ १३ ॥</s-l></s-lg><s-lg><s-l>तं भीमसेनो नवभिः सहदेवश्च पञ्चभिः ।</s-l><s-l>युधिष्ठिरः शतेनैव राक्षसं प्रत्यविध्यत ।</s-l><s-l>नकुलश्च चतुःषष्ट्या द्रौपदेयास्त्रिभिस्त्रिभिः ॥ १४ ॥</s-l></s-lg><s-lg><s-l>हैडिम्बो राक्षसं विद्ध्वा युद्धे पञ्चाशता शरैः ।</s-l><s-l>पुनर्विव्याध सप्तत्या ननाद च महाबलः ॥ १५ ॥</s-l></s-lg><s-lg><s-l>सोऽतिविद्धो महेष्वासः सर्वतस्तैर्महारथैः ।</s-l><s-l>प्रतिविव्याध तान्सर्वान्पञ्चभिः पञ्चभिः शरैः ॥ १६ ॥</s-l></s-lg><s-lg><s-l>तं क्रुद्धं राक्षसं युद्धे प्रतिक्रुद्धस्तु राक्षसः ।</s-l><s-l>हैडिम्बो भरतश्रेष्ठ शरैर्विव्याध सप्तभिः ॥ १७ ॥</s-l></s-lg><s-lg><s-l>सोऽतिविद्धो बलवता राक्षसेन्द्रो महाबलः ।</s-l><s-l>व्यसृजत्सायकांस्तूर्णं स्वर्णपुङ्खाञ्शिलाशितान् ॥ १८ ॥</s-l></s-lg><s-lg><s-l>ते शरा नतपर्वाणो विविशू राक्षसं तदा ।</s-l><s-l>रुषिताः पन्नगा यद्वद्गिरिमुग्रा महाबलाः ॥ १९ ॥</s-l></s-lg><s-lg><s-l>ततस्ते पाण्डवा राजन्समन्तान्निशिताञ्शरान् ।</s-l><s-l>प्रेषयामासुरुद्विग्ना हैडिम्बश्च घटोत्कचः ॥ २० ॥</s-l></s-lg><s-lg><s-l>स वध्यमानः समरे पाण्डवैर्जितकाशिभिः ।</s-l><s-l>दग्धाद्रिकूटशृङ्गाभं भिन्नाञ्जनचयोपमम् ॥ २१ ॥</s-l></s-lg><s-lg><s-l>समुत्क्षिप्य च बाहुभ्यामाविध्य च पुनः पुनः ।</s-l><s-l>निष्पिपेष क्षितौ क्षिप्रं पूर्णकुम्भमिवाश्मनि ॥ २२ ॥</s-l></s-lg><s-lg><s-l>बललाघवसंपन्नः संपन्नो विक्रमेण च ।</s-l><s-l>भैमसेनी रणे क्रुद्धः सर्वसैन्यान्यभीषयत् ॥ २३ ॥</s-l></s-lg><s-lg><s-l>स विस्फुटितसर्वाङ्गश्चूर्णितास्थिविभूषणः ।</s-l><s-l>घटोत्कचेन वीरेण हतः सालकटङ्कटः ॥ २४ ॥</s-l></s-lg><s-lg><s-l>ततः सुमनसः पार्था हते तस्मिन्निशाचरे ।</s-l><s-l>चुक्रुशुः सिंहनादांश्च वासांस्यादुधुवुश्च ह ॥ २५ ॥</s-l></s-lg><s-lg><s-l>तावकाश्च हतं दृष्ट्वा राक्षसेन्द्रं महाबलम् ।</s-l><s-l>अलम्बुसं भीमरूपं विशीर्णमिव पर्वतम् ।</s-l><s-l>हाहाकारमकुर्वन्त सैन्यानि भरतर्षभ ॥ २६ ॥</s-l></s-lg><s-lg><s-l>जनाश्च तद्ददृशिरे रक्षः कौतूहलान्विताः ।</s-l><s-l>यदृच्छया निपतितं भूमावङ्गारकं यथा ॥ २७ ॥</s-l></s-lg><s-lg><s-l>घटोत्कचस्तु तद्धत्वा रक्षो बलवतां वरम् ।</s-l><s-l>मुमोच बलवन्नादं बलं हत्वेव वासवः ॥ २८ ॥</s-l></s-lg><s-lg><s-l>स पूज्यमानः पितृभिः सबान्धवैर्घटोत्कचः कर्मणि दुष्करे कृते ।</s-l><s-l>रिपुं निहत्याभिननन्द वै तदा अलम्बुसं पक्वमलम्बुसं यथा ॥ २९ ॥</s-l></s-lg><s-lg><s-l>ततो निनादः सुमहान्समुत्थितः सशङ्खनानाविधबाणघोषवान् ।</s-l><s-l>निशम्य तं प्रत्यनदंस्तु कौरवास्ततो ध्वनिर्भुवनमथास्पृशद्भृशम् ॥ ३० ॥</s-l></s-lg>