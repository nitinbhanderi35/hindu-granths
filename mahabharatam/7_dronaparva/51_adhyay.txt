<s-lg><s-l> युधिष्ठिर उवाच ।</s-l><s-l>त्वयि याते महाबाहो संशप्तकबलं प्रति ।</s-l><s-l>प्रयत्नमकरोत्तीव्रमाचार्यो ग्रहणे मम ॥ १ ॥</s-l></s-lg><s-lg><s-l>व्यूढानीकं वयं द्रोणं वरयामः स्म सर्वशः ।</s-l><s-l>प्रतिव्यूह्य रथानीकं यतमानं तथा रणे ॥ २ ॥</s-l></s-lg><s-lg><s-l>स वार्यमाणो रथिभी रक्षितेन मया तथा ।</s-l><s-l>अस्मानपि जघानाशु पीडयन्निशितैः शरैः ॥ ३ ॥</s-l></s-lg><s-lg><s-l>ते पीड्यमाना द्रोणेन द्रोणानीकं न शक्नुमः ।</s-l><s-l>प्रतिवीक्षितुमप्याजौ भेत्तुं तत्कुत एव तु ॥ ४ ॥</s-l></s-lg><s-lg><s-l>वयं त्वप्रतिमं वीर्ये सर्वे सौभद्रमात्मजम् ।</s-l><s-l>उक्तवन्तः स्म ते तात भिन्ध्यनीकमिति प्रभो ॥ ५ ॥</s-l></s-lg><s-lg><s-l>स तथा चोदितोऽस्माभिः सदश्व इव वीर्यवान् ।</s-l><s-l>असह्यमपि तं भारं वोढुमेवोपचक्रमे ॥ ६ ॥</s-l></s-lg><s-lg><s-l>स तवास्त्रोपदेशेन वीर्येण च समन्वितः ।</s-l><s-l>प्राविशत्तद्बलं बालः सुपर्ण इव सागरम् ॥ ७ ॥</s-l></s-lg><s-lg><s-l>तेऽनुयाता वयं वीरं सात्वतीपुत्रमाहवे ।</s-l><s-l>प्रवेष्टुकामास्तेनैव येन स प्राविशच्चमूम् ॥ ८ ॥</s-l></s-lg><s-lg><s-l>ततः सैन्धवको राजा क्षुद्रस्तात जयद्रथः ।</s-l><s-l>वरदानेन रुद्रस्य सर्वान्नः समवारयत् ॥ ९ ॥</s-l></s-lg><s-lg><s-l>ततो द्रोणः कृपः कर्णो द्रौणिश्च स बृहद्बलः ।</s-l><s-l>कृतवर्मा च सौभद्रं षड्रथाः पर्यवारयन् ॥ १० ॥</s-l></s-lg><s-lg><s-l>परिवार्य तु तैः सर्वैर्युधि बालो महारथैः ।</s-l><s-l>यतमानः परं शक्त्या बहुभिर्विरथीकृतः ॥ ११ ॥</s-l></s-lg><s-lg><s-l>ततो दौःशासनिः क्षिप्रं तथा तैर्विरथीकृतम् ।</s-l><s-l>संशयं परमं प्राप्य दिष्टान्तेनाभ्ययोजयत् ॥ १२ ॥</s-l></s-lg><s-lg><s-l>स तु हत्वा सहस्राणि द्विपाश्वरथसादिनाम् ।</s-l><s-l>राजपुत्रशतं चाग्र्यं वीरांश्चालक्षितान्बहून् ॥ १३ ॥</s-l></s-lg><s-lg><s-l>बृहद्बलं च राजानं स्वर्गेणाजौ प्रयोज्य ह ।</s-l><s-l>ततः परमधर्मात्मा दिष्टान्तमुपजग्मिवान् ॥ १४ ॥</s-l></s-lg><s-lg><s-l>एतावदेव निर्वृत्तमस्माकं शोकवर्धनम् ।</s-l><s-l>स चैवं पुरुषव्याघ्रः स्वर्गलोकमवाप्तवान् ॥ १५ ॥</s-l></s-lg><s-lg><s-l> संजय उवाच ।</s-l><s-l>ततोऽर्जुनो वचः श्रुत्वा धर्मराजेन भाषितम् ।</s-l><s-l>हा पुत्र इति निःश्वस्य व्यथितो न्यपतद्भुवि ॥ १६ ॥</s-l></s-lg><s-lg><s-l>विषण्णवदनाः सर्वे परिगृह्य धनंजयम् ।</s-l><s-l>नेत्रैरनिमिषैर्दीनाः प्रत्यवेक्षन्परस्परम् ॥ १७ ॥</s-l></s-lg><s-lg><s-l>प्रतिलभ्य ततः संज्ञां वासविः क्रोधमूर्छितः ।</s-l><s-l>कम्पमानो ज्वरेणेव निःश्वसंश्च मुहुर्मुहुः ॥ १८ ॥</s-l></s-lg><s-lg><s-l>पाणिं पाणौ विनिष्पिष्य श्वसमानोऽश्रुनेत्रवान् ।</s-l><s-l>उन्मत्त इव विप्रेक्षन्निदं वचनमब्रवीत् ॥ १९ ॥</s-l></s-lg><s-lg><s-l>सत्यं वः प्रतिजानामि श्वोऽस्मि हन्ता जयद्रथम् ।</s-l><s-l>न चेद्वधभयाद्भीतो धार्तराष्ट्रान्प्रहास्यति ॥ २० ॥</s-l></s-lg><s-lg><s-l>न चास्माञ्शरणं गच्छेत्कृष्णं वा पुरुषोत्तमम् ।</s-l><s-l>भवन्तं वा महाराज श्वोऽस्मि हन्ता जयद्रथम् ॥ २१ ॥</s-l></s-lg><s-lg><s-l>धार्तराष्ट्रप्रियकरं मयि विस्मृतसौहृदम् ।</s-l><s-l>पापं बालवधे हेतुं श्वोऽस्मि हन्ता जयद्रथम् ॥ २२ ॥</s-l></s-lg><s-lg><s-l>रक्षमाणाश्च तं संख्ये ये मां योत्स्यन्ति केचन ।</s-l><s-l>अपि द्रोणकृपौ वीरौ छादयिष्यामि ताञ्शरैः ॥ २३ ॥</s-l></s-lg><s-lg><s-l>यद्येतदेवं संग्रामे न कुर्यां पुरुषर्षभाः ।</s-l><s-l>मा स्म पुण्यकृतां लोकान्प्राप्नुयां शूरसंमतान् ॥ २४ ॥</s-l></s-lg><s-lg><s-l>ये लोका मातृहन्तॄणां ये चापि पितृघातिनाम् ।</s-l><s-l>गुरुदारगामिनां ये च पिशुनानां च ये तथा ॥ २५ ॥</s-l></s-lg><s-lg><s-l>साधूनसूयतां ये च ये चापि परिवादिनाम् ।</s-l><s-l>ये च निक्षेपहर्तॄणां ये च विश्वासघातिनाम् ॥ २६ ॥</s-l></s-lg><s-lg><s-l>भुक्तपूर्वां स्त्रियं ये च निन्दतामघशंसिनाम् ।</s-l><s-l>ब्रह्मघ्नानां च ये लोका ये च गोघातिनामपि ॥ २७ ॥</s-l></s-lg><s-lg><s-l>पायसं वा यवान्नं वा शाकं कृसरमेव वा ।</s-l><s-l>संयावापूपमांसानि ये च लोका वृथाश्नताम् ।</s-l><s-l>तानह्नैवाधिगच्छेयं न चेद्धन्यां जयद्रथम् ॥ २८ ॥</s-l></s-lg><s-lg><s-l>वेदाध्यायिनमत्यर्थं संशितं वा द्विजोत्तमम् ।</s-l><s-l>अवमन्यमानो यान्याति वृद्धान्साधूंस्तथा गुरून् ॥ २९ ॥</s-l></s-lg><s-lg><s-l>स्पृशतां ब्राह्मणं गां च पादेनाग्निं च यां लभेत् ।</s-l><s-l>याप्सु श्लेष्म पुरीषं वा मूत्रं वा मुञ्चतां गतिः ।</s-l><s-l>तां गच्छेयं गतिं घोरां न चेद्धन्यां जयद्रथम् ॥ ३० ॥</s-l></s-lg><s-lg><s-l>नग्नस्य स्नायमानस्य या च वन्ध्यातिथेर्गतिः ।</s-l><s-l>उत्कोचिनां मृषोक्तीनां वञ्चकानां च या गतिः ।</s-l><s-l>आत्मापहारिणां या च या च मिथ्याभिशंसिनाम् ॥ ३१ ॥</s-l></s-lg><s-lg><s-l>भृत्यैः संदृश्यमानानां पुत्रदाराश्रितैस्तथा ।</s-l><s-l>असंविभज्य क्षुद्राणां या गतिर्मृष्टमश्नताम् ।</s-l><s-l>तां गच्छेयं गतिं घोरां न चेद्धन्यां जयद्रथम् ॥ ३२ ॥</s-l></s-lg><s-lg><s-l>संश्रितं वापि यस्त्यक्त्वा साधुं तद्वचने रतम् ।</s-l><s-l>न बिभर्ति नृशंसात्मा निन्दते चोपकारिणम् ॥ ३३ ॥</s-l></s-lg><s-lg><s-l>अर्हते प्रातिवेश्याय श्राद्धं यो न ददाति च ।</s-l><s-l>अनर्हते च यो दद्याद्वृषलीपत्युरेव च ॥ ३४ ॥</s-l></s-lg><s-lg><s-l>मद्यपो भिन्नमर्यादः कृतघ्नो भ्रातृनिन्दकः ।</s-l><s-l>तेषां गतिमियां क्षिप्रं न चेद्धन्यां जयद्रथम् ॥ ३५ ॥</s-l></s-lg><s-lg><s-l>धर्मादपेता ये चान्ये मया नात्रानुकीर्तिताः ।</s-l><s-l>ये चानुकीर्तिताः क्षिप्रं तेषां गतिमवाप्नुयाम् ।</s-l><s-l>यदि व्युष्टामिमां रात्रिं श्वो न हन्यां जयद्रथम् ॥ ३६ ॥</s-l></s-lg><s-lg><s-l>इमां चाप्यपरां भूयः प्रतिज्ञां मे निबोधत ।</s-l><s-l>यद्यस्मिन्नहते पापे सूर्योऽस्तमुपयास्यति ।</s-l><s-l>इहैव संप्रवेष्टाहं ज्वलितं जातवेदसम् ॥ ३७ ॥</s-l></s-lg><s-lg><s-l>असुरसुरमनुष्याः पक्षिणो वोरगा वा पितृरजनिचरा वा ब्रह्मदेवर्षयो वा ।</s-l><s-l>चरमचरमपीदं यत्परं चापि तस्मात्तदपि मम रिपुं तं रक्षितुं नैव शक्ताः ॥ ३८ ॥</s-l></s-lg><s-lg><s-l>यदि विशति रसातलं तदग्र्यं वियदपि देवपुरं दितेः पुरं वा ।</s-l><s-l>तदपि शरशतैरहं प्रभाते भृशमभिपत्य रिपोः शिरोऽभिहर्ता ॥ ३९ ॥</s-l></s-lg><s-lg><s-l>एवमुक्त्वा विचिक्षेप गाण्डीवं सव्यदक्षिणम् ।</s-l><s-l>तस्य शब्दमतिक्रम्य धनुःशब्दोऽस्पृशद्दिवम् ॥ ४० ॥</s-l></s-lg><s-lg><s-l>अर्जुनेन प्रतिज्ञाते पाञ्चजन्यं जनार्दनः ।</s-l><s-l>प्रदध्मौ तत्र संक्रुद्धो देवदत्तं धनंजयः ॥ ४१ ॥</s-l></s-lg><s-lg><s-l>स पाञ्चजन्योऽच्युतवक्त्रवायुना भृशं सुपूर्णोदरनिःसृतध्वनिः ।</s-l><s-l>जगत्सपातालवियद्दिगीश्वरं प्रकम्पयामास युगात्यये यथा ॥ ४२ ॥</s-l></s-lg><s-lg><s-l>ततो वादित्रघोषाश्च प्रादुरासन्समन्ततः ।</s-l><s-l>सिंहनादाश्च पाण्डूनां प्रतिज्ञाते महात्मना ॥ ४३ ॥</s-l></s-lg>