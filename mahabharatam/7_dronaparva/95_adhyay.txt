<s-lg><s-l> संजय उवाच ।</s-l><s-l>ततः स सात्यकिर्धीमान्महात्मा वृष्णिपुंगवः ।</s-l><s-l>सुदर्शनं निहत्याजौ यन्तारमिदमब्रवीत् ॥ १ ॥</s-l></s-lg><s-lg><s-l>रथाश्वनागकलिलं शरशक्त्यूर्मिमालिनम् ।</s-l><s-l>खड्गमत्स्यं गदाग्राहं शूरायुधमहास्वनम् ॥ २ ॥</s-l></s-lg><s-lg><s-l>प्राणापहारिणं रौद्रं वादित्रोत्क्रुष्टनादितम् ।</s-l><s-l>योधानामसुखस्पर्शं दुर्धर्षमजयैषिणाम् ॥ ३ ॥</s-l></s-lg><s-lg><s-l>तीर्णाः स्म दुस्तरं तात द्रोणानीकमहार्णवम् ।</s-l><s-l>जलसंधबलेनाजौ पुरुषादैरिवावृतम् ॥ ४ ॥</s-l></s-lg><s-lg><s-l>अतोऽन्यं पृतनाशेषं मन्ये कुनदिकामिव ।</s-l><s-l>तर्तव्यामल्पसलिलां चोदयाश्वानसंभ्रमम् ॥ ५ ॥</s-l></s-lg><s-lg><s-l>हस्तप्राप्तमहं मन्ये सांप्रतं सव्यसाचिनम् ।</s-l><s-l>निर्जित्य दुर्धरं द्रोणं सपदानुगमाहवे ॥ ६ ॥</s-l></s-lg><s-lg><s-l>हार्दिक्यं योधवर्यं च प्राप्तं मन्ये धनंजयम् ।</s-l><s-l>न हि मे जायते त्रासो दृष्ट्वा सैन्यान्यनेकशः ।</s-l><s-l>वह्नेरिव प्रदीप्तस्य ग्रीष्मे शुष्कं तृणोलपम् ॥ ७ ॥</s-l></s-lg><s-lg><s-l>पश्य पाण्डवमुख्येन यातां भूमिं किरीटिना ।</s-l><s-l>पत्त्यश्वरथनागौघैः पतितैर्विषमीकृताम् ॥ ८ ॥</s-l></s-lg><s-lg><s-l>अभ्याशस्थमहं मन्ये श्वेताश्वं कृष्णसारथिम् ।</s-l><s-l>स एष श्रूयते शब्दो गाण्डीवस्यामितौजसः ॥ ९ ॥</s-l></s-lg><s-lg><s-l>यादृशानि निमित्तानि मम प्रादुर्भवन्ति वै ।</s-l><s-l>अनस्तंगत आदित्ये हन्ता सैन्धवमर्जुनः ॥ १० ॥</s-l></s-lg><s-lg><s-l>शनैर्विश्रम्भयन्नश्वान्याहि यत्तोऽरिवाहिनीम् ।</s-l><s-l>यत्रैते सतनुत्राणाः सुयोधनपुरोगमाः ॥ ११ ॥</s-l></s-lg><s-lg><s-l>दंशिताः क्रूरकर्माणः काम्बोजा युद्धदुर्मदाः ।</s-l><s-l>शरबाणासनधरा यवनाश्च प्रहारिणः ॥ १२ ॥</s-l></s-lg><s-lg><s-l>शकाः किराता दरदा बर्बरास्ताम्रलिप्तकाः ।</s-l><s-l>अन्ये च बहवो म्लेच्छा विविधायुधपाणयः ।</s-l><s-l>मामेवाभिमुखाः सर्वे तिष्ठन्ति समरार्थिनः ॥ १३ ॥</s-l></s-lg><s-lg><s-l>एतान्सरथनागाश्वान्निहत्याजौ सपत्तिनः ।</s-l><s-l>इदं दुर्गं महाघोरं तीर्णमेवोपधारय ॥ १४ ॥</s-l></s-lg><s-lg><s-l> सूत उवाच ।</s-l><s-l>न संभ्रमो मे वार्ष्णेय विद्यते सत्यविक्रम ।</s-l><s-l>यद्यपि स्यात्सुसंक्रुद्धो जामदग्न्योऽग्रतः स्थितः ॥ १५ ॥</s-l></s-lg><s-lg><s-l>द्रोणो वा रथिनां श्रेष्ठः कृपो मद्रेश्वरोऽपि वा ।</s-l><s-l>तथापि संभ्रमो न स्यात्त्वामाश्रित्य महाभुज ॥ १६ ॥</s-l></s-lg><s-lg><s-l>त्वया सुबहवो युद्धे निर्जिताः शत्रुसूदन ।</s-l><s-l>न च मे संभ्रमः कश्चिद्भूतपूर्वः कदाचन ।</s-l><s-l>किमु चैतत्समासाद्य वीर संयुगगोष्पदम् ॥ १७ ॥</s-l></s-lg><s-lg><s-l>आयुष्मन्कतरेण त्वा प्रापयामि धनंजयम् ।</s-l><s-l>केषां क्रुद्धोऽसि वार्ष्णेय केषां मृत्युरुपस्थितः ।</s-l><s-l>केषां संयमनीमद्य गन्तुमुत्सहते मनः ॥ १८ ॥</s-l></s-lg><s-lg><s-l>के त्वां युधि पराक्रान्तं कालान्तकयमोपमम् ।</s-l><s-l>दृष्ट्वा विक्रमसंपन्नं विद्रविष्यन्ति संयुगे ।</s-l><s-l>केषां वैवस्वतो राजा स्मरतेऽद्य महाभुज ॥ १९ ॥</s-l></s-lg><s-lg><s-l> सात्यकिरुवाच ।</s-l><s-l>मुण्डानेतान्हनिष्यामि दानवानिव वासवः ।</s-l><s-l>प्रतिज्ञां पारयिष्यामि काम्बोजानेव मा वह ।</s-l><s-l>अद्यैषां कदनं कृत्वा क्षिप्रं यास्यामि पाण्डवम् ॥ २० ॥</s-l></s-lg><s-lg><s-l>अद्य द्रक्ष्यन्ति मे वीर्यं कौरवाः ससुयोधनाः ।</s-l><s-l>मुण्डानीके हते सूत सर्वसैन्येषु चासकृत् ॥ २१ ॥</s-l></s-lg><s-lg><s-l>अद्य कौरवसैन्यस्य दीर्यमाणस्य संयुगे ।</s-l><s-l>श्रुत्वा विरावं बहुधा संतप्स्यति सुयोधनः ॥ २२ ॥</s-l></s-lg><s-lg><s-l>अद्य पाण्डवमुख्यस्य श्वेताश्वस्य महात्मनः ।</s-l><s-l>आचार्यककृतं मार्गं दर्शयिष्यामि संयुगे ॥ २३ ॥</s-l></s-lg><s-lg><s-l>अद्य मद्बाणनिहतान्योधमुख्यान्सहस्रशः ।</s-l><s-l>दृष्ट्वा दुर्योधनो राजा पश्चात्तापं गमिष्यति ॥ २४ ॥</s-l></s-lg><s-lg><s-l>अद्य मे क्षिप्रहस्तस्य क्षिपतः सायकोत्तमान् ।</s-l><s-l>अलातचक्रप्रतिमं धनुर्द्रक्ष्यन्ति कौरवाः ॥ २५ ॥</s-l></s-lg><s-lg><s-l>मत्सायकचिताङ्गानां रुधिरं स्रवतां बहु ।</s-l><s-l>सैनिकानां वधं दृष्ट्वा संतप्स्यति सुयोधनः ॥ २६ ॥</s-l></s-lg><s-lg><s-l>अद्य मे क्रुद्धरूपस्य निघ्नतश्च वरान्वरान् ।</s-l><s-l>द्विरर्जुनमिमं लोकं मंस्यते स सुयोधनः ॥ २७ ॥</s-l></s-lg><s-lg><s-l>अद्य राजसहस्राणि निहतानि मया रणे ।</s-l><s-l>दृष्ट्वा दुर्योधनो राजा संतप्स्यति महामृधे ॥ २८ ॥</s-l></s-lg><s-lg><s-l>अद्य स्नेहं च भक्तिं च पाण्डवेषु महात्मसु ।</s-l><s-l>हत्वा राजसहस्राणि दर्शयिष्यामि राजसु ॥ २९ ॥</s-l></s-lg><s-lg><s-l> संजय उवाच ।</s-l><s-l>एवमुक्तस्तदा सूतः शिक्षितान्साधुवाहिनः ।</s-l><s-l>शशाङ्कसंनिकाशान्वै वाजिनोऽचूचुदद्भृशम् ॥ ३० ॥</s-l></s-lg><s-lg><s-l>ते पिबन्त इवाकाशं युयुधानं हयोत्तमाः ।</s-l><s-l>प्रापयन्यवनाञ्शीघ्रं मनःपवनरंहसः ॥ ३१ ॥</s-l></s-lg><s-lg><s-l>सात्यकिं ते समासाद्य पृतनास्वनिवर्तिनम् ।</s-l><s-l>बहवो लघुहस्ताश्च शरवर्षैरवाकिरन् ॥ ३२ ॥</s-l></s-lg><s-lg><s-l>तेषामिषूनथास्त्राणि वेगवन्नतपर्वभिः ।</s-l><s-l>अच्छिनत्सात्यकी राजन्नैनं ते प्राप्नुवञ्शराः ॥ ३३ ॥</s-l></s-lg><s-lg><s-l>रुक्मपुङ्खैः सुनिशितैर्गार्ध्रपत्रैरजिह्मगैः ।</s-l><s-l>उच्चकर्त शिरांस्युग्रो यवनानां भुजानपि ॥ ३४ ॥</s-l></s-lg><s-lg><s-l>शैक्यायसानि वर्माणि कांस्यानि च समन्ततः ।</s-l><s-l>भित्त्वा देहांस्तथा तेषां शरा जग्मुर्महीतलम् ॥ ३५ ॥</s-l></s-lg><s-lg><s-l>ते हन्यमाना वीरेण म्लेच्छाः सात्यकिना रणे ।</s-l><s-l>शतशो न्यपतंस्तत्र व्यसवो वसुधातले ॥ ३६ ॥</s-l></s-lg><s-lg><s-l>सुपूर्णायतमुक्तैस्तानव्यवच्छिन्नपिण्डितैः ।</s-l><s-l>पञ्च षट्सप्त चाष्टौ च बिभेद यवनाञ्शरैः ॥ ३७ ॥</s-l></s-lg><s-lg><s-l>काम्बोजानां सहस्रैस्तु शकानां च विशां पते ।</s-l><s-l>शबराणां किरातानां बर्बराणां तथैव च ॥ ३८ ॥</s-l></s-lg><s-lg><s-l>अगम्यरूपां पृथिवीं मांसशोणितकर्दमाम् ।</s-l><s-l>कृतवांस्तत्र शैनेयः क्षपयंस्तावकं बलम् ॥ ३९ ॥</s-l></s-lg><s-lg><s-l>दस्यूनां सशिरस्त्राणैः शिरोभिर्लूनमूर्धजैः ।</s-l><s-l>तत्र तत्र मही कीर्णा विबर्हैरण्डजैरिव ॥ ४० ॥</s-l></s-lg><s-lg><s-l>रुधिरोक्षितसर्वाङ्गैस्तैस्तदायोधनं बभौ ।</s-l><s-l>कबन्धैः संवृतं सर्वं ताम्राभ्रैः खमिवावृतम् ॥ ४१ ॥</s-l></s-lg><s-lg><s-l>वज्राशनिसमस्पर्शैः सुपर्वभिरजिह्मगैः ।</s-l><s-l>ते साश्वयाना निहताः समावव्रुर्वसुंधराम् ॥ ४२ ॥</s-l></s-lg><s-lg><s-l>अल्पावशिष्टाः संभग्नाः कृच्छ्रप्राणा विचेतसः ।</s-l><s-l>जिताः संख्ये महाराज युयुधानेन दंशिताः ॥ ४३ ॥</s-l></s-lg><s-lg><s-l>पार्ष्णिभिश्च कशाभिश्च ताडयन्तस्तुरंगमान् ।</s-l><s-l>जवमुत्तममास्थाय सर्वतः प्राद्रवन्भयात् ॥ ४४ ॥</s-l></s-lg><s-lg><s-l>काम्बोजसैन्यं विद्राव्य दुर्जयं युधि भारत ।</s-l><s-l>यवनानां च तत्सैन्यं शकानां च महद्बलम् ॥ ४५ ॥</s-l></s-lg><s-lg><s-l>स ततः पुरुषव्याघ्रः सात्यकिः सत्यविक्रमः ।</s-l><s-l>प्रहृष्टस्तावकाञ्जित्वा सूतं याहीत्यचोदयत् ॥ ४६ ॥</s-l></s-lg><s-lg><s-l>तं यान्तं पृष्ठगोप्तारमर्जुनस्य विशां पते ।</s-l><s-l>चारणाः प्रेक्ष्य संहृष्टास्त्वदीयाश्चाप्यपूजयन् ॥ ४७ ॥</s-l></s-lg>