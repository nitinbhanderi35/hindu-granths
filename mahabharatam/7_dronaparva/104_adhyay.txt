<s-lg><s-l> धृतराष्ट्र उवाच ।</s-l><s-l>तथा तु नर्दमानं तं भीमसेनं महाबलम् ।</s-l><s-l>मेघस्तनितनिर्घोषं के वीराः पर्यवारयन् ॥ १ ॥</s-l></s-lg><s-lg><s-l>न हि पश्याम्यहं तं वै त्रिषु लोकेषु संजय ।</s-l><s-l>क्रुद्धस्य भीमसेनस्य यस्तिष्ठेदग्रतो रणे ॥ २ ॥</s-l></s-lg><s-lg><s-l>गदामुद्यच्छमानस्य कालस्येव महामृधे ।</s-l><s-l>न हि पश्याम्यहं तात यस्तिष्ठेत रणाजिरे ॥ ३ ॥</s-l></s-lg><s-lg><s-l>रथं रथेन यो हन्यात्कुञ्जरं कुञ्जरेण च ।</s-l><s-l>कस्तस्य समरे स्थाता साक्षादपि शतक्रतुः ॥ ४ ॥</s-l></s-lg><s-lg><s-l>क्रुद्धस्य भीमसेनस्य मम पुत्राञ्जिघांसतः ।</s-l><s-l>दुर्योधनहिते युक्ताः समतिष्ठन्त केऽग्रतः ॥ ५ ॥</s-l></s-lg><s-lg><s-l>भीमसेनदवाग्नेस्तु मम पुत्रतृणोलपम् ।</s-l><s-l>प्रधक्ष्यतो रणमुखे के वीराः प्रमुखे स्थिताः ॥ ६ ॥</s-l></s-lg><s-lg><s-l>काल्यमानान्हि मे पुत्रान्भीमेनावेक्ष्य संयुगे ।</s-l><s-l>कालेनेव प्रजाः सर्वाः के भीमं पर्यवारयन् ॥ ७ ॥</s-l></s-lg><s-lg><s-l>भीमवह्नेः प्रदीप्तस्य मम पुत्रान्दिधक्षतः ।</s-l><s-l>के शूराः पर्यवर्तन्त तन्ममाचक्ष्व संजय ॥ ८ ॥</s-l></s-lg><s-lg><s-l> संजय उवाच ।</s-l><s-l>तथा तु नर्दमानं तं भीमसेनं महारथम् ।</s-l><s-l>तुमुलेनैव शब्देन कर्णोऽप्यभ्यपतद्बली ॥ ९ ॥</s-l></s-lg><s-lg><s-l>व्याक्षिपन्बलवच्चापमतिमात्रममर्षणः ।</s-l><s-l>कर्णस्तु युद्धमाकाङ्क्षन्दर्शयिष्यन्बलं बली ॥ १० ॥</s-l></s-lg><s-lg><s-l>प्रावेपन्निव गात्राणि कर्णभीमसमागमे ।</s-l><s-l>रथिनां सादिनां चैव तयोः श्रुत्वा तलस्वनम् ॥ ११ ॥</s-l></s-lg><s-lg><s-l>भीमसेनस्य निनदं घोरं श्रुत्वा रणाजिरे ।</s-l><s-l>खं च भूमिं च संबद्धां मेनिरे क्षत्रियर्षभाः ॥ १२ ॥</s-l></s-lg><s-lg><s-l>पुनर्घोरेण नादेन पाण्डवस्य महात्मनः ।</s-l><s-l>समरे सर्वयोधानां धनूंष्यभ्यपतन्क्षितौ ॥ १३ ॥</s-l></s-lg><s-lg><s-l>वित्रस्तानि च सर्वाणि शकृन्मूत्रं प्रसुस्रुवुः ।</s-l><s-l>वाहनानि महाराज बभूवुर्विमनांसि च ॥ १४ ॥</s-l></s-lg><s-lg><s-l>प्रादुरासन्निमित्तानि घोराणि च बहूनि च ।</s-l><s-l>तस्मिंस्तु तुमुले राजन्भीमकर्णसमागमे ॥ १५ ॥</s-l></s-lg><s-lg><s-l>ततः कर्णस्तु विंशत्या शराणां भीममार्दयत् ।</s-l><s-l>विव्याध चास्य त्वरितः सूतं पञ्चभिराशुगैः ॥ १६ ॥</s-l></s-lg><s-lg><s-l>प्रहस्य भीमसेनस्तु कर्णं प्रत्यर्पयद्रणे ।</s-l><s-l>सायकानां चतुःषष्ट्या क्षिप्रकारी महाबलः ॥ १७ ॥</s-l></s-lg><s-lg><s-l>तस्य कर्णो महेष्वासः सायकांश्चतुरोऽक्षिपत् ।</s-l><s-l>असंप्राप्तांस्तु तान्भीमः सायकैर्नतपर्वभिः ।</s-l><s-l>चिच्छेद बहुधा राजन्दर्शयन्पाणिलाघवम् ॥ १८ ॥</s-l></s-lg><s-lg><s-l>तं कर्णश्छादयामास शरव्रातैरनेकशः ।</s-l><s-l>संछाद्यमानः कर्णेन बहुधा पाण्डुनन्दनः ॥ १९ ॥</s-l></s-lg><s-lg><s-l>चिच्छेद चापं कर्णस्य मुष्टिदेशे महारथः ।</s-l><s-l>विव्याध चैनं बहुभिः सायकैर्नतपर्वभिः ॥ २० ॥</s-l></s-lg><s-lg><s-l>अथान्यद्धनुरादाय सज्यं कृत्वा च सूतजः ।</s-l><s-l>विव्याध समरे भीमं भीमकर्मा महारथः ॥ २१ ॥</s-l></s-lg><s-lg><s-l>तस्य भीमो भृशं क्रुद्धस्त्रीञ्शरान्नतपर्वणः ।</s-l><s-l>निचखानोरसि तदा सूतपुत्रस्य वेगितः ॥ २२ ॥</s-l></s-lg><s-lg><s-l>तैः कर्णोऽभ्राजत शरैरुरोमध्यगतैस्तदा ।</s-l><s-l>महीधर इवोदग्रस्त्रिशृङ्गो भरतर्षभ ॥ २३ ॥</s-l></s-lg><s-lg><s-l>सुस्राव चास्य रुधिरं विद्धस्य परमेषुभिः ।</s-l><s-l>धातुप्रस्यन्दिनः शैलाद्यथा गैरिकराजयः ॥ २४ ॥</s-l></s-lg><s-lg><s-l>किंचिद्विचलितः कर्णः सुप्रहाराभिपीडितः ।</s-l><s-l>ससायकं धनुः कृत्वा भीमं विव्याध मारिष ।</s-l><s-l>चिक्षेप च पुनर्बाणाञ्शतशोऽथ सहस्रशः ॥ २५ ॥</s-l></s-lg><s-lg><s-l>स छाद्यमानः सहसा कर्णेन दृढधन्विना ।</s-l><s-l>धनुर्ज्यामच्छिनत्तूर्णमुत्स्मयन्पाण्डुनन्दनः ॥ २६ ॥</s-l></s-lg><s-lg><s-l>सारथिं चास्य भल्लेन प्राहिणोद्यमसादनम् ।</s-l><s-l>वाहांश्च चतुरः संख्ये व्यसूंश्चक्रे महारथः ॥ २७ ॥</s-l></s-lg><s-lg><s-l>हताश्वात्तु रथात्कर्णः समाप्लुत्य विशां पते ।</s-l><s-l>स्यन्दनं वृषसेनस्य समारोहन्महारथः ॥ २८ ॥</s-l></s-lg><s-lg><s-l>निर्जित्य तु रणे कर्णं भीमसेनः प्रतापवान् ।</s-l><s-l>ननाद सुमहानादं पर्जन्यनिनदोपमम् ॥ २९ ॥</s-l></s-lg><s-lg><s-l>तस्य तं निनदं श्रुत्वा प्रहृष्टोऽभूद्युधिष्ठिरः ।</s-l><s-l>कर्णं च निर्जितं मत्वा भीमसेनेन भारत ॥ ३० ॥</s-l></s-lg><s-lg><s-l>समन्ताच्छङ्खनिनदं पाण्डुसेनाकरोत्तदा ।</s-l><s-l>शत्रुसेनाध्वनिं श्रुत्वा तावका ह्यपि नानदन् ।</s-l><s-l>गाण्डीवं प्राक्षिपत्पार्थः कृष्णोऽप्यब्जमवादयत् ॥ ३१ ॥</s-l></s-lg><s-lg><s-l>तमन्तर्धाय निनदं ध्वनिर्भीमस्य नर्दतः ।</s-l><s-l>अश्रूयत महाराज सर्वसैन्येषु भारत ॥ ३२ ॥</s-l></s-lg><s-lg><s-l>ततो व्यायच्छतामस्त्रैः पृथक्पृथगरिंदमौ ।</s-l><s-l>मृदुपूर्वं च राधेयो दृढपूर्वं च पाण्डवः ॥ ३३ ॥</s-l></s-lg>