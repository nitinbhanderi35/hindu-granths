<s-lg><s-l> संजय उवाच ।</s-l><s-l>तदनीकमनाधृष्यं भारद्वाजेन रक्षितम् ।</s-l><s-l>पार्थाः समभ्यवर्तन्त भीमसेनपुरोगमाः ॥ १ ॥</s-l></s-lg><s-lg><s-l>सात्यकिश्चेकितानश्च धृष्टद्युम्नश्च पार्षतः ।</s-l><s-l>कुन्तिभोजश्च विक्रान्तो द्रुपदश्च महारथः ॥ २ ॥</s-l></s-lg><s-lg><s-l>आर्जुनिः क्षत्रधर्मा च बृहत्क्षत्रश्च वीर्यवान् ।</s-l><s-l>चेदिपो धृष्टकेतुश्च माद्रीपुत्रौ घटोत्कचः ॥ ३ ॥</s-l></s-lg><s-lg><s-l>युधामन्युश्च विक्रान्तः शिखण्डी चापराजितः ।</s-l><s-l>उत्तमौजाश्च दुर्धर्षो विराटश्च महारथः ॥ ४ ॥</s-l></s-lg><s-lg><s-l>द्रौपदेयाश्च संरब्धाः शैशुपालिश्च वीर्यवान् ।</s-l><s-l>केकयाश्च महावीर्याः सृञ्जयाश्च सहस्रशः ॥ ५ ॥</s-l></s-lg><s-lg><s-l>एते चान्ये च सगणाः कृतास्त्रा युद्धदुर्मदाः ।</s-l><s-l>समभ्यधावन्सहसा भारद्वाजं युयुत्सवः ॥ ६ ॥</s-l></s-lg><s-lg><s-l>समवेतांस्तु तान्सर्वान्भारद्वाजोऽपि वीर्यवान् ।</s-l><s-l>असंभ्रान्तः शरौघेण महता समवारयत् ॥ ७ ॥</s-l></s-lg><s-lg><s-l>महौघाः सलिलस्येव गिरिमासाद्य दुर्भिदम् ।</s-l><s-l>द्रोणं ते नाभ्यवर्तन्त वेलामिव जलाशयाः ॥ ८ ॥</s-l></s-lg><s-lg><s-l>पीड्यमानाः शरै राजन्द्रोणचापविनिःसृतैः ।</s-l><s-l>न शेकुः प्रमुखे स्थातुं भारद्वाजस्य पाण्डवाः ॥ ९ ॥</s-l></s-lg><s-lg><s-l>तदद्भुतमपश्याम द्रोणस्य भुजयोर्बलम् ।</s-l><s-l>यदेनं नाभ्यवर्तन्त पाञ्चालाः सृञ्जयैः सह ॥ १० ॥</s-l></s-lg><s-lg><s-l>तमायान्तमभिक्रुद्धं द्रोणं दृष्ट्वा युधिष्ठिरः ।</s-l><s-l>बहुधा चिन्तयामास द्रोणस्य प्रतिवारणम् ॥ ११ ॥</s-l></s-lg><s-lg><s-l>अशक्यं तु तमन्येन द्रोणं मत्वा युधिष्ठिरः ।</s-l><s-l>अविषह्यं गुरुं भारं सौभद्रे समवासृजत् ॥ १२ ॥</s-l></s-lg><s-lg><s-l>वासुदेवादनवरं फल्गुनाच्चामितौजसम् ।</s-l><s-l>अब्रवीत्परवीरघ्नमभिमन्युमिदं वचः ॥ १३ ॥</s-l></s-lg><s-lg><s-l>एत्य नो नार्जुनो गर्हेद्यथा तात तथा कुरु ।</s-l><s-l>चक्रव्यूहस्य न वयं विद्म भेदं कथंचन ॥ १४ ॥</s-l></s-lg><s-lg><s-l>त्वं वार्जुनो वा कृष्णो वा भिन्द्यात्प्रद्युम्न एव वा ।</s-l><s-l>चक्रव्यूहं महाबाहो पञ्चमोऽन्यो न विद्यते ॥ १५ ॥</s-l></s-lg><s-lg><s-l>अभिमन्यो वरं तात याचतां दातुमर्हसि ।</s-l><s-l>पितॄणां मातुलानां च सैन्यानां चैव सर्वशः ॥ १६ ॥</s-l></s-lg><s-lg><s-l>धनंजयो हि नस्तात गर्हयेदेत्य संयुगात् ।</s-l><s-l>क्षिप्रमस्त्रं समादाय द्रोणानीकं विशातय ॥ १७ ॥</s-l></s-lg><s-lg><s-l> अभिमन्युरुवाच ।</s-l><s-l>द्रोणस्य दृढमव्यग्रमनीकप्रवरं युधि ।</s-l><s-l>पितॄणां जयमाकाङ्क्षन्नवगाहे भिनद्मि च ॥ १८ ॥</s-l></s-lg><s-lg><s-l>उपदिष्टो हि मे पित्रा योगोऽनीकस्य भेदने ।</s-l><s-l>नोत्सहे तु विनिर्गन्तुमहं कस्यांचिदापदि ॥ १९ ॥</s-l></s-lg><s-lg><s-l> युधिष्ठिर उवाच ।</s-l><s-l>भिन्ध्यनीकं युधा श्रेष्ठ द्वारं संजनयस्व नः ।</s-l><s-l>वयं त्वानुगमिष्यामो येन त्वं तात यास्यसि ॥ २० ॥</s-l></s-lg><s-lg><s-l>धनंजयसमं युद्धे त्वां वयं तात संयुगे ।</s-l><s-l>प्रणिधायानुयास्यामो रक्षन्तः सर्वतोमुखाः ॥ २१ ॥</s-l></s-lg><s-lg><s-l> भीम उवाच ।</s-l><s-l>अहं त्वानुगमिष्यामि धृष्टद्युम्नोऽथ सात्यकिः ।</s-l><s-l>पाञ्चालाः केकया मत्स्यास्तथा सर्वे प्रभद्रकाः ॥ २२ ॥</s-l></s-lg><s-lg><s-l>सकृद्भिन्नं त्वया व्यूहं तत्र तत्र पुनः पुनः ।</s-l><s-l>वयं प्रध्वंसयिष्यामो निघ्नमाना वरान्वरान् ॥ २३ ॥</s-l></s-lg><s-lg><s-l> अभिमन्युरुवाच ।</s-l><s-l>अहमेतत्प्रवेक्ष्यामि द्रोणानीकं दुरासदम् ।</s-l><s-l>पतंग इव संक्रुद्धो ज्वलितं जातवेदसम् ॥ २४ ॥</s-l></s-lg><s-lg><s-l>तत्कर्माद्य करिष्यामि हितं यद्वंशयोर्द्वयोः ।</s-l><s-l>मातुलस्य च या प्रीतिर्भविष्यति पितुश्च मे ॥ २५ ॥</s-l></s-lg><s-lg><s-l>शिशुनैकेन संग्रामे काल्यमानानि संघशः ।</s-l><s-l>अद्य द्रक्ष्यन्ति भूतानि द्विषत्सैन्यानि वै मया ॥ २६ ॥</s-l></s-lg><s-lg><s-l> युधिष्ठिर उवाच ।</s-l><s-l>एवं ते भाषमाणस्य बलं सौभद्र वर्धताम् ।</s-l><s-l>यस्त्वमुत्सहसे भेत्तुं द्रोणानीकं सुदुर्भिदम् ॥ २७ ॥</s-l></s-lg><s-lg><s-l>रक्षितं पुरुषव्याघ्रैर्महेष्वासैः प्रहारिभिः ।</s-l><s-l>साध्यरुद्रमरुत्कल्पैर्वस्वग्न्यादित्यविक्रमैः ॥ २८ ॥</s-l></s-lg><s-lg><s-l> संजय उवाच ।</s-l><s-l>तस्य तद्वचनं श्रुत्वा स यन्तारमचोदयत् ।</s-l><s-l>सुमित्राश्वान्रणे क्षिप्रं द्रोणानीकाय चोदय ॥ २९ ॥</s-l></s-lg>