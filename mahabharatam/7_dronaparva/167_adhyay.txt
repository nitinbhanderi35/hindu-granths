<s-lg><s-l> संजय उवाच ।</s-l><s-l>प्रादुर्भूते ततस्तस्मिन्नस्त्रे नारायणे तदा ।</s-l><s-l>प्रावात्सपृषतो वायुरनभ्रे स्तनयित्नुमान् ॥ १ ॥</s-l></s-lg><s-lg><s-l>चचाल पृथिवी चापि चुक्षुभे च महोदधिः ।</s-l><s-l>प्रतिस्रोतः प्रवृत्ताश्च गन्तुं तत्र समुद्रगाः ॥ २ ॥</s-l></s-lg><s-lg><s-l>शिखराणि व्यदीर्यन्त गिरीणां तत्र भारत ।</s-l><s-l>अपसव्यं मृगाश्चैव पाण्डुपुत्रान्प्रचक्रिरे ॥ ३ ॥</s-l></s-lg><s-lg><s-l>तमसा चावकीर्यन्त सूर्यश्च कलुषोऽभवत् ।</s-l><s-l>संपतन्ति च भूतानि क्रव्यादानि प्रहृष्टवत् ॥ ४ ॥</s-l></s-lg><s-lg><s-l>देवदानवगन्धर्वास्त्रस्ता आसन्विशां पते ।</s-l><s-l>कथं कथाभवत्तीव्रा दृष्ट्वा तद्व्याकुलं महत् ॥ ५ ॥</s-l></s-lg><s-lg><s-l>व्यथिताः सर्वराजानस्तदा ह्यासन्विचेतसः ।</s-l><s-l>तद्दृष्ट्वा घोररूपं तु द्रौणेरस्त्रं भयावहम् ॥ ६ ॥</s-l></s-lg><s-lg><s-l> धृतराष्ट्र उवाच ।</s-l><s-l>निवर्तितेषु सैन्येषु द्रोणपुत्रेण संयुगे ।</s-l><s-l>भृशं शोकाभितप्तेन पितुर्वधममृष्यता ॥ ७ ॥</s-l></s-lg><s-lg><s-l>कुरूनापततो दृष्ट्वा धृष्टद्युम्नस्य रक्षणे ।</s-l><s-l>को मन्त्रः पाण्डवेष्वासीत्तन्ममाचक्ष्व संजय ॥ ८ ॥</s-l></s-lg><s-lg><s-l> संजय उवाच ।</s-l><s-l>प्रागेव विद्रुतान्दृष्ट्वा धार्तराष्ट्रान्युधिष्ठिरः ।</s-l><s-l>पुनश्च तुमुलं शब्दं श्रुत्वार्जुनमभाषत ॥ ९ ॥</s-l></s-lg><s-lg><s-l>आचार्ये निहते द्रोणे धृष्टद्युम्नेन संयुगे ।</s-l><s-l>निहते वज्रहस्तेन यथा वृत्रे महासुरे ॥ १० ॥</s-l></s-lg><s-lg><s-l>नाशंसन्त जयं युद्धे दीनात्मानो धनंजय ।</s-l><s-l>आत्मत्राणे मतिं कृत्वा प्राद्रवन्कुरवो यथा ॥ ११ ॥</s-l></s-lg><s-lg><s-l>केचिद्भ्रान्तै रथैस्तूर्णं निहतपार्ष्णियन्तृभिः ।</s-l><s-l>विपताकध्वजच्छत्रैः पार्थिवाः शीर्णकूबरैः ॥ १२ ॥</s-l></s-lg><s-lg><s-l>भग्ननीडैराकुलाश्वैरारुह्यान्ये विचेतसः ।</s-l><s-l>भीताः पादैर्हयान्केचित्त्वरयन्तः स्वयं रथैः ।</s-l><s-l>युगचक्राक्षभग्नैश्च द्रुताः केचिद्भयातुराः ॥ १३ ॥</s-l></s-lg><s-lg><s-l>गजस्कन्धेषु संस्यूता नाराचैश्चलितासनाः ।</s-l><s-l>शरार्तैर्विद्रुतैर्नागैर्हृताः केचिद्दिशो दश ॥ १४ ॥</s-l></s-lg><s-lg><s-l>विशस्त्रकवचाश्चान्ये वाहनेभ्यः क्षितिं गताः ।</s-l><s-l>संछिन्ना नेमिषु गता मृदिताश्च हयद्विपैः ॥ १५ ॥</s-l></s-lg><s-lg><s-l>क्रोशन्तस्तात पुत्रेति पलायन्तोऽपरे भयात् ।</s-l><s-l>नाभिजानन्ति चान्योन्यं कश्मलाभिहतौजसः ॥ १६ ॥</s-l></s-lg><s-lg><s-l>पुत्रान्पितॄन्सखीन्भ्रातॄन्समारोप्य दृढक्षतान् ।</s-l><s-l>जलेन क्लेदयन्त्यन्ये विमुच्य कवचान्यपि ॥ १७ ॥</s-l></s-lg><s-lg><s-l>अवस्थां तादृशीं प्राप्य हते द्रोणे द्रुतं बलम् ।</s-l><s-l>पुनरावर्तितं केन यदि जानासि शंस मे ॥ १८ ॥</s-l></s-lg><s-lg><s-l>हयानां हेषतां शब्दः कुञ्जराणां च बृंहताम् ।</s-l><s-l>रथनेमिस्वनश्चात्र विमिश्रः श्रूयते महान् ॥ १९ ॥</s-l></s-lg><s-lg><s-l>एते शब्दा भृशं तीव्राः प्रवृत्ताः कुरुसागरे ।</s-l><s-l>मुहुर्मुहुरुदीर्यन्तः कम्पयन्ति हि मामकान् ॥ २० ॥</s-l></s-lg><s-lg><s-l>य एष तुमुलः शब्दः श्रूयते लोमहर्षणः ।</s-l><s-l>सेन्द्रानप्येष लोकांस्त्रीन्भञ्ज्यादिति मतिर्मम ॥ २१ ॥</s-l></s-lg><s-lg><s-l>मन्ये वज्रधरस्यैष निनादो भैरवस्वनः ।</s-l><s-l>द्रोणे हते कौरवार्थं व्यक्तमभ्येति वासवः ॥ २२ ॥</s-l></s-lg><s-lg><s-l>प्रहृष्टलोमकूपाः स्म संविग्नरथकुञ्जराः ।</s-l><s-l>धनंजय गुरुं श्रुत्वा तत्र नादं सुभीषणम् ॥ २३ ॥</s-l></s-lg><s-lg><s-l>क एष कौरवान्दीर्णानवस्थाप्य महारथः ।</s-l><s-l>निवर्तयति युद्धार्थं मृधे देवेश्वरो यथा ॥ २४ ॥</s-l></s-lg><s-lg><s-l> अर्जुन उवाच ।</s-l><s-l>उद्यम्यात्मानमुग्राय कर्मणे धैर्यमास्थिताः ।</s-l><s-l>धमन्ति कौरवाः शङ्खान्यस्य वीर्यमुपाश्रिताः ॥ २५ ॥</s-l></s-lg><s-lg><s-l>यत्र ते संशयो राजन्न्यस्तशस्त्रे गुरौ हते ।</s-l><s-l>धार्तराष्ट्रानवस्थाप्य क एष नदतीति ह ॥ २६ ॥</s-l></s-lg><s-lg><s-l>ह्रीमन्तं तं महाबाहुं मत्तद्विरदगामिनम् ।</s-l><s-l>व्याख्यास्याम्युग्रकर्माणं कुरूणामभयंकरम् ॥ २७ ॥</s-l></s-lg><s-lg><s-l>यस्मिञ्जाते ददौ द्रोणो गवां दशशतं धनम् ।</s-l><s-l>ब्राह्मणेभ्यो महार्हेभ्यः सोऽश्वत्थामैष गर्जति ॥ २८ ॥</s-l></s-lg><s-lg><s-l>जातमात्रेण वीरेण येनोच्चैःश्रवसा इव ।</s-l><s-l>हेषता कम्पिता भूमिर्लोकाश्च सकलास्त्रयः ॥ २९ ॥</s-l></s-lg><s-lg><s-l>तच्छ्रुत्वान्तर्हितं भूतं नाम चास्याकरोत्तदा ।</s-l><s-l>अश्वत्थामेति सोऽद्यैष शूरो नदति पाण्डव ॥ ३० ॥</s-l></s-lg><s-lg><s-l>योऽद्यानाथ इवाक्रम्य पार्षतेन हतस्तथा ।</s-l><s-l>कर्मणा सुनृशंसेन तस्य नाथो व्यवस्थितः ॥ ३१ ॥</s-l></s-lg><s-lg><s-l>गुरुं मे यत्र पाञ्चाल्यः केशपक्षे परामृशत् ।</s-l><s-l>तन्न जातु क्षमेद्द्रौणिर्जानन्पौरुषमात्मनः ॥ ३२ ॥</s-l></s-lg><s-lg><s-l>उपचीर्णो गुरुर्मिथ्या भवता राज्यकारणात् ।</s-l><s-l>धर्मज्ञेन सता नाम सोऽधर्मः सुमहान्कृतः ॥ ३३ ॥</s-l></s-lg><s-lg><s-l>सर्वधर्मोपपन्नोऽयं मम शिष्यश्च पाण्डवः ।</s-l><s-l>नायं वक्ष्यति मिथ्येति प्रत्ययं कृतवांस्त्वयि ॥ ३४ ॥</s-l></s-lg><s-lg><s-l>स सत्यकञ्चुकं नाम प्रविष्टेन ततोऽनृतम् ।</s-l><s-l>आचार्य उक्तो भवता हतः कुञ्जर इत्युत ॥ ३५ ॥</s-l></s-lg><s-lg><s-l>ततः शस्त्रं समुत्सृज्य निर्ममो गतचेतनः ।</s-l><s-l>आसीत्स विह्वलो राजन्यथा दृष्टस्त्वया विभुः ॥ ३६ ॥</s-l></s-lg><s-lg><s-l>स तु शोकेन चाविष्टो विमुखः पुत्रवत्सलः ।</s-l><s-l>शाश्वतं धर्ममुत्सृज्य गुरुः शिष्येण घातितः ॥ ३७ ॥</s-l></s-lg><s-lg><s-l>न्यस्तशस्त्रमधर्मेण घातयित्वा गुरुं भवान् ।</s-l><s-l>रक्षत्विदानीं सामात्यो यदि शक्नोषि पार्षतम् ॥ ३८ ॥</s-l></s-lg><s-lg><s-l>ग्रस्तमाचार्यपुत्रेण क्रुद्धेन हतबन्धुना ।</s-l><s-l>सर्वे वयं परित्रातुं न शक्ष्यामोऽद्य पार्षतम् ॥ ३९ ॥</s-l></s-lg><s-lg><s-l>सौहार्दं सर्वभूतेषु यः करोत्यतिमात्रशः ।</s-l><s-l>सोऽद्य केशग्रहं श्रुत्वा पितुर्धक्ष्यति नो रणे ॥ ४० ॥</s-l></s-lg><s-lg><s-l>विक्रोशमाने हि मयि भृशमाचार्यगृद्धिनि ।</s-l><s-l>अवकीर्य स्वधर्मं हि शिष्येण निहतो गुरुः ॥ ४१ ॥</s-l></s-lg><s-lg><s-l>यदा गतं वयो भूयः शिष्टमल्पतरं च नः ।</s-l><s-l>तस्येदानीं विकारोऽयमधर्मो यत्कृतो महान् ॥ ४२ ॥</s-l></s-lg><s-lg><s-l>पितेव नित्यं सौहार्दात्पितेव स हि धर्मतः ।</s-l><s-l>सोऽल्पकालस्य राज्यस्य कारणान्निहतो गुरुः ॥ ४३ ॥</s-l></s-lg><s-lg><s-l>धृतराष्ट्रेण भीष्माय द्रोणाय च विशां पते ।</s-l><s-l>विसृष्टा पृथिवी सर्वा सह पुत्रैश्च तत्परैः ॥ ४४ ॥</s-l></s-lg><s-lg><s-l>स प्राप्य तादृशीं वृत्तिं सत्कृतः सततं परैः ।</s-l><s-l>अवृणीत सदा पुत्रान्मामेवाभ्यधिकं गुरुः ॥ ४५ ॥</s-l></s-lg><s-lg><s-l>अक्षीयमाणो न्यस्तास्त्रस्त्वद्वाक्येनाहवे हतः ।</s-l><s-l>न त्वेनं युध्यमानं वै हन्यादपि शतक्रतुः ॥ ४६ ॥</s-l></s-lg><s-lg><s-l>तस्याचार्यस्य वृद्धस्य द्रोहो नित्योपकारिणः ।</s-l><s-l>कृतो ह्यनार्यैरस्माभी राज्यार्थे लघुबुद्धिभिः ॥ ४७ ॥</s-l></s-lg><s-lg><s-l>पुत्रान्भ्रातॄन्पितॄन्दाराञ्जीवितं चैव वासविः ।</s-l><s-l>त्यजेत्सर्वं मम प्रेम्णा जानात्येतद्धि मे गुरुः ॥ ४८ ॥</s-l></s-lg><s-lg><s-l>स मया राज्यकामेन हन्यमानोऽप्युपेक्षितः ।</s-l><s-l>तस्मादवाक्शिरा राजन्प्राप्तोऽस्मि नरकं विभो ॥ ४९ ॥</s-l></s-lg><s-lg><s-l>ब्राह्मणं वृद्धमाचार्यं न्यस्तशस्त्रं यथा मुनिम् ।</s-l><s-l>घातयित्वाद्य राज्यार्थे मृतं श्रेयो न जीवितम् ॥ ५० ॥</s-l></s-lg>