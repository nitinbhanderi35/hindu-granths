<s-lg><s-l> संजय उवाच ।</s-l><s-l>सोऽभिगर्जन्धनुष्पाणिर्ज्यां विकर्षन्पुनः पुनः ।</s-l><s-l>तयोर्महात्मनोस्तूर्णं रथान्तरमवापतत् ॥ १ ॥</s-l></s-lg><s-lg><s-l>सोऽविध्यद्दशभिर्बाणैरभिमन्युं दुरासदम् ।</s-l><s-l>सच्छत्रध्वजयन्तारं साश्वमाशु स्मयन्निव ॥ २ ॥</s-l></s-lg><s-lg><s-l>पितृपैतामहं कर्म कुर्वाणमतिमानुषम् ।</s-l><s-l>दृष्ट्वार्दितं शरैः कार्ष्णिं त्वदीया हृषिताभवन् ॥ ३ ॥</s-l></s-lg><s-lg><s-l>तस्याभिमन्युरायम्य स्मयन्नेकेन पत्रिणा ।</s-l><s-l>शिरः प्रच्यावयामास स रथात्प्रापतद्भुवि ॥ ४ ॥</s-l></s-lg><s-lg><s-l>कर्णिकारमिवोद्धूतं वातेन मथितं नगात् ।</s-l><s-l>भ्रातरं निहतं दृष्ट्वा राजन्कर्णो व्यथां ययौ ॥ ५ ॥</s-l></s-lg><s-lg><s-l>विमुखीकृत्य कर्णं तु सौभद्रः कङ्कपत्रिभिः ।</s-l><s-l>अन्यानपि महेष्वासांस्तूर्णमेवाभिदुद्रुवे ॥ ६ ॥</s-l></s-lg><s-lg><s-l>ततस्तद्विततं जालं हस्त्यश्वरथपत्तिमत् ।</s-l><s-l>झषः क्रुद्ध इवाभिन्ददभिमन्युर्महायशाः ॥ ७ ॥</s-l></s-lg><s-lg><s-l>कर्णस्तु बहुभिर्बाणैरर्द्यमानोऽभिमन्युना ।</s-l><s-l>अपायाज्जवनैरश्वैस्ततोऽनीकमभिद्यत ॥ ८ ॥</s-l></s-lg><s-lg><s-l>शलभैरिव चाकाशे धाराभिरिव चावृते ।</s-l><s-l>अभिमन्योः शरै राजन्न प्राज्ञायत किंचन ॥ ९ ॥</s-l></s-lg><s-lg><s-l>तावकानां तु योधानां वध्यतां निशितैः शरैः ।</s-l><s-l>अन्यत्र सैन्धवाद्राजन्न स्म कश्चिदतिष्ठत ॥ १० ॥</s-l></s-lg><s-lg><s-l>सौभद्रस्तु ततः शङ्खं प्रध्माप्य पुरुषर्षभः ।</s-l><s-l>शीघ्रमभ्यपतत्सेनां भारतीं भरतर्षभ ॥ ११ ॥</s-l></s-lg><s-lg><s-l>स कक्षेऽग्निरिवोत्सृष्टो निर्दहंस्तरसा रिपून् ।</s-l><s-l>मध्ये भारतसैन्यानामार्जुनिः पर्यवर्तत ॥ १२ ॥</s-l></s-lg><s-lg><s-l>रथनागाश्वमनुजानर्दयन्निशितैः शरैः ।</s-l><s-l>स प्रविश्याकरोद्भूमिं कबन्धगणसंकुलाम् ॥ १३ ॥</s-l></s-lg><s-lg><s-l>सौभद्रचापप्रभवैर्निकृत्ताः परमेषुभिः ।</s-l><s-l>स्वानेवाभिमुखान्घ्नन्तः प्राद्रवञ्जीवितार्थिनः ॥ १४ ॥</s-l></s-lg><s-lg><s-l>ते घोरा रौद्रकर्माणो विपाठाः पृथवः शिताः ।</s-l><s-l>निघ्नन्तो रथनागाश्वाञ्जग्मुराशु वसुंधराम् ॥ १५ ॥</s-l></s-lg><s-lg><s-l>सायुधाः साङ्गुलित्राणाः सखड्गाः साङ्गदा रणे ।</s-l><s-l>दृश्यन्ते बाहवश्छिन्ना हेमाभरणभूषिताः ॥ १६ ॥</s-l></s-lg><s-lg><s-l>शराश्चापानि खड्गाश्च शरीराणि शिरांसि च ।</s-l><s-l>सकुण्डलानि स्रग्वीणि भूमावासन्सहस्रशः ॥ १७ ॥</s-l></s-lg><s-lg><s-l>अपस्करैरधिष्ठानैरीषादण्डकबन्धुरैः ।</s-l><s-l>अक्षैर्विमथितैश्चक्रैर्भग्नैश्च बहुधा रथैः ।</s-l><s-l>शक्तिचापायुधैश्चापि पतितैश्च महाध्वजैः ॥ १८ ॥</s-l></s-lg><s-lg><s-l>निहतैः क्षत्रियैरश्वैर्वारणैश्च विशां पते ।</s-l><s-l>अगम्यकल्पा पृथिवी क्षणेनासीत्सुदारुणा ॥ १९ ॥</s-l></s-lg><s-lg><s-l>वध्यतां राजपुत्राणां क्रन्दतामितरेतरम् ।</s-l><s-l>प्रादुरासीन्महाशब्दो भीरूणां भयवर्धनः ।</s-l><s-l>स शब्दो भरतश्रेष्ठ दिशः सर्वा व्यनादयत् ॥ २० ॥</s-l></s-lg><s-lg><s-l>सौभद्रश्चाद्रवत्सेनां निघ्नन्नश्वरथद्विपान् ।</s-l><s-l>व्यचरत्स दिशः सर्वाः प्रदिशश्चाहितान्रुजन् ॥ २१ ॥</s-l></s-lg><s-lg><s-l>तं तदा नानुपश्याम सैन्येन रजसावृतम् ।</s-l><s-l>आददानं गजाश्वानां नृणां चायूंषि भारत ॥ २२ ॥</s-l></s-lg><s-lg><s-l>क्षणेन भूयोऽपश्याम सूर्यं मध्यंदिने यथा ।</s-l><s-l>अभिमन्युं महाराज प्रतपन्तं द्विषद्गणान् ॥ २३ ॥</s-l></s-lg><s-lg><s-l>स वासवसमः संख्ये वासवस्यात्मजात्मजः ।</s-l><s-l>अभिमन्युर्महाराज सैन्यमध्ये व्यरोचत ॥ २४ ॥</s-l></s-lg>