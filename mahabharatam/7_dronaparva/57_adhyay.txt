<s-lg><s-l> संजय उवाच ।</s-l><s-l>कुन्तीपुत्रस्तु तं मन्त्रं स्मरन्नेव धनंजयः ।</s-l><s-l>प्रतिज्ञामात्मनो रक्षन्मुमोहाचिन्त्यविक्रमः ॥ १ ॥</s-l></s-lg><s-lg><s-l>तं तु शोकेन संतप्तं स्वप्ने कपिवरध्वजम् ।</s-l><s-l>आससाद महातेजा ध्यायन्तं गरुडध्वजः ॥ २ ॥</s-l></s-lg><s-lg><s-l>प्रत्युत्थानं तु कृष्णस्य सर्वावस्थं धनंजयः ।</s-l><s-l>नालोपयत धर्मात्मा भक्त्या प्रेम्णा च सर्वदा ॥ ३ ॥</s-l></s-lg><s-lg><s-l>प्रत्युत्थाय च गोविन्दं स तस्मायासनं ददौ ।</s-l><s-l>न चासने स्वयं बुद्धिं बीभत्सुर्व्यदधात्तदा ॥ ४ ॥</s-l></s-lg><s-lg><s-l>ततः कृष्णो महातेजा जानन्पार्थस्य निश्चयम् ।</s-l><s-l>कुन्तीपुत्रमिदं वाक्यमासीनः स्थितमब्रवीत् ॥ ५ ॥</s-l></s-lg><s-lg><s-l>मा विषादे मनः पार्थ कृथाः कालो हि दुर्जयः ।</s-l><s-l>कालः सर्वाणि भूतानि नियच्छति परे विधौ ॥ ६ ॥</s-l></s-lg><s-lg><s-l>किमर्थं च विषादस्ते तद्ब्रूहि वदतां वर ।</s-l><s-l>न शोचितव्यं विदुषा शोकः कार्यविनाशनः ॥ ७ ॥</s-l></s-lg><s-lg><s-l>शोचन्नन्दयते शत्रून्कर्शयत्यपि बान्धवान् ।</s-l><s-l>क्षीयते च नरस्तस्मान्न त्वं शोचितुमर्हसि ॥ ८ ॥</s-l></s-lg><s-lg><s-l>इत्युक्तो वासुदेवेन बीभत्सुरपराजितः ।</s-l><s-l>आबभाषे तदा विद्वानिदं वचनमर्थवत् ॥ ९ ॥</s-l></s-lg><s-lg><s-l>मया प्रतिज्ञा महती जयद्रथवधे कृता ।</s-l><s-l>श्वोऽस्मि हन्ता दुरात्मानं पुत्रघ्नमिति केशव ॥ १० ॥</s-l></s-lg><s-lg><s-l>मत्प्रतिज्ञाविघातार्थं धार्तराष्ट्रैः किलाच्युत ।</s-l><s-l>पृष्ठतः सैन्धवः कार्यः सर्वैर्गुप्तो महारथैः ॥ ११ ॥</s-l></s-lg><s-lg><s-l>दश चैका च ताः कृष्ण अक्षौहिण्यः सुदुर्जयाः ।</s-l><s-l>प्रतिज्ञायां च हीनायां कथं जीवेत मद्विधः ॥ १२ ॥</s-l></s-lg><s-lg><s-l>दुःखोपायस्य मे वीर विकाङ्क्षा परिवर्तते ।</s-l><s-l>द्रुतं च याति सविता तत एतद्ब्रवीम्यहम् ॥ १३ ॥</s-l></s-lg><s-lg><s-l>शोकस्थानं तु तच्छ्रुत्वा पार्थस्य द्विजकेतनः ।</s-l><s-l>संस्पृश्याम्भस्ततः कृष्णः प्राङ्मुखः समवस्थितः ॥ १४ ॥</s-l></s-lg><s-lg><s-l>इदं वाक्यं महातेजा बभाषे पुष्करेक्षणः ।</s-l><s-l>हितार्थं पाण्डुपुत्रस्य सैन्धवस्य वधे वृतः ॥ १५ ॥</s-l></s-lg><s-lg><s-l>पार्थ पाशुपतं नाम परमास्त्रं सनातनम् ।</s-l><s-l>येन सर्वान्मृधे दैत्याञ्जघ्ने देवो महेश्वरः ॥ १६ ॥</s-l></s-lg><s-lg><s-l>यदि तद्विदितं तेऽद्य श्वो हन्तासि जयद्रथम् ।</s-l><s-l>अथ ज्ञातुं प्रपद्यस्व मनसा वृषभध्वजम् ॥ १७ ॥</s-l></s-lg><s-lg><s-l>तं देवं मनसा ध्यायञ्जोषमास्स्व धनंजय ।</s-l><s-l>ततस्तस्य प्रसादात्त्वं भक्तः प्राप्स्यसि तन्महत् ॥ १८ ॥</s-l></s-lg><s-lg><s-l>ततः कृष्णवचः श्रुत्वा संस्पृश्याम्भो धनंजयः ।</s-l><s-l>भूमावासीन एकाग्रो जगाम मनसा भवम् ॥ १९ ॥</s-l></s-lg><s-lg><s-l>ततः प्रणिहिते ब्राह्मे मुहूर्ते शुभलक्षणे ।</s-l><s-l>आत्मानमर्जुनोऽपश्यद्गगने सहकेशवम् ॥ २० ॥</s-l></s-lg><s-lg><s-l>ज्योतिर्भिश्च समाकीर्णं सिद्धचारणसेवितम् ।</s-l><s-l>वायुवेगगतिः पार्थः खं भेजे सहकेशवः ॥ २१ ॥</s-l></s-lg><s-lg><s-l>केशवेन गृहीतः स दक्षिणे विभुना भुजे ।</s-l><s-l>प्रेक्षमाणो बहून्भावाञ्जगामाद्भुतदर्शनान् ॥ २२ ॥</s-l></s-lg><s-lg><s-l>उदीच्यां दिशि धर्मात्मा सोऽपश्यच्छ्वेतपर्वतम् ।</s-l><s-l>कुबेरस्य विहारे च नलिनीं पद्मभूषिताम् ॥ २३ ॥</s-l></s-lg><s-lg><s-l>सरिच्छ्रेष्ठां च तां गङ्गां वीक्षमाणो बहूदकाम् ।</s-l><s-l>सदापुष्पफलैर्वृक्षैरुपेतां स्फटिकोपलाम् ॥ २४ ॥</s-l></s-lg><s-lg><s-l>सिंहव्याघ्रसमाकीर्णां नानामृगगणाकुलाम् ।</s-l><s-l>पुण्याश्रमवतीं रम्यां मनोज्ञाण्डजसेविताम् ॥ २५ ॥</s-l></s-lg><s-lg><s-l>मन्दरस्य प्रदेशांश्च किंनरोद्गीतनादितान् ।</s-l><s-l>हेमरूप्यमयैः शृङ्गैर्नानौषधिविदीपितान् ।</s-l><s-l>तथा मन्दारवृक्षैश्च पुष्पितैरुपशोभितान् ॥ २६ ॥</s-l></s-lg><s-lg><s-l>स्निग्धाञ्जनचयाकारं संप्राप्तः कालपर्वतम् ।</s-l><s-l>पुण्यं हिमवतः पादं मणिमन्तं च पर्वतम् ।</s-l><s-l>ब्रह्मतुङ्गं नदीश्चान्यास्तथा जनपदानपि ॥ २७ ॥</s-l></s-lg><s-lg><s-l>सुशृङ्गं शतशृङ्गं च शर्यातिवनमेव च ।</s-l><s-l>पुण्यमश्वशिरःस्थानं स्थानमाथर्वणस्य च ॥ २८ ॥</s-l></s-lg><s-lg><s-l>वृषदंशं च शैलेन्द्रं महामन्दरमेव च ।</s-l><s-l>अप्सरोभिः समाकीर्णं किंनरैश्चोपशोभितम् ॥ २९ ॥</s-l></s-lg><s-lg><s-l>तांश्च शैलान्व्रजन्पार्थः प्रेक्षते सहकेशवः ।</s-l><s-l>शुभैः प्रस्रवणैर्जुष्टान्हेमधातुविभूषितान् ॥ ३० ॥</s-l></s-lg><s-lg><s-l>चन्द्ररश्मिप्रकाशाङ्गीं पृथिवीं पुरमालिनीम् ।</s-l><s-l>समुद्रांश्चाद्भुताकारानपश्यद्बहुलाकरान् ॥ ३१ ॥</s-l></s-lg><s-lg><s-l>वियद्द्यां पृथिवीं चैव पश्यन्विष्णुपदे व्रजन् ।</s-l><s-l>विस्मितः सह कृष्णेन क्षिप्तो बाण इवात्यगात् ॥ ३२ ॥</s-l></s-lg><s-lg><s-l>ग्रहनक्षत्रसोमानां सूर्याग्न्योश्च समत्विषम् ।</s-l><s-l>अपश्यत तदा पार्थो ज्वलन्तमिव पर्वतम् ॥ ३३ ॥</s-l></s-lg><s-lg><s-l>समासाद्य तु तं शैलं शैलाग्रे समवस्थितम् ।</s-l><s-l>तपोनित्यं महात्मानमपश्यद्वृषभध्वजम् ॥ ३४ ॥</s-l></s-lg><s-lg><s-l>सहस्रमिव सूर्याणां दीप्यमानं स्वतेजसा ।</s-l><s-l>शूलिनं जटिलं गौरं वल्कलाजिनवाससम् ॥ ३५ ॥</s-l></s-lg><s-lg><s-l>नयनानां सहस्रैश्च विचित्राङ्गं महौजसम् ।</s-l><s-l>पार्वत्या सहितं देवं भूतसंघैश्च भास्वरैः ॥ ३६ ॥</s-l></s-lg><s-lg><s-l>गीतवादित्रसंह्रादैस्ताललास्यसमन्वितम् ।</s-l><s-l>वल्गितास्फोटितोत्क्रुष्टैः पुण्यगन्धैश्च सेवितम् ॥ ३७ ॥</s-l></s-lg><s-lg><s-l>स्तूयमानं स्तवैर्दिव्यैर्मुनिभिर्ब्रह्मवादिभिः ।</s-l><s-l>गोप्तारं सर्वभूतानामिष्वासधरमच्युतम् ॥ ३८ ॥</s-l></s-lg><s-lg><s-l>वासुदेवस्तु तं दृष्ट्वा जगाम शिरसा क्षितिम् ।</s-l><s-l>पार्थेन सह धर्मात्मा गृणन्ब्रह्म सनातनम् ॥ ३९ ॥</s-l></s-lg><s-lg><s-l>लोकादिं विश्वकर्माणमजमीशानमव्ययम् ।</s-l><s-l>मनसः परमां योनिं खं वायुं ज्योतिषां निधिम् ॥ ४० ॥</s-l></s-lg><s-lg><s-l>स्रष्टारं वारिधाराणां भुवश्च प्रकृतिं पराम् ।</s-l><s-l>देवदानवयक्षाणां मानवानां च साधनम् ॥ ४१ ॥</s-l></s-lg><s-lg><s-l>योगिनां परमं ब्रह्म व्यक्तं ब्रह्मविदां निधिम् ।</s-l><s-l>चराचरस्य स्रष्टारं प्रतिहर्तारमेव च ॥ ४२ ॥</s-l></s-lg><s-lg><s-l>कालकोपं महात्मानं शक्रसूर्यगुणोदयम् ।</s-l><s-l>अवन्दत तदा कृष्णो वाङ्मनोबुद्धिकर्मभिः ॥ ४३ ॥</s-l></s-lg><s-lg><s-l>यं प्रपश्यन्ति विद्वांसः सूक्ष्माध्यात्मपदैषिणः ।</s-l><s-l>तमजं कारणात्मानं जग्मतुः शरणं भवम् ॥ ४४ ॥</s-l></s-lg><s-lg><s-l>अर्जुनश्चापि तं देवं भूयो भूयोऽभ्यवन्दत ।</s-l><s-l>ज्ञात्वैकं भूतभव्यादिं सर्वभूतभवोद्भवम् ॥ ४५ ॥</s-l></s-lg><s-lg><s-l>ततस्तावागतौ शर्वः प्रोवाच प्रहसन्निव ।</s-l><s-l>स्वागतं वां नरश्रेष्ठावुत्तिष्ठेतां गतक्लमौ ।</s-l><s-l>किं च वामीप्सितं वीरौ मनसः क्षिप्रमुच्यताम् ॥ ४६ ॥</s-l></s-lg><s-lg><s-l>येन कार्येण संप्राप्तौ युवां तत्साधयामि वाम् ।</s-l><s-l>व्रियतामात्मनः श्रेयस्तत्सर्वं प्रददानि वाम् ॥ ४७ ॥</s-l></s-lg><s-lg><s-l>ततस्तद्वचनं श्रुत्वा प्रत्युत्थाय कृताञ्जली ।</s-l><s-l>वासुदेवार्जुनौ शर्वं तुष्टुवाते महामती ॥ ४८ ॥</s-l></s-lg><s-lg><s-l>नमो भवाय शर्वाय रुद्राय वरदाय च ।</s-l><s-l>पशूनां पतये नित्यमुग्राय च कपर्दिने ॥ ४९ ॥</s-l></s-lg><s-lg><s-l>महादेवाय भीमाय त्र्यम्बकाय च शंभवे ।</s-l><s-l>ईशानाय भगघ्नाय नमोऽस्त्वन्धकघातिने ॥ ५० ॥</s-l></s-lg><s-lg><s-l>कुमारगुरवे नित्यं नीलग्रीवाय वेधसे ।</s-l><s-l>विलोहिताय धूम्राय व्याधायानपराजिते ॥ ५१ ॥</s-l></s-lg><s-lg><s-l>नित्यं नीलशिखण्डाय शूलिने दिव्यचक्षुषे ।</s-l><s-l>हन्त्रे गोप्त्रे त्रिनेत्राय व्याधाय वसुरेतसे ॥ ५२ ॥</s-l></s-lg><s-lg><s-l>अचिन्त्यायाम्बिकाभर्त्रे सर्वदेवस्तुताय च ।</s-l><s-l>वृषध्वजाय पिङ्गाय जटिने ब्रह्मचारिणे ॥ ५३ ॥</s-l></s-lg><s-lg><s-l>तप्यमानाय सलिले ब्रह्मण्यायाजिताय च ।</s-l><s-l>विश्वात्मने विश्वसृजे विश्वमावृत्य तिष्ठते ॥ ५४ ॥</s-l></s-lg><s-lg><s-l>नमो नमस्ते सेव्याय भूतानां प्रभवे सदा ।</s-l><s-l>ब्रह्मवक्त्राय शर्वाय शंकराय शिवाय च ॥ ५५ ॥</s-l></s-lg><s-lg><s-l>नमोऽस्तु वाचस्पतये प्रजानां पतये नमः ।</s-l><s-l>नमो विश्वस्य पतये महतां पतये नमः ॥ ५६ ॥</s-l></s-lg><s-lg><s-l>नमः सहस्रशिरसे सहस्रभुजमन्यवे ।</s-l><s-l>सहस्रनेत्रपादाय नमोऽसंख्येयकर्मणे ॥ ५७ ॥</s-l></s-lg><s-lg><s-l>नमो हिरण्यवर्णाय हिरण्यकवचाय च ।</s-l><s-l>भक्तानुकम्पिने नित्यं सिध्यतां नौ वरः प्रभो ॥ ५८ ॥</s-l></s-lg><s-lg><s-l>एवं स्तुत्वा महादेवं वासुदेवः सहार्जुनः ।</s-l><s-l>प्रसादयामास भवं तदा ह्यस्त्रोपलब्धये ॥ ५९ ॥</s-l></s-lg><s-lg><s-l>ततोऽर्जुनः प्रीतमना ववन्दे वृषभध्वजम् ।</s-l><s-l>ददर्शोत्फुल्लनयनः समस्तं तेजसां निधिम् ॥ ६० ॥</s-l></s-lg><s-lg><s-l>तं चोपहारं स्वकृतं नैशं नैत्यकमात्मनः ।</s-l><s-l>ददर्श त्र्यम्बकाभ्याशे वासुदेवनिवेदितम् ॥ ६१ ॥</s-l></s-lg><s-lg><s-l>ततोऽभिपूज्य मनसा शर्वं कृष्णं च पाण्डवः ।</s-l><s-l>इच्छाम्यहं दिव्यमस्त्रमित्यभाषत शंकरम् ॥ ६२ ॥</s-l></s-lg><s-lg><s-l>ततः पार्थस्य विज्ञाय वरार्थे वचनं प्रभुः ।</s-l><s-l>वासुदेवार्जुनौ देवः स्मयमानोऽभ्यभाषत ॥ ६३ ॥</s-l></s-lg><s-lg><s-l>सरोऽमृतमयं दिव्यमभ्याशे शत्रुसूदनौ ।</s-l><s-l>तत्र मे तद्धनुर्दिव्यं शरश्च निहितः पुरा ॥ ६४ ॥</s-l></s-lg><s-lg><s-l>येन देवारयः सर्वे मया युधि निपातिताः ।</s-l><s-l>तत आनीयतां कृष्णौ सशरं धनुरुत्तमम् ॥ ६५ ॥</s-l></s-lg><s-lg><s-l>तथेत्युक्त्वा तु तौ वीरौ तं शर्वं पार्षदैः सह ।</s-l><s-l>प्रस्थितौ तत्सरो दिव्यं दिव्याश्चर्यशतैर्वृतम् ॥ ६६ ॥</s-l></s-lg><s-lg><s-l>निर्दिष्टं यद्वृषाङ्केन पुण्यं सर्वार्थसाधकम् ।</s-l><s-l>तज्जग्मतुरसंभ्रान्तौ नरनारायणावृषी ॥ ६७ ॥</s-l></s-lg><s-lg><s-l>ततस्तु तत्सरो गत्वा सूर्यमण्डलसंनिभम् ।</s-l><s-l>नागमन्तर्जले घोरं ददृशातेऽर्जुनाच्युतौ ॥ ६८ ॥</s-l></s-lg><s-lg><s-l>द्वितीयं चापरं नागं सहस्रशिरसं वरम् ।</s-l><s-l>वमन्तं विपुलां ज्वालां ददृशातेऽग्निवर्चसम् ॥ ६९ ॥</s-l></s-lg><s-lg><s-l>ततः कृष्णश्च पार्थश्च संस्पृश्यापः कृताञ्जली ।</s-l><s-l>तौ नागावुपतस्थाते नमस्यन्तौ वृषध्वजम् ॥ ७० ॥</s-l></s-lg><s-lg><s-l>गृणन्तौ वेदविदुषौ तद्ब्रह्म शतरुद्रियम् ।</s-l><s-l>अप्रमेयं प्रणमन्तौ गत्वा सर्वात्मना भवम् ॥ ७१ ॥</s-l></s-lg><s-lg><s-l>ततस्तौ रुद्रमाहात्म्याद्धित्वा रूपं महोरगौ ।</s-l><s-l>धनुर्बाणश्च शत्रुघ्नं तद्द्वंद्वं समपद्यत ॥ ७२ ॥</s-l></s-lg><s-lg><s-l>ततो जगृहतुः प्रीतौ धनुर्बाणं च सुप्रभम् ।</s-l><s-l>आजह्रतुर्महात्मानौ ददतुश्च महात्मने ॥ ७३ ॥</s-l></s-lg><s-lg><s-l>ततः पार्श्वाद्वृषाङ्कस्य ब्रह्मचारी न्यवर्तत ।</s-l><s-l>पिङ्गाक्षस्तपसः क्षेत्रं बलवान्नीललोहितः ॥ ७४ ॥</s-l></s-lg><s-lg><s-l>स तद्गृह्य धनुःश्रेष्ठं तस्थौ स्थानं समाहितः ।</s-l><s-l>व्यकर्षच्चापि विधिवत्सशरं धनुरुत्तमम् ॥ ७५ ॥</s-l></s-lg><s-lg><s-l>तस्य मौर्वीं च मुष्टिं च स्थानं चालक्ष्य पाण्डवः ।</s-l><s-l>श्रुत्वा मन्त्रं भवप्रोक्तं जग्राहाचिन्त्यविक्रमः ॥ ७६ ॥</s-l></s-lg><s-lg><s-l>सरस्येव च तं बाणं मुमोचातिबलः प्रभुः ।</s-l><s-l>चकार च पुनर्वीरस्तस्मिन्सरसि तद्धनुः ॥ ७७ ॥</s-l></s-lg><s-lg><s-l>ततः प्रीतं भवं ज्ञात्वा स्मृतिमानर्जुनस्तदा ।</s-l><s-l>वरमारण्यकं दत्तं दर्शनं शंकरस्य च ।</s-l><s-l>मनसा चिन्तयामास तन्मे संपद्यतामिति ॥ ७८ ॥</s-l></s-lg><s-lg><s-l>तस्य तन्मतमाज्ञाय प्रीतः प्रादाद्वरं भवः ।</s-l><s-l>तच्च पाशुपतं घोरं प्रतिज्ञायाश्च पारणम् ॥ ७९ ॥</s-l></s-lg><s-lg><s-l>संहृष्टरोमा दुर्धर्षः कृतं कार्यममन्यत ।</s-l><s-l>ववन्दतुश्च संहृष्टौ शिरोभ्यां तौ महेश्वरम् ॥ ८० ॥</s-l></s-lg><s-lg><s-l>अनुज्ञातौ क्षणे तस्मिन्भवेनार्जुनकेशवौ ।</s-l><s-l>प्राप्तौ स्वशिबिरं वीरौ मुदा परमया युतौ ।</s-l><s-l>इन्द्राविष्णू यथा प्रीतौ जम्भस्य वधकाङ्क्षिणौ ॥ ८१ ॥</s-l></s-lg>