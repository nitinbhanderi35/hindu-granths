<s-lg><s-l> संजय उवाच ।</s-l><s-l>आत्मापराधात्संभूतं व्यसनं भरतर्षभ ।</s-l><s-l>प्राप्य प्राकृतवद्वीर न त्वं शोचितुमर्हसि ॥ १ ॥</s-l></s-lg><s-lg><s-l>तव निर्गुणतां ज्ञात्वा पक्षपातं सुतेषु च ।</s-l><s-l>द्वैधीभावं तथा धर्मे पाण्डवेषु च मत्सरम् ।</s-l><s-l>आर्तप्रलापांश्च बहून्मनुजाधिपसत्तम ॥ २ ॥</s-l></s-lg><s-lg><s-l>सर्वलोकस्य तत्त्वज्ञः सर्वलोकगुरुः प्रभुः ।</s-l><s-l>वासुदेवस्ततो युद्धं कुरूणामकरोन्महत् ॥ ३ ॥</s-l></s-lg><s-lg><s-l>आत्मापराधात्सुमहान्प्राप्तस्ते विपुलः क्षयः ।</s-l><s-l>न हि ते सुकृतं किंचिदादौ मध्ये च भारत ।</s-l><s-l>दृश्यते पृष्ठतश्चैव त्वन्मूलो हि पराजयः ॥ ४ ॥</s-l></s-lg><s-lg><s-l>तस्मादद्य स्थिरो भूत्वा ज्ञात्वा लोकस्य निर्णयम् ।</s-l><s-l>शृणु युद्धं यथा वृत्तं घोरं देवासुरोपमम् ॥ ५ ॥</s-l></s-lg><s-lg><s-l>प्रविष्टे तव सैन्यं तु शैनेये सत्यविक्रमे ।</s-l><s-l>भीमसेनमुखाः पार्थाः प्रतीयुर्वाहिनीं तव ॥ ६ ॥</s-l></s-lg><s-lg><s-l>आगच्छतस्तान्सहसा क्रुद्धरूपान्सहानुगान् ।</s-l><s-l>दधारैको रणे पाण्डून्कृतवर्मा महारथः ॥ ७ ॥</s-l></s-lg><s-lg><s-l>यथोद्वृत्तं धारयते वेला वै सलिलार्णवम् ।</s-l><s-l>पाण्डुसैन्यं तथा संख्ये हार्दिक्यः समवारयत् ॥ ८ ॥</s-l></s-lg><s-lg><s-l>तत्राद्भुतममन्यन्त हार्दिक्यस्य पराक्रमम् ।</s-l><s-l>यदेनं सहिताः पार्था नातिचक्रमुराहवे ॥ ९ ॥</s-l></s-lg><s-lg><s-l>ततो भीमस्त्रिभिर्विद्ध्वा कृतवर्माणमायसैः ।</s-l><s-l>शङ्खं दध्मौ महाबाहुर्हर्षयन्सर्वपाण्डवान् ॥ १० ॥</s-l></s-lg><s-lg><s-l>सहदेवस्तु विंशत्या धर्मराजश्च पञ्चभिः ।</s-l><s-l>शतेन नकुलश्चापि हार्दिक्यं समविध्यत ॥ ११ ॥</s-l></s-lg><s-lg><s-l>द्रौपदेयास्त्रिसप्तत्या सप्तभिश्च घटोत्कचः ।</s-l><s-l>धृष्टद्युम्नस्त्रिभिश्चापि कृतवर्माणमार्दयत् ।</s-l><s-l>विराटो द्रुपदश्चैव याज्ञसेनिश्च पञ्चभिः ॥ १२ ॥</s-l></s-lg><s-lg><s-l>शिखण्डी चापि हार्दिक्यं विद्ध्वा पञ्चभिराशुगैः ।</s-l><s-l>पुनर्विव्याध विंशत्या सायकानां हसन्निव ॥ १३ ॥</s-l></s-lg><s-lg><s-l>कृतवर्मा ततो राजन्सर्वतस्तान्महारथान् ।</s-l><s-l>एकैकं पञ्चभिर्विद्ध्वा भीमं विव्याध सप्तभिः ।</s-l><s-l>धनुर्ध्वजं च संयत्तो रथाद्भूमावपातयत् ॥ १४ ॥</s-l></s-lg><s-lg><s-l>अथैनं छिन्नधन्वानं त्वरमाणो महारथः ।</s-l><s-l>आजघानोरसि क्रुद्धः सप्तत्या निशितैः शरैः ॥ १५ ॥</s-l></s-lg><s-lg><s-l>स गाढविद्धो बलवान्हार्दिक्यस्य शरोत्तमैः ।</s-l><s-l>चचाल रथमध्यस्थः क्षितिकम्पे यथाचलः ॥ १६ ॥</s-l></s-lg><s-lg><s-l>भीमसेनं तथा दृष्ट्वा धर्मराजपुरोगमाः ।</s-l><s-l>विसृजन्तः शरान्घोरान्कृतवर्माणमार्दयन् ॥ १७ ॥</s-l></s-lg><s-lg><s-l>तं तथा कोष्ठकीकृत्य रथवंशेन मारिष ।</s-l><s-l>विव्यधुः सायकैर्हृष्टा रक्षार्थं मारुतेर्मृधे ॥ १८ ॥</s-l></s-lg><s-lg><s-l>प्रतिलभ्य ततः संज्ञां भीमसेनो महाबलः ।</s-l><s-l>शक्तिं जग्राह समरे हेमदण्डामयस्मयीम् ।</s-l><s-l>चिक्षेप च रथात्तूर्णं कृतवर्मरथं प्रति ॥ १९ ॥</s-l></s-lg><s-lg><s-l>सा भीमभुजनिर्मुक्ता निर्मुक्तोरगसंनिभा ।</s-l><s-l>कृतवर्माणमभितः प्रजज्वाल सुदारुणा ॥ २० ॥</s-l></s-lg><s-lg><s-l>तामापतन्तीं सहसा युगान्ताग्निसमप्रभाम् ।</s-l><s-l>द्वाभ्यां शराभ्यां हार्दिक्यो निचकर्त द्विधा तदा ॥ २१ ॥</s-l></s-lg><s-lg><s-l>सा छिन्ना पतिता भूमौ शक्तिः कनकभूषणा ।</s-l><s-l>द्योतयन्ती दिशो राजन्महोल्केव दिवश्च्युता ।</s-l><s-l>शक्तिं विनिहतां दृष्ट्वा भीमश्चुक्रोध वै भृशम् ॥ २२ ॥</s-l></s-lg><s-lg><s-l>ततोऽन्यद्धनुरादाय वेगवत्सुमहास्वनम् ।</s-l><s-l>भीमसेनो रणे क्रुद्धो हार्दिक्यं समवारयत् ॥ २३ ॥</s-l></s-lg><s-lg><s-l>अथैनं पञ्चभिर्बाणैराजघान स्तनान्तरे ।</s-l><s-l>भीमो भीमबलो राजंस्तव दुर्मन्त्रितेन ह ॥ २४ ॥</s-l></s-lg><s-lg><s-l>भोजस्तु क्षतसर्वाङ्गो भीमसेनेन मारिष ।</s-l><s-l>रक्ताशोक इवोत्फुल्लो व्यभ्राजत रणाजिरे ॥ २५ ॥</s-l></s-lg><s-lg><s-l>ततः क्रुद्धस्त्रिभिर्बाणैर्भीमसेनं हसन्निव ।</s-l><s-l>अभिहत्य दृढं युद्धे तान्सर्वान्प्रत्यविध्यत ॥ २६ ॥</s-l></s-lg><s-lg><s-l>त्रिभिस्त्रिभिर्महेष्वासो यतमानान्महारथान् ।</s-l><s-l>तेऽपि तं प्रत्यविध्यन्त सप्तभिः सप्तभिः शरैः ॥ २७ ॥</s-l></s-lg><s-lg><s-l>शिखण्डिनस्ततः क्रुद्धः क्षुरप्रेण महारथः ।</s-l><s-l>धनुश्चिच्छेद समरे प्रहसन्निव भारत ॥ २८ ॥</s-l></s-lg><s-lg><s-l>शिखण्डी तु ततः क्रुद्धश्छिन्ने धनुषि सत्वरम् ।</s-l><s-l>असिं जग्राह समरे शतचन्द्रं च भास्वरम् ॥ २९ ॥</s-l></s-lg><s-lg><s-l>भ्रामयित्वा महाचर्म चामीकरविभूषितम् ।</s-l><s-l>तमसिं प्रेषयामास कृतवर्मरथं प्रति ॥ ३० ॥</s-l></s-lg><s-lg><s-l>स तस्य सशरं चापं छित्त्वा संख्ये महानसिः ।</s-l><s-l>अभ्यगाद्धरणीं राजंश्च्युतं ज्योतिरिवाम्बरात् ॥ ३१ ॥</s-l></s-lg><s-lg><s-l>एतस्मिन्नेव काले तु त्वरमाणा महारथाः ।</s-l><s-l>विव्यधुः सायकैर्गाढं कृतवर्माणमाहवे ॥ ३२ ॥</s-l></s-lg><s-lg><s-l>अथान्यद्धनुरादाय त्यक्त्वा तच्च महद्धनुः ।</s-l><s-l>विशीर्णं भरतश्रेष्ठ हार्दिक्यः परवीरहा ॥ ३३ ॥</s-l></s-lg><s-lg><s-l>विव्याध पाण्डवान्युद्धे त्रिभिस्त्रिभिरजिह्मगैः ।</s-l><s-l>शिखण्डिनं च विव्याध त्रिभिः पञ्चभिरेव च ॥ ३४ ॥</s-l></s-lg><s-lg><s-l>धनुरन्यत्समादाय शिखण्डी तु महायशाः ।</s-l><s-l>अवारयत्कूर्मनखैराशुगैर्हृदिकात्मजम् ॥ ३५ ॥</s-l></s-lg><s-lg><s-l>ततः क्रुद्धो रणे राजन्हृदिकस्यात्मसंभवः ।</s-l><s-l>अभिदुद्राव वेगेन याज्ञसेनिं महारथम् ॥ ३६ ॥</s-l></s-lg><s-lg><s-l>भीष्मस्य समरे राजन्मृत्योर्हेतुं महात्मनः ।</s-l><s-l>विदर्शयन्बलं शूरः शार्दूल इव कुञ्जरम् ॥ ३७ ॥</s-l></s-lg><s-lg><s-l>तौ दिशागजसंकाशौ ज्वलिताविव पावकौ ।</s-l><s-l>समासेदतुरन्योन्यं शरसंघैररिंदमौ ॥ ३८ ॥</s-l></s-lg><s-lg><s-l>विधुन्वानौ धनुःश्रेष्ठे संदधानौ च सायकान् ।</s-l><s-l>विसृजन्तौ च शतशो गभस्तीनिव भास्करौ ॥ ३९ ॥</s-l></s-lg><s-lg><s-l>तापयन्तौ शरैस्तीक्ष्णैरन्योन्यं तौ महारथौ ।</s-l><s-l>युगान्तप्रतिमौ वीरौ रेजतुर्भास्कराविव ॥ ४० ॥</s-l></s-lg><s-lg><s-l>कृतवर्मा तु रभसं याज्ञसेनिं महारथम् ।</s-l><s-l>विद्ध्वेषूणां त्रिसप्तत्या पुनर्विव्याध सप्तभिः ॥ ४१ ॥</s-l></s-lg><s-lg><s-l>स गाढविद्धो व्यथितो रथोपस्थ उपाविशत् ।</s-l><s-l>विसृजन्सशरं चापं मूर्छयाभिपरिप्लुतः ॥ ४२ ॥</s-l></s-lg><s-lg><s-l>तं विषण्णं रथे दृष्ट्वा तावका भरतर्षभ ।</s-l><s-l>हार्दिक्यं पूजयामासुर्वासांस्यादुधुवुश्च ह ॥ ४३ ॥</s-l></s-lg><s-lg><s-l>शिखण्डिनं तथा ज्ञात्वा हार्दिक्यशरपीडितम् ।</s-l><s-l>अपोवाह रणाद्यन्ता त्वरमाणो महारथम् ॥ ४४ ॥</s-l></s-lg><s-lg><s-l>सादितं तु रथोपस्थे दृष्ट्वा पार्थाः शिखण्डिनम् ।</s-l><s-l>परिवव्रू रथैस्तूर्णं कृतवर्माणमाहवे ॥ ४५ ॥</s-l></s-lg><s-lg><s-l>तत्राद्भुतं परं चक्रे कृतवर्मा महारथः ।</s-l><s-l>यदेकः समरे पार्थान्वारयामास सानुगान् ॥ ४६ ॥</s-l></s-lg><s-lg><s-l>पार्थाञ्जित्वाजयच्चेदीन्पाञ्चालान्सृञ्जयानपि ।</s-l><s-l>केकयांश्च महावीर्यान्कृतवर्मा महारथः ॥ ४७ ॥</s-l></s-lg><s-lg><s-l>ते वध्यमानाः समरे हार्दिक्येन स्म पाण्डवाः ।</s-l><s-l>इतश्चेतश्च धावन्तो नैव चक्रुर्धृतिं रणे ॥ ४८ ॥</s-l></s-lg><s-lg><s-l>जित्वा पाण्डुसुतान्युद्धे भीमसेनपुरोगमान् ।</s-l><s-l>हार्दिक्यः समरेऽतिष्ठद्विधूम इव पावकः ॥ ४९ ॥</s-l></s-lg><s-lg><s-l>ते द्राव्यमाणाः समरे हार्दिक्येन महारथाः ।</s-l><s-l>विमुखाः समपद्यन्त शरवृष्टिभिरर्दिताः ॥ ५० ॥</s-l></s-lg>