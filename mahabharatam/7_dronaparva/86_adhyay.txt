<s-lg><s-l> संजय उवाच ।</s-l><s-l>प्रीतियुक्तं च हृद्यं च मधुराक्षरमेव च ।</s-l><s-l>कालयुक्तं च चित्रं च स्वतया चाभिभाषितम् ॥ १ ॥</s-l></s-lg><s-lg><s-l>धर्मराजस्य तद्वाक्यं निशम्य शिनिपुंगवः ।</s-l><s-l>सात्यकिर्भरतश्रेष्ठ प्रत्युवाच युधिष्ठिरम् ॥ २ ॥</s-l></s-lg><s-lg><s-l>श्रुतं ते गदतो वाक्यं सर्वमेतन्मयाच्युत ।</s-l><s-l>न्याययुक्तं च चित्रं च फल्गुनार्थे यशस्करम् ॥ ३ ॥</s-l></s-lg><s-lg><s-l>एवंविधे तथा काले मदृशं प्रेक्ष्य संमतम् ।</s-l><s-l>वक्तुमर्हसि राजेन्द्र यथा पार्थं तथैव माम् ॥ ४ ॥</s-l></s-lg><s-lg><s-l>न मे धनंजयस्यार्थे प्राणा रक्ष्याः कथंचन ।</s-l><s-l>त्वत्प्रयुक्तः पुनरहं किं न कुर्यां महाहवे ॥ ५ ॥</s-l></s-lg><s-lg><s-l>लोकत्रयं योधयेयं सदेवासुरमानुषम् ।</s-l><s-l>त्वत्प्रयुक्तो नरेन्द्रेह किमुतैतत्सुदुर्बलम् ॥ ६ ॥</s-l></s-lg><s-lg><s-l>सुयोधनबलं त्वद्य योधयिष्ये समन्ततः ।</s-l><s-l>विजेष्ये च रणे राजन्सत्यमेतद्ब्रवीमि ते ॥ ७ ॥</s-l></s-lg><s-lg><s-l>कुशल्यहं कुशलिनं समासाद्य धनंजयम् ।</s-l><s-l>हते जयद्रथे राजन्पुनरेष्यामि तेऽन्तिकम् ॥ ८ ॥</s-l></s-lg><s-lg><s-l>अवश्यं तु मया सर्वं विज्ञाप्यस्त्वं नराधिप ।</s-l><s-l>वासुदेवस्य यद्वाक्यं फल्गुनस्य च धीमतः ॥ ९ ॥</s-l></s-lg><s-lg><s-l>दृढं त्वभिपरीतोऽहमर्जुनेन पुनः पुनः ।</s-l><s-l>मध्ये सर्वस्य सैन्यस्य वासुदेवस्य शृण्वतः ॥ १० ॥</s-l></s-lg><s-lg><s-l>अद्य माधव राजानमप्रमत्तोऽनुपालय ।</s-l><s-l>आर्यां युद्धे मतिं कृत्वा यावद्धन्मि जयद्रथम् ॥ ११ ॥</s-l></s-lg><s-lg><s-l>त्वयि वाहं महाबाहो प्रद्युम्ने वा महारथे ।</s-l><s-l>नृपं निक्षिप्य गच्छेयं निरपेक्षो जयद्रथम् ॥ १२ ॥</s-l></s-lg><s-lg><s-l>जानीषे हि रणे द्रोणं रभसं श्रेष्ठसंमतम् ।</s-l><s-l>प्रतिज्ञा चापि ते नित्यं श्रुता द्रोणस्य माधव ॥ १३ ॥</s-l></s-lg><s-lg><s-l>ग्रहणं धर्मराजस्य भारद्वाजोऽनुगृध्यति ।</s-l><s-l>शक्तश्चापि रणे द्रोणो निगृहीतुं युधिष्ठिरम् ॥ १४ ॥</s-l></s-lg><s-lg><s-l>एवं त्वयि समाधाय धर्मराजं नरोत्तमम् ।</s-l><s-l>अहमद्य गमिष्यामि सैन्धवस्य वधाय हि ॥ १५ ॥</s-l></s-lg><s-lg><s-l>जयद्रथमहं हत्वा ध्रुवमेष्यामि माधव ।</s-l><s-l>धर्मराजं यथा द्रोणो निगृह्णीयाद्रणे बलात् ॥ १६ ॥</s-l></s-lg><s-lg><s-l>निगृहीते नरश्रेष्ठे भारद्वाजेन माधव ।</s-l><s-l>सैन्धवस्य वधो न स्यान्ममाप्रीतिस्तथा भवेत् ॥ १७ ॥</s-l></s-lg><s-lg><s-l>एवं गते नरश्रेष्ठ पाण्डवे सत्यवादिनि ।</s-l><s-l>अस्माकं गमनं व्यक्तं वनं प्रति भवेत्पुनः ॥ १८ ॥</s-l></s-lg><s-lg><s-l>सोऽयं मम जयो व्यक्तं व्यर्थ एव भविष्यति ।</s-l><s-l>यदि द्रोणो रणे क्रुद्धो निगृह्णीयाद्युधिष्ठिरम् ॥ १९ ॥</s-l></s-lg><s-lg><s-l>स त्वमद्य महाबाहो प्रियार्थं मम माधव ।</s-l><s-l>जयार्थं च यशोर्थं च रक्ष राजानमाहवे ॥ २० ॥</s-l></s-lg><s-lg><s-l>स भवान्मयि निक्षेपो निक्षिप्तः सव्यसाचिना ।</s-l><s-l>भारद्वाजाद्भयं नित्यं पश्यमानेन ते प्रभो ॥ २१ ॥</s-l></s-lg><s-lg><s-l>तस्यापि च महाबाहो नित्यं पश्यति संयुगे ।</s-l><s-l>नान्यं हि प्रतियोद्धारं रौक्मिणेयादृते प्रभो ।</s-l><s-l>मां वापि मन्यते युद्धे भारद्वाजस्य धीमतः ॥ २२ ॥</s-l></s-lg><s-lg><s-l>सोऽहं संभावनां चैतामाचार्यवचनं च तत् ।</s-l><s-l>पृष्ठतो नोत्सहे कर्तुं त्वां वा त्यक्तुं महीपते ॥ २३ ॥</s-l></s-lg><s-lg><s-l>आचार्यो लघुहस्तत्वादभेद्यकवचावृतः ।</s-l><s-l>उपलभ्य रणे क्रीडेद्यथा शकुनिना शिशुः ॥ २४ ॥</s-l></s-lg><s-lg><s-l>यदि कार्ष्णिर्धनुष्पाणिरिह स्यान्मकरध्वजः ।</s-l><s-l>तस्मै त्वां विसृजेयं वै स त्वां रक्षेद्यथार्जुनः ॥ २५ ॥</s-l></s-lg><s-lg><s-l>कुरु त्वमात्मनो गुप्तिं कस्ते गोप्ता गते मयि ।</s-l><s-l>यः प्रतीयाद्रणे द्रोणं यावद्गच्छामि पाण्डवम् ॥ २६ ॥</s-l></s-lg><s-lg><s-l>मा च ते भयमद्यास्तु राजन्नर्जुनसंभवम् ।</s-l><s-l>न स जातु महाबाहुर्भारमुद्यम्य सीदति ॥ २७ ॥</s-l></s-lg><s-lg><s-l>ये च सौवीरका योधास्तथा सैन्धवपौरवाः ।</s-l><s-l>उदीच्या दाक्षिणात्याश्च ये चान्येऽपि महारथाः ॥ २८ ॥</s-l></s-lg><s-lg><s-l>ये च कर्णमुखा राजन्रथोदाराः प्रकीर्तिताः ।</s-l><s-l>एतेऽर्जुनस्य क्रुद्धस्य कलां नार्हन्ति षोडशीम् ॥ २९ ॥</s-l></s-lg><s-lg><s-l>उद्युक्ता पृथिवी सर्वा ससुरासुरमानुषा ।</s-l><s-l>सराक्षसगणा राजन्सकिंनरमहोरगा ॥ ३० ॥</s-l></s-lg><s-lg><s-l>जङ्गमाः स्थावरैः सार्धं नालं पार्थस्य संयुगे ।</s-l><s-l>एवं ज्ञात्वा महाराज व्येतु ते भीर्धनंजये ॥ ३१ ॥</s-l></s-lg><s-lg><s-l>यत्र वीरौ महेष्वासौ कृष्णौ सत्यपराक्रमौ ।</s-l><s-l>न तत्र कर्मणो व्यापत्कथंचिदपि विद्यते ॥ ३२ ॥</s-l></s-lg><s-lg><s-l>दैवं कृतास्त्रतां योगममर्षमपि चाहवे ।</s-l><s-l>कृतज्ञतां दयां चैव भ्रातुस्त्वमनुचिन्तय ॥ ३३ ॥</s-l></s-lg><s-lg><s-l>मयि चाप्यपयाते वै गच्छमानेऽर्जुनं प्रति ।</s-l><s-l>द्रोणे चित्रास्त्रतां संख्ये राजंस्त्वमनुचिन्तय ॥ ३४ ॥</s-l></s-lg><s-lg><s-l>आचार्यो हि भृशं राजन्निग्रहे तव गृध्यति ।</s-l><s-l>प्रतिज्ञामात्मनो रक्षन्सत्यां कर्तुं च भारत ॥ ३५ ॥</s-l></s-lg><s-lg><s-l>कुरुष्वाद्यात्मनो गुप्तिं कस्ते गोप्ता गते मयि ।</s-l><s-l>यस्याहं प्रत्ययात्पार्थ गच्छेयं फल्गुनं प्रति ॥ ३६ ॥</s-l></s-lg><s-lg><s-l>न ह्यहं त्वा महाराज अनिक्षिप्य महाहवे ।</s-l><s-l>क्वचिद्यास्यामि कौरव्य सत्यमेतद्ब्रवीमि ते ॥ ३७ ॥</s-l></s-lg><s-lg><s-l>एतद्विचार्य बहुशो बुद्ध्या बुद्धिमतां वर ।</s-l><s-l>दृष्ट्वा श्रेयः परं बुद्ध्या ततो राजन्प्रशाधि माम् ॥ ३८ ॥</s-l></s-lg><s-lg><s-l> युधिष्ठिर उवाच ।</s-l><s-l>एवमेतन्महाबाहो यथा वदसि माधव ।</s-l><s-l>न तु मे शुध्यते भावः श्वेताश्वं प्रति मारिष ॥ ३९ ॥</s-l></s-lg><s-lg><s-l>करिष्ये परमं यत्नमात्मनो रक्षणं प्रति ।</s-l><s-l>गच्छ त्वं समनुज्ञातो यत्र यातो धनंजयः ॥ ४० ॥</s-l></s-lg><s-lg><s-l>आत्मसंरक्षणं संख्ये गमनं चार्जुनं प्रति ।</s-l><s-l>विचार्यैतद्द्वयं बुद्ध्या गमनं तत्र रोचये ॥ ४१ ॥</s-l></s-lg><s-lg><s-l>स त्वमातिष्ठ यानाय यत्र यातो धनंजयः ।</s-l><s-l>ममापि रक्षणं भीमः करिष्यति महाबलः ॥ ४२ ॥</s-l></s-lg><s-lg><s-l>पार्षतश्च ससोदर्यः पार्थिवाश्च महाबलाः ।</s-l><s-l>द्रौपदेयाश्च मां तात रक्षिष्यन्ति न संशयः ॥ ४३ ॥</s-l></s-lg><s-lg><s-l>केकया भ्रातरः पञ्च राक्षसश्च घटोत्कचः ।</s-l><s-l>विराटो द्रुपदश्चैव शिखण्डी च महारथः ॥ ४४ ॥</s-l></s-lg><s-lg><s-l>धृष्टकेतुश्च बलवान्कुन्तिभोजश्च मारिष ।</s-l><s-l>नकुलः सहदेवश्च पाञ्चालाः सृञ्जयास्तथा ।</s-l><s-l>एते समाहितास्तात रक्षिष्यन्ति न संशयः ॥ ४५ ॥</s-l></s-lg><s-lg><s-l>न द्रोणः सह सैन्येन कृतवर्मा च संयुगे ।</s-l><s-l>समासादयितुं शक्तो न च मां धर्षयिष्यति ॥ ४६ ॥</s-l></s-lg><s-lg><s-l>धृष्टद्युम्नश्च समरे द्रोणं क्रुद्धं परंतपः ।</s-l><s-l>वारयिष्यति विक्रम्य वेलेव मकरालयम् ॥ ४७ ॥</s-l></s-lg><s-lg><s-l>यत्र स्थास्यति संग्रामे पार्षतः परवीरहा ।</s-l><s-l>न द्रोणसैन्यं बलवत्क्रामेत्तत्र कथंचन ॥ ४८ ॥</s-l></s-lg><s-lg><s-l>एष द्रोणविनाशाय समुत्पन्नो हुताशनात् ।</s-l><s-l>कवची स शरी खड्गी धन्वी च वरभूषणः ॥ ४९ ॥</s-l></s-lg><s-lg><s-l>विश्रब्धो गच्छ शैनेय मा कार्षीर्मयि संभ्रमम् ।</s-l><s-l>धृष्टद्युम्नो रणे क्रुद्धो द्रोणमावारयिष्यति ॥ ५० ॥</s-l></s-lg>