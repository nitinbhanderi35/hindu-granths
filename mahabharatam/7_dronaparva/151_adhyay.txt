<s-lg><s-l> संजय उवाच ।</s-l><s-l>तस्मिंस्तथा वर्तमाने कर्णराक्षसयोर्मृधे ।</s-l><s-l>अलायुधो राक्षसेन्द्रो वीर्यवानभ्यवर्तत ॥ १ ॥</s-l></s-lg><s-lg><s-l>महत्या सेनया युक्तः सुयोधनमुपागमत् ।</s-l><s-l>राक्षसानां विरूपाणां सहस्रैः परिवारितः ।</s-l><s-l>नानारूपधरैर्वीरैः पूर्ववैरमनुस्मरन् ॥ २ ॥</s-l></s-lg><s-lg><s-l>तस्य ज्ञातिर्हि विक्रान्तो ब्राह्मणादो बको हतः ।</s-l><s-l>किर्मीरश्च महातेजा हिडिम्बश्च सखा तथा ॥ ३ ॥</s-l></s-lg><s-lg><s-l>स दीर्घकालाध्युषितं पूर्ववैरमनुस्मरन् ।</s-l><s-l>विज्ञायैतन्निशायुद्धं जिघांसुर्भीममाहवे ॥ ४ ॥</s-l></s-lg><s-lg><s-l>स मत्त इव मातङ्गः संक्रुद्ध इव चोरगः ।</s-l><s-l>दुर्योधनमिदं वाक्यमब्रवीद्युद्धलालसः ॥ ५ ॥</s-l></s-lg><s-lg><s-l>विदितं ते महाराज यथा भीमेन राक्षसाः ।</s-l><s-l>हिडिम्बबककिर्मीरा निहता मम बान्धवाः ॥ ६ ॥</s-l></s-lg><s-lg><s-l>परामर्शश्च कन्याया हिडिम्बायाः कृतः पुरा ।</s-l><s-l>किमन्यद्राक्षसानन्यानस्मांश्च परिभूय ह ॥ ७ ॥</s-l></s-lg><s-lg><s-l>तमहं सगणं राजन्सवाजिरथकुञ्जरम् ।</s-l><s-l>हैडिम्बं च सहामात्यं हन्तुमभ्यागतः स्वयम् ॥ ८ ॥</s-l></s-lg><s-lg><s-l>अद्य कुन्तीसुतान्सर्वान्वासुदेवपुरोगमान् ।</s-l><s-l>हत्वा संभक्षयिष्यामि सर्वैरनुचरैः सह ।</s-l><s-l>निवारय बलं सर्वं वयं योत्स्याम पाण्डवान् ॥ ९ ॥</s-l></s-lg><s-lg><s-l>तस्य तद्वचनं श्रुत्वा हृष्टो दुर्योधनस्तदा ।</s-l><s-l>प्रतिपूज्याब्रवीद्वाक्यं भ्रातृभिः परिवारितः ॥ १० ॥</s-l></s-lg><s-lg><s-l>त्वां पुरस्कृत्य सगणं वयं योत्स्यामहे परान् ।</s-l><s-l>न हि वैरान्तमनसः स्थास्यन्ति मम सैनिकाः ॥ ११ ॥</s-l></s-lg><s-lg><s-l>एवमस्त्विति राजानमुक्त्वा राक्षसपुंगवः ।</s-l><s-l>अभ्ययात्त्वरितो भीमं सहितः पुरुषाशनैः ॥ १२ ॥</s-l></s-lg><s-lg><s-l>दीप्यमानेन वपुषा रथेनादित्यवर्चसा ।</s-l><s-l>तादृशेनैव राजेन्द्र यादृशेन घटोत्कचः ॥ १३ ॥</s-l></s-lg><s-lg><s-l>तस्याप्यतुलनिर्घोषो बहुतोरणचित्रितः ।</s-l><s-l>ऋक्षचर्मावनद्धाङ्गो नल्वमात्रो महारथः ॥ १४ ॥</s-l></s-lg><s-lg><s-l>तस्यापि तुरगाः शीघ्रा हस्तिकायाः खरस्वनाः ।</s-l><s-l>शतं युक्ता महाकाया मांसशोणितभोजनाः ॥ १५ ॥</s-l></s-lg><s-lg><s-l>तस्यापि रथनिर्घोषो महामेघरवोपमः ।</s-l><s-l>तस्यापि सुमहच्चापं दृढज्यं बलवत्तरम् ॥ १६ ॥</s-l></s-lg><s-lg><s-l>तस्याप्यक्षसमा बाणा रुक्मपुङ्खाः शिलाशिताः ।</s-l><s-l>सोऽपि वीरो महाबाहुर्यथैव स घटोत्कचः ॥ १७ ॥</s-l></s-lg><s-lg><s-l>तस्यापि गोमायुबडाभिगुप्तो बभूव केतुर्ज्वलनार्कतुल्यः ।</s-l><s-l>स चापि रूपेण घटोत्कचस्य श्रीमत्तमो व्याकुलदीपितास्यः ॥ १८ ॥</s-l></s-lg><s-lg><s-l>दीप्ताङ्गदो दीप्तकिरीटमाली बद्धस्रगुष्णीषनिबद्धखड्गः ।</s-l><s-l>गदी भुशुण्डी मुसली हली च शरासनी वारणतुल्यवर्ष्मा ॥ १९ ॥</s-l></s-lg><s-lg><s-l>रथेन तेनानलवर्चसा च विद्रावयन्पाण्डववाहिनीं ताम् ।</s-l><s-l>रराज संख्ये परिवर्तमानो विद्युन्माली मेघ इवान्तरिक्षे ॥ २० ॥</s-l></s-lg><s-lg><s-l>ते चापि सर्वे प्रवरा नरेन्द्रा महाबला वर्मिणश्चर्मिणश्च ।</s-l><s-l>हर्षान्विता युयुधुस्तत्र राजन्समन्ततः पाण्डवयोधवीराः ॥ २१ ॥</s-l></s-lg>