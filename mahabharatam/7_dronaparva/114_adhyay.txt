<s-lg><s-l> संजय उवाच ।</s-l><s-l>ततः कर्णो महाराज भीमं विद्ध्वा त्रिभिः शरैः ।</s-l><s-l>मुमोच शरवर्षाणि चित्राणि च बहूनि च ॥ १ ॥</s-l></s-lg><s-lg><s-l>वध्यमानो महाराज सूतपुत्रेण पाण्डवः ।</s-l><s-l>न विव्यथे भीमसेनो भिद्यमान इवाचलः ॥ २ ॥</s-l></s-lg><s-lg><s-l>स कर्णं कर्णिना कर्णे पीतेन निशितेन च ।</s-l><s-l>विव्याध युधि राजेन्द्र भीमसेनः पतत्रिणा ॥ ३ ॥</s-l></s-lg><s-lg><s-l>स कुण्डलं महत्कर्णात्कर्णस्यापातयद्भुवि ।</s-l><s-l>तपनीयं महाराज दीप्तं ज्योतिरिवाम्बरात् ॥ ४ ॥</s-l></s-lg><s-lg><s-l>अथापरेण भल्लेन सूतपुत्रं स्तनान्तरे ।</s-l><s-l>आजघान भृशं भीमः स्मयन्निव महाबलः ॥ ५ ॥</s-l></s-lg><s-lg><s-l>पुनरस्य त्वरन्भीमो नाराचान्दश भारत ।</s-l><s-l>रणे प्रैषीन्महावेगान्यमदण्डोपमांस्तथा ॥ ६ ॥</s-l></s-lg><s-lg><s-l>ते ललाटं समासाद्य सूतपुत्रस्य मारिष ।</s-l><s-l>विविशुश्चोदितास्तेन वल्मीकमिव पन्नगाः ॥ ७ ॥</s-l></s-lg><s-lg><s-l>ललाटस्थैस्तु तैर्बाणैः सूतपुत्रो व्यरोचत ।</s-l><s-l>नीलोत्पलमयीं मालां धारयन्स पुरा यथा ॥ ८ ॥</s-l></s-lg><s-lg><s-l>ततः क्रुद्धो रणे कर्णः पीडितो दृढधन्वना ।</s-l><s-l>वेगं चक्रे महावेगो भीमसेनवधं प्रति ॥ ९ ॥</s-l></s-lg><s-lg><s-l>तस्मै कर्णः शतं राजन्निषूणां गार्ध्रवाससाम् ।</s-l><s-l>अमर्षी बलवान्क्रुद्धः प्रेषयामास भारत ॥ १० ॥</s-l></s-lg><s-lg><s-l>ततः प्रासृजदुग्राणि शरवर्षाणि पाण्डवः ।</s-l><s-l>समरे तमनादृत्य नास्य वीर्यमचिन्तयत् ॥ ११ ॥</s-l></s-lg><s-lg><s-l>ततः कर्णो महाराज पाण्डवं निशितैः शरैः ।</s-l><s-l>आजघानोरसि क्रुद्धः क्रुद्धरूपं परंतपः ॥ १२ ॥</s-l></s-lg><s-lg><s-l>जीमूताविव चान्योन्यं तौ ववर्षतुराहवे ।</s-l><s-l>तलशब्दरवैश्चैव त्रासयन्तौ परस्परम् ॥ १३ ॥</s-l></s-lg><s-lg><s-l>शरजालैश्च विविधैश्छादयामासतुर्मृधे ।</s-l><s-l>अन्योन्यं समरे क्रुद्धौ कृतप्रतिकृतैषिणौ ॥ १४ ॥</s-l></s-lg><s-lg><s-l>ततो भीमो महाबाहू राधेयस्य महात्मनः ।</s-l><s-l>क्षुरप्रेण धनुश्छित्त्वा कर्णं विव्याध पत्रिणा ॥ १५ ॥</s-l></s-lg><s-lg><s-l>तदपास्य धनुश्छिन्नं सूतपुत्रो महामनाः ।</s-l><s-l>अन्यत्कार्मुकमादत्त वेगघ्नं भारसाधनम् ॥ १६ ॥</s-l></s-lg><s-lg><s-l>दृष्ट्वा च कुरुसौवीरसैन्धवानां बलक्षयम् ।</s-l><s-l>सवर्मध्वजशस्त्रैश्च पतितैः संवृतां महीम् ॥ १७ ॥</s-l></s-lg><s-lg><s-l>हस्त्यश्वनरदेहांश्च गतासून्प्रेक्ष्य सर्वतः ।</s-l><s-l>सूतपुत्रस्य संरम्भाद्दीप्तं वपुरजायत ॥ १८ ॥</s-l></s-lg><s-lg><s-l>स विस्फार्य महच्चापं कार्तस्वरविभूषितम् ।</s-l><s-l>भीमं प्रैक्षत राधेयो राजन्घोरेण चक्षुषा ॥ १९ ॥</s-l></s-lg><s-lg><s-l>ततः क्रुद्धः शरानस्यन्सूतपुत्रो व्यरोचत ।</s-l><s-l>मध्यंदिनगतोऽर्चिष्माञ्शरदीव दिवाकरः ॥ २० ॥</s-l></s-lg><s-lg><s-l>मरीचिविकचस्येव राजन्भानुमतो वपुः ।</s-l><s-l>आसीदाधिरथेर्घोरं वपुः शरशतार्चिषः ॥ २१ ॥</s-l></s-lg><s-lg><s-l>कराभ्यामाददानस्य संदधानस्य चाशुगान् ।</s-l><s-l>विकर्षतो मुञ्चतो वा नान्तरं ददृशू रणे ॥ २२ ॥</s-l></s-lg><s-lg><s-l>अग्निचक्रोपमं घोरं मण्डलीकृतमायुधम् ।</s-l><s-l>कर्णस्यासीन्महाराज सव्यदक्षिणमस्यतः ॥ २३ ॥</s-l></s-lg><s-lg><s-l>स्वर्णपुङ्खाः सुनिशिताः कर्णचापच्युताः शराः ।</s-l><s-l>प्राच्छादयन्महाराज दिशः सूर्यस्य च प्रभाम् ॥ २४ ॥</s-l></s-lg><s-lg><s-l>ततः कनकपुङ्खानां शराणां नतपर्वणाम् ।</s-l><s-l>धनुश्च्युतानां वियति ददृशे बहुधा व्रजः ॥ २५ ॥</s-l></s-lg><s-lg><s-l>शरासनादाधिरथेः प्रभवन्तः स्म सायकाः ।</s-l><s-l>श्रेणीकृता व्यराजन्त राजन्क्रौञ्चा इवाम्बरे ॥ २६ ॥</s-l></s-lg><s-lg><s-l>गार्ध्रपत्राञ्शिलाधौतान्कार्तस्वरविभूषितान् ।</s-l><s-l>महावेगान्प्रदीप्ताग्रान्मुमोचाधिरथिः शरान् ॥ २७ ॥</s-l></s-lg><s-lg><s-l>ते तु चापबलोद्धूताः शातकुम्भविभूषिताः ।</s-l><s-l>अजस्रमन्वकीर्यन्त शराः पार्थरथं प्रति ॥ २८ ॥</s-l></s-lg><s-lg><s-l>ते व्योम्नि रत्नविकृता व्यकाशन्त सहस्रशः ।</s-l><s-l>शलभानामिव व्राताः शराः कर्णसमीरिताः ॥ २९ ॥</s-l></s-lg><s-lg><s-l>चापादाधिरथेर्मुक्ताः प्रपतन्तः स्म सायकाः ।</s-l><s-l>एको दीर्घ इव प्रांशुः प्रभवन्दृश्यते शरः ॥ ३० ॥</s-l></s-lg><s-lg><s-l>पर्वतं वारिधाराभिश्छादयन्निव तोयदः ।</s-l><s-l>कर्णः प्राच्छादयत्क्रुद्धो भीमं सायकवृष्टिभिः ॥ ३१ ॥</s-l></s-lg><s-lg><s-l>तत्र भारत भीमस्य बलवीर्यपराक्रमम् ।</s-l><s-l>व्यवसायं च पुत्रास्ते प्रैक्षन्त कुरुभिः सह ॥ ३२ ॥</s-l></s-lg><s-lg><s-l>तां समुद्रमिवोद्धूतां शरवृष्टिं समुत्थिताम् ।</s-l><s-l>अचिन्तयित्वा भीमस्तु क्रुद्धः कर्णमुपाद्रवत् ॥ ३३ ॥</s-l></s-lg><s-lg><s-l>रुक्मपृष्ठं महच्चापं भीमस्यासीद्विशां पते ।</s-l><s-l>आकर्षान्मण्डलीभूतं शक्रचापमिवापरम् ।</s-l><s-l>तस्माच्छराः प्रादुरासन्पूरयन्त इवाम्बरम् ॥ ३४ ॥</s-l></s-lg><s-lg><s-l>सुवर्णपुङ्खैर्भीमेन सायकैर्नतपर्वभिः ।</s-l><s-l>गगने रचिता माला काञ्चनीव व्यराजत ॥ ३५ ॥</s-l></s-lg><s-lg><s-l>ततो व्योम्नि विषक्तानि शरजालानि भागशः ।</s-l><s-l>आहतानि व्यशीर्यन्त भीमसेनस्य पत्रिभिः ॥ ३६ ॥</s-l></s-lg><s-lg><s-l>कर्णस्य शरजालौघैर्भीमसेनस्य चोभयोः ।</s-l><s-l>अग्निस्फुलिङ्गसंस्पर्शैरञ्जोगतिभिराहवे ।</s-l><s-l>तैस्तैः कनकपुङ्खानां द्यौरासीत्संवृता व्रजैः ॥ ३७ ॥</s-l></s-lg><s-lg><s-l>स भीमं छादयन्बाणैः सूतपुत्रः पृथग्विधैः ।</s-l><s-l>उपारोहदनादृत्य तस्य वीर्यं महात्मनः ॥ ३८ ॥</s-l></s-lg><s-lg><s-l>तयोर्विसृजतोस्तत्र शरजालानि मारिष ।</s-l><s-l>वायुभूतान्यदृश्यन्त संसक्तानीतरेतरम् ॥ ३९ ॥</s-l></s-lg><s-lg><s-l>तस्मै कर्णः शितान्बाणान्कर्मारपरिमार्जितान् ।</s-l><s-l>सुवर्णविकृतान्क्रुद्धः प्राहिणोद्वधकाङ्क्षया ॥ ४० ॥</s-l></s-lg><s-lg><s-l>तानन्तरिक्षे विशिखैस्त्रिधैकैकमशातयत् ।</s-l><s-l>विशेषयन्सूतपुत्रं भीमस्तिष्ठेति चाब्रवीत् ॥ ४१ ॥</s-l></s-lg><s-lg><s-l>पुनश्चासृजदुग्राणि शरवर्षाणि पाण्डवः ।</s-l><s-l>अमर्षी बलवान्क्रुद्धो दिधक्षन्निव पावकः ॥ ४२ ॥</s-l></s-lg><s-lg><s-l>तस्य तान्याददे कर्णः सर्वाण्यस्त्राण्यभीतवत् ।</s-l><s-l>युध्यतः पाण्डुपुत्रस्य सूतपुत्रोऽस्त्रमायया ॥ ४३ ॥</s-l></s-lg><s-lg><s-l>तस्येषुधी धनुर्ज्यां च बाणैः संनतपर्वभिः ।</s-l><s-l>रश्मीन्योक्त्राणि चाश्वानां कर्णो वैकर्तनोऽच्छिनत् ॥ ४४ ॥</s-l></s-lg><s-lg><s-l>अथास्याश्वान्पुनर्हत्वा त्रिभिर्विव्याध सारथिम् ।</s-l><s-l>सोऽवप्लुत्य द्रुतं सूतो युयुधानरथं ययौ ॥ ४५ ॥</s-l></s-lg><s-lg><s-l>उत्स्मयन्निव भीमस्य क्रुद्धः कालानलप्रभः ।</s-l><s-l>ध्वजं चिच्छेद राधेयः पताकाश्च न्यपातयत् ॥ ४६ ॥</s-l></s-lg><s-lg><s-l>स विधन्वा महाराज रथशक्तिं परामृशत् ।</s-l><s-l>तामवासृजदाविध्य क्रुद्धः कर्णरथं प्रति ॥ ४७ ॥</s-l></s-lg><s-lg><s-l>तामाधिरथिरायस्तः शक्तिं हेमपरिष्कृताम् ।</s-l><s-l>आपतन्तीं महोल्काभां चिच्छेद दशभिः शरैः ॥ ४८ ॥</s-l></s-lg><s-lg><s-l>सापतद्दशधा राजन्निकृत्ता कर्णसायकैः ।</s-l><s-l>अस्यतः सूतपुत्रस्य मित्रार्थे चित्रयोधिनः ॥ ४९ ॥</s-l></s-lg><s-lg><s-l>स चर्मादत्त कौन्तेयो जातरूपपरिष्कृतम् ।</s-l><s-l>खड्गं चान्यतरप्रेप्सुर्मृत्योरग्रे जयस्य वा ।</s-l><s-l>तदस्य सहसा कर्णो व्यधमत्प्रहसन्निव ॥ ५० ॥</s-l></s-lg><s-lg><s-l>स विचर्मा महाराज विरथः क्रोधमूर्छितः ।</s-l><s-l>असिं प्रासृजदाविध्य त्वरन्कर्णरथं प्रति ॥ ५१ ॥</s-l></s-lg><s-lg><s-l>स धनुः सूतपुत्रस्य छित्त्वा ज्यां च सुसंशितः ।</s-l><s-l>अपतद्भुवि निस्त्रिंशश्च्युतः सर्प इवाम्बरात् ॥ ५२ ॥</s-l></s-lg><s-lg><s-l>ततः प्रहस्याधिरथिरन्यदादत्त कार्मुकम् ।</s-l><s-l>शत्रुघ्नं समरे क्रुद्धो दृढज्यं वेगवत्तरम् ॥ ५३ ॥</s-l></s-lg><s-lg><s-l>स भीमसेनः कुपितो बलवान्सत्यविक्रमः ।</s-l><s-l>विहायसं प्राक्रमद्वै कर्णस्य व्यथयन्मनः ॥ ५४ ॥</s-l></s-lg><s-lg><s-l>तस्य तच्चरितं दृष्ट्वा संग्रामे विजयैषिणः ।</s-l><s-l>लयमास्थाय राधेयो भीमसेनमवञ्चयत् ॥ ५५ ॥</s-l></s-lg><s-lg><s-l>तमदृष्ट्वा रथोपस्थे निलीनं व्यथितेन्द्रियम् ।</s-l><s-l>ध्वजमस्य समासाद्य तस्थौ स धरणीतले ॥ ५६ ॥</s-l></s-lg><s-lg><s-l>तदस्य कुरवः सर्वे चारणाश्चाभ्यपूजयन् ।</s-l><s-l>यदियेष रथात्कर्णं हन्तुं तार्क्ष्य इवोरगम् ॥ ५७ ॥</s-l></s-lg><s-lg><s-l>स छिन्नधन्वा विरथः स्वधर्ममनुपालयन् ।</s-l><s-l>स्वरथं पृष्ठतः कृत्वा युद्धायैव व्यवस्थितः ॥ ५८ ॥</s-l></s-lg><s-lg><s-l>तद्विहत्यास्य राधेयस्तत एनं समभ्ययात् ।</s-l><s-l>संरब्धः पाण्डवं संख्ये युद्धाय समुपस्थितम् ॥ ५९ ॥</s-l></s-lg><s-lg><s-l>तौ समेतौ महारङ्गे स्पर्धमानौ महाबलौ ।</s-l><s-l>जीमूताविव घर्मान्ते गर्जमानौ नभस्तले ॥ ६० ॥</s-l></s-lg><s-lg><s-l>तयोरासीत्संप्रहारः क्रुद्धयोर्नरसिंहयोः ।</s-l><s-l>अमृष्यमाणयोः संख्ये देवदानवयोरिव ॥ ६१ ॥</s-l></s-lg><s-lg><s-l>क्षीणशस्त्रस्तु कौन्तेयः कर्णेन समभिद्रुतः ।</s-l><s-l>दृष्ट्वार्जुनहतान्नागान्पतितान्पर्वतोपमान् ।</s-l><s-l>रथमार्गविघातार्थं व्यायुधः प्रविवेश ह ॥ ६२ ॥</s-l></s-lg><s-lg><s-l>हस्तिनां व्रजमासाद्य रथदुर्गं प्रविश्य च ।</s-l><s-l>पाण्डवो जीविताकाङ्क्षी राधेयं नाभ्यहारयत् ॥ ६३ ॥</s-l></s-lg><s-lg><s-l>व्यवस्थानमथाकाङ्क्षन्धनंजयशरैर्हतम् ।</s-l><s-l>उद्यम्य कुञ्जरं पार्थस्तस्थौ परपुरंजयः ॥ ६४ ॥</s-l></s-lg><s-lg><s-l>तमस्य विशिखैः कर्णो व्यधमत्कुञ्जरं पुनः ।</s-l><s-l>हस्त्यङ्गान्यथ कर्णाय प्राहिणोत्पाण्डवो नदन् ॥ ६५ ॥</s-l></s-lg><s-lg><s-l>चक्राण्यश्वांस्तथा वाहान्यद्यत्पश्यति भूतले ।</s-l><s-l>तत्तदादाय चिक्षेप क्रुद्धः कर्णाय पाण्डवः ॥ ६६ ॥</s-l></s-lg><s-lg><s-l>तदस्य सर्वं चिच्छेद क्षिप्तं क्षिप्तं शितैः शरैः ।</s-l><s-l>व्यायुधं नावधीच्चैनं कर्णः कुन्त्या वचः स्मरन् ॥ ६७ ॥</s-l></s-lg><s-lg><s-l>धनुषोऽग्रेण तं कर्णस्त्वभिद्रुत्य परामृशत् ।</s-l><s-l>उत्स्मयन्निव राधेयो भीमसेनमुवाच ह ॥ ६८ ॥</s-l></s-lg><s-lg><s-l>पुनः पुनस्तूबरक मूढ औदरिकेति च ।</s-l><s-l>अकृतास्त्रक मा योत्सीर्बाल संग्रामकातर ॥ ६९ ॥</s-l></s-lg><s-lg><s-l>यत्र भोज्यं बहुविधं भक्ष्यं पेयं च पाण्डव ।</s-l><s-l>तत्र त्वं दुर्मते योग्यो न युद्धेषु कथंचन ॥ ७० ॥</s-l></s-lg><s-lg><s-l>मुनिर्भूत्वाथ वा भीम फलान्यद्धि सुदुर्मते ।</s-l><s-l>वनाय व्रज कौन्तेय न त्वं युद्धविशारदः ॥ ७१ ॥</s-l></s-lg><s-lg><s-l>फलमूलाशने युक्तस्त्वं तथातिथिभोजने ।</s-l><s-l>न त्वां शस्त्रसमुद्योगे योग्यं मन्ये वृकोदर ॥ ७२ ॥</s-l></s-lg><s-lg><s-l>पुष्पमूलफलाहारो व्रतेषु नियमेषु च ।</s-l><s-l>उचितस्त्वं वने भीम न त्वं युद्धविशारदः ॥ ७३ ॥</s-l></s-lg><s-lg><s-l>क्व युद्धं क्व मुनित्वं च वनं गच्छ वृकोदर ।</s-l><s-l>न त्वं युद्धोचितस्तात वनवासरतिर्भव ॥ ७४ ॥</s-l></s-lg><s-lg><s-l>सूदान्भृत्यजनान्दासांस्त्वं गृहे त्वरयन्भृशम् ।</s-l><s-l>योग्यस्ताडयितुं क्रोधाद्भोजनार्थं वृकोदर ॥ ७५ ॥</s-l></s-lg><s-lg><s-l>कौमारे यानि चाप्यासन्नप्रियाणि विशां पते ।</s-l><s-l>पूर्ववृत्तानि चाप्येनं रूक्षाण्यश्रावयद्भृशम् ॥ ७६ ॥</s-l></s-lg><s-lg><s-l>अथैनं तत्र संलीनमस्पृशद्धनुषा पुनः ।</s-l><s-l>प्रहसंश्च पुनर्वाक्यं भीममाह वृषस्तदा ॥ ७७ ॥</s-l></s-lg><s-lg><s-l>योद्धव्यमाविशान्यत्र न योद्धव्यं तु मादृशैः ।</s-l><s-l>मादृशैर्युध्यमानानामेतच्चान्यच्च विद्यते ॥ ७८ ॥</s-l></s-lg><s-lg><s-l>गच्छ वा यत्र तौ कृष्णौ तौ त्वा रक्षिष्यतो रणे ।</s-l><s-l>गृहं वा गच्छ कौन्तेय किं ते युद्धेन बालक ॥ ७९ ॥</s-l></s-lg><s-lg><s-l>एवं तं विरथं कृत्वा कर्णो राजन्व्यकत्थत ।</s-l><s-l>प्रमुखे वृष्णिसिंहस्य पार्थस्य च महात्मनः ॥ ८० ॥</s-l></s-lg><s-lg><s-l>ततो राजञ्शिलाधौताञ्शराञ्शाखामृगध्वजः ।</s-l><s-l>प्राहिणोत्सूतपुत्राय केशवेन प्रचोदितः ॥ ८१ ॥</s-l></s-lg><s-lg><s-l>ततः पार्थभुजोत्सृष्टाः शराः काञ्चनभूषणाः ।</s-l><s-l>गाण्डीवप्रभवाः कर्णं हंसाः क्रौञ्चमिवाविशन् ॥ ८२ ॥</s-l></s-lg><s-lg><s-l>स भुजंगैरिवायस्तैर्गाण्डीवप्रेषितैः शरैः ।</s-l><s-l>भीमसेनादपासेधत्सूतपुत्रं धनंजयः ॥ ८३ ॥</s-l></s-lg><s-lg><s-l>स छिन्नधन्वा भीमेन धनंजयशराहतः ।</s-l><s-l>कर्णो भीमादपायासीद्रथेन महता द्रुतम् ॥ ८४ ॥</s-l></s-lg><s-lg><s-l>भीमोऽपि सात्यकेर्वाहं समारुह्य नरर्षभः ।</s-l><s-l>अन्वयाद्भ्रातरं संख्ये पाण्डवं सव्यसाचिनम् ॥ ८५ ॥</s-l></s-lg><s-lg><s-l>ततः कर्णं समुद्दिश्य त्वरमाणो धनंजयः ।</s-l><s-l>नाराचं क्रोधताम्राक्षः प्रैषीन्मृत्युमिवान्तकः ॥ ८६ ॥</s-l></s-lg><s-lg><s-l>स गरुत्मानिवाकाशे प्रार्थयन्भुजगोत्तमम् ।</s-l><s-l>नाराचोऽभ्यपतत्कर्णं तूर्णं गाण्डीवचोदितः ॥ ८७ ॥</s-l></s-lg><s-lg><s-l>तमन्तरिक्षे नाराचं द्रौणिश्चिच्छेद पत्रिणा ।</s-l><s-l>धनंजयभयात्कर्णमुज्जिहीर्षुर्महारथः ॥ ८८ ॥</s-l></s-lg><s-lg><s-l>ततो द्रौणिं चतुःषष्ट्या विव्याध कुपितोऽर्जुनः ।</s-l><s-l>शिलीमुखैर्महाराज मा गास्तिष्ठेति चाब्रवीत् ॥ ८९ ॥</s-l></s-lg><s-lg><s-l>स तु मत्तगजाकीर्णमनीकं रथसंकुलम् ।</s-l><s-l>तूर्णमभ्याविशद्द्रौणिर्धनंजयशरार्दितः ॥ ९० ॥</s-l></s-lg><s-lg><s-l>ततः सुवर्णपृष्ठानां धनुषां कूजतां रणे ।</s-l><s-l>शब्दं गाण्डीवघोषेण कौन्तेयोऽभ्यभवद्बली ॥ ९१ ॥</s-l></s-lg><s-lg><s-l>धनंजयस्तथा यान्तं पृष्ठतो द्रौणिमभ्ययात् ।</s-l><s-l>नातिदीर्घमिवाध्वानं शरैः संत्रासयन्बलम् ॥ ९२ ॥</s-l></s-lg><s-lg><s-l>विदार्य देहान्नाराचैर्नरवारणवाजिनाम् ।</s-l><s-l>कङ्कबर्हिणवासोभिर्बलं व्यधमदर्जुनः ॥ ९३ ॥</s-l></s-lg><s-lg><s-l>तद्बलं भरतश्रेष्ठ सवाजिद्विपमानवम् ।</s-l><s-l>पाकशासनिरायस्तः पार्थः संनिजघान ह ॥ ९४ ॥</s-l></s-lg>