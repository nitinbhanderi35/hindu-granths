<s-lg><s-l> संजय उवाच ।</s-l><s-l>सहदेवमथायान्तं द्रोणप्रेप्सुं विशां पते ।</s-l><s-l>कर्णो वैकर्तनो युद्धे वारयामास भारत ॥ १ ॥</s-l></s-lg><s-lg><s-l>सहदेवस्तु राधेयं विद्ध्वा नवभिराशुगैः ।</s-l><s-l>पुनर्विव्याध दशभिर्निशितैर्नतपर्वभिः ॥ २ ॥</s-l></s-lg><s-lg><s-l>तं कर्णः प्रतिविव्याध शतेन नतपर्वणाम् ।</s-l><s-l>सज्यं चास्य धनुः शीघ्रं चिच्छेद लघुहस्तवत् ॥ ३ ॥</s-l></s-lg><s-lg><s-l>ततोऽन्यद्धनुरादाय माद्रीपुत्रः प्रतापवान् ।</s-l><s-l>कर्णं विव्याध विंशत्या तदद्भुतमिवाभवत् ॥ ४ ॥</s-l></s-lg><s-lg><s-l>तस्य कर्णो हयान्हत्वा शरैः संनतपर्वभिः ।</s-l><s-l>सारथिं चास्य भल्लेन द्रुतं निन्ये यमक्षयम् ॥ ५ ॥</s-l></s-lg><s-lg><s-l>विरथः सहदेवस्तु खड्गं चर्म समाददे ।</s-l><s-l>तदप्यस्य शरैः कर्णो व्यधमत्प्रहसन्निव ॥ ६ ॥</s-l></s-lg><s-lg><s-l>ततो गुर्वीं महाघोरां हेमचित्रां महागदाम् ।</s-l><s-l>प्रेषयामास समरे वैकर्तनरथं प्रति ॥ ७ ॥</s-l></s-lg><s-lg><s-l>तामापतन्तीं सहसा सहदेवप्रवेरिताम् ।</s-l><s-l>व्यष्टम्भयच्छरैः कर्णो भूमौ चैनामपातयत् ॥ ८ ॥</s-l></s-lg><s-lg><s-l>गदां विनिहतां दृष्ट्वा सहदेवस्त्वरान्वितः ।</s-l><s-l>शक्तिं चिक्षेप कर्णाय तामप्यस्याच्छिनच्छरैः ॥ ९ ॥</s-l></s-lg><s-lg><s-l>ससंभ्रमस्ततस्तूर्णमवप्लुत्य रथोत्तमात् ।</s-l><s-l>सहदेवो महाराज दृष्ट्वा कर्णं व्यवस्थितम् ।</s-l><s-l>रथचक्रं ततो गृह्य मुमोचाधिरथिं प्रति ॥ १० ॥</s-l></s-lg><s-lg><s-l>तमापतन्तं सहसा कालचक्रमिवोद्यतम् ।</s-l><s-l>शरैरनेकसाहस्रैरच्छिनत्सूतनन्दनः ॥ ११ ॥</s-l></s-lg><s-lg><s-l>तस्मिंस्तु वितथे चक्रे कृते तेन महात्मना ।</s-l><s-l>वार्यमाणश्च विशिखैः सहदेवो रणं जहौ ॥ १२ ॥</s-l></s-lg><s-lg><s-l>तमभिद्रुत्य राधेयो मुहूर्ताद्भरतर्षभ ।</s-l><s-l>अब्रवीत्प्रहसन्वाक्यं सहदेवं विशां पते ॥ १३ ॥</s-l></s-lg><s-lg><s-l>मा युध्यस्व रणे वीर विशिष्टै रथिभिः सह ।</s-l><s-l>सदृशैर्युध्य माद्रेय वचो मे मा विशङ्किथाः ॥ १४ ॥</s-l></s-lg><s-lg><s-l>अथैनं धनुषोऽग्रेण तुदन्भूयोऽब्रवीद्वचः ।</s-l><s-l>एषोऽर्जुनो रणे यत्तो युध्यते कुरुभिः सह ।</s-l><s-l>तत्र गच्छस्व माद्रेय गृहं वा यदि मन्यसे ॥ १५ ॥</s-l></s-lg><s-lg><s-l>एवमुक्त्वा तु तं कर्णो रथेन रथिनां वरः ।</s-l><s-l>प्रायात्पाञ्चालपाण्डूनां सैन्यानि प्रहसन्निव ॥ १६ ॥</s-l></s-lg><s-lg><s-l>वधप्राप्तं तु माद्रेयं नावधीत्समरेऽरिहा ।</s-l><s-l>कुन्त्याः स्मृत्वा वचो राजन्सत्यसंधो महारथः ॥ १७ ॥</s-l></s-lg><s-lg><s-l>सहदेवस्ततो राजन्विमनाः शरपीडितः ।</s-l><s-l>कर्णवाक्शल्यतप्तश्च जीवितान्निरविद्यत ॥ १८ ॥</s-l></s-lg><s-lg><s-l>आरुरोह रथं चापि पाञ्चाल्यस्य महात्मनः ।</s-l><s-l>जनमेजयस्य समरे त्वरायुक्तो महारथः ॥ १९ ॥</s-l></s-lg><s-lg><s-l>विराटं सहसेनं तु द्रोणार्थे द्रुतमागतम् ।</s-l><s-l>मद्रराजः शरौघेण छादयामास धन्विनम् ॥ २० ॥</s-l></s-lg><s-lg><s-l>तयोः समभवद्युद्धं समरे दृढधन्विनोः ।</s-l><s-l>यादृशं ह्यभवद्राजञ्जम्भवासवयोः पुरा ॥ २१ ॥</s-l></s-lg><s-lg><s-l>मद्रराजो महाराज विराटं वाहिनीपतिम् ।</s-l><s-l>आजघ्ने त्वरितं तीक्ष्णैः शतेन नतपर्वणाम् ॥ २२ ॥</s-l></s-lg><s-lg><s-l>प्रतिविव्याध तं राजा नवभिर्निशितैः शरैः ।</s-l><s-l>पुनश्चैव त्रिसप्तत्या भूयश्चैव शतेन ह ॥ २३ ॥</s-l></s-lg><s-lg><s-l>तस्य मद्राधिपो हत्वा चतुरो रथवाजिनः ।</s-l><s-l>सूतं ध्वजं च समरे रथोपस्थादपातयत् ॥ २४ ॥</s-l></s-lg><s-lg><s-l>हताश्वात्तु रथात्तूर्णमवप्लुत्य महारथः ।</s-l><s-l>तस्थौ विस्फारयंश्चापं विमुञ्चंश्च शिताञ्शरान् ॥ २५ ॥</s-l></s-lg><s-lg><s-l>शतानीकस्ततो दृष्ट्वा भ्रातरं हतवाहनम् ।</s-l><s-l>रथेनाभ्यपतत्तूर्णं सर्वलोकस्य पश्यतः ॥ २६ ॥</s-l></s-lg><s-lg><s-l>शतानीकमथायान्तं मद्रराजो महामृधे ।</s-l><s-l>विशिखैर्बहुभिर्विद्ध्वा ततो निन्ये यमक्षयम् ॥ २७ ॥</s-l></s-lg><s-lg><s-l>तस्मिंस्तु निहते वीरे विराटो रथसत्तमः ।</s-l><s-l>आरुरोह रथं तूर्णं तमेव ध्वजमालिनम् ॥ २८ ॥</s-l></s-lg><s-lg><s-l>ततो विस्फार्य नयने क्रोधाद्द्विगुणविक्रमः ।</s-l><s-l>मद्रराजरथं तूर्णं छादयामास पत्रिभिः ॥ २९ ॥</s-l></s-lg><s-lg><s-l>ततो मद्राधिपः क्रुद्धः शतेन नतपर्वणाम् ।</s-l><s-l>आजघानोरसि दृढं विराटं वाहिनीपतिम् ॥ ३० ॥</s-l></s-lg><s-lg><s-l>सोऽतिविद्धो महाराज रथोपस्थ उपाविशत् ।</s-l><s-l>कश्मलं चाविशत्तीव्रं विराटो भरतर्षभ ।</s-l><s-l>सारथिस्तमपोवाह समरे शरविक्षतम् ॥ ३१ ॥</s-l></s-lg><s-lg><s-l>ततः सा महती सेना प्राद्रवन्निशि भारत ।</s-l><s-l>वध्यमाना शरशतैः शल्येनाहवशोभिना ॥ ३२ ॥</s-l></s-lg><s-lg><s-l>तां दृष्ट्वा विद्रुतां सेनां वासुदेवधनंजयौ ।</s-l><s-l>प्रायातां तत्र राजेन्द्र यत्र शल्यो व्यवस्थितः ॥ ३३ ॥</s-l></s-lg><s-lg><s-l>तौ तु प्रत्युद्ययौ राजन्राक्षसेन्द्रो ह्यलम्बुसः ।</s-l><s-l>अष्टचक्रसमायुक्तमास्थाय प्रवरं रथम् ॥ ३४ ॥</s-l></s-lg><s-lg><s-l>तुरंगममुखैर्युक्तं पिशाचैर्घोरदर्शनैः ।</s-l><s-l>लोहितार्द्रपताकं तं रक्तमाल्यविभूषितम् ।</s-l><s-l>कार्ष्णायसमयं घोरमृक्षचर्मावृतं महत् ॥ ३५ ॥</s-l></s-lg><s-lg><s-l>रौद्रेण चित्रपक्षेण विवृताक्षेण कूजता ।</s-l><s-l>ध्वजेनोच्छ्रिततुण्डेन गृध्रराजेन राजता ॥ ३६ ॥</s-l></s-lg><s-lg><s-l>स बभौ राक्षसो राजन्भिन्नाञ्जनचयोपमः ।</s-l><s-l>रुरोधार्जुनमायान्तं प्रभञ्जनमिवाद्रिराट् ।</s-l><s-l>किरन्बाणगणान्राजञ्शतशोऽर्जुनमूर्धनि ॥ ३७ ॥</s-l></s-lg><s-lg><s-l>अतितीव्रमभूद्युद्धं नरराक्षसयोर्मृधे ।</s-l><s-l>द्रष्टॄणां प्रीतिजननं सर्वेषां भरतर्षभ ॥ ३८ ॥</s-l></s-lg><s-lg><s-l>तमर्जुनः शतेनैव पत्रिणामभ्यताडयत् ।</s-l><s-l>नवभिश्च शितैर्बाणैश्चिच्छेद ध्वजमुच्छ्रितम् ॥ ३९ ॥</s-l></s-lg><s-lg><s-l>सारथिं च त्रिभिर्बाणैस्त्रिभिरेव त्रिवेणुकम् ।</s-l><s-l>धनुरेकेन चिच्छेद चतुर्भिश्चतुरो हयान् ।</s-l><s-l>विरथस्योद्यतं खड्गं शरेणास्य द्विधाच्छिनत् ॥ ४० ॥</s-l></s-lg><s-lg><s-l>अथैनं निशितैर्बाणैश्चतुर्भिर्भरतर्षभ ।</s-l><s-l>पार्थोऽर्दयद्राक्षसेन्द्रं स विद्धः प्राद्रवद्भयात् ॥ ४१ ॥</s-l></s-lg><s-lg><s-l>तं विजित्यार्जुनस्तूर्णं द्रोणान्तिकमुपाययौ ।</s-l><s-l>किरञ्शरगणान्राजन्नरवारणवाजिषु ॥ ४२ ॥</s-l></s-lg><s-lg><s-l>वध्यमाना महाराज पाण्डवेन यशस्विना ।</s-l><s-l>सैनिका न्यपतन्नुर्व्यां वातनुन्ना इव द्रुमाः ॥ ४३ ॥</s-l></s-lg><s-lg><s-l>तेषु तूत्साद्यमानेषु फल्गुनेन महात्मना ।</s-l><s-l>संप्राद्रवद्बलं सर्वं पुत्राणां ते विशां पते ॥ ४४ ॥</s-l></s-lg>