<s-lg><s-l> संजय उवाच ।</s-l><s-l>तस्मिन्नहनि निर्वृत्ते घोरे प्राणभृतां क्षये ।</s-l><s-l>आदित्येऽस्तंगते श्रीमान्संध्याकाल उपस्थिते ॥ १ ॥</s-l></s-lg><s-lg><s-l>व्यपयातेषु सैन्येषु वासाय भरतर्षभ ।</s-l><s-l>हत्वा संशप्तकव्रातान्दिव्यैरस्त्रैः कपिध्वजः ॥ २ ॥</s-l></s-lg><s-lg><s-l>प्रायात्स्वशिबिरं जिष्णुर्जैत्रमास्थाय तं रथम् ।</s-l><s-l>गच्छन्नेव च गोविन्दं सन्नकण्ठोऽभ्यभाषत ॥ ३ ॥</s-l></s-lg><s-lg><s-l>किं नु मे हृदयं त्रस्तं वाक्यं सज्जति केशव ।</s-l><s-l>स्पन्दन्ति चाप्यनिष्टानि गात्रं सीदति चाच्युत ॥ ४ ॥</s-l></s-lg><s-lg><s-l>अनिष्टं चैव मे श्लिष्टं हृदयान्नापसर्पति ।</s-l><s-l>भुवि यद्दिक्षु चाप्युग्रा उत्पातास्त्रासयन्ति माम् ॥ ५ ॥</s-l></s-lg><s-lg><s-l>बहुप्रकारा दृश्यन्ते सर्व एवाघशंसिनः ।</s-l><s-l>अपि स्वस्ति भवेद्राज्ञः सामात्यस्य गुरोर्मम ॥ ६ ॥</s-l></s-lg><s-lg><s-l> वासुदेव उवाच ।</s-l><s-l>व्यक्तं शिवं तव भ्रातुः सामात्यस्य भविष्यति ।</s-l><s-l>मा शुचः किंचिदेवान्यत्तत्रानिष्टं भविष्यति ॥ ७ ॥</s-l></s-lg><s-lg><s-l> संजय उवाच ।</s-l><s-l>ततः संध्यामुपास्यैव वीरौ वीरावसादने ।</s-l><s-l>कथयन्तौ रणे वृत्तं प्रयातौ रथमास्थितौ ॥ ८ ॥</s-l></s-lg><s-lg><s-l>ततः स्वशिबिरं प्राप्तौ हतानन्दं हतत्विषम् ।</s-l><s-l>वासुदेवोऽर्जुनश्चैव कृत्वा कर्म सुदुष्करम् ॥ ९ ॥</s-l></s-lg><s-lg><s-l>ध्वस्ताकारं समालक्ष्य शिबिरं परवीरहा ।</s-l><s-l>बीभत्सुरब्रवीत्कृष्णमस्वस्थहृदयस्ततः ॥ १० ॥</s-l></s-lg><s-lg><s-l>नाद्य नन्दन्ति तूर्याणि मङ्गल्यानि जनार्दन ।</s-l><s-l>मिश्रा दुन्दुभिनिर्घोषैः शङ्खाश्चाडम्बरैः सह ।</s-l><s-l>वीणा वा नाद्य वाद्यन्ते शम्यातालस्वनैः सह ॥ ११ ॥</s-l></s-lg><s-lg><s-l>मङ्गल्यानि च गीतानि न गायन्ति पठन्ति च ।</s-l><s-l>स्तुतियुक्तानि रम्याणि ममानीकेषु बन्दिनः ॥ १२ ॥</s-l></s-lg><s-lg><s-l>योधाश्चापि हि मां दृष्ट्वा निवर्तन्ते ह्यधोमुखाः ।</s-l><s-l>कर्माणि च यथापूर्वं कृत्वा नाभिवदन्ति माम् ॥ १३ ॥</s-l></s-lg><s-lg><s-l>अपि स्वस्ति भवेदद्य भ्रातृभ्यो मम माधव ।</s-l><s-l>न हि शुध्यति मे भावो दृष्ट्वा स्वजनमाकुलम् ॥ १४ ॥</s-l></s-lg><s-lg><s-l>अपि पाञ्चालराजस्य विराटस्य च मानद ।</s-l><s-l>सर्वेषां चैव योधानां सामग्र्यं स्यान्ममाच्युत ॥ १५ ॥</s-l></s-lg><s-lg><s-l>न च मामद्य सौभद्रः प्रहृष्टो भ्रातृभिः सह ।</s-l><s-l>रणादायान्तमुचितं प्रत्युद्याति हसन्निव ॥ १६ ॥</s-l></s-lg><s-lg><s-l>एवं संकथयन्तौ तौ प्रविष्टौ शिबिरं स्वकम् ।</s-l><s-l>ददृशाते भृशास्वस्थान्पाण्डवान्नष्टचेतसः ॥ १७ ॥</s-l></s-lg><s-lg><s-l>दृष्ट्वा भ्रातॄंश्च पुत्रांश्च विमना वानरध्वजः ।</s-l><s-l>अपश्यंश्चैव सौभद्रमिदं वचनमब्रवीत् ॥ १८ ॥</s-l></s-lg><s-lg><s-l>मुखवर्णोऽप्रसन्नो वः सर्वेषामेव लक्ष्यते ।</s-l><s-l>न चाभिमन्युं पश्यामि न च मां प्रतिनन्दथ ॥ १९ ॥</s-l></s-lg><s-lg><s-l>मया श्रुतश्च द्रोणेन चक्रव्यूहो विनिर्मितः ।</s-l><s-l>न च वस्तस्य भेत्तास्ति ऋते सौभद्रमाहवे ॥ २० ॥</s-l></s-lg><s-lg><s-l>न चोपदिष्टस्तस्यासीन्मयानीकविनिर्गमः ।</s-l><s-l>कच्चिन्न बालो युष्माभिः परानीकं प्रवेशितः ॥ २१ ॥</s-l></s-lg><s-lg><s-l>भित्त्वानीकं महेष्वासः परेषां बहुशो युधि ।</s-l><s-l>कच्चिन्न निहतः शेते सौभद्रः परवीरहा ॥ २२ ॥</s-l></s-lg><s-lg><s-l>लोहिताक्षं महाबाहुं जातं सिंहमिवाद्रिषु ।</s-l><s-l>उपेन्द्रसदृशं ब्रूत कथमायोधने हतः ॥ २३ ॥</s-l></s-lg><s-lg><s-l>सुकुमारं महेष्वासं वासवस्यात्मजात्मजम् ।</s-l><s-l>सदा मम प्रियं ब्रूत कथमायोधने हतः ॥ २४ ॥</s-l></s-lg><s-lg><s-l>वार्ष्णेयीदयितं शूरं मया सततलालितम् ।</s-l><s-l>अम्बायाश्च प्रियं नित्यं कोऽवधीत्कालचोदितः ॥ २५ ॥</s-l></s-lg><s-lg><s-l>सदृशो वृष्णिसिंहस्य केशवस्य महात्मनः ।</s-l><s-l>विक्रमश्रुतमाहात्म्यैः कथमायोधने हतः ॥ २६ ॥</s-l></s-lg><s-lg><s-l>सुभद्रायाः प्रियं नित्यं द्रौपद्याः केशवस्य च ।</s-l><s-l>यदि पुत्रं न पश्यामि यास्यामि यमसादनम् ॥ २७ ॥</s-l></s-lg><s-lg><s-l>मृदुकुञ्चितकेशान्तं बालं बालमृगेक्षणम् ।</s-l><s-l>मत्तद्विरदविक्रान्तं शालपोतमिवोद्गतम् ॥ २८ ॥</s-l></s-lg><s-lg><s-l>स्मिताभिभाषिणं दान्तं गुरुवाक्यकरं सदा ।</s-l><s-l>बाल्येऽप्यबालकर्माणं प्रियवाक्यममत्सरम् ॥ २९ ॥</s-l></s-lg><s-lg><s-l>महोत्साहं महाबाहुं दीर्घराजीवलोचनम् ।</s-l><s-l>भक्तानुकम्पिनं दान्तं न च नीचानुसारिणम् ॥ ३० ॥</s-l></s-lg><s-lg><s-l>कृतज्ञं ज्ञानसंपन्नं कृतास्त्रमनिवर्तिनम् ।</s-l><s-l>युद्धाभिनन्दिनं नित्यं द्विषतामघवर्धनम् ॥ ३१ ॥</s-l></s-lg><s-lg><s-l>स्वेषां प्रियहिते युक्तं पितॄणां जयगृद्धिनम् ।</s-l><s-l>न च पूर्वप्रहर्तारं संग्रामे नष्टसंभ्रमम् ।</s-l><s-l>यदि पुत्रं न पश्यामि यास्यामि यमसादनम् ॥ ३२ ॥</s-l></s-lg><s-lg><s-l>सुललाटं सुकेशान्तं सुभ्र्वक्षिदशनच्छदम् ।</s-l><s-l>अपश्यतस्तद्वदनं का शान्तिर्हृदयस्य मे ॥ ३३ ॥</s-l></s-lg><s-lg><s-l>तन्त्रीस्वनसुखं रम्यं पुंस्कोकिलसमध्वनिम् ।</s-l><s-l>अशृण्वतः स्वनं तस्य का शान्तिर्हृदयस्य मे ॥ ३४ ॥</s-l></s-lg><s-lg><s-l>रूपं चाप्रतिरूपं तत्त्रिदशेष्वपि दुर्लभम् ।</s-l><s-l>अपश्यतोऽद्य वीरस्य का शान्तिर्हृदयस्य मे ॥ ३५ ॥</s-l></s-lg><s-lg><s-l>अभिवादनदक्षं तं पितॄणां वचने रतम् ।</s-l><s-l>नाद्याहं यदि पश्यामि का शान्तिर्हृदयस्य मे ॥ ३६ ॥</s-l></s-lg><s-lg><s-l>सुकुमारः सदा वीरो महार्हशयनोचितः ।</s-l><s-l>भूमावनाथवच्छेते नूनं नाथवतां वरः ॥ ३७ ॥</s-l></s-lg><s-lg><s-l>शयानं समुपासन्ति यं पुरा परमस्त्रियः ।</s-l><s-l>तमद्य विप्रविद्धाङ्गमुपासन्त्यशिवाः शिवाः ॥ ३८ ॥</s-l></s-lg><s-lg><s-l>यः पुरा बोध्यते सुप्तः सूतमागधबन्दिभिः ।</s-l><s-l>बोधयन्त्यद्य तं नूनं श्वापदा विकृतैः स्वरैः ॥ ३९ ॥</s-l></s-lg><s-lg><s-l>छत्रच्छायासमुचितं तस्य तद्वदनं शुभम् ।</s-l><s-l>नूनमद्य रजोध्वस्तं रणे रेणुः करिष्यति ॥ ४० ॥</s-l></s-lg><s-lg><s-l>हा पुत्रकावितृप्तस्य सततं पुत्रदर्शने ।</s-l><s-l>भाग्यहीनस्य कालेन यथा मे नीयसे बलात् ॥ ४१ ॥</s-l></s-lg><s-lg><s-l>साद्य संयमनी नूनं सदा सुकृतिनां गतिः ।</s-l><s-l>स्वभाभिर्भासिता रम्या त्वयात्यर्थं विराजते ॥ ४२ ॥</s-l></s-lg><s-lg><s-l>नूनं वैवस्वतश्च त्वा वरुणश्च प्रियातिथिः ।</s-l><s-l>शतक्रतुर्धनेशश्च प्राप्तमर्चन्त्यभीरुकम् ॥ ४३ ॥</s-l></s-lg><s-lg><s-l>एवं विलप्य बहुधा भिन्नपोतो वणिग्यथा ।</s-l><s-l>दुःखेन महताविष्टो युधिष्ठिरमपृच्छत ॥ ४४ ॥</s-l></s-lg><s-lg><s-l>कच्चित्स कदनं कृत्वा परेषां पाण्डुनन्दन ।</s-l><s-l>स्वर्गतोऽभिमुखः संख्ये युध्यमानो नरर्षभः ॥ ४५ ॥</s-l></s-lg><s-lg><s-l>स नूनं बहुभिर्यत्तैर्युध्यमानो नरर्षभैः ।</s-l><s-l>असहायः सहायार्थी मामनुध्यातवान्ध्रुवम् ॥ ४६ ॥</s-l></s-lg><s-lg><s-l>पीड्यमानः शरैर्बालस्तात साध्वभिधाव माम् ।</s-l><s-l>इति विप्रलपन्मन्ये नृशंसैर्बहुभिर्हतः ॥ ४७ ॥</s-l></s-lg><s-lg><s-l>अथ वा मत्प्रसूतश्च स्वस्रीयो माधवस्य च ।</s-l><s-l>सुभद्रायां च संभूतो नैवं वक्तुमिहार्हति ॥ ४८ ॥</s-l></s-lg><s-lg><s-l>वज्रसारमयं नूनं हृदयं सुदृढं मम ।</s-l><s-l>अपश्यतो दीर्घबाहुं रक्ताक्षं यन्न दीर्यते ॥ ४९ ॥</s-l></s-lg><s-lg><s-l>कथं बाले महेष्वासे नृशंसा मर्मभेदिनः ।</s-l><s-l>स्वस्रीये वासुदेवस्य मम पुत्रेऽक्षिपञ्शरान् ॥ ५० ॥</s-l></s-lg><s-lg><s-l>यो मां नित्यमदीनात्मा प्रत्युद्गम्याभिनन्दति ।</s-l><s-l>उपयान्तं रिपून्हत्वा सोऽद्य मां किं न पश्यति ॥ ५१ ॥</s-l></s-lg><s-lg><s-l>नूनं स पतितः शेते धरण्यां रुधिरोक्षितः ।</s-l><s-l>शोभयन्मेदिनीं गात्रैरादित्य इव पातितः ॥ ५२ ॥</s-l></s-lg><s-lg><s-l>रणे विनिहतं श्रुत्वा शोकार्ता वै विनंक्ष्यति ।</s-l><s-l>सुभद्रा वक्ष्यते किं मामभिमन्युमपश्यती ।</s-l><s-l>द्रौपदी चैव दुःखार्ते ते च वक्ष्यामि किं न्वहम् ॥ ५३ ॥</s-l></s-lg><s-lg><s-l>वज्रसारमयं नूनं हृदयं यन्न यास्यति ।</s-l><s-l>सहस्रधा वधूं दृष्ट्वा रुदतीं शोककर्शिताम् ॥ ५४ ॥</s-l></s-lg><s-lg><s-l>हृष्टानां धार्तराष्ट्राणां सिंहनादो मया श्रुतः ।</s-l><s-l>युयुत्सुश्चापि कृष्णेन श्रुतो वीरानुपालभन् ॥ ५५ ॥</s-l></s-lg><s-lg><s-l>अशक्नुवन्तो बीभत्सुं बालं हत्वा महारथाः ।</s-l><s-l>किं नदध्वमधर्मज्ञाः पार्थे वै दृश्यतां बलम् ॥ ५६ ॥</s-l></s-lg><s-lg><s-l>किं तयोर्विप्रियं कृत्वा केशवार्जुनयोर्मृधे ।</s-l><s-l>सिंहवन्नदत प्रीताः शोककाल उपस्थिते ॥ ५७ ॥</s-l></s-lg><s-lg><s-l>आगमिष्यति वः क्षिप्रं फलं पापस्य कर्मणः ।</s-l><s-l>अधर्मो हि कृतस्तीव्रः कथं स्यादफलश्चिरम् ॥ ५८ ॥</s-l></s-lg><s-lg><s-l>इति तान्प्रति भाषन्वै वैश्यापुत्रो महामतिः ।</s-l><s-l>अपायाच्छस्त्रमुत्सृज्य कोपदुःखसमन्वितः ॥ ५९ ॥</s-l></s-lg><s-lg><s-l>किमर्थमेतन्नाख्यातं त्वया कृष्ण रणे मम ।</s-l><s-l>अधक्ष्यं तानहं सर्वांस्तदा क्रूरान्महारथान् ॥ ६० ॥</s-l></s-lg><s-lg><s-l>निगृह्य वासुदेवस्तं पुत्राधिभिरभिप्लुतम् ।</s-l><s-l>मैवमित्यब्रवीत्कृष्णस्तीव्रशोकसमन्वितम् ॥ ६१ ॥</s-l></s-lg><s-lg><s-l>सर्वेषामेष वै पन्थाः शूराणामनिवर्तिनाम् ।</s-l><s-l>क्षत्रियाणां विशेषेण येषां युद्धेन जीविका ॥ ६२ ॥</s-l></s-lg><s-lg><s-l>एषा वै युध्यमानानां शूराणामनिवर्तिनाम् ।</s-l><s-l>विहिता धर्मशास्त्रज्ञैर्गतिर्गतिमतां वर ॥ ६३ ॥</s-l></s-lg><s-lg><s-l>ध्रुवं युद्धे हि मरणं शूराणामनिवर्तिनाम् ।</s-l><s-l>गतः पुण्यकृतां लोकानभिमन्युर्न संशयः ॥ ६४ ॥</s-l></s-lg><s-lg><s-l>एतच्च सर्ववीराणां काङ्क्षितं भरतर्षभ ।</s-l><s-l>संग्रामेऽभिमुखा मृत्युं प्रप्नुयामेति मानद ॥ ६५ ॥</s-l></s-lg><s-lg><s-l>स च वीरान्रणे हत्वा राजपुत्रान्महाबलान् ।</s-l><s-l>वीरैराकाङ्क्षितं मृत्युं संप्राप्तोऽभिमुखो रणे ॥ ६६ ॥</s-l></s-lg><s-lg><s-l>मा शुचः पुरुषव्याघ्र पूर्वैरेष सनातनः ।</s-l><s-l>धर्मकृद्भिः कृतो धर्मः क्षत्रियाणां रणे क्षयः ॥ ६७ ॥</s-l></s-lg><s-lg><s-l>इमे ते भ्रातरः सर्वे दीना भरतसत्तम ।</s-l><s-l>त्वयि शोकसमाविष्टे नृपाश्च सुहृदस्तव ॥ ६८ ॥</s-l></s-lg><s-lg><s-l>एतांस्त्वं वचसा साम्ना समाश्वासय मानद ।</s-l><s-l>विदितं वेदितव्यं ते न शोकं कर्तुमर्हसि ॥ ६९ ॥</s-l></s-lg><s-lg><s-l>एवमाश्वासितः पार्थः कृष्णेनाद्भुतकर्मणा ।</s-l><s-l>ततोऽब्रवीत्तदा भ्रातॄन्सर्वान्पार्थः सगद्गदान् ॥ ७० ॥</s-l></s-lg><s-lg><s-l>स दीर्घबाहुः पृथ्वंसो दीर्घराजीवलोचनः ।</s-l><s-l>अभिमन्युर्यथा वृत्तः श्रोतुमिच्छाम्यहं तथा ॥ ७१ ॥</s-l></s-lg><s-lg><s-l>सनागस्यन्दनहयान्द्रक्ष्यध्वं निहतान्मया ।</s-l><s-l>संग्रामे सानुबन्धांस्तान्मम पुत्रस्य वैरिणः ॥ ७२ ॥</s-l></s-lg><s-lg><s-l>कथं च वः कृतास्त्राणां सर्वेषां शस्त्रपाणिनाम् ।</s-l><s-l>सौभद्रो निधनं गच्छेद्वज्रिणापि समागतः ॥ ७३ ॥</s-l></s-lg><s-lg><s-l>यद्येवमहमज्ञास्यमशक्तान्रक्षणे मम ।</s-l><s-l>पुत्रस्य पाण्डुपाञ्चालान्मया गुप्तो भवेत्ततः ॥ ७४ ॥</s-l></s-lg><s-lg><s-l>कथं च वो रथस्थानां शरवर्षाणि मुञ्चताम् ।</s-l><s-l>नीतोऽभिमन्युर्निधनं कदर्थीकृत्य वः परैः ॥ ७५ ॥</s-l></s-lg><s-lg><s-l>अहो वः पौरुषं नास्ति न च वोऽस्ति पराक्रमः ।</s-l><s-l>यत्राभिमन्युः समरे पश्यतां वो निपातितः ॥ ७६ ॥</s-l></s-lg><s-lg><s-l>आत्मानमेव गर्हेयं यदहं वः सुदुर्बलान् ।</s-l><s-l>युष्मानाज्ञाय निर्यातो भीरूनकृतनिश्रमान् ॥ ७७ ॥</s-l></s-lg><s-lg><s-l>आहोस्विद्भूषणार्थाय वर्मशस्त्रायुधानि वः ।</s-l><s-l>वाचश्च वक्तुं संसत्सु मम पुत्रमरक्षताम् ॥ ७८ ॥</s-l></s-lg><s-lg><s-l>एवमुक्त्वा ततो वाक्यं तिष्ठंश्चापवरासिमान् ।</s-l><s-l>न स्माशक्यत बीभत्सुः केनचित्प्रसमीक्षितुम् ॥ ७९ ॥</s-l></s-lg><s-lg><s-l>तमन्तकमिव क्रुद्धं निःश्वसन्तं मुहुर्मुहुः ।</s-l><s-l>पुत्रशोकाभिसंतप्तमश्रुपूर्णमुखं तदा ॥ ८० ॥</s-l></s-lg><s-lg><s-l>नाभिभाष्टुं शक्नुवन्ति द्रष्टुं वा सुहृदोऽर्जुनम् ।</s-l><s-l>अन्यत्र वासुदेवाद्वा ज्येष्टाद्वा पाण्डुनन्दनात् ॥ ८१ ॥</s-l></s-lg><s-lg><s-l>सर्वास्ववस्थासु हितावर्जुनस्य मनोनुगौ ।</s-l><s-l>बहुमानात्प्रियत्वाच्च तावेनं वक्तुमर्हतः ॥ ८२ ॥</s-l></s-lg><s-lg><s-l>ततस्तं पुत्रशोकेन भृशं पीडितमानसम् ।</s-l><s-l>राजीवलोचनं क्रुद्धं राजा वचनमब्रवीत् ॥ ८३ ॥</s-l></s-lg>