<s-lg><s-l> संजय उवाच ।</s-l><s-l>समरेऽत्युग्रकर्माणः कर्मभिर्व्यञ्जितश्रमाः ।</s-l><s-l>सकृष्णाः पाण्डवाः पञ्च देवैरपि दुरासदाः ॥ १ ॥</s-l></s-lg><s-lg><s-l>सत्त्वकर्मान्वयैर्बुद्ध्या प्रकृत्या यशसा श्रिया ।</s-l><s-l>नैव भूतो न भविता कृष्णतुल्यगुणः पुमान् ॥ २ ॥</s-l></s-lg><s-lg><s-l>सत्यधर्मपरो दाता विप्रपूजादिभिर्गुणैः ।</s-l><s-l>सदैव त्रिदिवं प्राप्तो राजा किल युधिष्ठिरः ॥ ३ ॥</s-l></s-lg><s-lg><s-l>युगान्ते चान्तको राजञ्जामदग्न्यश्च वीर्यवान् ।</s-l><s-l>रणस्थो भीमसेनश्च कथ्यन्ते सदृशास्त्रयः ॥ ४ ॥</s-l></s-lg><s-lg><s-l>प्रतिज्ञाकर्मदक्षस्य रणे गाण्डीवधन्वनः ।</s-l><s-l>उपमां नाधिगच्छामि पार्थस्य सदृशीं क्षितौ ॥ ५ ॥</s-l></s-lg><s-lg><s-l>गुरुवात्सल्यमत्यन्तं नैभृत्यं विनयो दमः ।</s-l><s-l>नकुलेऽप्रातिरूप्यं च शौर्यं च नियतानि षट् ॥ ६ ॥</s-l></s-lg><s-lg><s-l>श्रुतगाम्भीर्यमाधुर्यसत्त्ववीर्यपराक्रमैः ।</s-l><s-l>सदृशो देवयोर्वीरः सहदेवः किलाश्विनोः ॥ ७ ॥</s-l></s-lg><s-lg><s-l>ये च कृष्णे गुणाः स्फीताः पाण्डवेषु च ये गुणाः ।</s-l><s-l>अभिमन्यौ किलैकस्था दृश्यन्ते गुणसंचयाः ॥ ८ ॥</s-l></s-lg><s-lg><s-l>युधिष्ठिरस्य धैर्येण कृष्णस्य चरितेन च ।</s-l><s-l>कर्मभिर्भीमसेनस्य सदृशो भीमकर्मणः ॥ ९ ॥</s-l></s-lg><s-lg><s-l>धनंजयस्य रूपेण विक्रमेण श्रुतेन च ।</s-l><s-l>विनयात्सहदेवस्य सदृशो नकुलस्य च ॥ १० ॥</s-l></s-lg><s-lg><s-l> धृतराष्ट्र उवाच ।</s-l><s-l>अभिमन्युमहं सूत सौभद्रमपराजितम् ।</s-l><s-l>श्रोतुमिच्छामि कार्त्स्न्येन कथमायोधने हतः ॥ ११ ॥</s-l></s-lg><s-lg><s-l> संजय उवाच ।</s-l><s-l>चक्रव्यूहो महाराज आचार्येणाभिकल्पितः ।</s-l><s-l>तत्र शक्रोपमाः सर्वे राजानो विनिवेशिताः ॥ १२ ॥</s-l></s-lg><s-lg><s-l>संघातो राजपुत्राणां सर्वेषामभवत्तदा ।</s-l><s-l>कृताभिसमयाः सर्वे सुवर्णविकृतध्वजाः ॥ १३ ॥</s-l></s-lg><s-lg><s-l>रक्ताम्बरधराः सर्वे सर्वे रक्तविभूषणाः ।</s-l><s-l>सर्वे रक्तपताकाश्च सर्वे वै हेममालिनः ॥ १४ ॥</s-l></s-lg><s-lg><s-l>तेषां दशसहस्राणि बभूवुर्दृढधन्विनाम् ।</s-l><s-l>पौत्रं तव पुरस्कृत्य लक्ष्मणं प्रियदर्शनम् ॥ १५ ॥</s-l></s-lg><s-lg><s-l>अन्योन्यसमदुःखास्ते अन्योन्यसमसाहसाः ।</s-l><s-l>अन्योन्यं स्पर्धमानाश्च अन्योन्यस्य हिते रताः ॥ १६ ॥</s-l></s-lg><s-lg><s-l>कर्णदुःशासनकृपैर्वृतो राजा महारथैः ।</s-l><s-l>देवराजोपमः श्रीमाञ्श्वेतच्छत्राभिसंवृतः ।</s-l><s-l>चामरव्यजनाक्षेपैरुदयन्निव भास्करः ॥ १७ ॥</s-l></s-lg><s-lg><s-l>प्रमुखे तस्य सैन्यस्य द्रोणोऽवस्थितनायके ।</s-l><s-l>सिन्धुराजस्तथातिष्ठच्छ्रीमान्मेरुरिवाचलः ॥ १८ ॥</s-l></s-lg><s-lg><s-l>सिन्धुराजस्य पार्श्वस्था अश्वत्थामपुरोगमाः ।</s-l><s-l>सुतास्तव महाराज त्रिंशत्त्रिदशसंनिभाः ॥ १९ ॥</s-l></s-lg><s-lg><s-l>गान्धारराजः कितवः शल्यो भूरिश्रवास्तथा ।</s-l><s-l>पार्श्वतः सिन्धुराजस्य व्यराजन्त महारथाः ॥ २० ॥</s-l></s-lg>