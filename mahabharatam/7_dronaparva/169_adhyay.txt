<s-lg><s-l> धृतराष्ट्र उवाच ।</s-l><s-l>साङ्गा वेदा यथान्यायं येनाधीता महात्मना ।</s-l><s-l>यस्मिन्साक्षाद्धनुर्वेदो ह्रीनिषेधे प्रतिष्ठितः ॥ १ ॥</s-l></s-lg><s-lg><s-l>तस्मिन्नाक्रुश्यति द्रोणे महर्षितनये तदा ।</s-l><s-l>नीचात्मना नृशंसेन क्षुद्रेण गुरुघातिना ॥ २ ॥</s-l></s-lg><s-lg><s-l>यस्य प्रसादात्कर्माणि कुर्वन्ति पुरुषर्षभाः ।</s-l><s-l>अमानुषाणि संग्रामे देवैरसुकराणि च ॥ ३ ॥</s-l></s-lg><s-lg><s-l>तस्मिन्नाक्रुश्यति द्रोणे समक्षं पापकर्मिणः ।</s-l><s-l>नामर्षं तत्र कुर्वन्ति धिक्क्षत्रं धिगमर्षितम् ॥ ४ ॥</s-l></s-lg><s-lg><s-l>पार्थाः सर्वे च राजानः पृथिव्यां ये धनुर्धराः ।</s-l><s-l>श्रुत्वा किमाहुः पाञ्चाल्यं तन्ममाचक्ष्व संजय ॥ ५ ॥</s-l></s-lg><s-lg><s-l> संजय उवाच ।</s-l><s-l>श्रुत्वा द्रुपदपुत्रस्य ता वाचः क्रूरकर्मणः ।</s-l><s-l>तूष्णीं बभूवू राजानः सर्व एव विशां पते ॥ ६ ॥</s-l></s-lg><s-lg><s-l>अर्जुनस्तु कटाक्षेण जिह्मं प्रेक्ष्य च पार्षतम् ।</s-l><s-l>सबाष्पमभिनिःश्वस्य धिग्धिग्धिगिति चाब्रवीत् ॥ ७ ॥</s-l></s-lg><s-lg><s-l>युधिष्ठिरश्च भीमश्च यमौ कृष्णस्तथापरे ।</s-l><s-l>आसन्सुव्रीडिता राजन्सात्यकिरिदमब्रवीत् ॥ ८ ॥</s-l></s-lg><s-lg><s-l>नेहास्ति पुरुषः कश्चिद्य इमं पापपूरुषम् ।</s-l><s-l>भाषमाणमकल्याणं शीघ्रं हन्यान्नराधमम् ॥ ९ ॥</s-l></s-lg><s-lg><s-l>कथं च शतधा जिह्वा न ते मूर्धा च दीर्यते ।</s-l><s-l>गुरुमाक्रोशतः क्षुद्र न चाधर्मेण पात्यसे ॥ १० ॥</s-l></s-lg><s-lg><s-l>याप्यस्त्वमसि पार्थैश्च सर्वैश्चान्धकवृष्णिभिः ।</s-l><s-l>यत्कर्म कलुषं कृत्वा श्लाघसे जनसंसदि ॥ ११ ॥</s-l></s-lg><s-lg><s-l>अकार्यं तादृशं कृत्वा पुनरेव गुरुं क्षिपन् ।</s-l><s-l>वध्यस्त्वं न त्वयार्थोऽस्ति मुहूर्तमपि जीवता ॥ १२ ॥</s-l></s-lg><s-lg><s-l>कस्त्वेतद्व्यवसेदार्यस्त्वदन्यः पुरुषाधमः ।</s-l><s-l>निगृह्य केशेषु वधं गुरोर्धर्मात्मनः सतः ॥ १३ ॥</s-l></s-lg><s-lg><s-l>सप्तावरे तथा पूर्वे बान्धवास्ते निपातिताः ।</s-l><s-l>यशसा च परित्यक्तास्त्वां प्राप्य कुलपांसनम् ॥ १४ ॥</s-l></s-lg><s-lg><s-l>उक्तवांश्चापि यत्पार्थं भीष्मं प्रति नरर्षभम् ।</s-l><s-l>तथान्तो विहितस्तेन स्वयमेव महात्मना ॥ १५ ॥</s-l></s-lg><s-lg><s-l>तस्यापि तव सोदर्यो निहन्ता पापकृत्तमः ।</s-l><s-l>नान्यः पाञ्चालपुत्रेभ्यो विद्यते भुवि पापकृत् ॥ १६ ॥</s-l></s-lg><s-lg><s-l>स चापि सृष्टः पित्रा ते भीष्मस्यान्तकरः किल ।</s-l><s-l>शिखण्डी रक्षितस्तेन स च मृत्युर्महात्मनः ॥ १७ ॥</s-l></s-lg><s-lg><s-l>पाञ्चालाश्चलिता धर्मात्क्षुद्रा मित्रगुरुद्रुहः ।</s-l><s-l>त्वां प्राप्य सहसोदर्यं धिक्कृतं सर्वसाधुभिः ॥ १८ ॥</s-l></s-lg><s-lg><s-l>पुनश्चेदीदृशीं वाचं मत्समीपे वदिष्यसि ।</s-l><s-l>शिरस्ते पातयिष्यामि गदया वज्रकल्पया ॥ १९ ॥</s-l></s-lg><s-lg><s-l>सात्वतेनैवमाक्षिप्तः पार्षतः परुषाक्षरम् ।</s-l><s-l>संरब्धः सात्यकिं प्राह संक्रुद्धः प्रहसन्निव ॥ २० ॥</s-l></s-lg><s-lg><s-l>श्रूयते श्रूयते चेति क्षम्यते चेति माधव ।</s-l><s-l>न चानार्य शुभं साधुं पुरुषं क्षेप्तुमर्हसि ॥ २१ ॥</s-l></s-lg><s-lg><s-l>क्षमा प्रशस्यते लोके न तु पापोऽर्हति क्षमाम् ।</s-l><s-l>क्षमावन्तं हि पापात्मा जितोऽयमिति मन्यते ॥ २२ ॥</s-l></s-lg><s-lg><s-l>स त्वं क्षुद्रसमाचारो नीचात्मा पापनिश्चयः ।</s-l><s-l>आ केशाग्रान्नखाग्राच्च वक्तव्यो वक्तुमिच्छसि ॥ २३ ॥</s-l></s-lg><s-lg><s-l>यः स भूरिश्रवाश्छिन्ने भुजे प्रायगतस्त्वया ।</s-l><s-l>वार्यमाणेन निहतस्ततः पापतरं नु किम् ॥ २४ ॥</s-l></s-lg><s-lg><s-l>व्यूहमानो मया द्रोणो दिव्येनास्त्रेण संयुगे ।</s-l><s-l>विसृष्टशस्त्रो निहतः किं तत्र क्रूर दुष्कृतम् ॥ २५ ॥</s-l></s-lg><s-lg><s-l>अयुध्यमानं यस्त्वाजौ तथा प्रायगतं मुनिम् ।</s-l><s-l>छिन्नबाहुं परैर्हन्यात्सात्यके स कथं भवेत् ॥ २६ ॥</s-l></s-lg><s-lg><s-l>निहत्य त्वां यदा भूमौ स विक्रामति वीर्यवान् ।</s-l><s-l>किं तदा न निहंस्येनं भूत्वा पुरुषसत्तमः ॥ २७ ॥</s-l></s-lg><s-lg><s-l>त्वया पुनरनार्येण पूर्वं पार्थेन निर्जितः ।</s-l><s-l>यदा तदा हतः शूरः सौमदत्तिः प्रतापवान् ॥ २८ ॥</s-l></s-lg><s-lg><s-l>यत्र यत्र तु पाण्डूनां द्रोणो द्रावयते चमूम् ।</s-l><s-l>किरञ्शरसहस्राणि तत्र तत्र प्रयाम्यहम् ॥ २९ ॥</s-l></s-lg><s-lg><s-l>स त्वमेवंविधं कृत्वा कर्म चाण्डालवत्स्वयम् ।</s-l><s-l>वक्तुमिच्छसि वक्तव्यः कस्मान्मां परुषाण्यथ ॥ ३० ॥</s-l></s-lg><s-lg><s-l>कर्ता त्वं कर्मणोग्रस्य नाहं वृष्णिकुलाधम ।</s-l><s-l>पापानां च त्वमावासः कर्मणां मा पुनर्वद ॥ ३१ ॥</s-l></s-lg><s-lg><s-l>जोषमास्स्व न मां भूयो वक्तुमर्हस्यतः परम् ।</s-l><s-l>अधरोत्तरमेतद्धि यन्मा त्वं वक्तुमिच्छसि ॥ ३२ ॥</s-l></s-lg><s-lg><s-l>अथ वक्ष्यसि मां मौर्ख्याद्भूयः परुषमीदृशम् ।</s-l><s-l>गमयिष्यामि बाणैस्त्वां युधि वैवस्वतक्षयम् ॥ ३३ ॥</s-l></s-lg><s-lg><s-l>न चैव मूर्ख धर्मेण केवलेनैव शक्यते ।</s-l><s-l>तेषामपि ह्यधर्मेण चेष्टितं शृणु यादृशम् ॥ ३४ ॥</s-l></s-lg><s-lg><s-l>वञ्चितः पाण्डवः पूर्वमधर्मेण युधिष्ठिरः ।</s-l><s-l>द्रौपदी च परिक्लिष्टा तथाधर्मेण सात्यके ॥ ३५ ॥</s-l></s-lg><s-lg><s-l>प्रव्राजिता वनं सर्वे पाण्डवाः सह कृष्णया ।</s-l><s-l>सर्वस्वमपकृष्टं च तथाधर्मेण बालिश ॥ ३६ ॥</s-l></s-lg><s-lg><s-l>अधर्मेणापकृष्टश्च मद्रराजः परैरितः ।</s-l><s-l>इतोऽप्यधर्मेण हतो भीष्मः कुरुपितामहः ।</s-l><s-l>भूरिश्रवा ह्यधर्मेण त्वया धर्मविदा हतः ॥ ३७ ॥</s-l></s-lg><s-lg><s-l>एवं परैराचरितं पाण्डवेयैश्च संयुगे ।</s-l><s-l>रक्षमाणैर्जयं वीरैर्धर्मज्ञैरपि सात्वत ॥ ३८ ॥</s-l></s-lg><s-lg><s-l>दुर्ज्ञेयः परमो धर्मस्तथाधर्मः सुदुर्विदः ।</s-l><s-l>युध्यस्व कौरवैः सार्धं मा गाः पितृनिवेशनम् ॥ ३९ ॥</s-l></s-lg><s-lg><s-l>एवमादीनि वाक्यानि क्रूराणि परुषाणि च ।</s-l><s-l>श्रावितः सात्यकिः श्रीमानाकम्पित इवाभवत् ॥ ४० ॥</s-l></s-lg><s-lg><s-l>तच्छ्रुत्वा क्रोधताम्राक्षः सात्यकिस्त्वाददे गदाम् ।</s-l><s-l>विनिःश्वस्य यथा सर्पः प्रणिधाय रथे धनुः ॥ ४१ ॥</s-l></s-lg><s-lg><s-l>ततोऽभिपत्य पाञ्चाल्यं संरम्भेणेदमब्रवीत् ।</s-l><s-l>न त्वां वक्ष्यामि परुषं हनिष्ये त्वां वधक्षमम् ॥ ४२ ॥</s-l></s-lg><s-lg><s-l>तमापतन्तं सहसा महाबलममर्षणम् ।</s-l><s-l>पाञ्चाल्यायाभिसंक्रुद्धमन्तकायान्तकोपमम् ॥ ४३ ॥</s-l></s-lg><s-lg><s-l>चोदितो वासुदेवेन भीमसेनो महाबलः ।</s-l><s-l>अवप्लुत्य रथात्तूर्णं बाहुभ्यां समवारयत् ॥ ४४ ॥</s-l></s-lg><s-lg><s-l>द्रवमाणं तथा क्रुद्धं सात्यकिं पाण्डवो बली ।</s-l><s-l>प्रस्कन्दमानमादाय जगाम बलिनं बलात् ॥ ४५ ॥</s-l></s-lg><s-lg><s-l>स्थित्वा विष्टभ्य चरणौ भीमेन शिनिपुंगवः ।</s-l><s-l>निगृहीतः पदे षष्ठे बलेन बलिनां वरः ॥ ४६ ॥</s-l></s-lg><s-lg><s-l>अवरुह्य रथात्तं तु ह्रियमाणं बलीयसा ।</s-l><s-l>उवाच श्लक्ष्णया वाचा सहदेवो विशां पते ॥ ४७ ॥</s-l></s-lg><s-lg><s-l>अस्माकं पुरुषव्याघ्र मित्रमन्यन्न विद्यते ।</s-l><s-l>परमन्धकवृष्णिभ्यः पाञ्चालेभ्यश्च माधव ॥ ४८ ॥</s-l></s-lg><s-lg><s-l>तथैवान्धकवृष्णीनां तव चैव विशेषतः ।</s-l><s-l>कृष्णस्य च तथास्मत्तो मित्रमन्यन्न विद्यते ॥ ४९ ॥</s-l></s-lg><s-lg><s-l>पाञ्चालानां च वार्ष्णेय समुद्रान्तां विचिन्वताम् ।</s-l><s-l>नान्यदस्ति परं मित्रं यथा पाण्डववृष्णयः ॥ ५० ॥</s-l></s-lg><s-lg><s-l>स भवानीदृशं मित्रं मन्यते च यथा भवान् ।</s-l><s-l>भवन्तश्च यथास्माकं भवतां च तथा वयम् ॥ ५१ ॥</s-l></s-lg><s-lg><s-l>स एवं सर्वधर्मज्ञो मित्रधर्ममनुस्मरन् ।</s-l><s-l>नियच्छ मन्युं पाञ्चाल्यात्प्रशाम्य शिनिपुंगव ॥ ५२ ॥</s-l></s-lg><s-lg><s-l>पार्षतस्य क्षम त्वं वै क्षमतां तव पार्षतः ।</s-l><s-l>वयं क्षमयितारश्च किमन्यत्र शमाद्भवेत् ॥ ५३ ॥</s-l></s-lg><s-lg><s-l>प्रशाम्यमाने शैनेये सहदेवेन मारिष ।</s-l><s-l>पाञ्चालराजस्य सुतः प्रहसन्निदमब्रवीत् ॥ ५४ ॥</s-l></s-lg><s-lg><s-l>मुञ्च मुञ्च शिनेः पौत्रं भीम युद्धमदान्वितम् ।</s-l><s-l>आसादयतु मामेष धराधरमिवानिलः ॥ ५५ ॥</s-l></s-lg><s-lg><s-l>यावदस्य शितैर्बाणैः संरम्भं विनयाम्यहम् ।</s-l><s-l>युद्धश्रद्धां च कौन्तेय जीवितस्य च संयुगे ॥ ५६ ॥</s-l></s-lg><s-lg><s-l>किं नु शक्यं मया कर्तुं कार्यं यदिदमुद्यतम् ।</s-l><s-l>सुमहत्पाण्डुपुत्राणामायान्त्येते हि कौरवाः ॥ ५७ ॥</s-l></s-lg><s-lg><s-l>अथ वा फल्गुनः सर्वान्वारयिष्यति संयुगे ।</s-l><s-l>अहमप्यस्य मूर्धानं पातयिष्यामि सायकैः ॥ ५८ ॥</s-l></s-lg><s-lg><s-l>मन्यते छिन्नबाहुं मां भूरिश्रवसमाहवे ।</s-l><s-l>उत्सृजैनमहं वैनमेष मां वा हनिष्यति ॥ ५९ ॥</s-l></s-lg><s-lg><s-l>शृण्वन्पाञ्चालवाक्यानि सात्यकिः सर्पवच्छ्वसन् ।</s-l><s-l>भीमबाह्वन्तरे सक्तो विस्फुरत्यनिशं बली ॥ ६० ॥</s-l></s-lg><s-lg><s-l>त्वरया वासुदेवश्च धर्मराजश्च मारिष ।</s-l><s-l>यत्नेन महता वीरौ वारयामासतुस्ततः ॥ ६१ ॥</s-l></s-lg><s-lg><s-l>निवार्य परमेष्वासौ क्रोधसंरक्तलोचनौ ।</s-l><s-l>युयुत्सवः परान्संख्ये प्रतीयुः क्षत्रियर्षभाः ॥ ६२ ॥</s-l></s-lg>