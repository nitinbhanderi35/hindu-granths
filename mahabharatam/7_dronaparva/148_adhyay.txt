<s-lg><s-l> संजय उवाच ।</s-l><s-l>ततः कर्णो रणे दृष्ट्वा पार्षतं परवीरहा ।</s-l><s-l>आजघानोरसि शरैर्दशभिर्मर्मभेदिभिः ॥ १ ॥</s-l></s-lg><s-lg><s-l>प्रतिविव्याध तं तूर्णं धृष्टद्युम्नोऽपि मारिष ।</s-l><s-l>पञ्चभिः सायकैर्हृष्टस्तिष्ठ तिष्ठेति चाब्रवीत् ॥ २ ॥</s-l></s-lg><s-lg><s-l>तावन्योन्यं शरैः संख्ये संछाद्य सुमहारथौ ।</s-l><s-l>पुनः पूर्णायतोत्सृष्टैर्विव्यधाते परस्परम् ॥ ३ ॥</s-l></s-lg><s-lg><s-l>ततः पाञ्चालमुख्यस्य धृष्टद्युम्नस्य संयुगे ।</s-l><s-l>सारथिं चतुरश्चाश्वान्कर्णो विव्याध सायकैः ॥ ४ ॥</s-l></s-lg><s-lg><s-l>कार्मुकप्रवरं चास्य प्रचिच्छेद शितैः शरैः ।</s-l><s-l>सारथिं चास्य भल्लेन रथनीडादपातयत् ॥ ५ ॥</s-l></s-lg><s-lg><s-l>धृष्टद्युम्नस्तु विरथो हताश्वो हतसारथिः ।</s-l><s-l>गृहीत्वा परिघं घोरं कर्णस्याश्वानपीपिषत् ॥ ६ ॥</s-l></s-lg><s-lg><s-l>विद्धश्च बहुभिस्तेन शरैराशीविषोपमैः ।</s-l><s-l>ततो युधिष्ठिरानीकं पद्भ्यामेवान्ववर्तत ।</s-l><s-l>आरुरोह रथं चापि सहदेवस्य मारिष ॥ ७ ॥</s-l></s-lg><s-lg><s-l>कर्णस्यापि रथे वाहानन्यान्सूतो न्ययोजयत् ।</s-l><s-l>शङ्खवर्णान्महावेगान्सैन्धवान्साधुवाहिनः ॥ ८ ॥</s-l></s-lg><s-lg><s-l>लब्धलक्ष्यस्तु राधेयः पाञ्चालानां महारथान् ।</s-l><s-l>अभ्यपीडयदायस्तः शरैर्मेघ इवाचलान् ॥ ९ ॥</s-l></s-lg><s-lg><s-l>सा पीड्यमाना कर्णेन पाञ्चालानां महाचमूः ।</s-l><s-l>संप्राद्रवत्सुसंत्रस्ता सिंहेनेवार्दिता मृगी ॥ १० ॥</s-l></s-lg><s-lg><s-l>पतितास्तुरगेभ्यश्च गजेभ्यश्च महीतले ।</s-l><s-l>रथेभ्यश्च नरास्तूर्णमदृश्यन्त ततस्ततः ॥ ११ ॥</s-l></s-lg><s-lg><s-l>धावमानस्य योधस्य क्षुरप्रैः स महामृधे ।</s-l><s-l>बाहू चिच्छेद वै कर्णः शिरश्चैव सकुण्डलम् ॥ १२ ॥</s-l></s-lg><s-lg><s-l>ऊरू चिच्छेद चान्यस्य गजस्थस्य विशां पते ।</s-l><s-l>वाजिपृष्ठगतस्यापि भूमिष्ठस्य च मारिष ॥ १३ ॥</s-l></s-lg><s-lg><s-l>नाज्ञासिषुर्धावमाना बहवश्च महारथाः ।</s-l><s-l>संछिन्नान्यात्मगात्राणि वाहनानि च संयुगे ॥ १४ ॥</s-l></s-lg><s-lg><s-l>ते वध्यमानाः समरे पाञ्चालाः सृञ्जयैः सह ।</s-l><s-l>तृणप्रस्पन्दनाच्चापि सूतपुत्रं स्म मेनिरे ॥ १५ ॥</s-l></s-lg><s-lg><s-l>अपि स्वं समरे योधं धावमानं विचेतसः ।</s-l><s-l>कर्णमेवाभ्यमन्यन्त ततो भीता द्रवन्ति ते ॥ १६ ॥</s-l></s-lg><s-lg><s-l>तान्यनीकानि भग्नानि द्रवमाणानि भारत ।</s-l><s-l>अभ्यद्रवद्द्रुतं कर्णः पृष्ठतो विकिरञ्शरान् ॥ १७ ॥</s-l></s-lg><s-lg><s-l>अवेक्षमाणास्तेऽन्योन्यं सुसंमूढा विचेतसः ।</s-l><s-l>नाशक्नुवन्नवस्थातुं काल्यमाना महात्मना ॥ १८ ॥</s-l></s-lg><s-lg><s-l>कर्णेनाभ्याहता राजन्पाञ्चालाः परमेषुभिः ।</s-l><s-l>द्रोणेन च दिशः सर्वा वीक्षमाणाः प्रदुद्रुवुः ॥ १९ ॥</s-l></s-lg><s-lg><s-l>ततो युधिष्ठिरो राजा स्वसैन्यं प्रेक्ष्य विद्रुतम् ।</s-l><s-l>अपयाने मतिं कृत्वा फल्गुनं वाक्यमब्रवीत् ॥ २० ॥</s-l></s-lg><s-lg><s-l>पश्य कर्णं महेष्वासं धनुष्पाणिमवस्थितम् ।</s-l><s-l>निशीथे दारुणे काले तपन्तमिव भास्करम् ॥ २१ ॥</s-l></s-lg><s-lg><s-l>कर्णसायकनुन्नानां क्रोशतामेष निस्वनः ।</s-l><s-l>अनिशं श्रूयते पार्थ त्वद्बन्धूनामनाथवत् ॥ २२ ॥</s-l></s-lg><s-lg><s-l>यथा विसृजतश्चास्य संदधानस्य चाशुगान् ।</s-l><s-l>पश्यामि जयविक्रान्तं क्षपयिष्यति नो ध्रुवम् ॥ २३ ॥</s-l></s-lg><s-lg><s-l>यदत्रानन्तरं कार्यं प्राप्तकालं प्रपश्यसि ।</s-l><s-l>कर्णस्य वधसंयुक्तं तत्कुरुष्व धनंजय ॥ २४ ॥</s-l></s-lg><s-lg><s-l>एवमुक्तो महाबाहुः पार्थः कृष्णमथाब्रवीत् ।</s-l><s-l>भीतः कुन्तीसुतो राजा राधेयस्यातिविक्रमात् ॥ २५ ॥</s-l></s-lg><s-lg><s-l>एवं गते प्राप्तकालं कर्णानीके पुनः पुनः ।</s-l><s-l>भवान्व्यवस्यतां क्षिप्रं द्रवते हि वरूथिनी ॥ २६ ॥</s-l></s-lg><s-lg><s-l>द्रोणसायकनुन्नानां भग्नानां मधुसूदन ।</s-l><s-l>कर्णेन त्रास्यमानानामवस्थानं न विद्यते ॥ २७ ॥</s-l></s-lg><s-lg><s-l>पश्यामि च तथा कर्णं विचरन्तमभीतवत् ।</s-l><s-l>द्रवमाणान्रथोदारान्किरन्तं विशिखैः शितैः ॥ २८ ॥</s-l></s-lg><s-lg><s-l>नैतदस्योत्सहे सोढुं चरितं रणमूर्धनि ।</s-l><s-l>प्रत्यक्षं वृष्णिशार्दूल पादस्पर्शमिवोरगः ॥ २९ ॥</s-l></s-lg><s-lg><s-l>स भवानत्र यात्वाशु यत्र कर्णो महारथः ।</s-l><s-l>अहमेनं वधिष्यामि मां वैष मधुसूदन ॥ ३० ॥</s-l></s-lg><s-lg><s-l> वासुदेव उवाच ।</s-l><s-l>पश्यामि कर्णं कौन्तेय देवराजमिवाहवे ।</s-l><s-l>विचरन्तं नरव्याघ्रमतिमानुषविक्रमम् ॥ ३१ ॥</s-l></s-lg><s-lg><s-l>नैतस्यान्योऽस्ति समरे प्रत्युद्याता धनंजय ।</s-l><s-l>ऋते त्वां पुरुषव्याघ्र राक्षसाद्वा घटोत्कचात् ॥ ३२ ॥</s-l></s-lg><s-lg><s-l>न तु तावदहं मन्ये प्राप्तकालं तवानघ ।</s-l><s-l>समागमं महाबाहो सूतपुत्रेण संयुगे ॥ ३३ ॥</s-l></s-lg><s-lg><s-l>दीप्यमाना महोल्केव तिष्ठत्यस्य हि वासवी ।</s-l><s-l>त्वदर्थं हि महाबाहो रौद्ररूपं बिभर्ति च ॥ ३४ ॥</s-l></s-lg><s-lg><s-l>घटोत्कचस्तु राधेयं प्रत्युद्यातु महाबलः ।</s-l><s-l>स हि भीमेन बलिना जातः सुरपराक्रमः ॥ ३५ ॥</s-l></s-lg><s-lg><s-l>तस्मिन्नस्त्राणि दिव्यानि राक्षसान्यासुराणि च ।</s-l><s-l>सततं चानुरक्तो वो हितैषी च घटोत्कचः ।</s-l><s-l>विजेष्यति रणे कर्णमिति मे नात्र संशयः ॥ ३६ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा महाबाहुः पार्थं पुष्करलोचनः ।</s-l><s-l>आजुहावाथ तद्रक्षः तच्चासीत्प्रादुरग्रतः ॥ ३७ ॥</s-l></s-lg><s-lg><s-l>कवची स शरी खड्गी सधन्वा च विशां पते ।</s-l><s-l>अभिवाद्य ततः कृष्णं पाण्डवं च धनंजयम् ।</s-l><s-l>अब्रवीत्तं तदा हृष्टस्त्वयमस्म्यनुशाधि माम् ॥ ३८ ॥</s-l></s-lg><s-lg><s-l>ततस्तं मेघसंकाशं दीप्तास्यं दीप्तकुण्डलम् ।</s-l><s-l>अभ्यभाषत हैडिम्बं दाशार्हः प्रहसन्निव ॥ ३९ ॥</s-l></s-lg><s-lg><s-l>घटोत्कच विजानीहि यत्त्वां वक्ष्यामि पुत्रक ।</s-l><s-l>प्राप्तो विक्रमकालोऽयं तव नान्यस्य कस्यचित् ॥ ४० ॥</s-l></s-lg><s-lg><s-l>स भवान्मज्जमानानां बन्धूनां त्वं प्लवो यथा ।</s-l><s-l>विविधानि तवास्त्राणि सन्ति माया च राक्षसी ॥ ४१ ॥</s-l></s-lg><s-lg><s-l>पश्य कर्णेन हैडिम्ब पाण्डवानामनीकिनी ।</s-l><s-l>काल्यमाना यथा गावः पालेन रणमूर्धनि ॥ ४२ ॥</s-l></s-lg><s-lg><s-l>एष कर्णो महेष्वासो मतिमान्दृढविक्रमः ।</s-l><s-l>पाण्डवानामनीकेषु निहन्ति क्षत्रियर्षभान् ॥ ४३ ॥</s-l></s-lg><s-lg><s-l>किरन्तः शरवर्षाणि महान्ति दृढधन्विनः ।</s-l><s-l>न शक्नुवन्त्यवस्थातुं पीड्यमानाः शरार्चिषा ॥ ४४ ॥</s-l></s-lg><s-lg><s-l>निशीथे सूतपुत्रेण शरवर्षेण पीडिताः ।</s-l><s-l>एते द्रवन्ति पाञ्चालाः सिंहस्येव भयान्मृगाः ॥ ४५ ॥</s-l></s-lg><s-lg><s-l>एतस्यैवं प्रवृद्धस्य सूतपुत्रस्य संयुगे ।</s-l><s-l>निषेद्धा विद्यते नान्यस्त्वदृते भीमविक्रम ॥ ४६ ॥</s-l></s-lg><s-lg><s-l>स त्वं कुरु महाबाहो कर्म युक्तमिहात्मनः ।</s-l><s-l>मातुलानां पितॄणां च तेजसोऽस्त्रबलस्य च ॥ ४७ ॥</s-l></s-lg><s-lg><s-l>एतदर्थं हि हैडिम्ब पुत्रानिच्छन्ति मानवाः ।</s-l><s-l>कथं नस्तारयेद्दुःखात्स त्वं तारय बान्धवान् ॥ ४८ ॥</s-l></s-lg><s-lg><s-l>तव ह्यस्त्रबलं भीमं मायाश्च तव दुस्तराः ।</s-l><s-l>संग्रामे युध्यमानस्य सततं भीमनन्दन ॥ ४९ ॥</s-l></s-lg><s-lg><s-l>पाण्डवानां प्रभग्नानां कर्णेन शितसायकैः ।</s-l><s-l>मज्जतां धार्तराष्ट्रेषु भव पारं परंतप ॥ ५० ॥</s-l></s-lg><s-lg><s-l>रात्रौ हि राक्षसा भूयो भवन्त्यमितविक्रमाः ।</s-l><s-l>बलवन्तः सुदुर्धर्षाः शूरा विक्रान्तचारिणः ॥ ५१ ॥</s-l></s-lg><s-lg><s-l>जहि कर्णं महेष्वासं निशीथे मायया रणे ।</s-l><s-l>पार्था द्रोणं वधिष्यन्ति धृष्टद्युम्नपुरोगमाः ॥ ५२ ॥</s-l></s-lg><s-lg><s-l>केशवस्य वचः श्रुत्वा बीभत्सुरपि राक्षसम् ।</s-l><s-l>अभ्यभाषत कौरव्य घटोत्कचमरिंदमम् ॥ ५३ ॥</s-l></s-lg><s-lg><s-l>घटोत्कच भवांश्चैव दीर्घबाहुश्च सात्यकिः ।</s-l><s-l>मतौ मे सर्वसैन्येषु भीमसेनश्च पाण्डवः ॥ ५४ ॥</s-l></s-lg><s-lg><s-l>स भवान्यातु कर्णेन द्वैरथं युध्यतां निशि ।</s-l><s-l>सात्यकिः पृष्ठगोपस्ते भविष्यति महारथः ॥ ५५ ॥</s-l></s-lg><s-lg><s-l>जहि कर्णं रणे शूरं सात्वतेन सहायवान् ।</s-l><s-l>यथेन्द्रस्तारकं पूर्वं स्कन्देन सह जघ्निवान् ॥ ५६ ॥</s-l></s-lg><s-lg><s-l> घटोत्कच उवाच ।</s-l><s-l>अलमेवास्मि कर्णाय द्रोणायालं च सत्तम ।</s-l><s-l>अन्येषां क्षत्रियाणां च कृतास्त्राणां महात्मनाम् ॥ ५७ ॥</s-l></s-lg><s-lg><s-l>अद्य दास्यामि संग्रामं सूतपुत्राय तं निशि ।</s-l><s-l>यं जनाः संप्रवक्ष्यन्ति यावद्भूमिर्धरिष्यति ॥ ५८ ॥</s-l></s-lg><s-lg><s-l>न चात्र शूरान्मोक्ष्यामि न भीतान्न कृताञ्जलीन् ।</s-l><s-l>सर्वानेव वधिष्यामि राक्षसं धर्ममास्थितः ॥ ५९ ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा महाबाहुर्हैडिम्बः परवीरहा ।</s-l><s-l>अभ्ययात्तुमुले कर्णं तव सैन्यं विभीषयन् ॥ ६० ॥</s-l></s-lg><s-lg><s-l>तमापतन्तं संक्रुद्धं दीप्तास्यमिव पन्नगम् ।</s-l><s-l>अभ्यस्यन्परमेष्वासः प्रतिजग्राह सूतजः ॥ ६१ ॥</s-l></s-lg><s-lg><s-l>तयोः समभवद्युद्धं कर्णराक्षसयोर्निशि ।</s-l><s-l>गर्जतो राजशार्दूल शक्रप्रह्रादयोरिव ॥ ६२ ॥</s-l></s-lg>