<s-lg><s-l> संजय उवाच ।</s-l><s-l>उदीर्यमाणं तद्दृष्ट्वा पाण्डवानां महद्बलम् ।</s-l><s-l>अविषह्यं च मन्वानः कर्णं दुर्योधनोऽब्रवीत् ॥ १ ॥</s-l></s-lg><s-lg><s-l>अयं स कालः संप्राप्तो मित्राणां मित्रवत्सल ।</s-l><s-l>त्रायस्व समरे कर्ण सर्वान्योधान्महाबल ॥ २ ॥</s-l></s-lg><s-lg><s-l>पाञ्चालैर्मत्स्यकैकेयैः पाण्डवैश्च महारथैः ।</s-l><s-l>वृतान्समन्तात्संक्रुद्धैर्निःश्वसद्भिरिवोरगैः ॥ ३ ॥</s-l></s-lg><s-lg><s-l>एते नदन्ति संहृष्टाः पाण्डवा जितकाशिनः ।</s-l><s-l>शक्रोपमाश्च बहवः पाञ्चालानां रथव्रजाः ॥ ४ ॥</s-l></s-lg><s-lg><s-l> कर्ण उवाच ।</s-l><s-l>परित्रातुमिह प्राप्तो यदि पार्थं पुरंदरः ।</s-l><s-l>तमप्याशु पराजित्य ततो हन्तास्मि पाण्डवम् ॥ ५ ॥</s-l></s-lg><s-lg><s-l>सत्यं ते प्रतिजानामि समाश्वसिहि भारत ।</s-l><s-l>हन्तास्मि पाण्डुतनयान्पाञ्चालांश्च समागतान् ॥ ६ ॥</s-l></s-lg><s-lg><s-l>जयं ते प्रतिजानामि वासवस्येव पावकिः ।</s-l><s-l>प्रियं तव मया कार्यमिति जीवामि पार्थिव ॥ ७ ॥</s-l></s-lg><s-lg><s-l>सर्वेषामेव पार्थानां फल्गुनो बलवत्तरः ।</s-l><s-l>तस्यामोघां विमोक्ष्यामि शक्तिं शक्रविनिर्मिताम् ॥ ८ ॥</s-l></s-lg><s-lg><s-l>तस्मिन्हते महेष्वासे भ्रातरस्तस्य मानद ।</s-l><s-l>तव वश्या भविष्यन्ति वनं यास्यन्ति वा पुनः ॥ ९ ॥</s-l></s-lg><s-lg><s-l>मयि जीवति कौरव्य विषादं मा कृथाः क्वचित् ।</s-l><s-l>अहं जेष्यामि समरे सहितान्सर्वपाण्डवान् ॥ १० ॥</s-l></s-lg><s-lg><s-l>पाञ्चालान्केकयांश्चैव वृष्णींश्चापि समागतान् ।</s-l><s-l>बाणौघैः शकलीकृत्य तव दास्यामि मेदिनीम् ॥ ११ ॥</s-l></s-lg><s-lg><s-l> संजय उवाच ।</s-l><s-l>एवं ब्रुवाणं कर्णं तु कृपः शारद्वतोऽब्रवीत् ।</s-l><s-l>स्मयन्निव महाबाहुः सूतपुत्रमिदं वचः ॥ १२ ॥</s-l></s-lg><s-lg><s-l>शोभनं शोभनं कर्ण सनाथः कुरुपुंगवः ।</s-l><s-l>त्वया नाथेन राधेय वचसा यदि सिध्यति ॥ १३ ॥</s-l></s-lg><s-lg><s-l>बहुशः कत्थसे कर्ण कौरव्यस्य समीपतः ।</s-l><s-l>न तु ते विक्रमः कश्चिद्दृश्यते बलमेव वा ॥ १४ ॥</s-l></s-lg><s-lg><s-l>समागमः पाण्डुसुतैर्दृष्टस्ते बहुशो युधि ।</s-l><s-l>सर्वत्र निर्जितश्चासि पाण्डवैः सूतनन्दन ॥ १५ ॥</s-l></s-lg><s-lg><s-l>ह्रियमाणे तदा कर्ण गन्धर्वैर्धृतराष्ट्रजे ।</s-l><s-l>तदायुध्यन्त सैन्यानि त्वमेकस्तु पलायथाः ॥ १६ ॥</s-l></s-lg><s-lg><s-l>विराटनगरे चापि समेताः सर्वकौरवाः ।</s-l><s-l>पार्थेन निर्जिता युद्धे त्वं च कर्ण सहानुजः ॥ १७ ॥</s-l></s-lg><s-lg><s-l>एकस्याप्यसमर्थस्त्वं फल्गुनस्य रणाजिरे ।</s-l><s-l>कथमुत्सहसे जेतुं सकृष्णान्सर्वपाण्डवान् ॥ १८ ॥</s-l></s-lg><s-lg><s-l>अब्रुवन्कर्ण युध्यस्व बहु कत्थसि सूतज ।</s-l><s-l>अनुक्त्वा विक्रमेद्यस्तु तद्वै सत्पुरुषव्रतम् ॥ १९ ॥</s-l></s-lg><s-lg><s-l>गर्जित्वा सूतपुत्र त्वं शारदाभ्रमिवाजलम् ।</s-l><s-l>निष्फलो दृश्यसे कर्ण तच्च राजा न बुध्यते ॥ २० ॥</s-l></s-lg><s-lg><s-l>तावद्गर्जसि राधेय यावत्पार्थं न पश्यसि ।</s-l><s-l>पुरा पार्थं हि ते दृष्ट्वा दुर्लभं गर्जितं भवेत् ॥ २१ ॥</s-l></s-lg><s-lg><s-l>त्वमनासाद्य तान्बाणान्फल्गुनस्य विगर्जसि ।</s-l><s-l>पार्थसायकविद्धस्य दुर्लभं गर्जितं भवेत् ॥ २२ ॥</s-l></s-lg><s-lg><s-l>बाहुभिः क्षत्रियाः शूरा वाग्भिः शूरा द्विजातयः ।</s-l><s-l>धनुषा फल्गुनः शूरः कर्णः शूरो मनोरथैः ॥ २३ ॥</s-l></s-lg><s-lg><s-l>एवं परुषितस्तेन तदा शारद्वतेन सः ।</s-l><s-l>कर्णः प्रहरतां श्रेष्ठः कृपं वाक्यमथाब्रवीत् ॥ २४ ॥</s-l></s-lg><s-lg><s-l>शूरा गर्जन्ति सततं प्रावृषीव बलाहकाः ।</s-l><s-l>फलं चाशु प्रयच्छन्ति बीजमुप्तमृताविव ॥ २५ ॥</s-l></s-lg><s-lg><s-l>दोषमत्र न पश्यामि शूराणां रणमूर्धनि ।</s-l><s-l>तत्तद्विकत्थमानानां भारं चोद्वहतां मृधे ॥ २६ ॥</s-l></s-lg><s-lg><s-l>यं भारं पुरुषो वोढुं मनसा हि व्यवस्यति ।</s-l><s-l>दैवमस्य ध्रुवं तत्र साहाय्यायोपपद्यते ॥ २७ ॥</s-l></s-lg><s-lg><s-l>व्यवसायद्वितीयोऽहं मनसा भारमुद्वहन् ।</s-l><s-l>गर्जामि यद्यहं विप्र तव किं तत्र नश्यति ॥ २८ ॥</s-l></s-lg><s-lg><s-l>वृथा शूरा न गर्जन्ति सजला इव तोयदाः ।</s-l><s-l>सामर्थ्यमात्मनो ज्ञात्वा ततो गर्जन्ति पण्डिताः ॥ २९ ॥</s-l></s-lg><s-lg><s-l>सोऽहमद्य रणे यत्तः सहितौ कृष्णपाण्डवौ ।</s-l><s-l>उत्सहे तरसा जेतुं ततो गर्जामि गौतम ॥ ३० ॥</s-l></s-lg><s-lg><s-l>पश्य त्वं गर्जितस्यास्य फलं मे विप्र सानुगः ।</s-l><s-l>हत्वा पाण्डुसुतानाजौ सहकृष्णान्ससात्वतान् ।</s-l><s-l>दुर्योधनाय दास्यामि पृथिवीं हतकण्टकाम् ॥ ३१ ॥</s-l></s-lg><s-lg><s-l> कृप उवाच ।</s-l><s-l>मनोरथप्रलापो मे न ग्राह्यस्तव सूतज ।</s-l><s-l>यदा क्षिपसि वै कृष्णौ धर्मराजं च पाण्डवम् ॥ ३२ ॥</s-l></s-lg><s-lg><s-l>ध्रुवस्तत्र जयः कर्ण यत्र युद्धविशारदौ ।</s-l><s-l>देवगन्धर्वयक्षाणां मनुष्योरगरक्षसाम् ।</s-l><s-l>दंशितानामपि रणे अजेयौ कृष्णपाण्डवौ ॥ ३३ ॥</s-l></s-lg><s-lg><s-l>ब्रह्मण्यः सत्यवाग्दान्तो गुरुदैवतपूजकः ।</s-l><s-l>नित्यं धर्मरतश्चैव कृतास्त्रश्च विशेषतः ।</s-l><s-l>धृतिमांश्च कृतज्ञश्च धर्मपुत्रो युधिष्ठिरः ॥ ३४ ॥</s-l></s-lg><s-lg><s-l>भ्रातरश्चास्य बलिनः सर्वास्त्रेषु कृतश्रमाः ।</s-l><s-l>गुरुवृत्तिरताः प्राज्ञा धर्मनित्या यशस्विनः ॥ ३५ ॥</s-l></s-lg><s-lg><s-l>संबन्धिनश्चेन्द्रवीर्याः स्वनुरक्ताः प्रहारिणः ।</s-l><s-l>धृष्टद्युम्नः शिखण्डी च दौर्मुखिर्जनमेजयः ॥ ३६ ॥</s-l></s-lg><s-lg><s-l>चन्द्रसेनो भद्रसेनः कीर्तिधर्मा ध्रुवो धरः ।</s-l><s-l>वसुचन्द्रो दामचन्द्रः सिंहचन्द्रः सुवेधनः ॥ ३७ ॥</s-l></s-lg><s-lg><s-l>द्रुपदस्य तथा पुत्रा द्रुपदश्च महास्त्रवित् ।</s-l><s-l>येषामर्थाय संयत्तो मत्स्यराजः सहानुगः ॥ ३८ ॥</s-l></s-lg><s-lg><s-l>शतानीकः सुदशनः श्रुतानीकः श्रुतध्वजः ।</s-l><s-l>बलानीको जयानीको जयाश्वो रथवाहनः ॥ ३९ ॥</s-l></s-lg><s-lg><s-l>चन्द्रोदयः कामरथो विराटभ्रातरः शुभाः ।</s-l><s-l>यमौ च द्रौपदेयाश्च राक्षसश्च घटोत्कचः ।</s-l><s-l>येषामर्थाय युध्यन्ते न तेषां विद्यते क्षयः ॥ ४० ॥</s-l></s-lg><s-lg><s-l>कामं खलु जगत्सर्वं सदेवासुरमानवम् ।</s-l><s-l>सयक्षराक्षसगणं सभूतभुजगद्विपम् ।</s-l><s-l>निःशेषमस्त्रवीर्येण कुर्यातां भीमफल्गुनौ ॥ ४१ ॥</s-l></s-lg><s-lg><s-l>युधिष्ठिरश्च पृथिवीं निर्दहेद्घोरचक्षुषा ।</s-l><s-l>अप्रमेयबलः शौरिर्येषामर्थे च दंशितः ।</s-l><s-l>कथं तान्संयुगे कर्ण जेतुमुत्सहसे परान् ॥ ४२ ॥</s-l></s-lg><s-lg><s-l>महानपनयस्त्वेष तव नित्यं हि सूतज ।</s-l><s-l>यस्त्वमुत्सहसे योद्धुं समरे शौरिणा सह ॥ ४३ ॥</s-l></s-lg><s-lg><s-l> संजय उवाच ।</s-l><s-l>एवमुक्तस्तु राधेयः प्रहसन्भरतर्षभ ।</s-l><s-l>अब्रवीच्च तदा कर्णो गुरुं शारद्वतं कृपम् ॥ ४४ ॥</s-l></s-lg><s-lg><s-l>सत्यमुक्तं त्वया ब्रह्मन्पाण्डवान्प्रति यद्वचः ।</s-l><s-l>एते चान्ये च बहवो गुणाः पाण्डुसुतेषु वै ॥ ४५ ॥</s-l></s-lg><s-lg><s-l>अजय्याश्च रणे पार्था देवैरपि सवासवैः ।</s-l><s-l>सदैत्ययक्षगन्धर्वपिशाचोरगराक्षसैः ।</s-l><s-l>तथापि पार्थाञ्जेष्यामि शक्त्या वासवदत्तया ॥ ४६ ॥</s-l></s-lg><s-lg><s-l>ममाप्यमोघा दत्तेयं शक्तिः शक्रेण वै द्विज ।</s-l><s-l>एतया निहनिष्यामि सव्यसाचिनमाहवे ॥ ४७ ॥</s-l></s-lg><s-lg><s-l>हते तु पाण्डवे कृष्णो भ्रातरश्चास्य सोदराः ।</s-l><s-l>अनर्जुना न शक्ष्यन्ति महीं भोक्तुं कथंचन ॥ ४८ ॥</s-l></s-lg><s-lg><s-l>तेषु नष्टेषु सर्वेषु पृथिवीयं ससागरा ।</s-l><s-l>अयत्नात्कौरवेयस्य वशे स्थास्यति गौतम ॥ ४९ ॥</s-l></s-lg><s-lg><s-l>सुनीतैरिह सर्वार्थाः सिध्यन्ते नात्र संशयः ।</s-l><s-l>एतमर्थमहं ज्ञात्वा ततो गर्जामि गौतम ॥ ५० ॥</s-l></s-lg><s-lg><s-l>त्वं तु वृद्धश्च विप्रश्च अशक्तश्चापि संयुगे ।</s-l><s-l>कृतस्नेहश्च पार्थेषु मोहान्मामवमन्यसे ॥ ५१ ॥</s-l></s-lg><s-lg><s-l>यद्येवं वक्ष्यसे भूयो मामप्रियमिह द्विज ।</s-l><s-l>ततस्ते खड्गमुद्यम्य जिह्वां छेत्स्यामि दुर्मते ॥ ५२ ॥</s-l></s-lg><s-lg><s-l>यच्चापि पाण्डवान्विप्र स्तोतुमिच्छसि संयुगे ।</s-l><s-l>भीषयन्सर्वसैन्यानि कौरवेयाणि दुर्मते ।</s-l><s-l>अत्रापि शृणु मे वाक्यं यथावद्गदतो द्विज ॥ ५३ ॥</s-l></s-lg><s-lg><s-l>दुर्योधनश्च द्रोणश्च शकुनिर्दुर्मुखो जयः ।</s-l><s-l>दुःशासनो वृषसेनो मद्रराजस्त्वमेव च ।</s-l><s-l>सोमदत्तश्च भूरिश्च तथा द्रौणिर्विविंशतिः ॥ ५४ ॥</s-l></s-lg><s-lg><s-l>तिष्ठेयुर्दंशिता यत्र सर्वे युद्धविशारदाः ।</s-l><s-l>जयेदेतान्रणे को नु शक्रतुल्यबलोऽप्यरिः ॥ ५५ ॥</s-l></s-lg><s-lg><s-l>शूराश्च हि कृतास्त्राश्च बलिनः स्वर्गलिप्सवः ।</s-l><s-l>धर्मज्ञा युद्धकुशला हन्युर्युद्धे सुरानपि ॥ ५६ ॥</s-l></s-lg><s-lg><s-l>एते स्थास्यन्ति संग्रामे पाण्डवानां वधार्थिनः ।</s-l><s-l>जयमाकाङ्क्षमाणा हि कौरवेयस्य दंशिताः ॥ ५७ ॥</s-l></s-lg><s-lg><s-l>दैवायत्तमहं मन्ये जयं सुबलिनामपि ।</s-l><s-l>यत्र भीष्मो महाबाहुः शेते शरशताचितः ॥ ५८ ॥</s-l></s-lg><s-lg><s-l>विकर्णश्चित्रसेनश्च बाह्लीकोऽथ जयद्रथः ।</s-l><s-l>भूरिश्रवा जयश्चैव जलसंधः सुदक्षिणः ॥ ५९ ॥</s-l></s-lg><s-lg><s-l>शलश्च रथिनां श्रेष्ठो भगदत्तश्च वीर्यवान् ।</s-l><s-l>एते चान्ये च राजानो देवैरपि सुदुर्जयाः ॥ ६० ॥</s-l></s-lg><s-lg><s-l>निहताः समरे शूराः पाण्डवैर्बलवत्तराः ।</s-l><s-l>किमन्यद्दैवसंयोगान्मन्यसे पुरुषाधम ॥ ६१ ॥</s-l></s-lg><s-lg><s-l>यांश्च तान्स्तौषि सततं दुर्योधनरिपून्द्विज ।</s-l><s-l>तेषामपि हताः शूराः शतशोऽथ सहस्रशः ॥ ६२ ॥</s-l></s-lg><s-lg><s-l>क्षीयन्ते सर्वसैन्यानि कुरूणां पाण्डवैः सह ।</s-l><s-l>प्रभावं नात्र पश्यामि पाण्डवानां कथंचन ॥ ६३ ॥</s-l></s-lg><s-lg><s-l>यांस्तान्बलवतो नित्यं मन्यसे त्वं द्विजाधम ।</s-l><s-l>यतिष्येऽहं यथाशक्ति योद्धुं तैः सह संयुगे ।</s-l><s-l>दुर्योधनहितार्थाय जयो दैवे प्रतिष्ठितः ॥ ६४ ॥</s-l></s-lg>