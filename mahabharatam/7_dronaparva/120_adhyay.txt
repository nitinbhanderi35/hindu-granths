<s-lg><s-l> धृतराष्ट्र उवाच ।</s-l><s-l>तदवस्थे हते तस्मिन्भूरिश्रवसि कौरवे ।</s-l><s-l>यथा भूयोऽभवद्युद्धं तन्ममाचक्ष्व संजय ॥ १ ॥</s-l></s-lg><s-lg><s-l> संजय उवाच ।</s-l><s-l>भूरिश्रवसि संक्रान्ते परलोकाय भारत ।</s-l><s-l>वासुदेवं महाबाहुरर्जुनः समचूचुदत् ॥ २ ॥</s-l></s-lg><s-lg><s-l>चोदयाश्वान्भृशं कृष्ण यतो राजा जयद्रथः ।</s-l><s-l>अस्तमेति महाबाहो त्वरमाणो दिवाकरः ॥ ३ ॥</s-l></s-lg><s-lg><s-l>एतद्धि पुरुषव्याघ्र महदभ्युद्यतं मया ।</s-l><s-l>कार्यं संरक्ष्यते चैष कुरुसेनामहारथैः ॥ ४ ॥</s-l></s-lg><s-lg><s-l>नास्तमेति यथा सूर्यो यथा सत्यं भवेद्वचः ।</s-l><s-l>चोदयाश्वांस्तथा कृष्ण यथा हन्यां जयद्रथम् ॥ ५ ॥</s-l></s-lg><s-lg><s-l>ततः कृष्णो महाबाहू रजतप्रतिमान्हयान् ।</s-l><s-l>हयज्ञश्चोदयामास जयद्रथरथं प्रति ॥ ६ ॥</s-l></s-lg><s-lg><s-l>तं प्रयान्तममोघेषुमुत्पतद्भिरिवाशुगैः ।</s-l><s-l>त्वरमाणा महाराज सेनामुख्याः समाव्रजन् ॥ ७ ॥</s-l></s-lg><s-lg><s-l>दुर्योधनश्च कर्णश्च वृषसेनोऽथ मद्रराट् ।</s-l><s-l>अश्वत्थामा कृपश्चैव स्वयमेव च सैन्धवः ॥ ८ ॥</s-l></s-lg><s-lg><s-l>समासाद्य तु बीभत्सुः सैन्धवं प्रमुखे स्थितम् ।</s-l><s-l>नेत्राभ्यां क्रोधदीप्ताभ्यां संप्रैक्षन्निर्दहन्निव ॥ ९ ॥</s-l></s-lg><s-lg><s-l>ततो दुर्योधनो राजा राधेयं त्वरितोऽब्रवीत् ।</s-l><s-l>अर्जुनं वीक्ष्य संयान्तं जयद्रथरथं प्रति ॥ १० ॥</s-l></s-lg><s-lg><s-l>अयं स वैकर्तन युद्धकालो विदर्शयस्वात्मबलं महात्मन् ।</s-l><s-l>यथा न वध्येत रणेऽर्जुनेन जयद्रथः कर्ण तथा कुरुष्व ॥ ११ ॥</s-l></s-lg><s-lg><s-l>अल्पावशिष्टं दिवसं नृवीर विघातयस्वाद्य रिपुं शरौघैः ।</s-l><s-l>दिनक्षयं प्राप्य नरप्रवीर ध्रुवं हि नः कर्ण जयो भविष्यति ॥ १२ ॥</s-l></s-lg><s-lg><s-l>सैन्धवे रक्ष्यमाणे तु सूर्यस्यास्तमयं प्रति ।</s-l><s-l>मिथ्याप्रतिज्ञः कौन्तेयः प्रवेक्ष्यति हुताशनम् ॥ १३ ॥</s-l></s-lg><s-lg><s-l>अनर्जुनायां च भुवि मुहूर्तमपि मानद ।</s-l><s-l>जीवितुं नोत्सहेरन्वै भ्रातरोऽस्य सहानुगाः ॥ १४ ॥</s-l></s-lg><s-lg><s-l>विनष्टैः पाण्डवेयैश्च सशैलवनकाननाम् ।</s-l><s-l>वसुंधरामिमां कर्ण भोक्ष्यामो हतकण्टकाम् ॥ १५ ॥</s-l></s-lg><s-lg><s-l>दैवेनोपहतः पार्थो विपरीतश्च मानद ।</s-l><s-l>कार्याकार्यमजानन्वै प्रतिज्ञां कृतवान्रणे ॥ १६ ॥</s-l></s-lg><s-lg><s-l>नूनमात्मविनाशाय पाण्डवेन किरीटिना ।</s-l><s-l>प्रतिज्ञेयं कृता कर्ण जयद्रथवधं प्रति ॥ १७ ॥</s-l></s-lg><s-lg><s-l>कथं जीवति दुर्धर्षे त्वयि राधेय फल्गुनः ।</s-l><s-l>अनस्तंगत आदित्ये हन्यात्सैन्धवकं नृपम् ॥ १८ ॥</s-l></s-lg><s-lg><s-l>रक्षितं मद्रराजेन कृपेण च महात्मना ।</s-l><s-l>जयद्रथं रणमुखे कथं हन्याद्धनंजयः ॥ १९ ॥</s-l></s-lg><s-lg><s-l>द्रौणिना रक्ष्यमाणं च मया दुःशासनेन च ।</s-l><s-l>कथं प्राप्स्यति बीभत्सुः सैन्धवं कालचोदितः ॥ २० ॥</s-l></s-lg><s-lg><s-l>युध्यन्ते बहवः शूरा लम्बते च दिवाकरः ।</s-l><s-l>शङ्के जयद्रथं पार्थो नैव प्राप्स्यति मानद ॥ २१ ॥</s-l></s-lg><s-lg><s-l>स त्वं कर्ण मया सार्धं शूरैश्चान्यैर्महारथैः ।</s-l><s-l>युध्यस्व यत्नमास्थाय परं पार्थेन संयुगे ॥ २२ ॥</s-l></s-lg><s-lg><s-l>एवमुक्तस्तु राधेयस्तव पुत्रेण मारिष ।</s-l><s-l>दुर्योधनमिदं वाक्यं प्रत्युवाच कुरूत्तमम् ॥ २३ ॥</s-l></s-lg><s-lg><s-l>दृढलक्ष्येण शूरेण भीमसेनेन धन्विना ।</s-l><s-l>भृशमुद्वेजितः संख्ये शरजालैरनेकशः ॥ २४ ॥</s-l></s-lg><s-lg><s-l>स्थातव्यमिति तिष्ठामि रणे संप्रति मानद ।</s-l><s-l>नैवाङ्गमिङ्गति किंचिन्मे संतप्तस्य रणेषुभिः ॥ २५ ॥</s-l></s-lg><s-lg><s-l>योत्स्यामि तु तथा राजञ्शक्त्याहं परया रणे ।</s-l><s-l>यथा पाण्डवमुख्योऽसौ न हनिष्यति सैन्धवम् ॥ २६ ॥</s-l></s-lg><s-lg><s-l>न हि मे युध्यमानस्य सायकांश्चास्यतः शितान् ।</s-l><s-l>सैन्धवं प्राप्स्यते वीरः सव्यसाची धनंजयः ॥ २७ ॥</s-l></s-lg><s-lg><s-l>यत्तु शक्तिमता कार्यं सततं हितकारिणा ।</s-l><s-l>तत्करिष्यामि कौरव्य जयो दैवे प्रतिष्ठितः ॥ २८ ॥</s-l></s-lg><s-lg><s-l>अद्य योत्स्येऽर्जुनमहं पौरुषं स्वं व्यपाश्रितः ।</s-l><s-l>त्वदर्थं पुरुषव्याघ्र जयो दैवे प्रतिष्ठितः ॥ २९ ॥</s-l></s-lg><s-lg><s-l>अद्य युद्धं कुरुश्रेष्ठ मम पार्थस्य चोभयोः ।</s-l><s-l>पश्यन्तु सर्वभूतानि दारुणं लोमहर्षणम् ॥ ३० ॥</s-l></s-lg><s-lg><s-l>कर्णकौरवयोरेवं रणे संभाषमाणयोः ।</s-l><s-l>अर्जुनो निशितैर्बाणैर्जघान तव वाहिनीम् ॥ ३१ ॥</s-l></s-lg><s-lg><s-l>चिच्छेद तीक्ष्णाग्रमुखैः शूराणामनिवर्तिनाम् ।</s-l><s-l>भुजान्परिघसंकाशान्हस्तिहस्तोपमान्रणे ॥ ३२ ॥</s-l></s-lg><s-lg><s-l>शिरांसि च महाबाहुश्चिच्छेद निशितैः शरैः ।</s-l><s-l>हस्तिहस्तान्हयग्रीवा रथाक्षांश्च समन्ततः ॥ ३३ ॥</s-l></s-lg><s-lg><s-l>शोणिताक्तान्हयारोहान्गृहीतप्रासतोमरान् ।</s-l><s-l>क्षुरैश्चिच्छेद बीभत्सुर्द्विधैकैकं त्रिधैव च ॥ ३४ ॥</s-l></s-lg><s-lg><s-l>हयवारणमुख्याश्च प्रापतन्त सहस्रशः ।</s-l><s-l>ध्वजाश्छत्राणि चापानि चामराणि शिरांसि च ॥ ३५ ॥</s-l></s-lg><s-lg><s-l>कक्षमग्निमिवोद्धूतः प्रदहंस्तव वाहिनीम् ।</s-l><s-l>अचिरेण महीं पार्थश्चकार रुधिरोत्तराम् ॥ ३६ ॥</s-l></s-lg><s-lg><s-l>हतभूयिष्ठयोधं तत्कृत्वा तव बलं बली ।</s-l><s-l>आससाद दुराधर्षः सैन्धवं सत्यविक्रमः ॥ ३७ ॥</s-l></s-lg><s-lg><s-l>बीभत्सुर्भीमसेनेन सात्वतेन च रक्षितः ।</s-l><s-l>स बभौ भरतश्रेष्ठ ज्वलन्निव हुताशनः ॥ ३८ ॥</s-l></s-lg><s-lg><s-l>तं तथावस्थितं दृष्ट्वा त्वदीया वीर्यसंमताः ।</s-l><s-l>नामृष्यन्त महेष्वासाः फल्गुनं पुरुषर्षभाः ॥ ३९ ॥</s-l></s-lg><s-lg><s-l>दुर्योधनश्च कर्णश्च वृषसेनोऽथ मद्रराट् ।</s-l><s-l>अश्वत्थामा कृपश्चैव स्वयमेव च सैन्धवः ॥ ४० ॥</s-l></s-lg><s-lg><s-l>संरब्धाः सैन्धवस्यार्थे समावृण्वन्किरीटिनम् ।</s-l><s-l>नृत्यन्तं रथमार्गेषु धनुर्ज्यातलनिस्वनैः ॥ ४१ ॥</s-l></s-lg><s-lg><s-l>संग्रामकोविदं पार्थं सर्वे युद्धविशारदाः ।</s-l><s-l>अभीताः पर्यवर्तन्त व्यादितास्यमिवान्तकम् ॥ ४२ ॥</s-l></s-lg><s-lg><s-l>सैन्धवं पृष्ठतः कृत्वा जिघांसन्तोऽर्जुनाच्युतौ ।</s-l><s-l>सूर्यास्तमयमिच्छन्तो लोहितायति भास्करे ॥ ४३ ॥</s-l></s-lg><s-lg><s-l>ते भुजैर्भोगिभोगाभैर्धनूंष्यायम्य सायकान् ।</s-l><s-l>मुमुचुः सूर्यरश्म्याभाञ्शतशः फल्गुनं प्रति ॥ ४४ ॥</s-l></s-lg><s-lg><s-l>तानस्तानस्यमानांश्च किरीटी युद्धदुर्मदः ।</s-l><s-l>द्विधा त्रिधाष्टधैकैकं छित्त्वा विव्याध तान्रणे ॥ ४५ ॥</s-l></s-lg><s-lg><s-l>सिंहलाङ्गूलकेतुस्तु दर्शयञ्शक्तिमात्मनः ।</s-l><s-l>शारद्वतीसुतो राजन्नर्जुनं प्रत्यवारयत् ॥ ४६ ॥</s-l></s-lg><s-lg><s-l>स विद्ध्वा दशभिः पार्थं वासुदेवं च सप्तभिः ।</s-l><s-l>अतिष्ठद्रथमार्गेषु सैन्धवं परिपालयन् ॥ ४७ ॥</s-l></s-lg><s-lg><s-l>अथैनं कौरवश्रेष्ठाः सर्व एव महारथाः ।</s-l><s-l>महता रथवंशेन सर्वतः पर्यवारयन् ॥ ४८ ॥</s-l></s-lg><s-lg><s-l>विस्फारयन्तश्चापानि विसृजन्तश्च सायकान् ।</s-l><s-l>सैन्धवं पर्यरक्षन्त शासनात्तनयस्य ते ॥ ४९ ॥</s-l></s-lg><s-lg><s-l>तत्र पार्थस्य शूरस्य बाह्वोर्बलमदृश्यत ।</s-l><s-l>इषूणामक्षयत्वं च धनुषो गाण्डिवस्य च ॥ ५० ॥</s-l></s-lg><s-lg><s-l>अस्त्रैरस्त्राणि संवार्य द्रौणेः शारद्वतस्य च ।</s-l><s-l>एकैकं नवभिर्बाणैः सर्वानेव समर्पयत् ॥ ५१ ॥</s-l></s-lg><s-lg><s-l>तं द्रौणिः पञ्चविंशत्या वृषसेनश्च सप्तभिः ।</s-l><s-l>दुर्योधनश्च विंशत्या कर्णशल्यौ त्रिभिस्त्रिभिः ॥ ५२ ॥</s-l></s-lg><s-lg><s-l>त एनमभिगर्जन्तो विध्यन्तश्च पुनः पुनः ।</s-l><s-l>विधुन्वन्तश्च चापानि सर्वतः पर्यवारयन् ॥ ५३ ॥</s-l></s-lg><s-lg><s-l>श्लिष्टं तु सर्वतश्चक्रू रथमण्डलमाशु ते ।</s-l><s-l>सूर्यास्तमयमिच्छन्तस्त्वरमाणा महारथाः ॥ ५४ ॥</s-l></s-lg><s-lg><s-l>त एनमभिनर्दन्तो विधुन्वाना धनूंषि च ।</s-l><s-l>सिषिचुर्मार्गणैर्घोरैर्गिरिं मेघा इवाम्बुभिः ॥ ५५ ॥</s-l></s-lg><s-lg><s-l>ते महास्त्राणि दिव्यानि तत्र राजन्व्यदर्शयन् ।</s-l><s-l>धनंजयस्य गात्रेषु शूराः परिघबाहवः ॥ ५६ ॥</s-l></s-lg><s-lg><s-l>हतभूयिष्ठयोधं तत्कृत्वा तव बलं बली ।</s-l><s-l>आससाद दुराधर्षः सैन्धवं सत्यविक्रमः ॥ ५७ ॥</s-l></s-lg><s-lg><s-l>तं कर्णः संयुगे राजन्प्रत्यवारयदाशुगैः ।</s-l><s-l>मिषतो भीमसेनस्य सात्वतस्य च भारत ॥ ५८ ॥</s-l></s-lg><s-lg><s-l>तं पार्थो दशभिर्बाणैः प्रत्यविध्यद्रणाजिरे ।</s-l><s-l>सूतपुत्रं महाबाहुः सर्वसैन्यस्य पश्यतः ॥ ५९ ॥</s-l></s-lg><s-lg><s-l>सात्वतश्च त्रिभिर्बाणैः कर्णं विव्याध मारिष ।</s-l><s-l>भीमसेनस्त्रिभिश्चैव पुनः पार्थश्च सप्तभिः ॥ ६० ॥</s-l></s-lg><s-lg><s-l>तान्कर्णः प्रतिविव्याध षष्ट्या षष्ट्या महारथः ।</s-l><s-l>तद्युद्धमभवद्राजन्कर्णस्य बहुभिः सह ॥ ६१ ॥</s-l></s-lg><s-lg><s-l>तत्राद्भुतमपश्याम सूतपुत्रस्य मारिष ।</s-l><s-l>यदेकः समरे क्रुद्धस्त्रीन्रथान्पर्यवारयत् ॥ ६२ ॥</s-l></s-lg><s-lg><s-l>फल्गुनस्तु महाबाहुः कर्णं वैकर्तनं रणे ।</s-l><s-l>सायकानां शतेनैव सर्वमर्मस्वताडयत् ॥ ६३ ॥</s-l></s-lg><s-lg><s-l>रुधिरोक्षितसर्वाङ्गः सूतपुत्रः प्रतापवान् ।</s-l><s-l>शरैः पञ्चाशता वीरः फल्गुनं प्रत्यविध्यत ।</s-l><s-l>तस्य तल्लाघवं दृष्ट्वा नामृष्यत रणेऽर्जुनः ॥ ६४ ॥</s-l></s-lg><s-lg><s-l>ततः पार्थो धनुश्छित्त्वा विव्याधैनं स्तनान्तरे ।</s-l><s-l>सायकैर्नवभिर्वीरस्त्वरमाणो धनंजयः ॥ ६५ ॥</s-l></s-lg><s-lg><s-l>वधार्थं चास्य समरे सायकं सूर्यवर्चसम् ।</s-l><s-l>चिक्षेप त्वरया युक्तस्त्वराकाले धनंजयः ॥ ६६ ॥</s-l></s-lg><s-lg><s-l>तमापतन्तं वेगेन द्रौणिश्चिच्छेद सायकम् ।</s-l><s-l>अर्धचन्द्रेण तीक्ष्णेन स छिन्नः प्रापतद्भुवि ॥ ६७ ॥</s-l></s-lg><s-lg><s-l>अथान्यद्धनुरादाय सूतपुत्रः प्रतापवान् ।</s-l><s-l>कर्णोऽपि द्विषतां हन्ता छादयामास फल्गुनम् ।</s-l><s-l>सायकैर्बहुसाहस्रैः कृतप्रतिकृतेप्सया ॥ ६८ ॥</s-l></s-lg><s-lg><s-l>तौ वृषाविव नर्दन्तौ नरसिंहौ महारथौ ।</s-l><s-l>सायकौघप्रतिच्छन्नं चक्रतुः खमजिह्मगैः ।</s-l><s-l>अदृश्यौ च शरौघैस्तौ निघ्नतामितरेतरम् ॥ ६९ ॥</s-l></s-lg><s-lg><s-l>पार्थोऽहमस्मि तिष्ठ त्वं कर्णोऽहं तिष्ठ फल्गुन ।</s-l><s-l>इत्येवं तर्जयन्तौ तौ वाक्शल्यैस्तुदतां तथा ॥ ७० ॥</s-l></s-lg><s-lg><s-l>युध्येतां समरे वीरौ चित्रं लघु च सुष्ठु च ।</s-l><s-l>प्रेक्षणीयौ चाभवतां सर्वयोधसमागमे ॥ ७१ ॥</s-l></s-lg><s-lg><s-l>प्रशस्यमानौ समरे सिद्धचारणवातिकैः ।</s-l><s-l>अयुध्येतां महाराज परस्परवधैषिणौ ॥ ७२ ॥</s-l></s-lg><s-lg><s-l>ततो दुर्योधनो राजंस्तावकानभ्यभाषत ।</s-l><s-l>यत्ता रक्षत राधेयं नाहत्वा समरेऽर्जुनम् ।</s-l><s-l>निवर्तिष्यति राधेय इति मामुक्तवान्वृषः ॥ ७३ ॥</s-l></s-lg><s-lg><s-l>एतस्मिन्नन्तरे राजन्दृष्ट्वा कर्णस्य विक्रमम् ।</s-l><s-l>आकर्णमुक्तैरिषुभिः कर्णस्य चतुरो हयान् ।</s-l><s-l>अनयन्मृत्युलोकाय चतुर्भिः सायकोत्तमैः ॥ ७४ ॥</s-l></s-lg><s-lg><s-l>सारथिं चास्य भल्लेन रथनीडादपाहरत् ।</s-l><s-l>छादयामास च शरैस्तव पुत्रस्य पश्यतः ॥ ७५ ॥</s-l></s-lg><s-lg><s-l>स छाद्यमानः समरे हताश्वो हतसारथिः ।</s-l><s-l>मोहितः शरजालेन कर्तव्यं नाभ्यपद्यत ॥ ७६ ॥</s-l></s-lg><s-lg><s-l>तं तथा विरथं दृष्ट्वा रथमारोप्य स्वं तदा ।</s-l><s-l>अश्वत्थामा महाराज भूयोऽर्जुनमयोधयत् ॥ ७७ ॥</s-l></s-lg><s-lg><s-l>मद्रराजस्तु कौन्तेयमविध्यत्त्रिंशता शरैः ।</s-l><s-l>शारद्वतस्तु विंशत्या वासुदेवं समार्पयत् ।</s-l><s-l>धनंजयं द्वादशभिराजघान शिलीमुखैः ॥ ७८ ॥</s-l></s-lg><s-lg><s-l>चतुर्भिः सिन्धुराजश्च वृषसेनश्च सप्तभिः ।</s-l><s-l>पृथक्पृथङ्महाराज कृष्णपार्थावविध्यताम् ॥ ७९ ॥</s-l></s-lg><s-lg><s-l>तथैव तान्प्रत्यविध्यत्कुन्तीपुत्रो धनंजयः ।</s-l><s-l>द्रोणपुत्रं चतुःषष्ट्या मद्रराजं शतेन च ॥ ८० ॥</s-l></s-lg><s-lg><s-l>सैन्धवं दशभिर्भल्लैर्वृषसेनं त्रिभिः शरैः ।</s-l><s-l>शारद्वतं च विंशत्या विद्ध्वा पार्थः समुन्नदत् ॥ ८१ ॥</s-l></s-lg><s-lg><s-l>ते प्रतिज्ञाप्रतीघातमिच्छन्तः सव्यसाचिनः ।</s-l><s-l>सहितास्तावकास्तूर्णमभिपेतुर्धनंजयम् ॥ ८२ ॥</s-l></s-lg><s-lg><s-l>अथार्जुनः सर्वतोधारमस्त्रं प्रादुश्चक्रे त्रासयन्धार्तराष्ट्रान् ।</s-l><s-l>तं प्रत्युदीयुः कुरवः पाण्डुसूनुं रथैर्महार्हैः शरवर्षाण्यवर्षन् ॥ ८३ ॥</s-l></s-lg><s-lg><s-l>ततस्तु तस्मिंस्तुमुले समुत्थिते सुदारुणे भारत मोहनीये ।</s-l><s-l>नामुह्यत प्राप्य स राजपुत्रः किरीटमाली विसृजन्पृषत्कान् ॥ ८४ ॥</s-l></s-lg><s-lg><s-l>राज्यप्रेप्सुः सव्यसाची कुरूणां स्मरन्क्लेशान्द्वादशवर्षवृत्तान् ।</s-l><s-l>गाण्डीवमुक्तैरिषुभिर्महात्मा सर्वा दिशो व्यावृणोदप्रमेयैः ॥ ८५ ॥</s-l></s-lg><s-lg><s-l>प्रदीप्तोल्कमभवच्चान्तरिक्षं देहेषु भूरीण्यपतन्वयांसि ।</s-l><s-l>यत्पिङ्गलज्येन किरीटमाली क्रुद्धो रिपूनाजगवेन हन्ति ॥ ८६ ॥</s-l></s-lg><s-lg><s-l>किरीटमाली महता महायशाः शरासनेनास्य शराननीकजित् ।</s-l><s-l>हयप्रवेकोत्तमनागधूर्गतान्कुरुप्रवीरानिषुभिर्न्यपातयत् ॥ ८७ ॥</s-l></s-lg><s-lg><s-l>गदाश्च गुर्वीः परिघानयस्मयानसींश्च शक्तीश्च रणे नराधिपाः ।</s-l><s-l>महान्ति शस्त्राणि च भीमदर्शनाः प्रगृह्य पार्थं सहसाभिदुद्रुवुः ॥ ८८ ॥</s-l></s-lg><s-lg><s-l>स तानुदीर्णान्सरथाश्ववारणान्पदातिसंघांश्च महाधनुर्धरः ।</s-l><s-l>विपन्नसर्वायुधजीवितान्रणे चकार वीरो यमराष्ट्रवर्धनान् ॥ ८९ ॥</s-l></s-lg>