<s-lg><s-l> संजय उवाच ।</s-l><s-l>यियासतस्ततः कृष्णः पार्थस्याश्वान्मनोजवान् ।</s-l><s-l>अप्रैषीद्धेमसंछन्नान्द्रोणानीकाय पाण्डुरान् ॥ १ ॥</s-l></s-lg><s-lg><s-l>तं प्रयान्तं कुरुश्रेष्ठं स्वांस्त्रातुं द्रोणतापितान् ।</s-l><s-l>सुशर्मा भ्रातृभिः सार्धं युद्धार्थी पृष्ठतोऽन्वयात् ॥ २ ॥</s-l></s-lg><s-lg><s-l>ततः श्वेतहयः कृष्णमब्रवीदजितं जयः ।</s-l><s-l>एष मां भ्रातृभिः सार्धं सुशर्माह्वयतेऽच्युत ॥ ३ ॥</s-l></s-lg><s-lg><s-l>दीर्यते चोत्तरेणैतत्सैन्यं नः शत्रुसूदन ।</s-l><s-l>द्वैधीभूतं मनो मेऽद्य कृतं संशप्तकैरिदम् ॥ ४ ॥</s-l></s-lg><s-lg><s-l>किं नु संशप्तकान्हन्मि स्वान्रक्षाम्यहितार्दितान् ।</s-l><s-l>इति मे त्वं मतं वेत्थ तत्र किं सुकृतं भवेत् ॥ ५ ॥</s-l></s-lg><s-lg><s-l>एवमुक्तस्तु दाशार्हः स्यन्दनं प्रत्यवर्तयत् ।</s-l><s-l>येन त्रिगर्ताधिपतिः पाण्डवं समुपाह्वयत् ॥ ६ ॥</s-l></s-lg><s-lg><s-l>ततोऽर्जुनः सुशर्माणं विद्ध्वा सप्तभिराशुगैः ।</s-l><s-l>ध्वजं धनुश्चास्य तथा क्षुराभ्यां समकृन्तत ॥ ७ ॥</s-l></s-lg><s-lg><s-l>त्रिगर्ताधिपतेश्चापि भ्रातरं षड्भिरायसैः ।</s-l><s-l>साश्वं ससूतं त्वरितः पार्थः प्रैषीद्यमक्षयम् ॥ ८ ॥</s-l></s-lg><s-lg><s-l>ततो भुजगसंकाशां सुशर्मा शक्तिमायसीम् ।</s-l><s-l>चिक्षेपार्जुनमादिश्य वासुदेवाय तोमरम् ॥ ९ ॥</s-l></s-lg><s-lg><s-l>शक्तिं त्रिभिः शरैश्छित्त्वा तोमरं त्रिभिरर्जुनः ।</s-l><s-l>सुशर्माणं शरव्रातैर्मोहयित्वा न्यवर्तत ॥ १० ॥</s-l></s-lg><s-lg><s-l>तं वासवमिवायान्तं भूरिवर्षशरौघिणम् ।</s-l><s-l>राजंस्तावकसैन्यानां नोग्रं कश्चिदवारयत् ॥ ११ ॥</s-l></s-lg><s-lg><s-l>ततो धनंजयो बाणैस्तत एव महारथान् ।</s-l><s-l>आयाद्विनिघ्नन्कौरव्यान्दहन्कक्षमिवानलः ॥ १२ ॥</s-l></s-lg><s-lg><s-l>तस्य वेगमसह्यं तु कुन्तीपुत्रस्य धीमतः ।</s-l><s-l>नाशक्नुवंस्ते संसोढुं स्पर्शमग्नेरिव प्रजाः ॥ १३ ॥</s-l></s-lg><s-lg><s-l>संवेष्टयन्ननीकानि शरवर्षेण पाण्डवः ।</s-l><s-l>सुपर्णपातवद्राजन्नायात्प्राग्ज्योतिषं प्रति ॥ १४ ॥</s-l></s-lg><s-lg><s-l>यत्तदानामयज्जिष्णुर्भरतानामपायिनाम् ।</s-l><s-l>धनुः क्षेमकरं संख्ये द्विषतामश्रुवर्धनम् ॥ १५ ॥</s-l></s-lg><s-lg><s-l>तदेव तव पुत्रस्य राजन्दुर्द्यूतदेविनः ।</s-l><s-l>कृते क्षत्रविनाशाय धनुरायच्छदर्जुनः ॥ १६ ॥</s-l></s-lg><s-lg><s-l>तथा विक्षोभ्यमाणा सा पार्थेन तव वाहिनी ।</s-l><s-l>व्यदीर्यत महाराज नौरिवासाद्य पर्वतम् ॥ १७ ॥</s-l></s-lg><s-lg><s-l>ततो दश सहस्राणि न्यवर्तन्त धनुष्मताम् ।</s-l><s-l>मतिं कृत्वा रणे क्रुद्धा वीरा जयपराजये ॥ १८ ॥</s-l></s-lg><s-lg><s-l>व्यपेतहृदयत्रास आपद्धर्मातिगो रथः ।</s-l><s-l>आर्छत्पार्थो गुरुं भारं सर्वभारसहो युधि ॥ १९ ॥</s-l></s-lg><s-lg><s-l>यथा नडवनं क्रुद्धः प्रभिन्नः षष्टिहायनः ।</s-l><s-l>मृद्नीयात्तद्वदायस्तः पार्थोऽमृद्नाच्चमूं तव ॥ २० ॥</s-l></s-lg><s-lg><s-l>तस्मिन्प्रमथिते सैन्ये भगदत्तो नराधिपः ।</s-l><s-l>तेन नागेन सहसा धनंजयमुपाद्रवत् ॥ २१ ॥</s-l></s-lg><s-lg><s-l>तं रथेन नरव्याघ्रः प्रत्यगृह्णादभीतवत् ।</s-l><s-l>स संनिपातस्तुमुलो बभूव रथनागयोः ॥ २२ ॥</s-l></s-lg><s-lg><s-l>कल्पिताभ्यां यथाशास्त्रं रथेन च गजेन च ।</s-l><s-l>संग्रामे चेरतुर्वीरौ भगदत्तधनंजयौ ॥ २३ ॥</s-l></s-lg><s-lg><s-l>ततो जीमूतसंकाशान्नागादिन्द्र इवाभिभूः ।</s-l><s-l>अभ्यवर्षच्छरौघेण भगदत्तो धनंजयम् ॥ २४ ॥</s-l></s-lg><s-lg><s-l>स चापि शरवर्षं तच्छरवर्षेण वासविः ।</s-l><s-l>अप्राप्तमेव चिच्छेद भगदत्तस्य वीर्यवान् ॥ २५ ॥</s-l></s-lg><s-lg><s-l>ततः प्राग्ज्योतिषो राजा शरवर्षं निवार्य तत् ।</s-l><s-l>शरैर्जघ्ने महाबाहुं पार्थं कृष्णं च भारत ॥ २६ ॥</s-l></s-lg><s-lg><s-l>ततः स शरजालेन महताभ्यवकीर्य तौ ।</s-l><s-l>चोदयामास तं नागं वधायाच्युतपार्थयोः ॥ २७ ॥</s-l></s-lg><s-lg><s-l>तमापतन्तं द्विरदं दृष्ट्वा क्रुद्धमिवान्तकम् ।</s-l><s-l>चक्रेऽपसव्यं त्वरितः स्यन्दनेन जनार्दनः ॥ २८ ॥</s-l></s-lg><s-lg><s-l>संप्राप्तमपि नेयेष परावृत्तं महाद्विपम् ।</s-l><s-l>सारोहं मृत्युसात्कर्तुं स्मरन्धर्मं धनंजयः ॥ २९ ॥</s-l></s-lg><s-lg><s-l>स तु नागो द्विपरथान्हयांश्चारुज्य मारिष ।</s-l><s-l>प्राहिणोन्मृत्युलोकाय ततोऽक्रुध्यद्धनंजयः ॥ ३० ॥</s-l></s-lg>