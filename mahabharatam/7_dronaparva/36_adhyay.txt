<s-lg><s-l> संजय उवाच ।</s-l><s-l>तां प्रभग्नां चमूं दृष्ट्वा सौभद्रेणामितौजसा ।</s-l><s-l>दुर्योधनो भृशं क्रुद्धः स्वयं सौभद्रमभ्ययात् ॥ १ ॥</s-l></s-lg><s-lg><s-l>ततो राजानमावृत्तं सौभद्रं प्रति संयुगे ।</s-l><s-l>दृष्ट्वा द्रोणोऽब्रवीद्योधान्पर्याप्नुत नराधिपम् ॥ २ ॥</s-l></s-lg><s-lg><s-l>पुराभिमन्युर्लक्ष्यं नः पश्यतां हन्ति वीर्यवान् ।</s-l><s-l>तमाद्रवत मा भैष्ट क्षिप्रं रक्षत कौरवम् ॥ ३ ॥</s-l></s-lg><s-lg><s-l>ततः कृतज्ञा बलिनः सुहृदो जितकाशिनः ।</s-l><s-l>त्रास्यमाना भयाद्वीरं परिवव्रुस्तवात्मजम् ॥ ४ ॥</s-l></s-lg><s-lg><s-l>द्रोणो द्रौणिः कृपः कर्णः कृतवर्मा च सौबलः ।</s-l><s-l>बृहद्बलो मद्रराजो भूरिर्भूरिश्रवाः शलः ॥ ५ ॥</s-l></s-lg><s-lg><s-l>पौरवो वृषसेनश्च विसृजन्तः शिताञ्शरान् ।</s-l><s-l>सौभद्रं शरवर्षेण महता समवाकिरन् ॥ ६ ॥</s-l></s-lg><s-lg><s-l>संमोहयित्वा तमथ दुर्योधनममोचयन् ।</s-l><s-l>आस्याद्ग्रासमिवाक्षिप्तं ममृषे नार्जुनात्मजः ॥ ७ ॥</s-l></s-lg><s-lg><s-l>ताञ्शरौघेण महता साश्वसूतान्महारथान् ।</s-l><s-l>विमुखीकृत्य सौभद्रः सिंहनादमथानदत् ॥ ८ ॥</s-l></s-lg><s-lg><s-l>तस्य नादं ततः श्रुत्वा सिंहस्येवामिषैषिणः ।</s-l><s-l>नामृष्यन्त सुसंरब्धाः पुनर्द्रोणमुखा रथाः ॥ ९ ॥</s-l></s-lg><s-lg><s-l>त एनं कोष्ठकीकृत्य रथवंशेन मारिष ।</s-l><s-l>व्यसृजन्निषुजालानि नानालिङ्गानि संघशः ॥ १० ॥</s-l></s-lg><s-lg><s-l>तान्यन्तरिक्षे चिच्छेद पौत्रस्तव शितैः शरैः ।</s-l><s-l>तांश्चैव प्रतिविव्याध तदद्भुतमिवाभवत् ॥ ११ ॥</s-l></s-lg><s-lg><s-l>ततस्ते कोपितास्तेन शरैराशीविषोपमैः ।</s-l><s-l>परिवव्रुर्जिघांसन्तः सौभद्रमपलायिनम् ॥ १२ ॥</s-l></s-lg><s-lg><s-l>समुद्रमिव पर्यस्तं त्वदीयं तद्बलार्णवम् ।</s-l><s-l>अभिमन्युर्दधारैको वेलेव मकरालयम् ॥ १३ ॥</s-l></s-lg><s-lg><s-l>शूराणां युध्यमानानां निघ्नतामितरेतरम् ।</s-l><s-l>अभिमन्योः परेषां च नासीत्कश्चित्पराङ्मुखः ॥ १४ ॥</s-l></s-lg><s-lg><s-l>तस्मिंस्तु घोरे संग्रामे वर्तमाने भयंकरे ।</s-l><s-l>दुःसहो नवभिर्बाणैरभिमन्युमविध्यत ॥ १५ ॥</s-l></s-lg><s-lg><s-l>दुःशासनो द्वादशभिः कृपः शारद्वतस्त्रिभिः ।</s-l><s-l>द्रोणस्तु सप्तदशभिः शरैराशीविषोपमैः ॥ १६ ॥</s-l></s-lg><s-lg><s-l>विविंशतिस्तु विंशत्या कृतवर्मा च सप्तभिः ।</s-l><s-l>बृहद्बलस्तथाष्टाभिरश्वत्थामा च सप्तभिः ॥ १७ ॥</s-l></s-lg><s-lg><s-l>भूरिश्रवास्त्रिभिर्बाणैर्मद्रेशः षड्भिराशुगैः ।</s-l><s-l>द्वाभ्यां शराभ्यां शकुनिस्त्रिभिर्दुर्योधनो नृपः ॥ १८ ॥</s-l></s-lg><s-lg><s-l>स तु तान्प्रतिविव्याध त्रिभिस्त्रिभिरजिह्मगैः ।</s-l><s-l>नृत्यन्निव महाराज चापहस्तः प्रतापवान् ॥ १९ ॥</s-l></s-lg><s-lg><s-l>ततोऽभिमन्युः संक्रुद्धस्ताप्यमानस्तवात्मजैः ।</s-l><s-l>विदर्शयन्वै सुमहच्छिक्षौरसकृतं बलम् ॥ २० ॥</s-l></s-lg><s-lg><s-l>गरुडानिलरंहोभिर्यन्तुर्वाक्यकरैर्हयैः ।</s-l><s-l>दान्तैरश्मकदायादं त्वरमाणोऽभ्यहारयत् ।</s-l><s-l>विव्याध चैनं दशभिर्बाणैस्तिष्ठेति चाब्रवीत् ॥ २१ ॥</s-l></s-lg><s-lg><s-l>तस्याभिमन्युर्दशभिर्बाणैः सूतं हयान्ध्वजम् ।</s-l><s-l>बाहू धनुः शिरश्चोर्व्यां स्मयमानोऽभ्यपातयत् ॥ २२ ॥</s-l></s-lg><s-lg><s-l>ततस्तस्मिन्हते वीरे सौभद्रेणाश्मकेश्वरे ।</s-l><s-l>संचचाल बलं सर्वं पलायनपरायणम् ॥ २३ ॥</s-l></s-lg><s-lg><s-l>ततः कर्णः कृपो द्रोणो द्रौणिर्गान्धारराट्शलः ।</s-l><s-l>शल्यो भूरिश्रवाः क्राथः सोमदत्तो विविंशतिः ॥ २४ ॥</s-l></s-lg><s-lg><s-l>वृषसेनः सुषेणश्च कुण्डभेदी प्रतर्दनः ।</s-l><s-l>वृन्दारको ललित्थश्च प्रबाहुर्दीर्घलोचनः ।</s-l><s-l>दुर्योधनश्च संक्रुद्धः शरवर्षैरवाकिरन् ॥ २५ ॥</s-l></s-lg><s-lg><s-l>सोऽतिक्रुद्धो महेष्वासैरभिमन्युरजिह्मगैः ।</s-l><s-l>शरमादत्त कर्णाय परकायावभेदनम् ॥ २६ ॥</s-l></s-lg><s-lg><s-l>तस्य भित्त्वा तनुत्राणं देहं निर्भिद्य चाशुगः ।</s-l><s-l>प्राविशद्धरणीं राजन्वल्मीकमिव पन्नगः ॥ २७ ॥</s-l></s-lg><s-lg><s-l>स तेनातिप्रहारेण व्यथितो विह्वलन्निव ।</s-l><s-l>संचचाल रणे कर्णः क्षितिकम्पे यथाचलः ॥ २८ ॥</s-l></s-lg><s-lg><s-l>अथान्यैर्निशितैर्बाणैः सुषेणं दीर्घलोचनम् ।</s-l><s-l>कुण्डभेदिं च संक्रुद्धस्त्रिभिस्त्रीनवधीद्बली ॥ २९ ॥</s-l></s-lg><s-lg><s-l>कर्णस्तं पञ्चविंशत्या नाराचानां समर्पयत् ।</s-l><s-l>अश्वत्थामा च विंशत्या कृतवर्मा च सप्तभिः ॥ ३० ॥</s-l></s-lg><s-lg><s-l>स शरार्दितसर्वाङ्गः क्रुद्धः शक्रात्मजात्मजः ।</s-l><s-l>विचरन्दृश्यते सैन्ये पाशहस्त इवान्तकः ॥ ३१ ॥</s-l></s-lg><s-lg><s-l>शल्यं च बाणवर्षेण समीपस्थमवाकिरत् ।</s-l><s-l>उदक्रोशन्महाबाहुस्तव सैन्यानि भीषयन् ॥ ३२ ॥</s-l></s-lg><s-lg><s-l>ततः स विद्धोऽस्त्रविदा मर्मभिद्भिरजिह्मगैः ।</s-l><s-l>शल्यो राजन्रथोपस्थे निषसाद मुमोह च ॥ ३३ ॥</s-l></s-lg><s-lg><s-l>तं हि विद्धं तथा दृष्ट्वा सौभद्रेण यशस्विना ।</s-l><s-l>संप्राद्रवच्चमूः सर्वा भारद्वाजस्य पश्यतः ॥ ३४ ॥</s-l></s-lg><s-lg><s-l>प्रेक्षन्तस्तं महाबाहुं रुक्मपुङ्खैः समावृतम् ।</s-l><s-l>त्वदीयाश्च पलायन्ते मृगाः सिंहार्दिता इव ॥ ३५ ॥</s-l></s-lg><s-lg><s-l>स तु रणयशसाभिपूज्यमानः पितृसुरचारणसिद्धयक्षसंघैः ।</s-l><s-l>अवनितलगतैश्च भूतसंघैरतिविबभौ हुतभुग्यथाज्यसिक्तः ॥ ३६ ॥</s-l></s-lg>