<s-lg><s-l> संजय उवाच ।</s-l><s-l>तथा परुषितं दृष्ट्वा सूतपुत्रेण मातुलम् ।</s-l><s-l>खड्गमुद्यम्य वेगेन द्रौणिरभ्यपतद्द्रुतम् ॥ १ ॥</s-l></s-lg><s-lg><s-l> अश्वत्थामोवाच ।</s-l><s-l>कर्ण पश्य सुदुर्बुद्धे तिष्ठेदानीं नराधम ।</s-l><s-l>एष तेऽद्य शिरः कायादुद्धरामि सुदुर्मते ॥ २ ॥</s-l></s-lg><s-lg><s-l> संजय उवाच ।</s-l><s-l>तमुत्पतन्तं वेगेन राजा दुर्योधनः स्वयम् ।</s-l><s-l>न्यवारयन्महाराज कृपश्च द्विपदां वरः ॥ ३ ॥</s-l></s-lg><s-lg><s-l> कर्ण उवाच ।</s-l><s-l>शूरोऽयं समरश्लाघी दुर्मतिश्च द्विजाधमः ।</s-l><s-l>आसादयतु मद्वीर्यं मुञ्चेमं कुरुसत्तम ॥ ४ ॥</s-l></s-lg><s-lg><s-l> अश्वत्थामोवाच ।</s-l><s-l>तवैतत्क्षम्यतेऽस्माभिः सूतात्मज सुदुर्मते ।</s-l><s-l>दर्पमुत्सिक्तमेतत्ते फल्गुनो नाशयिष्यति ॥ ५ ॥</s-l></s-lg><s-lg><s-l> दुर्योधन उवाच ।</s-l><s-l>अश्वत्थामन्प्रसीदस्व क्षन्तुमर्हसि मानद ।</s-l><s-l>कोपः खलु न कर्तव्यः सूतपुत्रे कथंचन ॥ ६ ॥</s-l></s-lg><s-lg><s-l>त्वयि कर्णे कृपे द्रोणे मद्रराजेऽथ सौबले ।</s-l><s-l>महत्कार्यं समायत्तं प्रसीद द्विजसत्तम ॥ ७ ॥</s-l></s-lg><s-lg><s-l>एते ह्यभिमुखाः सर्वे राधेयेन युयुत्सवः ।</s-l><s-l>आयान्ति पाण्डवा ब्रह्मन्नाह्वयन्तः समन्ततः ॥ ८ ॥</s-l></s-lg><s-lg><s-l> संजय उवाच ।</s-l><s-l>कर्णोऽपि रथिनां श्रेष्ठश्चापमुद्यम्य वीर्यवान् ।</s-l><s-l>कौरवाग्र्यैः परिवृतः शक्रो देवगणैरिव ।</s-l><s-l>पर्यतिष्ठत तेजस्वी स्वबाहुबलमाश्रितः ॥ ९ ॥</s-l></s-lg><s-lg><s-l>ततः प्रववृते युद्धं कर्णस्य सह पाण्डवैः ।</s-l><s-l>संरब्धस्य महाराज सिंहनादविनादितम् ॥ १० ॥</s-l></s-lg><s-lg><s-l>ततस्ते पाण्डवा राजन्पाञ्चालाश्च यशस्विनः ।</s-l><s-l>दृष्ट्वा कर्णं महाबाहुमुच्चैः शब्दमथानदन् ॥ ११ ॥</s-l></s-lg><s-lg><s-l>अयं कर्णः कुतः कर्णस्तिष्ठ कर्ण महारणे ।</s-l><s-l>युध्यस्व सहितोऽस्माभिर्दुरात्मन्पुरुषाधम ॥ १२ ॥</s-l></s-lg><s-lg><s-l>अन्ये तु दृष्ट्वा राधेयं क्रोधरक्तेक्षणाब्रुवन् ।</s-l><s-l>हन्यतामयमुत्सिक्तः सूतपुत्रोऽल्पचेतनः ॥ १३ ॥</s-l></s-lg><s-lg><s-l>सर्वैः पार्थिवशार्दूलैर्नानेनार्थोऽस्ति जीवता ।</s-l><s-l>अत्यन्तवैरी पार्थानां सततं पापपूरुषः ॥ १४ ॥</s-l></s-lg><s-lg><s-l>एष मूलं ह्यनर्थानां दुर्योधनमते स्थितः ।</s-l><s-l>हतैनमिति जल्पन्तः क्षत्रियाः समुपाद्रवन् ॥ १५ ॥</s-l></s-lg><s-lg><s-l>महता शरवर्षेण छादयन्तो महारथाः ।</s-l><s-l>वधार्थं सूतपुत्रस्य पाण्डवेयेन चोदिताः ॥ १६ ॥</s-l></s-lg><s-lg><s-l>तांस्तु सर्वांस्तथा दृष्ट्वा धावमानान्महारथान् ।</s-l><s-l>न विव्यथे सूतपुत्रो न च त्रासमगच्छत ॥ १७ ॥</s-l></s-lg><s-lg><s-l>दृष्ट्वा नगरकल्पं तमुद्धूतं सैन्यसागरम् ।</s-l><s-l>पिप्रीषुस्तव पुत्राणां संग्रामेष्वपराजितः ॥ १८ ॥</s-l></s-lg><s-lg><s-l>सायकौघेन बलवान्क्षिप्रकारी महाबलः ।</s-l><s-l>वारयामास तत्सैन्यं समन्ताद्भरतर्षभ ॥ १९ ॥</s-l></s-lg><s-lg><s-l>ततस्तु शरवर्षेण पार्थिवास्तमवारयन् ।</s-l><s-l>धनूंषि ते विधुन्वानाः शतशोऽथ सहस्रशः ।</s-l><s-l>अयोधयन्त राधेयं शक्रं दैत्यगणा इव ॥ २० ॥</s-l></s-lg><s-lg><s-l>शरवर्षं तु तत्कर्णः पार्थिवैः समुदीरितम् ।</s-l><s-l>शरवर्षेण महता समन्ताद्व्यकिरत्प्रभो ॥ २१ ॥</s-l></s-lg><s-lg><s-l>तद्युद्धमभवत्तेषां कृतप्रतिकृतैषिणाम् ।</s-l><s-l>यथा देवासुरे युद्धे शक्रस्य सह दानवैः ॥ २२ ॥</s-l></s-lg><s-lg><s-l>तत्राद्भुतमपश्याम सूतपुत्रस्य लाघवम् ।</s-l><s-l>यदेनं समरे यत्ता नाप्नुवन्त परे युधि ॥ २३ ॥</s-l></s-lg><s-lg><s-l>निवार्य च शरौघांस्तान्पार्थिवानां महारथः ।</s-l><s-l>युगेष्वीषासु छत्रेषु ध्वजेषु च हयेषु च ।</s-l><s-l>आत्मनामाङ्कितान्बाणान्राधेयः प्राहिणोच्छितान् ॥ २४ ॥</s-l></s-lg><s-lg><s-l>ततस्ते व्याकुलीभूता राजानः कर्णपीडिताः ।</s-l><s-l>बभ्रमुस्तत्र तत्रैव गावः शीतार्दिता इव ॥ २५ ॥</s-l></s-lg><s-lg><s-l>हयानां वध्यमानानां गजानां रथिनां तथा ।</s-l><s-l>तत्र तत्राभ्यवेक्षामः संघान्कर्णेन पातितान् ॥ २६ ॥</s-l></s-lg><s-lg><s-l>शिरोभिः पतितै राजन्बाहुभिश्च समन्ततः ।</s-l><s-l>आस्तीर्णा वसुधा सर्वा शूराणामनिवर्तिनाम् ॥ २७ ॥</s-l></s-lg><s-lg><s-l>हतैश्च हन्यमानैश्च निष्टनद्भिश्च सर्वशः ।</s-l><s-l>बभूवायोधनं रौद्रं वैवस्वतपुरोपमम् ॥ २८ ॥</s-l></s-lg><s-lg><s-l>ततो दुर्योधनो राजा दृष्ट्वा कर्णस्य विक्रमम् ।</s-l><s-l>अश्वत्थामानमासाद्य तदा वाक्यमुवाच ह ॥ २९ ॥</s-l></s-lg><s-lg><s-l>युध्यतेऽसौ रणे कर्णो दंशितः सर्वपार्थिवैः ।</s-l><s-l>पश्यैतां द्रवतीं सेनां कर्णसायकपीडिताम् ।</s-l><s-l>कार्त्तिकेयेन विध्वस्तामासुरीं पृतनामिव ॥ ३० ॥</s-l></s-lg><s-lg><s-l>दृष्ट्वैतां निर्जितां सेनां रणे कर्णेन धीमता ।</s-l><s-l>अभियात्येष बीभत्सुः सूतपुत्रजिघांसया ॥ ३१ ॥</s-l></s-lg><s-lg><s-l>तद्यथा पश्यमानानां सूतपुत्रं महारथम् ।</s-l><s-l>न हन्यात्पाण्डवः संख्ये तथा नीतिर्विधीयताम् ॥ ३२ ॥</s-l></s-lg><s-lg><s-l>ततो द्रौणिः कृपः शल्यो हार्दिक्यश्च महारथः ।</s-l><s-l>प्रत्युद्ययुस्तदा पार्थं सूतपुत्रपरीप्सया ॥ ३३ ॥</s-l></s-lg><s-lg><s-l>आयान्तं दृश्य कौन्तेयं वृत्रं देवचमूमिव ।</s-l><s-l>प्रत्युद्ययौ तदा कर्णो यथा शक्रः प्रतापवान् ॥ ३४ ॥</s-l></s-lg><s-lg><s-l> धृतराष्ट्र उवाच ।</s-l><s-l>संरब्धं फल्गुनं दृष्ट्वा कालान्तकयमोपमम् ।</s-l><s-l>कर्णो वैकर्तनः सूत प्रत्यपद्यत्किमुत्तरम् ॥ ३५ ॥</s-l></s-lg><s-lg><s-l>स ह्यस्पर्धत पार्थेन नित्यमेव महारथः ।</s-l><s-l>आशंसते च बीभत्सुं युद्धे जेतुं सुदारुणे ॥ ३६ ॥</s-l></s-lg><s-lg><s-l>स तु तं सहसा प्राप्तं नित्यमत्यन्तवैरिणम् ।</s-l><s-l>कर्णो वैकर्तनः सूत किमुत्तरमपद्यत ॥ ३७ ॥</s-l></s-lg><s-lg><s-l> संजय उवाच ।</s-l><s-l>आयान्तं पाण्डवं दृष्ट्वा गजः प्रतिगजं यथा ।</s-l><s-l>असंभ्रान्ततरः कर्णः पर्त्युदीयाद्धनंजयम् ॥ ३८ ॥</s-l></s-lg><s-lg><s-l>तमापतन्तं वेगेन वैकर्तनमजिह्मगैः ।</s-l><s-l>वारयामास तेजस्वी पाण्डवः शत्रुतापनः ॥ ३९ ॥</s-l></s-lg><s-lg><s-l>तं कर्णः शरजालेन छादयामास मारिष ।</s-l><s-l>विव्याध च सुसंक्रुद्धः शरैस्त्रिभिरजिह्मगैः ॥ ४० ॥</s-l></s-lg><s-lg><s-l>तस्य तल्लाघवं पार्थो नामृष्यत महाबलः ।</s-l><s-l>तस्मै बाणाञ्शिलाधौतान्प्रसन्नाग्रानजिह्मगान् ॥ ४१ ॥</s-l></s-lg><s-lg><s-l>प्राहिणोत्सूतपुत्राय त्रिंशतं शत्रुतापनः ।</s-l><s-l>विव्याध चैनं संरब्धो बाणेनैकेन वीर्यवान् ॥ ४२ ॥</s-l></s-lg><s-lg><s-l>सव्ये भुजाग्रे बलवान्नाराचेन हसन्निव ।</s-l><s-l>तस्य विद्धस्य वेगेन कराच्चापं पपात ह ॥ ४३ ॥</s-l></s-lg><s-lg><s-l>पुनरादाय तच्चापं निमेषार्धान्महाबलः ।</s-l><s-l>छादयामास बाणौघैः फल्गुनं कृतहस्तवत् ॥ ४४ ॥</s-l></s-lg><s-lg><s-l>शरवृष्टिं तु तां मुक्तां सूतपुत्रेण भारत ।</s-l><s-l>व्यधमच्छरवर्षेण स्मयन्निव धनंजयः ॥ ४५ ॥</s-l></s-lg><s-lg><s-l>तौ परस्परमासाद्य शरवर्षेण पार्थिव ।</s-l><s-l>छादयेतां महेष्वासौ कृतप्रतिकृतैषिणौ ॥ ४६ ॥</s-l></s-lg><s-lg><s-l>तदद्भुतमभूद्युद्धं कर्णपाण्डवयोर्मृधे ।</s-l><s-l>क्रुद्धयोर्वाशिताहेतोर्वन्ययोर्गजयोरिव ॥ ४७ ॥</s-l></s-lg><s-lg><s-l>ततः पार्थो महेष्वासो दृष्ट्वा कर्णस्य विक्रमम् ।</s-l><s-l>मुष्टिदेशे धनुस्तस्य चिच्छेद त्वरयान्वितः ॥ ४८ ॥</s-l></s-lg><s-lg><s-l>अश्वांश्च चतुरो भल्लैरनयद्यमसादनम् ।</s-l><s-l>सारथेश्च शिरः कायादहरच्छत्रुतापनः ॥ ४९ ॥</s-l></s-lg><s-lg><s-l>अथैनं छिन्नधन्वानं हताश्वं हतसारथिम् ।</s-l><s-l>विव्याध सायकैः पार्थश्चतुर्भिः पाण्डुनन्दनः ॥ ५० ॥</s-l></s-lg><s-lg><s-l>हताश्वात्तु रथात्तूर्णमवप्लुत्य नरर्षभः ।</s-l><s-l>आरुरोह रथं तूर्णं कृपस्य शरपीडितः ॥ ५१ ॥</s-l></s-lg><s-lg><s-l>राधेयं निर्जितं दृष्ट्वा तावका भरतर्षभ ।</s-l><s-l>धनंजयशरैर्नुन्नाः प्राद्रवन्त दिशो दश ॥ ५२ ॥</s-l></s-lg><s-lg><s-l>द्रवतस्तान्समालोक्य राजा दुर्योधनो नृप ।</s-l><s-l>निवर्तयामास तदा वाक्यं चेदमुवाच ह ॥ ५३ ॥</s-l></s-lg><s-lg><s-l>अलं द्रुतेन वः शूरास्तिष्ठध्वं क्षत्रियर्षभाः ।</s-l><s-l>एष पार्थवधायाहं स्वयं गच्छामि संयुगे ।</s-l><s-l>अहं पार्थान्हनिष्यामि सपाञ्चालान्ससोमकान् ॥ ५४ ॥</s-l></s-lg><s-lg><s-l>अद्य मे युध्यमानस्य सह गाण्डीवधन्वना ।</s-l><s-l>द्रक्ष्यन्ति विक्रमं पार्थाः कालस्येव युगक्षये ॥ ५५ ॥</s-l></s-lg><s-lg><s-l>अद्य मद्बाणजालानि विमुक्तानि सहस्रशः ।</s-l><s-l>द्रक्ष्यन्ति समरे योधाः शलभानामिवायतीः ॥ ५६ ॥</s-l></s-lg><s-lg><s-l>अद्य बाणमयं वर्षं सृजतो मम धन्विनः ।</s-l><s-l>जीमूतस्येव घर्मान्ते द्रक्ष्यन्ति युधि सैनिकाः ॥ ५७ ॥</s-l></s-lg><s-lg><s-l>जेष्याम्यद्य रणे पार्थं सायकैर्नतपर्वभिः ।</s-l><s-l>तिष्ठध्वं समरे शूरा भयं त्यजत फल्गुनात् ॥ ५८ ॥</s-l></s-lg><s-lg><s-l>न हि मद्वीर्यमासाद्य फल्गुनः प्रसहिष्यति ।</s-l><s-l>यथा वेलां समासाद्य सागरो मकरालयः ॥ ५९ ॥</s-l></s-lg><s-lg><s-l>इत्युक्त्वा प्रययौ राजा सैन्येन महता वृतः ।</s-l><s-l>फल्गुनं प्रति दुर्धर्षः क्रोधसंरक्तलोचनः ॥ ६० ॥</s-l></s-lg><s-lg><s-l>तं प्रयान्तं महाबाहुं दृष्ट्वा शारद्वतस्तदा ।</s-l><s-l>अश्वत्थामानमासाद्य वाक्यमेतदुवाच ह ॥ ६१ ॥</s-l></s-lg><s-lg><s-l>एष राजा महाबाहुरमर्षी क्रोधमूर्छितः ।</s-l><s-l>पतंगवृत्तिमास्थाय फल्गुनं योद्धुमिच्छति ॥ ६२ ॥</s-l></s-lg><s-lg><s-l>यावन्नः पश्यमानानां प्राणान्पार्थेन संगतः ।</s-l><s-l>न जह्यात्पुरुषव्याघ्रस्तावद्वारय कौरवम् ॥ ६३ ॥</s-l></s-lg><s-lg><s-l>यावत्फल्गुनबाणानां गोचरं नाधिगच्छति ।</s-l><s-l>कौरवः पार्थिवो वीरस्तावद्वारय तं द्रुतम् ॥ ६४ ॥</s-l></s-lg><s-lg><s-l>यावत्पार्थशरैर्घोरैर्निर्मुक्तोरगसंनिभैः ।</s-l><s-l>न भस्मीक्रियते राजा तावद्युद्धान्निवार्यताम् ॥ ६५ ॥</s-l></s-lg><s-lg><s-l>अयुक्तमिव पश्यामि तिष्ठत्स्वस्मासु मानद ।</s-l><s-l>स्वयं युद्धाय यद्राजा पार्थं यात्यसहायवान् ॥ ६६ ॥</s-l></s-lg><s-lg><s-l>दुर्लभं जीवितं मन्ये कौरव्यस्य किरीटिना ।</s-l><s-l>युध्यमानस्य पार्थेन शार्दूलेनेव हस्तिनः ॥ ६७ ॥</s-l></s-lg><s-lg><s-l>मातुलेनैवमुक्तस्तु द्रौणिः शस्त्रभृतां वरः ।</s-l><s-l>दुर्योधनमिदं वाक्यं त्वरितं समभाषत ॥ ६८ ॥</s-l></s-lg><s-lg><s-l>मयि जीवति गान्धारे न युद्धं गन्तुमर्हसि ।</s-l><s-l>मामनादृत्य कौरव्य तव नित्यं हितैषिणम् ॥ ६९ ॥</s-l></s-lg><s-lg><s-l>न हि ते संभ्रमः कार्यः पार्थस्य विजयं प्रति ।</s-l><s-l>अहमावारयिष्यामि पार्थं तिष्ठ सुयोधन ॥ ७० ॥</s-l></s-lg><s-lg><s-l> दुर्योधन उवाच ।</s-l><s-l>आचार्यः पाण्डुपुत्रान्वै पुत्रवत्परिरक्षति ।</s-l><s-l>त्वमप्युपेक्षां कुरुषे तेषु नित्यं द्विजोत्तम ॥ ७१ ॥</s-l></s-lg><s-lg><s-l>मम वा मन्दभाग्यत्वान्मन्दस्ते विक्रमो युधि ।</s-l><s-l>धर्मराजप्रियार्थं वा द्रौपद्या वा न विद्म तत् ॥ ७२ ॥</s-l></s-lg><s-lg><s-l>धिगस्तु मम लुब्धस्य यत्कृते सर्वबान्धवाः ।</s-l><s-l>सुखार्हाः परमं दुःखं प्राप्नुवन्त्यपराजिताः ॥ ७३ ॥</s-l></s-lg><s-lg><s-l>को हि शस्त्रभृतां मुख्यो महेश्वरसमो युधि ।</s-l><s-l>शत्रून्न क्षपयेच्छक्तो यो न स्याद्गौतमीसुतः ॥ ७४ ॥</s-l></s-lg><s-lg><s-l>अश्वत्थामन्प्रसीदस्व नाशयैतान्ममाहितान् ।</s-l><s-l>तवास्त्रगोचरे शक्ताः स्थातुं देवापि नानघ ॥ ७५ ॥</s-l></s-lg><s-lg><s-l>पाञ्चालान्सोमकांश्चैव जहि द्रौणे सहानुगान् ।</s-l><s-l>वयं शेषान्हनिष्यामस्त्वयैव परिरक्षिताः ॥ ७६ ॥</s-l></s-lg><s-lg><s-l>एते हि सोमका विप्र पाञ्चालाश्च यशस्विनः ।</s-l><s-l>मम सैन्येषु संरब्धा विचरन्ति दवाग्निवत् ॥ ७७ ॥</s-l></s-lg><s-lg><s-l>तान्वारय महाबाहो केकयांश्च नरोत्तम ।</s-l><s-l>पुरा कुर्वन्ति निःशेषं रक्ष्यमाणाः किरीटिना ॥ ७८ ॥</s-l></s-lg><s-lg><s-l>आदौ वा यदि वा पश्चात्तवेदं कर्म मारिष ।</s-l><s-l>त्वमुत्पन्नो महाबाहो पाञ्चालानां वधं प्रति ॥ ७९ ॥</s-l></s-lg><s-lg><s-l>करिष्यसि जगत्सर्वमपाञ्चालं किलाच्युत ।</s-l><s-l>एवं सिद्धाब्रुवन्वाचो भविष्यति च तत्तथा ॥ ८० ॥</s-l></s-lg><s-lg><s-l>न तेऽस्त्रगोचरे शक्ताः स्थातुं देवाः सवासवाः ।</s-l><s-l>किमु पार्थाः सपाञ्चालाः सत्यमेतद्वचो मम ॥ ८१ ॥</s-l></s-lg>