<s-lg><s-l> संजय उवाच ।</s-l><s-l>स कर्णं कर्णिना कर्णे पुनर्विव्याध फाल्गुनिः ।</s-l><s-l>शरैः पञ्चाशता चैनमविध्यत्कोपयन्भृशम् ॥ १ ॥</s-l></s-lg><s-lg><s-l>प्रतिविव्याध राधेयस्तावद्भिरथ तं पुनः ।</s-l><s-l>स तैराचितसर्वाङ्गो बह्वशोभत भारत ॥ २ ॥</s-l></s-lg><s-lg><s-l>कर्णं चाप्यकरोत्क्रुद्धो रुधिरोत्पीडवाहिनम् ।</s-l><s-l>कर्णोऽपि विबभौ शूरः शरैश्चित्रोऽसृगाप्लुतः ॥ ३ ॥</s-l></s-lg><s-lg><s-l>तावुभौ शरचित्राङ्गौ रुधिरेण समुक्षितौ ।</s-l><s-l>बभूवतुर्महात्मानौ पुष्पिताविव किंशुकौ ॥ ४ ॥</s-l></s-lg><s-lg><s-l>अथ कर्णस्य सचिवान्षट्शूरांश्चित्रयोधिनः ।</s-l><s-l>साश्वसूतध्वजरथान्सौभद्रो निजघान ह ॥ ५ ॥</s-l></s-lg><s-lg><s-l>अथेतरान्महेष्वासान्दशभिर्दशभिः शरैः ।</s-l><s-l>प्रत्यविध्यदसंभ्रान्तस्तदद्भुतमिवाभवत् ॥ ६ ॥</s-l></s-lg><s-lg><s-l>मागधस्य पुनः पुत्रं हत्वा षड्भिरजिह्मगैः ।</s-l><s-l>साश्वं ससूतं तरुणमश्वकेतुमपातयत् ॥ ७ ॥</s-l></s-lg><s-lg><s-l>मार्तिकावतकं भोजं ततः कुञ्जरकेतनम् ।</s-l><s-l>क्षुरप्रेण समुन्मथ्य ननाद विसृजञ्शरान् ॥ ८ ॥</s-l></s-lg><s-lg><s-l>तस्य दौःशासनिर्विद्ध्वा चतुर्भिश्चतुरो हयान् ।</s-l><s-l>सूतमेकेन विव्याध दशभिश्चार्जुनात्मजम् ॥ ९ ॥</s-l></s-lg><s-lg><s-l>ततो दौःशासनिं कार्ष्णिर्विद्ध्वा सप्तभिराशुगैः ।</s-l><s-l>संरम्भाद्रक्तनयनो वाक्यमुच्चैरथाब्रवीत् ॥ १० ॥</s-l></s-lg><s-lg><s-l>पिता तवाहवं त्यक्त्वा गतः कापुरुषो यथा ।</s-l><s-l>दिष्ट्या त्वमपि जानीषे योद्धुं न त्वद्य मोक्ष्यसे ॥ ११ ॥</s-l></s-lg><s-lg><s-l>एतावदुक्त्वा वचनं कर्मारपरिमार्जितम् ।</s-l><s-l>नाराचं विससर्जास्मै तं द्रौणिस्त्रिभिराच्छिनत् ॥ १२ ॥</s-l></s-lg><s-lg><s-l>तस्यार्जुनिर्ध्वजं छित्त्वा शल्यं त्रिभिरताडयत् ।</s-l><s-l>तं शल्यो नवभिर्बाणैर्गार्ध्रपत्रैरताडयत् ॥ १३ ॥</s-l></s-lg><s-lg><s-l>तस्यार्जुनिर्ध्वजं छित्त्वा उभौ च पार्ष्णिसारथी ।</s-l><s-l>तं विव्याधायसैः षड्भिः सोऽपक्रामद्रथान्तरम् ॥ १४ ॥</s-l></s-lg><s-lg><s-l>शत्रुंजयं चन्द्रकेतुं मेघवेगं सुवर्चसम् ।</s-l><s-l>सूर्यभासं च पञ्चैतान्हत्वा विव्याध सौबलम् ॥ १५ ॥</s-l></s-lg><s-lg><s-l>तं सौबलस्त्रिभिर्विद्ध्वा दुर्योधनमथाब्रवीत् ।</s-l><s-l>सर्व एनं प्रमथ्नीमः पुरैकैकं हिनस्ति नः ॥ १६ ॥</s-l></s-lg><s-lg><s-l>अथाब्रवीत्तदा द्रोणं कर्णो वैकर्तनो वृषा ।</s-l><s-l>पुरा सर्वान्प्रमथ्नाति ब्रूह्यस्य वधमाशु नः ॥ १७ ॥</s-l></s-lg><s-lg><s-l>ततो द्रोणो महेष्वासः सर्वांस्तान्प्रत्यभाषत ।</s-l><s-l>अस्ति वोऽस्यान्तरं कश्चित्कुमारस्य प्रपश्यति ॥ १८ ॥</s-l></s-lg><s-lg><s-l>अन्वस्य पितरं ह्यद्य चरतः सर्वतोदिशम् ।</s-l><s-l>शीघ्रतां नरसिंहस्य पाण्डवेयस्य पश्यत ॥ १९ ॥</s-l></s-lg><s-lg><s-l>धनुर्मण्डलमेवास्य रथमार्गेषु दृश्यते ।</s-l><s-l>संदधानस्य विशिखाञ्शीघ्रं चैव विमुञ्चतः ॥ २० ॥</s-l></s-lg><s-lg><s-l>आरुजन्निव मे प्राणान्मोहयन्नपि सायकैः ।</s-l><s-l>प्रहर्षयति मा भूयः सौभद्रः परवीरहा ॥ २१ ॥</s-l></s-lg><s-lg><s-l>अति मा नन्दयत्येष सौभद्रो विचरन्रणे ।</s-l><s-l>अन्तरं यस्य संरब्धा न पश्यन्ति महारथाः ॥ २२ ॥</s-l></s-lg><s-lg><s-l>अस्यतो लघुहस्तस्य दिशः सर्वा महेषुभिः ।</s-l><s-l>न विशेषं प्रपश्यामि रणे गाण्डीवधन्वनः ॥ २३ ॥</s-l></s-lg><s-lg><s-l>अथ कर्णः पुनर्द्रोणमाहार्जुनिशरार्दितः ।</s-l><s-l>स्थातव्यमिति तिष्ठामि पीड्यमानोऽभिमन्युना ॥ २४ ॥</s-l></s-lg><s-lg><s-l>तेजस्विनः कुमारस्य शराः परमदारुणाः ।</s-l><s-l>क्षिण्वन्ति हृदयं मेऽद्य घोराः पावकतेजसः ॥ २५ ॥</s-l></s-lg><s-lg><s-l>तमाचार्योऽब्रवीत्कर्णं शनकैः प्रहसन्निव ।</s-l><s-l>अभेद्यमस्य कवचं युवा चाशुपराक्रमः ॥ २६ ॥</s-l></s-lg><s-lg><s-l>उपदिष्टा मया अस्य पितुः कवचधारणा ।</s-l><s-l>तामेष निखिलां वेत्ति ध्रुवं परपुरंजयः ॥ २७ ॥</s-l></s-lg><s-lg><s-l>शक्यं त्वस्य धनुश्छेत्तुं ज्यां च बाणैः समाहितैः ।</s-l><s-l>अभीशवो हयाश्चैव तथोभौ पार्ष्णिसारथी ॥ २८ ॥</s-l></s-lg><s-lg><s-l>एतत्कुरु महेष्वास राधेय यदि शक्यते ।</s-l><s-l>अथैनं विमुखीकृत्य पश्चात्प्रहरणं कुरु ॥ २९ ॥</s-l></s-lg><s-lg><s-l>सधनुष्को न शक्योऽयमपि जेतुं सुरासुरैः ।</s-l><s-l>विरथं विधनुष्कं च कुरुष्वैनं यदीच्छसि ॥ ३० ॥</s-l></s-lg><s-lg><s-l>तदाचार्यवचः श्रुत्वा कर्णो वैकर्तनस्त्वरन् ।</s-l><s-l>अस्यतो लघुहस्तस्य पृषत्कैर्धनुराच्छिनत् ॥ ३१ ॥</s-l></s-lg><s-lg><s-l>अश्वानस्यावधीद्भोजो गौतमः पार्ष्णिसारथी ।</s-l><s-l>शेषास्तु छिन्नधन्वानं शरवर्षैरवाकिरन् ॥ ३२ ॥</s-l></s-lg><s-lg><s-l>त्वरमाणास्त्वराकाले विरथं षण्महारथाः ।</s-l><s-l>शरवर्षैरकरुणा बालमेकमवाकिरन् ॥ ३३ ॥</s-l></s-lg><s-lg><s-l>स छिन्नधन्वा विरथः स्वधर्ममनुपालयन् ।</s-l><s-l>खड्गचर्मधरः श्रीमानुत्पपात विहायसम् ॥ ३४ ॥</s-l></s-lg><s-lg><s-l>मार्गैः स कैशिकाद्यैश्च लाघवेन बलेन च ।</s-l><s-l>आर्जुनिर्व्यचरद्व्योम्नि भृशं वै पक्षिराडिव ॥ ३५ ॥</s-l></s-lg><s-lg><s-l>मय्येव निपतत्येष सासिरित्यूर्ध्वदृष्टयः ।</s-l><s-l>विव्यधुस्तं महेष्वासाः समरे छिद्रदर्शिनः ॥ ३६ ॥</s-l></s-lg><s-lg><s-l>तस्य द्रोणोऽच्छिनन्मुष्टौ खड्गं मणिमयत्सरुम् ।</s-l><s-l>राधेयो निशितैर्बाणैर्व्यधमच्चर्म चोत्तमम् ॥ ३७ ॥</s-l></s-lg><s-lg><s-l>व्यसिचर्मेषुपूर्णाङ्गः सोऽन्तरिक्षात्पुनः क्षितिम् ।</s-l><s-l>आस्थितश्चक्रमुद्यम्य द्रोणं क्रुद्धोऽभ्यधावत ॥ ३८ ॥</s-l></s-lg><s-lg><s-l>स चक्ररेणूज्ज्वलशोभिताङ्गो बभावतीवोन्नतचक्रपाणिः ।</s-l><s-l>रणेऽभिमन्युः क्षणदासुभद्रः स वासुभद्रानुकृतिं प्रकुर्वन् ॥ ३९ ॥</s-l></s-lg><s-lg><s-l>स्रुतरुधिरकृतैकरागवक्त्रो भ्रुकुटिपुटाकुटिलोऽतिसिंहनादः ।</s-l><s-l>प्रभुरमितबलो रणेऽभिमन्युर्नृपवरमध्यगतो भृशं व्यराजत् ॥ ४० ॥</s-l></s-lg>