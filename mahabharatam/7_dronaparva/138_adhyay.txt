<s-lg><s-l> संजय उवाच ।</s-l><s-l>वर्तमाने तथा युद्धे घोररूपे भयावहे ।</s-l><s-l>तमसा संवृते लोके रजसा च महीपते ।</s-l><s-l>नापश्यन्त रणे योधाः परस्परमवस्थिताः ॥ १ ॥</s-l></s-lg><s-lg><s-l>अनुमानेन संज्ञाभिर्युद्धं तद्ववृते महत् ।</s-l><s-l>नरनागाश्वमथनं परमं लोमहर्षणम् ॥ २ ॥</s-l></s-lg><s-lg><s-l>द्रोणकर्णकृपा वीरा भीमपार्षतसात्यकाः ।</s-l><s-l>अन्योन्यं क्षोभयामासुः सैन्यानि नृपसत्तम ॥ ३ ॥</s-l></s-lg><s-lg><s-l>वध्यमानानि सैन्यानि समन्तात्तैर्महारथैः ।</s-l><s-l>तमसा रजसा चैव समन्ताद्विप्रदुद्रुवुः ॥ ४ ॥</s-l></s-lg><s-lg><s-l>ते सर्वतो विद्रवन्तो योधा वित्रस्तचेतसः ।</s-l><s-l>अहन्यन्त महाराज धावमानाश्च संयुगे ॥ ५ ॥</s-l></s-lg><s-lg><s-l>महारथसहस्राणि जघ्नुरन्योन्यमाहवे ।</s-l><s-l>अन्धे तमसि मूढानि पुत्रस्य तव मन्त्रिते ॥ ६ ॥</s-l></s-lg><s-lg><s-l>ततः सर्वाणि सैन्यानि सेनागोपाश्च भारत ।</s-l><s-l>व्यमुह्यन्त रणे तत्र तमसा संवृते सति ॥ ७ ॥</s-l></s-lg><s-lg><s-l> धृतराष्ट्र उवाच ।</s-l><s-l>तेषां संलोड्यमानानां पाण्डवैर्निहतौजसाम् ।</s-l><s-l>अन्धे तमसि मग्नानामासीत्का वो मतिस्तदा ॥ ८ ॥</s-l></s-lg><s-lg><s-l>कथं प्रकाशस्तेषां वा मम सैन्येषु वा पुनः ।</s-l><s-l>बभूव लोके तमसा तथा संजय संवृते ॥ ९ ॥</s-l></s-lg><s-lg><s-l> संजय उवाच ।</s-l><s-l>ततः सर्वाणि सैन्यानि हतशिष्टानि यानि वै ।</s-l><s-l>सेनागोप्तॄनथादिश्य पुनर्व्यूहमकल्पयत् ॥ १० ॥</s-l></s-lg><s-lg><s-l>द्रोणः पुरस्ताज्जघने तु शल्यस्तथा द्रौणिः पार्श्वतः सौबलश्च ।</s-l><s-l>स्वयं तु सर्वाणि बलानि राजन्राजाभ्ययाद्गोपयन्वै निशायाम् ॥ ११ ॥</s-l></s-lg><s-lg><s-l>उवाच सर्वांश्च पदातिसंघान्दुर्योधनः पार्थिव सान्त्वपूर्वम् ।</s-l><s-l>उत्सृज्य सर्वे परमायुधानि गृह्णीत हस्तैर्ज्वलितान्प्रदीपान् ॥ १२ ॥</s-l></s-lg><s-lg><s-l>ते चोदिताः पार्थिवसत्तमेन ततः प्रहृष्टा जगृहुः प्रदीपान् ।</s-l><s-l>सा भूय एव ध्वजिनी विभक्ता व्यरोचताग्निप्रभया निशायाम् ॥ १३ ॥</s-l></s-lg><s-lg><s-l>महाधनैराभरणैश्च दिव्यैः शस्त्रैः प्रदीप्तैरभिसंपतद्भिः ।</s-l><s-l>क्षणेन सर्वे विहिताः प्रदीपा व्यदीपयंश्च ध्वजिनीं तदाशु ॥ १४ ॥</s-l></s-lg><s-lg><s-l>सर्वास्तु सेना व्यतिसेव्यमानाः पदातिभिः पावकतैलहस्तैः ।</s-l><s-l>प्रकाश्यमाना ददृशुर्निशायां यथान्तरिक्षे जलदास्तडिद्भिः ॥ १५ ॥</s-l></s-lg><s-lg><s-l>प्रकाशितायां तु तथा ध्वजिन्यां द्रोणोऽग्निकल्पः प्रतपन्समन्तात् ।</s-l><s-l>रराज राजेन्द्र सुवर्णवर्मा मध्यं गतः सूर्य इवांशुमाली ॥ १६ ॥</s-l></s-lg><s-lg><s-l>जाम्बूनदेष्वाभरणेषु चैव निष्केषु शुद्धेषु शरावरेषु ।</s-l><s-l>पीतेषु शस्त्रेषु च पावकस्य प्रतिप्रभास्तत्र ततो बभूवुः ॥ १७ ॥</s-l></s-lg><s-lg><s-l>गदाश्च शैक्याः परिघाश्च शुभ्रा रथेषु शक्त्यश्च विवर्तमानाः ।</s-l><s-l>प्रतिप्रभा रश्मिभिराजमीढ पुनः पुनः संजनयन्ति दीप्ताः ॥ १८ ॥</s-l></s-lg><s-lg><s-l>छत्राणि बालव्यजनानुषङ्गा दीप्ता महोल्काश्च तथैव राजन् ।</s-l><s-l>व्याघूर्णमानाश्च सुवर्णमाला व्यायच्छतां तत्र तदा विरेजुः ॥ १९ ॥</s-l></s-lg><s-lg><s-l>शस्त्रप्रभाभिश्च विराजमानं दीपप्रभाभिश्च तदा बलं तत् ।</s-l><s-l>प्रकाशितं चाभरणप्रभाभिर्भृशं प्रकाशं नृपते बभूव ॥ २० ॥</s-l></s-lg><s-lg><s-l>पीतानि शस्त्राण्यसृगुक्षितानि वीरावधूतानि तनुद्रुहाणि ।</s-l><s-l>दीप्तां प्रभां प्राजनयन्त तत्र तपात्यये विद्युदिवान्तरिक्षे ॥ २१ ॥</s-l></s-lg><s-lg><s-l>प्रकम्पितानामभिघातवेगैरभिघ्नतां चापततां जवेन ।</s-l><s-l>वक्त्राण्यशोभन्त तदा नराणां वाय्वीरितानीव महाम्बुजानि ॥ २२ ॥</s-l></s-lg><s-lg><s-l>महावने दाव इव प्रदीप्ते यथा प्रभा भास्करस्यापि नश्येत् ।</s-l><s-l>तथा तवासीद्ध्वजिनी प्रदीप्ता महाभये भारत भीमरूपा ॥ २३ ॥</s-l></s-lg><s-lg><s-l>तत्संप्रदीप्तं बलमस्मदीयं निशाम्य पार्थास्त्वरितास्तथैव ।</s-l><s-l>सर्वेषु सैन्येषु पदातिसंघानचोदयंस्तेऽथ चक्रुः प्रदीपान् ॥ २४ ॥</s-l></s-lg><s-lg><s-l>गजे गजे सप्त कृताः प्रदीपा रथे रथे चैव दश प्रदीपाः ।</s-l><s-l>द्वावश्वपृष्ठे परिपार्श्वतोऽन्ये ध्वजेषु चान्ये जघनेषु चान्ये ॥ २५ ॥</s-l></s-lg><s-lg><s-l>सेनासु सर्वासु च पार्श्वतोऽन्ये पश्चात्पुरस्ताच्च समन्ततश्च ।</s-l><s-l>मध्ये तथान्ये ज्वलिताग्निहस्ताः सेनाद्वयेऽपि स्म नरा विचेरुः ॥ २६ ॥</s-l></s-lg><s-lg><s-l>सर्वेषु सैन्येषु पदातिसंघा व्यामिश्रिता हस्तिरथाश्ववृन्दैः ।</s-l><s-l>मध्ये तथान्ये ज्वलिताग्निहस्ता व्यदीपयन्पाण्डुसुतस्य सेनाम् ॥ २७ ॥</s-l></s-lg><s-lg><s-l>तेन प्रदीप्तेन तथा प्रदीप्तं बलं तदासीद्बलवद्बलेन ।</s-l><s-l>भाः कुर्वता भानुमता ग्रहेण दिवाकरेणाग्निरिवाभितप्तः ॥ २८ ॥</s-l></s-lg><s-lg><s-l>तयोः प्रभाः पृथिवीमन्तरिक्षं सर्वा व्यतिक्रम्य दिशश्च वृद्धाः ।</s-l><s-l>तेन प्रकाशेन भृशं प्रकाशं बभूव तेषां तव चैव सैन्यम् ॥ २९ ॥</s-l></s-lg><s-lg><s-l>तेन प्रकाशेन दिवंगमेन संबोधिता देवगणाश्च राजन् ।</s-l><s-l>गन्धर्वयक्षासुरसिद्धसंघाः समागमन्नप्सरसश्च सर्वाः ॥ ३० ॥</s-l></s-lg><s-lg><s-l>तद्देवगन्धर्वसमाकुलं च यक्षासुरेन्द्राप्सरसां गणैश्च ।</s-l><s-l>हतैश्च वीरैर्दिवमारुहद्भिरायोधनं दिव्यकल्पं बभूव ॥ ३१ ॥</s-l></s-lg><s-lg><s-l>रथाश्वनागाकुलदीपदीप्तं संरब्धयोधाहतविद्रुताश्वम् ।</s-l><s-l>महद्बलं व्यूढरथाश्वनागं सुरासुरव्यूहसमं बभूव ॥ ३२ ॥</s-l></s-lg><s-lg><s-l>तच्छक्तिसंघाकुलचण्डवातं महारथाभ्रं रथवाजिघोषम् ।</s-l><s-l>शस्त्रौघवर्षं रुधिराम्बुधारं निशि प्रवृत्तं नरदेवयुद्धम् ॥ ३३ ॥</s-l></s-lg><s-lg><s-l>तस्मिन्महाग्निप्रतिमो महात्मा संतापयन्पाण्डवान्विप्रमुख्यः ।</s-l><s-l>गभस्तिभिर्मध्यगतो यथार्को वर्षात्यये तद्वदभून्नरेन्द्र ॥ ३४ ॥</s-l></s-lg>