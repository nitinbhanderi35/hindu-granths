<s-lg><s-l> संजय उवाच ।</s-l><s-l>प्रविष्टयोर्महाराज पार्थवार्ष्णेययोस्तदा ।</s-l><s-l>दुर्योधने प्रयाते च पृष्ठतः पुरुषर्षभे ॥ १ ॥</s-l></s-lg><s-lg><s-l>जवेनाभ्यद्रवन्द्रोणं महता निस्वनेन च ।</s-l><s-l>पाण्डवाः सोमकैः सार्धं ततो युद्धमवर्तत ॥ २ ॥</s-l></s-lg><s-lg><s-l>तद्युद्धमभवद्घोरं तुमुलं लोमहर्षणम् ।</s-l><s-l>पाञ्चालानां कुरूणां च व्यूहस्य पुरतोऽद्भुतम् ॥ ३ ॥</s-l></s-lg><s-lg><s-l>राजन्कदाचिन्नास्माभिर्दृष्टं तादृङ्न च श्रुतम् ।</s-l><s-l>यादृङ्मध्यगते सूर्ये युद्धमासीद्विशां पते ॥ ४ ॥</s-l></s-lg><s-lg><s-l>धृष्टद्युम्नमुखाः पार्था व्यूढानीकाः प्रहारिणः ।</s-l><s-l>द्रोणस्य सैन्यं ते सर्वे शरवर्षैरवाकिरन् ॥ ५ ॥</s-l></s-lg><s-lg><s-l>वयं द्रोणं पुरस्कृत्य सर्वशस्त्रभृतां वरम् ।</s-l><s-l>पार्षतप्रमुखान्पार्थानभ्यवर्षाम सायकैः ॥ ६ ॥</s-l></s-lg><s-lg><s-l>महामेघाविवोदीर्णौ मिश्रवातौ हिमात्यये ।</s-l><s-l>सेनाग्रे विप्रकाशेते रुचिरे रथभूषिते ॥ ७ ॥</s-l></s-lg><s-lg><s-l>समेत्य तु महासेने चक्रतुर्वेगमुत्तमम् ।</s-l><s-l>जाह्नवीयमुने नद्यौ प्रावृषीवोल्बणोदके ॥ ८ ॥</s-l></s-lg><s-lg><s-l>नानाशस्त्रपुरोवातो द्विपाश्वरथसंवृतः ।</s-l><s-l>गदाविद्युन्महारौद्रः संग्रामजलदो महान् ॥ ९ ॥</s-l></s-lg><s-lg><s-l>भारद्वाजानिलोद्धूतः शरधारासहस्रवान् ।</s-l><s-l>अभ्यवर्षन्महारौद्रः पाण्डुसेनाग्निमुद्धतम् ॥ १० ॥</s-l></s-lg><s-lg><s-l>समुद्रमिव घर्मान्ते विवान्घोरो महानिलः ।</s-l><s-l>व्यक्षोभयदनीकानि पाण्डवानां द्विजोत्तमः ॥ ११ ॥</s-l></s-lg><s-lg><s-l>तेऽपि सर्वप्रयत्नेन द्रोणमेव समाद्रवन् ।</s-l><s-l>बिभित्सन्तो महासेतुं वार्योघाः प्रबला इव ॥ १२ ॥</s-l></s-lg><s-lg><s-l>वारयामास तान्द्रोणो जलौघानचलो यथा ।</s-l><s-l>पाण्डवान्समरे क्रुद्धान्पाञ्चालांश्च सकेकयान् ॥ १३ ॥</s-l></s-lg><s-lg><s-l>अथापरेऽपि राजानः परावृत्य समन्ततः ।</s-l><s-l>महाबला रणे शूराः पाञ्चालानन्ववारयन् ॥ १४ ॥</s-l></s-lg><s-lg><s-l>ततो रणे नरव्याघ्रः पार्षतः पाण्डवैः सह ।</s-l><s-l>संजघानासकृद्द्रोणं बिभित्सुररिवाहिनीम् ॥ १५ ॥</s-l></s-lg><s-lg><s-l>यथैव शरवर्षाणि द्रोणो वर्षति पार्षते ।</s-l><s-l>तथैव शरवर्षाणि धृष्टद्युम्नोऽभ्यवर्षत ॥ १६ ॥</s-l></s-lg><s-lg><s-l>सनिस्त्रिंशपुरोवातः शक्तिप्रासर्ष्टिसंवृतः ।</s-l><s-l>ज्याविद्युच्चापसंह्रादो धृष्टद्युम्नबलाहकः ॥ १७ ॥</s-l></s-lg><s-lg><s-l>शरधाराश्मवर्षाणि व्यसृजत्सर्वतोदिशम् ।</s-l><s-l>निघ्नन्रथवराश्वौघांश्छादयामास वाहिनीम् ॥ १८ ॥</s-l></s-lg><s-lg><s-l>यं यमार्छच्छरैर्द्रोणः पाण्डवानां रथव्रजम् ।</s-l><s-l>ततस्ततः शरैर्द्रोणमपाकर्षत पार्षतः ॥ १९ ॥</s-l></s-lg><s-lg><s-l>तथा तु यतमानस्य द्रोणस्य युधि भारत ।</s-l><s-l>धृष्टद्युम्नं समासाद्य त्रिधा सैन्यमभिद्यत ॥ २० ॥</s-l></s-lg><s-lg><s-l>भोजमेके न्यवर्तन्त जलसंधमथापरे ।</s-l><s-l>पाण्डवैर्हन्यमानाश्च द्रोणमेवापरेऽव्रजन् ॥ २१ ॥</s-l></s-lg><s-lg><s-l>सैन्यान्यघटयद्यानि द्रोणस्तु रथिनां वरः ।</s-l><s-l>व्यधमच्चापि तान्यस्य धृष्टद्युम्नो महारथः ॥ २२ ॥</s-l></s-lg><s-lg><s-l>धार्तराष्ट्रास्त्रिधाभूता वध्यन्ते पाण्डुसृञ्जयैः ।</s-l><s-l>अगोपाः पशवोऽरण्ये बहुभिः श्वापदैरिव ॥ २३ ॥</s-l></s-lg><s-lg><s-l>कालः संग्रसते योधान्धृष्टद्युम्नेन मोहितान् ।</s-l><s-l>संग्रामे तुमुले तस्मिन्निति संमेनिरे जनाः ॥ २४ ॥</s-l></s-lg><s-lg><s-l>कुनृपस्य यथा राष्ट्रं दुर्भिक्षव्याधितस्करैः ।</s-l><s-l>द्राव्यते तद्वदापन्ना पाण्डवैस्तव वाहिनी ॥ २५ ॥</s-l></s-lg><s-lg><s-l>अर्करश्मिप्रभिन्नेषु शस्त्रेषु कवचेषु च ।</s-l><s-l>चक्षूंषि प्रतिहन्यन्ते सैन्येन रजसा तथा ॥ २६ ॥</s-l></s-lg><s-lg><s-l>त्रिधाभूतेषु सैन्येषु वध्यमानेषु पाण्डवैः ।</s-l><s-l>अमर्षितस्ततो द्रोणः पाञ्चालान्व्यधमच्छरैः ॥ २७ ॥</s-l></s-lg><s-lg><s-l>मृद्नतस्तान्यनीकानि निघ्नतश्चापि सायकैः ।</s-l><s-l>बभूव रूपं द्रोणस्य कालाग्नेरिव दीप्यतः ॥ २८ ॥</s-l></s-lg><s-lg><s-l>रथं नागं हयं चापि पत्तिनश्च विशां पते ।</s-l><s-l>एकैकेनेषुणा संख्ये निर्बिभेद महारथः ॥ २९ ॥</s-l></s-lg><s-lg><s-l>पाण्डवानां तु सैन्येषु नास्ति कश्चित्स भारत ।</s-l><s-l>दधार यो रणे बाणान्द्रोणचापच्युताञ्शितान् ॥ ३० ॥</s-l></s-lg><s-lg><s-l>तत्पच्यमानमर्केण द्रोणसायकतापितम् ।</s-l><s-l>बभ्राम पार्षतं सैन्यं तत्र तत्रैव भारत ॥ ३१ ॥</s-l></s-lg><s-lg><s-l>तथैव पार्षतेनापि काल्यमानं बलं तव ।</s-l><s-l>अभवत्सर्वतो दीप्तं शुष्कं वनमिवाग्निना ॥ ३२ ॥</s-l></s-lg><s-lg><s-l>वध्यमानेषु सैन्येषु द्रोणपार्षतसायकैः ।</s-l><s-l>त्यक्त्वा प्राणान्परं शक्त्या प्रायुध्यन्त स्म सैनिकाः ॥ ३३ ॥</s-l></s-lg><s-lg><s-l>तावकानां परेषां च युध्यतां भरतर्षभ ।</s-l><s-l>नासीत्कश्चिन्महाराज योऽत्याक्षीत्संयुगं भयात् ॥ ३४ ॥</s-l></s-lg><s-lg><s-l>भीमसेनं तु कौन्तेयं सोदर्याः पर्यवारयन् ।</s-l><s-l>विविंशतिश्चित्रसेनो विकर्णश्च महारथः ॥ ३५ ॥</s-l></s-lg><s-lg><s-l>विन्दानुविन्दावावन्त्यौ क्षेमधूर्तिश्च वीर्यवान् ।</s-l><s-l>त्रयाणां तव पुत्राणां त्रय एवानुयायिनः ॥ ३६ ॥</s-l></s-lg><s-lg><s-l>बाह्लीकराजस्तेजस्वी कुलपुत्रो महारथः ।</s-l><s-l>सहसेनः सहामात्यो द्रौपदेयानवारयत् ॥ ३७ ॥</s-l></s-lg><s-lg><s-l>शैब्यो गोवासनो राजा योधैर्दशशतावरैः ।</s-l><s-l>काश्यस्याभिभुवः पुत्रं पराक्रान्तमवारयत् ॥ ३८ ॥</s-l></s-lg><s-lg><s-l>अजातशत्रुं कौन्तेयं ज्वलन्तमिव पावकम् ।</s-l><s-l>मद्राणामीश्वरः शल्यो राजा राजानमावृणोत् ॥ ३९ ॥</s-l></s-lg><s-lg><s-l>दुःशासनस्त्ववस्थाप्य स्वमनीकममर्षणः ।</s-l><s-l>सात्यकिं प्रययौ क्रुद्धः शूरो रथवरं युधि ॥ ४० ॥</s-l></s-lg><s-lg><s-l>स्वकेनाहमनीकेन संनद्धकवचावृतः ।</s-l><s-l>चतुःशतैर्महेष्वासैश्चेकितानमवारयम् ॥ ४१ ॥</s-l></s-lg><s-lg><s-l>शकुनिस्तु सहानीको माद्रीपुत्रमवारयत् ।</s-l><s-l>गान्धारकैः सप्तशतैश्चापशक्तिशरासिभिः ॥ ४२ ॥</s-l></s-lg><s-lg><s-l>विन्दानुविन्दावावन्त्यौ विराटं मत्स्यमार्छताम् ।</s-l><s-l>प्राणांस्त्यक्त्वा महेष्वासौ मित्रार्थेऽभ्युद्यतौ युधि ॥ ४३ ॥</s-l></s-lg><s-lg><s-l>शिखण्डिनं याज्ञसेनिं रुन्धानमपराजितम् ।</s-l><s-l>बाह्लिकः प्रतिसंयत्तः पराक्रान्तमवारयत् ॥ ४४ ॥</s-l></s-lg><s-lg><s-l>धृष्टद्युम्नं च पाञ्चाल्यं क्रूरैः सार्धं प्रभद्रकैः ।</s-l><s-l>आवन्त्यः सह सौवीरैः क्रुद्धरूपमवारयत् ॥ ४५ ॥</s-l></s-lg><s-lg><s-l>घटोत्कचं तथा शूरं राक्षसं क्रूरयोधिनम् ।</s-l><s-l>अलायुधोऽद्रवत्तूर्णं क्रुद्धमायान्तमाहवे ॥ ४६ ॥</s-l></s-lg><s-lg><s-l>अलम्बुसं राक्षसेन्द्रं कुन्तिभोजो महारथः ।</s-l><s-l>सैन्येन महता युक्तः क्रुद्धरूपमवारयत् ॥ ४७ ॥</s-l></s-lg><s-lg><s-l>सैन्धवः पृष्ठतस्त्वासीत्सर्वसैन्यस्य भारत ।</s-l><s-l>रक्षितः परमेष्वासैः कृपप्रभृतिभी रथैः ॥ ४८ ॥</s-l></s-lg><s-lg><s-l>तस्यास्तां चक्ररक्षौ द्वौ सैन्धवस्य बृहत्तमौ ।</s-l><s-l>द्रौणिर्दक्षिणतो राजन्सूतपुत्रश्च वामतः ॥ ४९ ॥</s-l></s-lg><s-lg><s-l>पृष्ठगोपास्तु तस्यासन्सौमदत्तिपुरोगमाः ।</s-l><s-l>कृपश्च वृषसेनश्च शलः शल्यश्च दुर्जयः ॥ ५० ॥</s-l></s-lg><s-lg><s-l>नीतिमन्तो महेष्वासाः सर्वे युद्धविशारदाः ।</s-l><s-l>सैन्धवस्य विधायैवं रक्षां युयुधिरे तदा ॥ ५१ ॥</s-l></s-lg>