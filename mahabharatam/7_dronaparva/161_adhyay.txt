<s-lg><s-l> संजय उवाच ।</s-l><s-l>त्रिभागमात्रशेषायां रात्र्यां युद्धमवर्तत ।</s-l><s-l>कुरूणां पाण्डवानां च संहृष्टानां विशां पते ॥ १ ॥</s-l></s-lg><s-lg><s-l>अथ चन्द्रप्रभां मुष्णन्नादित्यस्य पुरःसरः ।</s-l><s-l>अरुणोऽभ्युदयां चक्रे ताम्रीकुर्वन्निवाम्बरम् ॥ २ ॥</s-l></s-lg><s-lg><s-l>ततो द्वैधीकृते सैन्ये द्रोणः सोमकपाण्डवान् ।</s-l><s-l>अभ्यद्रवत्सपाञ्चालान्दुर्योधनपुरोगमः ॥ ३ ॥</s-l></s-lg><s-lg><s-l>द्वैधीभूतान्कुरून्दृष्ट्वा माधवोऽर्जुनमब्रवीत् ।</s-l><s-l>सपत्नान्सव्यतः कुर्मि सव्यसाचिन्निमान्कुरून् ॥ ४ ॥</s-l></s-lg><s-lg><s-l>स माधवमनुज्ञाय कुरुष्वेति धनंजयः ।</s-l><s-l>द्रोणकर्णौ महेष्वासौ सव्यतः पर्यवर्तत ॥ ५ ॥</s-l></s-lg><s-lg><s-l>अभिप्रायं तु कृष्णस्य ज्ञात्वा परपुरंजयः ।</s-l><s-l>आजिशीर्षगतं दृष्ट्वा भीमसेनं समासदत् ॥ ६ ॥</s-l></s-lg><s-lg><s-l> भीम उवाच ।</s-l><s-l>अर्जुनार्जुन बीभत्सो शृणु मे तत्त्वतो वचः ।</s-l><s-l>यदर्थं क्षत्रिया सूते तस्य कालोऽयमागतः ॥ ७ ॥</s-l></s-lg><s-lg><s-l>अस्मिंश्चेदागते काले श्रेयो न प्रतिपत्स्यसे ।</s-l><s-l>असंभावितरूपः सन्नानृशंस्यं करिष्यसि ॥ ८ ॥</s-l></s-lg><s-lg><s-l>सत्यश्रीधर्मयशसां वीर्येणानृण्यमाप्नुहि ।</s-l><s-l>भिन्ध्यनीकं युधां श्रेष्ठ सव्यसाचिन्निमान्कुरु ॥ ९ ॥</s-l></s-lg><s-lg><s-l> संजय उवाच ।</s-l><s-l>स सव्यसाची भीमेन चोदितः केशवेन च ।</s-l><s-l>कर्णद्रोणावतिक्रम्य समन्तात्पर्यवारयत् ॥ १० ॥</s-l></s-lg><s-lg><s-l>तमाजिशीर्षमायान्तं दहन्तं क्षत्रियर्षभान् ।</s-l><s-l>पराक्रान्तं पराक्रम्य यतन्तः क्षत्रियर्षभाः ।</s-l><s-l>नाशक्नुवन्वारयितुं वर्धमानमिवानलम् ॥ ११ ॥</s-l></s-lg><s-lg><s-l>अथ दुर्योधनः कर्णः शकुनिश्चापि सौबलः ।</s-l><s-l>अभ्यवर्षञ्शरव्रातैः कुन्तीपुत्रं धनंजयम् ॥ १२ ॥</s-l></s-lg><s-lg><s-l>तेषामस्त्राणि सर्वेषामुत्तमास्त्रविदां वरः ।</s-l><s-l>कदर्थीकृत्य राजेन्द्र शरवर्षैरवाकिरत् ॥ १३ ॥</s-l></s-lg><s-lg><s-l>अस्त्रैरस्त्राणि संवार्य लघुहस्तो धनंजयः ।</s-l><s-l>सर्वानविध्यन्निशितैर्दशभिर्दशभिः शरैः ॥ १४ ॥</s-l></s-lg><s-lg><s-l>उद्धूता रजसो वृष्टिः शरवृष्टिस्तथैव च ।</s-l><s-l>तमश्च घोरं शब्दश्च तदा समभवन्महान् ॥ १५ ॥</s-l></s-lg><s-lg><s-l>न द्यौर्न भूमिर्न दिशः प्राज्ञायन्त तथा गते ।</s-l><s-l>सैन्येन रजसा मूढं सर्वमन्धमिवाभवत् ॥ १६ ॥</s-l></s-lg><s-lg><s-l>नैव ते न वयं राजन्प्रज्ञासिष्म परस्परम् ।</s-l><s-l>उद्देशेन हि तेन स्म समयुध्यन्त पार्थिवाः ॥ १७ ॥</s-l></s-lg><s-lg><s-l>विरथा रथिनो राजन्समासाद्य परस्परम् ।</s-l><s-l>केशेषु समसज्जन्त कवचेषु भुजेषु च ॥ १८ ॥</s-l></s-lg><s-lg><s-l>हताश्वा हतसूताश्च निश्चेष्टा रथिनस्तदा ।</s-l><s-l>जीवन्त इव तत्र स्म व्यदृश्यन्त भयार्दिताः ॥ १९ ॥</s-l></s-lg><s-lg><s-l>हतान्गजान्समाश्लिष्य पर्वतानिव वाजिनः ।</s-l><s-l>गतसत्त्वा व्यदृश्यन्त तथैव सह सादिभिः ॥ २० ॥</s-l></s-lg><s-lg><s-l>ततस्त्वभ्यवसृत्यैव संग्रामादुत्तरां दिशम् ।</s-l><s-l>अतिष्ठदाहवे द्रोणो विधूम इव पावकः ॥ २१ ॥</s-l></s-lg><s-lg><s-l>तमाजिशीर्षादेकान्तमपक्रान्तं निशाम्य तु ।</s-l><s-l>समकम्पन्त सैन्यानि पाण्डवानां विशां पते ॥ २२ ॥</s-l></s-lg><s-lg><s-l>भ्राजमानं श्रिया युक्तं ज्वलन्तमिव तेजसा ।</s-l><s-l>द्रोणं दृष्ट्वारयस्त्रेसुश्चेलुर्मम्लुश्च मारिष ॥ २३ ॥</s-l></s-lg><s-lg><s-l>आह्वयन्तं परानीकं प्रभिन्नमिव वारणम् ।</s-l><s-l>नैनं शशंसिरे जेतुं दानवा वासवं यथा ॥ २४ ॥</s-l></s-lg><s-lg><s-l>केचिदासन्निरुत्साहाः केचित्क्रुद्धा मनस्विनः ।</s-l><s-l>विस्मिताश्चाभवन्केचित्केचिदासन्नमर्षिताः ॥ २५ ॥</s-l></s-lg><s-lg><s-l>हस्तैर्हस्ताग्रमपरे प्रत्यपिंषन्नराधिपाः ।</s-l><s-l>अपरे दशनैरोष्ठानदशन्क्रोधमूर्छिताः ॥ २६ ॥</s-l></s-lg><s-lg><s-l>व्याक्षिपन्नायुधानन्ये ममृदुश्चापरे भुजान् ।</s-l><s-l>अन्ये चान्वपतन्द्रोणं त्यक्तात्मानो महौजसः ॥ २७ ॥</s-l></s-lg><s-lg><s-l>पाञ्चालास्तु विशेषेण द्रोणसायकपीडिताः ।</s-l><s-l>समसज्जन्त राजेन्द्र समरे भृशवेदनाः ॥ २८ ॥</s-l></s-lg><s-lg><s-l>ततो विराटद्रुपदौ द्रोणं प्रतिययू रणे ।</s-l><s-l>तथा चरन्तं संग्रामे भृशं समरदुर्जयम् ॥ २९ ॥</s-l></s-lg><s-lg><s-l>द्रुपदस्य ततः पौत्रास्त्रय एव विशां पते ।</s-l><s-l>चेदयश्च महेष्वासा द्रोणमेवाभ्ययुर्युधि ॥ ३० ॥</s-l></s-lg><s-lg><s-l>तेषां द्रुपदपौत्राणां त्रयाणां निशितैः शरैः ।</s-l><s-l>त्रिभिर्द्रोणोऽहरत्प्राणांस्ते हता न्यपतन्भुवि ॥ ३१ ॥</s-l></s-lg><s-lg><s-l>ततो द्रोणोऽजयद्युद्धे चेदिकेकयसृञ्जयान् ।</s-l><s-l>मत्स्यांश्चैवाजयत्सर्वान्भारद्वाजो महारथः ॥ ३२ ॥</s-l></s-lg><s-lg><s-l>ततस्तु द्रुपदः क्रोधाच्छरवर्षमवाकिरत् ।</s-l><s-l>द्रोणं प्रति महाराज विराटश्चैव संयुगे ॥ ३३ ॥</s-l></s-lg><s-lg><s-l>ततो द्रोणः सुपीताभ्यां भल्लाभ्यामरिमर्दनः ।</s-l><s-l>द्रुपदं च विराटं च प्रैषीद्वैवस्वतक्षयम् ॥ ३४ ॥</s-l></s-lg><s-lg><s-l>हते विराटे द्रुपदे केकयेषु तथैव च ।</s-l><s-l>तथैव चेदिमत्स्येषु पाञ्चालेषु तथैव च ।</s-l><s-l>हतेषु त्रिषु वीरेषु द्रुपदस्य च नप्तृषु ॥ ३५ ॥</s-l></s-lg><s-lg><s-l>द्रोणस्य कर्म तद्दृष्ट्वा कोपदुःखसमन्वितः ।</s-l><s-l>शशाप रथिनां मध्ये धृष्टद्युम्नो महामनाः ॥ ३६ ॥</s-l></s-lg><s-lg><s-l>इष्टापूर्तात्तथा क्षात्राद्ब्राह्मण्याच्च स नश्यतु ।</s-l><s-l>द्रोणो यस्याद्य मुच्येत यो वा द्रोणात्पराङ्मुखः ॥ ३७ ॥</s-l></s-lg><s-lg><s-l>इति तेषां प्रतिश्रुत्य मध्ये सर्वधनुष्मताम् ।</s-l><s-l>आयाद्द्रोणं सहानीकः पाञ्चाल्यः परवीरहा ।</s-l><s-l>पाञ्चालास्त्वेकतो द्रोणमभ्यघ्नन्पाण्डवान्यतः ॥ ३८ ॥</s-l></s-lg><s-lg><s-l>दुर्योधनश्च कर्णश्च शकुनिश्चापि सौबलः ।</s-l><s-l>सोदर्याश्च यथा मुख्यास्तेऽरक्षन्द्रोणमाहवे ॥ ३९ ॥</s-l></s-lg><s-lg><s-l>रक्ष्यमाणं तथा द्रोणं समरे तैर्महात्मभिः ।</s-l><s-l>यतमानापि पाञ्चाला न शेकुः प्रतिवीक्षितुम् ॥ ४० ॥</s-l></s-lg><s-lg><s-l>तत्राक्रुध्यद्भीमसेनो धृष्टद्युम्नस्य मारिष ।</s-l><s-l>स एनं वाग्भिरुग्राभिस्ततक्ष पुरुषर्षभ ॥ ४१ ॥</s-l></s-lg><s-lg><s-l>द्रुपदस्य कुले जातः सर्वास्त्रेष्वस्त्रवित्तमः ।</s-l><s-l>कः क्षत्रियो मन्यमानः प्रेक्षेतारिमवस्थितम् ॥ ४२ ॥</s-l></s-lg><s-lg><s-l>पितृपुत्रवधं प्राप्य पुमान्कः परिहापयेत् ।</s-l><s-l>विशेषतस्तु शपथं शपित्वा राजसंसदि ॥ ४३ ॥</s-l></s-lg><s-lg><s-l>एष वैश्वानर इव समिद्धः स्वेन तेजसा ।</s-l><s-l>शरचापेन्धनो द्रोणः क्षत्रं दहति तेजसा ॥ ४४ ॥</s-l></s-lg><s-lg><s-l>पुरा करोति निःशेषां पाण्डवानामनीकिनीम् ।</s-l><s-l>स्थिताः पश्यत मे कर्म द्रोणमेव व्रजाम्यहम् ॥ ४५ ॥</s-l></s-lg><s-lg><s-l>इत्युक्त्वा प्राविशत्क्रुद्धो द्रोणानीकं वृकोदरः ।</s-l><s-l>दृढैः पूर्णायतोत्सृष्टैर्द्रावयंस्तव वाहिनीम् ॥ ४६ ॥</s-l></s-lg><s-lg><s-l>धृष्टद्युम्नोऽपि पाञ्चाल्यः प्रविश्य महतीं चमूम् ।</s-l><s-l>आससाद रणे द्रोणं तदासीत्तुमुलं महत् ॥ ४७ ॥</s-l></s-lg><s-lg><s-l>नैव नस्तादृशं युद्धं दृष्टपूर्वं न च श्रुतम् ।</s-l><s-l>यथा सूर्योदये राजन्समुत्पिञ्जोऽभवन्महान् ॥ ४८ ॥</s-l></s-lg><s-lg><s-l>संसक्तानि व्यदृश्यन्त रथवृन्दानि मारिष ।</s-l><s-l>हतानि च विकीर्णानि शरीराणि शरीरिणाम् ॥ ४९ ॥</s-l></s-lg><s-lg><s-l>केचिदन्यत्र गच्छन्तः पथि चान्यैरुपद्रुताः ।</s-l><s-l>विमुखाः पृष्ठतश्चान्ये ताड्यन्ते पार्श्वतोऽपरे ॥ ५० ॥</s-l></s-lg><s-lg><s-l>तथा संसक्तयुद्धं तदभवद्भृशदारुणम् ।</s-l><s-l>अथ संध्यागतः सूर्यः क्षणेन समपद्यत ॥ ५१ ॥</s-l></s-lg>