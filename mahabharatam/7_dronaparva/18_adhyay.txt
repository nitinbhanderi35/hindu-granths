<s-lg><s-l> संजय उवाच ।</s-l><s-l>दृष्ट्वा तु संनिवृत्तांस्तान्संशप्तकगणान्पुनः ।</s-l><s-l>वासुदेवं महात्मानमर्जुनः समभाषत ॥ १ ॥</s-l></s-lg><s-lg><s-l>चोदयाश्वान्हृषीकेश संशप्तकगणान्प्रति ।</s-l><s-l>नैते हास्यन्ति संग्रामं जीवन्त इति मे मतिः ॥ २ ॥</s-l></s-lg><s-lg><s-l>पश्य मेऽस्त्रबलं घोरं बाह्वोरिष्वसनस्य च ।</s-l><s-l>अद्यैतान्पातयिष्यामि क्रुद्धो रुद्रः पशूनिव ॥ ३ ॥</s-l></s-lg><s-lg><s-l>ततः कृष्णः स्मितं कृत्वा परिणन्द्य शिवेन तम् ।</s-l><s-l>प्रावेशयत दुर्धर्षो यत्र यत्रैच्छदर्जुनः ॥ ४ ॥</s-l></s-lg><s-lg><s-l>बभ्राजे स रथोऽत्यर्थमुह्यमानो रणे तदा ।</s-l><s-l>उह्यमानमिवाकाशे विमानं पाण्डुरैर्हयैः ॥ ५ ॥</s-l></s-lg><s-lg><s-l>मण्डलानि ततश्चक्रे गतप्रत्यागतानि च ।</s-l><s-l>यथा शक्ररथो राजन्युद्धे देवासुरे पुरा ॥ ६ ॥</s-l></s-lg><s-lg><s-l>अथ नारायणाः क्रुद्धा विविधायुधपाणयः ।</s-l><s-l>छादयन्तः शरव्रातैः परिवव्रुर्धनंजयम् ॥ ७ ॥</s-l></s-lg><s-lg><s-l>अदृश्यं च मुहूर्तेन चक्रुस्ते भरतर्षभ ।</s-l><s-l>कृष्णेन सहितं युद्धे कुन्तीपुत्रं धनंजयम् ॥ ८ ॥</s-l></s-lg><s-lg><s-l>क्रुद्धस्तु फल्गुनः संख्ये द्विगुणीकृतविक्रमः ।</s-l><s-l>गाण्डीवमुपसंमृज्य तूर्णं जग्राह संयुगे ॥ ९ ॥</s-l></s-lg><s-lg><s-l>बद्ध्वा च भृकुटीं वक्त्रे क्रोधस्य प्रतिलक्षणम् ।</s-l><s-l>देवदत्तं महाशङ्खं पूरयामास पाण्डवः ॥ १० ॥</s-l></s-lg><s-lg><s-l>अथास्त्रमरिसंघघ्नं त्वाष्ट्रमभ्यस्यदर्जुनः ।</s-l><s-l>ततो रूपसहस्राणि प्रादुरासन्पृथक्पृथक् ॥ ११ ॥</s-l></s-lg><s-lg><s-l>आत्मनः प्रतिरूपैस्तैर्नानारूपैर्विमोहिताः ।</s-l><s-l>अन्योन्यमर्जुनं मत्वा स्वमात्मानं च जघ्निरे ॥ १२ ॥</s-l></s-lg><s-lg><s-l>अयमर्जुनोऽयं गोविन्द इमौ यादवपाण्डवौ ।</s-l><s-l>इति ब्रुवाणाः संमूढा जघ्नुरन्योन्यमाहवे ॥ १३ ॥</s-l></s-lg><s-lg><s-l>मोहिताः परमास्त्रेण क्षयं जग्मुः परस्परम् ।</s-l><s-l>अशोभन्त रणे योधाः पुष्पिता इव किंशुकाः ॥ १४ ॥</s-l></s-lg><s-lg><s-l>ततः शरसहस्राणि तैर्विमुक्तानि भस्मसात् ।</s-l><s-l>कृत्वा तदस्त्रं तान्वीराननयद्यमसादनम् ॥ १५ ॥</s-l></s-lg><s-lg><s-l>अथ प्रहस्य बीभत्सुर्ललित्थान्मालवानपि ।</s-l><s-l>माचेल्लकांस्त्रिगर्तांश्च यौधेयांश्चार्दयच्छरैः ॥ १६ ॥</s-l></s-lg><s-lg><s-l>ते वध्यमाना वीरेण क्षत्रियाः कालचोदिताः ।</s-l><s-l>व्यसृजञ्शरवर्षाणि पार्थे नानाविधानि च ॥ १७ ॥</s-l></s-lg><s-lg><s-l>ततो नैवार्जुनस्तत्र न रथो न च केशवः ।</s-l><s-l>प्रत्यदृश्यत घोरेण शरवर्षेण संवृतः ॥ १८ ॥</s-l></s-lg><s-lg><s-l>ततस्ते लब्धलक्ष्यत्वादन्योन्यमभिचुक्रुशुः ।</s-l><s-l>हतौ कृष्णाविति प्रीता वासांस्यादुधुवुस्तदा ॥ १९ ॥</s-l></s-lg><s-lg><s-l>भेरीमृदङ्गशङ्खांश्च दध्मुर्वीराः सहस्रशः ।</s-l><s-l>सिंहनादरवांश्चोग्रांश्चक्रिरे तत्र मारिष ॥ २० ॥</s-l></s-lg><s-lg><s-l>ततः प्रसिष्विदे कृष्णः खिन्नश्चार्जुनमब्रवीत् ।</s-l><s-l>क्वासि पार्थ न पश्ये त्वां कच्चिज्जीवसि शत्रुहन् ॥ २१ ॥</s-l></s-lg><s-lg><s-l>तस्य तं मानुषं भावं भावज्ञोऽऽज्ञाय पाण्डवः ।</s-l><s-l>वायव्यास्त्रेण तैरस्तां शरवृष्टिमपाहरत् ॥ २२ ॥</s-l></s-lg><s-lg><s-l>ततः संशप्तकव्रातान्साश्वद्विपरथायुधान् ।</s-l><s-l>उवाह भगवान्वायुः शुष्कपर्णचयानिव ॥ २३ ॥</s-l></s-lg><s-lg><s-l>उह्यमानास्तु ते राजन्बह्वशोभन्त वायुना ।</s-l><s-l>प्रडीनाः पक्षिणः काले वृक्षेभ्य इव मारिष ॥ २४ ॥</s-l></s-lg><s-lg><s-l>तांस्तथा व्याकुलीकृत्य त्वरमाणो धनंजयः ।</s-l><s-l>जघान निशितैर्बाणैः सहस्राणि शतानि च ॥ २५ ॥</s-l></s-lg><s-lg><s-l>शिरांसि भल्लैरहरद्बाहूनपि च सायुधान् ।</s-l><s-l>हस्तिहस्तोपमांश्चोरूञ्शरैरुर्व्यामपातयत् ॥ २६ ॥</s-l></s-lg><s-lg><s-l>पृष्ठच्छिन्नान्विचरणान्विमस्तिष्केक्षणाङ्गुलीन् ।</s-l><s-l>नानाङ्गावयवैर्हीनांश्चकारारीन्धनंजयः ॥ २७ ॥</s-l></s-lg><s-lg><s-l>गन्धर्वनगराकारान्विधिवत्कल्पितान्रथान् ।</s-l><s-l>शरैर्विशकलीकुर्वंश्चक्रे व्यश्वरथद्विपान् ॥ २८ ॥</s-l></s-lg><s-lg><s-l>मुण्डतालवनानीव तत्र तत्र चकाशिरे ।</s-l><s-l>छिन्नध्वजरथव्राताः केचित्केचित्क्वचित्क्वचित् ॥ २९ ॥</s-l></s-lg><s-lg><s-l>सोत्तरायुधिनो नागाः सपताकाङ्कुशायुधाः ।</s-l><s-l>पेतुः शक्राशनिहता द्रुमवन्त इवाचलाः ॥ ३० ॥</s-l></s-lg><s-lg><s-l>चामरापीडकवचाः स्रस्तान्त्रनयनासवः ।</s-l><s-l>सारोहास्तुरगाः पेतुः पार्थबाणहताः क्षितौ ॥ ३१ ॥</s-l></s-lg><s-lg><s-l>विप्रविद्धासिनखराश्छिन्नवर्मर्ष्टिशक्तयः ।</s-l><s-l>पत्तयश्छिन्नवर्माणः कृपणं शेरते हताः ॥ ३२ ॥</s-l></s-lg><s-lg><s-l>तैर्हतैर्हन्यमानैश्च पतद्भिः पतितैरपि ।</s-l><s-l>भ्रमद्भिर्निष्टनद्भिश्च घोरमायोधनं बभौ ॥ ३३ ॥</s-l></s-lg><s-lg><s-l>रजश्च महदुद्भूतं शान्तं रुधिरवृष्टिभिः ।</s-l><s-l>मही चाप्यभवद्दुर्गा कबन्धशतसंकुला ॥ ३४ ॥</s-l></s-lg><s-lg><s-l>तद्बभौ रौद्रबीभत्सं बीभत्सोर्यानमाहवे ।</s-l><s-l>आक्रीड इव रुद्रस्य घ्नतः कालात्यये पशून् ॥ ३५ ॥</s-l></s-lg><s-lg><s-l>ते वध्यमानाः पार्थेन व्याकुलाश्वरथद्विपाः ।</s-l><s-l>तमेवाभिमुखाः क्षीणाः शक्रस्यातिथितां गताः ॥ ३६ ॥</s-l></s-lg><s-lg><s-l>सा भूमिर्भरतश्रेष्ठ निहतैस्तैर्महारथैः ।</s-l><s-l>आस्तीर्णा संबभौ सर्वा प्रेतीभूतैः समन्ततः ॥ ३७ ॥</s-l></s-lg><s-lg><s-l>एतस्मिन्नन्तरे चैव प्रमत्ते सव्यसाचिनि ।</s-l><s-l>व्यूढानीकस्ततो द्रोणो युधिष्ठिरमुपाद्रवत् ॥ ३८ ॥</s-l></s-lg><s-lg><s-l>तं प्रत्यगृह्णंस्त्वरिता व्यूढानीकाः प्रहारिणः ।</s-l><s-l>युधिष्ठिरं परीप्सन्तस्तदासीत्तुमुलं महत् ॥ ३९ ॥</s-l></s-lg>