<s-lg><s-l> संजय उवाच ।</s-l><s-l>शृणुष्वैकमना राजन्यन्मां त्वं परिपृच्छसि ।</s-l><s-l>द्राव्यमाणे बले तस्मिन्हार्दिक्येन महात्मना ॥ १ ॥</s-l></s-lg><s-lg><s-l>लज्जयावनते चापि प्रहृष्टैश्चैव तावकैः ।</s-l><s-l>द्वीपो य आसीत्पाण्डूनामगाधे गाधमिच्छताम् ॥ २ ॥</s-l></s-lg><s-lg><s-l>श्रुत्वा तु निनदं भीमं तावकानां महाहवे ।</s-l><s-l>शैनेयस्त्वरितो राजन्कृतवर्माणमभ्ययात् ॥ ३ ॥</s-l></s-lg><s-lg><s-l>कृतवर्मा तु हार्दिक्यः शैनेयं निशितैः शरैः ।</s-l><s-l>अवाकिरत्सुसंक्रुद्धस्ततोऽक्रुध्यत सात्यकिः ॥ ४ ॥</s-l></s-lg><s-lg><s-l>ततः सुनिशितं भल्लं शैनेयः कृतवर्मणे ।</s-l><s-l>प्रेषयामास समरे शरांश्च चतुरोऽपरान् ॥ ५ ॥</s-l></s-lg><s-lg><s-l>ते तस्य जघ्निरे वाहान्भल्लेनास्याच्छिनद्धनुः ।</s-l><s-l>पृष्ठरक्षं तथा सूतमविध्यन्निशितैः शरैः ॥ ६ ॥</s-l></s-lg><s-lg><s-l>ततस्तं विरथं कृत्वा सात्यकिः सत्यविक्रमः ।</s-l><s-l>सेनामस्यार्दयामास शरैः संनतपर्वभिः ॥ ७ ॥</s-l></s-lg><s-lg><s-l>साभज्यताथ पृतना शैनेयशरपीडिता ।</s-l><s-l>ततः प्रायाद्वै त्वरितः सात्यकिः सत्यविक्रमः ॥ ८ ॥</s-l></s-lg><s-lg><s-l>शृणु राजन्यदकरोत्तव सैन्येषु वीर्यवान् ।</s-l><s-l>अतीत्य स महाराज द्रोणानीकमहार्णवम् ॥ ९ ॥</s-l></s-lg><s-lg><s-l>पराजित्य च संहृष्टः कृतवर्माणमाहवे ।</s-l><s-l>यन्तारमब्रवीच्छूरः शनैर्याहीत्यसंभ्रमम् ॥ १० ॥</s-l></s-lg><s-lg><s-l>दृष्ट्वा तु तव तत्सैन्यं रथाश्वद्विपसंकुलम् ।</s-l><s-l>पदातिजनसंपूर्णमब्रवीत्सारथिं पुनः ॥ ११ ॥</s-l></s-lg><s-lg><s-l>यदेतन्मेघसंकाशं द्रोणानीकस्य सव्यतः ।</s-l><s-l>सुमहत्कुञ्जरानीकं यस्य रुक्मरथो मुखम् ॥ १२ ॥</s-l></s-lg><s-lg><s-l>एते हि बहवः सूत दुर्निवार्याश्च संयुगे ।</s-l><s-l>दुर्योधनसमादिष्टा मदर्थे त्यक्तजीविताः ।</s-l><s-l>राजपुत्रा महेष्वासाः सर्वे विक्रान्तयोधिनः ॥ १३ ॥</s-l></s-lg><s-lg><s-l>त्रिगर्तानां रथोदाराः सुवर्णविकृतध्वजाः ।</s-l><s-l>मामेवाभिमुखा वीरा योत्स्यमाना व्यवस्थिताः ॥ १४ ॥</s-l></s-lg><s-lg><s-l>अत्र मां प्रापय क्षिप्रमश्वांश्चोदय सारथे ।</s-l><s-l>त्रिगर्तैः सह योत्स्यामि भारद्वाजस्य पश्यतः ॥ १५ ॥</s-l></s-lg><s-lg><s-l>ततः प्रायाच्छनैः सूतः सात्वतस्य मते स्थितः ।</s-l><s-l>रथेनादित्यवर्णेन भास्वरेण पताकिना ॥ १६ ॥</s-l></s-lg><s-lg><s-l>तमूहुः सारथेर्वश्या वल्गमाना हयोत्तमाः ।</s-l><s-l>वायुवेगसमाः संख्ये कुन्देन्दुरजतप्रभाः ॥ १७ ॥</s-l></s-lg><s-lg><s-l>आपतन्तं रथं तं तु शङ्खवर्णैर्हयोत्तमैः ।</s-l><s-l>परिवव्रुस्ततः शूरा गजानीकेन सर्वतः ।</s-l><s-l>किरन्तो विविधांस्तीक्ष्णान्सायकाँल्लघुवेधिनः ॥ १८ ॥</s-l></s-lg><s-lg><s-l>सात्वतोऽपि शितैर्बाणैर्गजानीकमयोधयत् ।</s-l><s-l>पर्वतानिव वर्षेण तपान्ते जलदो महान् ॥ १९ ॥</s-l></s-lg><s-lg><s-l>वज्राशनिसमस्पर्शैर्वध्यमानाः शरैर्गजाः ।</s-l><s-l>प्राद्रवन्रणमुत्सृज्य शिनिवीर्यसमीरितैः ॥ २० ॥</s-l></s-lg><s-lg><s-l>शीर्णदन्ता विरुधिरा भिन्नमस्तकपिण्डकाः ।</s-l><s-l>विशीर्णकर्णास्यकरा विनियन्तृपताकिनः ॥ २१ ॥</s-l></s-lg><s-lg><s-l>संभिन्नवर्मघण्टाश्च संनिकृत्तमहाध्वजाः ।</s-l><s-l>हतारोहा दिशो राजन्भेजिरे भ्रष्टकम्बलाः ॥ २२ ॥</s-l></s-lg><s-lg><s-l>रुवन्तो विविधान्रावाञ्जलदोपमनिस्वनाः ।</s-l><s-l>नाराचैर्वत्सदन्तैश्च सात्वतेन विदारिताः ॥ २३ ॥</s-l></s-lg><s-lg><s-l>तस्मिन्द्रुते गजानीके जलसंधो महारथः ।</s-l><s-l>यत्तः संप्रापयन्नागं रजताश्वरथं प्रति ॥ २४ ॥</s-l></s-lg><s-lg><s-l>रुक्मवर्णकरः शूरस्तपनीयाङ्गदः शुचिः ।</s-l><s-l>कुण्डली मुकुटी शङ्खी रक्तचन्दनरूषितः ॥ २५ ॥</s-l></s-lg><s-lg><s-l>शिरसा धारयन्दीप्तां तपनीयमयीं स्रजम् ।</s-l><s-l>उरसा धारयन्निष्कं कण्ठसूत्रं च भास्वरम् ॥ २६ ॥</s-l></s-lg><s-lg><s-l>चापं च रुक्मविकृतं विधुन्वन्गजमूर्धनि ।</s-l><s-l>अशोभत महाराज सविद्युदिव तोयदः ॥ २७ ॥</s-l></s-lg><s-lg><s-l>तमापतन्तं सहसा मागधस्य गजोत्तमम् ।</s-l><s-l>सात्यकिर्वारयामास वेलेवोद्वृत्तमर्णवम् ॥ २८ ॥</s-l></s-lg><s-lg><s-l>नागं निवारितं दृष्ट्वा शैनेयस्य शरोत्तमैः ।</s-l><s-l>अक्रुध्यत रणे राजञ्जलसंधो महाबलः ॥ २९ ॥</s-l></s-lg><s-lg><s-l>ततः क्रुद्धो महेष्वासो मार्गणैर्भारसाधनैः ।</s-l><s-l>अविध्यत शिनेः पौत्रं जलसंधो महोरसि ॥ ३० ॥</s-l></s-lg><s-lg><s-l>ततोऽपरेण भल्लेन पीतेन निशितेन च ।</s-l><s-l>अस्यतो वृष्णिवीरस्य निचकर्त शरासनम् ॥ ३१ ॥</s-l></s-lg><s-lg><s-l>सात्यकिं छिन्नधन्वानं प्रहसन्निव भारत ।</s-l><s-l>अविध्यन्मागधो वीरः पञ्चभिर्निशितैः शरैः ॥ ३२ ॥</s-l></s-lg><s-lg><s-l>स विद्धो बहुभिर्बाणैर्जलसंधेन वीर्यवान् ।</s-l><s-l>नाकम्पत महाबाहुस्तदद्भुतमिवाभवत् ॥ ३३ ॥</s-l></s-lg><s-lg><s-l>अचिन्तयन्वै स शरान्नात्यर्थं संभ्रमाद्बली ।</s-l><s-l>धनुरन्यत्समादाय तिष्ठ तिष्ठेत्युवाच ह ॥ ३४ ॥</s-l></s-lg><s-lg><s-l>एतावदुक्त्वा शैनेयो जलसंधं महोरसि ।</s-l><s-l>विव्याध षष्ट्या सुभृशं शराणां प्रहसन्निव ॥ ३५ ॥</s-l></s-lg><s-lg><s-l>क्षुरप्रेण च पीतेन मुष्टिदेशे महद्धनुः ।</s-l><s-l>जलसंधस्य चिच्छेद विव्याध च त्रिभिः शरैः ॥ ३६ ॥</s-l></s-lg><s-lg><s-l>जलसंधस्तु तत्त्यक्त्वा सशरं वै शरासनम् ।</s-l><s-l>तोमरं व्यसृजत्तूर्णं सात्यकिं प्रति मारिष ॥ ३७ ॥</s-l></s-lg><s-lg><s-l>स निर्भिद्य भुजं सव्यं माधवस्य महारणे ।</s-l><s-l>अभ्यगाद्धरणीं घोरः श्वसन्निव महोरगः ॥ ३८ ॥</s-l></s-lg><s-lg><s-l>निर्भिन्ने तु भुजे सव्ये सात्यकिः सत्यविक्रमः ।</s-l><s-l>त्रिंशद्भिर्विशिखैस्तीक्ष्णैर्जलसंधमताडयत् ॥ ३९ ॥</s-l></s-lg><s-lg><s-l>प्रगृह्य तु ततः खड्गं जलसंधो महाबलः ।</s-l><s-l>आर्षभं चर्म च महच्छतचन्द्रमलंकृतम् ।</s-l><s-l>तत आविध्य तं खड्गं सात्वतायोत्ससर्ज ह ॥ ४० ॥</s-l></s-lg><s-lg><s-l>शैनेयस्य धनुश्छित्त्वा स खड्गो न्यपतन्महीम् ।</s-l><s-l>अलातचक्रवच्चैव व्यरोचत महीं गतः ॥ ४१ ॥</s-l></s-lg><s-lg><s-l>अथान्यद्धनुरादाय सर्वकायावदारणम् ।</s-l><s-l>शालस्कन्धप्रतीकाशमिन्द्राशनिसमस्वनम् ।</s-l><s-l>विस्फार्य विव्यधे क्रुद्धो जलसंधं शरेण ह ॥ ४२ ॥</s-l></s-lg><s-lg><s-l>ततः साभरणौ बाहू क्षुराभ्यां माधवोत्तमः ।</s-l><s-l>साङ्गदौ जलसंधस्य चिच्छेद प्रहसन्निव ॥ ४३ ॥</s-l></s-lg><s-lg><s-l>तौ बाहू परिघप्रख्यौ पेततुर्गजसत्तमात् ।</s-l><s-l>वसुंधराधराद्भ्रष्टौ पञ्चशीर्षाविवोरगौ ॥ ४४ ॥</s-l></s-lg><s-lg><s-l>ततः सुदंष्ट्रं सुहनु चारुकुण्डलमुन्नसम् ।</s-l><s-l>क्षुरेणास्य तृतीयेन शिरश्चिच्छेद सात्यकिः ॥ ४५ ॥</s-l></s-lg><s-lg><s-l>तत्पातितशिरोबाहुकबन्धं भीमदर्शनम् ।</s-l><s-l>द्विरदं जलसंधस्य रुधिरेणाभ्यषिञ्चत ॥ ४६ ॥</s-l></s-lg><s-lg><s-l>जलसंधं निहत्याजौ त्वरमाणस्तु सात्वतः ।</s-l><s-l>नैषादिं पातयामास गजस्कन्धाद्विशां पते ॥ ४७ ॥</s-l></s-lg><s-lg><s-l>रुधिरेणावसिक्ताङ्गो जलसंधस्य कुञ्जरः ।</s-l><s-l>विलम्बमानमवहत्संश्लिष्टं परमासनम् ॥ ४८ ॥</s-l></s-lg><s-lg><s-l>शरार्दितः सात्वतेन मर्दमानः स्ववाहिनीम् ।</s-l><s-l>घोरमार्तस्वरं कृत्वा विदुद्राव महागजः ॥ ४९ ॥</s-l></s-lg><s-lg><s-l>हाहाकारो महानासीत्तव सैन्यस्य मारिष ।</s-l><s-l>जलसंधं हतं दृष्ट्वा वृष्णीनामृषभेण ह ॥ ५० ॥</s-l></s-lg><s-lg><s-l>विमुखाश्चाभ्यधावन्त तव योधाः समन्ततः ।</s-l><s-l>पलायने कृतोत्साहा निरुत्साहा द्विषज्जये ॥ ५१ ॥</s-l></s-lg><s-lg><s-l>एतस्मिन्नन्तरे राजन्द्रोणः शस्त्रभृतां वरः ।</s-l><s-l>अभ्ययाज्जवनैरश्वैर्युयुधानं महारथम् ॥ ५२ ॥</s-l></s-lg><s-lg><s-l>तमुदीर्णं तथा दृष्ट्वा शैनेयं कुरुपुंगवाः ।</s-l><s-l>द्रोणेनैव सह क्रुद्धाः सात्यकिं पर्यवारयन् ॥ ५३ ॥</s-l></s-lg><s-lg><s-l>ततः प्रववृते युद्धं कुरूणां सात्वतस्य च ।</s-l><s-l>द्रोणस्य च रणे राजन्घोरं देवासुरोपमम् ॥ ५४ ॥</s-l></s-lg>