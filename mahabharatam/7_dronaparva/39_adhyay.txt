<s-lg><s-l> संजय उवाच ।</s-l><s-l>शरविक्षतगात्रस्तु प्रत्यमित्रमवस्थितम् ।</s-l><s-l>अभिमन्युः स्मयन्धीमान्दुःशासनमथाब्रवीत् ॥ १ ॥</s-l></s-lg><s-lg><s-l>दिष्ट्या पश्यामि संग्रामे मानिनं शत्रुमागतम् ।</s-l><s-l>निष्ठुरं त्यक्तधर्माणमाक्रोशनपरायणम् ॥ २ ॥</s-l></s-lg><s-lg><s-l>यत्सभायां त्वया राज्ञो धृतराष्ट्रस्य शृण्वतः ।</s-l><s-l>कोपितः परुषैर्वाक्यैर्धर्मराजो युधिष्ठिरः ।</s-l><s-l>जयोन्मत्तेन भीमश्च बह्वबद्धं प्रभाषता ॥ ३ ॥</s-l></s-lg><s-lg><s-l>परवित्तापहारस्य क्रोधस्याप्रशमस्य च ।</s-l><s-l>लोभस्य ज्ञाननाशस्य द्रोहस्यात्याहितस्य च ॥ ४ ॥</s-l></s-lg><s-lg><s-l>पितॄणां मम राज्यस्य हरणस्योग्रधन्विनाम् ।</s-l><s-l>तत्त्वामिदमनुप्राप्तं तत्कोपाद्वै महात्मनाम् ॥ ५ ॥</s-l></s-lg><s-lg><s-l>सद्यश्चोग्रमधर्मस्य फलं प्राप्नुहि दुर्मते ।</s-l><s-l>शासितास्म्यद्य ते बाणैः सर्वसैन्यस्य पश्यतः ॥ ६ ॥</s-l></s-lg><s-lg><s-l>अद्याहमनृणस्तस्य कोपस्य भविता रणे ।</s-l><s-l>अमर्षितायाः कृष्णायाः काङ्क्षितस्य च मे पितुः ॥ ७ ॥</s-l></s-lg><s-lg><s-l>अद्य कौरव्य भीमस्य भवितास्म्यनृणो युधि ।</s-l><s-l>न हि मे मोक्ष्यसे जीवन्यदि नोत्सृजसे रणम् ॥ ८ ॥</s-l></s-lg><s-lg><s-l>एवमुक्त्वा महाबाहुर्बाणं दुःशासनान्तकम् ।</s-l><s-l>संदधे परवीरघ्नः कालाग्न्यनिलवर्चसम् ॥ ९ ॥</s-l></s-lg><s-lg><s-l>तस्योरस्तूर्णमासाद्य जत्रुदेशे विभिद्य तम् ।</s-l><s-l>अथैनं पञ्चविंशत्या पुनश्चैव समर्पयत् ॥ १० ॥</s-l></s-lg><s-lg><s-l>स गाढविद्धो व्यथितो रथोपस्थ उपाविशत् ।</s-l><s-l>दुःशासनो महाराज कश्मलं चाविशन्महत् ॥ ११ ॥</s-l></s-lg><s-lg><s-l>सारथिस्त्वरमाणस्तु दुःशासनमचेतसम् ।</s-l><s-l>रणमध्यादपोवाह सौभद्रशरपीडितम् ॥ १२ ॥</s-l></s-lg><s-lg><s-l>पाण्डवा द्रौपदेयाश्च विराटश्च समीक्ष्य तम् ।</s-l><s-l>पाञ्चालाः केकयाश्चैव सिंहनादमथानदन् ॥ १३ ॥</s-l></s-lg><s-lg><s-l>वादित्राणि च सर्वाणि नानालिङ्गानि सर्वशः ।</s-l><s-l>प्रावादयन्त संहृष्टाः पाण्डूनां तत्र सैनिकाः ॥ १४ ॥</s-l></s-lg><s-lg><s-l>पश्यन्तः स्मयमानाश्च सौभद्रस्य विचेष्टितम् ।</s-l><s-l>अत्यन्तवैरिणं दृप्तं दृष्ट्वा शत्रुं पराजितम् ॥ १५ ॥</s-l></s-lg><s-lg><s-l>धर्ममारुतशक्राणामाश्विनोः प्रतिमास्तथा ।</s-l><s-l>धारयन्तो ध्वजाग्रेषु द्रौपदेया महारथाः ॥ १६ ॥</s-l></s-lg><s-lg><s-l>सात्यकिश्चेकितानश्च धृष्टद्युम्नशिखण्डिनौ ।</s-l><s-l>केकया धृष्टकेतुश्च मत्स्यपाञ्चालसृंजयाः ॥ १७ ॥</s-l></s-lg><s-lg><s-l>पाण्डवाश्च मुदा युक्ता युधिष्ठिरपुरोगमाः ।</s-l><s-l>अभ्यवर्तन्त सहिता द्रोणानीकं बिभित्सवः ॥ १८ ॥</s-l></s-lg><s-lg><s-l>ततोऽभवन्महद्युद्धं त्वदीयानां परैः सह ।</s-l><s-l>जयमाकाङ्क्षमाणानां शूराणामनिवर्तिनाम् ॥ १९ ॥</s-l></s-lg><s-lg><s-l>दुर्योधनो महाराज राधेयमिदमब्रवीत् ।</s-l><s-l>पश्य दुःशासनं वीरमभिमन्युवशं गतम् ॥ २० ॥</s-l></s-lg><s-lg><s-l>प्रतपन्तमिवादित्यं निघ्नन्तं शात्रवान्रणे ।</s-l><s-l>सौभद्रमुद्यतास्त्रातुमभिधावन्ति पाण्डवाः ॥ २१ ॥</s-l></s-lg><s-lg><s-l>ततः कर्णः शरैस्तीक्ष्णैरभिमन्युं दुरासदम् ।</s-l><s-l>अभ्यवर्षत संक्रुद्धः पुत्रस्य हितकृत्तव ॥ २२ ॥</s-l></s-lg><s-lg><s-l>तस्य चानुचरांस्तीक्ष्णैर्विव्याध परमेषुभिः ।</s-l><s-l>अवज्ञापूर्वकं वीरः सौभद्रस्य रणाजिरे ॥ २३ ॥</s-l></s-lg><s-lg><s-l>अभिमन्युस्तु राधेयं त्रिसप्तत्या शिलीमुखैः ।</s-l><s-l>अविध्यत्त्वरितो राजन्द्रोणं प्रेप्सुर्महामनाः ॥ २४ ॥</s-l></s-lg><s-lg><s-l>तं तदा नाशकत्कश्चिद्द्रोणाद्वारयितुं रणे ।</s-l><s-l>आरुजन्तं रथश्रेष्ठान्वज्रहस्तमिवासुरान् ॥ २५ ॥</s-l></s-lg><s-lg><s-l>ततः कर्णो जयप्रेप्सुर्मानी सर्वधनुर्भृताम् ।</s-l><s-l>सौभद्रं शतशोऽविध्यदुत्तमास्त्राणि दर्शयन् ॥ २६ ॥</s-l></s-lg><s-lg><s-l>सोऽस्त्रैरस्त्रविदां श्रेष्ठो रामशिष्यः प्रतापवान् ।</s-l><s-l>समरे शत्रुदुर्धर्षमभिमन्युमपीडयत् ॥ २७ ॥</s-l></s-lg><s-lg><s-l>स तथा पीड्यमानस्तु राधेयेनास्त्रवृष्टिभिः ।</s-l><s-l>समरेऽमरसंकाशः सौभद्रो न व्यषीदत ॥ २८ ॥</s-l></s-lg><s-lg><s-l>ततः शिलाशितैस्तीक्ष्णैर्भल्लैः संनतपर्वभिः ।</s-l><s-l>छित्त्वा धनूंषि शूराणामार्जुनिः कर्णमार्दयत् ।</s-l><s-l>स ध्वजं कार्मुकं चास्य छित्त्वा भूमौ न्यपातयत् ॥ २९ ॥</s-l></s-lg><s-lg><s-l>ततः कृच्छ्रगतं कर्णं दृष्ट्वा कर्णादनन्तरः ।</s-l><s-l>सौभद्रमभ्ययात्तूर्णं दृढमुद्यम्य कार्मुकम् ॥ ३० ॥</s-l></s-lg><s-lg><s-l>तत उच्चुक्रुशुः पार्थास्तेषां चानुचरा जनाः ।</s-l><s-l>वादित्राणि च संजघ्नुः सौभद्रं चापि तुष्टुवुः ॥ ३१ ॥</s-l></s-lg>