<s-lg><s-l> संजय उवाच ।</s-l><s-l>श्रुत्वा तु तं महाशब्दं पाण्डूनां पुत्रगृद्धिनाम् ।</s-l><s-l>चारैः प्रवेदिते तत्र समुत्थाय जयद्रथः ॥ १ ॥</s-l></s-lg><s-lg><s-l>शोकसंमूढहृदयो दुःखेनाभिहतो भृशम् ।</s-l><s-l>मज्जमान इवागाधे विपुले शोकसागरे ॥ २ ॥</s-l></s-lg><s-lg><s-l>जगाम समितिं राज्ञां सैन्धवो विमृशन्बहु ।</s-l><s-l>स तेषां नरदेवानां सकाशे परिदेवयन् ॥ ३ ॥</s-l></s-lg><s-lg><s-l>अभिमन्योः पितुर्भीतः सव्रीडो वाक्यमब्रवीत् ।</s-l><s-l>योऽसौ पाण्डोः किल क्षेत्रे जातः शक्रेण कामिना ॥ ४ ॥</s-l></s-lg><s-lg><s-l>स निनीषति दुर्बुद्धिर्मां किलैकं यमक्षयम् ।</s-l><s-l>तत्स्वस्ति वोऽस्तु यास्यामि स्वगृहं जीवितेप्सया ॥ ५ ॥</s-l></s-lg><s-lg><s-l>अथ वा स्थ प्रतिबलास्त्रातुं मां क्षत्रियर्षभाः ।</s-l><s-l>पार्थेन प्रार्थितं वीरास्ते ददन्तु ममाभयम् ॥ ६ ॥</s-l></s-lg><s-lg><s-l>द्रोणदुर्योधनकृपाः कर्णमद्रेशबाह्लिकाः ।</s-l><s-l>दुःशासनादयः शक्तास्त्रातुमप्यन्तकार्दितम् ॥ ७ ॥</s-l></s-lg><s-lg><s-l>किमङ्ग पुनरेकेन फल्गुनेन जिघांसता ।</s-l><s-l>न त्रायेयुर्भवन्तो मां समस्ताः पतयः क्षितेः ॥ ८ ॥</s-l></s-lg><s-lg><s-l>प्रहर्षं पाण्डवेयानां श्रुत्वा मम महद्भयम् ।</s-l><s-l>सीदन्तीव च मेऽङ्गानि मुमूर्षोरिव पार्थिवाः ॥ ९ ॥</s-l></s-lg><s-lg><s-l>वधो नूनं प्रतिज्ञातो मम गाण्डीवधन्वना ।</s-l><s-l>तथा हि हृष्टाः क्रोशन्ति शोककालेऽपि पाण्डवाः ॥ १० ॥</s-l></s-lg><s-lg><s-l>न देवा न च गन्धर्वा नासुरोरगराक्षसाः ।</s-l><s-l>उत्सहन्तेऽन्यथा कर्तुं कुत एव नराधिपाः ॥ ११ ॥</s-l></s-lg><s-lg><s-l>तस्मान्मामनुजानीत भद्रं वोऽस्तु नरर्षभाः ।</s-l><s-l>अदर्शनं गमिष्यामि न मां द्रक्ष्यन्ति पाण्डवाः ॥ १२ ॥</s-l></s-lg><s-lg><s-l>एवं विलपमानं तं भयाद्व्याकुलचेतसम् ।</s-l><s-l>आत्मकार्यगरीयस्त्वाद्राजा दुर्योधनोऽब्रवीत् ॥ १३ ॥</s-l></s-lg><s-lg><s-l>न भेतव्यं नरव्याघ्र को हि त्वा पुरुषर्षभ ।</s-l><s-l>मध्ये क्षत्रियवीराणां तिष्ठन्तं प्रार्थयेद्युधि ॥ १४ ॥</s-l></s-lg><s-lg><s-l>अहं वैकर्तनः कर्णश्चित्रसेनो विविंशतिः ।</s-l><s-l>भूरिश्रवाः शलः शल्यो वृषसेनो दुरासदः ॥ १५ ॥</s-l></s-lg><s-lg><s-l>पुरुमित्रो जयो भोजः काम्बोजश्च सुदक्षिणः ।</s-l><s-l>सत्यव्रतो महाबाहुर्विकर्णो दुर्मुखः सहः ॥ १६ ॥</s-l></s-lg><s-lg><s-l>दुःशासनः सुबाहुश्च कलिङ्गश्चाप्युदायुधः ।</s-l><s-l>विन्दानुविन्दावावन्त्यौ द्रोणो द्रौणिः ससौबलः ॥ १७ ॥</s-l></s-lg><s-lg><s-l>त्वं चापि रथिनां श्रेष्ठः स्वयं शूरोऽमितद्युतिः ।</s-l><s-l>स कथं पाण्डवेयेभ्यो भयं पश्यसि सैन्धव ॥ १८ ॥</s-l></s-lg><s-lg><s-l>अक्षौहिण्यो दशैका च मदीयास्तव रक्षणे ।</s-l><s-l>यत्ता योत्स्यन्ति मा भैस्त्वं सैन्धव व्येतु ते भयम् ॥ १९ ॥</s-l></s-lg><s-lg><s-l>एवमाश्वासितो राजन्पुत्रेण तव सैन्धवः ।</s-l><s-l>दुर्योधनेन सहितो द्रोणं रात्रावुपागमत् ॥ २० ॥</s-l></s-lg><s-lg><s-l>उपसंग्रहणं कृत्वा द्रोणाय स विशां पते ।</s-l><s-l>उपोपविश्य प्रणतः पर्यपृच्छदिदं तदा ॥ २१ ॥</s-l></s-lg><s-lg><s-l>निमित्ते दूरपातित्वे लघुत्वे दृढवेधने ।</s-l><s-l>मम ब्रवीतु भगवान्विशेषं फल्गुनस्य च ॥ २२ ॥</s-l></s-lg><s-lg><s-l>विद्याविशेषमिच्छामि ज्ञातुमाचार्य तत्त्वतः ।</s-l><s-l>ममार्जुनस्य च विभो यथातत्त्वं प्रचक्ष्व मे ॥ २३ ॥</s-l></s-lg><s-lg><s-l> द्रोण उवाच ।</s-l><s-l>सममाचार्यकं तात तव चैवार्जुनस्य च ।</s-l><s-l>योगाद्दुःखोचितत्वाच्च तस्मात्त्वत्तोऽधिकोऽर्जुनः ॥ २४ ॥</s-l></s-lg><s-lg><s-l>न तु ते युधि संत्रासः कार्यः पार्थात्कथंचन ।</s-l><s-l>अहं हि रक्षिता तात भयात्त्वां नात्र संशयः ॥ २५ ॥</s-l></s-lg><s-lg><s-l>न हि मद्बाहुगुप्तस्य प्रभवन्त्यमरा अपि ।</s-l><s-l>व्यूहिष्यामि च तं व्यूहं यं पार्थो न तरिष्यति ॥ २६ ॥</s-l></s-lg><s-lg><s-l>तस्माद्युध्यस्व मा भैस्त्वं स्वधर्ममनुपालय ।</s-l><s-l>पितृपैतामहं मार्गमनुयाहि नराधिप ॥ २७ ॥</s-l></s-lg><s-lg><s-l>अधीत्य विधिवद्वेदानग्नयः सुहुतास्त्वया ।</s-l><s-l>इष्टं च बहुभिर्यज्ञैर्न ते मृत्युभयाद्भयम् ॥ २८ ॥</s-l></s-lg><s-lg><s-l>दुर्लभं मानुषैर्मन्दैर्महाभाग्यमवाप्य तु ।</s-l><s-l>भुजवीर्यार्जिताँल्लोकान्दिव्यान्प्राप्स्यस्यनुत्तमान् ॥ २९ ॥</s-l></s-lg><s-lg><s-l>कुरवः पाण्डवाश्चैव वृष्णयोऽन्ये च मानवाः ।</s-l><s-l>अहं च सह पुत्रेण अध्रुवा इति चिन्त्यताम् ॥ ३० ॥</s-l></s-lg><s-lg><s-l>पर्यायेण वयं सर्वे कालेन बलिना हताः ।</s-l><s-l>परलोकं गमिष्यामः स्वैः स्वैः कर्मभिरन्विताः ॥ ३१ ॥</s-l></s-lg><s-lg><s-l>तपस्तप्त्वा तु याँल्लोकान्प्राप्नुवन्ति तपस्विनः ।</s-l><s-l>क्षत्रधर्माश्रिताः शूराः क्षत्रियाः प्राप्नुवन्ति तान् ॥ ३२ ॥</s-l></s-lg><s-lg><s-l> संजय उवाच ।</s-l><s-l>एवमाश्वासितो राजन्भारद्वाजेन सैन्धवः ।</s-l><s-l>अपानुदद्भयं पार्थाद्युद्धाय च मनो दधे ॥ ३३ ॥</s-l></s-lg>