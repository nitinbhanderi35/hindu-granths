<s-lg><s-l> संजय उवाच ।</s-l><s-l>रथस्थं पुरुषव्याघ्रं दृष्ट्वा कर्णमवस्थितम् ।</s-l><s-l>हृष्टो दुर्योधनो राजन्निदं वचनमब्रवीत् ॥ १ ॥</s-l></s-lg><s-lg><s-l>सनाथमिदमत्यर्थं भवता पालितं बलम् ।</s-l><s-l>मन्ये किं तु समर्थं यद्धितं तत्संप्रधार्यताम् ॥ २ ॥</s-l></s-lg><s-lg><s-l> कर्ण उवाच ।</s-l><s-l>ब्रूहि तत्पुरुषव्याघ्र त्वं हि प्राज्ञतमो नृप ।</s-l><s-l>यथा चार्थपतिः कृत्यं पश्यते न तथेतरः ॥ ३ ॥</s-l></s-lg><s-lg><s-l>ते स्म सर्वे तव वचः श्रोतुकामा नरेश्वर ।</s-l><s-l>नान्याय्यं हि भवान्वाक्यं ब्रूयादिति मतिर्मम ॥ ४ ॥</s-l></s-lg><s-lg><s-l> दुर्योधन उवाच ।</s-l><s-l>भीष्मः सेनाप्रणेतासीद्वयसा विक्रमेण च ।</s-l><s-l>श्रुतेन च सुसंपन्नः सर्वैर्योधगुणैस्तथा ॥ ५ ॥</s-l></s-lg><s-lg><s-l>तेनातियशसा कर्ण घ्नता शत्रुगणान्मम ।</s-l><s-l>सुयुद्धेन दशाहानि पालिताः स्मो महात्मना ॥ ६ ॥</s-l></s-lg><s-lg><s-l>तस्मिन्नसुकरं कर्म कृतवत्यास्थिते दिवम् ।</s-l><s-l>कं नु सेनाप्रणेतारं मन्यसे तदनन्तरम् ॥ ७ ॥</s-l></s-lg><s-lg><s-l>न ऋते नायकं सेना मुहूर्तमपि तिष्ठति ।</s-l><s-l>आहवेष्वाहवश्रेष्ठ नेतृहीनेव नौर्जले ॥ ८ ॥</s-l></s-lg><s-lg><s-l>यथा ह्यकर्णधारा नौ रथश्चासारथिर्यथा ।</s-l><s-l>द्रवेद्यथेष्टं तद्वत्स्यादृते सेनापतिं बलम् ॥ ९ ॥</s-l></s-lg><s-lg><s-l>स भवान्वीक्ष्य सर्वेषु मामकेषु महात्मसु ।</s-l><s-l>पश्य सेनापतिं युक्तमनु शांतनवादिह ॥ १० ॥</s-l></s-lg><s-lg><s-l>यं हि सेनाप्रणेतारं भवान्वक्ष्यति संयुगे ।</s-l><s-l>तं वयं सहिताः सर्वे प्रकरिष्याम मारिष ॥ ११ ॥</s-l></s-lg><s-lg><s-l> कर्ण उवाच ।</s-l><s-l>सर्व एव महात्मान इमे पुरुषसत्तमाः ।</s-l><s-l>सेनापतित्वमर्हन्ति नात्र कार्या विचारणा ॥ १२ ॥</s-l></s-lg><s-lg><s-l>कुलसंहननज्ञानैर्बलविक्रमबुद्धिभिः ।</s-l><s-l>युक्ताः कृतज्ञा ह्रीमन्त आहवेष्वनिवर्तिनः ॥ १३ ॥</s-l></s-lg><s-lg><s-l>युगपन्न तु ते शक्याः कर्तुं सर्वे पुरःसराः ।</s-l><s-l>एक एवात्र कर्तव्यो यस्मिन्वैशेषिका गुणाः ॥ १४ ॥</s-l></s-lg><s-lg><s-l>अन्योन्यस्पर्धिनां तेषां यद्येकं सत्करिष्यसि ।</s-l><s-l>शेषा विमनसो व्यक्तं न योत्स्यन्ते हि भारत ॥ १५ ॥</s-l></s-lg><s-lg><s-l>अयं तु सर्वयोधानामाचार्यः स्थविरो गुरुः ।</s-l><s-l>युक्तः सेनापतिः कर्तुं द्रोणः शस्त्रभृतां वरः ॥ १६ ॥</s-l></s-lg><s-lg><s-l>को हि तिष्ठति दुर्धर्षे द्रोणे ब्रह्मविदुत्तमे ।</s-l><s-l>सेनापतिः स्यादन्योऽस्माच्छुक्राङ्गिरसदर्शनात् ॥ १७ ॥</s-l></s-lg><s-lg><s-l>न च स ह्यस्ति ते योधः सर्वराजसु भारत ।</s-l><s-l>यो द्रोणं समरे यान्तं नानुयास्यति संयुगे ॥ १८ ॥</s-l></s-lg><s-lg><s-l>एष सेनाप्रणेतॄणामेष शस्त्रभृतामपि ।</s-l><s-l>एष बुद्धिमतां चैव श्रेष्ठो राजन्गुरुश्च ते ॥ १९ ॥</s-l></s-lg><s-lg><s-l>एवं दुर्योधनाचार्यमाशु सेनापतिं कुरु ।</s-l><s-l>जिगीषन्तोऽसुरान्संख्ये कार्त्तिकेयमिवामराः ॥ २० ॥</s-l></s-lg><s-lg><s-l> संजय उवाच ।</s-l><s-l>कर्णस्य वचनं श्रुत्वा राजा दुर्योधनस्तदा ।</s-l><s-l>सेनामध्यगतं द्रोणमिदं वचनमब्रवीत् ॥ २१ ॥</s-l></s-lg><s-lg><s-l>वर्णश्रैष्ठ्यात्कुलोत्पत्त्या श्रुतेन वयसा धिया ।</s-l><s-l>वीर्याद्दाक्ष्यादधृष्यत्वादर्थज्ञानान्नयाज्जयात् ॥ २२ ॥</s-l></s-lg><s-lg><s-l>तपसा च कृतज्ञत्वाद्वृद्धः सर्वगुणैरपि ।</s-l><s-l>युक्तो भवत्समो गोप्ता राज्ञामन्यो न विद्यते ॥ २३ ॥</s-l></s-lg><s-lg><s-l>स भवान्पातु नः सर्वान्विबुधानिव वासवः ।</s-l><s-l>भवन्नेत्राः पराञ्जेतुमिच्छामो द्विजसत्तम ॥ २४ ॥</s-l></s-lg><s-lg><s-l>रुद्राणामिव कापाली वसूनामिव पावकः ।</s-l><s-l>कुबेर इव यक्षाणां मरुतामिव वासवः ॥ २५ ॥</s-l></s-lg><s-lg><s-l>वसिष्ठ इव विप्राणां तेजसामिव भास्करः ।</s-l><s-l>पितॄणामिव धर्मोऽथ आदित्यानामिवाम्बुराट् ॥ २६ ॥</s-l></s-lg><s-lg><s-l>नक्षत्राणामिव शशी दितिजानामिवोशनाः ।</s-l><s-l>श्रेष्ठः सेनाप्रणेतॄणां स नः सेनापतिर्भव ॥ २७ ॥</s-l></s-lg><s-lg><s-l>अक्षौहिण्यो दशैका च वशगाः सन्तु तेऽनघ ।</s-l><s-l>ताभिः शत्रून्प्रतिव्यूह्य जहीन्द्रो दानवानिव ॥ २८ ॥</s-l></s-lg><s-lg><s-l>प्रयातु नो भवानग्रे देवानामिव पावकिः ।</s-l><s-l>अनुयास्यामहे त्वाजौ सौरभेया इवर्षभम् ॥ २९ ॥</s-l></s-lg><s-lg><s-l>उग्रधन्वा महेष्वासो दिव्यं विस्फारयन्धनुः ।</s-l><s-l>अग्रे भवन्तं दृष्ट्वा नो नार्जुनः प्रसहिष्यते ॥ ३० ॥</s-l></s-lg><s-lg><s-l>ध्रुवं युधिष्ठिरं संख्ये सानुबन्धं सबान्धवम् ।</s-l><s-l>जेष्यामि पुरुषव्याघ्र भवान्सेनापतिर्यदि ॥ ३१ ॥</s-l></s-lg><s-lg><s-l>एवमुक्ते ततो द्रोणे जयेत्यूचुर्नराधिपाः ।</s-l><s-l>सिंहनादेन महता हर्षयन्तस्तवात्मजम् ॥ ३२ ॥</s-l></s-lg><s-lg><s-l>सैनिकाश्च मुदा युक्ता वर्धयन्ति द्विजोत्तमम् ।</s-l><s-l>दुर्योधनं पुरस्कृत्य प्रार्थयन्तो महद्यशः ॥ ३३ ॥</s-l></s-lg><s-lg><s-l> द्रोण उवाच ।</s-l><s-l>वेदं षडङ्गं वेदाहमर्थविद्यां च मानवीम् ।</s-l><s-l>त्रैयम्बकमथेष्वस्त्रमस्त्राणि विविधानि च ॥ ३४ ॥</s-l></s-lg><s-lg><s-l>ये चाप्युक्ता मयि गुणा भवद्भिर्जयकाङ्क्षिभिः ।</s-l><s-l>चिकीर्षुस्तानहं सत्यान्योधयिष्यामि पाण्डवान् ॥ ३५ ॥</s-l></s-lg><s-lg><s-l> संजय उवाच ।</s-l><s-l>स एवमभ्यनुज्ञातश्चक्रे सेनापतिं ततः ।</s-l><s-l>द्रोणं तव सुतो राजन्विधिदृष्टेन कर्मणा ॥ ३६ ॥</s-l></s-lg><s-lg><s-l>अथाभिषिषिचुर्द्रोणं दुर्योधनमुखा नृपाः ।</s-l><s-l>सेनापत्ये यथा स्कन्दं पुरा शक्रमुखाः सुराः ॥ ३७ ॥</s-l></s-lg><s-lg><s-l>ततो वादित्रघोषेण सह पुंसां महास्वनैः ।</s-l><s-l>प्रादुरासीत्कृते द्रोणे हर्षः सेनापतौ तदा ॥ ३८ ॥</s-l></s-lg><s-lg><s-l>ततः पुण्याहघोषेण स्वस्तिवादस्वनेन च ।</s-l><s-l>संस्तवैर्गीतशब्दैश्च सूतमागधबन्दिनाम् ॥ ३९ ॥</s-l></s-lg><s-lg><s-l>जयशब्दैर्द्विजाग्र्याणां सुभगानर्तितैस्तथा ।</s-l><s-l>सत्कृत्य विधिवद्द्रोणं जितान्मन्यन्त पाण्डवान् ॥ ४० ॥</s-l></s-lg>