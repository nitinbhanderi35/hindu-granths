<s-lg><s-l> संजय उवाच ।</s-l><s-l>पूर्वमस्मासु भग्नेषु फल्गुनेनामितौजसा ।</s-l><s-l>द्रोणे च मोघसंकल्पे रक्षिते च युधिष्ठिरे ॥ १ ॥</s-l></s-lg><s-lg><s-l>सर्वे विध्वस्तकवचास्तावका युधि निर्जिताः ।</s-l><s-l>रजस्वला भृशोद्विग्ना वीक्षमाणा दिशो दश ॥ २ ॥</s-l></s-lg><s-lg><s-l>अवहारं ततः कृत्वा भारद्वाजस्य संमते ।</s-l><s-l>लब्धलक्ष्यैः परैर्दीना भृशावहसिता रणे ॥ ३ ॥</s-l></s-lg><s-lg><s-l>श्लाघमानेषु भूतेषु फल्गुनस्यामितान्गुणान् ।</s-l><s-l>केशवस्य च सौहार्दे कीर्त्यमानेऽर्जुनं प्रति ।</s-l><s-l>अभिशस्ता इवाभूवन्ध्यानमूकत्वमास्थिताः ॥ ४ ॥</s-l></s-lg><s-lg><s-l>ततः प्रभातसमये द्रोणं दुर्योधनोऽब्रवीत् ।</s-l><s-l>प्रणयादभिमानाच्च द्विषद्वृद्ध्या च दुर्मनाः ।</s-l><s-l>शृण्वतां सर्वभूतानां संरब्धो वाक्यकोविदः ॥ ५ ॥</s-l></s-lg><s-lg><s-l>नूनं वयं वध्यपक्षे भवतो ब्रह्मवित्तम ।</s-l><s-l>तथा हि नाग्रहीः प्राप्तं समीपेऽद्य युधिष्ठिरम् ॥ ६ ॥</s-l></s-lg><s-lg><s-l>इच्छतस्ते न मुच्येत चक्षुःप्राप्तो रणे रिपुः ।</s-l><s-l>जिघृक्षतो रक्ष्यमाणः सामरैरपि पाण्डवैः ॥ ७ ॥</s-l></s-lg><s-lg><s-l>वरं दत्त्वा मम प्रीतः पश्चाद्विकृतवानसि ।</s-l><s-l>आशाभङ्गं न कुर्वन्ति भक्तस्यार्याः कथंचन ॥ ८ ॥</s-l></s-lg><s-lg><s-l>ततोऽप्रीतस्तथोक्तः स भारद्वाजोऽब्रवीन्नृपम् ।</s-l><s-l>नार्हसे मान्यथा ज्ञातुं घटमानं तव प्रिये ॥ ९ ॥</s-l></s-lg><s-lg><s-l>ससुरासुरगन्धर्वाः सयक्षोरगराक्षसाः ।</s-l><s-l>नालं लोका रणे जेतुं पाल्यमानं किरीटिना ॥ १० ॥</s-l></s-lg><s-lg><s-l>विश्वसृग्यत्र गोविन्दः पृतनारिस्तथार्जुनः ।</s-l><s-l>तत्र कस्य बलं क्रामेदन्यत्र त्र्यम्बकात्प्रभोः ॥ ११ ॥</s-l></s-lg><s-lg><s-l>सत्यं तु ते ब्रवीम्यद्य नैतज्जात्वन्यथा भवेत् ।</s-l><s-l>अद्यैषां प्रवरं वीरं पातयिष्ये महारथम् ॥ १२ ॥</s-l></s-lg><s-lg><s-l>तं च व्यूहं विधास्यामि योऽभेद्यस्त्रिदशैरपि ।</s-l><s-l>योगेन केनचिद्राजन्नर्जुनस्त्वपनीयताम् ॥ १३ ॥</s-l></s-lg><s-lg><s-l>न ह्यज्ञातमसाध्यं वा तस्य संख्येऽस्ति किंचन ।</s-l><s-l>तेन ह्युपात्तं बलवत्सर्वज्ञानमितस्ततः ॥ १४ ॥</s-l></s-lg><s-lg><s-l>द्रोणेन व्याहृते त्वेवं संशप्तकगणाः पुनः ।</s-l><s-l>आह्वयन्नर्जुनं संख्ये दक्षिणामभितो दिशम् ॥ १५ ॥</s-l></s-lg><s-lg><s-l>तत्रार्जुनस्याथ परैः सार्धं समभवद्रणः ।</s-l><s-l>तादृशो यादृशो नान्यः श्रुतो दृष्टोऽपि वा क्वचित् ॥ १६ ॥</s-l></s-lg><s-lg><s-l>ततो द्रोणेन विहितो राजन्व्यूहो व्यरोचत ।</s-l><s-l>चरन्मध्यंदिने सूर्यः प्रतपन्निव दुर्दृशः ॥ १७ ॥</s-l></s-lg><s-lg><s-l>तं चाभिमन्युर्वचनात्पितुर्ज्येष्ठस्य भारत ।</s-l><s-l>बिभेद दुर्भिदं संख्ये चक्रव्यूहमनेकधा ॥ १८ ॥</s-l></s-lg><s-lg><s-l>स कृत्वा दुष्करं कर्म हत्वा वीरान्सहस्रशः ।</s-l><s-l>षट्सु वीरेषु संसक्तो दौःशासनिवशं गतः ॥ १९ ॥</s-l></s-lg><s-lg><s-l>वयं परमसंहृष्टाः पाण्डवाः शोककर्शिताः ।</s-l><s-l>सौभद्रे निहते राजन्नवहारमकुर्वत ॥ २० ॥</s-l></s-lg><s-lg><s-l> धृतराष्ट्र उवाच ।</s-l><s-l>पुत्रं पुरुषसिंहस्य संजयाप्राप्तयौवनम् ।</s-l><s-l>रणे विनिहतं श्रुत्वा भृशं मे दीर्यते मनः ॥ २१ ॥</s-l></s-lg><s-lg><s-l>दारुणः क्षत्रधर्मोऽयं विहितो धर्मकर्तृभिः ।</s-l><s-l>यत्र राज्येप्सवः शूरा बाले शस्त्रमपातयन् ॥ २२ ॥</s-l></s-lg><s-lg><s-l>बालमत्यन्तसुखिनं विचरन्तमभीतवत् ।</s-l><s-l>कृतास्त्रा बहवो जघ्नुर्ब्रूहि गावल्गणे कथम् ॥ २३ ॥</s-l></s-lg><s-lg><s-l>बिभित्सता रथानीकं सौभद्रेणामितौजसा ।</s-l><s-l>विक्रीडितं यथा संख्ये तन्ममाचक्ष्व संजय ॥ २४ ॥</s-l></s-lg><s-lg><s-l> संजय उवाच ।</s-l><s-l>यन्मां पृच्छसि राजेन्द्र सौभद्रस्य निपातनम् ।</s-l><s-l>तत्ते कार्त्स्न्येन वक्ष्यामि शृणु राजन्समाहितः ।</s-l><s-l>विक्रीडितं कुमारेण यथानीकं बिभित्सता ॥ २५ ॥</s-l></s-lg><s-lg><s-l>दावाग्न्यभिपरीतानां भूरिगुल्मतृणद्रुमे ।</s-l><s-l>वनौकसामिवारण्ये त्वदीयानामभूद्भयम् ॥ २६ ॥</s-l></s-lg>