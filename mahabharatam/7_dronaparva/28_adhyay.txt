<s-lg><s-l> धृतराष्ट्र उवाच ।</s-l><s-l>तथा क्रुद्धः किमकरोद्भगदत्तस्य पाण्डवः ।</s-l><s-l>प्राग्ज्योतिषो वा पार्थस्य तन्मे शंस यथातथम् ॥ १ ॥</s-l></s-lg><s-lg><s-l> संजय उवाच ।</s-l><s-l>प्राग्ज्योतिषेण संसक्तावुभौ दाशार्हपाण्डवौ ।</s-l><s-l>मृत्योरिवान्तिकं प्राप्तौ सर्वभूतानि मेनिरे ॥ २ ॥</s-l></s-lg><s-lg><s-l>तथा हि शरवर्षाणि पातयत्यनिशं प्रभो ।</s-l><s-l>भगदत्तो गजस्कन्धात्कृष्णयोः स्यन्दनस्थयोः ॥ ३ ॥</s-l></s-lg><s-lg><s-l>अथ कार्ष्णायसैर्बाणैः पूर्णकार्मुकनिःसृतैः ।</s-l><s-l>अविध्यद्देवकीपुत्रं हेमपुङ्खैः शिलाशितैः ॥ ४ ॥</s-l></s-lg><s-lg><s-l>अग्निस्पर्शसमास्तीक्ष्णा भगदत्तेन चोदिताः ।</s-l><s-l>निर्भिद्य देवकीपुत्रं क्षितिं जग्मुः शरास्ततः ॥ ५ ॥</s-l></s-lg><s-lg><s-l>तस्य पार्थो धनुश्छित्त्वा शरावापं निहत्य च ।</s-l><s-l>लाडयन्निव राजानं भगदत्तमयोधयत् ॥ ६ ॥</s-l></s-lg><s-lg><s-l>सोऽर्करश्मिनिभांस्तीक्ष्णांस्तोमरान्वै चतुर्दश ।</s-l><s-l>प्रेरयत्सव्यसाची तांस्त्रिधैकैकमथाच्छिनत् ॥ ७ ॥</s-l></s-lg><s-lg><s-l>ततो नागस्य तद्वर्म व्यधमत्पाकशासनिः ।</s-l><s-l>शरजालेन स बभौ व्यभ्रः पर्वतराडिव ॥ ८ ॥</s-l></s-lg><s-lg><s-l>ततः प्राग्ज्योतिषः शक्तिं हेमदण्डामयस्मयीम् ।</s-l><s-l>व्यसृजद्वासुदेवाय द्विधा तामर्जुनोऽच्छिनत् ॥ ९ ॥</s-l></s-lg><s-lg><s-l>ततश्छत्रं ध्वजं चैव छित्त्वा राज्ञोऽर्जुनः शरैः ।</s-l><s-l>विव्याध दशभिस्तूर्णमुत्स्मयन्पर्वताधिपम् ॥ १० ॥</s-l></s-lg><s-lg><s-l>सोऽतिविद्धोऽर्जुनशरैः सुपुङ्खैः कङ्कपत्रिभिः ।</s-l><s-l>भगदत्तस्ततः क्रुद्धः पाण्डवस्य महात्मनः ॥ ११ ॥</s-l></s-lg><s-lg><s-l>व्यसृजत्तोमरान्मूर्ध्नि श्वेताश्वस्योन्ननाद च ।</s-l><s-l>तैरर्जुनस्य समरे किरीटं परिवर्तितम् ॥ १२ ॥</s-l></s-lg><s-lg><s-l>परिवृत्तं किरीटं तं यमयन्नेव फल्गुनः ।</s-l><s-l>सुदृष्टः क्रियतां लोक इति राजानमब्रवीत् ॥ १३ ॥</s-l></s-lg><s-lg><s-l>एवमुक्तस्तु संक्रुद्धः शरवर्षेण पाण्डवम् ।</s-l><s-l>अभ्यवर्षत्सगोविन्दं धनुरादाय भास्वरम् ॥ १४ ॥</s-l></s-lg><s-lg><s-l>तस्य पार्थो धनुश्छित्त्वा तूणीरान्संनिकृत्य च ।</s-l><s-l>त्वरमाणो द्विसप्तत्या सर्वमर्मस्वताडयत् ॥ १५ ॥</s-l></s-lg><s-lg><s-l>विद्धस्तथाप्यव्यथितो वैष्णवास्त्रमुदीरयन् ।</s-l><s-l>अभिमन्त्र्याङ्कुशं क्रुद्धो व्यसृजत्पाण्डवोरसि ॥ १६ ॥</s-l></s-lg><s-lg><s-l>विसृष्टं भगदत्तेन तदस्त्रं सर्वघातकम् ।</s-l><s-l>उरसा प्रतिजग्राह पार्थं संछाद्य केशवः ॥ १७ ॥</s-l></s-lg><s-lg><s-l>वैजयन्त्यभवन्माला तदस्त्रं केशवोरसि ।</s-l><s-l>ततोऽर्जुनः क्लान्तमनाः केशवं प्रत्यभाषत ॥ १८ ॥</s-l></s-lg><s-lg><s-l>अयुध्यमानस्तुरगान्संयन्तास्मि जनार्दन ।</s-l><s-l>इत्युक्त्वा पुण्डरीकाक्ष प्रतिज्ञां स्वां न रक्षसि ॥ १९ ॥</s-l></s-lg><s-lg><s-l>यद्यहं व्यसनी वा स्यामशक्तो वा निवारणे ।</s-l><s-l>ततस्त्वयैवं कार्यं स्यान्न तु कार्यं मयि स्थिते ॥ २० ॥</s-l></s-lg><s-lg><s-l>सबाणः सधनुश्चाहं ससुरासुरमानवान् ।</s-l><s-l>शक्तो लोकानिमाञ्जेतुं तच्चापि विदितं तव ॥ २१ ॥</s-l></s-lg><s-lg><s-l>ततोऽर्जुनं वासुदेवः प्रत्युवाचार्थवद्वचः ।</s-l><s-l>शृणु गुह्यमिदं पार्थ यथा वृत्तं पुरानघ ॥ २२ ॥</s-l></s-lg><s-lg><s-l>चतुर्मूर्तिरहं शश्वल्लोकत्राणार्थमुद्यतः ।</s-l><s-l>आत्मानं प्रविभज्येह लोकानां हितमादधे ॥ २३ ॥</s-l></s-lg><s-lg><s-l>एका मूर्तिस्तपश्चर्यां कुरुते मे भुवि स्थिता ।</s-l><s-l>अपरा पश्यति जगत्कुर्वाणं साध्वसाधुनी ॥ २४ ॥</s-l></s-lg><s-lg><s-l>अपरा कुरुते कर्म मानुषं लोकमाश्रिता ।</s-l><s-l>शेते चतुर्थी त्वपरा निद्रां वर्षसहस्रिकाम् ॥ २५ ॥</s-l></s-lg><s-lg><s-l>यासौ वर्षसहस्रान्ते मूर्तिरुत्तिष्ठते मम ।</s-l><s-l>वरार्हेभ्यो वराञ्श्रेष्ठांस्तस्मिन्काले ददाति सा ॥ २६ ॥</s-l></s-lg><s-lg><s-l>तं तु कालमनुप्राप्तं विदित्वा पृथिवी तदा ।</s-l><s-l>प्रायाचत वरं यं मां नरकार्थाय तं शृणु ॥ २७ ॥</s-l></s-lg><s-lg><s-l>देवानामसुराणां च अवध्यस्तनयोऽस्तु मे ।</s-l><s-l>उपेतो वैष्णवास्त्रेण तन्मे त्वं दातुमर्हसि ॥ २८ ॥</s-l></s-lg><s-lg><s-l>एवं वरमहं श्रुत्वा जगत्यास्तनये तदा ।</s-l><s-l>अमोघमस्त्रमददं वैष्णवं तदहं पुरा ॥ २९ ॥</s-l></s-lg><s-lg><s-l>अवोचं चैतदस्त्रं वै ह्यमोघं भवतु क्षमे ।</s-l><s-l>नरकस्याभिरक्षार्थं नैनं कश्चिद्वधिष्यति ॥ ३० ॥</s-l></s-lg><s-lg><s-l>अनेनास्त्रेण ते गुप्तः सुतः परबलार्दनः ।</s-l><s-l>भविष्यति दुराधर्षः सर्वलोकेषु सर्वदा ॥ ३१ ॥</s-l></s-lg><s-lg><s-l>तथेत्युक्त्वा गता देवी कृतकामा मनस्विनी ।</s-l><s-l>स चाप्यासीद्दुराधर्षो नरकः शत्रुतापनः ॥ ३२ ॥</s-l></s-lg><s-lg><s-l>तस्मात्प्राग्ज्योतिषं प्राप्तं तदस्त्रं पार्थ मामकम् ।</s-l><s-l>नास्यावध्योऽस्ति लोकेषु सेन्द्ररुद्रेषु मारिष ॥ ३३ ॥</s-l></s-lg><s-lg><s-l>तन्मया त्वत्कृतेनैतदन्यथा व्यपनाशितम् ।</s-l><s-l>वियुक्तं परमास्त्रेण जहि पार्थ महासुरम् ॥ ३४ ॥</s-l></s-lg><s-lg><s-l>वैरिणं युधि दुर्धर्षं भगदत्तं सुरद्विषम् ।</s-l><s-l>यथाहं जघ्निवान्पूर्वं हितार्थं नरकं तथा ॥ ३५ ॥</s-l></s-lg><s-lg><s-l>एवमुक्तस्ततः पार्थः केशवेन महात्मना ।</s-l><s-l>भगदत्तं शितैर्बाणैः सहसा समवाकिरत् ॥ ३६ ॥</s-l></s-lg><s-lg><s-l>ततः पार्थो महाबाहुरसंभ्रान्तो महामनाः ।</s-l><s-l>कुम्भयोरन्तरे नागं नाराचेन समार्पयत् ॥ ३७ ॥</s-l></s-lg><s-lg><s-l>समासाद्य तु तं नागं बाणो वज्र इवाचलम् ।</s-l><s-l>अभ्यगात्सह पुङ्खेन वल्मीकमिव पन्नगः ॥ ३८ ॥</s-l></s-lg><s-lg><s-l>स तु विष्टभ्य गात्राणि दन्ताभ्यामवनिं ययौ ।</s-l><s-l>नदन्नार्तस्वरं प्राणानुत्ससर्ज महाद्विपः ॥ ३९ ॥</s-l></s-lg><s-lg><s-l>ततश्चन्द्रार्धबिम्बेन शरेण नतपर्वणा ।</s-l><s-l>बिभेद हृदयं राज्ञो भगदत्तस्य पाण्डवः ॥ ४० ॥</s-l></s-lg><s-lg><s-l>स भिन्नहृदयो राजा भगदत्तः किरीटिना ।</s-l><s-l>शरासनं शरांश्चैव गतासुः प्रमुमोच ह ॥ ४१ ॥</s-l></s-lg><s-lg><s-l>शिरसस्तस्य विभ्रष्टः पपात च वराङ्कुशः ।</s-l><s-l>नालताडनविभ्रष्टं पलाशं नलिनादिव ॥ ४२ ॥</s-l></s-lg><s-lg><s-l>स हेममाली तपनीयभाण्डात्पपात नागाद्गिरिसंनिकाशात् ।</s-l><s-l>सुपुष्पितो मारुतवेगरुग्णो महीधराग्रादिव कर्णिकारः ॥ ४३ ॥</s-l></s-lg><s-lg><s-l>निहत्य तं नरपतिमिन्द्रविक्रमं सखायमिन्द्रस्य तथैन्द्रिराहवे ।</s-l><s-l>ततोऽपरांस्तव जयकाङ्क्षिणो नरान्बभञ्ज वायुर्बलवान्द्रुमानिव ॥ ४४ ॥</s-l></s-lg>