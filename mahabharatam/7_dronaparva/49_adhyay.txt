<s-lg><s-l> संजय उवाच ।</s-l><s-l>तस्मिंस्तु निहते वीरे सौभद्रे रथयूथपे ।</s-l><s-l>विमुक्तरथसंनाहाः सर्वे निक्षिप्तकार्मुकाः ॥ १ ॥</s-l></s-lg><s-lg><s-l>उपोपविष्टा राजानं परिवार्य युधिष्ठिरम् ।</s-l><s-l>तदेव दुःखं ध्यायन्तः सौभद्रगतमानसाः ॥ २ ॥</s-l></s-lg><s-lg><s-l>ततो युधिष्ठिरो राजा विललाप सुदुःखितः ।</s-l><s-l>अभिमन्यौ हते वीरे भ्रातुः पुत्रे महारथे ॥ ३ ॥</s-l></s-lg><s-lg><s-l>द्रोणानीकमसंबाधं मम प्रियचिकीर्षया ।</s-l><s-l>भित्त्वा व्यूहं प्रविष्टोऽसौ गोमध्यमिव केसरी ॥ ४ ॥</s-l></s-lg><s-lg><s-l>यस्य शूरा महेष्वासाः प्रत्यनीकगता रणे ।</s-l><s-l>प्रभग्ना विनिवर्तन्ते कृतास्त्रा युद्धदुर्मदाः ॥ ५ ॥</s-l></s-lg><s-lg><s-l>अत्यन्तशत्रुरस्माकं येन दुःशासनः शरैः ।</s-l><s-l>क्षिप्रं ह्यभिमुखः संक्ये विसंज्ञो विमुखीकृतः ॥ ६ ॥</s-l></s-lg><s-lg><s-l>स तीर्त्वा दुस्तरं वीरो द्रोणानीकमहार्णवम् ।</s-l><s-l>प्राप्य दौःशासनिं कार्ष्णिर्यातो वैवस्वतक्षयम् ॥ ७ ॥</s-l></s-lg><s-lg><s-l>कथं द्रक्ष्यामि कौन्तेयं सौभद्रे निहतेऽर्जुनम् ।</s-l><s-l>सुभद्रां वा महाभागां प्रियं पुत्रमपश्यतीम् ॥ ८ ॥</s-l></s-lg><s-lg><s-l>किं स्विद्वयमपेतार्थमश्लिष्टमसमञ्जसम् ।</s-l><s-l>तावुभौ प्रतिवक्ष्यामो हृषीकेशधनंजयौ ॥ ९ ॥</s-l></s-lg><s-lg><s-l>अहमेव सुभद्रायाः केशवार्जुनयोरपि ।</s-l><s-l>प्रियकामो जयाकाङ्क्षी कृतवानिदमप्रियम् ॥ १० ॥</s-l></s-lg><s-lg><s-l>न लुब्धो बुध्यते दोषान्मोहाल्लोभः प्रवर्तते ।</s-l><s-l>मधु लिप्सुर्हि नापश्यं प्रपातमिदमीदृशम् ॥ ११ ॥</s-l></s-lg><s-lg><s-l>यो हि भोज्ये पुरस्कार्यो यानेषु शयनेषु च ।</s-l><s-l>भूषणेषु च सोऽस्माभिर्बालो युधि पुरस्कृतः ॥ १२ ॥</s-l></s-lg><s-lg><s-l>कथं हि बालस्तरुणो युद्धानामविशारदः ।</s-l><s-l>सदश्व इव संबाधे विषमे क्षेममर्हति ॥ १३ ॥</s-l></s-lg><s-lg><s-l>नो चेद्धि वयमप्येनं महीमनुशयीमहि ।</s-l><s-l>बीभत्सोः कोपदीप्तस्य दग्धाः कृपणचक्षुषा ॥ १४ ॥</s-l></s-lg><s-lg><s-l>अलुब्धो मतिमान्ह्रीमान्क्षमावान्रूपवान्बली ।</s-l><s-l>वपुष्मान्मानकृद्वीरः प्रियः सत्यपरायणः ॥ १५ ॥</s-l></s-lg><s-lg><s-l>यस्य श्लाघन्ति विबुधाः कर्माण्यूर्जितकर्मणः ।</s-l><s-l>निवातकवचाञ्जघ्ने कालकेयांश्च वीर्यवान् ॥ १६ ॥</s-l></s-lg><s-lg><s-l>महेन्द्रशत्रवो येन हिरण्यपुरवासिनः ।</s-l><s-l>अक्ष्णोर्निमेषमात्रेण पौलोमाः सगणा हताः ॥ १७ ॥</s-l></s-lg><s-lg><s-l>परेभ्योऽप्यभयार्थिभ्यो यो ददात्यभयं विभुः ।</s-l><s-l>तस्यास्माभिर्न शकितस्त्रातुमद्यात्मजो भयात् ॥ १८ ॥</s-l></s-lg><s-lg><s-l>भयं तु सुमहत्प्राप्तं धार्तराष्ट्रं महद्बलम् ।</s-l><s-l>पार्थः पुत्रवधात्क्रुद्धः कौरवाञ्शोषयिष्यति ॥ १९ ॥</s-l></s-lg><s-lg><s-l>क्षुद्रः क्षुद्रसहायश्च स्वपक्षक्षयमातुरः ।</s-l><s-l>व्यक्तं दुर्योधनो दृष्ट्वा शोचन्हास्यति जीवितम् ॥ २० ॥</s-l></s-lg><s-lg><s-l>न मे जयः प्रीतिकरो न राज्यं न चामरत्वं न सुरैः सलोकता ।</s-l><s-l>इमं समीक्ष्याप्रतिवीर्यपौरुषं निपातितं देववरात्मजात्मजम् ॥ २१ ॥</s-l></s-lg>