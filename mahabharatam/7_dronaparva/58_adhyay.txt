<s-lg><s-l> संजय उवाच ।</s-l><s-l>तयोः संवदतोरेव कृष्णदारुकयोस्तदा ।</s-l><s-l>सात्यगाद्रजनी राजन्नथ राजान्वबुध्यत ॥ १ ॥</s-l></s-lg><s-lg><s-l>पठन्ति पाणिस्वनिका मागधा मधुपर्किकाः ।</s-l><s-l>वैतालिकाश्च सूताश्च तुष्टुवुः पुरुषर्षभम् ॥ २ ॥</s-l></s-lg><s-lg><s-l>नर्तकाश्चाप्यनृत्यन्त जगुर्गीतानि गायकाः ।</s-l><s-l>कुरुवंशस्तवार्थानि मधुरं रक्तकण्ठिनः ॥ ३ ॥</s-l></s-lg><s-lg><s-l>मृदङ्गा झर्झरा भेर्यः पणवानकगोमुखाः ।</s-l><s-l>आडम्बराश्च शङ्खाश्च दुन्दुभ्यश्च महास्वनाः ॥ ४ ॥</s-l></s-lg><s-lg><s-l>एवमेतानि सर्वाणि तथान्यान्यपि भारत ।</s-l><s-l>वादयन्ति स्म संहृष्टाः कुशलाः साधुशिक्षिताः ॥ ५ ॥</s-l></s-lg><s-lg><s-l>स मेघसमनिर्घोषो महाञ्शब्दोऽस्पृशद्दिवम् ।</s-l><s-l>पार्थिवप्रवरं सुप्तं युधिष्ठिरमबोधयत् ॥ ६ ॥</s-l></s-lg><s-lg><s-l>प्रतिबुद्धः सुखं सुप्तो महार्हे शयनोत्तमे ।</s-l><s-l>उत्थायावश्यकार्यार्थं ययौ स्नानगृहं ततः ॥ ७ ॥</s-l></s-lg><s-lg><s-l>ततः शुक्लाम्बराः स्नातास्तरुणाष्टोत्तरं शतम् ।</s-l><s-l>स्नापकाः काञ्चनैः कुम्भैः पूर्णैः समुपतस्थिरे ॥ ८ ॥</s-l></s-lg><s-lg><s-l>भद्रासने सूपविष्टः परिधायाम्बरं लघु ।</s-l><s-l>सस्नौ चन्दनसंयुक्तैः पानीयैरभिमन्त्रितैः ॥ ९ ॥</s-l></s-lg><s-lg><s-l>उत्सादितः कषायेण बलवद्भिः सुशिक्षितैः ।</s-l><s-l>आप्लुतः साधिवासेन जलेन च सुगन्धिना ॥ १० ॥</s-l></s-lg><s-lg><s-l>हरिणा चन्दनेनाङ्गमनुलिप्य महाभुजः ।</s-l><s-l>स्रग्वी चाक्लिष्टवसनः प्राङ्मुखः प्राञ्जलिः स्थितः ॥ ११ ॥</s-l></s-lg><s-lg><s-l>जजाप जप्यं कौन्तेयः सतां मार्गमनुष्ठितः ।</s-l><s-l>ततोऽग्निशरणं दीप्तं प्रविवेश विनीतवत् ॥ १२ ॥</s-l></s-lg><s-lg><s-l>समिद्धं स पवित्राभिरग्निमाहुतिभिस्तथा ।</s-l><s-l>मन्त्रपूताभिरर्चित्वा निश्चक्राम गृहात्ततः ॥ १३ ॥</s-l></s-lg><s-lg><s-l>द्वितीयां पुरुषव्याघ्रः कक्ष्यां निष्क्रम्य पार्थिवः ।</s-l><s-l>तत्र वेदविदो विप्रानपश्यद्ब्राह्मणर्षभान् ॥ १४ ॥</s-l></s-lg><s-lg><s-l>दान्तान्वेदव्रतस्नातान्स्नातानवभृथेषु च ।</s-l><s-l>सहस्रानुचरान्सौरानष्टौ दशशतानि च ॥ १५ ॥</s-l></s-lg><s-lg><s-l>अक्षतैः सुमनोभिश्च वाचयित्वा महाभुजः ।</s-l><s-l>तान्द्विजान्मधुसर्पिर्भ्यां फलैः श्रेष्ठैः सुमङ्गलैः ॥ १६ ॥</s-l></s-lg><s-lg><s-l>प्रादात्काञ्चनमेकैकं निष्कं विप्राय पाण्डवः ।</s-l><s-l>अलंकृतं चाश्वशतं वासांसीष्टाश्च दक्षिणाः ॥ १७ ॥</s-l></s-lg><s-lg><s-l>तथा गाः कपिला दोग्ध्रीः सर्षभाः पाण्डुनन्दनः ।</s-l><s-l>हेमशृङ्गी रूप्यखुरा दत्त्वा चक्रे प्रदक्षिणम् ॥ १८ ॥</s-l></s-lg><s-lg><s-l>स्वस्तिकान्वर्धमानांश्च नन्द्यावर्तांश्च काञ्चनान् ।</s-l><s-l>माल्यं च जलकुम्भांश्च ज्वलितं च हुताशनम् ॥ १९ ॥</s-l></s-lg><s-lg><s-l>पूर्णान्यक्षतपात्राणि रुचकान्रोचनांस्तथा ।</s-l><s-l>स्वलंकृताः शुभाः कन्या दधिसर्पिर्मधूदकम् ॥ २० ॥</s-l></s-lg><s-lg><s-l>मङ्गल्यान्पक्षिणश्चैव यच्चान्यदपि पूजितम् ।</s-l><s-l>दृष्ट्वा स्पृष्ट्वा च कौन्तेयो बाह्यां कक्ष्यामगात्ततः ॥ २१ ॥</s-l></s-lg><s-lg><s-l>ततस्तस्य महाबाहोस्तिष्ठतः परिचारकाः ।</s-l><s-l>सौवर्णं सर्वतोभद्रं मुक्तावैडूर्यमण्डितम् ॥ २२ ॥</s-l></s-lg><s-lg><s-l>परार्ध्यास्तरणास्तीर्णं सोत्तरच्छदमृद्धिमत् ।</s-l><s-l>विश्वकर्मकृतं दिव्यमुपजह्रुर्वरासनम् ॥ २३ ॥</s-l></s-lg><s-lg><s-l>तत्र तस्योपविष्टस्य भूषणानि महात्मनः ।</s-l><s-l>उपजह्रुर्महार्हाणि प्रेष्याः शुभ्राणि सर्वशः ॥ २४ ॥</s-l></s-lg><s-lg><s-l>युक्ताभरणवेषस्य कौन्तेयस्य महात्मनः ।</s-l><s-l>रूपमासीन्महाराज द्विषतां शोकवर्धनम् ॥ २५ ॥</s-l></s-lg><s-lg><s-l>पाण्डरैश्चन्द्ररश्म्याभैर्हेमदण्डैश्च चामरैः ।</s-l><s-l>दोधूयमानः शुशुभे विद्युद्भिरिव तोयदः ॥ २६ ॥</s-l></s-lg><s-lg><s-l>संस्तूयमानः सूतैश्च वन्द्यमानश्च बन्दिभिः ।</s-l><s-l>उपगीयमानो गन्धर्वैरास्ते स्म कुरुनन्दनः ॥ २७ ॥</s-l></s-lg><s-lg><s-l>ततो मुहूर्तादासीत्तु बन्दिनां निस्वनो महान् ।</s-l><s-l>नेमिघोषश्च रथिनां खुरघोषश्च वाजिनाम् ॥ २८ ॥</s-l></s-lg><s-lg><s-l>ह्रादेन गजघण्टानां शङ्खानां निनदेन च ।</s-l><s-l>नराणां पदशब्दैश्च कम्पतीव स्म मेदिनी ॥ २९ ॥</s-l></s-lg><s-lg><s-l>ततः शुद्धान्तमासाद्य जानुभ्यां भूतले स्थितः ।</s-l><s-l>शिरसा वन्दनीयं तमभिवन्द्य जगत्पतिम् ॥ ३० ॥</s-l></s-lg><s-lg><s-l>कुण्डली बद्धनिस्त्रिंशः संनद्धकवचो युवा ।</s-l><s-l>अभिप्रणम्य शिरसा द्वाःस्थो धर्मात्मजाय वै ।</s-l><s-l>न्यवेदयद्धृषीकेशमुपयातं महात्मने ॥ ३१ ॥</s-l></s-lg><s-lg><s-l>सोऽब्रवीत्पुरुषव्याघ्रः स्वागतेनैव माधवम् ।</s-l><s-l>अर्घ्यं चैवासनं चास्मै दीयतां परमार्चितम् ॥ ३२ ॥</s-l></s-lg><s-lg><s-l>ततः प्रवेश्य वार्ष्णेयमुपवेश्य वरासने ।</s-l><s-l>सत्कृत्य सत्कृतस्तेन पर्यपृच्छद्युधिष्ठिरः ॥ ३३ ॥</s-l></s-lg>