<s-lg><s-l> संजय उवाच ।</s-l><s-l>सौभद्रस्तु वचः श्रुत्वा धर्मराजस्य धीमतः ।</s-l><s-l>अचोदयत यन्तारं द्रोणानीकाय भारत ॥ १ ॥</s-l></s-lg><s-lg><s-l>तेन संचोद्यमानस्तु याहि याहीति सारथिः ।</s-l><s-l>प्रत्युवाच ततो राजन्नभिमन्युमिदं वचः ॥ २ ॥</s-l></s-lg><s-lg><s-l>अतिभारोऽयमायुष्मन्नाहितस्त्वयि पाण्डवैः ।</s-l><s-l>संप्रधार्य क्षमं बुद्ध्या ततस्त्वं योद्धुमर्हसि ॥ ३ ॥</s-l></s-lg><s-lg><s-l>आचार्यो हि कृती द्रोणः परमास्त्रे कृतश्रमः ।</s-l><s-l>अत्यन्तसुखसंवृद्धस्त्वं च युद्धविशारदः ॥ ४ ॥</s-l></s-lg><s-lg><s-l>ततोऽभिमन्युः प्रहसन्सारथिं वाक्यमब्रवीत् ।</s-l><s-l>सारथे को न्वयं द्रोणः समग्रं क्षत्रमेव वा ॥ ५ ॥</s-l></s-lg><s-lg><s-l>ऐरावतगतं शक्रं सहामरगणैरहम् ।</s-l><s-l>योधयेयं रणमुखे न मे क्षत्रेऽद्य विस्मयः ।</s-l><s-l>न ममैतद्द्विषत्सैन्यं कलामर्हति षोडशीम् ॥ ६ ॥</s-l></s-lg><s-lg><s-l>अपि विश्वजितं विष्णुं मातुलं प्राप्य सूतज ।</s-l><s-l>पितरं चार्जुनं संख्ये न भीर्मामुपयास्यति ॥ ७ ॥</s-l></s-lg><s-lg><s-l>ततोऽभिमन्युस्तां वाचं कदर्थीकृत्य सारथेः ।</s-l><s-l>याहीत्येवाब्रवीदेनं द्रोणानीकाय माचिरम् ॥ ८ ॥</s-l></s-lg><s-lg><s-l>ततः संचोदयामास हयानस्य त्रिहायनान् ।</s-l><s-l>नातिहृष्टमनाः सूतो हेमभाण्डपरिच्छदान् ॥ ९ ॥</s-l></s-lg><s-lg><s-l>ते प्रेषिताः सुमित्रेण द्रोणानीकाय वाजिनः ।</s-l><s-l>द्रोणमभ्यद्रवन्राजन्महावेगपराक्रमाः ॥ १० ॥</s-l></s-lg><s-lg><s-l>तमुदीक्ष्य तथायान्तं सर्वे द्रोणपुरोगमाः ।</s-l><s-l>अभ्यवर्तन्त कौरव्याः पाण्डवाश्च तमन्वयुः ॥ ११ ॥</s-l></s-lg><s-lg><s-l>स कर्णिकारप्रवरोच्छ्रितध्वजः सुवर्णवर्मार्जुनिरर्जुनाद्वरः ।</s-l><s-l>युयुत्सया द्रोणमुखान्महारथान्समासदत्सिंहशिशुर्यथा गजान् ॥ १२ ॥</s-l></s-lg><s-lg><s-l>ते विंशतिपदे यत्ताः संप्रहारं प्रचक्रिरे ।</s-l><s-l>आसीद्गाङ्ग इवावर्तो मुहूर्तमुदधेरिव ॥ १३ ॥</s-l></s-lg><s-lg><s-l>शूराणां युध्यमानानां निघ्नतामितरेतरम् ।</s-l><s-l>संग्रामस्तुमुलो राजन्प्रावर्तत सुदारुणः ॥ १४ ॥</s-l></s-lg><s-lg><s-l>प्रवर्तमाने संग्रामे तस्मिन्नतिभयंकरे ।</s-l><s-l>द्रोणस्य मिषतो व्यूहं भित्त्वा प्राविशदार्जुनिः ॥ १५ ॥</s-l></s-lg><s-lg><s-l>तं प्रविष्टं परान्घ्नन्तं शत्रुमध्ये महाबलम् ।</s-l><s-l>हस्त्यश्वरथपत्त्यौघाः परिवव्रुरुदायुधाः ॥ १६ ॥</s-l></s-lg><s-lg><s-l>नानावादित्रनिनदैः क्ष्वेडितोत्क्रुष्टगर्जितैः ।</s-l><s-l>हुंकारैः सिंहनादैश्च तिष्ठ तिष्ठेति निस्वनैः ॥ १७ ॥</s-l></s-lg><s-lg><s-l>घोरैर्हलहलाशब्दैर्मा गास्तिष्ठैहि मामिति ।</s-l><s-l>असावहममुत्रेति प्रवदन्तो मुहुर्मुहुः ॥ १८ ॥</s-l></s-lg><s-lg><s-l>बृंहितैः शिञ्जितैर्हासैः खुरनेमिस्वनैरपि ।</s-l><s-l>संनादयन्तो वसुधामभिदुद्रुवुरार्जुनिम् ॥ १९ ॥</s-l></s-lg><s-lg><s-l>तेषामापततां वीरः पूर्वं शीघ्रमथो दृढम् ।</s-l><s-l>क्षिप्रास्त्रो न्यवधीद्व्रातान्मर्मज्ञो मर्मभेदिभिः ॥ २० ॥</s-l></s-lg><s-lg><s-l>ते हन्यमानाश्च तथा नानालिङ्गैः शितैः शरैः ।</s-l><s-l>अभिपेतुस्तमेवाजौ शलभा इव पावकम् ॥ २१ ॥</s-l></s-lg><s-lg><s-l>ततस्तेषां शरीरैश्च शरीरावयवैश्च सः ।</s-l><s-l>संतस्तार क्षितिं क्षिप्रं कुशैर्वेदिमिवाध्वरे ॥ २२ ॥</s-l></s-lg><s-lg><s-l>बद्धगोधाङ्गुलित्राणान्सशरावरकार्मुकान् ।</s-l><s-l>सासिचर्माङ्कुशाभीशून्सतोमरपरश्वधान् ॥ २३ ॥</s-l></s-lg><s-lg><s-l>सगुडायोमुखप्रासान्सर्ष्टितोमरपट्टिशान् ।</s-l><s-l>सभिण्डिपालपरिघान्सशक्तिवरकम्पनान् ॥ २४ ॥</s-l></s-lg><s-lg><s-l>सप्रतोदमहाशङ्खान्सकुन्तान्सकचग्रहान् ।</s-l><s-l>समुद्गरक्षेपणीयान्सपाशपरिघोपलान् ॥ २५ ॥</s-l></s-lg><s-lg><s-l>सकेयूराङ्गदान्बाहून्हृद्यगन्धानुलेपनान् ।</s-l><s-l>संचिच्छेदार्जुनिर्वृत्तांस्त्वदीयानां सहस्रशः ॥ २६ ॥</s-l></s-lg><s-lg><s-l>तैः स्फुरद्भिर्महाराज शुशुभे लोहितोक्षितैः ।</s-l><s-l>पञ्चास्यैः पन्नगैश्छिन्नैर्गरुडेनेव मारिष ॥ २७ ॥</s-l></s-lg><s-lg><s-l>सुनासाननकेशान्तैरव्रणैश्चारुकुण्डलैः ।</s-l><s-l>संदष्टौष्ठपुटैः क्रोधात्क्षरद्भिः शोणितं बहु ॥ २८ ॥</s-l></s-lg><s-lg><s-l>चारुस्रङ्मुकुटोष्णीषैर्मणिरत्नविराजितैः ।</s-l><s-l>विनालनलिनाकारैर्दिवाकरशशिप्रभैः ॥ २९ ॥</s-l></s-lg><s-lg><s-l>हितप्रियंवदैः काले बहुभिः पुण्यगन्धिभिः ।</s-l><s-l>द्विषच्छिरोभिः पृथिवीमवतस्तार फाल्गुणिः ॥ ३० ॥</s-l></s-lg><s-lg><s-l>गन्धर्वनगराकारान्विधिवत्कल्पितान्रथान् ।</s-l><s-l>वीषामुखान्वित्रिवेणून्व्यस्तदण्डकबन्धुरान् ॥ ३१ ॥</s-l></s-lg><s-lg><s-l>विजङ्घकूबराक्षांश्च विनेमीननरानपि ।</s-l><s-l>विचक्रोपस्करोपस्थान्भग्नोपकरणानपि ॥ ३२ ॥</s-l></s-lg><s-lg><s-l>प्रशातितोपकरणान्हतयोधान्सहस्रशः ।</s-l><s-l>शरैर्विशकलीकुर्वन्दिक्षु सर्वास्वदृश्यत ॥ ३३ ॥</s-l></s-lg><s-lg><s-l>पुनर्द्विपान्द्विपारोहान्वैजयन्त्यङ्कुशध्वजान् ।</s-l><s-l>तूणान्वर्माण्यथो कक्ष्या ग्रैवेयानथ कम्बलान् ॥ ३४ ॥</s-l></s-lg><s-lg><s-l>घण्टाः शुण्डान्विषाणाग्रान्क्षुरपालान्पदानुगान् ।</s-l><s-l>शरैर्निशितधाराग्रैः शात्रवाणामशातयत् ॥ ३५ ॥</s-l></s-lg><s-lg><s-l>वनायुजान्पार्वतीयान्काम्बोजारट्टबाह्लिकान् ।</s-l><s-l>स्थिरवालधिकर्णाक्षाञ्जवनान्साधुवाहिनः ॥ ३६ ॥</s-l></s-lg><s-lg><s-l>स्वारूढाञ्शिक्षितैर्योधैः शक्त्यृष्टिप्रासयोधिभिः ।</s-l><s-l>विध्वस्तचामरकुथान्विप्रकीर्णप्रकीर्णकान् ॥ ३७ ॥</s-l></s-lg><s-lg><s-l>निरस्तजिह्वानयनान्निष्कीर्णान्त्रयकृद्घनान् ।</s-l><s-l>हतारोहान्भिन्नभाण्डान्क्रव्यादगणमोदनान् ॥ ३८ ॥</s-l></s-lg><s-lg><s-l>निकृत्तवर्मकवचाञ्शकृन्मूत्रासृगाप्लुतान् ।</s-l><s-l>निपातयन्नश्ववरांस्तावकान्सोऽभ्यरोचत ॥ ३९ ॥</s-l></s-lg><s-lg><s-l>एको विष्णुरिवाचिन्त्यः कृत्वा प्राक्कर्म दुष्करम् ।</s-l><s-l>तथा विमथितं तेन त्र्यङ्गं तव बलं महत् ।</s-l><s-l>व्यहनत्स पदात्योघांस्त्वदीयानेव भारत ॥ ४० ॥</s-l></s-lg><s-lg><s-l>एवमेकेन तां सेनां सौभद्रेण शितैः शरैः ।</s-l><s-l>भृशं विप्रहतां दृष्ट्वा स्कन्देनेवासुरीं चमूम् ॥ ४१ ॥</s-l></s-lg><s-lg><s-l>त्वदीयास्तव पुत्राश्च वीक्षमाणा दिशो दश ।</s-l><s-l>संशुष्कास्याश्चलन्नेत्राः प्रस्विन्ना लोमहर्षणाः ॥ ४२ ॥</s-l></s-lg><s-lg><s-l>पलायनकृतोत्साहा निरुत्साहा द्विषज्जये ।</s-l><s-l>गोत्रनामभिरन्योन्यं क्रन्दन्तो जीवितैषिणः ॥ ४३ ॥</s-l></s-lg><s-lg><s-l>हतान्पुत्रांस्तथा पितॄन्सुहृत्संबन्धिबान्धवान् ।</s-l><s-l>प्रातिष्ठन्त समुत्सृज्य त्वरयन्तो हयद्विपान् ॥ ४४ ॥</s-l></s-lg>