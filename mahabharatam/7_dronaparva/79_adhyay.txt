<s-lg><s-l> संजय उवाच ।</s-l><s-l>तावकास्तु समीक्ष्यैव वृष्ण्यन्धककुरूत्तमौ ।</s-l><s-l>प्रागत्वरञ्जिघांसन्तस्तथैव विजयः परान् ॥ १ ॥</s-l></s-lg><s-lg><s-l>सुवर्णचित्रैर्वैयाघ्रैः स्वनवद्भिर्महारथैः ।</s-l><s-l>दीपयन्तो दिशः सर्वा ज्वलद्भिरिव पावकैः ॥ २ ॥</s-l></s-lg><s-lg><s-l>रुक्मपृष्ठैश्च दुष्प्रेक्ष्यैः कार्मुकैः पृथिवीपते ।</s-l><s-l>कूजद्भिरतुलान्नादान्रोषितैरुरगैरिव ॥ ३ ॥</s-l></s-lg><s-lg><s-l>भूरिश्रवाः शलः कर्णो वृषसेनो जयद्रथः ।</s-l><s-l>कृपश्च मद्रराजश्च द्रौणिश्च रथिनां वरः ॥ ४ ॥</s-l></s-lg><s-lg><s-l>ते पिबन्त इवाकाशमश्वैरष्टौ महारथाः ।</s-l><s-l>व्यराजयन्दश दिशो वैयाघ्रैर्हेमचन्द्रकैः ॥ ५ ॥</s-l></s-lg><s-lg><s-l>ते दंशिताः सुसंरब्धा रथैर्मेघौघनिस्वनैः ।</s-l><s-l>समावृण्वन्दिशः सर्वाः पार्थं च विशिखैः शितैः ॥ ६ ॥</s-l></s-lg><s-lg><s-l>कौलूतका हयाश्चित्रा वहन्तस्तान्महारथान् ।</s-l><s-l>व्यशोभन्त तदा शीघ्रा दीपयन्तो दिशो दश ॥ ७ ॥</s-l></s-lg><s-lg><s-l>आजानेयैर्महावेगैर्नानादेशसमुत्थितैः ।</s-l><s-l>पार्वतीयैर्नदीजैश्च सैन्धवैश्च हयोत्तमैः ॥ ८ ॥</s-l></s-lg><s-lg><s-l>कुरुयोधवरा राजंस्तव पुत्रं परीप्सवः ।</s-l><s-l>धनंजयरथं शीघ्रं सर्वतः समुपाद्रवन् ॥ ९ ॥</s-l></s-lg><s-lg><s-l>ते प्रगृह्य महाशङ्खान्दध्मुः पुरुषसत्तमाः ।</s-l><s-l>पूरयन्तो दिवं राजन्पृथिवीं च ससागराम् ॥ १० ॥</s-l></s-lg><s-lg><s-l>तथैव दध्मतुः शङ्खौ वासुदेवधनंजयौ ।</s-l><s-l>प्रवरौ सर्वभूतानां सर्वशङ्खवरौ भुवि ।</s-l><s-l>देवदत्तं च कौन्तेयः पाञ्चजन्यं च केशवः ॥ ११ ॥</s-l></s-lg><s-lg><s-l>शब्दस्तु देवदत्तस्य धनंजयसमीरितः ।</s-l><s-l>पृथिवीं चान्तरिक्षं च दिशश्चैव समावृणोत् ॥ १२ ॥</s-l></s-lg><s-lg><s-l>तथैव पाञ्चजन्योऽपि वासुदेवसमीरितः ।</s-l><s-l>सर्वशब्दानतिक्रम्य पूरयामास रोदसी ॥ १३ ॥</s-l></s-lg><s-lg><s-l>तस्मिंस्तथा वर्तमाने दारुणे नादसंकुले ।</s-l><s-l>भीरूणां त्रासजनने शूराणां हर्षवर्धने ॥ १४ ॥</s-l></s-lg><s-lg><s-l>प्रवादितासु भेरीषु झर्झरेष्वानकेषु च ।</s-l><s-l>मृदङ्गेषु च राजेन्द्र वाद्यमानेष्वनेकशः ॥ १५ ॥</s-l></s-lg><s-lg><s-l>महारथसमाख्याता दुर्योधनहितैषिणः ।</s-l><s-l>अमृष्यमाणास्तं शब्दं क्रुद्धाः परमधन्विनः ।</s-l><s-l>नानादेश्या महीपालाः स्वसैन्यपरिरक्षिणः ॥ १६ ॥</s-l></s-lg><s-lg><s-l>अमर्षिता महाशङ्खान्दध्मुर्वीरा महारथाः ।</s-l><s-l>कृते प्रतिकरिष्यन्तः केशवस्यार्जुनस्य च ॥ १७ ॥</s-l></s-lg><s-lg><s-l>बभूव तव तत्सैन्यं शङ्खशब्दसमीरितम् ।</s-l><s-l>उद्विग्नरथनागाश्वमस्वस्थमिव चाभिभो ॥ १८ ॥</s-l></s-lg><s-lg><s-l>तत्प्रयुक्तमिवाकाशं शूरैः शङ्खनिनादितम् ।</s-l><s-l>बभूव भृशमुद्विग्नं निर्घातैरिव नादितम् ॥ १९ ॥</s-l></s-lg><s-lg><s-l>स शब्दः सुमहान्राजन्दिशः सर्वा व्यनादयत् ।</s-l><s-l>त्रासयामास तत्सैन्यं युगान्त इव संभृतः ॥ २० ॥</s-l></s-lg><s-lg><s-l>ततो दुर्योधनोऽष्टौ च राजानस्ते महारथाः ।</s-l><s-l>जयद्रथस्य रक्षार्थं पाण्डवं पर्यवारयन् ॥ २१ ॥</s-l></s-lg><s-lg><s-l>ततो द्रौणिस्त्रिसप्तत्या वासुदेवमताडयत् ।</s-l><s-l>अर्जुनं च त्रिभिर्भल्लैर्ध्वजमश्वांश्च पञ्चभिः ॥ २२ ॥</s-l></s-lg><s-lg><s-l>तमर्जुनः पृषत्कानां शतैः षड्भिरताडयत् ।</s-l><s-l>अत्यर्थमिव संक्रुद्धः प्रतिविद्धे जनार्दने ॥ २३ ॥</s-l></s-lg><s-lg><s-l>कर्णं द्वादशभिर्विद्ध्वा वृषसेनं त्रिभिस्तथा ।</s-l><s-l>शल्यस्य सशरं चापं मुष्टौ चिच्छेद वीर्यवान् ॥ २४ ॥</s-l></s-lg><s-lg><s-l>गृहीत्वा धनुरन्यत्तु शल्यो विव्याध पाण्डवम् ।</s-l><s-l>भूरिश्रवास्त्रिभिर्बाणैर्हेमपुङ्खैः शिलाशितैः ॥ २५ ॥</s-l></s-lg><s-lg><s-l>कर्णो द्वात्रिंशता चैव वृषसेनश्च पञ्चभिः ।</s-l><s-l>जयद्रथस्त्रिसप्तत्या कृपश्च दशभिः शरैः ।</s-l><s-l>मद्रराजश्च दशभिर्विव्यधुः फल्गुनं रणे ॥ २६ ॥</s-l></s-lg><s-lg><s-l>ततः शराणां षष्ट्या तु द्रौणिः पार्थमवाकिरत् ।</s-l><s-l>वासुदेवं च सप्तत्या पुनः पार्थं च पञ्चभिः ॥ २७ ॥</s-l></s-lg><s-lg><s-l>प्रहसंस्तु नरव्याघ्रः श्वेताश्वः कृष्णसारथिः ।</s-l><s-l>प्रत्यविध्यत्स तान्सर्वान्दर्शयन्पाणिलाघवम् ॥ २८ ॥</s-l></s-lg><s-lg><s-l>कर्णं द्वादशभिर्विद्ध्वा वृषसेनं त्रिभिः शरैः ।</s-l><s-l>शल्यस्य समरे चापं मुष्टिदेशे न्यकृन्तत ॥ २९ ॥</s-l></s-lg><s-lg><s-l>सौमदत्तिं त्रिभिर्विद्ध्वा शल्यं च दशभिः शरैः ।</s-l><s-l>शितैरग्निशिखाकारैर्द्रौणिं विव्याध चाष्टभिः ॥ ३० ॥</s-l></s-lg><s-lg><s-l>गौतमं पञ्चविंशत्या शैन्धवं च शतेन ह ।</s-l><s-l>पुनर्द्रौणिं च सप्तत्या शराणां सोऽभ्यताडयत् ॥ ३१ ॥</s-l></s-lg><s-lg><s-l>भूरिश्रवास्तु संक्रुद्धः प्रतोदं चिच्छिदे हरेः ।</s-l><s-l>अर्जुनं च त्रिसप्तत्या बाणानामाजघान ह ॥ ३२ ॥</s-l></s-lg><s-lg><s-l>ततः शरशतैस्तीक्ष्णैस्तानरीञ्श्वेतवाहनः ।</s-l><s-l>प्रत्यषेधद्द्रुतं क्रुद्धो महावातो घनानिव ॥ ३३ ॥</s-l></s-lg>