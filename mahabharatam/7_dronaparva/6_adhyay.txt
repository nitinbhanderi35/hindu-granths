<s-lg><s-l> संजय उवाच ।</s-l><s-l>सेनापत्यं तु संप्राप्य भारद्वाजो महारथः ।</s-l><s-l>युयुत्सुर्व्यूह्य सैन्यानि प्रायात्तव सुतैः सह ॥ १ ॥</s-l></s-lg><s-lg><s-l>सैन्धवश्च कलिङ्गश्च विकर्णश्च तवात्मजः ।</s-l><s-l>दक्षिणं पार्श्वमास्थाय समतिष्ठन्त दंशिताः ॥ २ ॥</s-l></s-lg><s-lg><s-l>प्रपक्षः शकुनिस्तेषां प्रवरैर्हयसादिभिः ।</s-l><s-l>ययौ गान्धारकैः सार्धं विमलप्रासयोधिभिः ॥ ३ ॥</s-l></s-lg><s-lg><s-l>कृपश्च कृतवर्मा च चित्रसेनो विविंशतिः ।</s-l><s-l>दुःशासनमुखा यत्ताः सव्यं पार्श्वमपालयन् ॥ ४ ॥</s-l></s-lg><s-lg><s-l>तेषां प्रपक्षाः काम्बोजाः सुदक्षिणपुरःसराः ।</s-l><s-l>ययुरश्वैर्महावेगैः शकाश्च यवनैः सह ॥ ५ ॥</s-l></s-lg><s-lg><s-l>मद्रास्त्रिगर्ताः साम्बष्ठाः प्रतीच्योदीच्यवासिनः ।</s-l><s-l>शिबयः शूरसेनाश्च शूद्राश्च मलदैः सह ॥ ६ ॥</s-l></s-lg><s-lg><s-l>सौवीराः कितवाः प्राच्या दाक्षिणात्याश्च सर्वशः ।</s-l><s-l>तवात्मजं पुरस्कृत्य सूतपुत्रस्य पृष्ठतः ॥ ७ ॥</s-l></s-lg><s-lg><s-l>हर्षयन्सर्वसैन्यानि बलेषु बलमादधत् ।</s-l><s-l>ययौ वैकर्तनः कर्णः प्रमुखे सर्वधन्विनाम् ॥ ८ ॥</s-l></s-lg><s-lg><s-l>तस्य दीप्तो महाकायः स्वान्यनीकानि हर्षयन् ।</s-l><s-l>हस्तिकक्ष्यामहाकेतुर्बभौ सूर्यसमद्युतिः ॥ ९ ॥</s-l></s-lg><s-lg><s-l>न भीष्मव्यसनं कश्चिद्दृष्ट्वा कर्णममन्यत ।</s-l><s-l>विशोकाश्चाभवन्सर्वे राजानः कुरुभिः सह ॥ १० ॥</s-l></s-lg><s-lg><s-l>हृष्टाश्च बहवो योधास्तत्राजल्पन्त संगताः ।</s-l><s-l>न हि कर्णं रणे दृष्ट्वा युधि स्थास्यन्ति पाण्डवाः ॥ ११ ॥</s-l></s-lg><s-lg><s-l>कर्णो हि समरे शक्तो जेतुं देवान्सवासवान् ।</s-l><s-l>किमु पाण्डुसुतान्युद्धे हीनवीर्यपराक्रमान् ॥ १२ ॥</s-l></s-lg><s-lg><s-l>भीष्मेण तु रणे पार्थाः पालिता बाहुशालिना ।</s-l><s-l>तांस्तु कर्णः शरैस्तीक्ष्णैर्नाशयिष्यत्यसंशयम् ॥ १३ ॥</s-l></s-lg><s-lg><s-l>एवं ब्रुवन्तस्तेऽन्योन्यं हृष्टरूपा विशां पते ।</s-l><s-l>राधेयं पूजयन्तश्च प्रशंसन्तश्च निर्ययुः ॥ १४ ॥</s-l></s-lg><s-lg><s-l>अस्माकं शकटव्यूहो द्रोणेन विहितोऽभवत् ।</s-l><s-l>परेषां क्रौञ्च एवासीद्व्यूहो राजन्महात्मनाम् ।</s-l><s-l>प्रीयमाणेन विहितो धर्मराजेन भारत ॥ १५ ॥</s-l></s-lg><s-lg><s-l>व्यूहप्रमुखतस्तेषां तस्थतुः पुरुषर्षभौ ।</s-l><s-l>वानरध्वजमुच्छ्रित्य विष्वक्सेनधनंजयौ ॥ १६ ॥</s-l></s-lg><s-lg><s-l>ककुदं सर्वसैन्यानां लक्ष्म सर्वधनुष्मताम् ।</s-l><s-l>आदित्यपथगः केतुः पार्थस्यामिततेजसः ॥ १७ ॥</s-l></s-lg><s-lg><s-l>दीपयामास तत्सैन्यं पाण्डवस्य महात्मनः ।</s-l><s-l>यथा प्रज्वलितः सूर्यो युगान्ते वै वसुंधराम् ॥ १८ ॥</s-l></s-lg><s-lg><s-l>अस्यतामर्जुनः श्रेष्ठो गाण्डीवं धनुषां वरम् ।</s-l><s-l>वासुदेवश्च भूतानां चक्राणां च सुदर्शनम् ॥ १९ ॥</s-l></s-lg><s-lg><s-l>चत्वार्येतानि तेजांसि वहञ्श्वेतहयो रथः ।</s-l><s-l>परेषामग्रतस्तस्थौ कालचक्रमिवोद्यतम् ॥ २० ॥</s-l></s-lg><s-lg><s-l>एवमेतौ महात्मानौ बलसेनाग्रगावुभौ ।</s-l><s-l>तावकानां मुखं कर्णः परेषां च धनंजयः ॥ २१ ॥</s-l></s-lg><s-lg><s-l>ततो जाताभिसंरम्भौ परस्परवधैषिणौ ।</s-l><s-l>अवेक्षेतां तदान्योन्यं समरे कर्णपाण्डवौ ॥ २२ ॥</s-l></s-lg><s-lg><s-l>ततः प्रयाते सहसा भारद्वाजे महारथे ।</s-l><s-l>अन्तर्नादेन घोरेण वसुधा समकम्पत ॥ २३ ॥</s-l></s-lg><s-lg><s-l>ततस्तुमुलमाकाशमावृणोत्सदिवाकरम् ।</s-l><s-l>वातोद्धूतं रजस्तीव्रं कौशेयनिकरोपमम् ॥ २४ ॥</s-l></s-lg><s-lg><s-l>अनभ्रे प्रववर्ष द्यौर्मांसास्थिरुधिराण्युत ।</s-l><s-l>गृध्राः श्येना बडाः कङ्का वायसाश्च सहस्रशः ।</s-l><s-l>उपर्युपरि सेनां ते तदा पर्यपतन्नृप ॥ २५ ॥</s-l></s-lg><s-lg><s-l>गोमायवश्च प्राक्रोशन्भयदान्दारुणान्रवान् ।</s-l><s-l>अकार्षुरपसव्यं च बहुशः पृतनां तव ।</s-l><s-l>चिखादिषन्तो मांसानि पिपासन्तश्च शोणितम् ॥ २६ ॥</s-l></s-lg><s-lg><s-l>अपतद्दीप्यमाना च सनिर्घाता सकम्पना ।</s-l><s-l>उल्का ज्वलन्ती संग्रामे पुच्छेनावृत्य सर्वशः ॥ २७ ॥</s-l></s-lg><s-lg><s-l>परिवेषो महांश्चापि सविद्युत्स्तनयित्नुमान् ।</s-l><s-l>भास्करस्याभवद्राजन्प्रयाते वाहिनीपतौ ॥ २८ ॥</s-l></s-lg><s-lg><s-l>एते चान्ये च बहवः प्रादुरासन्सुदारुणाः ।</s-l><s-l>उत्पाता युधि वीराणां जीवितक्षयकारकाः ॥ २९ ॥</s-l></s-lg><s-lg><s-l>ततः प्रववृते युद्धं परस्परवधैषिणाम् ।</s-l><s-l>कुरुपाण्डवसैन्यानां शब्देनानादयज्जगत् ॥ ३० ॥</s-l></s-lg><s-lg><s-l>ते त्वन्योन्यं सुसंरब्धाः पाण्डवाः कौरवैः सह ।</s-l><s-l>प्रत्यघ्नन्निशितैर्बाणैर्जयगृद्धाः प्रहारिणः ॥ ३१ ॥</s-l></s-lg><s-lg><s-l>स पाण्डवानां महतीं महेष्वासो महाद्युतिः ।</s-l><s-l>वेगेनाभ्यद्रवत्सेनां किरञ्शरशतैः शितैः ॥ ३२ ॥</s-l></s-lg><s-lg><s-l>द्रोणमभ्युद्यतं दृष्ट्वा पाण्डवाः सह सृञ्जयैः ।</s-l><s-l>प्रत्यगृह्णंस्तदा राजञ्शरवर्षैः पृथक्पृथक् ॥ ३३ ॥</s-l></s-lg><s-lg><s-l>संक्षोभ्यमाणा द्रोणेन भिद्यमाना महाचमूः ।</s-l><s-l>व्यशीर्यत सपाञ्चाला वातेनेव बलाहकाः ॥ ३४ ॥</s-l></s-lg><s-lg><s-l>बहूनीह विकुर्वाणो दिव्यान्यस्त्राणि संयुगे ।</s-l><s-l>अपीडयत्क्षणेनैव द्रोणः पाण्डवसृञ्जयान् ॥ ३५ ॥</s-l></s-lg><s-lg><s-l>ते वध्यमाना द्रोणेन वासवेनेव दानवाः ।</s-l><s-l>पाञ्चालाः समकम्पन्त धृष्टद्युम्नपुरोगमाः ॥ ३६ ॥</s-l></s-lg><s-lg><s-l>ततो दिव्यास्त्रविच्छूरो याज्ञसेनिर्महारथः ।</s-l><s-l>अभिनच्छरवर्षेण द्रोणानीकमनेकधा ॥ ३७ ॥</s-l></s-lg><s-lg><s-l>द्रोणस्य शरवर्षैस्तु शरवर्षाणि भागशः ।</s-l><s-l>संनिवार्य ततः सेनां कुरूनप्यवधीद्बली ॥ ३८ ॥</s-l></s-lg><s-lg><s-l>संहृत्य तु ततो द्रोणः समवस्थाप्य चाहवे ।</s-l><s-l>स्वमनीकं महाबाहुः पार्षतं समुपाद्रवत् ॥ ३९ ॥</s-l></s-lg><s-lg><s-l>स बाणवर्षं सुमहदसृजत्पार्षतं प्रति ।</s-l><s-l>मघवान्समभिक्रुद्धः सहसा दानवेष्विव ॥ ४० ॥</s-l></s-lg><s-lg><s-l>ते कम्प्यमाना द्रोणेन बाणैः पाण्डवसृञ्जयाः ।</s-l><s-l>पुनः पुनरभज्यन्त सिंहेनेवेतरे मृगाः ॥ ४१ ॥</s-l></s-lg><s-lg><s-l>अथ पर्यपतद्द्रोणः पाण्डवानां बलं बली ।</s-l><s-l>अलातचक्रवद्राजंस्तदद्भुतमिवाभवत् ॥ ४२ ॥</s-l></s-lg><s-lg><s-l>खचरनगरकल्पं कल्पितं शास्त्रदृष्ट्या चलदनिलपताकं ह्रादिनं वल्गिताश्वम् ।</s-l><s-l>स्फटिकविमलकेतुं तापनं शात्रवाणां रथवरमधिरूढः संजहारारिसेनाम् ॥ ४३ ॥</s-l></s-lg>