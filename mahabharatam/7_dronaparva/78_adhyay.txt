<s-lg><s-l> संजय उवाच ।</s-l><s-l>एवमुक्त्वार्जुनं राजा त्रिभिर्मर्मातिगैः शरैः ।</s-l><s-l>प्रत्यविध्यन्महावेगैश्चतुर्भिश्चतुरो हयान् ॥ १ ॥</s-l></s-lg><s-lg><s-l>वासुदेवं च दशभिः प्रत्यविध्यत्स्तनान्तरे ।</s-l><s-l>प्रतोदं चास्य भल्लेन छित्त्वा भूमावपातयत् ॥ २ ॥</s-l></s-lg><s-lg><s-l>तं चतुर्दशभिः पार्थश्चित्रपुङ्खैः शिलाशितैः ।</s-l><s-l>अविध्यत्तूर्णमव्यग्रस्तेऽस्याभ्रश्यन्त वर्मणः ॥ ३ ॥</s-l></s-lg><s-lg><s-l>तेषां वैफल्यमालोक्य पुनर्नव च पञ्च च ।</s-l><s-l>प्राहिणोन्निशितान्बाणांस्ते चाभ्रश्यन्त वर्मणः ॥ ४ ॥</s-l></s-lg><s-lg><s-l>अष्टाविंशत्तु तान्बाणानस्तान्विप्रेक्ष्य निष्फलान् ।</s-l><s-l>अब्रवीत्परवीरघ्नः कृष्णोऽर्जुनमिदं वचः ॥ ५ ॥</s-l></s-lg><s-lg><s-l>अदृष्टपूर्वं पश्यामि शिलानामिव सर्पणम् ।</s-l><s-l>त्वया संप्रेषिताः पार्थ नार्थं कुर्वन्ति पत्रिणः ॥ ६ ॥</s-l></s-lg><s-lg><s-l>कच्चिद्गाण्डीवतः प्राणास्तथैव भरतर्षभ ।</s-l><s-l>मुष्टिश्च ते यथापूर्वं भुजयोश्च बलं तव ॥ ७ ॥</s-l></s-lg><s-lg><s-l>न चेद्विधेरयं कालः प्राप्तः स्यादद्य पश्चिमः ।</s-l><s-l>तव चैवास्य शत्रोश्च तन्ममाचक्ष्व पृच्छतः ॥ ८ ॥</s-l></s-lg><s-lg><s-l>विस्मयो मे महान्पार्थ तव दृष्ट्वा शरानिमान् ।</s-l><s-l>व्यर्थान्निपततः संख्ये दुर्योधनरथं प्रति ॥ ९ ॥</s-l></s-lg><s-lg><s-l>वज्राशनिसमा घोराः परकायावभेदिनः ।</s-l><s-l>शराः कुर्वन्ति ते नार्थं पार्थ काद्य विडम्बना ॥ १० ॥</s-l></s-lg><s-lg><s-l> अर्जुन उवाच ।</s-l><s-l>द्रोणेनैषा मतिः कृष्ण धार्तराष्ट्रे निवेशिता ।</s-l><s-l>अन्ते विहितमस्त्राणामेतत्कवचधारणम् ॥ ११ ॥</s-l></s-lg><s-lg><s-l>अस्मिन्नन्तर्हितं कृष्ण त्रैलोक्यमपि वर्मणि ।</s-l><s-l>एको द्रोणो हि वेदैतदहं तस्माच्च सत्तमात् ॥ १२ ॥</s-l></s-lg><s-lg><s-l>न शक्यमेतत्कवचं बाणैर्भेत्तुं कथंचन ।</s-l><s-l>अपि वज्रेण गोविन्द स्वयं मघवता युधि ॥ १३ ॥</s-l></s-lg><s-lg><s-l>जानंस्त्वमपि वै कृष्ण मां विमोहयसे कथम् ।</s-l><s-l>यद्वृत्तं त्रिषु लोकेषु यच्च केशव वर्तते ॥ १४ ॥</s-l></s-lg><s-lg><s-l>तथा भविष्यद्यच्चैव तत्सर्वं विदितं तव ।</s-l><s-l>न त्वेवं वेद वै कश्चिद्यथा त्वं मधुसूदन ॥ १५ ॥</s-l></s-lg><s-lg><s-l>एष दुर्योधनः कृष्ण द्रोणेन विहितामिमाम् ।</s-l><s-l>तिष्ठत्यभीतवत्संख्ये बिभ्रत्कवचधारणाम् ॥ १६ ॥</s-l></s-lg><s-lg><s-l>यत्त्वत्र विहितं कार्यं नैष तद्वेत्ति माधव ।</s-l><s-l>स्त्रीवदेष बिभर्त्येतां युक्तां कवचधारणाम् ॥ १७ ॥</s-l></s-lg><s-lg><s-l>पश्य बाह्वोश्च मे वीर्यं धनुषश्च जनार्दन ।</s-l><s-l>पराजयिष्ये कौरव्यं कवचेनापि रक्षितम् ॥ १८ ॥</s-l></s-lg><s-lg><s-l>इदमङ्गिरसे प्रादाद्देवेशो वर्म भास्वरम् ।</s-l><s-l>पुनर्ददौ सुरपतिर्मह्यं वर्म ससंग्रहम् ॥ १९ ॥</s-l></s-lg><s-lg><s-l>दैवं यद्यस्य वर्मैतद्ब्रह्मणा वा स्वयं कृतम् ।</s-l><s-l>नैतद्गोप्स्यति दुर्बुद्धिमद्य बाणहतं मया ॥ २० ॥</s-l></s-lg><s-lg><s-l> संजय उवाच ।</s-l><s-l>एवमुक्त्वार्जुनो बाणानभिमन्त्र्य व्यकर्षयत् ।</s-l><s-l>विकृष्यमाणांस्तेनैवं धनुर्मध्यगताञ्शरान् ।</s-l><s-l>तानस्यास्त्रेण चिच्छेद द्रौणिः सर्वास्त्रघातिना ॥ २१ ॥</s-l></s-lg><s-lg><s-l>तान्निकृत्तानिषून्दृष्ट्वा दूरतो ब्रह्मवादिना ।</s-l><s-l>न्यवेदयत्केशवाय विस्मितः श्वेतवाहनः ॥ २२ ॥</s-l></s-lg><s-lg><s-l>नैतदस्त्रं मया शक्यं द्विः प्रयोक्तुं जनार्दन ।</s-l><s-l>अस्त्रं मामेव हन्याद्धि पश्य त्वद्य बलं मम ॥ २३ ॥</s-l></s-lg><s-lg><s-l>ततो दुर्योधनः कृष्णौ नवभिर्नतपर्वभिः ।</s-l><s-l>अविध्यत रणे राजञ्शरैराशीविषोपमैः ।</s-l><s-l>भूय एवाभ्यवर्षच्च समरे कृष्णपाण्डवौ ॥ २४ ॥</s-l></s-lg><s-lg><s-l>शरवर्षेण महता ततोऽहृष्यन्त तावकाः ।</s-l><s-l>चक्रुर्वादित्रनिनदान्सिंहनादरवांस्तथा ॥ २५ ॥</s-l></s-lg><s-lg><s-l>ततः क्रुद्धो रणे पार्थः सृक्कणी परिसंलिहन् ।</s-l><s-l>नापश्यत ततोऽस्याङ्गं यन्न स्याद्वर्मरक्षितम् ॥ २६ ॥</s-l></s-lg><s-lg><s-l>ततोऽस्य निशितैर्बाणैः सुमुक्तैरन्तकोपमैः ।</s-l><s-l>हयांश्चकार निर्देहानुभौ च पार्ष्णिसारथी ॥ २७ ॥</s-l></s-lg><s-lg><s-l>धनुरस्याच्छिनच्चित्रं हस्तावापं च वीर्यवान् ।</s-l><s-l>रथं च शकलीकर्तुं सव्यसाची प्रचक्रमे ॥ २८ ॥</s-l></s-lg><s-lg><s-l>दुर्योधनं च बाणाभ्यां तीक्ष्णाभ्यां विरथीकृतम् ।</s-l><s-l>अविध्यद्धस्ततलयोरुभयोरर्जुनस्तदा ॥ २९ ॥</s-l></s-lg><s-lg><s-l>तं कृच्छ्रामापदं प्राप्तं दृष्ट्वा परमधन्विनः ।</s-l><s-l>समापेतुः परीप्सन्तो धनंजयशरार्दितम् ॥ ३० ॥</s-l></s-lg><s-lg><s-l>ते रथैर्बहुसाहस्रैः कल्पितैः कुञ्जरैर्हयैः ।</s-l><s-l>पदात्योघैश्च संरब्धैः परिवव्रुर्धनंजयम् ॥ ३१ ॥</s-l></s-lg><s-lg><s-l>अथ नार्जुनगोविन्दौ रथो वापि व्यदृश्यत ।</s-l><s-l>अस्त्रवर्षेण महता जनौघैश्चापि संवृतौ ॥ ३२ ॥</s-l></s-lg><s-lg><s-l>ततोऽर्जुनोऽस्त्रवीर्येण निजघ्ने तां वरूथिनीम् ।</s-l><s-l>तत्र व्यङ्गीकृताः पेतुः शतशोऽथ रथद्विपाः ॥ ३३ ॥</s-l></s-lg><s-lg><s-l>ते हता हन्यमानाश्च न्यगृह्णंस्तं रथोत्तमम् ।</s-l><s-l>स रथस्तम्भितस्तस्थौ क्रोशमात्रं समन्ततः ॥ ३४ ॥</s-l></s-lg><s-lg><s-l>ततोऽर्जुनं वृष्णिवीरस्त्वरितो वाक्यमब्रवीत् ।</s-l><s-l>धनुर्विस्फारयात्यर्थमहं ध्मास्यामि चाम्बुजम् ॥ ३५ ॥</s-l></s-lg><s-lg><s-l>ततो विस्फार्य बलवद्गाण्डीवं जघ्निवान्रिपून् ।</s-l><s-l>महता शरवर्षेण तलशब्देन चार्जुनः ॥ ३६ ॥</s-l></s-lg><s-lg><s-l>पाञ्चजन्यं च बलवद्दध्मौ तारेण केशवः ।</s-l><s-l>रजसा ध्वस्तपक्ष्मान्तः प्रस्विन्नवदनो भृशम् ॥ ३७ ॥</s-l></s-lg><s-lg><s-l>तस्य शङ्खस्य नादेन धनुषो निस्वनेन च ।</s-l><s-l>निःसत्त्वाश्च ससत्त्वाश्च क्षितौ पेतुस्तदा जनाः ॥ ३८ ॥</s-l></s-lg><s-lg><s-l>तैर्विमुक्तो रथो रेजे वाय्वीरित इवाम्बुदः ।</s-l><s-l>जयद्रथस्य गोप्तारस्ततः क्षुब्धाः सहानुगाः ॥ ३९ ॥</s-l></s-lg><s-lg><s-l>ते दृष्ट्वा सहसा पार्थं गोप्तारः सैन्धवस्य तु ।</s-l><s-l>चक्रुर्नादान्बहुविधान्कम्पयन्तो वसुंधराम् ॥ ४० ॥</s-l></s-lg><s-lg><s-l>बाणशब्दरवांश्चोग्रान्विमिश्राञ्शङ्खनिस्वनैः ।</s-l><s-l>प्रादुश्चक्रुर्महात्मानः सिंहनादरवानपि ॥ ४१ ॥</s-l></s-lg><s-lg><s-l>तं श्रुत्वा निनदं घोरं तावकानां समुत्थितम् ।</s-l><s-l>प्रदध्मतुस्तदा शङ्खौ वासुदेवधनंजयौ ॥ ४२ ॥</s-l></s-lg><s-lg><s-l>तेन शब्देन महता पूरितेयं वसुंधरा ।</s-l><s-l>सशैला सार्णवद्वीपा सपाताला विशां पते ॥ ४३ ॥</s-l></s-lg><s-lg><s-l>स शब्दो भरतश्रेष्ठ व्याप्य सर्वा दिशो दश ।</s-l><s-l>प्रतिसस्वान तत्रैव कुरुपाण्डवयोर्बले ॥ ४४ ॥</s-l></s-lg><s-lg><s-l>तावका रथिनस्तत्र दृष्ट्वा कृष्णधनंजयौ ।</s-l><s-l>संरम्भं परमं प्राप्तास्त्वरमाणा महारथाः ॥ ४५ ॥</s-l></s-lg><s-lg><s-l>अथ कृष्णौ महाभागौ तावका दृश्य दंशितौ ।</s-l><s-l>अभ्यद्रवन्त संक्रुद्धास्तदद्भुतमिवाभवत् ॥ ४६ ॥</s-l></s-lg>