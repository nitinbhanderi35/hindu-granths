<s-lg><s-l> धृतराष्ट्र उवाच ।</s-l><s-l>दैवमेव परं मन्ये धिक्पौरुषमनर्थकम् ।</s-l><s-l>यत्राधिरथिरायस्तो नातरत्पाण्डवं रणे ॥ १ ॥</s-l></s-lg><s-lg><s-l>कर्णः पार्थान्सगोविन्दाञ्जेतुमुत्सहते रणे ।</s-l><s-l>न च कर्णसमं योधं लोके पश्यामि कंचन ।</s-l><s-l>इति दुर्योधनस्याहमश्रौषं जल्पतो मुहुः ॥ २ ॥</s-l></s-lg><s-lg><s-l>कर्णो हि बलवाञ्शूरो दृढधन्वा जितक्लमः ।</s-l><s-l>इति मामब्रवीत्सूत मन्दो दुर्योधनः पुरा ॥ ३ ॥</s-l></s-lg><s-lg><s-l>वसुषेणसहायं मां नालं देवापि संयुगे ।</s-l><s-l>किमु पाण्डुसुता राजन्गतसत्त्वा विचेतसः ॥ ४ ॥</s-l></s-lg><s-lg><s-l>तत्र तं निर्जितं दृष्ट्वा भुजंगमिव निर्विषम् ।</s-l><s-l>युद्धात्कर्णमपक्रान्तं किं स्विद्दुर्योधनोऽब्रवीत् ॥ ५ ॥</s-l></s-lg><s-lg><s-l>अहो दुर्मुखमेवैकं युद्धानामविशारदम् ।</s-l><s-l>प्रावेशयद्धुतवहं पतंगमिव मोहितः ॥ ६ ॥</s-l></s-lg><s-lg><s-l>अश्वत्थामा मद्रराजः कृपः कर्णश्च संगताः ।</s-l><s-l>न शक्ताः प्रमुखे स्थातुं नूनं भीमस्य संजय ॥ ७ ॥</s-l></s-lg><s-lg><s-l>तेऽपि चास्य महाघोरं बलं नागायुतोपमम् ।</s-l><s-l>जानन्तो व्यवसायं च क्रूरं मारुततेजसः ॥ ८ ॥</s-l></s-lg><s-lg><s-l>किमर्थं क्रूरकर्माणं यमकालान्तकोपमम् ।</s-l><s-l>बलसंरम्भवीर्यज्ञाः कोपयिष्यन्ति संयुगे ॥ ९ ॥</s-l></s-lg><s-lg><s-l>कर्णस्त्वेको महाबाहुः स्वबाहुबलमाश्रितः ।</s-l><s-l>भीमसेनमनादृत्य रणेऽयुध्यत सूतजः ॥ १० ॥</s-l></s-lg><s-lg><s-l>योऽजयत्समरे कर्णं पुरंदर इवासुरम् ।</s-l><s-l>न स पाण्डुसुतो जेतुं शक्यः केनचिदाहवे ॥ ११ ॥</s-l></s-lg><s-lg><s-l>द्रोणं यः संप्रमथ्यैकः प्रविष्टो मम वाहिनीम् ।</s-l><s-l>भीमो धनंजयान्वेषी कस्तमर्छेज्जिजीविषुः ॥ १२ ॥</s-l></s-lg><s-lg><s-l>को हि संजय भीमस्य स्थातुमुत्सहतेऽग्रतः ।</s-l><s-l>उद्यताशनिवज्रस्य महेन्द्रस्येव दानवः ॥ १३ ॥</s-l></s-lg><s-lg><s-l>प्रेतराजपुरं प्राप्य निवर्तेतापि मानवः ।</s-l><s-l>न भीमसेनं संप्राप्य निवर्तेत कदाचन ॥ १४ ॥</s-l></s-lg><s-lg><s-l>पतंगा इव वह्निं ते प्राविशन्नल्पचेतसः ।</s-l><s-l>ये भीमसेनं संक्रुद्धमभ्यधावन्विमोहिताः ॥ १५ ॥</s-l></s-lg><s-lg><s-l>यत्तत्सभायां भीमेन मम पुत्रवधाश्रयम् ।</s-l><s-l>शप्तं संरम्भिणोग्रेण कुरूणां शृण्वतां तदा ॥ १६ ॥</s-l></s-lg><s-lg><s-l>तन्नूनमभिसंचिन्त्य दृष्ट्वा कर्णं च निर्जितम् ।</s-l><s-l>दुःशासनः सह भ्रात्रा भयाद्भीमादुपारमत् ॥ १७ ॥</s-l></s-lg><s-lg><s-l>यश्च संजय दुर्बुद्धिरब्रवीत्समितौ मुहुः ।</s-l><s-l>कर्णो दुःशासनोऽहं च जेष्यामो युधि पाण्डवान् ॥ १८ ॥</s-l></s-lg><s-lg><s-l>स नूनं विरथं दृष्ट्वा कर्णं भीमेन निर्जितम् ।</s-l><s-l>प्रत्याख्यानाच्च कृष्णस्य भृशं तप्यति संजय ॥ १९ ॥</s-l></s-lg><s-lg><s-l>दृष्ट्वा भ्रातॄन्हतान्युद्धे भीमसेनेन दंशितान् ।</s-l><s-l>आत्मापराधात्सुमहन्नूनं तप्यति पुत्रकः ॥ २० ॥</s-l></s-lg><s-lg><s-l>को हि जीवितमन्विच्छन्प्रतीपं पाण्डवं व्रजेत् ।</s-l><s-l>भीमं भीमायुधं क्रुद्धं साक्षात्कालमिव स्थितम् ॥ २१ ॥</s-l></s-lg><s-lg><s-l>वडवामुखमध्यस्थो मुच्येतापि हि मानवः ।</s-l><s-l>न भीममुखसंप्राप्तो मुच्येतेति मतिर्मम ॥ २२ ॥</s-l></s-lg><s-lg><s-l>न पाण्डवा न पाञ्चाला न च केशवसात्यकी ।</s-l><s-l>जानन्ति युधि संरब्धा जीवितं परिरक्षितुम् ॥ २३ ॥</s-l></s-lg><s-lg><s-l> संजय उवाच ।</s-l><s-l>यत्संशोचसि कौरव्य वर्तमाने जनक्षये ।</s-l><s-l>त्वमस्य जगतो मूलं विनाशस्य न संशयः ॥ २४ ॥</s-l></s-lg><s-lg><s-l>स्वयं वैरं महत्कृत्वा पुत्राणां वचने स्थितः ।</s-l><s-l>उच्यमानो न गृह्णीषे मर्त्यः पथ्यमिवौषधम् ॥ २५ ॥</s-l></s-lg><s-lg><s-l>स्वयं पीत्वा महाराज कालकूटं सुदुर्जरम् ।</s-l><s-l>तस्येदानीं फलं कृत्स्नमवाप्नुहि नरोत्तम ॥ २६ ॥</s-l></s-lg><s-lg><s-l>यत्तु कुत्सयसे योधान्युध्यमानान्यथाबलम् ।</s-l><s-l>अत्र ते वर्णयिष्यामि यथा युद्धमवर्तत ॥ २७ ॥</s-l></s-lg><s-lg><s-l>दृष्ट्वा कर्णं तु पुत्रास्ते भीमसेनपराजितम् ।</s-l><s-l>नामृष्यन्त महेष्वासाः सोदर्याः पञ्च मारिष ॥ २८ ॥</s-l></s-lg><s-lg><s-l>दुर्मर्षणो दुःसहश्च दुर्मदो दुर्धरो जयः ।</s-l><s-l>पाण्डवं चित्रसंनाहास्तं प्रतीपमुपाद्रवन् ॥ २९ ॥</s-l></s-lg><s-lg><s-l>ते समन्तान्महाबाहुं परिवार्य वृकोदरम् ।</s-l><s-l>दिशः शरैः समावृण्वञ्शलभानामिव व्रजैः ॥ ३० ॥</s-l></s-lg><s-lg><s-l>आगच्छतस्तान्सहसा कुमारान्देवरूपिणः ।</s-l><s-l>प्रतिजग्राह समरे भीमसेनो हसन्निव ॥ ३१ ॥</s-l></s-lg><s-lg><s-l>तव दृष्ट्वा तु तनयान्भीमसेनसमीपगान् ।</s-l><s-l>अभ्यवर्तत राधेयो भीमसेनं महाबलम् ॥ ३२ ॥</s-l></s-lg><s-lg><s-l>विसृजन्विशिखान्राजन्स्वर्णपुङ्खाञ्शिलाशितान् ।</s-l><s-l>तं तु भीमोऽभ्ययात्तूर्णं वार्यमाणः सुतैस्तव ॥ ३३ ॥</s-l></s-lg><s-lg><s-l>कुरवस्तु ततः कर्णं परिवार्य समन्ततः ।</s-l><s-l>अवाकिरन्भीमसेनं शरैः संनतपर्वभिः ॥ ३४ ॥</s-l></s-lg><s-lg><s-l>तान्बाणैः पञ्चविंशत्या साश्वान्राजन्नरर्षभान् ।</s-l><s-l>ससूतान्भीमधनुषो भीमो निन्ये यमक्षयम् ॥ ३५ ॥</s-l></s-lg><s-lg><s-l>प्रापतन्स्यन्दनेभ्यस्ते सार्धं सूतैर्गतासवः ।</s-l><s-l>चित्रपुष्पधरा भग्ना वातेनेव महाद्रुमाः ॥ ३६ ॥</s-l></s-lg><s-lg><s-l>तत्राद्भुतमपश्याम भीमसेनस्य विक्रमम् ।</s-l><s-l>संवार्याधिरथिं बाणैर्यज्जघान तवात्मजान् ॥ ३७ ॥</s-l></s-lg><s-lg><s-l>स वार्यमाणो भीमेन शितैर्बाणैः समन्ततः ।</s-l><s-l>सूतपुत्रो महाराज भीमसेनमवैक्षत ॥ ३८ ॥</s-l></s-lg><s-lg><s-l>तं भीमसेनः संरम्भात्क्रोधसंरक्तलोचनः ।</s-l><s-l>विस्फार्य सुमहच्चापं मुहुः कर्णमवैक्षत ॥ ३९ ॥</s-l></s-lg>