<s-lg><s-l> संजय उवाच ।</s-l><s-l>दुर्योधनेनैवमुक्तो द्रौणिराहवदुर्मदः ।</s-l><s-l>प्रत्युवाच महाबाहो यथा वदसि कौरव ॥ १ ॥</s-l></s-lg><s-lg><s-l>प्रिया हि पाण्डवा नित्यं मम चापि पितुश्च मे ।</s-l><s-l>तथैवावां प्रियौ तेषां न तु युद्धे कुरूद्वह ।</s-l><s-l>शक्तितस्तात युध्यामस्त्यक्त्वा प्राणानभीतवत् ॥ २ ॥</s-l></s-lg><s-lg><s-l>अहं कर्णश्च शल्यश्च कृपो हार्दिक्य एव च ।</s-l><s-l>निमेषात्पाण्डवीं सेनां क्षपयेम नृपोत्तम ॥ ३ ॥</s-l></s-lg><s-lg><s-l>ते चापि कौरवीं सेनां निमेषार्धात्कुरूद्वह ।</s-l><s-l>क्षपयेयुर्महाबाहो न स्याम यदि संयुगे ॥ ४ ॥</s-l></s-lg><s-lg><s-l>युध्यतां पाण्डवाञ्शक्त्या तेषां चास्मान्युयुत्सताम् ।</s-l><s-l>तेजस्तु तेज आसाद्य प्रशमं याति भारत ॥ ५ ॥</s-l></s-lg><s-lg><s-l>अशक्या तरसा जेतुं पाण्डवानामनीकिनी ।</s-l><s-l>जीवत्सु पाण्डुपुत्रेषु तद्धि सत्यं ब्रवीमि ते ॥ ६ ॥</s-l></s-lg><s-lg><s-l>आत्मार्थं युध्यमानास्ते समर्थाः पाण्डुनन्दनाः ।</s-l><s-l>किमर्थं तव सैन्यानि न हनिष्यन्ति भारत ॥ ७ ॥</s-l></s-lg><s-lg><s-l>त्वं हि लुब्धतमो राजन्निकृतिज्ञश्च कौरव ।</s-l><s-l>सर्वातिशङ्की मानी च ततोऽस्मानतिशङ्कसे ॥ ८ ॥</s-l></s-lg><s-lg><s-l>अहं तु यत्नमास्थाय त्वदर्थे त्यक्तजीवितः ।</s-l><s-l>एष गच्छामि संग्रामं त्वत्कृते कुरुनन्दन ॥ ९ ॥</s-l></s-lg><s-lg><s-l>योत्स्येऽहं शत्रुभिः सार्धं जेष्यामि च वरान्वरान् ।</s-l><s-l>पाञ्चालैः सह योत्स्यामि सोमकैः केकयैस्तथा ।</s-l><s-l>पाण्डवेयैश्च संग्रामे त्वत्प्रियार्थमरिंदम ॥ १० ॥</s-l></s-lg><s-lg><s-l>अद्य मद्बाणनिर्दग्धाः पाञ्चालाः सोमकास्तथा ।</s-l><s-l>सिंहेनेवार्दिता गावो विद्रविष्यन्ति सर्वतः ॥ ११ ॥</s-l></s-lg><s-lg><s-l>अद्य धर्मसुतो राजा दृष्ट्वा मम पराक्रमम् ।</s-l><s-l>अश्वत्थाममयं लोकं मंस्यते सह सोमकैः ॥ १२ ॥</s-l></s-lg><s-lg><s-l>आगमिष्यति निर्वेदं धर्मपुत्रो युधिष्ठिरः ।</s-l><s-l>दृष्ट्वा विनिहतान्संख्ये पाञ्चालान्सोमकैः सह ॥ १३ ॥</s-l></s-lg><s-lg><s-l>ये मां युद्धेऽभियोत्स्यन्ति तान्हनिष्यामि भारत ।</s-l><s-l>न हि ते वीर मुच्येरन्मद्बाह्वन्तरमागताः ॥ १४ ॥</s-l></s-lg><s-lg><s-l>एवमुक्त्वा महाबाहुः पुत्रं दुर्योधनं तव ।</s-l><s-l>अभ्यवर्तत युद्धाय द्रावयन्सर्वधन्विनः ।</s-l><s-l>चिकीर्षुस्तव पुत्राणां प्रियं प्राणभृतां वरः ॥ १५ ॥</s-l></s-lg><s-lg><s-l>ततोऽब्रवीत्सकैकेयान्पाञ्चालान्गौतमीसुतः ।</s-l><s-l>प्रहरध्वमितः सर्वे मम गात्रे महारथाः ।</s-l><s-l>स्थिरीभूताश्च युध्यध्वं दर्शयन्तोऽस्त्रलाघवम् ॥ १६ ॥</s-l></s-lg><s-lg><s-l>एवमुक्तास्तु ते सर्वे शस्त्रवृष्टिमपातयन् ।</s-l><s-l>द्रौणिं प्रति महाराज जलं जलधरा इव ॥ १७ ॥</s-l></s-lg><s-lg><s-l>तान्निहत्य शरान्द्रौणिर्दश वीरानपोथयत् ।</s-l><s-l>प्रमुखे पाण्डुपुत्राणां धृष्टद्युम्नस्य चाभिभो ॥ १८ ॥</s-l></s-lg><s-lg><s-l>ते हन्यमानाः समरे पाञ्चालाः सृञ्जयास्तथा ।</s-l><s-l>परित्यज्य रणे द्रौणिं व्यद्रवन्त दिशो दश ॥ १९ ॥</s-l></s-lg><s-lg><s-l>तान्दृष्ट्वा द्रवतः शूरान्पाञ्चालान्सहसोमकान् ।</s-l><s-l>धृष्टद्युम्नो महाराज द्रौणिमभ्यद्रवद्युधि ॥ २० ॥</s-l></s-lg><s-lg><s-l>ततः काञ्चनचित्राणां सजलाम्बुदनादिनाम् ।</s-l><s-l>वृतः शतेन शूराणां रथानामनिवर्तिनाम् ॥ २१ ॥</s-l></s-lg><s-lg><s-l>पुत्रः पाञ्चालराजस्य धृष्टद्युम्नो महारथः ।</s-l><s-l>द्रौणिमित्यब्रवीद्वाक्यं दृष्ट्वा योधान्निपातितान् ॥ २२ ॥</s-l></s-lg><s-lg><s-l>आचार्यपुत्र दुर्बुद्धे किमन्यैर्निहतैस्तव ।</s-l><s-l>समागच्छ मया सार्धं यदि शूरोऽसि संयुगे ।</s-l><s-l>अहं त्वां निहनिष्यामि तिष्ठेदानीं ममाग्रतः ॥ २३ ॥</s-l></s-lg><s-lg><s-l>ततस्तमाचार्यसुतं धृष्टद्युम्नः प्रतापवान् ।</s-l><s-l>मर्मभिद्भिः शरैस्तीक्ष्णैर्जघान भरतर्षभ ॥ २४ ॥</s-l></s-lg><s-lg><s-l>ते तु पङ्क्तीकृता द्रौणिं शरा विविशुराशुगाः ।</s-l><s-l>रुक्मपुङ्खाः प्रसन्नाग्राः सर्वकायावदारणाः ।</s-l><s-l>मध्वर्थिन इवोद्दामा भ्रमराः पुष्पितं द्रुमम् ॥ २५ ॥</s-l></s-lg><s-lg><s-l>सोऽतिविद्धो भृशं क्रुद्धः पदाक्रान्त इवोरगः ।</s-l><s-l>मानी द्रौणिरसंभ्रान्तो बाणपाणिरभाषत ॥ २६ ॥</s-l></s-lg><s-lg><s-l>धृष्टद्युम्न स्थिरो भूत्वा मुहूर्तं प्रतिपालय ।</s-l><s-l>यावत्त्वां निशितैर्बाणैः प्रेषयामि यमक्षयम् ॥ २७ ॥</s-l></s-lg><s-lg><s-l>द्रौणिरेवमथाभाष्य पार्षतं परवीरहा ।</s-l><s-l>छादयामास बाणौघैः समन्ताल्लघुहस्तवत् ॥ २८ ॥</s-l></s-lg><s-lg><s-l>स छाद्यमानः समरे द्रौणिना युद्धदुर्मदः ।</s-l><s-l>द्रौणिं पाञ्चालतनयो वाग्भिरातर्जयत्तदा ॥ २९ ॥</s-l></s-lg><s-lg><s-l>न जानीषे प्रतिज्ञां मे विप्रोत्पत्तिं तथैव च ।</s-l><s-l>द्रोणं हत्वा किल मया हन्तव्यस्त्वं सुदुर्मते ।</s-l><s-l>ततस्त्वाहं न हन्म्यद्य द्रोणे जीवति संयुगे ॥ ३० ॥</s-l></s-lg><s-lg><s-l>इमां तु रजनीं प्राप्तामप्रभातां सुदुर्मते ।</s-l><s-l>निहत्य पितरं तेऽद्य ततस्त्वामपि संयुगे ।</s-l><s-l>नेष्यामि मृत्युलोकायेत्येवं मे मनसि स्थितम् ॥ ३१ ॥</s-l></s-lg><s-lg><s-l>यस्ते पार्थेषु विद्वेषो या भक्तिः कौरवेषु च ।</s-l><s-l>तां दर्शय स्थिरो भूत्वा न मे जीवन्विमोक्ष्यसे ॥ ३२ ॥</s-l></s-lg><s-lg><s-l>यो हि ब्राह्मण्यमुत्सृज्य क्षत्रधर्मरतो द्विजः ।</s-l><s-l>स वध्यः सर्वलोकस्य यथा त्वं पुरुषाधम ॥ ३३ ॥</s-l></s-lg><s-lg><s-l>इत्युक्तः परुषं वाक्यं पार्षतेन द्विजोत्तमः ।</s-l><s-l>क्रोधमाहारयत्तीव्रं तिष्ठ तिष्ठेति चाब्रवीत् ॥ ३४ ॥</s-l></s-lg><s-lg><s-l>निर्दहन्निव चक्षुर्भ्यां पार्षतं सोऽभ्यवैक्षत ।</s-l><s-l>छादयामास च शरैर्निःश्वसन्पन्नगो यथा ॥ ३५ ॥</s-l></s-lg><s-lg><s-l>स छाद्यमानः समरे द्रौणिना राजसत्तम ।</s-l><s-l>सर्वपाञ्चालसेनाभिः संवृतो रथसत्तमः ॥ ३६ ॥</s-l></s-lg><s-lg><s-l>नाकम्पत महाबाहुः स्वधैर्यं समुपाश्रितः ।</s-l><s-l>सायकांश्चैव विविधानश्वत्थाम्नि मुमोच ह ॥ ३७ ॥</s-l></s-lg><s-lg><s-l>तौ पुनः संन्यवर्तेतां प्राणद्यूतपरे रणे ।</s-l><s-l>निवारयन्तौ बाणौघैः परस्परममर्षिणौ ।</s-l><s-l>उत्सृजन्तौ महेष्वासौ शरवृष्टीः समन्ततः ॥ ३८ ॥</s-l></s-lg><s-lg><s-l>द्रौणिपार्षतयोर्युद्धं घोररूपं भयानकम् ।</s-l><s-l>दृष्ट्वा संपूजयामासुः सिद्धचारणवातिकाः ॥ ३९ ॥</s-l></s-lg><s-lg><s-l>शरौघैः पूरयन्तौ तावाकाशं प्रदिशस्तथा ।</s-l><s-l>अलक्ष्यौ समयुध्येतां महत्कृत्वा शरैस्तमः ॥ ४० ॥</s-l></s-lg><s-lg><s-l>नृत्यमानाविव रणे मण्डलीकृतकार्मुकौ ।</s-l><s-l>परस्परवधे यत्तौ परस्परजयैषिणौ ॥ ४१ ॥</s-l></s-lg><s-lg><s-l>अयुध्येतां महाबाहू चित्रं लघु च सुष्ठु च ।</s-l><s-l>संपूज्यमानौ समरे योधमुख्यैः सहस्रशः ॥ ४२ ॥</s-l></s-lg><s-lg><s-l>तौ प्रयुद्धौ रणे दृष्ट्वा वने वन्यौ गजाविव ।</s-l><s-l>उभयोः सेनयोर्हर्षस्तुमुलः समपद्यत ॥ ४३ ॥</s-l></s-lg><s-lg><s-l>सिंहनादरवाश्चासन्दध्मुः शङ्खांश्च मारिष ।</s-l><s-l>वादित्राण्यभ्यवाद्यन्त शतशोऽथ सहस्रशः ॥ ४४ ॥</s-l></s-lg><s-lg><s-l>तस्मिंस्तु तुमुले युद्धे भीरूणां भयवर्धने ।</s-l><s-l>मुहूर्तमिव तद्युद्धं समरूपं तदाभवत् ॥ ४५ ॥</s-l></s-lg><s-lg><s-l>ततो द्रौणिर्महाराज पार्षतस्य महात्मनः ।</s-l><s-l>ध्वजं धनुस्तथा छत्रमुभौ च पार्ष्णिसारथी ।</s-l><s-l>सूतमश्वांश्च चतुरो निहत्याभ्यद्रवद्रणे ॥ ४६ ॥</s-l></s-lg><s-lg><s-l>पाञ्चालांश्चैव तान्सर्वान्बाणैः संनतपर्वभिः ।</s-l><s-l>व्यद्रावयदमेयात्मा शतशोऽथ सहस्रशः ॥ ४७ ॥</s-l></s-lg><s-lg><s-l>ततः प्रविव्यथे सेना पाण्डवी भरतर्षभ ।</s-l><s-l>दृष्ट्वा द्रौणेर्महत्कर्म वासवस्येव संयुगे ॥ ४८ ॥</s-l></s-lg><s-lg><s-l>शतेन च शतं हत्वा पाञ्चालानां महारथः ।</s-l><s-l>त्रिभिश्च निशितैर्बाणैर्हत्वा त्रीन्वै महारथान् ॥ ४९ ॥</s-l></s-lg><s-lg><s-l>द्रौणिर्द्रुपदपुत्रस्य फल्गुनस्य च पश्यतः ।</s-l><s-l>नाशयामास पाञ्चालान्भूयिष्ठं ये व्यवस्थिताः ॥ ५० ॥</s-l></s-lg><s-lg><s-l>ते वध्यमानाः पाञ्चालाः समरे सह सृञ्जयैः ।</s-l><s-l>अगच्छन्द्रौणिमुत्सृज्य विप्रकीर्णरथध्वजाः ॥ ५१ ॥</s-l></s-lg><s-lg><s-l>स जित्वा समरे शत्रून्द्रोणपुत्रो महारथः ।</s-l><s-l>ननाद सुमहानादं तपान्ते जलदो यथा ॥ ५२ ॥</s-l></s-lg><s-lg><s-l>स निहत्य बहूञ्शूरानश्वत्थामा व्यरोचत ।</s-l><s-l>युगान्ते सर्वभूतानि भस्म कृत्वेव पावकः ॥ ५३ ॥</s-l></s-lg><s-lg><s-l>संपूज्यमानो युधि कौरवेयैर्विजित्य संख्येऽरिगणान्सहस्रशः ।</s-l><s-l>व्यरोचत द्रोणसुतः प्रतापवान्यथा सुरेन्द्रोऽरिगणान्निहत्य ॥ ५४ ॥</s-l></s-lg>