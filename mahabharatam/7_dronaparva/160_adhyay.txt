<s-lg><s-l> संजय उवाच ।</s-l><s-l>ततो दुर्योधनो द्रोणमभिगम्येदमब्रवीत् ।</s-l><s-l>अमर्षवशमापन्नो जनयन्हर्षतेजसी ॥ १ ॥</s-l></s-lg><s-lg><s-l>न मर्षणीयाः संग्रामे विश्रमन्तः श्रमान्विताः ।</s-l><s-l>सपत्ना ग्लानमनसो लब्धलक्ष्या विशेषतः ॥ २ ॥</s-l></s-lg><s-lg><s-l>तत्तु मर्षितमस्माभिर्भवतः प्रियकाम्यया ।</s-l><s-l>त एते परिविश्रान्ताः पाण्डवा बलवत्तराः ॥ ३ ॥</s-l></s-lg><s-lg><s-l>सर्वथा परिहीनाः स्म तेजसा च बलेन च ।</s-l><s-l>भवता पाल्यमानास्ते विवर्धन्ते पुनः पुनः ॥ ४ ॥</s-l></s-lg><s-lg><s-l>दिव्यान्यस्त्राणि सर्वाणि ब्रह्मास्त्रादीनि यान्यपि ।</s-l><s-l>तानि सर्वाणि तिष्ठन्ति भवत्येव विशेषतः ॥ ५ ॥</s-l></s-lg><s-lg><s-l>न पाण्डवेया न वयं नान्ये लोके धनुर्धराः ।</s-l><s-l>युध्यमानस्य ते तुल्याः सत्यमेतद्ब्रवीमि ते ॥ ६ ॥</s-l></s-lg><s-lg><s-l>ससुरासुरगन्धर्वानिमाँल्लोकान्द्विजोत्तम ।</s-l><s-l>सर्वास्त्रविद्भवान्हन्याद्दिव्यैरस्त्रैर्न संशयः ॥ ७ ॥</s-l></s-lg><s-lg><s-l>स भवान्मर्षयत्येनांस्त्वत्तो भीतान्विशेषतः ।</s-l><s-l>शिष्यत्वं वा पुरस्कृत्य मम वा मन्दभाग्यताम् ॥ ८ ॥</s-l></s-lg><s-lg><s-l>एवमुद्धर्षितो द्रोणः कोपितश्चात्मजेन ते ।</s-l><s-l>समन्युरब्रवीद्राजन्दुर्योधनमिदं वचः ॥ ९ ॥</s-l></s-lg><s-lg><s-l>स्थविरः सन्परं शक्त्या घटे दुर्योधनाहवे ।</s-l><s-l>अतः परं मया कार्यं क्षुद्रं विजयगृद्धिना ।</s-l><s-l>अनस्त्रविदयं सर्वो हन्तव्योऽस्त्रविदा जनः ॥ १० ॥</s-l></s-lg><s-lg><s-l>यद्भवान्मन्यते चापि शुभं वा यदि वाशुभम् ।</s-l><s-l>तद्वै कर्तास्मि कौरव्य वचनात्तव नान्यथा ॥ ११ ॥</s-l></s-lg><s-lg><s-l>निहत्य सर्वपाञ्चालान्युद्धे कृत्वा पराक्रमम् ।</s-l><s-l>विमोक्ष्ये कवचं राजन्सत्येनायुधमालभे ॥ १२ ॥</s-l></s-lg><s-lg><s-l>मन्यसे यच्च कौन्तेयमर्जुनं श्रान्तमाहवे ।</s-l><s-l>तस्य वीर्यं महाबाहो शृणु सत्येन कौरव ॥ १३ ॥</s-l></s-lg><s-lg><s-l>तं न देवा न गन्धर्वा न यक्षा न च राक्षसाः ।</s-l><s-l>उत्सहन्ते रणे सोढुं कुपितं सव्यसाचिनम् ॥ १४ ॥</s-l></s-lg><s-lg><s-l>खाण्डवे येन भगवान्प्रत्युद्यातः सुरेश्वरः ।</s-l><s-l>सायकैर्वारितश्चापि वर्षमाणो महात्मना ॥ १५ ॥</s-l></s-lg><s-lg><s-l>यक्षा नागास्तथा दैत्या ये चान्ये बलगर्विताः ।</s-l><s-l>निहताः पुरुषेन्द्रेण तच्चापि विदितं तव ॥ १६ ॥</s-l></s-lg><s-lg><s-l>गन्धर्वा घोषयात्रायां चित्रसेनादयो जिताः ।</s-l><s-l>यूयं तैर्ह्रियमाणाश्च मोक्षिता दृढधन्वना ॥ १७ ॥</s-l></s-lg><s-lg><s-l>निवातकवचाश्चापि देवानां शत्रवस्तथा ।</s-l><s-l>सुरैरवध्याः संग्रामे तेन वीरेण निर्जिताः ॥ १८ ॥</s-l></s-lg><s-lg><s-l>दानवानां सहस्राणि हिरण्यपुरवासिनाम् ।</s-l><s-l>विजिग्ये पुरुषव्याघ्रः स शक्यो मानुषैः कथम् ॥ १९ ॥</s-l></s-lg><s-lg><s-l>प्रत्यक्षं चैव ते सर्वं यथा बलमिदं तव ।</s-l><s-l>क्षपितं पाण्डुपुत्रेण चेष्टतां नो विशां पते ॥ २० ॥</s-l></s-lg><s-lg><s-l>तं तथाभिप्रशंसन्तमर्जुनं कुपितस्तदा ।</s-l><s-l>द्रोणं तव सुतो राजन्पुनरेवेदमब्रवीत् ॥ २१ ॥</s-l></s-lg><s-lg><s-l>अहं दुःशासनः कर्णः शकुनिर्मातुलश्च मे ।</s-l><s-l>हनिष्यामोऽर्जुनं संख्ये द्वैधीकृत्याद्य भारतीम् ॥ २२ ॥</s-l></s-lg><s-lg><s-l>तस्य तद्वचनं श्रुत्वा भारद्वाजो हसन्निव ।</s-l><s-l>अन्ववर्तत राजानं स्वस्ति तेऽस्त्विति चाब्रवीत् ॥ २३ ॥</s-l></s-lg><s-lg><s-l>को हि गाण्डीवधन्वानं ज्वलन्तमिव तेजसा ।</s-l><s-l>अक्षयं क्षपयेत्कश्चित्क्षत्रियः क्षत्रियर्षभम् ॥ २४ ॥</s-l></s-lg><s-lg><s-l>तं न वित्तपतिर्नेन्द्रो न यमो न जलेश्वरः ।</s-l><s-l>नासुरोरगरक्षांसि क्षपयेयुः सहायुधम् ॥ २५ ॥</s-l></s-lg><s-lg><s-l>मूढास्त्वेतानि भाषन्ते यानीमान्यात्थ भारत ।</s-l><s-l>युद्धे ह्यर्जुनमासाद्य स्वस्तिमान्को व्रजेद्गृहान् ॥ २६ ॥</s-l></s-lg><s-lg><s-l>त्वं तु सर्वातिशङ्कित्वान्निष्ठुरः पापनिश्चयः ।</s-l><s-l>श्रेयसस्त्वद्धिते युक्तांस्तत्तद्वक्तुमिहेच्छसि ॥ २७ ॥</s-l></s-lg><s-lg><s-l>गच्छ त्वमपि कौन्तेयमात्मार्थेभ्यो हि माचिरम् ।</s-l><s-l>त्वमप्याशंससे योद्धुं कुलजः क्षत्रियो ह्यसि ॥ २८ ॥</s-l></s-lg><s-lg><s-l>इमान्किं पार्थिवान्सर्वान्घातयिष्यस्यनागसः ।</s-l><s-l>त्वमस्य मूलं वैरस्य तस्मादासादयार्जुनम् ॥ २९ ॥</s-l></s-lg><s-lg><s-l>एष ते मातुलः प्राज्ञः क्षत्रधर्ममनुव्रतः ।</s-l><s-l>दूर्द्यूतदेवी गान्धारिः प्रयात्वर्जुनमाहवे ॥ ३० ॥</s-l></s-lg><s-lg><s-l>एषोऽक्षकुशलो जिह्मो द्यूतकृत्कितवः शठः ।</s-l><s-l>देविता निकृतिप्रज्ञो युधि जेष्यति पाण्डवान् ॥ ३१ ॥</s-l></s-lg><s-lg><s-l>त्वया कथितमत्यन्तं कर्णेन सह हृष्टवत् ।</s-l><s-l>असकृच्छून्यवन्मोहाद्धृतराष्ट्रस्य शृण्वतः ॥ ३२ ॥</s-l></s-lg><s-lg><s-l>अहं च तात कर्णश्च भ्राता दुःशासनश्च मे ।</s-l><s-l>पाण्डुपुत्रान्हनिष्यामः सहिताः समरे त्रयः ॥ ३३ ॥</s-l></s-lg><s-lg><s-l>इति ते कत्थमानस्य श्रुतं संसदि संसदि ।</s-l><s-l>अनुतिष्ठ प्रतिज्ञां तां सत्यवाग्भव तैः सह ॥ ३४ ॥</s-l></s-lg><s-lg><s-l>एष ते पाण्डवः शत्रुरविषह्योऽग्रतः स्थितः ।</s-l><s-l>क्षत्रधर्ममवेक्षस्व श्लाघ्यस्तव वधो जयात् ॥ ३५ ॥</s-l></s-lg><s-lg><s-l>दत्तं भुक्तमधीतं च प्राप्तमैश्वर्यमीप्सितम् ।</s-l><s-l>कृतकृत्योऽनृणश्चासि मा भैर्युध्यस्व पाण्डवम् ॥ ३६ ॥</s-l></s-lg><s-lg><s-l>इत्युक्त्वा समरे द्रोणो न्यवर्तत यतः परे ।</s-l><s-l>द्वैधीकृत्य ततः सेनां युद्धं समभवत्तदा ॥ ३७ ॥</s-l></s-lg>