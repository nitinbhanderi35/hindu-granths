<s-lg><s-l> धृतराष्ट्र उवाच ।</s-l><s-l>अजितो द्रोणराधेयविकर्णकृतवर्मभिः ।</s-l><s-l>तीर्णः सैन्यार्णवं वीरः प्रतिश्रुत्य युधिष्ठिरे ॥ १ ॥</s-l></s-lg><s-lg><s-l>स कथं कौरवेयेण समरेष्वनिवारितः ।</s-l><s-l>निगृह्य भूरिश्रवसा बलाद्भुवि निपातितः ॥ २ ॥</s-l></s-lg><s-lg><s-l> संजय उवाच ।</s-l><s-l>शृणु राजन्निहोत्पत्तिं शैनेयस्य यथा पुरा ।</s-l><s-l>यथा च भूरिश्रवसो यत्र ते संशयो नृप ॥ ३ ॥</s-l></s-lg><s-lg><s-l>अत्रेः पुत्रोऽभवत्सोमः सोमस्य तु बुधः स्मृतः ।</s-l><s-l>बुधस्यासीन्महेन्द्राभः पुत्र एकः पुरूरवाः ॥ ४ ॥</s-l></s-lg><s-lg><s-l>पुरूरवस आयुस्तु आयुषो नहुषः स्मृतः ।</s-l><s-l>नहुषस्य ययातिस्तु राजर्षिर्देवसंमितः ॥ ५ ॥</s-l></s-lg><s-lg><s-l>ययातेर्देवयान्यां तु यदुर्ज्येष्ठोऽभवत्सुतः ।</s-l><s-l>यदोरभूदन्ववाये देवमीढ इति श्रुतः ॥ ६ ॥</s-l></s-lg><s-lg><s-l>यादवस्तस्य च सुतः शूरस्त्रैलोक्यसंमतः ।</s-l><s-l>शूरस्य शौरिर्नृवरो वसुदेवो महायशाः ॥ ७ ॥</s-l></s-lg><s-lg><s-l>धनुष्यनवरः शूरः कार्तवीर्यसमो युधि ।</s-l><s-l>तद्वीर्यश्चापि तत्रैव कुले शिनिरभून्नृपः ॥ ८ ॥</s-l></s-lg><s-lg><s-l>एतस्मिन्नेव काले तु देवकस्य महात्मनः ।</s-l><s-l>दुहितुः स्वयंवरे राजन्सर्वक्षत्रसमागमे ॥ ९ ॥</s-l></s-lg><s-lg><s-l>तत्र वै देवकीं देवीं वसुदेवार्थमाप्तवान् ।</s-l><s-l>निर्जित्य पार्थिवान्सर्वान्रथमारोपयच्छिनिः ॥ १० ॥</s-l></s-lg><s-lg><s-l>तां दृष्ट्वा देवकीं शौरे रथस्थां पुरुषर्षभः ।</s-l><s-l>नामृष्यत महातेजाः सोमदत्तः शिनेर्नृप ॥ ११ ॥</s-l></s-lg><s-lg><s-l>तयोर्युद्धमभूद्राजन्दिनार्धं चित्रमद्भुतम् ।</s-l><s-l>बाहुयुद्धं सुबलिनोः शक्रप्रह्रादयोरिव ॥ १२ ॥</s-l></s-lg><s-lg><s-l>शिनिना सोमदत्तस्तु प्रसह्य भुवि पातितः ।</s-l><s-l>असिमुद्यम्य केशेषु प्रगृह्य च पदा हतः ॥ १३ ॥</s-l></s-lg><s-lg><s-l>मध्ये राजसहस्राणां प्रेक्षकाणां समन्ततः ।</s-l><s-l>कृपया च पुनस्तेन जीवेति स विसर्जितः ॥ १४ ॥</s-l></s-lg><s-lg><s-l>तदवस्थः कृतस्तेन सोमदत्तोऽथ मारिष ।</s-l><s-l>प्रसादयन्महादेवममर्षवशमास्थितः ॥ १५ ॥</s-l></s-lg><s-lg><s-l>तस्य तुष्टो महादेवो वराणां वरदः प्रभुः ।</s-l><s-l>वरेण छन्दयामास स तु वव्रे वरं नृपः ॥ १६ ॥</s-l></s-lg><s-lg><s-l>पुत्रमिच्छामि भगवन्यो निहन्याच्छिनेः सुतम् ।</s-l><s-l>मध्ये राजसहस्राणां पदा हन्याच्च संयुगे ॥ १७ ॥</s-l></s-lg><s-lg><s-l>तस्य तद्वचनं श्रुत्वा सोमदत्तस्य पार्थिव ।</s-l><s-l>एवमस्त्विति तत्रोक्त्वा स देवोऽन्तरधीयत ॥ १८ ॥</s-l></s-lg><s-lg><s-l>स तेन वरदानेन लब्धवान्भूरिदक्षिणम् ।</s-l><s-l>न्यपातयच्च समरे सौमदत्तिः शिनेः सुतम् ॥ १९ ॥</s-l></s-lg><s-lg><s-l>एतत्ते कथितं राजन्यन्मां त्वं परिपृच्छसि ।</s-l><s-l>न हि शक्या रणे जेतुं सात्वता मनुजर्षभ ॥ २० ॥</s-l></s-lg><s-lg><s-l>लब्धलक्ष्याश्च संग्रामे बहवश्चित्रयोधिनः ।</s-l><s-l>देवदानवगन्धर्वान्विजेतारो ह्यविस्मिताः ।</s-l><s-l>स्ववीर्यविजये युक्ता नैते परपरिग्रहाः ॥ २१ ॥</s-l></s-lg><s-lg><s-l>न तुल्यं वृष्णिभिरिह दृश्यते किंचन प्रभो ।</s-l><s-l>भूतं भव्यं भविष्यच्च बलेन भरतर्षभ ॥ २२ ॥</s-l></s-lg><s-lg><s-l>न ज्ञातिमवमन्यन्ते वृद्धानां शासने रताः ।</s-l><s-l>न देवासुरगन्धर्वा न यक्षोरगराक्षसाः ।</s-l><s-l>जेतारो वृष्णिवीराणां न पुनर्मानुषा रणे ॥ २३ ॥</s-l></s-lg><s-lg><s-l>ब्रह्मद्रव्ये गुरुद्रव्ये ज्ञातिद्रव्येऽप्यहिंसकाः ।</s-l><s-l>एतेषां रक्षितारश्च ये स्युः कस्यांचिदापदि ॥ २४ ॥</s-l></s-lg><s-lg><s-l>अर्थवन्तो न चोत्सिक्ता ब्रह्मण्याः सत्यवादिनः ।</s-l><s-l>समर्थान्नावमन्यन्ते दीनानभ्युद्धरन्ति च ॥ २५ ॥</s-l></s-lg><s-lg><s-l>नित्यं देवपरा दान्ता दातारश्चाविकत्थनाः ।</s-l><s-l>तेन वृष्णिप्रवीराणां चक्रं न प्रतिहन्यते ॥ २६ ॥</s-l></s-lg><s-lg><s-l>अपि मेरुं वहेत्कश्चित्तरेद्वा मकरालयम् ।</s-l><s-l>न तु वृष्णिप्रवीराणां समेत्यान्तं व्रजेन्नृप ॥ २७ ॥</s-l></s-lg><s-lg><s-l>एतत्ते सर्वमाख्यातं यत्र ते संशयो विभो ।</s-l><s-l>कुरुराज नरश्रेष्ठ तव ह्यपनयो महान् ॥ २८ ॥</s-l></s-lg>