<s-lg><s-l> संजय उवाच ।</s-l><s-l>तमापतन्तं संप्रेक्ष्य सात्वतं युद्धदुर्मदम् ।</s-l><s-l>क्रोधाद्भूरिश्रवा राजन्सहसा समुपाद्रवत् ॥ १ ॥</s-l></s-lg><s-lg><s-l>तमब्रवीन्महाबाहुः कौरव्यः शिनिपुंगवम् ।</s-l><s-l>अद्य प्राप्तोऽसि दिष्ट्या मे चक्षुर्विषयमित्युत ॥ २ ॥</s-l></s-lg><s-lg><s-l>चिराभिलषितं काममद्य प्राप्स्यामि संयुगे ।</s-l><s-l>न हि मे मोक्ष्यसे जीवन्यदि नोत्सृजसे रणम् ॥ ३ ॥</s-l></s-lg><s-lg><s-l>अद्य त्वां समरे हत्वा नित्यं शूराभिमानिनम् ।</s-l><s-l>नन्दयिष्यामि दाशार्ह कुरुराजं सुयोधनम् ॥ ४ ॥</s-l></s-lg><s-lg><s-l>अद्य मद्बाणनिर्दग्धं पतितं धरणीतले ।</s-l><s-l>द्रक्ष्यतस्त्वां रणे वीरौ सहितौ केशवार्जुनौ ॥ ५ ॥</s-l></s-lg><s-lg><s-l>अद्य धर्मसुतो राजा श्रुत्वा त्वां निहतं मया ।</s-l><s-l>सव्रीडो भविता सद्यो येनासीह प्रवेशितः ॥ ६ ॥</s-l></s-lg><s-lg><s-l>अद्य मे विक्रमं पार्थो विज्ञास्यति धनंजयः ।</s-l><s-l>त्वयि भूमौ विनिहते शयाने रुधिरोक्षिते ॥ ७ ॥</s-l></s-lg><s-lg><s-l>चिराभिलषितो ह्यद्य त्वया सह समागमः ।</s-l><s-l>पुरा देवासुरे युद्धे शक्रस्य बलिना यथा ॥ ८ ॥</s-l></s-lg><s-lg><s-l>अद्य युद्धं महाघोरं तव दास्यामि सात्वत ।</s-l><s-l>ततो ज्ञास्यसि तत्त्वेन मद्वीर्यबलपौरुषम् ॥ ९ ॥</s-l></s-lg><s-lg><s-l>अद्य संयमनीं याता मया त्वं निहतो रणे ।</s-l><s-l>यथा रामानुजेनाजौ रावणिर्लक्ष्मणेन वै ॥ १० ॥</s-l></s-lg><s-lg><s-l>अद्य कृष्णश्च पार्थश्च धर्मराजश्च माधव ।</s-l><s-l>हते त्वयि निरुत्साहा रणं त्यक्ष्यन्त्यसंशयम् ॥ ११ ॥</s-l></s-lg><s-lg><s-l>अद्य तेऽपचितिं कृत्वा शितैर्माधव सायकैः ।</s-l><s-l>तत्स्त्रियो नन्दयिष्यामि ये त्वया निहता रणे ॥ १२ ॥</s-l></s-lg><s-lg><s-l>चक्षुर्विषयसंप्राप्तो न त्वं माधव मोक्ष्यसे ।</s-l><s-l>सिंहस्य विषयं प्राप्तो यथा क्षुद्रमृगस्तथा ॥ १३ ॥</s-l></s-lg><s-lg><s-l>युयुधानस्तु तं राजन्प्रत्युवाच हसन्निव ।</s-l><s-l>कौरवेय न संत्रासो विद्यते मम संयुगे ॥ १४ ॥</s-l></s-lg><s-lg><s-l>स मां निहन्यात्संग्रामे यो मां कुर्यान्निरायुधम् ।</s-l><s-l>समास्तु शाश्वतीर्हन्याद्यो मां हन्याद्धि संयुगे ॥ १५ ॥</s-l></s-lg><s-lg><s-l>किं मृषोक्तेन बहुना कर्मणा तु समाचर ।</s-l><s-l>शारदस्येव मेघस्य गर्जितं निष्फलं हि ते ॥ १६ ॥</s-l></s-lg><s-lg><s-l>श्रुत्वैतद्गर्जितं वीर हास्यं हि मम जायते ।</s-l><s-l>चिरकालेप्सितं लोके युद्धमद्यास्तु कौरव ॥ १७ ॥</s-l></s-lg><s-lg><s-l>त्वरते मे मतिस्तात त्वयि युद्धाभिकाङ्क्षिणि ।</s-l><s-l>नाहत्वा संनिवर्तिष्ये त्वामद्य पुरुषाधम ॥ १८ ॥</s-l></s-lg><s-lg><s-l>अन्योन्यं तौ तदा वाग्भिस्तक्षन्तौ नरपुंगवौ ।</s-l><s-l>जिघांसू परमक्रुद्धावभिजघ्नतुराहवे ॥ १९ ॥</s-l></s-lg><s-lg><s-l>समेतौ तौ नरव्याघ्रौ शुष्मिणौ स्पर्धिनौ रणे ।</s-l><s-l>द्विरदाविव संक्रुद्धौ वाशितार्थे मदोत्कटौ ॥ २० ॥</s-l></s-lg><s-lg><s-l>भूरिश्रवाः सात्यकिश्च ववर्षतुररिंदमौ ।</s-l><s-l>शरवर्षाणि भीमानि मेघाविव परस्परम् ॥ २१ ॥</s-l></s-lg><s-lg><s-l>सौमदत्तिस्तु शैनेयं प्रच्छाद्येषुभिराशुगैः ।</s-l><s-l>जिघांसुर्भरतश्रेष्ठ विव्याध निशितैः शरैः ॥ २२ ॥</s-l></s-lg><s-lg><s-l>दशभिः सात्यकिं विद्ध्वा सौमदत्तिरथापरान् ।</s-l><s-l>मुमोच निशितान्बाणाञ्जिघांसुः शिनिपुंगवम् ॥ २३ ॥</s-l></s-lg><s-lg><s-l>तानस्य विशिखांस्तीक्ष्णानन्तरिक्षे विशां पते ।</s-l><s-l>अप्राप्तानस्त्रमायाभिरग्रसत्सात्यकिः प्रभो ॥ २४ ॥</s-l></s-lg><s-lg><s-l>तौ पृथक्शरवर्षाभ्यामवर्षेतां परस्परम् ।</s-l><s-l>उत्तमाभिजनौ वीरौ कुरुवृष्णियशस्करौ ॥ २५ ॥</s-l></s-lg><s-lg><s-l>तौ नखैरिव शार्दूलौ दन्तैरिव महाद्विपौ ।</s-l><s-l>रथशक्तिभिरन्योन्यं विशिखैश्चाप्यकृन्तताम् ॥ २६ ॥</s-l></s-lg><s-lg><s-l>निर्भिदन्तौ हि गात्राणि विक्षरन्तौ च शोणितम् ।</s-l><s-l>व्यष्टम्भयेतामन्योन्यं प्राणद्यूताभिदेविनौ ॥ २७ ॥</s-l></s-lg><s-lg><s-l>एवमुत्तमकर्माणौ कुरुवृष्णियशस्करौ ।</s-l><s-l>परस्परमयुध्येतां वारणाविव यूथपौ ॥ २८ ॥</s-l></s-lg><s-lg><s-l>तावदीर्घेण कालेन ब्रह्मलोकपुरस्कृतौ ।</s-l><s-l>जिगीषन्तौ परं स्थानमन्योन्यमभिजघ्नतुः ॥ २९ ॥</s-l></s-lg><s-lg><s-l>सात्यकिः सौमदत्तिश्च शरवृष्ट्या परस्परम् ।</s-l><s-l>हृष्टवद्धार्तराष्ट्राणां पश्यतामभ्यवर्षताम् ॥ ३० ॥</s-l></s-lg><s-lg><s-l>संप्रैक्षन्त जनास्तत्र युध्यमानौ युधां पती ।</s-l><s-l>यूथपौ वाशिताहेतोः प्रयुद्धाविव कुञ्जरौ ॥ ३१ ॥</s-l></s-lg><s-lg><s-l>अन्योन्यस्य हयान्हत्वा धनुषी विनिकृत्य च ।</s-l><s-l>विरथावसियुद्धाय समेयातां महारणे ॥ ३२ ॥</s-l></s-lg><s-lg><s-l>आर्षभे चर्मणी चित्रे प्रगृह्य विपुले शुभे ।</s-l><s-l>विकोशौ चाप्यसी कृत्वा समरे तौ विचेरतुः ॥ ३३ ॥</s-l></s-lg><s-lg><s-l>चरन्तौ विविधान्मार्गान्मण्डलानि च भागशः ।</s-l><s-l>मुहुराजघ्नतुः क्रुद्धावन्योन्यमरिमर्दनौ ॥ ३४ ॥</s-l></s-lg><s-lg><s-l>सखड्गौ चित्रवर्माणौ सनिष्काङ्गदभूषणौ ।</s-l><s-l>रणे रणोत्कटौ राजन्नन्योन्यं पर्यकर्षताम् ॥ ३५ ॥</s-l></s-lg><s-lg><s-l>मुहूर्तमिव राजेन्द्र परिकृष्य परस्परम् ।</s-l><s-l>पश्यतां सर्वसैन्यानां वीरावाश्वसतां पुनः ॥ ३६ ॥</s-l></s-lg><s-lg><s-l>असिभ्यां चर्मणी शुभ्रे विपुले च शरावरे ।</s-l><s-l>निकृत्य पुरुषव्याघ्रौ बाहुयुद्धं प्रचक्रतुः ॥ ३७ ॥</s-l></s-lg><s-lg><s-l>व्यूढोरस्कौ दीर्घभुजौ नियुद्धकुशलावुभौ ।</s-l><s-l>बाहुभिः समसज्जेतामायसैः परिघैरिव ॥ ३८ ॥</s-l></s-lg><s-lg><s-l>तयोरासन्भुजाघाता निग्रहप्रग्रहौ तथा ।</s-l><s-l>शिक्षाबलसमुद्भूताः सर्वयोधप्रहर्षणाः ॥ ३९ ॥</s-l></s-lg><s-lg><s-l>तयोर्नृवरयो राजन्समरे युध्यमानयोः ।</s-l><s-l>भीमोऽभवन्महाशब्दो वज्रपर्वतयोरिव ॥ ४० ॥</s-l></s-lg><s-lg><s-l>द्विपाविव विषाणाग्रैः शृङ्गैरिव महर्षभौ ।</s-l><s-l>युयुधाते महात्मानौ कुरुसात्वतपुंगवौ ॥ ४१ ॥</s-l></s-lg><s-lg><s-l>क्षीणायुधे सात्वते युध्यमाने ततोऽब्रवीदर्जुनं वासुदेवः ।</s-l><s-l>पश्यस्वैनं विरथं युध्यमानं रणे केतुं सर्वधनुर्धराणाम् ॥ ४२ ॥</s-l></s-lg><s-lg><s-l>प्रविष्टो भारतीं सेनां तव पाण्डव पृष्ठतः ।</s-l><s-l>योधितश्च महावीर्यैः सर्वैर्भारत भारतैः ॥ ४३ ॥</s-l></s-lg><s-lg><s-l>परिश्रान्तो युधां श्रेष्ठः संप्राप्तो भूरिदक्षिणम् ।</s-l><s-l>युद्धकाङ्क्षिणमायान्तं नैतत्सममिवार्जुन ॥ ४४ ॥</s-l></s-lg><s-lg><s-l>ततो भूरिश्रवाः क्रुद्धः सात्यकिं युद्धदुर्मदम् ।</s-l><s-l>उद्यम्य न्यहनद्राजन्मत्तो मत्तमिव द्विपम् ॥ ४५ ॥</s-l></s-lg><s-lg><s-l>रथस्थयोर्द्वयोर्युद्धे क्रुद्धयोर्योधमुख्ययोः ।</s-l><s-l>केशवार्जुनयो राजन्समरे प्रेक्षमाणयोः ॥ ४६ ॥</s-l></s-lg><s-lg><s-l>अथ कृष्णो महाबाहुरर्जुनं प्रत्यभाषत ।</s-l><s-l>पश्य वृष्ण्यन्धकव्याघ्रं सौमदत्तिवशं गतम् ॥ ४७ ॥</s-l></s-lg><s-lg><s-l>परिश्रान्तं गतं भूमौ कृत्वा कर्म सुदुष्करम् ।</s-l><s-l>तवान्तेवासिनं शूरं पालयार्जुन सात्यकिम् ॥ ४८ ॥</s-l></s-lg><s-lg><s-l>न वशं यज्ञशीलस्य गच्छेदेष वरारिहन् ।</s-l><s-l>त्वत्कृते पुरुषव्याघ्र तदाशु क्रियतां विभो ॥ ४९ ॥</s-l></s-lg><s-lg><s-l>अथाब्रवीद्धृष्टमना वासुदेवं धनंजयः ।</s-l><s-l>पश्य वृष्णिप्रवीरेण क्रीडन्तं कुरुपुंगवम् ।</s-l><s-l>महाद्विपेनेव वने मत्तेन हरियूथपम् ॥ ५० ॥</s-l></s-lg><s-lg><s-l>हाहाकारो महानासीत्सैन्यानां भरतर्षभ ।</s-l><s-l>यदुद्यम्य महाबाहुः सात्यकिं न्यहनद्भुवि ॥ ५१ ॥</s-l></s-lg><s-lg><s-l>स सिंह इव मातङ्गं विकर्षन्भूरिदक्षिणः ।</s-l><s-l>व्यरोचत कुरुश्रेष्ठः सात्वतप्रवरं युधि ॥ ५२ ॥</s-l></s-lg><s-lg><s-l>अथ कोशाद्विनिष्कृष्य खड्गं भूरिश्रवा रणे ।</s-l><s-l>मूर्धजेषु निजग्राह पदा चोरस्यताडयत् ॥ ५३ ॥</s-l></s-lg><s-lg><s-l>तथा तु परिकृष्यन्तं दृष्ट्वा सात्वतमाहवे ।</s-l><s-l>वासुदेवस्ततो राजन्भूयोऽर्जुनमभाषत ॥ ५४ ॥</s-l></s-lg><s-lg><s-l>पश्य वृष्ण्यन्धकव्याघ्रं सौमदत्तिवशं गतम् ।</s-l><s-l>तव शिष्यं महाबाहो धनुष्यनवरं त्वया ॥ ५५ ॥</s-l></s-lg><s-lg><s-l>असत्यो विक्रमः पार्थ यत्र भूरिश्रवा रणे ।</s-l><s-l>विशेषयति वार्ष्णेयं सात्यकिं सत्यविक्रमम् ॥ ५६ ॥</s-l></s-lg><s-lg><s-l>एवमुक्तो महाबाहुर्वासुदेवेन पाण्डवः ।</s-l><s-l>मनसा पूजयामास भूरिश्रवसमाहवे ॥ ५७ ॥</s-l></s-lg><s-lg><s-l>विकर्षन्सात्वतश्रेष्ठं क्रीडमान इवाहवे ।</s-l><s-l>संहर्षयति मां भूयः कुरूणां कीर्तिवर्धनः ॥ ५८ ॥</s-l></s-lg><s-lg><s-l>प्रवरं वृष्णिवीराणां यन्न हन्याद्धि सात्यकिम् ।</s-l><s-l>महाद्विपमिवारण्ये मृगेन्द्र इव कर्षति ॥ ५९ ॥</s-l></s-lg><s-lg><s-l>एवं तु मनसा राजन्पार्थः संपूज्य कौरवम् ।</s-l><s-l>वासुदेवं महाबाहुरर्जुनः प्रत्यभाषत ॥ ६० ॥</s-l></s-lg><s-lg><s-l>सैन्धवासक्तदृष्टित्वान्नैनं पश्यामि माधव ।</s-l><s-l>एष त्वसुकरं कर्म यादवार्थे करोम्यहम् ॥ ६१ ॥</s-l></s-lg><s-lg><s-l>इत्युक्त्वा वचनं कुर्वन्वासुदेवस्य पाण्डवः ।</s-l><s-l>सखड्गं यज्ञशीलस्य पत्रिणा बाहुमच्छिनत् ॥ ६२ ॥</s-l></s-lg>