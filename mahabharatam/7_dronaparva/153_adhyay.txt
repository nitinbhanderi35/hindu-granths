<s-lg><s-l> संजय उवाच ।</s-l><s-l>संप्रेक्ष्य समरे भीमं रक्षसा ग्रस्तमन्तिकात् ।</s-l><s-l>वासुदेवोऽब्रवीद्वाक्यं घटोत्कचमिदं तदा ॥ १ ॥</s-l></s-lg><s-lg><s-l>पश्य भीमं महाबाहो रक्षसा ग्रस्तमन्तिकात् ।</s-l><s-l>पश्यतां सर्वसैन्यानां तव चैव महाद्युते ॥ २ ॥</s-l></s-lg><s-lg><s-l>स कर्णं त्वं समुत्सृज्य राक्षसेन्द्रमलायुधम् ।</s-l><s-l>जहि क्षिप्रं महाबाहो पश्चात्कर्णं वधिष्यसि ॥ ३ ॥</s-l></s-lg><s-lg><s-l>स वार्ष्णेयवचः श्रुत्वा कर्णमुत्सृज्य वीर्यवान् ।</s-l><s-l>युयुधे राक्षसेन्द्रेण बकभ्रात्रा घटोत्कचः ।</s-l><s-l>तयोः सुतुमुलं युद्धं बभूव निशि रक्षसोः ॥ ४ ॥</s-l></s-lg><s-lg><s-l>अलायुधस्य योधांस्तु राक्षसान्भीमदर्शनान् ।</s-l><s-l>वेगेनापततः शूरान्प्रगृहीतशरासनान् ॥ ५ ॥</s-l></s-lg><s-lg><s-l>आत्तायुधः सुसंक्रुद्धो युयुधानो महारथः ।</s-l><s-l>नकुलः सहदेवश्च चिच्छिदुर्निशितैः शरैः ॥ ६ ॥</s-l></s-lg><s-lg><s-l>सर्वांश्च समरे राजन्किरीटी क्षत्रियर्षभान् ।</s-l><s-l>परिचिक्षेप बीभत्सुः सर्वतः प्रक्षिपञ्शरान् ॥ ७ ॥</s-l></s-lg><s-lg><s-l>कर्णश्च समरे राजन्व्यद्रावयत पार्थिवान् ।</s-l><s-l>धृष्टद्युम्नशिखण्ड्यादीन्पाञ्चालानां महारथान् ॥ ८ ॥</s-l></s-lg><s-lg><s-l>तान्वध्यमानान्दृष्ट्वा तु भीमो भीमपराक्रमः ।</s-l><s-l>अभ्ययात्त्वरितः कर्णं विशिखान्विकिरन्रणे ॥ ९ ॥</s-l></s-lg><s-lg><s-l>ततस्तेऽप्याययुर्हत्वा राक्षसान्यत्र सूतजः ।</s-l><s-l>नकुलः सहदेवश्च सात्यकिश्च महारथः ।</s-l><s-l>ते कर्णं योधयामासुः पाञ्चाला द्रोणमेव च ॥ १० ॥</s-l></s-lg><s-lg><s-l>अलायुधस्तु संक्रुद्धो घटोत्कचमरिंदमम् ।</s-l><s-l>परिघेणातिकायेन ताडयामास मूर्धनि ॥ ११ ॥</s-l></s-lg><s-lg><s-l>स तु तेन प्रहारेण भैमसेनिर्महाबलः ।</s-l><s-l>ईषन्मूर्छान्वितोऽऽत्मानं संस्तम्भयत वीर्यवान् ॥ १२ ॥</s-l></s-lg><s-lg><s-l>ततो दीप्ताग्निसंकाशां शतघण्टामलंकृताम् ।</s-l><s-l>चिक्षेप समरे तस्मै गदां काञ्चनभूषणाम् ॥ १३ ॥</s-l></s-lg><s-lg><s-l>सा हयान्सारथिं चैव रथं चास्य महास्वना ।</s-l><s-l>चूर्णयामास वेगेन विसृष्टा भीमकर्मणा ॥ १४ ॥</s-l></s-lg><s-lg><s-l>स भग्नहयचक्राक्षो विशीर्णध्वजकूबरः ।</s-l><s-l>उत्पपात रथात्तूर्णं मायामास्थाय राक्षसीम् ॥ १५ ॥</s-l></s-lg><s-lg><s-l>स समास्थाय मायां तु ववर्ष रुधिरं बहु ।</s-l><s-l>विद्युद्विभ्राजितं चासीत्तिमिराभ्राकुलं नभः ॥ १६ ॥</s-l></s-lg><s-lg><s-l>ततो वज्रनिपाताश्च साशनिस्तनयित्नवः ।</s-l><s-l>महांश्चटचटाशब्दस्तत्रासीद्धि महाहवे ॥ १७ ॥</s-l></s-lg><s-lg><s-l>तां प्रेक्ष्य विहितां मायां राक्षसो राक्षसेन तु ।</s-l><s-l>ऊर्ध्वमुत्पत्य हैडिम्बस्तां मायां माययावधीत् ॥ १८ ॥</s-l></s-lg><s-lg><s-l>सोऽभिवीक्ष्य हतां मायां मायावी माययैव हि ।</s-l><s-l>अश्मवर्षं सुतुमुलं विससर्ज घटोत्कचे ॥ १९ ॥</s-l></s-lg><s-lg><s-l>अश्मवर्षं स तद्घोरं शरवर्षेण वीर्यवान् ।</s-l><s-l>दिशो विध्वंसयामास तदद्भुतमिवाभवत् ॥ २० ॥</s-l></s-lg><s-lg><s-l>ततो नानाप्रहरणैरन्योन्यमभिवर्षताम् ।</s-l><s-l>आयसैः परिघैः शूलैर्गदामुसलमुद्गरैः ॥ २१ ॥</s-l></s-lg><s-lg><s-l>पिनाकैः करवालैश्च तोमरप्रासकम्पनैः ।</s-l><s-l>नाराचैर्निशितैर्भल्लैः शरैश्चक्रैः परश्वधैः ॥ २२ ॥</s-l></s-lg><s-lg><s-l>अयोगुडैर्भिण्डिपालैर्गोशीर्षोलूखलैरपि ।</s-l><s-l>उत्पाट्य च महाशाखैर्विविधैर्जगतीरुहैः ॥ २३ ॥</s-l></s-lg><s-lg><s-l>शमीपीलुकरीरैश्च शम्याकैश्चैव भारत ।</s-l><s-l>इङ्गुदैर्बदरीभिश्च कोविदारैश्च पुष्पितैः ॥ २४ ॥</s-l></s-lg><s-lg><s-l>पलाशैररिमेदैश्च प्लक्षन्यग्रोधपिप्पलैः ।</s-l><s-l>महद्भिः समरे तस्मिन्नन्योन्यमभिजघ्नतुः ॥ २५ ॥</s-l></s-lg><s-lg><s-l>विविधैः पर्वताग्रैश्च नानाधातुभिराचितैः ।</s-l><s-l>तेषां शब्दो महानासीद्वज्राणां भिद्यतामिव ॥ २६ ॥</s-l></s-lg><s-lg><s-l>युद्धं तदभवद्घोरं भैम्यलायुधयोर्नृप ।</s-l><s-l>हरीन्द्रयोर्यथा राजन्वालिसुग्रीवयोः पुरा ॥ २७ ॥</s-l></s-lg><s-lg><s-l>तौ युद्ध्वा विविधैर्घोरैरायुधैर्विशिखैस्तथा ।</s-l><s-l>प्रगृह्य निशितौ खड्गावन्योन्यमभिजघ्नतुः ॥ २८ ॥</s-l></s-lg><s-lg><s-l>तावन्योन्यमभिद्रुत्य केशेषु सुमहाबलौ ।</s-l><s-l>भुजाभ्यां पर्यगृह्णीतां महाकायौ महाबलौ ॥ २९ ॥</s-l></s-lg><s-lg><s-l>तौ भिन्नगात्रौ प्रस्वेदं सुस्रुवाते जनाधिप ।</s-l><s-l>रुधिरं च महाकायावभिवृष्टाविवाचलौ ॥ ३० ॥</s-l></s-lg><s-lg><s-l>अथाभिपत्य वेगेन समुद्भ्राम्य च राक्षसम् ।</s-l><s-l>बलेनाक्षिप्य हैडिम्बश्चकर्तास्य शिरो महत् ॥ ३१ ॥</s-l></s-lg><s-lg><s-l>सोऽपहृत्य शिरस्तस्य कुण्डलाभ्यां विभूषितम् ।</s-l><s-l>तदा सुतुमुलं नादं ननाद सुमहाबलः ॥ ३२ ॥</s-l></s-lg><s-lg><s-l>हतं दृष्ट्वा महाकायं बकज्ञातिमरिंदमम् ।</s-l><s-l>पाञ्चालाः पाण्डवाश्चैव सिंहनादान्विनेदिरे ॥ ३३ ॥</s-l></s-lg><s-lg><s-l>ततो भेरीसहस्राणि शङ्खानामयुतानि च ।</s-l><s-l>अवादयन्पाण्डवेयास्तस्मिन्रक्षसि पातिते ॥ ३४ ॥</s-l></s-lg><s-lg><s-l>अतीव सा निशा तेषां बभूव विजयावहा ।</s-l><s-l>विद्योतमाना विबभौ समन्ताद्दीपमालिनी ॥ ३५ ॥</s-l></s-lg><s-lg><s-l>अलायुधस्य तु शिरो भैमसेनिर्महाबलः ।</s-l><s-l>दुर्योधनस्य प्रमुखे चिक्षेप गतचेतनम् ॥ ३६ ॥</s-l></s-lg><s-lg><s-l>अथ दुर्योधनो राजा दृष्ट्वा हतमलायुधम् ।</s-l><s-l>बभूव परमोद्विग्नः सह सैन्येन भारत ॥ ३७ ॥</s-l></s-lg><s-lg><s-l>तेन ह्यस्य प्रतिज्ञातं भीमसेनमहं युधि ।</s-l><s-l>हन्तेति स्वयमागम्य स्मरता वैरमुत्तमम् ॥ ३८ ॥</s-l></s-lg><s-lg><s-l>ध्रुवं स तेन हन्तव्य इत्यमन्यत पार्थिवः ।</s-l><s-l>जीवितं चिरकालाय भ्रातॄणां चाप्यमन्यत ॥ ३९ ॥</s-l></s-lg><s-lg><s-l>स तं दृष्ट्वा विनिहतं भीमसेनात्मजेन वै ।</s-l><s-l>प्रतिज्ञां भीमसेनस्य पूर्णामेवाभ्यमन्यत ॥ ४० ॥</s-l></s-lg>