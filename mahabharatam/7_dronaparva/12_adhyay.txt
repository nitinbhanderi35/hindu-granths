<s-lg><s-l> संजय उवाच ।</s-l><s-l>ततस्ते सैनिकाः श्रुत्वा तं युधिष्ठिरनिग्रहम् ।</s-l><s-l>सिंहनादरवांश्चक्रुर्बाणशङ्खरवैः सह ॥ १ ॥</s-l></s-lg><s-lg><s-l>तत्तु सर्वं यथा वृत्तं धर्मराजेन भारत ।</s-l><s-l>आप्तैराशु परिज्ञातं भारद्वाजचिकीर्षितम् ॥ २ ॥</s-l></s-lg><s-lg><s-l>ततः सर्वान्समानाय्य भ्रातॄन्सैन्यांश्च सर्वशः ।</s-l><s-l>अब्रवीद्धर्मराजस्तु धनंजयमिदं वचः ॥ ३ ॥</s-l></s-lg><s-lg><s-l>श्रुतं ते पुरुषव्याघ्र द्रोणस्याद्य चिकीर्षितम् ।</s-l><s-l>यथा तन्न भवेत्सत्यं तथा नीतिर्विधीयताम् ॥ ४ ॥</s-l></s-lg><s-lg><s-l>सान्तरं हि प्रतिज्ञातं द्रोणेनामित्रकर्शन ।</s-l><s-l>तच्चान्तरममोघेषौ त्वयि तेन समाहितम् ॥ ५ ॥</s-l></s-lg><s-lg><s-l>स त्वमद्य महाबाहो युध्यस्व मदनन्तरम् ।</s-l><s-l>यथा दुर्योधनः कामं नेमं द्रोणादवाप्नुयात् ॥ ६ ॥</s-l></s-lg><s-lg><s-l> अर्जुन उवाच ।</s-l><s-l>यथा मे न वधः कार्य आचार्यस्य कथंचन ।</s-l><s-l>तथा तव परित्यागो न मे राजंश्चिकीर्षितः ॥ ७ ॥</s-l></s-lg><s-lg><s-l>अप्येवं पाण्डव प्राणानुत्सृजेयमहं युधि ।</s-l><s-l>प्रतीयां नाहमाचार्यं त्वां न जह्यां कथंचन ॥ ८ ॥</s-l></s-lg><s-lg><s-l>त्वां निगृह्याहवे राजन्धार्तराष्ट्रो यमिच्छति ।</s-l><s-l>न स तं जीवलोकेऽस्मिन्कामं प्राप्तः कथंचन ॥ ९ ॥</s-l></s-lg><s-lg><s-l>प्रपतेद्द्यौः सनक्षत्रा पृथिवी शकलीभवेत् ।</s-l><s-l>न त्वां द्रोणो निगृह्णीयाज्जीवमाने मयि ध्रुवम् ॥ १० ॥</s-l></s-lg><s-lg><s-l>यदि तस्य रणे साह्यं कुरुते वज्रभृत्स्वयम् ।</s-l><s-l>देवैर्वा सहितो दैत्यैर्न त्वां प्राप्स्यत्यसौ मृधे ॥ ११ ॥</s-l></s-lg><s-lg><s-l>मयि जीवति राजेन्द्र न भयं कर्तुमर्हसि ।</s-l><s-l>द्रोणादस्त्रभृतां श्रेष्ठात्सर्वशस्त्रभृतामपि ॥ १२ ॥</s-l></s-lg><s-lg><s-l>न स्मराम्यनृतां वाचं न स्मरामि पराजयम् ।</s-l><s-l>न स्मरामि प्रतिश्रुत्य किंचिदप्यनपाकृतम् ॥ १३ ॥</s-l></s-lg><s-lg><s-l> संजय उवाच ।</s-l><s-l>ततः शङ्खाश्च भेर्यश्च मृदङ्गाश्चानकैः सह ।</s-l><s-l>प्रावाद्यन्त महाराज पाण्डवानां निवेशने ॥ १४ ॥</s-l></s-lg><s-lg><s-l>सिंहनादश्च संजज्ञे पाण्डवानां महात्मनाम् ।</s-l><s-l>धनुर्ज्यातलशब्दश्च गगनस्पृक्सुभैरवः ॥ १५ ॥</s-l></s-lg><s-lg><s-l>तं श्रुत्वा शङ्खनिर्घोषं पाण्डवस्य महात्मनः ।</s-l><s-l>त्वदीयेष्वप्यनीकेषु वादित्राण्यभिजघ्निरे ॥ १६ ॥</s-l></s-lg><s-lg><s-l>ततो व्यूढान्यनीकानि तव तेषां च भारत ।</s-l><s-l>शनैरुपेयुरन्योन्यं योत्स्यमानानि संयुगे ॥ १७ ॥</s-l></s-lg><s-lg><s-l>ततः प्रववृते युद्धं तुमुलं लोमहर्षणम् ।</s-l><s-l>पाण्डवानां कुरूणां च द्रोणपाञ्चाल्ययोरपि ॥ १८ ॥</s-l></s-lg><s-lg><s-l>यतमानाः प्रयत्नेन द्रोणानीकविशातने ।</s-l><s-l>न शेकुः सृञ्जया राजंस्तद्धि द्रोणेन पालितम् ॥ १९ ॥</s-l></s-lg><s-lg><s-l>तथैव तव पुत्रस्य रथोदाराः प्रहारिणः ।</s-l><s-l>न शेकुः पाण्डवीं सेनां पाल्यमानां किरीटिना ॥ २० ॥</s-l></s-lg><s-lg><s-l>आस्तां ते स्तिमिते सेने रक्ष्यमाणे परस्परम् ।</s-l><s-l>संप्रसुप्ते यथा नक्तं वनराज्यौ सुपुष्पिते ॥ २१ ॥</s-l></s-lg><s-lg><s-l>ततो रुक्मरथो राजन्नर्केणेव विराजता ।</s-l><s-l>वरूथिना विनिष्पत्य व्यचरत्पृतनान्तरे ॥ २२ ॥</s-l></s-lg><s-lg><s-l>तमुद्यतं रथेनैकमाशुकारिणमाहवे ।</s-l><s-l>अनेकमिव संत्रासान्मेनिरे पाण्डुसृञ्जयाः ॥ २३ ॥</s-l></s-lg><s-lg><s-l>तेन मुक्ताः शरा घोरा विचेरुः सर्वतोदिशम् ।</s-l><s-l>त्रासयन्तो महाराज पाण्डवेयस्य वाहिनीम् ॥ २४ ॥</s-l></s-lg><s-lg><s-l>मध्यं दिनमनुप्राप्तो गभस्तिशतसंवृतः ।</s-l><s-l>यथादृश्यत घर्मांशुस्तथा द्रोणोऽप्यदृश्यत ॥ २५ ॥</s-l></s-lg><s-lg><s-l>न चैनं पाण्डवेयानां कश्चिच्छक्नोति मारिष ।</s-l><s-l>वीक्षितुं समरे क्रुद्धं महेन्द्रमिव दानवाः ॥ २६ ॥</s-l></s-lg><s-lg><s-l>मोहयित्वा ततः सैन्यं भारद्वाजः प्रतापवान् ।</s-l><s-l>धृष्टद्युम्नबलं तूर्णं व्यधमन्निशितैः शरैः ॥ २७ ॥</s-l></s-lg><s-lg><s-l>स दिशः सर्वतो रुद्ध्वा संवृत्य खमजिह्मगैः ।</s-l><s-l>पार्षतो यत्र तत्रैव ममृदे पाण्डुवाहिनीम् ॥ २८ ॥</s-l></s-lg>