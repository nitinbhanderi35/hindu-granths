<s-lg><s-l> संजय उवाच ।</s-l><s-l>तमुत्तीर्णं रथानीकात्तमसो भास्करं यथा ।</s-l><s-l>दिधारयिषुराचार्यः शरवर्षैरवाकिरत् ॥ १ ॥</s-l></s-lg><s-lg><s-l>पिबन्निव शरौघांस्तान्द्रोणचापवरातिगान् ।</s-l><s-l>सोऽभ्यवर्तत सोदर्यान्मायया मोहयन्बलम् ॥ २ ॥</s-l></s-lg><s-lg><s-l>तं मृधे वेगमास्थाय परं परमधन्विनः ।</s-l><s-l>चोदितास्तव पुत्रैश्च सर्वतः पर्यवारयन् ॥ ३ ॥</s-l></s-lg><s-lg><s-l>स तथा संवृतो भीमः प्रहसन्निव भारत ।</s-l><s-l>उदयच्छद्गदां तेभ्यो घोरां तां सिंहवन्नदन् ।</s-l><s-l>अवासृजच्च वेगेन तेषु तान्प्रमथद्बली ॥ ४ ॥</s-l></s-lg><s-lg><s-l>सेन्द्राशनिरिवेन्द्रेण प्रविद्धा संहतात्मना ।</s-l><s-l>घोषेण महता राजन्पूरयित्वेव मेदिनीम् ।</s-l><s-l>ज्वलन्ती तेजसा भीमा त्रासयामास ते सुतान् ॥ ५ ॥</s-l></s-lg><s-lg><s-l>तां पतन्तीं महावेगां दृष्ट्वा तेजोभिसंवृताम् ।</s-l><s-l>प्राद्रवंस्तावकाः सर्वे नदन्तो भैरवान्रवान् ॥ ६ ॥</s-l></s-lg><s-lg><s-l>तं च शब्दमसंसह्यं तस्याः संलक्ष्य मारिष ।</s-l><s-l>प्रापतन्मनुजास्तत्र रथेभ्यो रथिनस्तदा ॥ ७ ॥</s-l></s-lg><s-lg><s-l>स तान्विद्राव्य कौन्तेयः संख्येऽमित्रान्दुरासदः ।</s-l><s-l>सुपर्ण इव वेगेन पक्षिराडत्यगाच्चमूम् ॥ ८ ॥</s-l></s-lg><s-lg><s-l>तथा तं विप्रकुर्वाणं रथयूथपयूथपम् ।</s-l><s-l>भारद्वाजो महाराज भीमसेनं समभ्ययात् ॥ ९ ॥</s-l></s-lg><s-lg><s-l>द्रोणस्तु समरे भीमं वारयित्वा शरोर्मिभिः ।</s-l><s-l>अकरोत्सहसा नादं पाण्डूनां भयमादधत् ॥ १० ॥</s-l></s-lg><s-lg><s-l>तद्युद्धमासीत्सुमहद्घोरं देवासुरोपमम् ।</s-l><s-l>द्रोणस्य च महाराज भीमस्य च महात्मनः ॥ ११ ॥</s-l></s-lg><s-lg><s-l>यदा तु विशिखैस्तीक्ष्णैर्द्रोणचापविनिःसृतैः ।</s-l><s-l>वध्यन्ते समरे वीराः शतशोऽथ सहस्रशः ॥ १२ ॥</s-l></s-lg><s-lg><s-l>ततो रथादवप्लुत्य वेगमास्थाय पाण्डवः ।</s-l><s-l>निमील्य नयने राजन्पदातिर्द्रोणमभ्ययात् ॥ १३ ॥</s-l></s-lg><s-lg><s-l>यथा हि गोवृषो वर्षं प्रतिगृह्णाति लीलया ।</s-l><s-l>तथा भीमो नरव्याघ्रः शरवर्षं समग्रहीत् ॥ १४ ॥</s-l></s-lg><s-lg><s-l>स वध्यमानः समरे रथं द्रोणस्य मारिष ।</s-l><s-l>ईषायां पाणिना गृह्य प्रचिक्षेप महाबलः ॥ १५ ॥</s-l></s-lg><s-lg><s-l>द्रोणस्तु सत्वरो राजन्क्षिप्तो भीमेन संयुगे ।</s-l><s-l>रथमन्यं समास्थाय व्यूहद्वारमुपाययौ ॥ १६ ॥</s-l></s-lg><s-lg><s-l>तस्मिन्क्षणे तस्य यन्ता तूर्णमश्वानचोदयत् ।</s-l><s-l>भीमसेनस्य कौरव्य तदद्भुतमिवाभवत् ॥ १७ ॥</s-l></s-lg><s-lg><s-l>ततः स्वरथमास्थाय भीमसेनो महाबलः ।</s-l><s-l>अभ्यवर्तत वेगेन तव पुत्रस्य वाहिनीम् ॥ १८ ॥</s-l></s-lg><s-lg><s-l>स मृद्नन्क्षत्रियानाजौ वातो वृक्षानिवोद्धतः ।</s-l><s-l>अगच्छद्दारयन्सेनां सिन्धुवेगो नगानिव ॥ १९ ॥</s-l></s-lg><s-lg><s-l>भोजानीकं समासाद्य हार्दिक्येनाभिरक्षितम् ।</s-l><s-l>प्रमथ्य बहुधा राजन्भीमसेनः समभ्ययात् ॥ २० ॥</s-l></s-lg><s-lg><s-l>संत्रासयन्ननीकानि तलशब्देन मारिष ।</s-l><s-l>अजयत्सर्वसैन्यानि शार्दूल इव गोवृषान् ॥ २१ ॥</s-l></s-lg><s-lg><s-l>भोजानीकमतिक्रम्य काम्बोजानां च वाहिनीम् ।</s-l><s-l>तथा म्लेच्छगणांश्चान्यान्बहून्युद्धविशारदान् ॥ २२ ॥</s-l></s-lg><s-lg><s-l>सात्यकिं चापि संप्रेक्ष्य युध्यमानं नरर्षभम् ।</s-l><s-l>रथेन यत्तः कौन्तेयो वेगेन प्रययौ तदा ॥ २३ ॥</s-l></s-lg><s-lg><s-l>भीमसेनो महाराज द्रष्टुकामो धनंजयम् ।</s-l><s-l>अतीत्य समरे योधांस्तावकान्पाण्डुनन्दनः ॥ २४ ॥</s-l></s-lg><s-lg><s-l>सोऽपश्यदर्जुनं तत्र युध्यमानं नरर्षभम् ।</s-l><s-l>सैन्धवस्य वधार्थं हि पराक्रान्तं पराक्रमी ॥ २५ ॥</s-l></s-lg><s-lg><s-l>अर्जुनं तत्र दृष्ट्वाथ चुक्रोश महतो रवान् ।</s-l><s-l>तं तु तस्य महानादं पार्थः शुश्राव नर्दतः ॥ २६ ॥</s-l></s-lg><s-lg><s-l>ततः पार्थो महानादं मुञ्चन्वै माधवश्च ह ।</s-l><s-l>अभ्ययातां महाराज नर्दन्तौ गोवृषाविव ॥ २७ ॥</s-l></s-lg><s-lg><s-l>वासुदेवार्जुनौ श्रुत्वा निनादं तस्य शुष्मिणः ।</s-l><s-l>पुनः पुनः प्रणदतां दिदृक्षन्तौ वृकोदरम् ॥ २८ ॥</s-l></s-lg><s-lg><s-l>भीमसेनरवं श्रुत्वा फल्गुनस्य च धन्विनः ।</s-l><s-l>अप्रीयत महाराज धर्मपुत्रो युधिष्ठिरः ॥ २९ ॥</s-l></s-lg><s-lg><s-l>विशोकश्चाभवद्राजा श्रुत्वा तं निनदं महत् ।</s-l><s-l>धनंजयस्य च रणे जयमाशास्तवान्विभुः ॥ ३० ॥</s-l></s-lg><s-lg><s-l>तथा तु नर्दमाने वै भीमसेने रणोत्कटे ।</s-l><s-l>स्मितं कृत्वा महाबाहुर्धर्मपुत्रो युधिष्ठिरः ॥ ३१ ॥</s-l></s-lg><s-lg><s-l>हृद्गतं मनसा प्राह ध्यात्वा धर्मभृतां वरः ।</s-l><s-l>दत्ता भीम त्वया संवित्कृतं गुरुवचस्तथा ॥ ३२ ॥</s-l></s-lg><s-lg><s-l>न हि तेषां जयो युद्धे येषां द्वेष्टासि पाण्डव ।</s-l><s-l>दिष्ट्या जीवति संग्रामे सव्यसाची धनंजयः ॥ ३३ ॥</s-l></s-lg><s-lg><s-l>दिष्ट्या च कुशली वीरः सात्यकिः सत्यविक्रमः ।</s-l><s-l>दिष्ट्या शृणोमि गर्जन्तौ वासुदेवधनंजयौ ॥ ३४ ॥</s-l></s-lg><s-lg><s-l>येन शक्रं रणे जित्वा तर्पितो हव्यवाहनः ।</s-l><s-l>स हन्ता द्विषतां संख्ये दिष्ट्या जीवति फल्गुनः ॥ ३५ ॥</s-l></s-lg><s-lg><s-l>यस्य बाहुबलं सर्वे वयमाश्रित्य जीविताः ।</s-l><s-l>स हन्ता रिपुसैन्यानां दिष्ट्या जीवति फल्गुनः ॥ ३६ ॥</s-l></s-lg><s-lg><s-l>निवातकवचा येन देवैरपि सुदुर्जयाः ।</s-l><s-l>निर्जिता रथिनैकेन दिष्ट्या पार्थः स जीवति ॥ ३७ ॥</s-l></s-lg><s-lg><s-l>कौरवान्सहितान्सर्वान्गोग्रहार्थे समागतान् ।</s-l><s-l>योऽजयन्मत्स्यनगरे दिष्ट्या पार्थः स जीवति ॥ ३८ ॥</s-l></s-lg><s-lg><s-l>कालकेयसहस्राणि चतुर्दश महारणे ।</s-l><s-l>योऽवधीद्भुजवीर्येण दिष्ट्या पार्थः स जीवति ॥ ३९ ॥</s-l></s-lg><s-lg><s-l>गन्धर्वराजं बलिनं दुर्योधनकृतेन वै ।</s-l><s-l>जितवान्योऽस्त्रवीर्येण दिष्ट्या पार्थः स जीवति ॥ ४० ॥</s-l></s-lg><s-lg><s-l>किरीटमाली बलवाञ्श्वेताश्वः कृष्णसारथिः ।</s-l><s-l>मम प्रियश्च सततं दिष्ट्या जीवति फल्गुनः ॥ ४१ ॥</s-l></s-lg><s-lg><s-l>पुत्रशोकाभिसंतप्तश्चिकीर्षुः कर्म दुष्करम् ।</s-l><s-l>जयद्रथवधान्वेषी प्रतिज्ञां कृतवान्हि यः ।</s-l><s-l>कच्चित्स सैन्धवं संख्ये हनिष्यति धनंजयः ॥ ४२ ॥</s-l></s-lg><s-lg><s-l>कच्चित्तीर्णप्रतिज्ञं हि वासुदेवेन रक्षितम् ।</s-l><s-l>अनस्तमित आदित्ये समेष्याम्यहमर्जुनम् ॥ ४३ ॥</s-l></s-lg><s-lg><s-l>कच्चित्सैन्धवको राजा दुर्योधनहिते रतः ।</s-l><s-l>नन्दयिष्यत्यमित्राणि फल्गुनेन निपातितः ॥ ४४ ॥</s-l></s-lg><s-lg><s-l>कच्चिद्दुर्योधनो राजा फल्गुनेन निपातितम् ।</s-l><s-l>दृष्ट्वा सैन्धवकं संख्ये शममस्मासु धास्यति ॥ ४५ ॥</s-l></s-lg><s-lg><s-l>दृष्ट्वा विनिहतान्भ्रातॄन्भीमसेनेन संयुगे ।</s-l><s-l>कच्चिद्दुर्योधनो मन्दः शममस्मासु धास्यति ॥ ४६ ॥</s-l></s-lg><s-lg><s-l>दृष्ट्वा चान्यान्बहून्योधान्पातितान्धरणीतले ।</s-l><s-l>कच्चिद्दुर्योधनो मन्दः पश्चात्तापं करिष्यति ॥ ४७ ॥</s-l></s-lg><s-lg><s-l>कच्चिद्भीष्मेण नो वैरमेकेनैव प्रशाम्यति ।</s-l><s-l>शेषस्य रक्षणार्थं च संधास्यति सुयोधनः ॥ ४८ ॥</s-l></s-lg><s-lg><s-l>एवं बहुविधं तस्य चिन्तयानस्य पार्थिव ।</s-l><s-l>कृपयाभिपरीतस्य घोरं युद्धमवर्तत ॥ ४९ ॥</s-l></s-lg>