<s-lg><s-l> धृतराष्ट्र उवाच ।</s-l><s-l>अधर्मेण हतं श्रुत्वा धृष्टद्युम्नेन संजय ।</s-l><s-l>ब्राह्मणं पितरं वृद्धमश्वत्थामा किमब्रवीत् ॥ १ ॥</s-l></s-lg><s-lg><s-l>मानुषं वारुणाग्नेयं ब्राह्ममस्त्रं च वीर्यवान् ।</s-l><s-l>ऐन्द्रं नारायणं चैव यस्मिन्नित्यं प्रतिष्ठितम् ॥ २ ॥</s-l></s-lg><s-lg><s-l>तमधर्मेण धर्मिष्ठं धृष्टद्युम्नेन संजय ।</s-l><s-l>श्रुत्वा निहतमाचार्यमश्वत्थामा किमब्रवीत् ॥ ३ ॥</s-l></s-lg><s-lg><s-l>येन रामादवाप्येह धनुर्वेदं महात्मना ।</s-l><s-l>प्रोक्तान्यस्त्राणि दिव्यानि पुत्राय गुरुकाङ्क्षिणे ॥ ४ ॥</s-l></s-lg><s-lg><s-l>एकमेव हि लोकेऽस्मिन्नात्मनो गुणवत्तरम् ।</s-l><s-l>इच्छन्ति पुत्रं पुरुषा लोके नान्यं कथंचन ॥ ५ ॥</s-l></s-lg><s-lg><s-l>आचार्याणां भवन्त्येव रहस्यानि महात्मनाम् ।</s-l><s-l>तानि पुत्राय वा दद्युः शिष्यायानुगताय वा ॥ ६ ॥</s-l></s-lg><s-lg><s-l>स शिल्पं प्राप्य तत्सर्वं सविशेषं च संजय ।</s-l><s-l>शूरः शारद्वतीपुत्रः संख्ये द्रोणादनन्तरः ॥ ७ ॥</s-l></s-lg><s-lg><s-l>रामस्यानुमतः शास्त्रे पुरंदरसमो युधि ।</s-l><s-l>कार्तवीर्यसमो वीर्ये बृहस्पतिसमो मतौ ॥ ८ ॥</s-l></s-lg><s-lg><s-l>महीधरसमो धृत्या तेजसाग्निसमो युवा ।</s-l><s-l>समुद्र इव गाम्भीर्ये क्रोधे सर्पविषोपमः ॥ ९ ॥</s-l></s-lg><s-lg><s-l>स रथी प्रथमो लोके दृढधन्वा जितक्लमः ।</s-l><s-l>शीघ्रोऽनिल इवाक्रन्दे चरन्क्रुद्ध इवान्तकः ॥ १० ॥</s-l></s-lg><s-lg><s-l>अस्यता येन संग्रामे धरण्यभिनिपीडिता ।</s-l><s-l>यो न व्यथति संग्रामे वीरः सत्यपराक्रमः ॥ ११ ॥</s-l></s-lg><s-lg><s-l>वेदस्नातो व्रतस्नातो धनुर्वेदे च पारगः ।</s-l><s-l>महोदधिरिवाक्षोभ्यो रामो दाशरथिर्यथा ॥ १२ ॥</s-l></s-lg><s-lg><s-l>तमधर्मेण धर्मिष्ठं धृष्टद्युम्नेन संयुगे ।</s-l><s-l>श्रुत्वा निहतमाचार्यमश्वत्थामा किमब्रवीत् ॥ १३ ॥</s-l></s-lg><s-lg><s-l>धृष्टद्युम्नस्य यो मृत्युः सृष्टस्तेन महात्मना ।</s-l><s-l>यथा द्रोणस्य पाञ्चाल्यो यज्ञसेनसुतोऽभवत् ॥ १४ ॥</s-l></s-lg><s-lg><s-l>तं नृशंसेन पापेन क्रूरेणात्यल्पदर्शिना ।</s-l><s-l>श्रुत्वा निहतमाचार्यमश्वत्थामा किमब्रवीत् ॥ १५ ॥</s-l></s-lg><s-lg><s-l> संजय उवाच ।</s-l><s-l>छद्मना निहतं श्रुत्वा पितरं पापकर्मणा ।</s-l><s-l>बाष्पेणापूर्यत द्रौणी रोषेण च नरर्षभ ॥ १६ ॥</s-l></s-lg><s-lg><s-l>तस्य क्रुद्धस्य राजेन्द्र वपुर्दिव्यमदृश्यत ।</s-l><s-l>अन्तकस्येव भूतानि जिहीर्षोः कालपर्यये ॥ १७ ॥</s-l></s-lg><s-lg><s-l>अश्रुपूर्णे ततो नेत्रे अपमृज्य पुनः पुनः ।</s-l><s-l>उवाच कोपान्निःश्वस्य दुर्योधनमिदं वचः ॥ १८ ॥</s-l></s-lg><s-lg><s-l>पिता मम यथा क्षुद्रैर्न्यस्तशस्त्रो निपातितः ।</s-l><s-l>धर्मध्वजवता पापं कृतं तद्विदितं मम ।</s-l><s-l>अनार्यं सुनृशंसस्य धर्मपुत्रस्य मे श्रुतम् ॥ १९ ॥</s-l></s-lg><s-lg><s-l>युद्धेष्वपि प्रवृत्तानां ध्रुवौ जयपराजयौ ।</s-l><s-l>द्वयमेतद्भवेद्राजन्वधस्तत्र प्रशस्यते ॥ २० ॥</s-l></s-lg><s-lg><s-l>न्यायवृत्तो वधो यस्तु संग्रामे युध्यतो भवेत् ।</s-l><s-l>न स दुःखाय भवति तथा दृष्टो हि स द्विजः ॥ २१ ॥</s-l></s-lg><s-lg><s-l>गतः स वीरलोकाय पिता मम न संशयः ।</s-l><s-l>न शोच्यः पुरुषव्याघ्रस्तथा स निधनं गतः ॥ २२ ॥</s-l></s-lg><s-lg><s-l>यत्तु धर्मप्रवृत्तः सन्केशग्रहणमाप्तवान् ।</s-l><s-l>पश्यतां सर्वसैन्यानां तन्मे मर्माणि कृन्तति ॥ २३ ॥</s-l></s-lg><s-lg><s-l>कामात्क्रोधादवज्ञानाद्दर्पाद्बाल्येन वा पुनः ।</s-l><s-l>वैधर्मिकानि कुर्वन्ति तथा परिभवेन च ॥ २४ ॥</s-l></s-lg><s-lg><s-l>तदिदं पार्षतेनेह महदाधर्मिकं कृतम् ।</s-l><s-l>अवज्ञाय च मां नूनं नृशंसेन दुरात्मना ॥ २५ ॥</s-l></s-lg><s-lg><s-l>तस्यानुबन्धं स द्रष्टा धृष्टद्युम्नः सुदारुणम् ।</s-l><s-l>अनार्यं परमं कृत्वा मिथ्यावादी च पाण्डवः ॥ २६ ॥</s-l></s-lg><s-lg><s-l>यो ह्यसौ छद्मनाचार्यं शस्त्रं संन्यासयत्तदा ।</s-l><s-l>तस्याद्य धर्मराजस्य भूमिः पास्यति शोणितम् ॥ २७ ॥</s-l></s-lg><s-lg><s-l>सर्वोपायैर्यतिष्यामि पाञ्चालानामहं वधे ।</s-l><s-l>धृष्टद्युम्नं च समरे हन्ताहं पापकारिणम् ॥ २८ ॥</s-l></s-lg><s-lg><s-l>कर्मणा येन तेनेह मृदुना दारुणेन वा ।</s-l><s-l>पाञ्चालानां वधं कृत्वा शान्तिं लब्धास्मि कौरव ॥ २९ ॥</s-l></s-lg><s-lg><s-l>यदर्थं पुरुषव्याघ्र पुत्रमिच्छन्ति मानवाः ।</s-l><s-l>प्रेत्य चेह च संप्राप्तं त्राणाय महतो भयात् ॥ ३० ॥</s-l></s-lg><s-lg><s-l>पित्रा तु मम सावस्था प्राप्ता निर्बन्धुना यथा ।</s-l><s-l>मयि शैलप्रतीकाशे पुत्रे शिष्ये च जीवति ॥ ३१ ॥</s-l></s-lg><s-lg><s-l>धिङ्ममास्त्राणि दिव्यानि धिग्बाहू धिक्पराक्रमम् ।</s-l><s-l>यन्मां द्रोणः सुतं प्राप्य केशग्रहणमाप्तवान् ॥ ३२ ॥</s-l></s-lg><s-lg><s-l>स तथाहं करिष्यामि यथा भरतसत्तम ।</s-l><s-l>परलोकगतस्यापि गमिष्याम्यनृणः पितुः ॥ ३३ ॥</s-l></s-lg><s-lg><s-l>आर्येण तु न वक्तव्या कदाचित्स्तुतिरात्मनः ।</s-l><s-l>पितुर्वधममृष्यंस्तु वक्ष्याम्यद्येह पौरुषम् ॥ ३४ ॥</s-l></s-lg><s-lg><s-l>अद्य पश्यन्तु मे वीर्यं पाण्डवाः सजनार्दनाः ।</s-l><s-l>मृद्नतः सर्वसैन्यानि युगान्तमिव कुर्वतः ॥ ३५ ॥</s-l></s-lg><s-lg><s-l>न हि देवा न गन्धर्वा नासुरा न च राक्षसाः ।</s-l><s-l>अद्य शक्ता रणे जेतुं रथस्थं मां नरर्षभ ॥ ३६ ॥</s-l></s-lg><s-lg><s-l>मदन्यो नास्ति लोकेऽस्मिन्नर्जुनाद्वास्त्रवित्तमः ।</s-l><s-l>अहं हि ज्वलतां मध्ये मयूखानामिवांशुमान् ।</s-l><s-l>प्रयोक्ता देवसृष्टानामस्त्राणां पृतनागतः ॥ ३७ ॥</s-l></s-lg><s-lg><s-l>कृशाश्वतनया ह्यद्य मत्प्रयुक्ता महामृधे ।</s-l><s-l>दर्शयन्तोऽऽत्मनो वीर्यं प्रमथिष्यन्ति पाण्डवान् ॥ ३८ ॥</s-l></s-lg><s-lg><s-l>अद्य सर्वा दिशो राजन्धाराभिरिव संकुलाः ।</s-l><s-l>आवृताः पत्रिभिस्तीक्ष्णैर्द्रष्टारो मामकैरिह ॥ ३९ ॥</s-l></s-lg><s-lg><s-l>किरन्हि शरजालानि सर्वतो भैरवस्वरम् ।</s-l><s-l>शत्रून्निपातयिष्यामि महावात इव द्रुमान् ॥ ४० ॥</s-l></s-lg><s-lg><s-l>न च जानाति बीभत्सुस्तदस्त्रं न जनार्दनः ।</s-l><s-l>न भीमसेनो न यमौ न च राजा युधिष्ठिरः ॥ ४१ ॥</s-l></s-lg><s-lg><s-l>न पार्षतो दुरात्मासौ न शिखण्डी न सात्यकिः ।</s-l><s-l>यदिदं मयि कौरव्य सकल्यं सनिवर्तनम् ॥ ४२ ॥</s-l></s-lg><s-lg><s-l>नारायणाय मे पित्रा प्रणम्य विधिपूर्वकम् ।</s-l><s-l>उपहारः पुरा दत्तो ब्रह्मरूप उपस्थिते ॥ ४३ ॥</s-l></s-lg><s-lg><s-l>तं स्वयं प्रतिगृह्याथ भगवान्स वरं ददौ ।</s-l><s-l>वव्रे पिता मे परममस्त्रं नारायणं ततः ॥ ४४ ॥</s-l></s-lg><s-lg><s-l>अथैनमब्रवीद्राजन्भगवान्देवसत्तमः ।</s-l><s-l>भविता त्वत्समो नान्यः कश्चिद्युधि नरः क्वचित् ॥ ४५ ॥</s-l></s-lg><s-lg><s-l>न त्विदं सहसा ब्रह्मन्प्रयोक्तव्यं कथंचन ।</s-l><s-l>न ह्येतदस्त्रमन्यत्र वधाच्छत्रोर्निवर्तते ॥ ४६ ॥</s-l></s-lg><s-lg><s-l>न चैतच्छक्यते ज्ञातुं को न वध्येदिति प्रभो ।</s-l><s-l>अवध्यमपि हन्याद्धि तस्मान्नैतत्प्रयोजयेत् ॥ ४७ ॥</s-l></s-lg><s-lg><s-l>वधः संख्ये द्रवश्चैव शस्त्राणां च विसर्जनम् ।</s-l><s-l>प्रयाचनं च शत्रूणां गमनं शरणस्य च ॥ ४८ ॥</s-l></s-lg><s-lg><s-l>एते प्रशमने योगा महास्त्रस्य परंतप ।</s-l><s-l>सर्वथा पीडितो हि स्यादवध्यान्पीडयन्रणे ॥ ४९ ॥</s-l></s-lg><s-lg><s-l>तज्जग्राह पिता मह्यमब्रवीच्चैव स प्रभुः ।</s-l><s-l>त्वं वर्षिष्यसि दिव्यानि शस्त्रवर्षाण्यनेकशः ।</s-l><s-l>अनेनास्त्रेण संग्रामे तेजसा च ज्वलिष्यसि ॥ ५० ॥</s-l></s-lg><s-lg><s-l>एवमुक्त्वा स भगवान्दिवमाचक्रमे प्रभुः ।</s-l><s-l>एतन्नारायणादस्त्रं तत्प्राप्तं मम बन्धुना ॥ ५१ ॥</s-l></s-lg><s-lg><s-l>तेनाहं पाण्डवांश्चैव पाञ्चालान्मत्स्यकेकयान् ।</s-l><s-l>विद्रावयिष्यामि रणे शचीपतिरिवासुरान् ॥ ५२ ॥</s-l></s-lg><s-lg><s-l>यथा यथाहमिच्छेयं तथा भूत्वा शरा मम ।</s-l><s-l>निपतेयुः सपत्नेषु विक्रमत्स्वपि भारत ॥ ५३ ॥</s-l></s-lg><s-lg><s-l>यथेष्टमश्मवर्षेण प्रवर्षिष्ये रणे स्थितः ।</s-l><s-l>अयोमुखैश्च विहगैर्द्रावयिष्ये महारथान् ।</s-l><s-l>परश्वधांश्च विविधान्प्रसक्ष्येऽहमसंशयम् ॥ ५४ ॥</s-l></s-lg><s-lg><s-l>सोऽहं नारायणास्त्रेण महता शत्रुतापन ।</s-l><s-l>शत्रून्विध्वंसयिष्यामि कदर्थीकृत्य पाण्डवान् ॥ ५५ ॥</s-l></s-lg><s-lg><s-l>मित्रब्रह्मगुरुद्वेषी जाल्मकः सुविगर्हितः ।</s-l><s-l>पाञ्चालापसदश्चाद्य न मे जीवन्विमोक्ष्यते ॥ ५६ ॥</s-l></s-lg><s-lg><s-l>तच्छ्रुत्वा द्रोणपुत्रस्य पर्यवर्तत वाहिनी ।</s-l><s-l>ततः सर्वे महाशङ्खान्दध्मुः पुरुषसत्तमाः ॥ ५७ ॥</s-l></s-lg><s-lg><s-l>भेरीश्चाभ्यहनन्हृष्टा डिण्डिमांश्च सहस्रशः ।</s-l><s-l>तथा ननाद वसुधा खुरनेमिप्रपीडिता ।</s-l><s-l>स शब्दस्तुमुलः खं द्यां पृथिवीं च व्यनादयत् ॥ ५८ ॥</s-l></s-lg><s-lg><s-l>तं शब्दं पाण्डवाः श्रुत्वा पर्जन्यनिनदोपमम् ।</s-l><s-l>समेत्य रथिनां श्रेष्ठाः सहिताः संन्यमन्त्रयन् ॥ ५९ ॥</s-l></s-lg><s-lg><s-l>तथोक्त्वा द्रोणपुत्रोऽपि तदोपस्पृश्य भारत ।</s-l><s-l>प्रादुश्चकार तद्दिव्यमस्त्रं नारायणं तदा ॥ ६० ॥</s-l></s-lg>