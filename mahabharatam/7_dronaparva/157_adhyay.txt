<s-lg><s-l> धृतराष्ट्र उवाच ।</s-l><s-l>एकवीरवधे मोघा शक्तिः सूतात्मजे यदा ।</s-l><s-l>कस्मात्सर्वान्समुत्सृज्य स तां पार्थे न मुक्तवान् ॥ १ ॥</s-l></s-lg><s-lg><s-l>तस्मिन्हते हता हि स्युः सर्वे पाण्डवसृञ्जयाः ।</s-l><s-l>एकवीरवधे कस्मान्न युद्धे जयमादधत् ॥ २ ॥</s-l></s-lg><s-lg><s-l>आहूतो न निवर्तेयमिति तस्य महाव्रतम् ।</s-l><s-l>स्वयमाह्वयितव्यः स सूतपुत्रेण फल्गुनः ॥ ३ ॥</s-l></s-lg><s-lg><s-l>ततो द्वैरथमानीय फल्गुनं शक्रदत्तया ।</s-l><s-l>न जघान वृषा कस्मात्तन्ममाचक्ष्व संजय ॥ ४ ॥</s-l></s-lg><s-lg><s-l>नूनं बुद्धिविहीनश्चाप्यसहायश्च मे सुतः ।</s-l><s-l>शत्रुभिर्व्यंसितोपायः कथं नु स जयेदरीन् ॥ ५ ॥</s-l></s-lg><s-lg><s-l>या ह्यस्य परमा शक्तिर्जयस्य च परायणम् ।</s-l><s-l>सा शक्तिर्वासुदेवेन व्यंसितास्य घटोत्कचे ॥ ६ ॥</s-l></s-lg><s-lg><s-l>कुणेर्यथा हस्तगतं ह्रियेद्बिल्वं बलीयसा ।</s-l><s-l>तथा शक्तिरमोघा सा मोघीभूता घटोत्कचे ॥ ७ ॥</s-l></s-lg><s-lg><s-l>यथा वराहस्य शुनश्च युध्यतोस्तयोरभावे श्वपचस्य लाभः ।</s-l><s-l>मन्ये विद्वन्वासुदेवस्य तद्वद्युद्धे लाभः कर्णहैडिम्बयोर्वै ॥ ८ ॥</s-l></s-lg><s-lg><s-l>घटोत्कचो यदि हन्याद्धि कर्णं परो लाभः स भवेत्पाण्डवानाम् ।</s-l><s-l>वैकर्तनो वा यदि तं निहन्यात्तथापि कृत्यं शक्तिनाशात्कृतं स्यात् ॥ ९ ॥</s-l></s-lg><s-lg><s-l>इति प्राज्ञः प्रज्ञयैतद्विचार्य घटोत्कचं सूतपुत्रेण युद्धे ।</s-l><s-l>अयोधयद्वासुदेवो नृसिंहः प्रियं कुर्वन्पाण्डवानां हितं च ॥ १० ॥</s-l></s-lg><s-lg><s-l> संजय उवाच ।</s-l><s-l>एतच्चिकीर्षितं ज्ञात्वा कर्णे मधुनिहा नृप ।</s-l><s-l>नियोजयामास तदा द्वैरथे राक्षसेश्वरम् ॥ ११ ॥</s-l></s-lg><s-lg><s-l>घटोत्कचं महावीर्यं महाबुद्धिर्जनार्दनः ।</s-l><s-l>अमोघाया विघातार्थं राजन्दुर्मन्त्रिते तव ॥ १२ ॥</s-l></s-lg><s-lg><s-l>तदैव कृतकार्या हि वयं स्याम कुरूद्वह ।</s-l><s-l>न रक्षेद्यदि कृष्णस्तं पार्थं कर्णान्महारथात् ॥ १३ ॥</s-l></s-lg><s-lg><s-l>साश्वध्वजरथः संख्ये धृतराष्ट्र पतेद्भुवि ।</s-l><s-l>विना जनार्दनं पार्थो योगानामीश्वरं प्रभुम् ॥ १४ ॥</s-l></s-lg><s-lg><s-l>तैस्तैरुपायैर्बहुभी रक्ष्यमाणः स पार्थिव ।</s-l><s-l>जयत्यभिमुखः शत्रून्पार्थः कृष्णेन पालितः ॥ १५ ॥</s-l></s-lg><s-lg><s-l>सविशेषं त्वमोघायाः कृष्णोऽरक्षत पाण्डवम् ।</s-l><s-l>हन्यात्क्षिप्ता हि कौन्तेयं शक्तिर्वृक्षमिवाशनिः ॥ १६ ॥</s-l></s-lg><s-lg><s-l> धृतराष्ट्र उवाच ।</s-l><s-l>विरोधी च कुमन्त्री च प्राज्ञमानी ममात्मजः ।</s-l><s-l>यस्यैष समतिक्रान्तो वधोपायो जयं प्रति ॥ १७ ॥</s-l></s-lg><s-lg><s-l>तवापि समतिक्रान्तमेतद्गावल्गणे कथम् ।</s-l><s-l>एतमर्थं महाबुद्धे यत्त्वया नावबोधितः ॥ १८ ॥</s-l></s-lg><s-lg><s-l> संजय उवाच ।</s-l><s-l>दुर्योधनस्य शकुनेर्मम दुःशासनस्य च ।</s-l><s-l>रात्रौ रात्रौ भवत्येषा नित्यमेव समर्थना ॥ १९ ॥</s-l></s-lg><s-lg><s-l>श्वः सर्वसैन्यानुत्सृज्य जहि कर्ण धनंजयम् ।</s-l><s-l>प्रेष्यवत्पाण्डुपाञ्चालानुपभोक्ष्यामहे ततः ॥ २० ॥</s-l></s-lg><s-lg><s-l>अथ वा निहते पार्थे पाण्डुष्वन्यतमं ततः ।</s-l><s-l>स्थापयेद्युधि वार्ष्णेयस्तस्मात्कृष्णो निपात्यताम् ॥ २१ ॥</s-l></s-lg><s-lg><s-l>कृष्णो हि मूलं पाण्डूनां पार्थः स्कन्ध इवोद्गतः ।</s-l><s-l>शाखा इवेतरे पार्थाः पाञ्चालाः पत्रसंज्ञिताः ॥ २२ ॥</s-l></s-lg><s-lg><s-l>कृष्णाश्रयाः कृष्णबलाः कृष्णनाथाश्च पाण्डवाः ।</s-l><s-l>कृष्णः परायणं चैषां ज्योतिषामिव चन्द्रमाः ॥ २३ ॥</s-l></s-lg><s-lg><s-l>तस्मात्पर्णानि शाखाश्च स्कन्धं चोत्सृज्य सूतज ।</s-l><s-l>कृष्णं निकृन्धि पाण्डूनां मूलं सर्वत्र सर्वदा ॥ २४ ॥</s-l></s-lg><s-lg><s-l>हन्याद्यदि हि दाशार्हं कर्णो यादवनन्दनम् ।</s-l><s-l>कृत्स्ना वसुमती राजन्वशे ते स्यान्न संशयः ॥ २५ ॥</s-l></s-lg><s-lg><s-l>यदि हि स निहतः शयीत भूमौ यदुकुलपाण्डवनन्दनो महात्मा ।</s-l><s-l>ननु तव वसुधा नरेन्द्र सर्वा सगिरिसमुद्रवना वशं व्रजेत ॥ २६ ॥</s-l></s-lg><s-lg><s-l>सा तु बुद्धिः कृताप्येवं जाग्रति त्रिदशेश्वरे ।</s-l><s-l>अप्रमेये हृषीकेशे युद्धकाले व्यमुह्यत ॥ २७ ॥</s-l></s-lg><s-lg><s-l>अर्जुनं चापि कौन्तेयं सदा रक्षति केशवः ।</s-l><s-l>न ह्येनमैच्छत्प्रमुखे सौतेः स्थापयितुं रणे ॥ २८ ॥</s-l></s-lg><s-lg><s-l>अन्यांश्चास्मै रथोदारानुपस्थापयदच्युतः ।</s-l><s-l>अमोघां तां कथं शक्तिं मोघां कुर्यामिति प्रभो ॥ २९ ॥</s-l></s-lg><s-lg><s-l>ततः कृष्णं महाबाहुः सात्यकिः सत्यविक्रमः ।</s-l><s-l>पप्रच्छ रथशार्दूल कर्णं प्रति महारथम् ॥ ३० ॥</s-l></s-lg><s-lg><s-l>अयं च प्रत्ययः कर्णे शक्त्या चामितविक्रम ।</s-l><s-l>किमर्थं सूतपुत्रेण न मुक्ता फल्गुने तु सा ॥ ३१ ॥</s-l></s-lg><s-lg><s-l> वासुदेव उवाच ।</s-l><s-l>दुःशासनश्च कर्णश्च शकुनिश्च ससैन्धवः ।</s-l><s-l>सततं मन्त्रयन्ति स्म दुर्योधनपुरोगमाः ॥ ३२ ॥</s-l></s-lg><s-lg><s-l>कर्ण कर्ण महेष्वास रणेऽमितपराक्रम ।</s-l><s-l>नान्यस्य शक्तिरेषा ते मोक्तव्या जयतां वर ॥ ३३ ॥</s-l></s-lg><s-lg><s-l>ऋते महारथात्पार्थात्कुन्तीपुत्राद्धनंजयात् ।</s-l><s-l>स हि तेषामतियशा देवानामिव वासवः ॥ ३४ ॥</s-l></s-lg><s-lg><s-l>तस्मिन्विनिहते सर्वे पाण्डवाः सृञ्जयैः सह ।</s-l><s-l>भविष्यन्ति गतात्मानः सुरा इव निरग्नयः ॥ ३५ ॥</s-l></s-lg><s-lg><s-l>तथेति च प्रतिज्ञातं कर्णेन शिनिपुंगव ।</s-l><s-l>हृदि नित्यं तु कर्णस्य वधो गाण्डीवधन्वनः ॥ ३६ ॥</s-l></s-lg><s-lg><s-l>अहमेव तु राधेयं मोहयामि युधां वर ।</s-l><s-l>यतो नावसृजच्छक्तिं पाण्डवे श्वेतवाहने ॥ ३७ ॥</s-l></s-lg><s-lg><s-l>फल्गुनस्य हि तां मृत्युमवगम्य युयुत्सतः ।</s-l><s-l>न निद्रा न च मे हर्षो मनसोऽस्ति युधां वर ॥ ३८ ॥</s-l></s-lg><s-lg><s-l>घटोत्कचे व्यंसितां तु दृष्ट्वा तां शिनिपुंगव ।</s-l><s-l>मृत्योरास्यान्तरान्मुक्तं पश्याम्यद्य धनंजयम् ॥ ३९ ॥</s-l></s-lg><s-lg><s-l>न पिता न च मे माता न यूयं भ्रातरस्तथा ।</s-l><s-l>न च प्राणास्तथा रक्ष्या यथा बीभत्सुराहवे ॥ ४० ॥</s-l></s-lg><s-lg><s-l>त्रैलोक्यराज्याद्यत्किंचिद्भवेदन्यत्सुदुर्लभम् ।</s-l><s-l>नेच्छेयं सात्वताहं तद्विना पार्थं धनंजयम् ॥ ४१ ॥</s-l></s-lg><s-lg><s-l>अतः प्रहर्षः सुमहान्युयुधानाद्य मेऽभवत् ।</s-l><s-l>मृतं प्रत्यागतमिव दृष्ट्वा पार्थं धनंजयम् ॥ ४२ ॥</s-l></s-lg><s-lg><s-l>अतश्च प्रहितो युद्धे मया कर्णाय राक्षसः ।</s-l><s-l>न ह्यन्यः समरे रात्रौ शक्तः कर्णं प्रबाधितुम् ॥ ४३ ॥</s-l></s-lg><s-lg><s-l> संजय उवाच ।</s-l><s-l>इति सात्यकये प्राह तदा देवकिनन्दनः ।</s-l><s-l>धनंजयहिते युक्तस्तत्प्रिये सततं रतः ॥ ४४ ॥</s-l></s-lg>