<s-lg><s-l> धृतराष्ट्र उवाच ।</s-l><s-l>यौ तौ कर्णश्च भीमश्च संप्रयुद्धौ महाबलौ ।</s-l><s-l>अर्जुनस्य रथोपान्ते कीदृशः सोऽभवद्रणः ॥ १ ॥</s-l></s-lg><s-lg><s-l>पूर्वं हि निर्जितः कर्णो भीमसेनेन संयुगे ।</s-l><s-l>कथं भूयस्तु राधेयो भीममागान्महारथः ॥ २ ॥</s-l></s-lg><s-lg><s-l>भीमो वा सूततनयं प्रत्युद्यातः कथं रणे ।</s-l><s-l>महारथसमाख्यातं पृथिव्यां प्रवरं रथम् ॥ ३ ॥</s-l></s-lg><s-lg><s-l>भीष्मद्रोणावतिक्रम्य धर्मपुत्रो युधिष्ठिरः ।</s-l><s-l>नान्यतो भयमादत्त विना कर्णं धनुर्धरम् ॥ ४ ॥</s-l></s-lg><s-lg><s-l>भयान्न शेते सततं चिन्तयन्वै महारथम् ।</s-l><s-l>तं कथं सूतपुत्रं हि भीमोऽयुध्यत संयुगे ॥ ५ ॥</s-l></s-lg><s-lg><s-l>ब्रह्मण्यं वीर्यसंपन्नं समरेष्वनिवर्तिनम् ।</s-l><s-l>कथं कर्णं युधां श्रेष्ठं भीमोऽयुध्यत संयुगे ॥ ६ ॥</s-l></s-lg><s-lg><s-l>यौ तौ समीयतुर्वीरावर्जुनस्य रथं प्रति ।</s-l><s-l>कथं नु तावयुध्येतां सूतपुत्रवृकोदरौ ॥ ७ ॥</s-l></s-lg><s-lg><s-l>भ्रातृत्वं दर्शितं पूर्वं घृणी चापि स सूतजः ।</s-l><s-l>कथं भीमेन युयुधे कुन्त्या वाक्यमनुस्मरन् ॥ ८ ॥</s-l></s-lg><s-lg><s-l>भीमो वा सूतपुत्रेण स्मरन्वैरं पुरा कृतम् ।</s-l><s-l>सोऽयुध्यत कथं वीरः कर्णेन सह संयुगे ॥ ९ ॥</s-l></s-lg><s-lg><s-l>आशास्ते च सदा सूत पुत्रो दुर्योधनो मम ।</s-l><s-l>कर्णो जेष्यति संग्रामे सहितान्पाण्डवानिति ॥ १० ॥</s-l></s-lg><s-lg><s-l>जयाशा यत्र मन्दस्य पुत्रस्य मम संयुगे ।</s-l><s-l>स कथं भीमकर्माणं भीमसेनमयुध्यत ॥ ११ ॥</s-l></s-lg><s-lg><s-l>यं समाश्रित्य पुत्रैर्मे कृतं वैरं महारथैः ।</s-l><s-l>तं सूततनयं तात कथं भीमो ह्ययोधयत् ॥ १२ ॥</s-l></s-lg><s-lg><s-l>अनेकान्विप्रकारांश्च सूतपुत्रसमुद्भवान् ।</s-l><s-l>स्मरमाणः कथं भीमो युयुधे सूतसूनुना ॥ १३ ॥</s-l></s-lg><s-lg><s-l>योऽजयत्पृथिवीं सर्वां रथेनैकेन वीर्यवान् ।</s-l><s-l>तं सूततनयं युद्धे कथं भीमो ह्ययोधयत् ॥ १४ ॥</s-l></s-lg><s-lg><s-l>यो जातः कुण्डलाभ्यां च कवचेन सहैव च ।</s-l><s-l>तं सूतपुत्रं समरे भीमः कथमयोधयत् ॥ १५ ॥</s-l></s-lg><s-lg><s-l>यथा तयोर्युद्धमभूद्यश्चासीद्विजयी तयोः ।</s-l><s-l>तन्ममाचक्ष्व तत्त्वेन कुशलो ह्यसि संजय ॥ १६ ॥</s-l></s-lg><s-lg><s-l> संजय उवाच ।</s-l><s-l>भीमसेनस्तु राधेयमुत्सृज्य रथिनां वरम् ।</s-l><s-l>इयेष गन्तुं यत्रास्तां वीरौ कृष्णधनंजयौ ॥ १७ ॥</s-l></s-lg><s-lg><s-l>तं प्रयान्तमभिद्रुत्य राधेयः कङ्कपत्रिभिः ।</s-l><s-l>अभ्यवर्षन्महाराज मेघो वृष्ट्येव पर्वतम् ॥ १८ ॥</s-l></s-lg><s-lg><s-l>फुल्लता पङ्कजेनेव वक्त्रेणाभ्युत्स्मयन्बली ।</s-l><s-l>आजुहाव रणे यान्तं भीममाधिरथिस्तदा ॥ १९ ॥</s-l></s-lg><s-lg><s-l>भीमसेनस्तदाह्वानं कर्णान्नामर्षयद्युधि ।</s-l><s-l>अर्धमण्डलमावृत्य सूतपुत्रमयोधयत् ॥ २० ॥</s-l></s-lg><s-lg><s-l>अवक्रगामिभिर्बाणैरभ्यवर्षन्महायसैः ।</s-l><s-l>द्वैरथे दंशितं यत्तं सर्वशस्त्रभृतां वरम् ॥ २१ ॥</s-l></s-lg><s-lg><s-l>विधित्सुः कलहस्यान्तं जिघांसुः कर्णमक्षिणोत् ।</s-l><s-l>तं च हत्वेतरान्सर्वान्हन्तुकामो महाबलः ॥ २२ ॥</s-l></s-lg><s-lg><s-l>तस्मै प्रासृजदुग्राणि विविधानि परंतपः ।</s-l><s-l>अमर्षी पाण्डवः क्रुद्धः शरवर्षाणि मारिष ॥ २३ ॥</s-l></s-lg><s-lg><s-l>तस्य तानीषुवर्षाणि मत्तद्विरदगामिनः ।</s-l><s-l>सूतपुत्रोऽस्त्रमायाभिरग्रसत्सुमहायशाः ॥ २४ ॥</s-l></s-lg><s-lg><s-l>स यथावन्महाराज विद्यया वै सुपूजितः ।</s-l><s-l>आचार्यवन्महेष्वासः कर्णः पर्यचरद्रणे ॥ २५ ॥</s-l></s-lg><s-lg><s-l>संरम्भेण तु युध्यन्तं भीमसेनं स्मयन्निव ।</s-l><s-l>अभ्यपद्यत राधेयस्तममर्षी वृकोदरम् ॥ २६ ॥</s-l></s-lg><s-lg><s-l>तन्नामृष्यत कौन्तेयः कर्णस्य स्मितमाहवे ।</s-l><s-l>युध्यमानेषु वीरेषु पश्यत्सु च समन्ततः ॥ २७ ॥</s-l></s-lg><s-lg><s-l>तं भीमसेनः संप्राप्तं वत्सदन्तैः स्तनान्तरे ।</s-l><s-l>विव्याध बलवान्क्रुद्धस्तोत्त्रैरिव महाद्विपम् ॥ २८ ॥</s-l></s-lg><s-lg><s-l>सूतं तु सूतपुत्रस्य सुपुङ्खैर्निशितैः शरैः ।</s-l><s-l>सुमुक्तैश्चित्रवर्माणं निर्बिभेद त्रिसप्तभिः ॥ २९ ॥</s-l></s-lg><s-lg><s-l>कर्णो जाम्बूनदैर्जालैः संछन्नान्वातरंहसः ।</s-l><s-l>विव्याध तुरगान्वीरः पञ्चभिः पञ्चभिः शरैः ॥ ३० ॥</s-l></s-lg><s-lg><s-l>ततो बाणमयं जालं भीमसेनरथं प्रति ।</s-l><s-l>कर्णेन विहितं राजन्निमेषार्धाददृश्यत ॥ ३१ ॥</s-l></s-lg><s-lg><s-l>सरथः सध्वजस्तत्र ससूतः पाण्डवस्तदा ।</s-l><s-l>प्राच्छाद्यत महाराज कर्णचापच्युतैः शरैः ॥ ३२ ॥</s-l></s-lg><s-lg><s-l>तस्य कर्णश्चतुःषष्ट्या व्यधमत्कवचं दृढम् ।</s-l><s-l>क्रुद्धश्चाप्यहनत्पार्श्वे नाराचैर्मर्मभेदिभिः ॥ ३३ ॥</s-l></s-lg><s-lg><s-l>ततोऽचिन्त्य महावेगान्कर्णकार्मुकनिःसृतान् ।</s-l><s-l>समाश्लिष्यदसंभ्रान्तः सूतपुत्रं वृकोदरः ॥ ३४ ॥</s-l></s-lg><s-lg><s-l>स कर्णचापप्रभवानिषूनाशीविषोपमान् ।</s-l><s-l>बिभ्रद्भीमो महाराज न जगाम व्यथां रणे ॥ ३५ ॥</s-l></s-lg><s-lg><s-l>ततो द्वात्रिंशता भल्लैर्निशितैस्तिग्मतेजनैः ।</s-l><s-l>विव्याध समरे कर्णं भीमसेनः प्रतापवान् ॥ ३६ ॥</s-l></s-lg><s-lg><s-l>अयत्नेनैव तं कर्णः शरैरुप समाकिरत् ।</s-l><s-l>भीमसेनं महाबाहुं सैन्धवस्य वधैषिणम् ॥ ३७ ॥</s-l></s-lg><s-lg><s-l>मृदुपूर्वं च राधेयो भीममाजावयोधयत् ।</s-l><s-l>क्रोधपूर्वं तथा भीमः पूर्ववैरमनुस्मरन् ॥ ३८ ॥</s-l></s-lg><s-lg><s-l>तं भीमसेनो नामृष्यदवमानममर्षणः ।</s-l><s-l>स तस्मै व्यसृजत्तूर्णं शरवर्षममित्रजित् ॥ ३९ ॥</s-l></s-lg><s-lg><s-l>ते शराः प्रेषिता राजन्भीमसेनेन संयुगे ।</s-l><s-l>निपेतुः सर्वतो भीमाः कूजन्त इव पक्षिणः ॥ ४० ॥</s-l></s-lg><s-lg><s-l>हेमपुङ्खा महाराज भीमसेनधनुश्च्युताः ।</s-l><s-l>अभ्यद्रवंस्ते राधेयं वृकाः क्षुद्रमृगं यथा ॥ ४१ ॥</s-l></s-lg><s-lg><s-l>कर्णस्तु रथिनां श्रेष्ठश्छाद्यमानः समन्ततः ।</s-l><s-l>राजन्व्यसृजदुग्राणि शरवर्षाणि संयुगे ॥ ४२ ॥</s-l></s-lg><s-lg><s-l>तस्य तानशनिप्रख्यानिषून्समरशोभिनः ।</s-l><s-l>चिच्छेद बहुभिर्भल्लैरसंप्राप्तान्वृकोदरः ॥ ४३ ॥</s-l></s-lg><s-lg><s-l>पुनश्च शरवर्षेण छादयामास भारत ।</s-l><s-l>कर्णो वैकर्तनो युद्धे भीमसेनं महारथम् ॥ ४४ ॥</s-l></s-lg><s-lg><s-l>तत्र भारत भीमं तु दृष्टवन्तः स्म सायकैः ।</s-l><s-l>समाचिततनुं संख्ये श्वाविधं शललैरिव ॥ ४५ ॥</s-l></s-lg><s-lg><s-l>हेमपुङ्खाञ्शिलाधौतान्कर्णचापच्युताञ्शरान् ।</s-l><s-l>दधार समरे वीरः स्वरश्मीनिव भास्करः ॥ ४६ ॥</s-l></s-lg><s-lg><s-l>रुधिरोक्षितसर्वाङ्गो भीमसेनो व्यरोचत ।</s-l><s-l>तपनीयनिभैः पुष्पैः पलाश इव कानने ॥ ४७ ॥</s-l></s-lg><s-lg><s-l>तत्तु भीमो महाराज कर्णस्य चरितं रणे ।</s-l><s-l>नामृष्यत महेष्वासः क्रोधादुद्वृत्य चक्षुषी ॥ ४८ ॥</s-l></s-lg><s-lg><s-l>स कर्णं पञ्चविंशत्या नाराचानां समार्पयत् ।</s-l><s-l>महीधरमिव श्वेतं गूढपादैर्विषोल्बणैः ॥ ४९ ॥</s-l></s-lg><s-lg><s-l>तं विव्याध पुनर्भीमः षड्भिरष्टाभिरेव च ।</s-l><s-l>मर्मस्वमरविक्रान्तः सूतपुत्रं महारणे ॥ ५० ॥</s-l></s-lg><s-lg><s-l>ततः कर्णस्य संक्रुद्धो भीमसेनः प्रतापवान् ।</s-l><s-l>चिच्छेद कार्मुकं तूर्णं सर्वोपकरणानि च ॥ ५१ ॥</s-l></s-lg><s-lg><s-l>जघान चतुरश्चाश्वान्सूतं च त्वरितः शरैः ।</s-l><s-l>नाराचैरर्करश्म्याभैः कर्णं विव्याध चोरसि ॥ ५२ ॥</s-l></s-lg><s-lg><s-l>ते जग्मुर्धरणीं सर्वे कर्णं निर्भिद्य मारिष ।</s-l><s-l>यथा हि जलदं भित्त्वा राजन्सूर्यस्य रश्मयः ॥ ५३ ॥</s-l></s-lg><s-lg><s-l>स वैकल्यं महत्प्राप्य छिन्नधन्वा शरार्दितः ।</s-l><s-l>तथा पुरुषमानी स प्रत्यपायाद्रथान्तरम् ॥ ५४ ॥</s-l></s-lg>