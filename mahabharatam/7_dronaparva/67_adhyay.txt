<s-lg><s-l> संजय उवाच ।</s-l><s-l>संनिरुद्धस्तु तैः पार्थो महाबलपराक्रमः ।</s-l><s-l>द्रुतं समनुयातश्च द्रोणेन रथिनां वरः ॥ १ ॥</s-l></s-lg><s-lg><s-l>किरन्निषुगणांस्तीक्ष्णान्स्वरश्मीनिव भास्करः ।</s-l><s-l>तापयामास तत्सैन्यं देहं व्याधिगणो यथा ॥ २ ॥</s-l></s-lg><s-lg><s-l>अश्वो विद्धो ध्वजश्छिन्नः सारोहः पतितो गजः ।</s-l><s-l>छत्राणि चापविद्धानि रथाश्चक्रैर्विना कृताः ॥ ३ ॥</s-l></s-lg><s-lg><s-l>विद्रुतानि च सैन्यानि शरार्तानि समन्ततः ।</s-l><s-l>इत्यासीत्तुमुलं युद्धं न प्राज्ञायत किंचन ॥ ४ ॥</s-l></s-lg><s-lg><s-l>तेषामायच्छतां संख्ये परस्परमजिह्मगैः ।</s-l><s-l>अर्जुनो ध्वजिनीं राजन्नभीक्ष्णं समकम्पयत् ॥ ५ ॥</s-l></s-lg><s-lg><s-l>सत्यां चिकीर्षमाणस्तु प्रतिज्ञां सत्यसंगरः ।</s-l><s-l>अभ्यद्रवद्रथश्रेष्ठं शोणाश्वं श्वेतवाहनः ॥ ६ ॥</s-l></s-lg><s-lg><s-l>तं द्रोणः पञ्चविंशत्या मर्मभिद्भिरजिह्मगैः ।</s-l><s-l>अन्तेवासिनमाचार्यो महेष्वासं समर्दयत् ॥ ७ ॥</s-l></s-lg><s-lg><s-l>तं तूर्णमिव बीभत्सुः सर्वशस्त्रभृतां वरः ।</s-l><s-l>अभ्यधावदिषूनस्यन्निषुवेगविघातकान् ॥ ८ ॥</s-l></s-lg><s-lg><s-l>तस्याशु क्षिपतो भल्लान्भल्लैः संनतपर्वभिः ।</s-l><s-l>प्रत्यविध्यदमेयात्मा ब्रह्मास्त्रं समुदीरयन् ॥ ९ ॥</s-l></s-lg><s-lg><s-l>तदद्भुतमपश्याम द्रोणस्याचार्यकं युधि ।</s-l><s-l>यतमानो युवा नैनं प्रत्यविध्यद्यदर्जुनः ॥ १० ॥</s-l></s-lg><s-lg><s-l>क्षरन्निव महामेघो वारिधाराः सहस्रशः ।</s-l><s-l>द्रोणमेघः पार्थशैलं ववर्ष शरवृष्टिभिः ॥ ११ ॥</s-l></s-lg><s-lg><s-l>अर्जुनः शरवर्षं तद्ब्रह्मास्त्रेणैव मारिष ।</s-l><s-l>प्रतिजग्राह तेजस्वी बाणैर्बाणान्विशातयन् ॥ १२ ॥</s-l></s-lg><s-lg><s-l>द्रोणस्तु पञ्चविंशत्या श्वेतवाहनमार्दयत् ।</s-l><s-l>वासुदेवं च सप्तत्या बाह्वोरुरसि चाशुगैः ॥ १३ ॥</s-l></s-lg><s-lg><s-l>पार्थस्तु प्रहसन्धीमानाचार्यं स शरौघिणम् ।</s-l><s-l>विसृजन्तं शितान्बाणानवारयत तं युधि ॥ १४ ॥</s-l></s-lg><s-lg><s-l>अथ तौ वध्यमानौ तु द्रोणेन रथसत्तमौ ।</s-l><s-l>आवर्जयेतां दुर्धर्षं युगान्ताग्निमिवोत्थितम् ॥ १५ ॥</s-l></s-lg><s-lg><s-l>वर्जयन्निशितान्बाणान्द्रोणचापविनिःसृतान् ।</s-l><s-l>किरीटमाली कौन्तेयो भोजानीकं न्यपातयत् ॥ १६ ॥</s-l></s-lg><s-lg><s-l>सोऽन्तरा कृतवर्माणं काम्बोजं च सुदक्षिणम् ।</s-l><s-l>अभ्ययाद्वर्जयन्द्रोणं मैनाकमिव पर्वतम् ॥ १७ ॥</s-l></s-lg><s-lg><s-l>ततो भोजो नरव्याघ्रं दुःसहः कुरुसत्तम ।</s-l><s-l>अविध्यत्तूर्णमव्यग्रो दशभिः कङ्कपत्रिभिः ॥ १८ ॥</s-l></s-lg><s-lg><s-l>तमर्जुनः शितेनाजौ राजन्विव्याध पत्रिणा ।</s-l><s-l>पुनश्चान्यैस्त्रिभिर्बाणैर्मोहयन्निव सात्वतम् ॥ १९ ॥</s-l></s-lg><s-lg><s-l>भोजस्तु प्रहसन्पार्थं वासुदेवं च माधवम् ।</s-l><s-l>एकैकं पञ्चविंशत्या सायकानां समार्पयत् ॥ २० ॥</s-l></s-lg><s-lg><s-l>तस्यार्जुनो धनुश्छित्त्वा विव्याधैनं त्रिसप्तभिः ।</s-l><s-l>शरैरग्निशिखाकारैः क्रुद्धाशीविषसंनिभैः ॥ २१ ॥</s-l></s-lg><s-lg><s-l>अथान्यद्धनुरादाय कृतवर्मा महारथः ।</s-l><s-l>पञ्चभिः सायकैस्तूर्णं विव्याधोरसि भारत ॥ २२ ॥</s-l></s-lg><s-lg><s-l>पुनश्च निशितैर्बाणैः पार्थं विव्याध पञ्चभिः ।</s-l><s-l>तं पार्थो नवभिर्बाणैराजघान स्तनान्तरे ॥ २३ ॥</s-l></s-lg><s-lg><s-l>विषक्तं दृश्य कौन्तेयं कृतवर्मरथं प्रति ।</s-l><s-l>चिन्तयामास वार्ष्णेयो न नः कालात्ययो भवेत् ॥ २४ ॥</s-l></s-lg><s-lg><s-l>ततः कृष्णोऽब्रवीत्पार्थं कृतवर्मणि मा दयाम् ।</s-l><s-l>कुरुसांबन्धिकं कृत्वा प्रमथ्यैनं विशातय ॥ २५ ॥</s-l></s-lg><s-lg><s-l>ततः स कृतवर्माणं मोहयित्वार्जुनः शरैः ।</s-l><s-l>अभ्यगाज्जवनैरश्वैः काम्बोजानामनीकिनीम् ॥ २६ ॥</s-l></s-lg><s-lg><s-l>अमर्षितस्तु हार्दिख्यः प्रविष्टे श्वेतवाहने ।</s-l><s-l>विधुन्वन्सशरं चापं पाञ्चाल्याभ्यां समागतः ॥ २७ ॥</s-l></s-lg><s-lg><s-l>चक्ररक्षौ तु पाञ्चाल्यावर्जुनस्य पदानुगौ ।</s-l><s-l>पर्यवारयदायान्तौ कृतवर्मा रथेषुभिः ॥ २८ ॥</s-l></s-lg><s-lg><s-l>तावविध्यत्ततो भोजः सर्वपारशवैः शरैः ।</s-l><s-l>त्रिभिरेव युधामन्युं चतुर्भिश्चोत्तमौजसम् ॥ २९ ॥</s-l></s-lg><s-lg><s-l>तावप्येनं विव्यधतुर्दशभिर्दशभिः शरैः ।</s-l><s-l>संचिच्छिदतुरप्यस्य ध्वजं कार्मुकमेव च ॥ ३० ॥</s-l></s-lg><s-lg><s-l>अथान्यद्धनुरादाय हार्दिक्यः क्रोधमूर्छितः ।</s-l><s-l>कृत्वा विधनुषौ वीरौ शरवर्षैरवाकिरत् ॥ ३१ ॥</s-l></s-lg><s-lg><s-l>तावन्ये धनुषी सज्ये कृत्वा भोजं विजघ्नतुः ।</s-l><s-l>तेनान्तरेण बीभत्सुर्विवेशामित्रवाहिनीम् ॥ ३२ ॥</s-l></s-lg><s-lg><s-l>न लेभाते तु तौ द्वारं वारितौ कृतवर्मणा ।</s-l><s-l>धार्तराष्ट्रेष्वनीकेषु यतमानौ नरर्षभौ ॥ ३३ ॥</s-l></s-lg><s-lg><s-l>अनीकान्यर्दयन्युद्धे त्वरितः श्वेतवाहनः ।</s-l><s-l>नावधीत्कृतवर्माणं प्राप्तमप्यरिसूदनः ॥ ३४ ॥</s-l></s-lg><s-lg><s-l>तं दृष्ट्वा तु तथायान्तं शूरो राजा श्रुतायुधः ।</s-l><s-l>अभ्यद्रवत्सुसंक्रुद्धो विधुन्वानो महद्धनुः ॥ ३५ ॥</s-l></s-lg><s-lg><s-l>स पार्थं त्रिभिरानर्छत्सप्तत्या च जनार्दनम् ।</s-l><s-l>क्षुरप्रेण सुतीक्ष्णेन पार्थकेतुमताडयत् ॥ ३६ ॥</s-l></s-lg><s-lg><s-l>तमर्जुनो नवत्या तु शराणां नतपर्वणाम् ।</s-l><s-l>आजघान भृशं क्रुद्धस्तोत्त्रैरिव महाद्विपम् ॥ ३७ ॥</s-l></s-lg><s-lg><s-l>स तन्न ममृषे राजन्पाण्डवेयस्य विक्रमम् ।</s-l><s-l>अथैनं सप्तसप्तत्या नाराचानां समार्पयत् ॥ ३८ ॥</s-l></s-lg><s-lg><s-l>तस्यार्जुनो धनुश्छित्त्वा शरावापं निकृत्य च ।</s-l><s-l>आजघानोरसि क्रुद्धः सप्तभिर्नतपर्वभिः ॥ ३९ ॥</s-l></s-lg><s-lg><s-l>अथान्यद्धनुरादाय स राजा क्रोधमूर्छितः ।</s-l><s-l>वासविं नवभिर्बाणैर्बाह्वोरुरसि चार्पयत् ॥ ४० ॥</s-l></s-lg><s-lg><s-l>ततोऽर्जुनः स्मयन्नेव श्रुतायुधमरिंदमः ।</s-l><s-l>शरैरनेकसाहस्रैः पीडयामास भारत ॥ ४१ ॥</s-l></s-lg><s-lg><s-l>अश्वांश्चास्यावधीत्तूर्णं सारथिं च महारथः ।</s-l><s-l>विव्याध चैनं सप्तत्या नाराचानां महाबलः ॥ ४२ ॥</s-l></s-lg><s-lg><s-l>हताश्वं रथमुत्सृज्य स तु राजा श्रुतायुधः ।</s-l><s-l>अभ्यद्रवद्रणे पार्थं गदामुद्यम्य वीर्यवान् ॥ ४३ ॥</s-l></s-lg><s-lg><s-l>वरुणस्यात्मजो वीरः स तु राजा श्रुतायुधः ।</s-l><s-l>पर्णाशा जननी यस्य शीततोया महानदी ॥ ४४ ॥</s-l></s-lg><s-lg><s-l>तस्य माताब्रवीद्वाक्यं वरुणं पुत्रकारणात् ।</s-l><s-l>अवध्योऽयं भवेल्लोके शत्रूणां तनयो मम ॥ ४५ ॥</s-l></s-lg><s-lg><s-l>वरुणस्त्वब्रवीत्प्रीतो ददाम्यस्मै वरं हितम् ।</s-l><s-l>दिव्यमस्त्रं सुतस्तेऽयं येनावध्यो भविष्यति ॥ ४६ ॥</s-l></s-lg><s-lg><s-l>नास्ति चाप्यमरत्वं वै मनुष्यस्य कथंचन ।</s-l><s-l>सर्वेणावश्यमर्तव्यं जातेन सरितां वरे ॥ ४७ ॥</s-l></s-lg><s-lg><s-l>दुर्धर्षस्त्वेष शत्रूणां रणेषु भविता सदा ।</s-l><s-l>अस्त्रस्यास्य प्रभावाद्वै व्येतु ते मानसो ज्वरः ॥ ४८ ॥</s-l></s-lg><s-lg><s-l>इत्युक्त्वा वरुणः प्रादाद्गदां मन्त्रपुरस्कृताम् ।</s-l><s-l>यामासाद्य दुराधर्षः सर्वलोके श्रुतायुधः ॥ ४९ ॥</s-l></s-lg><s-lg><s-l>उवाच चैनं भगवान्पुनरेव जलेश्वरः ।</s-l><s-l>अयुध्यति न मोक्तव्या सा त्वय्येव पतेदिति ॥ ५० ॥</s-l></s-lg><s-lg><s-l>स तया वीरघातिन्या जनार्दनमताडयत् ।</s-l><s-l>प्रतिजग्राह तां कृष्णः पीनेनांसेन वीर्यवान् ॥ ५१ ॥</s-l></s-lg><s-lg><s-l>नाकम्पयत शौरिं सा विन्ध्यं गिरिमिवानिलः ।</s-l><s-l>प्रत्यभ्ययात्तं विप्रोढा कृत्येव दुरधिष्ठिता ॥ ५२ ॥</s-l></s-lg><s-lg><s-l>जघान चास्थितं वीरं श्रुतायुधममर्षणम् ।</s-l><s-l>हत्वा श्रुतायुधं वीरं जगतीमन्वपद्यत ॥ ५३ ॥</s-l></s-lg><s-lg><s-l>हाहाकारो महांस्तत्र सैन्यानां समजायत ।</s-l><s-l>स्वेनास्त्रेण हतं दृष्ट्वा श्रुतायुधमरिंदमम् ॥ ५४ ॥</s-l></s-lg><s-lg><s-l>अयुध्यमानाय हि सा केशवाय नराधिप ।</s-l><s-l>क्षिप्ता श्रुतायुधेनाथ तस्मात्तमवधीद्गदा ॥ ५५ ॥</s-l></s-lg><s-lg><s-l>यथोक्तं वरुणेनाजौ तथा स निधनं गतः ।</s-l><s-l>व्यसुश्चाप्यपतद्भूमौ प्रेक्षतां सर्वधन्विनाम् ॥ ५६ ॥</s-l></s-lg><s-lg><s-l>पतमानस्तु स बभौ पर्णाशायाः प्रियः सुतः ।</s-l><s-l>संभग्न इव वातेन बहुशाखो वनस्पतिः ॥ ५७ ॥</s-l></s-lg><s-lg><s-l>ततः सर्वाणि सैन्यानि सेनामुख्याश्च सर्वशः ।</s-l><s-l>प्राद्रवन्त हतं दृष्ट्वा श्रुतायुधमरिंदमम् ॥ ५८ ॥</s-l></s-lg><s-lg><s-l>तथ काम्बोजराजस्य पुत्रः शूरः सुदक्षिणः ।</s-l><s-l>अभ्ययाज्जवनैरश्वैः फल्गुनं शत्रुसूदनम् ॥ ५९ ॥</s-l></s-lg><s-lg><s-l>तस्य पार्थः शरान्सप्त प्रेषयामास भारत ।</s-l><s-l>ते तं शूरं विनिर्भिद्य प्राविशन्धरणीतलम् ॥ ६० ॥</s-l></s-lg><s-lg><s-l>सोऽतिविद्धः शरैस्तीक्ष्णैर्गाण्डीवप्रेषितैर्मृधे ।</s-l><s-l>अर्जुनं प्रतिविव्याध दशभिः कङ्कपत्रिभिः ॥ ६१ ॥</s-l></s-lg><s-lg><s-l>वासुदेवं त्रिभिर्विद्ध्वा पुनः पार्थं च पञ्चभिः ।</s-l><s-l>तस्य पार्थो धनुश्छित्त्वा केतुं चिच्छेद मारिष ॥ ६२ ॥</s-l></s-lg><s-lg><s-l>भल्लाभ्यां भृशतीक्ष्णाभ्यां तं च विव्याध पाण्डवः ।</s-l><s-l>स तु पार्थं त्रिभिर्विद्ध्वा सिंहनादमथानदत् ॥ ६३ ॥</s-l></s-lg><s-lg><s-l>सर्वपारशवीं चैव शक्तिं शूरः सुदक्षिणः ।</s-l><s-l>सघण्टां प्राहिणोद्घोरां क्रुद्धो गाण्डीवधन्वने ॥ ६४ ॥</s-l></s-lg><s-lg><s-l>सा ज्वलन्ती महोल्केव तमासाद्य महारथम् ।</s-l><s-l>सविस्फुलिङ्गा निर्भिद्य निपपात महीतले ॥ ६५ ॥</s-l></s-lg><s-lg><s-l>तं चतुर्दशभिः पार्थो नाराचैः कङ्कपत्रिभिः ।</s-l><s-l>साश्वध्वजधनुःसूतं विव्याधाचिन्त्यविक्रमः ।</s-l><s-l>रथं चान्यैः सुबहुभिश्चक्रे विशकलं शरैः ॥ ६६ ॥</s-l></s-lg><s-lg><s-l>सुदक्षिणं तु काम्बोजं मोघसंकल्पविक्रमम् ।</s-l><s-l>बिभेद हृदि बाणेन पृथुधारेण पाण्डवः ॥ ६७ ॥</s-l></s-lg><s-lg><s-l>स भिन्नमर्मा स्रस्ताङ्गः प्रभ्रष्टमुकुटाङ्गदः ।</s-l><s-l>पपाताभिमुखः शूरो यन्त्रमुक्त इव ध्वजः ॥ ६८ ॥</s-l></s-lg><s-lg><s-l>गिरेः शिखरजः श्रीमान्सुशाखः सुप्रतिष्ठितः ।</s-l><s-l>निर्भग्न इव वातेन कर्णिकारो हिमात्यये ॥ ६९ ॥</s-l></s-lg><s-lg><s-l>शेते स्म निहतो भूमौ काम्बोजास्तरणोचितः ।</s-l><s-l>सुदर्शनीयस्ताम्राक्षः कर्णिना स सुदक्षिणः ।</s-l><s-l>पुत्रः काम्बोजराजस्य पार्थेन विनिपातितः ॥ ७० ॥</s-l></s-lg><s-lg><s-l>ततः सर्वाणि सैन्यानि व्यद्रवन्त सुतस्य ते ।</s-l><s-l>हतं श्रुतायुधं दृष्ट्वा काम्बोजं च सुदक्षिणम् ॥ ७१ ॥</s-l></s-lg>