<s-lg><s-l> संजय उवाच ।</s-l><s-l>अपराह्णे महाराज संग्रामः समपद्यत ।</s-l><s-l>पर्जन्यसमनिर्घोषः पुनर्द्रोणस्य सोमकैः ॥ १ ॥</s-l></s-lg><s-lg><s-l>शोणाश्वं रथमास्थाय नरवीरः समाहितः ।</s-l><s-l>समरेऽभ्यद्रवत्पाण्डूञ्जवमास्थाय मध्यमम् ॥ २ ॥</s-l></s-lg><s-lg><s-l>तव प्रियहिते युक्तो महेष्वासो महाबलः ।</s-l><s-l>चित्रपुङ्खैः शितैर्बाणैः कलशोत्तमसंभवः ॥ ३ ॥</s-l></s-lg><s-lg><s-l>वरान्वरान्हि योधानां विचिन्वन्निव भारत ।</s-l><s-l>अक्रीडत रणे राजन्भारद्वाजः प्रतापवान् ॥ ४ ॥</s-l></s-lg><s-lg><s-l>तमभ्ययाद्बृहत्क्षत्रः केकयानां महारथः ।</s-l><s-l>भ्रातॄणां वीरपञ्चानां ज्येष्ठः समरकर्कशः ॥ ५ ॥</s-l></s-lg><s-lg><s-l>विमुञ्चन्विशिखांस्तीक्ष्णानाचार्यं छादयन्भृशम् ।</s-l><s-l>महामेघो यथा वर्षं विमुञ्चन्गन्धमादने ॥ ६ ॥</s-l></s-lg><s-lg><s-l>तस्य द्रोणो महाराज स्वर्णपुङ्खाञ्शिलाशितान् ।</s-l><s-l>प्रेषयामास संक्रुद्धः सायकान्दश सप्त च ॥ ७ ॥</s-l></s-lg><s-lg><s-l>तांस्तु द्रोणधनुर्मुक्तान्घोरानाशीविषोपमान् ।</s-l><s-l>एकैकं दशभिर्बाणैर्युधि चिच्छेद हृष्टवत् ॥ ८ ॥</s-l></s-lg><s-lg><s-l>तस्य तल्लाघवं दृष्ट्वा प्रहसन्द्विजसत्तमः ।</s-l><s-l>प्रेषयामास विशिखानष्टौ संनतपर्वणः ॥ ९ ॥</s-l></s-lg><s-lg><s-l>तान्दृष्ट्वा पततः शीघ्रं द्रोणचापच्युताञ्शरान् ।</s-l><s-l>अवारयच्छरैरेव तावद्भिर्निशितैर्दृढैः ॥ १० ॥</s-l></s-lg><s-lg><s-l>ततोऽभवन्महाराज तव सैन्यस्य विस्मयः ।</s-l><s-l>बृहत्क्षत्रेण तत्कर्म कृतं दृष्ट्वा सुदुष्करम् ॥ ११ ॥</s-l></s-lg><s-lg><s-l>ततो द्रोणो महाराज केकयं वै विशेषयन् ।</s-l><s-l>प्रादुश्चक्रे रणे दिव्यं ब्राह्ममस्त्रं महातपाः ॥ १२ ॥</s-l></s-lg><s-lg><s-l>तदस्य राजन्कैकेयः प्रत्यवारयदच्युतः ।</s-l><s-l>ब्राह्मेणैव महाबाहुराहवे समुदीरितम् ॥ १३ ॥</s-l></s-lg><s-lg><s-l>प्रतिहन्य तदस्त्रं तु भारद्वाजस्य संयुगे ।</s-l><s-l>विव्याध ब्राह्मणं षष्ट्या स्वर्णपुङ्खैः शिलाशितैः ॥ १४ ॥</s-l></s-lg><s-lg><s-l>तं द्रोणो द्विपदां श्रेष्ठो नाराचेन समर्पयत् ।</s-l><s-l>स तस्य कवचं भित्त्वा प्राविशद्धरणीतलम् ॥ १५ ॥</s-l></s-lg><s-lg><s-l>कृष्णसर्पो यथा मुक्तो वल्मीकं नृपसत्तम ।</s-l><s-l>तथाभ्यगान्महीं बाणो भित्त्वा कैकेयमाहवे ॥ १६ ॥</s-l></s-lg><s-lg><s-l>सोऽतिविद्धो महाराज द्रोणेनास्त्रविदा भृशम् ।</s-l><s-l>क्रोधेन महताविष्टो व्यावृत्य नयने शुभे ॥ १७ ॥</s-l></s-lg><s-lg><s-l>द्रोणं विव्याध सप्तत्या स्वर्णपुङ्खैः शिलाशितैः ।</s-l><s-l>सारथिं चास्य भल्लेन बाह्वोरुरसि चार्पयत् ॥ १८ ॥</s-l></s-lg><s-lg><s-l>द्रोणस्तु बहुधा विद्धो बृहत्क्षत्रेण मारिष ।</s-l><s-l>असृजद्विशिखांस्तीक्ष्णान्केकयस्य रथं प्रति ॥ १९ ॥</s-l></s-lg><s-lg><s-l>व्याकुलीकृत्य तं द्रोणो बृहत्क्षत्रं महारथम् ।</s-l><s-l>व्यसृजत्सायकं तीक्ष्णं केकयं प्रति भारत ॥ २० ॥</s-l></s-lg><s-lg><s-l>स गाढविद्धस्तेनाशु महाराज स्तनान्तरे ।</s-l><s-l>रथात्पुरुषशार्दूलः संभिन्नहृदयोऽपतत् ॥ २१ ॥</s-l></s-lg><s-lg><s-l>बृहत्क्षत्रे हते राजन्केकयानां महारथे ।</s-l><s-l>शैशुपालिः सुसंक्रुद्धो यन्तारमिदमब्रवीत् ॥ २२ ॥</s-l></s-lg><s-lg><s-l>सारथे याहि यत्रैष द्रोणस्तिष्ठति दंशितः ।</s-l><s-l>विनिघ्नन्केकयान्सर्वान्पाञ्चालानां च वाहिनीम् ॥ २३ ॥</s-l></s-lg><s-lg><s-l>तस्य तद्वचनं श्रुत्वा सारथी रथिनां वरम् ।</s-l><s-l>द्रोणाय प्रापयामास काम्बोजैर्जवनैर्हयैः ॥ २४ ॥</s-l></s-lg><s-lg><s-l>धृष्टकेतुश्च चेदीनामृषभोऽतिबलोदितः ।</s-l><s-l>सहसा प्रापतद्द्रोणं पतंग इव पावकम् ॥ २५ ॥</s-l></s-lg><s-lg><s-l>सोऽभ्यविध्यत्ततो द्रोणं षष्ट्या साश्वरथध्वजम् ।</s-l><s-l>पुनश्चान्यैः शरैस्तीक्ष्णैः सुप्तं व्याघ्रं तुदन्निव ॥ २६ ॥</s-l></s-lg><s-lg><s-l>तस्य द्रोणो धनुर्मध्ये क्षुरप्रेण शितेन ह ।</s-l><s-l>चिच्छेद राज्ञो बलिनो यतमानस्य संयुगे ॥ २७ ॥</s-l></s-lg><s-lg><s-l>अथान्यद्धनुरादाय शैशुपालिर्महारथः ।</s-l><s-l>विव्याध सायकैर्द्रोणं पुनः सुनिशितैर्दृढैः ॥ २८ ॥</s-l></s-lg><s-lg><s-l>तस्य द्रोणो हयान्हत्वा सारथिं च महाबलः ।</s-l><s-l>अथैनं पञ्चविंशत्या सायकानां समार्पयत् ॥ २९ ॥</s-l></s-lg><s-lg><s-l>विरथो विधनुष्कश्च चेदिराजोऽपि संयुगे ।</s-l><s-l>गदां चिक्षेप संक्रुद्धो भारद्वाजरथं प्रति ॥ ३० ॥</s-l></s-lg><s-lg><s-l>तामापतन्तीं सहसा घोररूपां भयावहाम् ।</s-l><s-l>अश्मसारमयीं गुर्वीं तपनीयविभूषिताम् ।</s-l><s-l>शरैरनेकसाहस्रैर्भारद्वाजो न्यपातयत् ॥ ३१ ॥</s-l></s-lg><s-lg><s-l>सा पपात गदा भूमौ भारद्वाजेन सादिता ।</s-l><s-l>रक्तमाल्याम्बरधरा तारेव नभसस्तलात् ॥ ३२ ॥</s-l></s-lg><s-lg><s-l>गदां विनिहतां दृष्ट्वा धृष्टकेतुरमर्षणः ।</s-l><s-l>तोमरं व्यसृजत्तूर्णं शक्तिं च कनकोज्ज्वलाम् ॥ ३३ ॥</s-l></s-lg><s-lg><s-l>तोमरं तु त्रिभिर्बाणैर्द्रोणश्छित्त्वा महामृधे ।</s-l><s-l>शक्तिं चिच्छेद सहसा कृतहस्तो महाबलः ॥ ३४ ॥</s-l></s-lg><s-lg><s-l>ततोऽस्य विशिखं तीक्ष्णं वधार्थं वधकाङ्क्षिणः ।</s-l><s-l>प्रेषयामास समरे भारद्वाजः प्रतापवान् ॥ ३५ ॥</s-l></s-lg><s-lg><s-l>स तस्य कवचं भित्त्वा हृदयं चामितौजसः ।</s-l><s-l>अभ्यगाद्धरणीं बाणो हंसः पद्मसरो यथा ॥ ३६ ॥</s-l></s-lg><s-lg><s-l>पतंगं हि ग्रसेच्चाषो यथा राजन्बुभुक्षितः ।</s-l><s-l>तथा द्रोणोऽग्रसच्छूरो धृष्टकेतुं महामृधे ॥ ३७ ॥</s-l></s-lg><s-lg><s-l>निहते चेदिराजे तु तत्खण्डं पित्र्यमाविशत् ।</s-l><s-l>अमर्षवशमापन्नः पुत्रोऽस्य परमास्त्रवित् ॥ ३८ ॥</s-l></s-lg><s-lg><s-l>तमपि प्रहसन्द्रोणः शरैर्निन्ये यमक्षयम् ।</s-l><s-l>महाव्याघ्रो महारण्ये मृगशावं यथा बली ॥ ३९ ॥</s-l></s-lg><s-lg><s-l>तेषु प्रक्षीयमाणेषु पाण्डवेयेषु भारत ।</s-l><s-l>जरासंधसुतो वीरः स्वयं द्रोणमुपाद्रवत् ॥ ४० ॥</s-l></s-lg><s-lg><s-l>स तु द्रोणं महाराज छादयन्सायकैः शितैः ।</s-l><s-l>अदृश्यमकरोत्तूर्णं जलदो भास्करं यथा ॥ ४१ ॥</s-l></s-lg><s-lg><s-l>तस्य तल्लाघवं दृष्ट्वा द्रोणः क्षत्रियमर्दनः ।</s-l><s-l>व्यसृजत्सायकांस्तूर्णं शतशोऽथ सहस्रशः ॥ ४२ ॥</s-l></s-lg><s-lg><s-l>छादयित्वा रणे द्रोणो रथस्थं रथिनां वरम् ।</s-l><s-l>जारासंधिमथो जघ्ने मिषतां सर्वधन्विनाम् ॥ ४३ ॥</s-l></s-lg><s-lg><s-l>यो यः स्म लीयते द्रोणं तं तं द्रोणोऽन्तकोपमः ।</s-l><s-l>आदत्त सर्वभूतानि प्राप्ते काले यथान्तकः ॥ ४४ ॥</s-l></s-lg><s-lg><s-l>ततो द्रोणो महेष्वासो नाम विश्राव्य संयुगे ।</s-l><s-l>शरैरनेकसाहस्रैः पाण्डवेयान्व्यमोहयत् ॥ ४५ ॥</s-l></s-lg><s-lg><s-l>ततो द्रोणाङ्किता बाणाः स्वर्णपुङ्खाः शिलाशिताः ।</s-l><s-l>नरान्नागान्हयांश्चैव निजघ्नुः सर्वतो रणे ॥ ४६ ॥</s-l></s-lg><s-lg><s-l>ते वध्यमाना द्रोणेन शक्रेणेव महासुराः ।</s-l><s-l>समकम्पन्त पाञ्चाला गावः शीतार्दिता इव ॥ ४७ ॥</s-l></s-lg><s-lg><s-l>ततो निष्टानको घोरः पाण्डवानामजायत ।</s-l><s-l>द्रोणेन वध्यमानेषु सैन्येषु भरतर्षभ ॥ ४८ ॥</s-l></s-lg><s-lg><s-l>मोहिताः शरवर्षेण भारद्वाजस्य संयुगे ।</s-l><s-l>ऊरुग्राहगृहीता हि पाञ्चालानां महारथाः ॥ ४९ ॥</s-l></s-lg><s-lg><s-l>चेदयश्च महाराज सृञ्जयाः सोमकास्तथा ।</s-l><s-l>अभ्यद्रवन्त संहृष्टा भारद्वाजं युयुत्सया ॥ ५० ॥</s-l></s-lg><s-lg><s-l>हत द्रोणं हत द्रोणमिति ते द्रोणमभ्ययुः ।</s-l><s-l>यतन्तः पुरुषव्याघ्राः सर्वशक्त्या महाद्युतिम् ।</s-l><s-l>निनीषन्तो रणे द्रोणं यमस्य सदनं प्रति ॥ ५१ ॥</s-l></s-lg><s-lg><s-l>यतमानांस्तु तान्वीरान्भारद्वाजः शिलीमुखैः ।</s-l><s-l>यमाय प्रेषयामास चेदिमुख्यान्विशेषतः ॥ ५२ ॥</s-l></s-lg><s-lg><s-l>तेषु प्रक्षीयमाणेषु चेदिमुख्येषु भारत ।</s-l><s-l>पाञ्चालाः समकम्पन्त द्रोणसायकपीडिताः ॥ ५३ ॥</s-l></s-lg><s-lg><s-l>प्राक्रोशन्भीमसेनं ते धृष्टद्युम्नरथं प्रति ।</s-l><s-l>दृष्ट्वा द्रोणस्य कर्माणि तथारूपाणि मारिष ॥ ५४ ॥</s-l></s-lg><s-lg><s-l>ब्राह्मणेन तपो नूनं चरितं दुश्चरं महत् ।</s-l><s-l>तथा हि युधि विक्रान्तो दहति क्षत्रियर्षभान् ॥ ५५ ॥</s-l></s-lg><s-lg><s-l>धर्मो युद्धं क्षत्रियस्य ब्राह्मणस्य परं तपः ।</s-l><s-l>तपस्वी कृतविद्यश्च प्रेक्षितेनापि निर्दहेत् ॥ ५६ ॥</s-l></s-lg><s-lg><s-l>द्रोणास्त्रमग्निसंस्पर्शं प्रविष्टाः क्षत्रियर्षभाः ।</s-l><s-l>बहवो दुस्तरं घोरं यत्रादह्यन्त भारत ॥ ५७ ॥</s-l></s-lg><s-lg><s-l>यथाबलं यथोत्साहं यथासत्त्वं महाद्युतिः ।</s-l><s-l>मोहयन्सर्वभूतानि द्रोणो हन्ति बलानि नः ॥ ५८ ॥</s-l></s-lg><s-lg><s-l>तेषां तद्वचनं श्रुत्वा क्षत्रधर्मा व्यवस्थितः ।</s-l><s-l>अर्धचन्द्रेण चिच्छेद द्रोणस्य सशरं धनुः ॥ ५९ ॥</s-l></s-lg><s-lg><s-l>स संरब्धतरो भूत्वा द्रोणः क्षत्रियमर्दनः ।</s-l><s-l>अन्यत्कार्मुकमादाय भास्वरं वेगवत्तरम् ॥ ६० ॥</s-l></s-lg><s-lg><s-l>तत्राधाय शरं तीक्ष्णं भारघ्नं विमलं दृढम् ।</s-l><s-l>आकर्णपूर्णमाचार्यो बलवानभ्यवासृजत् ॥ ६१ ॥</s-l></s-lg><s-lg><s-l>स हत्वा क्षत्रधर्माणं जगाम धरणीतलम् ।</s-l><s-l>स भिन्नहृदयो वाहादपतन्मेदिनीतले ॥ ६२ ॥</s-l></s-lg><s-lg><s-l>ततः सैन्यान्यकम्पन्त धृष्टद्युम्नसुते हते ।</s-l><s-l>अथ द्रोणं समारोहच्चेकितानो महारथः ॥ ६३ ॥</s-l></s-lg><s-lg><s-l>स द्रोणं दशभिर्बाणैः प्रत्यविध्यत्स्तनान्तरे ।</s-l><s-l>चतुर्भिः सारथिं चास्य चतुर्भिश्चतुरो हयान् ॥ ६४ ॥</s-l></s-lg><s-lg><s-l>तस्याचार्यः षोडशभिरविध्यद्दक्षिणं भुजम् ।</s-l><s-l>ध्वजं षोडशभिर्बाणैर्यन्तारं चास्य सप्तभिः ॥ ६५ ॥</s-l></s-lg><s-lg><s-l>तस्य सूते हते तेऽश्वा रथमादाय विद्रुताः ।</s-l><s-l>समरे शरसंवीता भारद्वाजेन मारिष ॥ ६६ ॥</s-l></s-lg><s-lg><s-l>चेकितानरथं दृष्ट्वा विद्रुतं हतसारथिम् ।</s-l><s-l>पाञ्चालान्पाण्डवांश्चैव महद्भयमथाविशत् ॥ ६७ ॥</s-l></s-lg><s-lg><s-l>तान्समेतान्रणे शूरांश्चेदिपाञ्चालसृञ्जयान् ।</s-l><s-l>समन्ताद्द्रावयन्द्रोणो बह्वशोभत मारिष ॥ ६८ ॥</s-l></s-lg><s-lg><s-l>आकर्णपलितः श्यामो वयसाशीतिकात्परः ।</s-l><s-l>रणे पर्यचरद्द्रोणो वृद्धः षोडशवर्षवत् ॥ ६९ ॥</s-l></s-lg><s-lg><s-l>अथ द्रोणं महाराज विचरन्तमभीतवत् ।</s-l><s-l>वज्रहस्तममन्यन्त शत्रवः शत्रुसूदनम् ॥ ७० ॥</s-l></s-lg><s-lg><s-l>ततोऽब्रवीन्महाराज द्रुपदो बुद्धिमान्नृप ।</s-l><s-l>लुब्धोऽयं क्षत्रियान्हन्ति व्याघ्रः क्षुद्रमृगानिव ॥ ७१ ॥</s-l></s-lg><s-lg><s-l>कृच्छ्रान्दुर्योधनो लोकान्पापः प्राप्स्यति दुर्मतिः ।</s-l><s-l>यस्य लोभाद्विनिहताः समरे क्षत्रियर्षभाः ॥ ७२ ॥</s-l></s-lg><s-lg><s-l>शतशः शेरते भूमौ निकृत्ता गोवृषा इव ।</s-l><s-l>रुधिरेण परीताङ्गाः श्वसृगालादनीकृताः ॥ ७३ ॥</s-l></s-lg><s-lg><s-l>एवमुक्त्वा महाराज द्रुपदोऽक्षौहिणीपतिः ।</s-l><s-l>पुरस्कृत्य रणे पार्थान्द्रोणमभ्यद्रवद्द्रुतम् ॥ ७४ ॥</s-l></s-lg>