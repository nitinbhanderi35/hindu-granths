<s-lg><s-l> वैशंपायन उवाच ।</s-l><s-l>ततः संनादयञ्शक्रो दिवं भूमिं च सर्वशः ।</s-l><s-l>रथेनोपययौ पार्थमारोहेत्यब्रवीच्च तम् ॥ १ ॥</s-l></s-lg><s-lg><s-l>स भ्रातॄन्पतितान्दृष्ट्वा धर्मराजो युधिष्ठिरः ।</s-l><s-l>अब्रवीच्छोकसंतप्तः सहस्राक्षमिदं वचः ॥ २ ॥</s-l></s-lg><s-lg><s-l>भ्रातरः पतिता मेऽत्र आगच्छेयुर्मया सह ।</s-l><s-l>न विना भ्रातृभिः स्वर्गमिच्छे गन्तुं सुरेश्वर ॥ ३ ॥</s-l></s-lg><s-lg><s-l>सुकुमारी सुखार्हा च राजपुत्री पुरंदर ।</s-l><s-l>सास्माभिः सह गच्छेत तद्भवाननुमन्यताम् ॥ ४ ॥</s-l></s-lg><s-lg><s-l> इन्द्र उवाच ।</s-l><s-l>भ्रातॄन्द्रक्ष्यसि पुत्रांस्त्वमग्रतस्त्रिदिवं गतान् ।</s-l><s-l>कृष्णया सहितान्सर्वान्मा शुचो भरतर्षभ ॥ ५ ॥</s-l></s-lg><s-lg><s-l>निक्षिप्य मानुषं देहं गतास्ते भरतर्षभ ।</s-l><s-l>अनेन त्वं शरीरेण स्वर्गं गन्ता न संशयः ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>अयं श्वा भूतभव्येश भक्तो मां नित्यमेव ह ।</s-l><s-l>स गच्छेत मया सार्धमानृशंस्या हि मे मतिः ॥ ७ ॥</s-l></s-lg><s-lg><s-l> इन्द्र उवाच ।</s-l><s-l>अमर्त्यत्वं मत्समत्वं च राजञ्श्रियं कृत्स्नां महतीं चैव कीर्तिम् ।</s-l><s-l>संप्राप्तोऽद्य स्वर्गसुखानि च त्वं त्यज श्वानं नात्र नृशंसमस्ति ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>अनार्यमार्येण सहस्रनेत्र शक्यं कर्तुं दुष्करमेतदार्य ।</s-l><s-l>मा मे श्रिया संगमनं तयास्तु यस्याः कृते भक्तजनं त्यजेयम् ॥ ९ ॥</s-l></s-lg><s-lg><s-l> इन्द्र उवाच ।</s-l><s-l>स्वर्गे लोके श्ववतां नास्ति धिष्ण्यमिष्टापूर्तं क्रोधवशा हरन्ति ।</s-l><s-l>ततो विचार्य क्रियतां धर्मराज त्यज श्वानं नात्र नृशंसमस्ति ॥ १० ॥</s-l></s-lg><s-lg><s-l> युधिष्ठिर उवाच ।</s-l><s-l>भक्तत्यागं प्राहुरत्यन्तपापं तुल्यं लोके ब्रह्मवध्याकृतेन ।</s-l><s-l>तस्मान्नाहं जातु कथंचनाद्य त्यक्ष्याम्येनं स्वसुखार्थी महेन्द्र ॥ ११ ॥</s-l></s-lg><s-lg><s-l> इन्द्र उवाच ।</s-l><s-l>शुना दृष्टं क्रोधवशा हरन्ति यद्दत्तमिष्टं विवृतमथो हुतं च ।</s-l><s-l>तस्माच्छुनस्त्यागमिमं कुरुष्व शुनस्त्यागात्प्राप्स्यसे देवलोकम् ॥ १२ ॥</s-l></s-lg><s-lg><s-l>त्यक्त्वा भ्रातॄन्दयितां चापि कृष्णां प्राप्तो लोकः कर्मणा स्वेन वीर ।</s-l><s-l>श्वानं चैनं न त्यजसे कथं नु त्यागं कृत्स्नं चास्थितो मुह्यसेऽद्य ॥ १३ ॥</s-l></s-lg><s-lg><s-l> युधिष्ठिर उवाच ।</s-l><s-l>न विद्यते संधिरथापि विग्रहो मृतैर्मर्त्यैरिति लोकेषु निष्ठा ।</s-l><s-l>न ते मया जीवयितुं हि शक्या तस्मात्त्यागस्तेषु कृतो न जीवताम् ॥ १४ ॥</s-l></s-lg><s-lg><s-l>प्रतिप्रदानं शरणागतस्य स्त्रिया वधो ब्राह्मणस्वापहारः ।</s-l><s-l>मित्रद्रोहस्तानि चत्वारि शक्र भक्तत्यागश्चैव समो मतो मे ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>तद्धर्मराजस्य वचो निशम्य धर्मस्वरूपी भगवानुवाच ।</s-l><s-l>युधिष्ठिरं प्रीतियुक्तो नरेन्द्रं श्लक्ष्णैर्वाक्यैः संस्तवसंप्रयुक्तैः ॥ १६ ॥</s-l></s-lg><s-lg><s-l>अभिजातोऽसि राजेन्द्र पितुर्वृत्तेन मेधया ।</s-l><s-l>अनुक्रोशेन चानेन सर्वभूतेषु भारत ॥ १७ ॥</s-l></s-lg><s-lg><s-l>पुरा द्वैतवने चासि मया पुत्र परीक्षितः ।</s-l><s-l>पानीयार्थे पराक्रान्ता यत्र ते भ्रातरो हताः ॥ १८ ॥</s-l></s-lg><s-lg><s-l>भीमार्जुनौ परित्यज्य यत्र त्वं भ्रातरावुभौ ।</s-l><s-l>मात्रोः साम्यमभीप्सन्वै नकुलं जीवमिच्छसि ॥ १९ ॥</s-l></s-lg><s-lg><s-l>अयं श्वा भक्त इत्येव त्यक्तो देवरथस्त्वया ।</s-l><s-l>तस्मात्स्वर्गे न ते तुल्यः कश्चिदस्ति नराधिप ॥ २० ॥</s-l></s-lg><s-lg><s-l>अतस्तवाक्षया लोकाः स्वशरीरेण भारत ।</s-l><s-l>प्राप्तोऽसि भरतश्रेष्ठ दिव्यां गतिमनुत्तमाम् ॥ २१ ॥</s-l></s-lg><s-lg><s-l>ततो धर्मश्च शक्रश्च मरुतश्चाश्विनावपि ।</s-l><s-l>देवा देवर्षयश्चैव रथमारोप्य पाण्डवम् ॥ २२ ॥</s-l></s-lg><s-lg><s-l>प्रययुः स्वैर्विमानैस्ते सिद्धाः कामविहारिणः ।</s-l><s-l>सर्वे विरजसः पुण्याः पुण्यवाग्बुद्धिकर्मिणः ॥ २३ ॥</s-l></s-lg><s-lg><s-l>स तं रथं समास्थाय राजा कुरुकुलोद्वहः ।</s-l><s-l>ऊर्ध्वमाचक्रमे शीघ्रं तेजसावृत्य रोदसी ॥ २४ ॥</s-l></s-lg><s-lg><s-l>ततो देवनिकायस्थो नारदः सर्वलोकवित् ।</s-l><s-l>उवाचोच्चैस्तदा वाक्यं बृहद्वादी बृहत्तपाः ॥ २५ ॥</s-l></s-lg><s-lg><s-l>येऽपि राजर्षयः सर्वे ते चापि समुपस्थिताः ।</s-l><s-l>कीर्तिं प्रच्छाद्य तेषां वै कुरुराजोऽधितिष्ठति ॥ २६ ॥</s-l></s-lg><s-lg><s-l>लोकानावृत्य यशसा तेजसा वृत्तसंपदा ।</s-l><s-l>स्वशरीरेण संप्राप्तं नान्यं शुश्रुम पाण्डवात् ॥ २७ ॥</s-l></s-lg><s-lg><s-l>नारदस्य वचः श्रुत्वा राजा वचनमब्रवीत् ।</s-l><s-l>देवानामन्त्र्य धर्मात्मा स्वपक्षांश्चैव पार्थिवान् ॥ २८ ॥</s-l></s-lg><s-lg><s-l>शुभं वा यदि वा पापं भ्रातॄणां स्थानमद्य मे ।</s-l><s-l>तदेव प्राप्तुमिच्छामि लोकानन्यान्न कामये ॥ २९ ॥</s-l></s-lg><s-lg><s-l>राज्ञस्तु वचनं श्रुत्वा देवराजः पुरंदरः ।</s-l><s-l>आनृशंस्यसमायुक्तं प्रत्युवाच युधिष्ठिरम् ॥ ३० ॥</s-l></s-lg><s-lg><s-l>स्थानेऽस्मिन्वस राजेन्द्र कर्मभिर्निर्जिते शुभैः ।</s-l><s-l>किं त्वं मानुष्यकं स्नेहमद्यापि परिकर्षसि ॥ ३१ ॥</s-l></s-lg><s-lg><s-l>सिद्धिं प्राप्तोऽसि परमां यथा नान्यः पुमान्क्वचित् ।</s-l><s-l>नैव ते भ्रातरः स्थानं संप्राप्ताः कुरुनन्दन ॥ ३२ ॥</s-l></s-lg><s-lg><s-l>अद्यापि मानुषो भावः स्पृशते त्वां नराधिप ।</s-l><s-l>स्वर्गोऽयं पश्य देवर्षीन्सिद्धांश्च त्रिदिवालयान् ॥ ३३ ॥</s-l></s-lg><s-lg><s-l>युधिष्ठिरस्तु देवेन्द्रमेवंवादिनमीश्वरम् ।</s-l><s-l>पुनरेवाब्रवीद्धीमानिदं वचनमर्थवत् ॥ ३४ ॥</s-l></s-lg><s-lg><s-l>तैर्विना नोत्सहे वस्तुमिह दैत्यनिबर्हण ।</s-l><s-l>गन्तुमिच्छामि तत्राहं यत्र मे भ्रातरो गताः ॥ ३५ ॥</s-l></s-lg><s-lg><s-l>यत्र सा बृहती श्यामा बुद्धिसत्त्वगुणान्विता ।</s-l><s-l>द्रौपदी योषितां श्रेष्ठा यत्र चैव प्रिया मम ॥ ३६ ॥</s-l></s-lg>