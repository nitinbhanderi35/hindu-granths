<s-lg><s-l> वैशंपायन उवाच ।</s-l><s-l>ततस्ते नियतात्मान उदीचीं दिशमास्थिताः ।</s-l><s-l>ददृशुर्योगयुक्ताश्च हिमवन्तं महागिरिम् ॥ १ ॥</s-l></s-lg><s-lg><s-l>तं चाप्यतिक्रमन्तस्ते ददृशुर्वालुकार्णवम् ।</s-l><s-l>अवैक्षन्त महाशैलं मेरुं शिखरिणां वरम् ॥ २ ॥</s-l></s-lg><s-lg><s-l>तेषां तु गच्छतां शीघ्रं सर्वेषां योगधर्मिणाम् ।</s-l><s-l>याज्ञसेनी भ्रष्टयोगा निपपात महीतले ॥ ३ ॥</s-l></s-lg><s-lg><s-l>तां तु प्रपतितां दृष्ट्वा भीमसेनो महाबलः ।</s-l><s-l>उवाच धर्मराजानं याज्ञसेनीमवेक्ष्य ह ॥ ४ ॥</s-l></s-lg><s-lg><s-l>नाधर्मश्चरितः कश्चिद्राजपुत्र्या परंतप ।</s-l><s-l>कारणं किं नु तद्राजन्यत्कृष्णा पतिता भुवि ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>पक्षपातो महानस्या विशेषेण धनंजये ।</s-l><s-l>तस्यैतत्फलमद्यैषा भुङ्क्ते पुरुषसत्तम ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वानवेक्ष्यैनां ययौ धर्मसुतो नृपः ।</s-l><s-l>समाधाय मनो धीमान्धर्मात्मा पुरुषर्षभः ॥ ७ ॥</s-l></s-lg><s-lg><s-l>सहदेवस्ततो धीमान्निपपात महीतले ।</s-l><s-l>तं चापि पतितं दृष्ट्वा भीमो राजानमब्रवीत् ॥ ८ ॥</s-l></s-lg><s-lg><s-l>योऽयमस्मासु सर्वेषु शुश्रूषुरनहंकृतः ।</s-l><s-l>सोऽयं माद्रवतीपुत्रः कस्मान्निपतितो भुवि ॥ ९ ॥</s-l></s-lg><s-lg><s-l> युधिष्ठिर उवाच ।</s-l><s-l>आत्मनः सदृशं प्राज्ञं नैषोऽमन्यत कंचन ।</s-l><s-l>तेन दोषेण पतितस्तस्मादेष नृपात्मजः ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा तु समुत्सृज्य सहदेवं ययौ तदा ।</s-l><s-l>भ्रातृभिः सह कौन्तेयः शुना चैव युधिष्ठिरः ॥ ११ ॥</s-l></s-lg><s-lg><s-l>कृष्णां निपतितां दृष्ट्वा सहदेवं च पाण्डवम् ।</s-l><s-l>आर्तो बन्धुप्रियः शूरो नकुलो निपपात ह ॥ १२ ॥</s-l></s-lg><s-lg><s-l>तस्मिन्निपतिते वीरे नकुले चारुदर्शने ।</s-l><s-l>पुनरेव तदा भीमो राजानमिदमब्रवीत् ॥ १३ ॥</s-l></s-lg><s-lg><s-l>योऽयमक्षतधर्मात्मा भ्राता वचनकारकः ।</s-l><s-l>रूपेणाप्रतिमो लोके नकुलः पतितो भुवि ॥ १४ ॥</s-l></s-lg><s-lg><s-l>इत्युक्तो भीमसेनेन प्रत्युवाच युधिष्ठिरः ।</s-l><s-l>नकुलं प्रति धर्मात्मा सर्वबुद्धिमतां वरः ॥ १५ ॥</s-l></s-lg><s-lg><s-l>रूपेण मत्समो नास्ति कश्चिदित्यस्य दर्शनम् ।</s-l><s-l>अधिकश्चाहमेवैक इत्यस्य मनसि स्थितम् ॥ १६ ॥</s-l></s-lg><s-lg><s-l>नकुलः पतितस्तस्मादागच्छ त्वं वृकोदर ।</s-l><s-l>यस्य यद्विहितं वीर सोऽवश्यं तदुपाश्नुते ॥ १७ ॥</s-l></s-lg><s-lg><s-l>तांस्तु प्रपतितान्दृष्ट्वा पाण्डवः श्वेतवाहनः ।</s-l><s-l>पपात शोकसंतप्तस्ततोऽनु परवीरहा ॥ १८ ॥</s-l></s-lg><s-lg><s-l>तस्मिंस्तु पुरुषव्याघ्रे पतिते शक्रतेजसि ।</s-l><s-l>म्रियमाणे दुराधर्षे भीमो राजानमब्रवीत् ॥ १९ ॥</s-l></s-lg><s-lg><s-l>अनृतं न स्मराम्यस्य स्वैरेष्वपि महात्मनः ।</s-l><s-l>अथ कस्य विकारोऽयं येनायं पतितो भुवि ॥ २० ॥</s-l></s-lg><s-lg><s-l> युधिष्ठिर उवाच ।</s-l><s-l>एकाह्ना निर्दहेयं वै शत्रूनित्यर्जुनोऽब्रवीत् ।</s-l><s-l>न च तत्कृतवानेष शूरमानी ततोऽपतत् ॥ २१ ॥</s-l></s-lg><s-lg><s-l>अवमेने धनुर्ग्राहानेष सर्वांश्च फल्गुनः ।</s-l><s-l>यथा चोक्तं तथा चैव कर्तव्यं भूतिमिच्छता ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा प्रस्थितो राजा भीमोऽथ निपपात ह ।</s-l><s-l>पतितश्चाब्रवीद्भीमो धर्मराजं युधिष्ठिरम् ॥ २३ ॥</s-l></s-lg><s-lg><s-l>भो भो राजन्नवेक्षस्व पतितोऽहं प्रियस्तव ।</s-l><s-l>किंनिमित्तं च पतनं ब्रूहि मे यदि वेत्थ ह ॥ २४ ॥</s-l></s-lg><s-lg><s-l> युधिष्ठिर उवाच ।</s-l><s-l>अतिभुक्तं च भवता प्राणेन च विकत्थसे ।</s-l><s-l>अनवेक्ष्य परं पार्थ तेनासि पतितः क्षितौ ॥ २५ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा तं महाबाहुर्जगामानवलोकयन् ।</s-l><s-l>श्वा त्वेकोऽनुययौ यस्ते बहुशः कीर्तितो मया ॥ २६ ॥</s-l></s-lg>