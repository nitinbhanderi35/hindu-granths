<s-lg><s-l> जनमेजय उवाच ।</s-l><s-l>एवं वृष्ण्यन्धककुले श्रुत्वा मौसलमाहवम् ।</s-l><s-l>पाण्डवाः किमकुर्वन्त तथा कृष्णे दिवं गते ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वैव कौरवो राजा वृष्णीनां कदनं महत् ।</s-l><s-l>प्रस्थाने मतिमाधाय वाक्यमर्जुनमब्रवीत् ॥ २ ॥</s-l></s-lg><s-lg><s-l>कालः पचति भूतानि सर्वाण्येव महामते ।</s-l><s-l>कर्मन्यासमहं मन्ये त्वमपि द्रष्टुमर्हसि ॥ ३ ॥</s-l></s-lg><s-lg><s-l>इत्युक्तः स तु कौन्तेयः कालः काल इति ब्रुवन् ।</s-l><s-l>अन्वपद्यत तद्वाक्यं भ्रातुर्ज्येष्ठस्य वीर्यवान् ॥ ४ ॥</s-l></s-lg><s-lg><s-l>अर्जुनस्य मतं ज्ञात्वा भीमसेनो यमौ तथा ।</s-l><s-l>अन्वपद्यन्त तद्वाक्यं यदुक्तं सव्यसाचिना ॥ ५ ॥</s-l></s-lg><s-lg><s-l>ततो युयुत्सुमानाय्य प्रव्रजन्धर्मकाम्यया ।</s-l><s-l>राज्यं परिददौ सर्वं वैश्यापुत्रे युधिष्ठिरः ॥ ६ ॥</s-l></s-lg><s-lg><s-l>अभिषिच्य स्वराज्ये तु तं राजानं परिक्षितम् ।</s-l><s-l>दुःखार्तश्चाब्रवीद्राजा सुभद्रां पाण्डवाग्रजः ॥ ७ ॥</s-l></s-lg><s-lg><s-l>एष पुत्रस्य ते पुत्रः कुरुराजो भविष्यति ।</s-l><s-l>यदूनां परिशेषश्च वज्रो राजा कृतश्च ह ॥ ८ ॥</s-l></s-lg><s-lg><s-l>परिक्षिद्धास्तिनपुरे शक्रप्रस्थे तु यादवः ।</s-l><s-l>वज्रो राजा त्वया रक्ष्यो मा चाधर्मे मनः कृथाः ॥ ९ ॥</s-l></s-lg><s-lg><s-l>इत्युक्त्वा धर्मराजः स वासुदेवस्य धीमतः ।</s-l><s-l>मातुलस्य च वृद्धस्य रामादीनां तथैव च ॥ १० ॥</s-l></s-lg><s-lg><s-l>भ्रातृभिः सह धर्मात्मा कृत्वोदकमतन्द्रितः ।</s-l><s-l>श्राद्धान्युद्दिश्य सर्वेषां चकार विधिवत्तदा ॥ ११ ॥</s-l></s-lg><s-lg><s-l>ददौ रत्नानि वासांसि ग्रामानश्वान्रथानपि ।</s-l><s-l>स्त्रियश्च द्विजमुख्येभ्यो गवां शतसहस्रशः ॥ १२ ॥</s-l></s-lg><s-lg><s-l>कृपमभ्यर्च्य च गुरुमर्थमानपुरस्कृतम् ।</s-l><s-l>शिष्यं परिक्षितं तस्मै ददौ भरतसत्तमः ॥ १३ ॥</s-l></s-lg><s-lg><s-l>ततस्तु प्रकृतीः सर्वाः समानाय्य युधिष्ठिरः ।</s-l><s-l>सर्वमाचष्ट राजर्षिश्चिकीर्षितमथात्मनः ॥ १४ ॥</s-l></s-lg><s-lg><s-l>ते श्रुत्वैव वचस्तस्य पौरजानपदा जनाः ।</s-l><s-l>भृशमुद्विग्नमनसो नाभ्यनन्दन्त तद्वचः ॥ १५ ॥</s-l></s-lg><s-lg><s-l>नैवं कर्तव्यमिति ते तदोचुस्ते नराधिपम् ।</s-l><s-l>न च राजा तथाकार्षीत्कालपर्यायधर्मवित् ॥ १६ ॥</s-l></s-lg><s-lg><s-l>ततोऽनुमान्य धर्मात्मा पौरजानपदं जनम् ।</s-l><s-l>गमनाय मतिं चक्रे भ्रातरश्चास्य ते तदा ॥ १७ ॥</s-l></s-lg><s-lg><s-l>ततः स राजा कौरव्यो धर्मपुत्रो युधिष्ठिरः ।</s-l><s-l>उत्सृज्याभरणान्यङ्गाज्जगृहे वल्कलान्युत ॥ १८ ॥</s-l></s-lg><s-lg><s-l>भीमार्जुनौ यमौ चैव द्रौपदी च यशस्विनी ।</s-l><s-l>तथैव सर्वे जगृहुर्वल्कलानि जनाधिप ॥ १९ ॥</s-l></s-lg><s-lg><s-l>विधिवत्कारयित्वेष्टिं नैष्ठिकीं भरतर्षभ ।</s-l><s-l>समुत्सृज्याप्सु सर्वेऽग्नीन्प्रतस्थुर्नरपुंगवाः ॥ २० ॥</s-l></s-lg><s-lg><s-l>ततः प्ररुरुदुः सर्वाः स्त्रियो दृष्ट्वा नरर्षभान् ।</s-l><s-l>प्रस्थितान्द्रौपदीषष्ठान्पुरा द्यूतजितान्यथा ॥ २१ ॥</s-l></s-lg><s-lg><s-l>हर्षोऽभवच्च सर्वेषां भ्रातॄणां गमनं प्रति ।</s-l><s-l>युधिष्ठिरमतं ज्ञात्वा वृष्णिक्षयमवेक्ष्य च ॥ २२ ॥</s-l></s-lg><s-lg><s-l>भ्रातरः पञ्च कृष्णा च षष्ठी श्वा चैव सप्तमः ।</s-l><s-l>आत्मना सप्तमो राजा निर्ययौ गजसाह्वयात् ।</s-l><s-l>पौरैरनुगतो दूरं सर्वैरन्तःपुरैस्तथा ॥ २३ ॥</s-l></s-lg><s-lg><s-l>न चैनमशकत्कश्चिन्निवर्तस्वेति भाषितुम् ।</s-l><s-l>न्यवर्तन्त ततः सर्वे नरा नगरवासिनः ॥ २४ ॥</s-l></s-lg><s-lg><s-l>कृपप्रभृतयश्चैव युयुत्सुं पर्यवारयन् ।</s-l><s-l>विवेश गङ्गां कौरव्य उलूपी भुजगात्मजा ॥ २५ ॥</s-l></s-lg><s-lg><s-l>चित्राङ्गदा ययौ चापि मणिपूरपुरं प्रति ।</s-l><s-l>शिष्टाः परिक्षितं त्वन्या मातरः पर्यवारयन् ॥ २६ ॥</s-l></s-lg><s-lg><s-l>पाण्डवाश्च महात्मानो द्रौपदी च यशस्विनी ।</s-l><s-l>कृतोपवासाः कौरव्य प्रययुः प्राङ्मुखास्ततः ॥ २७ ॥</s-l></s-lg><s-lg><s-l>योगयुक्ता महात्मानस्त्यागधर्ममुपेयुषः ।</s-l><s-l>अभिजग्मुर्बहून्देशान्सरितः पर्वतांस्तथा ॥ २८ ॥</s-l></s-lg><s-lg><s-l>युधिष्ठिरो ययावग्रे भीमस्तु तदनन्तरम् ।</s-l><s-l>अर्जुनस्तस्य चान्वेव यमौ चैव यथाक्रमम् ॥ २९ ॥</s-l></s-lg><s-lg><s-l>पृष्ठतस्तु वरारोहा श्यामा पद्मदलेक्षणा ।</s-l><s-l>द्रौपदी योषितां श्रेष्ठा ययौ भरतसत्तम ॥ ३० ॥</s-l></s-lg><s-lg><s-l>श्वा चैवानुययावेकः पाण्डवान्प्रस्थितान्वने ।</s-l><s-l>क्रमेण ते ययुर्वीरा लौहित्यं सलिलार्णवम् ॥ ३१ ॥</s-l></s-lg><s-lg><s-l>गाण्डीवं च धनुर्दिव्यं न मुमोच धनंजयः ।</s-l><s-l>रत्नलोभान्महाराज तौ चाक्षय्यौ महेषुधी ॥ ३२ ॥</s-l></s-lg><s-lg><s-l>अग्निं ते ददृशुस्तत्र स्थितं शैलमिवाग्रतः ।</s-l><s-l>मार्गमावृत्य तिष्ठन्तं साक्षात्पुरुषविग्रहम् ॥ ३३ ॥</s-l></s-lg><s-lg><s-l>ततो देवः स सप्तार्चिः पाण्डवानिदमब्रवीत् ।</s-l><s-l>भो भो पाण्डुसुता वीराः पावकं मां विबोधत ॥ ३४ ॥</s-l></s-lg><s-lg><s-l>युधिष्ठिर महाबाहो भीमसेन परंतप ।</s-l><s-l>अर्जुनाश्विसुतौ वीरौ निबोधत वचो मम ॥ ३५ ॥</s-l></s-lg><s-lg><s-l>अहमग्निः कुरुश्रेष्ठा मया दग्धं च खाण्डवम् ।</s-l><s-l>अर्जुनस्य प्रभावेण तथा नारायणस्य च ॥ ३६ ॥</s-l></s-lg><s-lg><s-l>अयं वः फल्गुनो भ्राता गाण्डीवं परमायुधम् ।</s-l><s-l>परित्यज्य वनं यातु नानेनार्थोऽस्ति कश्चन ॥ ३७ ॥</s-l></s-lg><s-lg><s-l>चक्ररत्नं तु यत्कृष्णे स्थितमासीन्महात्मनि ।</s-l><s-l>गतं तच्च पुनर्हस्ते कालेनैष्यति तस्य ह ॥ ३८ ॥</s-l></s-lg><s-lg><s-l>वरुणादाहृतं पूर्वं मयैतत्पार्थकारणात् ।</s-l><s-l>गाण्डीवं कार्मुकश्रेष्ठं वरुणायैव दीयताम् ॥ ३९ ॥</s-l></s-lg><s-lg><s-l>ततस्ते भ्रातरः सर्वे धनंजयमचोदयन् ।</s-l><s-l>स जले प्राक्षिपत्तत्तु तथाक्षय्यौ महेषुधी ॥ ४० ॥</s-l></s-lg><s-lg><s-l>ततोऽग्निर्भरतश्रेष्ठ तत्रैवान्तरधीयत ।</s-l><s-l>ययुश्च पाण्डवा वीरास्ततस्ते दक्षिणामुखाः ॥ ४१ ॥</s-l></s-lg><s-lg><s-l>ततस्ते तूत्तरेणैव तीरेण लवणाम्भसः ।</s-l><s-l>जग्मुर्भरतशार्दूल दिशं दक्षिणपश्चिमम् ॥ ४२ ॥</s-l></s-lg><s-lg><s-l>ततः पुनः समावृत्ताः पश्चिमां दिशमेव ते ।</s-l><s-l>ददृशुर्द्वारकां चापि सागरेण परिप्लुताम् ॥ ४३ ॥</s-l></s-lg><s-lg><s-l>उदीचीं पुनरावृत्त्य ययुर्भरतसत्तमाः ।</s-l><s-l>प्रादक्षिण्यं चिकीर्षन्तः पृथिव्या योगधर्मिणः ॥ ४४ ॥</s-l></s-lg>