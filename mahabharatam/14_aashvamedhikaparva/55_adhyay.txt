<s-lg><s-l> जनमेजय उवाच ।</s-l><s-l>उत्तङ्कः केन तपसा संयुक्तः सुमहातपाः ।</s-l><s-l>यः शापं दातुकामोऽभूद्विष्णवे प्रभविष्णवे ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>उत्तङ्को महता युक्तस्तपसा जनमेजय ।</s-l><s-l>गुरुभक्तः स तेजस्वी नान्यं कंचिदपूजयत् ॥ २ ॥</s-l></s-lg><s-lg><s-l>सर्वेषामृषिपुत्राणामेष चासीन्मनोरथः ।</s-l><s-l>औत्तङ्कीं गुरुवृत्तिं वै प्राप्नुयामिति भारत ॥ ३ ॥</s-l></s-lg><s-lg><s-l>गौतमस्य तु शिष्याणां बहूनां जनमेजय ।</s-l><s-l>उत्तङ्केऽभ्यधिका प्रीतिः स्नेहश्चैवाभवत्तदा ॥ ४ ॥</s-l></s-lg><s-lg><s-l>स तस्य दमशौचाभ्यां विक्रान्तेन च कर्मणा ।</s-l><s-l>सम्यक्चैवोपचारेण गौतमः प्रीतिमानभूत् ॥ ५ ॥</s-l></s-lg><s-lg><s-l>अथ शिष्यसहस्राणि समनुज्ञाय गौतमः ।</s-l><s-l>उत्तङ्कं परया प्रीत्या नाभ्यनुज्ञातुमैच्छत ॥ ६ ॥</s-l></s-lg><s-lg><s-l>तं क्रमेण जरा तात प्रतिपेदे महामुनिम् ।</s-l><s-l>न चान्वबुध्यत तदा स मुनिर्गुरुवत्सलः ॥ ७ ॥</s-l></s-lg><s-lg><s-l>ततः कदाचिद्राजेन्द्र काष्ठान्यानयितुं ययौ ।</s-l><s-l>उत्तङ्कः काष्ठभारं च महान्तं समुपानयत् ॥ ८ ॥</s-l></s-lg><s-lg><s-l>स तु भाराभिभूतात्मा काष्ठभारमरिंदम ।</s-l><s-l>निष्पिपेष क्षितौ राजन्परिश्रान्तो बुभुक्षितः ॥ ९ ॥</s-l></s-lg><s-lg><s-l>तस्य काष्ठे विलग्नाभूज्जटा रूप्यसमप्रभा ।</s-l><s-l>ततः काष्ठैः सह तदा पपात धरणीतले ॥ १० ॥</s-l></s-lg><s-lg><s-l>ततः स भारनिष्पिष्टः क्षुधाविष्टश्च भार्गवः ।</s-l><s-l>दृष्ट्वा तां वयसोऽवस्थां रुरोदार्तस्वरं तदा ॥ ११ ॥</s-l></s-lg><s-lg><s-l>ततो गुरुसुता तस्य पद्मपत्रनिभेक्षणा ।</s-l><s-l>जग्राहाश्रूणि सुश्रोणी करेण पृथुलोचना ।</s-l><s-l>पितुर्नियोगाद्धर्मज्ञा शिरसावनता तदा ॥ १२ ॥</s-l></s-lg><s-lg><s-l>तस्या निपेततुर्दग्धौ करौ तैरश्रुबिन्दुभिः ।</s-l><s-l>न हि तानश्रुपातान्वै शक्ता धारयितुं मही ॥ १३ ॥</s-l></s-lg><s-lg><s-l>गौतमस्त्वब्रवीद्विप्रमुत्तङ्कं प्रीतमानसः ।</s-l><s-l>कस्मात्तात तवाद्येह शोकोत्तरमिदं मनः ।</s-l><s-l>स स्वैरं ब्रूहि विप्रर्षे श्रोतुमिच्छामि ते वचः ॥ १४ ॥</s-l></s-lg><s-lg><s-l> उत्तङ्क उवाच ।</s-l><s-l>भवद्गतेन मनसा भवत्प्रियचिकीर्षया ।</s-l><s-l>भवद्भक्तिगतेनेह भवद्भावानुगेन च ॥ १५ ॥</s-l></s-lg><s-lg><s-l>जरेयं नावबुद्धा मे नाभिज्ञातं सुखं च मे ।</s-l><s-l>शतवर्षोषितं हि त्वं न मामभ्यनुजानथाः ॥ १६ ॥</s-l></s-lg><s-lg><s-l>भवता ह्यभ्यनुज्ञाताः शिष्याः प्रत्यवरा मया ।</s-l><s-l>उपपन्ना द्विजश्रेष्ठ शतशोऽथ सहस्रशः ॥ १७ ॥</s-l></s-lg><s-lg><s-l> गौतम उवाच ।</s-l><s-l>त्वत्प्रीतियुक्तेन मया गुरुशुश्रूषया तव ।</s-l><s-l>व्यतिक्रामन्महान्कालो नावबुद्धो द्विजर्षभ ॥ १८ ॥</s-l></s-lg><s-lg><s-l>किं त्वद्य यदि ते श्रद्धा गमनं प्रति भार्गव ।</s-l><s-l>अनुज्ञां गृह्य मत्तस्त्वं गृहान्गच्छस्व मा चिरम् ॥ १९ ॥</s-l></s-lg><s-lg><s-l> उत्तङ्क उवाच ।</s-l><s-l>गुर्वर्थं कं प्रयच्छामि ब्रूहि त्वं द्विजसत्तम ।</s-l><s-l>तमुपाकृत्य गच्छेयमनुज्ञातस्त्वया विभो ॥ २० ॥</s-l></s-lg><s-lg><s-l> गौतम उवाच ।</s-l><s-l>दक्षिणा परितोषो वै गुरूणां सद्भिरुच्यते ।</s-l><s-l>तव ह्याचरतो ब्रह्मंस्तुष्टोऽहं वै न संशयः ॥ २१ ॥</s-l></s-lg><s-lg><s-l>इत्थं च परितुष्टं मां विजानीहि भृगूद्वह ।</s-l><s-l>युवा षोडशवर्षो हि यदद्य भविता भवान् ॥ २२ ॥</s-l></s-lg><s-lg><s-l>ददामि पत्नीं कन्यां च स्वां ते दुहितरं द्विज ।</s-l><s-l>एतामृते हि नान्या वै त्वत्तेजोऽर्हति सेवितुम् ॥ २३ ॥</s-l></s-lg><s-lg><s-l>ततस्तां प्रतिजग्राह युवा भूत्वा यशस्विनीम् ।</s-l><s-l>गुरुणा चाभ्यनुज्ञातो गुरुपत्नीमथाब्रवीत् ॥ २४ ॥</s-l></s-lg><s-lg><s-l>किं भवत्यै प्रयच्छामि गुर्वर्थं विनियुङ्क्ष्व माम् ।</s-l><s-l>प्रियं हि तव काङ्क्षामि प्राणैरपि धनैरपि ॥ २५ ॥</s-l></s-lg><s-lg><s-l>यद्दुर्लभं हि लोकेऽस्मिन्रत्नमत्यद्भुतं भवेत् ।</s-l><s-l>तदानयेयं तपसा न हि मेऽत्रास्ति संशयः ॥ २६ ॥</s-l></s-lg><s-lg><s-l> अहल्योवाच ।</s-l><s-l>परितुष्टास्मि ते पुत्र नित्यं भगवता सह ।</s-l><s-l>पर्याप्तये तद्भद्रं ते गच्छ तात यथेच्छकम् ॥ २७ ॥</s-l></s-lg><s-lg><s-l> वैशंपायन उवाच ।</s-l><s-l>उत्तङ्कस्तु महाराज पुनरेवाब्रवीद्वचः ।</s-l><s-l>आज्ञापयस्व मां मातः कर्तव्यं हि प्रियं तव ॥ २८ ॥</s-l></s-lg><s-lg><s-l> अहल्योवाच ।</s-l><s-l>सौदासपत्न्या विदिते दिव्ये वै मणिकुण्डले ।</s-l><s-l>ते समानय भद्रं ते गुर्वर्थः सुकृतो भवेत् ॥ २९ ॥</s-l></s-lg><s-lg><s-l>स तथेति प्रतिश्रुत्य जगाम जनमेजय ।</s-l><s-l>गुरुपत्नीप्रियार्थं वै ते समानयितुं तदा ॥ ३० ॥</s-l></s-lg><s-lg><s-l>स जगाम ततः शीघ्रमुत्तङ्को ब्राह्मणर्षभः ।</s-l><s-l>सौदासं पुरुषादं वै भिक्षितुं मणिकुण्डले ॥ ३१ ॥</s-l></s-lg><s-lg><s-l>गौतमस्त्वब्रवीत्पत्नीमुत्तङ्को नाद्य दृश्यते ।</s-l><s-l>इति पृष्टा तमाचष्ट कुण्डलार्थं गतं तु वै ॥ ३२ ॥</s-l></s-lg><s-lg><s-l>ततः प्रोवाच पत्नीं स न ते सम्यगिदं कृतम् ।</s-l><s-l>शप्तः स पार्थिवो नूनं ब्राह्मणं तं वधिष्यति ॥ ३३ ॥</s-l></s-lg><s-lg><s-l> अहल्योवाच ।</s-l><s-l>अजानन्त्या नियुक्तः स भगवन्ब्राह्मणोऽद्य मे ।</s-l><s-l>भवत्प्रसादान्न भयं किंचित्तस्य भविष्यति ॥ ३४ ॥</s-l></s-lg><s-lg><s-l>इत्युक्तः प्राह तां पत्नीमेवमस्त्विति गौतमः ।</s-l><s-l>उत्तङ्कोऽपि वने शून्ये राजानं तं ददर्श ह ॥ ३५ ॥</s-l></s-lg>