<s-lg><s-l> संवर्त उवाच ।</s-l><s-l>गिरेर्हिमवतः पृष्ठे मुञ्जवान्नाम पर्वतः ।</s-l><s-l>तप्यते यत्र भगवांस्तपो नित्यमुमापतिः ॥ १ ॥</s-l></s-lg><s-lg><s-l>वनस्पतीनां मूलेषु टङ्केषु शिखरेषु च ।</s-l><s-l>गुहासु शैलराजस्य यथाकामं यथासुखम् ॥ २ ॥</s-l></s-lg><s-lg><s-l>उमासहायो भगवान्यत्र नित्यं महेश्वरः ।</s-l><s-l>आस्ते शूली महातेजा नानाभूतगणावृतः ॥ ३ ॥</s-l></s-lg><s-lg><s-l>तत्र रुद्राश्च साध्याश्च विश्वेऽथ वसवस्तथा ।</s-l><s-l>यमश्च वरुणश्चैव कुबेरश्च सहानुगः ॥ ४ ॥</s-l></s-lg><s-lg><s-l>भूतानि च पिशाचाश्च नासत्यावश्विनावपि ।</s-l><s-l>गन्धर्वाप्सरसश्चैव यक्षा देवर्षयस्तथा ॥ ५ ॥</s-l></s-lg><s-lg><s-l>आदित्या मरुतश्चैव यातुधानाश्च सर्वशः ।</s-l><s-l>उपासन्ते महात्मानं बहुरूपमुमापतिम् ॥ ६ ॥</s-l></s-lg><s-lg><s-l>रमते भगवांस्तत्र कुबेरानुचरैः सह ।</s-l><s-l>विकृतैर्विकृताकारैः क्रीडद्भिः पृथिवीपते ।</s-l><s-l>श्रिया ज्वलन्दृश्यते वै बालादित्यसमद्युतिः ॥ ७ ॥</s-l></s-lg><s-lg><s-l>न रूपं दृश्यते तस्य संस्थानं वा कथंचन ।</s-l><s-l>निर्देष्टुं प्राणिभिः कैश्चित्प्राकृतैर्मांसलोचनैः ॥ ८ ॥</s-l></s-lg><s-lg><s-l>नोष्णं न शिशिरं तत्र न वायुर्न च भास्करः ।</s-l><s-l>न जरा क्षुत्पिपासे वा न मृत्युर्न भयं नृप ॥ ९ ॥</s-l></s-lg><s-lg><s-l>तस्य शैलस्य पार्श्वेषु सर्वेषु जयतां वर ।</s-l><s-l>धातवो जातरूपस्य रश्मयः सवितुर्यथा ॥ १० ॥</s-l></s-lg><s-lg><s-l>रक्ष्यन्ते ते कुबेरस्य सहायैरुद्यतायुधैः ।</s-l><s-l>चिकीर्षद्भिः प्रियं राजन्कुबेरस्य महात्मनः ॥ ११ ॥</s-l></s-lg><s-lg><s-l>तस्मै भगवते कृत्वा नमः शर्वाय वेधसे ।</s-l><s-l>रुद्राय शितिकण्ठाय सुरूपाय सुवर्चसे ॥ १२ ॥</s-l></s-lg><s-lg><s-l>कपर्दिने करालाय हर्यक्ष्णे वरदाय च ।</s-l><s-l>त्र्यक्ष्णे पूष्णो दन्तभिदे वामनाय शिवाय च ॥ १३ ॥</s-l></s-lg><s-lg><s-l>याम्यायाव्यक्तकेशाय सद्वृत्ते शंकराय च ।</s-l><s-l>क्षेम्याय हरिनेत्राय स्थाणवे पुरुषाय च ॥ १४ ॥</s-l></s-lg><s-lg><s-l>हरिकेशाय मुण्डाय कृशायोत्तारणाय च ।</s-l><s-l>भास्कराय सुतीर्थाय देवदेवाय रंहसे ॥ १५ ॥</s-l></s-lg><s-lg><s-l>उष्णीषिणे सुवक्त्राय सहस्राक्षाय मीढुषे ।</s-l><s-l>गिरिशाय प्रशान्ताय यतये चीरवाससे ॥ १६ ॥</s-l></s-lg><s-lg><s-l>बिल्वदण्डाय सिद्धाय सर्वदण्डधराय च ।</s-l><s-l>मृगव्याधाय महते धन्विनेऽथ भवाय च ॥ १७ ॥</s-l></s-lg><s-lg><s-l>वराय सौम्यवक्त्राय पशुहस्ताय वर्षिणे ।</s-l><s-l>हिरण्यबाहवे राजन्नुग्राय पतये दिशाम् ॥ १८ ॥</s-l></s-lg><s-lg><s-l>पशूनां पतये चैव भूतानां पतये तथा ।</s-l><s-l>वृषाय मातृभक्ताय सेनान्ये मध्यमाय च ॥ १९ ॥</s-l></s-lg><s-lg><s-l>स्रुवहस्ताय पतये धन्विने भार्गवाय च ।</s-l><s-l>अजाय कृष्णनेत्राय विरूपाक्षाय चैव ह ॥ २० ॥</s-l></s-lg><s-lg><s-l>तीक्ष्णदंष्ट्राय तीक्ष्णाय वैश्वानरमुखाय च ।</s-l><s-l>महाद्युतयेऽनङ्गाय सर्वाङ्गाय प्रजावते ॥ २१ ॥</s-l></s-lg><s-lg><s-l>तथा शुक्राधिपतये पृथवे कृत्तिवाससे ।</s-l><s-l>कपालमालिने नित्यं सुवर्णमुकुटाय च ॥ २२ ॥</s-l></s-lg><s-lg><s-l>महादेवाय कृष्णाय त्र्यम्बकायानघाय च ।</s-l><s-l>क्रोधनाय नृशंसाय मृदवे बाहुशालिने ॥ २३ ॥</s-l></s-lg><s-lg><s-l>दण्डिने तप्ततपसे तथैव क्रूरकर्मणे ।</s-l><s-l>सहस्रशिरसे चैव सहस्रचरणाय च ।</s-l><s-l>नमः स्वधास्वरूपाय बहुरूपाय दंष्ट्रिणे ॥ २४ ॥</s-l></s-lg><s-lg><s-l>पिनाकिनं महादेवं महायोगिनमव्ययम् ।</s-l><s-l>त्रिशूलपाणिं वरदं त्र्यम्बकं भुवनेश्वरम् ॥ २५ ॥</s-l></s-lg><s-lg><s-l>त्रिपुरघ्नं त्रिनयनं त्रिलोकेशं महौजसम् ।</s-l><s-l>प्रभवं सर्वभूतानां धारणं धरणीधरम् ॥ २६ ॥</s-l></s-lg><s-lg><s-l>ईशानं शंकरं सर्वं शिवं विश्वेश्वरं भवम् ।</s-l><s-l>उमापतिं पशुपतिं विश्वरूपं महेश्वरम् ॥ २७ ॥</s-l></s-lg><s-lg><s-l>विरूपाक्षं दशभुजं तिष्यगोवृषभध्वजम् ।</s-l><s-l>उग्रं स्थाणुं शिवं घोरं शर्वं गौरीशमीश्वरम् ॥ २८ ॥</s-l></s-lg><s-lg><s-l>शितिकण्ठमजं शुक्रं पृथुं पृथुहरं हरम् ।</s-l><s-l>विश्वरूपं विरूपाक्षं बहुरूपमुमापतिम् ॥ २९ ॥</s-l></s-lg><s-lg><s-l>प्रणम्य शिरसा देवमनङ्गाङ्गहरं हरम् ।</s-l><s-l>शरण्यं शरणं याहि महादेवं चतुर्मुखम् ॥ ३० ॥</s-l></s-lg><s-lg><s-l>एवं कृत्वा नमस्तस्मै महादेवाय रंहसे ।</s-l><s-l>महात्मने क्षितिपते तत्सुवर्णमवाप्स्यसि ।</s-l><s-l>सुवर्णमाहरिष्यन्तस्तत्र गच्छन्तु ते नराः ॥ ३१ ॥</s-l></s-lg><s-lg><s-l> व्यास उवाच ।</s-l><s-l>इत्युक्तः स वचस्तस्य चक्रे कारंधमात्मजः ।</s-l><s-l>ततोऽतिमानुषं सर्वं चक्रे यज्ञस्य संविधिम् ।</s-l><s-l>सौवर्णानि च भाण्डानि संचक्रुस्तत्र शिल्पिनः ॥ ३२ ॥</s-l></s-lg><s-lg><s-l>बृहस्पतिस्तु तां श्रुत्वा मरुत्तस्य महीपतेः ।</s-l><s-l>समृद्धिमति देवेभ्यः संतापमकरोद्भृशम् ॥ ३३ ॥</s-l></s-lg><s-lg><s-l>स तप्यमानो वैवर्ण्यं कृशत्वं चागमत्परम् ।</s-l><s-l>भविष्यति हि मे शत्रुः संवर्तो वसुमानिति ॥ ३४ ॥</s-l></s-lg><s-lg><s-l>तं श्रुत्वा भृशसंतप्तं देवराजो बृहस्पतिम् ।</s-l><s-l>अभिगम्यामरवृतः प्रोवाचेदं वचस्तदा ॥ ३५ ॥</s-l></s-lg>