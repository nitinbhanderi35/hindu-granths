<s-lg><s-l> वैशंपायन उवाच ।</s-l><s-l>इत्युक्ते नृपतौ तस्मिन्व्यासेनाद्भुतकर्मणा ।</s-l><s-l>वासुदेवो महातेजास्ततो वचनमाददे ॥ १ ॥</s-l></s-lg><s-lg><s-l>तं नृपं दीनमनसं निहतज्ञातिबान्धवम् ।</s-l><s-l>उपप्लुतमिवादित्यं सधूममिव पावकम् ॥ २ ॥</s-l></s-lg><s-lg><s-l>निर्विण्णमनसं पार्थं ज्ञात्वा वृष्णिकुलोद्वहः ।</s-l><s-l>आश्वासयन्धर्मसुतं प्रवक्तुमुपचक्रमे ॥ ३ ॥</s-l></s-lg><s-lg><s-l> वासुदेव उवाच ।</s-l><s-l>सर्वं जिह्मं मृत्युपदमार्जवं ब्रह्मणः पदम् ।</s-l><s-l>एतावाञ्ज्ञानविषयः किं प्रलापः करिष्यति ॥ ४ ॥</s-l></s-lg><s-lg><s-l>नैव ते निष्ठितं कर्म नैव ते शत्रवो जिताः ।</s-l><s-l>कथं शत्रुं शरीरस्थमात्मानं नावबुध्यसे ॥ ५ ॥</s-l></s-lg><s-lg><s-l>अत्र ते वर्तयिष्यामि यथाधर्मं यथाश्रुतम् ।</s-l><s-l>इन्द्रस्य सह वृत्रेण यथा युद्धमवर्तत ॥ ६ ॥</s-l></s-lg><s-lg><s-l>वृत्रेण पृथिवी व्याप्ता पुरा किल नराधिप ।</s-l><s-l>दृष्ट्वा स पृथिवीं व्याप्तां गन्धस्य विषये हृते ।</s-l><s-l>धराहरणदुर्गन्धो विषयः समपद्यत ॥ ७ ॥</s-l></s-lg><s-lg><s-l>शतक्रतुश्चुकोपाथ गन्धस्य विषये हृते ।</s-l><s-l>वृत्रस्य स ततः क्रुद्धो वज्रं घोरमवासृजत् ॥ ८ ॥</s-l></s-lg><s-lg><s-l>स वध्यमानो वज्रेण पृथिव्यां भूरितेजसा ।</s-l><s-l>विवेश सहसैवापो जग्राह विषयं ततः ॥ ९ ॥</s-l></s-lg><s-lg><s-l>व्याप्तास्वथाप्सु वृत्रेण रसे च विषये हृते ।</s-l><s-l>शतक्रतुरभिक्रुद्धस्तासु वज्रमवासृजत् ॥ १० ॥</s-l></s-lg><s-lg><s-l>स वध्यमानो वज्रेण सलिले भूरितेजसा ।</s-l><s-l>विवेश सहसा ज्योतिर्जग्राह विषयं ततः ॥ ११ ॥</s-l></s-lg><s-lg><s-l>व्याप्ते ज्योतिषि वृत्रेण रूपेऽथ विषये हृते ।</s-l><s-l>शतक्रतुरभिक्रुद्धस्तत्र वज्रमवासृजत् ॥ १२ ॥</s-l></s-lg><s-lg><s-l>स वध्यमानो वज्रेण सुभृशं भूरितेजसा ।</s-l><s-l>विवेश सहसा वायुं जग्राह विषयं ततः ॥ १३ ॥</s-l></s-lg><s-lg><s-l>व्याप्ते वायौ तु वृत्रेण स्पर्शेऽथ विषये हृते ।</s-l><s-l>शतक्रतुरभिक्रुद्धस्तत्र वज्रमवासृजत् ॥ १४ ॥</s-l></s-lg><s-lg><s-l>स वध्यमानो वज्रेण तस्मिन्नमिततेजसा ।</s-l><s-l>आकाशमभिदुद्राव जग्राह विषयं ततः ॥ १५ ॥</s-l></s-lg><s-lg><s-l>आकाशे वृत्रभूते च शब्दे च विषये हृते ।</s-l><s-l>शतक्रतुरभिक्रुद्धस्तत्र वज्रमवासृजत् ॥ १६ ॥</s-l></s-lg><s-lg><s-l>स वध्यमानो वज्रेण तस्मिन्नमिततेजसा ।</s-l><s-l>विवेश सहसा शक्रं जग्राह विषयं ततः ॥ १७ ॥</s-l></s-lg><s-lg><s-l>तस्य वृत्रगृहीतस्य मोहः समभवन्महान् ।</s-l><s-l>रथंतरेण तं तात वसिष्ठः प्रत्यबोधयत् ॥ १८ ॥</s-l></s-lg><s-lg><s-l>ततो वृत्रं शरीरस्थं जघान भरतर्षभ ।</s-l><s-l>शतक्रतुरदृश्येन वज्रेणेतीह नः श्रुतम् ॥ १९ ॥</s-l></s-lg><s-lg><s-l>इदं धर्मरहस्यं च शक्रेणोक्तं महर्षिषु ।</s-l><s-l>ऋषिभिश्च मम प्रोक्तं तन्निबोध नराधिप ॥ २० ॥</s-l></s-lg>