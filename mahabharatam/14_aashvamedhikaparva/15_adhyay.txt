<s-lg><s-l> जनमेजय उवाच ।</s-l><s-l>विजिते पाण्डवेयैस्तु प्रशान्ते च द्विजोत्तम ।</s-l><s-l>राष्ट्रे किं चक्रतुर्वीरौ वासुदेवधनंजयौ ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>विजिते पाण्डवेयैस्तु प्रशान्ते च विशां पते ।</s-l><s-l>राष्ट्रे बभूवतुर्हृष्टौ वासुदेवधनंजयौ ॥ २ ॥</s-l></s-lg><s-lg><s-l>विजह्राते मुदा युक्तौ दिवि देवेश्वराविव ।</s-l><s-l>तौ वनेषु विचित्रेषु पर्वतानां च सानुषु ॥ ३ ॥</s-l></s-lg><s-lg><s-l>शैलेषु रमणीयेषु पल्वलेषु नदीषु च ।</s-l><s-l>चङ्क्रम्यमाणौ संहृष्टावश्विनाविव नन्दने ॥ ४ ॥</s-l></s-lg><s-lg><s-l>इन्द्रप्रस्थे महात्मानौ रेमाते कृष्णपाण्डवौ ।</s-l><s-l>प्रविश्य तां सभां रम्यां विजह्राते च भारत ॥ ५ ॥</s-l></s-lg><s-lg><s-l>तत्र युद्धकथाश्चित्राः परिक्लेशांश्च पार्थिव ।</s-l><s-l>कथायोगे कथायोगे कथयामासतुस्तदा ॥ ६ ॥</s-l></s-lg><s-lg><s-l>ऋषीणां देवतानां च वंशांस्तावाहतुस्तदा ।</s-l><s-l>प्रीयमाणौ महात्मानौ पुराणावृषिसत्तमौ ॥ ७ ॥</s-l></s-lg><s-lg><s-l>मधुरास्तु कथाश्चित्राश्चित्रार्थपदनिश्चयाः ।</s-l><s-l>निश्चयज्ञः स पार्थाय कथयामास केशवः ॥ ८ ॥</s-l></s-lg><s-lg><s-l>पुत्रशोकाभिसंतप्तं ज्ञातीनां च सहस्रशः ।</s-l><s-l>कथाभिः शमयामास पार्थं शौरिर्जनार्दनः ॥ ९ ॥</s-l></s-lg><s-lg><s-l>स तमाश्वास्य विधिवद्विधानज्ञो महातपाः ।</s-l><s-l>अपहृत्यात्मनो भारं विशश्रामेव सात्वतः ॥ १० ॥</s-l></s-lg><s-lg><s-l>ततः कथान्ते गोविन्दो गुडाकेशमुवाच ह ।</s-l><s-l>सान्त्वयञ्श्लक्ष्णया वाचा हेतुयुक्तमिदं वचः ॥ ११ ॥</s-l></s-lg><s-lg><s-l>विजितेयं धरा कृत्स्ना सव्यसाचिन्परंतप ।</s-l><s-l>त्वद्बाहुबलमाश्रित्य राज्ञा धर्मसुतेन ह ॥ १२ ॥</s-l></s-lg><s-lg><s-l>असपत्नां महीं भुङ्क्ते धर्मराजो युधिष्ठिरः ।</s-l><s-l>भीमसेनप्रभावेन यमयोश्च नरोत्तम ॥ १३ ॥</s-l></s-lg><s-lg><s-l>धर्मेण राज्ञा धर्मज्ञ प्राप्तं राज्यमकण्टकम् ।</s-l><s-l>धर्मेण निहतः संख्ये स च राजा सुयोधनः ॥ १४ ॥</s-l></s-lg><s-lg><s-l>अधर्मरुचयो लुब्धाः सदा चाप्रियवादिनः ।</s-l><s-l>धार्तराष्ट्रा दुरात्मानः सानुबन्धा निपातिताः ॥ १५ ॥</s-l></s-lg><s-lg><s-l>प्रशान्तामखिलां पार्थ पृथिवीं पृथिवीपतिः ।</s-l><s-l>भुङ्क्ते धर्मसुतो राजा त्वया गुप्तः कुरूद्वह ॥ १६ ॥</s-l></s-lg><s-lg><s-l>रमे चाहं त्वया सार्धमरण्येष्वपि पाण्डव ।</s-l><s-l>किमु यत्र जनोऽयं वै पृथा चामित्रकर्शन ॥ १७ ॥</s-l></s-lg><s-lg><s-l>यत्र धर्मसुतो राजा यत्र भीमो महाबलः ।</s-l><s-l>यत्र माद्रवतीपुत्रौ रतिस्तत्र परा मम ॥ १८ ॥</s-l></s-lg><s-lg><s-l>तथैव स्वर्गकल्पेषु सभोद्देशेषु भारत ।</s-l><s-l>रमणीयेषु पुण्येषु सहितस्य त्वयानघ ॥ १९ ॥</s-l></s-lg><s-lg><s-l>कालो महांस्त्वतीतो मे शूरपुत्रमपश्यतः ।</s-l><s-l>बलदेवं च कौरव्य तथान्यान्वृष्णिपुंगवान् ॥ २० ॥</s-l></s-lg><s-lg><s-l>सोऽहं गन्तुमभीप्सामि पुरीं द्वारवतीं प्रति ।</s-l><s-l>रोचतां गमनं मह्यं तवापि पुरुषर्षभ ॥ २१ ॥</s-l></s-lg><s-lg><s-l>उक्तो बहुविधं राजा तत्र तत्र युधिष्ठिरः ।</s-l><s-l>स ह भीष्मेण यद्युक्तमस्माभिः शोककारिते ॥ २२ ॥</s-l></s-lg><s-lg><s-l>शिष्टो युधिष्ठिरोऽस्माभिः शास्ता सन्नपि पाण्डवः ।</s-l><s-l>तेन तच्च वचः सम्यग्गृहीतं सुमहात्मना ॥ २३ ॥</s-l></s-lg><s-lg><s-l>धर्मपुत्रे हि धर्मज्ञे कृतज्ञे सत्यवादिनि ।</s-l><s-l>सत्यं धर्मो मतिश्चाग्र्या स्थितिश्च सततं स्थिरा ॥ २४ ॥</s-l></s-lg><s-lg><s-l>तद्गत्वा तं महात्मानं यदि ते रोचतेऽर्जुन ।</s-l><s-l>अस्मद्गमनसंयुक्तं वचो ब्रूहि जनाधिपम् ॥ २५ ॥</s-l></s-lg><s-lg><s-l>न हि तस्याप्रियं कुर्यां प्राणत्यागेऽप्युपस्थिते ।</s-l><s-l>कुतो गन्तुं महाबाहो पुरीं द्वारवतीं प्रति ॥ २६ ॥</s-l></s-lg><s-lg><s-l>सर्वं त्विदमहं पार्थ त्वत्प्रीतिहितकाम्यया ।</s-l><s-l>ब्रवीमि सत्यं कौरव्य न मिथ्यैतत्कथंचन ॥ २७ ॥</s-l></s-lg><s-lg><s-l>प्रयोजनं च निर्वृत्तमिह वासे ममार्जुन ।</s-l><s-l>धार्तराष्ट्रो हतो राजा सबलः सपदानुगः ॥ २८ ॥</s-l></s-lg><s-lg><s-l>पृथिवी च वशे तात धर्मपुत्रस्य धीमतः ।</s-l><s-l>स्थिता समुद्रवसना सशैलवनकानना ।</s-l><s-l>चिता रत्नैर्बहुविधैः कुरुराजस्य पाण्डव ॥ २९ ॥</s-l></s-lg><s-lg><s-l>धर्मेण राजा धर्मज्ञः पातु सर्वां वसुंधराम् ।</s-l><s-l>उपास्यमानो बहुभिः सिद्धैश्चापि महात्मभिः ।</s-l><s-l>स्तूयमानश्च सततं बन्दिभिर्भरतर्षभ ॥ ३० ॥</s-l></s-lg><s-lg><s-l>तन्मया सह गत्वाद्य राजानं कुरुवर्धनम् ।</s-l><s-l>आपृच्छ कुरुशार्दूल गमनं द्वारकां प्रति ॥ ३१ ॥</s-l></s-lg><s-lg><s-l>इदं शरीरं वसु यच्च मे गृहे निवेदितं पार्थ सदा युधिष्ठिरे ।</s-l><s-l>प्रियश्च मान्यश्च हि मे युधिष्ठिरः सदा कुरूणामधिपो महामतिः ॥ ३२ ॥</s-l></s-lg><s-lg><s-l>प्रयोजनं चापि निवासकारणे न विद्यते मे त्वदृते महाभुज ।</s-l><s-l>स्थिता हि पृथ्वी तव पार्थ शासने गुरोः सुवृत्तस्य युधिष्ठिरस्य ह ॥ ३३ ॥</s-l></s-lg><s-lg><s-l>इतीदमुक्तं स तदा महात्मना जनार्दनेनामितविक्रमोऽर्जुनः ।</s-l><s-l>तथेति कृच्छ्रादिव वाचमीरयज्जनार्दनं संप्रतिपूज्य पार्थिव ॥ ३४ ॥</s-l></s-lg>