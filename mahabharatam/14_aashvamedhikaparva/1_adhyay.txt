<s-lg><s-l> वैशंपायन उवाच ।</s-l><s-l>कृतोदकं तु राजानं धृतराष्ट्रं युधिष्ठिरः ।</s-l><s-l>पुरस्कृत्य महाबाहुरुत्तताराकुलेन्द्रियः ॥ १ ॥</s-l></s-lg><s-lg><s-l>उत्तीर्य च महीपालो बाष्पव्याकुललोचनः ।</s-l><s-l>पपात तीरे गङ्गाया व्याधविद्ध इव द्विपः ॥ २ ॥</s-l></s-lg><s-lg><s-l>तं सीदमानं जग्राह भीमः कृष्णेन चोदितः ।</s-l><s-l>मैवमित्यब्रवीच्चैनं कृष्णः परबलार्दनः ॥ ३ ॥</s-l></s-lg><s-lg><s-l>तमार्तं पतितं भूमौ निश्वसन्तं पुनः पुनः ।</s-l><s-l>ददृशुः पाण्डवा राजन्धर्मात्मानं युधिष्ठिरम् ॥ ४ ॥</s-l></s-lg><s-lg><s-l>तं दृष्ट्वा दीनमनसं गतसत्त्वं जनेश्वरम् ।</s-l><s-l>भूयः शोकसमाविष्टाः पाण्डवाः समुपाविशन् ॥ ५ ॥</s-l></s-lg><s-lg><s-l>राजा च धृतराष्ट्रस्तमुपासीनो महाभुजः ।</s-l><s-l>वाक्यमाह महाप्राज्ञो महाशोकप्रपीडितम् ॥ ६ ॥</s-l></s-lg><s-lg><s-l>उत्तिष्ठ कुरुशार्दूल कुरु कार्यमनन्तरम् ।</s-l><s-l>क्षत्रधर्मेण कौरव्य जितेयमवनिस्त्वया ॥ ७ ॥</s-l></s-lg><s-lg><s-l>तां भुङ्क्ष्व भ्रातृभिः सार्धं सुहृद्भिश्च जनेश्वर ।</s-l><s-l>न शोचितव्यं पश्यामि त्वया धर्मभृतां वर ॥ ८ ॥</s-l></s-lg><s-lg><s-l>शोचितव्यं मया चैव गान्धार्या च विशां पते ।</s-l><s-l>पुत्रैर्विहीनो राज्येन स्वप्नलब्धधनो यथा ॥ ९ ॥</s-l></s-lg><s-lg><s-l>अश्रुत्वा हितकामस्य विदुरस्य महात्मनः ।</s-l><s-l>वाक्यानि सुमहार्थानि परितप्यामि दुर्मतिः ॥ १० ॥</s-l></s-lg><s-lg><s-l>उक्तवानेष मां पूर्वं धर्मात्मा दिव्यदर्शनः ।</s-l><s-l>दुर्योधनापराधेन कुलं ते विनशिष्यति ॥ ११ ॥</s-l></s-lg><s-lg><s-l>स्वस्ति चेदिच्छसे राजन्कुलस्यात्मन एव च ।</s-l><s-l>वध्यतामेष दुष्टात्मा मन्दो राजा सुयोधनः ॥ १२ ॥</s-l></s-lg><s-lg><s-l>कर्णश्च शकुनिश्चैव मैनं पश्यतु कर्हिचित् ।</s-l><s-l>द्यूतसंपातमप्येषामप्रमत्तो निवारय ॥ १३ ॥</s-l></s-lg><s-lg><s-l>अभिषेचय राजानं धर्मात्मानं युधिष्ठिरम् ।</s-l><s-l>स पालयिष्यति वशी धर्मेण पृथिवीमिमाम् ॥ १४ ॥</s-l></s-lg><s-lg><s-l>अथ नेच्छसि राजानं कुन्तीपुत्रं युधिष्ठिरम् ।</s-l><s-l>मेढीभूतः स्वयं राज्यं प्रतिगृह्णीष्व पार्थिव ॥ १५ ॥</s-l></s-lg><s-lg><s-l>समं सर्वेषु भूतेषु वर्तमानं नराधिप ।</s-l><s-l>अनुजीवन्तु सर्वे त्वां ज्ञातयो ज्ञातिवर्धन ॥ १६ ॥</s-l></s-lg><s-lg><s-l>एवं ब्रुवति कौन्तेय विदुरे दीर्घदर्शिनि ।</s-l><s-l>दुर्योधनमहं पापमन्ववर्तं वृथामतिः ॥ १७ ॥</s-l></s-lg><s-lg><s-l>अश्रुत्वा ह्यस्य वीरस्य वाक्यानि मधुराण्यहम् ।</s-l><s-l>फलं प्राप्य महद्दुःखं निमग्नः शोकसागरे ॥ १८ ॥</s-l></s-lg><s-lg><s-l>वृद्धौ हि ते स्वः पितरौ पश्यावां दुःखितौ नृप ।</s-l><s-l>न शोचितव्यं भवता पश्यामीह जनाधिप ॥ १९ ॥</s-l></s-lg>