<s-lg><s-l> अर्जुन उवाच ।</s-l><s-l>किमागमनकृत्यं ते कौरव्यकुलनन्दिनि ।</s-l><s-l>मणिपूरपतेर्मातुस्तथैव च रणाजिरे ॥ १ ॥</s-l></s-lg><s-lg><s-l>कच्चित्कुशलकामासि राज्ञोऽस्य भुजगात्मजे ।</s-l><s-l>मम वा चञ्चलापाङ्गे कच्चित्त्वं शुभमिच्छसि ॥ २ ॥</s-l></s-lg><s-lg><s-l>कच्चित्ते पृथुलश्रोणि नाप्रियं शुभदर्शने ।</s-l><s-l>अकार्षमहमज्ञानादयं वा बभ्रुवाहनः ॥ ३ ॥</s-l></s-lg><s-lg><s-l>कच्चिच्च राजपुत्री ते सपत्नी चैत्रवाहिनी ।</s-l><s-l>चित्राङ्गदा वरारोहा नापराध्यति किंचन ॥ ४ ॥</s-l></s-lg><s-lg><s-l>तमुवाचोरगपतेर्दुहिता प्रहसन्त्यथ ।</s-l><s-l>न मे त्वमपराद्धोऽसि न नृपो बभ्रुवाहनः ।</s-l><s-l>न जनित्री तथास्येयं मम या प्रेष्यवत्स्थिता ॥ ५ ॥</s-l></s-lg><s-lg><s-l>श्रूयतां यद्यथा चेदं मया सर्वं विचेष्टितम् ।</s-l><s-l>न मे कोपस्त्वया कार्यः शिरसा त्वां प्रसादये ॥ ६ ॥</s-l></s-lg><s-lg><s-l>त्वत्प्रीत्यर्थं हि कौरव्य कृतमेतन्मयानघ ।</s-l><s-l>यत्तच्छृणु महाबाहो निखिलेन धनंजय ॥ ७ ॥</s-l></s-lg><s-lg><s-l>महाभारतयुद्धे यत्त्वया शांतनवो नृपः ।</s-l><s-l>अधर्मेण हतः पार्थ तस्यैषा निष्कृतिः कृता ॥ ८ ॥</s-l></s-lg><s-lg><s-l>न हि भीष्मस्त्वया वीर युध्यमानो निपातितः ।</s-l><s-l>शिखण्डिना तु संसक्तस्तमाश्रित्य हतस्त्वया ॥ ९ ॥</s-l></s-lg><s-lg><s-l>तस्य शान्तिमकृत्वा तु त्यजेस्त्वं यदि जीवितम् ।</s-l><s-l>कर्मणा तेन पापेन पतेथा निरये ध्रुवम् ॥ १० ॥</s-l></s-lg><s-lg><s-l>एषा तु विहिता शान्तिः पुत्राद्यां प्राप्तवानसि ।</s-l><s-l>वसुभिर्वसुधापाल गङ्गया च महामते ॥ ११ ॥</s-l></s-lg><s-lg><s-l>पुरा हि श्रुतमेतद्वै वसुभिः कथितं मया ।</s-l><s-l>गङ्गायास्तीरमागम्य हते शांतनवे नृपे ॥ १२ ॥</s-l></s-lg><s-lg><s-l>आप्लुत्य देवा वसवः समेत्य च महानदीम् ।</s-l><s-l>इदमूचुर्वचो घोरं भागीरथ्या मते तदा ॥ १३ ॥</s-l></s-lg><s-lg><s-l>एष शांतनवो भीष्मो निहतः सव्यसाचिना ।</s-l><s-l>अयुध्यमानः संग्रामे संसक्तोऽन्येन भामिनि ॥ १४ ॥</s-l></s-lg><s-lg><s-l>तदनेनाभिषङ्गेण वयमप्यर्जुनं शुभे ।</s-l><s-l>शापेन योजयामेति तथास्त्विति च साब्रवीत् ॥ १५ ॥</s-l></s-lg><s-lg><s-l>तदहं पितुरावेद्य भृशं प्रव्यथितेन्द्रिया ।</s-l><s-l>अभवं स च तच्छ्रुत्वा विषादमगमत्परम् ॥ १६ ॥</s-l></s-lg><s-lg><s-l>पिता तु मे वसून्गत्वा त्वदर्थं समयाचत ।</s-l><s-l>पुनः पुनः प्रसाद्यैनांस्त एनमिदमब्रुवन् ॥ १७ ॥</s-l></s-lg><s-lg><s-l>पुनस्तस्य महाभाग मणिपूरेश्वरो युवा ।</s-l><s-l>स एनं रणमध्यस्थं शरैः पातयिता भुवि ॥ १८ ॥</s-l></s-lg><s-lg><s-l>एवं कृते स नागेन्द्र मुक्तशापो भविष्यति ।</s-l><s-l>गच्छेति वसुभिश्चोक्तो मम चेदं शशंस सः ॥ १९ ॥</s-l></s-lg><s-lg><s-l>तच्छ्रुत्वा त्वं मया तस्माच्छापादसि विमोक्षितः ।</s-l><s-l>न हि त्वां देवराजोऽपि समरेषु पराजयेत् ॥ २० ॥</s-l></s-lg><s-lg><s-l>आत्मा पुत्रः स्मृतस्तस्मात्तेनेहासि पराजितः ।</s-l><s-l>नात्र दोषो मम मतः कथं वा मन्यसे विभो ॥ २१ ॥</s-l></s-lg><s-lg><s-l>इत्येवमुक्तो विजयः प्रसन्नात्माब्रवीदिदम् ।</s-l><s-l>सर्वं मे सुप्रियं देवि यदेतत्कृतवत्यसि ॥ २२ ॥</s-l></s-lg><s-lg><s-l>इत्युक्त्वाथाब्रवीत्पुत्रं मणिपूरेश्वरं जयः ।</s-l><s-l>चित्राङ्गदायाः शृण्वन्त्याः कौरव्यदुहितुस्तथा ॥ २३ ॥</s-l></s-lg><s-lg><s-l>युधिष्ठिरस्याश्वमेधः परां चैत्रीं भविष्यति ।</s-l><s-l>तत्रागच्छेः सहामात्यो मातृभ्यां सहितो नृप ॥ २४ ॥</s-l></s-lg><s-lg><s-l>इत्येवमुक्तः पार्थेन स राजा बभ्रुवाहनः ।</s-l><s-l>उवाच पितरं धीमानिदमस्राविलेक्षणः ॥ २५ ॥</s-l></s-lg><s-lg><s-l>उपयास्यामि धर्मज्ञ भवतः शासनादहम् ।</s-l><s-l>अश्वमेधे महायज्ञे द्विजातिपरिवेषकः ॥ २६ ॥</s-l></s-lg><s-lg><s-l>मम त्वनुग्रहार्थाय प्रविशस्व पुरं स्वकम् ।</s-l><s-l>भार्याभ्यां सह शत्रुघ्न मा भूत्तेऽत्र विचारणा ॥ २७ ॥</s-l></s-lg><s-lg><s-l>उषित्वेह विशल्यस्त्वं सुखं स्वे वेश्मनि प्रभो ।</s-l><s-l>पुनरश्वानुगमनं कर्तासि जयतां वर ॥ २८ ॥</s-l></s-lg><s-lg><s-l>इत्युक्तः स तु पुत्रेण तदा वानरकेतनः ।</s-l><s-l>स्मयन्प्रोवाच कौन्तेयस्तदा चित्राङ्गदासुतम् ॥ २९ ॥</s-l></s-lg><s-lg><s-l>विदितं ते महाबाहो यथा दीक्षां चराम्यहम् ।</s-l><s-l>न स तावत्प्रवेक्ष्यामि पुरं ते पृथुलोचन ॥ ३० ॥</s-l></s-lg><s-lg><s-l>यथाकामं प्रयात्येष यज्ञियश्च तुरंगमः ।</s-l><s-l>स्वस्ति तेऽस्तु गमिष्यामि न स्थानं विद्यते मम ॥ ३१ ॥</s-l></s-lg><s-lg><s-l>स तत्र विधिवत्तेन पूजितः पाकशासनिः ।</s-l><s-l>भार्याभ्यामभ्यनुज्ञातः प्रायाद्भरतसत्तमः ॥ ३२ ॥</s-l></s-lg>