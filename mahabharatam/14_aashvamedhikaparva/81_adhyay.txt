<s-lg><s-l> वैशंपायन उवाच ।</s-l><s-l>प्रायोपविष्टे नृपतौ मणिपूरेश्वरे तदा ।</s-l><s-l>पितृशोकसमाविष्टे सह मात्रा परंतप ॥ १ ॥</s-l></s-lg><s-lg><s-l>उलूपी चिन्तयामास तदा संजीवनं मणिम् ।</s-l><s-l>स चोपातिष्ठत तदा पन्नगानां परायणम् ॥ २ ॥</s-l></s-lg><s-lg><s-l>तं गृहीत्वा तु कौरव्य नागराजपतेः सुता ।</s-l><s-l>मनःप्रह्लादनीं वाचं सैनिकानामथाब्रवीत् ॥ ३ ॥</s-l></s-lg><s-lg><s-l>उत्तिष्ठ मा शुचः पुत्र नैष जिष्णुस्त्वया हतः ।</s-l><s-l>अजेयः पुरुषैरेष देवैर्वापि सवासवैः ॥ ४ ॥</s-l></s-lg><s-lg><s-l>मया तु मोहिनी नाम मायैषा संप्रयोजिता ।</s-l><s-l>प्रियार्थं पुरुषेन्द्रस्य पितुस्तेऽद्य यशस्विनः ॥ ५ ॥</s-l></s-lg><s-lg><s-l>जिज्ञासुर्ह्येष वै पुत्र बलस्य तव कौरवः ।</s-l><s-l>संग्रामे युध्यतो राजन्नागतः परवीरहा ॥ ६ ॥</s-l></s-lg><s-lg><s-l>तस्मादसि मया पुत्र युद्धार्थं परिचोदितः ।</s-l><s-l>मा पापमात्मनः पुत्र शङ्केथास्त्वण्वपि प्रभो ॥ ७ ॥</s-l></s-lg><s-lg><s-l>ऋषिरेष महातेजाः पुरुषः शाश्वतोऽव्ययः ।</s-l><s-l>नैनं शक्तो हि संग्रामे जेतुं शक्रोऽपि पुत्रक ॥ ८ ॥</s-l></s-lg><s-lg><s-l>अयं तु मे मणिर्दिव्यः समानीतो विशां पते ।</s-l><s-l>मृतान्मृतान्पन्नगेन्द्रान्यो जीवयति नित्यदा ॥ ९ ॥</s-l></s-lg><s-lg><s-l>एतमस्योरसि त्वं तु स्थापयस्व पितुः प्रभो ।</s-l><s-l>संजीवितं पुनः पुत्र ततो द्रष्टासि पाण्डवम् ॥ १० ॥</s-l></s-lg><s-lg><s-l>इत्युक्तः स्थापयामास तस्योरसि मणिं तदा ।</s-l><s-l>पार्थस्यामिततेजाः स पितुः स्नेहादपापकृत् ॥ ११ ॥</s-l></s-lg><s-lg><s-l>तस्मिन्न्यस्ते मणौ वीर जिष्णुरुज्जीवितः प्रभुः ।</s-l><s-l>सुप्तोत्थित इवोत्तस्थौ मृष्टलोहितलोचनः ॥ १२ ॥</s-l></s-lg><s-lg><s-l>तमुत्थितं महात्मानं लब्धसंज्ञं मनस्विनम् ।</s-l><s-l>समीक्ष्य पितरं स्वस्थं ववन्दे बभ्रुवाहनः ॥ १३ ॥</s-l></s-lg><s-lg><s-l>उत्थिते पुरुषव्याघ्रे पुनर्लक्ष्मीवति प्रभो ।</s-l><s-l>दिव्याः सुमनसः पुण्या ववृषे पाकशासनः ॥ १४ ॥</s-l></s-lg><s-lg><s-l>अनाहता दुन्दुभयः प्रणेदुर्मेघनिस्वनाः ।</s-l><s-l>साधु साध्विति चाकाशे बभूव सुमहान्स्वनः ॥ १५ ॥</s-l></s-lg><s-lg><s-l>उत्थाय तु महाबाहुः पर्याश्वस्तो धनंजयः ।</s-l><s-l>बभ्रुवाहनमालिङ्ग्य समाजिघ्रत मूर्धनि ॥ १६ ॥</s-l></s-lg><s-lg><s-l>ददर्श चाविदूरेऽस्य मातरं शोककर्शिताम् ।</s-l><s-l>उलूप्या सह तिष्ठन्तीं ततोऽपृच्छद्धनंजयः ॥ १७ ॥</s-l></s-lg><s-lg><s-l>किमिदं लक्ष्यते सर्वं शोकविस्मयहर्षवत् ।</s-l><s-l>रणाजिरममित्रघ्न यदि जानासि शंस मे ॥ १८ ॥</s-l></s-lg><s-lg><s-l>जननी च किमर्थं ते रणभूमिमुपागता ।</s-l><s-l>नागेन्द्रदुहिता चेयमुलूपी किमिहागता ॥ १९ ॥</s-l></s-lg><s-lg><s-l>जानाम्यहमिदं युद्धं त्वया मद्वचनात्कृतम् ।</s-l><s-l>स्त्रीणामागमने हेतुमहमिच्छामि वेदितुम् ॥ २० ॥</s-l></s-lg><s-lg><s-l>तमुवाच ततः पृष्टो मणिपूरपतिस्तदा ।</s-l><s-l>प्रसाद्य शिरसा विद्वानुलूपी पृच्छ्यतामिति ॥ २१ ॥</s-l></s-lg>