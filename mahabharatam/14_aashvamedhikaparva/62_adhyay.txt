<s-lg><s-l> जनमेजय उवाच ।</s-l><s-l>श्रुत्वैतद्वचनं ब्रह्मन्व्यासेनोक्तं महात्मना ।</s-l><s-l>अश्वमेधं प्रति तदा किं नृपः प्रचकार ह ॥ १ ॥</s-l></s-lg><s-lg><s-l>रत्नं च यन्मरुत्तेन निहितं पृथिवीतले ।</s-l><s-l>तदवाप कथं चेति तन्मे ब्रूहि द्विजोत्तम ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वा द्वैपायनवचो धर्मराजो युधिष्ठिरः ।</s-l><s-l>भ्रातॄन्सर्वान्समानाय्य काले वचनमब्रवीत् ।</s-l><s-l>अर्जुनं भीमसेनं च माद्रीपुत्रौ यमावपि ॥ ३ ॥</s-l></s-lg><s-lg><s-l>श्रुतं वो वचनं वीराः सौहृदाद्यन्महात्मना ।</s-l><s-l>कुरूणां हितकामेन प्रोक्तं कृष्णेन धीमता ॥ ४ ॥</s-l></s-lg><s-lg><s-l>तपोवृद्धेन महता सुहृदां भूतिमिच्छता ।</s-l><s-l>गुरुणा धर्मशीलेन व्यासेनाद्भुतकर्मणा ॥ ५ ॥</s-l></s-lg><s-lg><s-l>भीष्मेण च महाप्राज्ञ गोविन्देन च धीमता ।</s-l><s-l>संस्मृत्य तदहं सम्यक्कर्तुमिच्छामि पाण्डवाः ॥ ६ ॥</s-l></s-lg><s-lg><s-l>आयत्यां च तदात्वे च सर्वेषां तद्धि नो हितम् ।</s-l><s-l>अनुबन्धे च कल्याणं यद्वचो ब्रह्मवादिनः ॥ ७ ॥</s-l></s-lg><s-lg><s-l>इयं हि वसुधा सर्वा क्षीणरत्ना कुरूद्वहाः ।</s-l><s-l>तच्चाचष्ट बहु व्यासो मरुत्तस्य धनं नृपाः ॥ ८ ॥</s-l></s-lg><s-lg><s-l>यद्येतद्वो बहुमतं मन्यध्वं वा क्षमं यदि ।</s-l><s-l>तदानयामहे सर्वे कथं वा भीम मन्यसे ॥ ९ ॥</s-l></s-lg><s-lg><s-l>इत्युक्तवाक्ये नृपतौ तदा कुरुकुलोद्वह ।</s-l><s-l>भीमसेनो नृपश्रेष्ठं प्राञ्जलिर्वाक्यमब्रवीत् ॥ १० ॥</s-l></s-lg><s-lg><s-l>रोचते मे महाबाहो यदिदं भाषितं त्वया ।</s-l><s-l>व्यासाख्यातस्य वित्तस्य समुपानयनं प्रति ॥ ११ ॥</s-l></s-lg><s-lg><s-l>यदि तत्प्राप्नुयामेह धनमाविक्षितं प्रभो ।</s-l><s-l>कृतमेव महाराज भवेदिति मतिर्मम ॥ १२ ॥</s-l></s-lg><s-lg><s-l>ते वयं प्रणिपातेन गिरीशस्य महात्मनः ।</s-l><s-l>तदानयाम भद्रं ते समभ्यर्च्य कपर्दिनम् ॥ १३ ॥</s-l></s-lg><s-lg><s-l>तं विभुं देवदेवेशं तस्यैवानुचरांश्च तान् ।</s-l><s-l>प्रसाद्यार्थमवाप्स्यामो नूनं वाग्बुद्धिकर्मभिः ॥ १४ ॥</s-l></s-lg><s-lg><s-l>रक्षन्ते ये च तद्द्रव्यं किंकरा रौद्रदर्शनाः ।</s-l><s-l>ते च वश्या भविष्यन्ति प्रसन्ने वृषभध्वजे ॥ १५ ॥</s-l></s-lg><s-lg><s-l>श्रुत्वैवं वदतस्तस्य वाक्यं भीमस्य भारत ।</s-l><s-l>प्रीतो धर्मात्मजो राजा बभूवातीव भारत ।</s-l><s-l>अर्जुनप्रमुखाश्चापि तथेत्येवाब्रुवन्मुदा ॥ १६ ॥</s-l></s-lg><s-lg><s-l>कृत्वा तु पाण्डवाः सर्वे रत्नाहरणनिश्चयम् ।</s-l><s-l>सेनामाज्ञापयामासुर्नक्षत्रेऽहनि च ध्रुवे ॥ १७ ॥</s-l></s-lg><s-lg><s-l>ततो ययुः पाण्डुसुता ब्राह्मणान्स्वस्ति वाच्य च ।</s-l><s-l>अर्चयित्वा सुरश्रेष्ठं पूर्वमेव महेश्वरम् ॥ १८ ॥</s-l></s-lg><s-lg><s-l>मोदकैः पायसेनाथ मांसापूपैस्तथैव च ।</s-l><s-l>आशास्य च महात्मानं प्रययुर्मुदिता भृशम् ॥ १९ ॥</s-l></s-lg><s-lg><s-l>तेषां प्रयास्यतां तत्र मङ्गलानि शुभान्यथ ।</s-l><s-l>प्राहुः प्रहृष्टमनसो द्विजाग्र्या नागराश्च ते ॥ २० ॥</s-l></s-lg><s-lg><s-l>ततः प्रदक्षिणीकृत्य शिरोभिः प्रणिपत्य च ।</s-l><s-l>ब्राह्मणानग्निसहितान्प्रययुः पाण्डुनन्दनाः ॥ २१ ॥</s-l></s-lg><s-lg><s-l>समनुज्ञाप्य राजानं पुत्रशोकसमाहतम् ।</s-l><s-l>धृतराष्ट्रं सभार्यं वै पृथां पृथुललोचनाम् ॥ २२ ॥</s-l></s-lg><s-lg><s-l>मूले निक्षिप्य कौरव्यं युयुत्सुं धृतराष्ट्रजम् ।</s-l><s-l>संपूज्यमानाः पौरैश्च ब्राह्मणैश्च मनीषिभिः ॥ २३ ॥</s-l></s-lg>