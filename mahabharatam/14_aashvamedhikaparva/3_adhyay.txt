<s-lg><s-l> व्यास उवाच ।</s-l><s-l>युधिष्ठिर तव प्रज्ञा न सम्यगिति मे मतिः ।</s-l><s-l>न हि कश्चित्स्वयं मर्त्यः स्ववशः कुरुते क्रियाः ॥ १ ॥</s-l></s-lg><s-lg><s-l>ईश्वरेण नियुक्तोऽयं साध्वसाधु च मानवः ।</s-l><s-l>करोति पुरुषः कर्म तत्र का परिदेवना ॥ २ ॥</s-l></s-lg><s-lg><s-l>आत्मानं मन्यसे चाथ पापकर्माणमन्ततः ।</s-l><s-l>शृणु तत्र यथा पापमपकृष्येत भारत ॥ ३ ॥</s-l></s-lg><s-lg><s-l>तपोभिः क्रतुभिश्चैव दानेन च युधिष्ठिर ।</s-l><s-l>तरन्ति नित्यं पुरुषा ये स्म पापानि कुर्वते ॥ ४ ॥</s-l></s-lg><s-lg><s-l>यज्ञेन तपसा चैव दानेन च नराधिप ।</s-l><s-l>पूयन्ते राजशार्दूल नरा दुष्कृतकर्मिणः ॥ ५ ॥</s-l></s-lg><s-lg><s-l>असुराश्च सुराश्चैव पुण्यहेतोर्मखक्रियाम् ।</s-l><s-l>प्रयतन्ते महात्मानस्तस्माद्यज्ञाः परायणम् ॥ ६ ॥</s-l></s-lg><s-lg><s-l>यज्ञैरेव महात्मानो बभूवुरधिकाः सुराः ।</s-l><s-l>ततो देवाः क्रियावन्तो दानवानभ्यधर्षयन् ॥ ७ ॥</s-l></s-lg><s-lg><s-l>राजसूयाश्वमेधौ च सर्वमेधं च भारत ।</s-l><s-l>नरमेधं च नृपते त्वमाहर युधिष्ठिर ॥ ८ ॥</s-l></s-lg><s-lg><s-l>यजस्व वाजिमेधेन विधिवद्दक्षिणावता ।</s-l><s-l>बहुकामान्नवित्तेन रामो दाशरथिर्यथा ॥ ९ ॥</s-l></s-lg><s-lg><s-l>यथा च भरतो राजा दौःषन्तिः पृथिवीपतिः ।</s-l><s-l>शाकुन्तलो महावीर्यस्तव पूर्वपितामहः ॥ १० ॥</s-l></s-lg><s-lg><s-l> युधिष्ठिर उवाच ।</s-l><s-l>असंशयं वाजिमेधः पावयेत्पृथिवीमपि ।</s-l><s-l>अभिप्रायस्तु मे कश्चित्तं त्वं श्रोतुमिहार्हसि ॥ ११ ॥</s-l></s-lg><s-lg><s-l>इमं ज्ञातिवधं कृत्वा सुमहान्तं द्विजोत्तम ।</s-l><s-l>दानमल्पं न शक्यामि दातुं वित्तं च नास्ति मे ॥ १२ ॥</s-l></s-lg><s-lg><s-l>न च बालानिमान्दीनानुत्सहे वसु याचितुम् ।</s-l><s-l>तथैवार्द्रव्रणान्कृच्छ्रे वर्तमानान्नृपात्मजान् ॥ १३ ॥</s-l></s-lg><s-lg><s-l>स्वयं विनाश्य पृथिवीं यज्ञार्थे द्विजसत्तम ।</s-l><s-l>करमाहारयिष्यामि कथं शोकपरायणान् ॥ १४ ॥</s-l></s-lg><s-lg><s-l>दुर्योधनापराधेन वसुधा वसुधाधिपाः ।</s-l><s-l>प्रनष्टा योजयित्वास्मानकीर्त्या मुनिसत्तम ॥ १५ ॥</s-l></s-lg><s-lg><s-l>दुर्योधनेन पृथिवी क्षयिता वित्तकारणात् ।</s-l><s-l>कोशश्चापि विशीर्णोऽसौ धार्तराष्ट्रस्य दुर्मतेः ॥ १६ ॥</s-l></s-lg><s-lg><s-l>पृथिवी दक्षिणा चात्र विधिः प्रथमकल्पिकः ।</s-l><s-l>विद्वद्भिः परिदृष्टोऽयं शिष्टो विधिविपर्ययः ॥ १७ ॥</s-l></s-lg><s-lg><s-l>न च प्रतिनिधिं कर्तुं चिकीर्षामि तपोधन ।</s-l><s-l>अत्र मे भगवन्सम्यक्साचिव्यं कर्तुमर्हसि ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु पार्थेन कृष्णद्वैपायनस्तदा ।</s-l><s-l>मुहूर्तमनुसंचिन्त्य धर्मराजानमब्रवीत् ॥ १९ ॥</s-l></s-lg><s-lg><s-l>विद्यते द्रविणं पार्थ गिरौ हिमवति स्थितम् ।</s-l><s-l>उत्सृष्टं ब्राह्मणैर्यज्ञे मरुत्तस्य महीपतेः ।</s-l><s-l>तदानयस्व कौन्तेय पर्याप्तं तद्भविष्यति ॥ २० ॥</s-l></s-lg><s-lg><s-l> युधिष्ठिर उवाच ।</s-l><s-l>कथं यज्ञे मरुत्तस्य द्रविणं तत्समाचितम् ।</s-l><s-l>कस्मिंश्च काले स नृपो बभूव वदतां वर ॥ २१ ॥</s-l></s-lg><s-lg><s-l> व्यास उवाच ।</s-l><s-l>यदि शुश्रूषसे पार्थ शृणु कारंधमं नृपम् ।</s-l><s-l>यस्मिन्काले महावीर्यः स राजासीन्महाधनः ॥ २२ ॥</s-l></s-lg>