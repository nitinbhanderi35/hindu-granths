<s-lg><s-l> वैशंपायन उवाच ।</s-l><s-l>स मित्रसहमासाद्य त्वभिज्ञानमयाचत ।</s-l><s-l>तस्मै ददावभिज्ञानं स चेक्ष्वाकुवरस्तदा ॥ १ ॥</s-l></s-lg><s-lg><s-l> सौदास उवाच ।</s-l><s-l>न चैवैषा गतिः क्षेम्या न चान्या विद्यते गतिः ।</s-l><s-l>एतन्मे मतमाज्ञाय प्रयच्छ मणिकुण्डले ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तस्तामुत्तङ्कस्तु भर्तुर्वाक्यमथाब्रवीत् ।</s-l><s-l>श्रुत्वा च सा ततः प्रादात्तस्मै ते मणिकुण्डले ॥ ३ ॥</s-l></s-lg><s-lg><s-l>अवाप्य कुण्डले ते तु राजानं पुनरब्रवीत् ।</s-l><s-l>किमेतद्गुह्यवचनं श्रोतुमिच्छामि पार्थिव ॥ ४ ॥</s-l></s-lg><s-lg><s-l> सौदास उवाच ।</s-l><s-l>प्रजा निसर्गाद्विप्रान्वै क्षत्रियाः पूजयन्ति ह ।</s-l><s-l>विप्रेभ्यश्चापि बहवो दोषाः प्रादुर्भवन्ति नः ॥ ५ ॥</s-l></s-lg><s-lg><s-l>सोऽहं द्विजेभ्यः प्रणतो विप्राद्दोषमवाप्तवान् ।</s-l><s-l>गतिमन्यां न पश्यामि मदयन्तीसहायवान् ।</s-l><s-l>स्वर्गद्वारस्य गमने स्थाने चेह द्विजोत्तम ॥ ६ ॥</s-l></s-lg><s-lg><s-l>न हि राज्ञा विशेषेण विरुद्धेन द्विजातिभिः ।</s-l><s-l>शक्यं नृलोके संस्थातुं प्रेत्य वा सुखमेधितुम् ॥ ७ ॥</s-l></s-lg><s-lg><s-l>तदिष्टे ते मयैवैते दत्ते स्वे मणिकुण्डले ।</s-l><s-l>यः कृतस्तेऽद्य समयः सफलं तं कुरुष्व मे ॥ ८ ॥</s-l></s-lg><s-lg><s-l> उत्तङ्क उवाच ।</s-l><s-l>राजंस्तथेह कर्तास्मि पुनरेष्यामि ते वशम् ।</s-l><s-l>प्रश्नं तु कंचित्प्रष्टुं त्वां व्यवसिष्ये परंतप ॥ ९ ॥</s-l></s-lg><s-lg><s-l> सौदास उवाच ।</s-l><s-l>ब्रूहि विप्र यथाकामं प्रतिवक्तास्मि ते वचः ।</s-l><s-l>छेत्तास्मि संशयं तेऽद्य न मेऽत्रास्ति विचारणा ॥ १० ॥</s-l></s-lg><s-lg><s-l> उत्तङ्क उवाच ।</s-l><s-l>प्राहुर्वाक्संगतं मित्रं धर्मनैपुण्यदर्शिनः ।</s-l><s-l>मित्रेषु यश्च विषमः स्तेन इत्येव तं विदुः ॥ ११ ॥</s-l></s-lg><s-lg><s-l>स भवान्मित्रतामद्य संप्राप्तो मम पार्थिव ।</s-l><s-l>स मे बुद्धिं प्रयच्छस्व समां बुद्धिमतां वर ॥ १२ ॥</s-l></s-lg><s-lg><s-l>अवाप्तार्थोऽहमद्येह भवांश्च पुरुषादकः ।</s-l><s-l>भवत्सकाशमागन्तुं क्षमं मम न वेति वा ॥ १३ ॥</s-l></s-lg><s-lg><s-l> सौदास उवाच ।</s-l><s-l>क्षमं चेदिह वक्तव्यं मया द्विजवरोत्तम ।</s-l><s-l>मत्समीपं द्विजश्रेष्ठ नागन्तव्यं कथंचन ॥ १४ ॥</s-l></s-lg><s-lg><s-l>एवं तव प्रपश्यामि श्रेयो भृगुकुलोद्वह ।</s-l><s-l>आगच्छतो हि ते विप्र भवेन्मृत्युरसंशयम् ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तः स तदा राज्ञा क्षमं बुद्धिमता हितम् ।</s-l><s-l>समनुज्ञाप्य राजानमहल्यां प्रति जग्मिवान् ॥ १६ ॥</s-l></s-lg><s-lg><s-l>गृहीत्वा कुण्डले दिव्ये गुरुपत्न्याः प्रियंकरः ।</s-l><s-l>जवेन महता प्रायाद्गौतमस्याश्रमं प्रति ॥ १७ ॥</s-l></s-lg><s-lg><s-l>यथा तयो रक्षणं च मदयन्त्याभिभाषितम् ।</s-l><s-l>तथा ते कुण्डले बद्ध्वा तथा कृष्णाजिनेऽनयत् ॥ १८ ॥</s-l></s-lg><s-lg><s-l>स कस्मिंश्चित्क्षुधाविष्टः फलभारसमन्वितम् ।</s-l><s-l>बिल्वं ददर्श कस्मिंश्चिदारुरोह क्षुधान्वितः ॥ १९ ॥</s-l></s-lg><s-lg><s-l>शाखास्वासज्य तस्यैव कृष्णाजिनमरिंदम ।</s-l><s-l>यस्मिंस्ते कुण्डले बद्धे तदा द्विजवरेण वै ॥ २० ॥</s-l></s-lg><s-lg><s-l>विशीर्णबन्धने तस्मिन्गते कृष्णाजिने महीम् ।</s-l><s-l>अपश्यद्भुजगः कश्चित्ते तत्र मणिकुण्डले ॥ २१ ॥</s-l></s-lg><s-lg><s-l>ऐरावतकुलोत्पन्नः शीघ्रो भूत्वा तदा स वै ।</s-l><s-l>विदश्यास्येन वल्मीकं विवेशाथ स कुण्डले ॥ २२ ॥</s-l></s-lg><s-lg><s-l>ह्रियमाणे तु दृष्ट्वा स कुण्डले भुजगेन ह ।</s-l><s-l>पपात वृक्षात्सोद्वेगो दुःखात्परमकोपनः ॥ २३ ॥</s-l></s-lg><s-lg><s-l>स दण्डकाष्ठमादाय वल्मीकमखनत्तदा ।</s-l><s-l>क्रोधामर्षाभितप्ताङ्गस्ततो वै द्विजपुंगवः ॥ २४ ॥</s-l></s-lg><s-lg><s-l>तस्य वेगमसह्यं तमसहन्ती वसुंधरा ।</s-l><s-l>दण्डकाष्ठाभिनुन्नाङ्गी चचाल भृशमातुरा ॥ २५ ॥</s-l></s-lg><s-lg><s-l>ततः खनत एवाथ विप्रर्षेर्धरणीतलम् ।</s-l><s-l>नागलोकस्य पन्थानं कर्तुकामस्य निश्चयात् ॥ २६ ॥</s-l></s-lg><s-lg><s-l>रथेन हरियुक्तेन तं देशमुपजग्मिवान् ।</s-l><s-l>वज्रपाणिर्महातेजा ददर्श च द्विजोत्तमम् ॥ २७ ॥</s-l></s-lg><s-lg><s-l>स तु तं ब्राह्मणो भूत्वा तस्य दुःखेन दुःखितः ।</s-l><s-l>उत्तङ्कमब्रवीत्तात नैतच्छक्यं त्वयेति वै ॥ २८ ॥</s-l></s-lg><s-lg><s-l>इतो हि नागलोको वै योजनानि सहस्रशः ।</s-l><s-l>न दण्डकाष्ठसाध्यं च मन्ये कार्यमिदं तव ॥ २९ ॥</s-l></s-lg><s-lg><s-l> उत्तङ्क उवाच ।</s-l><s-l>नागलोके यदि ब्रह्मन्न शक्ये कुण्डले मया ।</s-l><s-l>प्राप्तुं प्राणान्विमोक्ष्यामि पश्यतस्ते द्विजोत्तम ॥ ३० ॥</s-l></s-lg><s-lg><s-l>यदा स नाशकत्तस्य निश्चयं कर्तुमन्यथा ।</s-l><s-l>वज्रपाणिस्तदा दण्डं वज्रास्त्रेण युयोज ह ॥ ३१ ॥</s-l></s-lg><s-lg><s-l>ततो वज्रप्रहारैस्तैर्दार्यमाणा वसुंधरा ।</s-l><s-l>नागलोकस्य पन्थानमकरोज्जनमेजय ॥ ३२ ॥</s-l></s-lg><s-lg><s-l>स तेन मार्गेण तदा नागलोकं विवेश ह ।</s-l><s-l>ददर्श नागलोकं च योजनानि सहस्रशः ॥ ३३ ॥</s-l></s-lg><s-lg><s-l>प्राकारनिचयैर्दिव्यैर्मणिमुक्ताभ्यलंकृतैः ।</s-l><s-l>उपपन्नं महाभाग शातकुम्भमयैस्तथा ॥ ३४ ॥</s-l></s-lg><s-lg><s-l>वापीः स्फटिकसोपाना नदीश्च विमलोदकाः ।</s-l><s-l>ददर्श वृक्षांश्च बहून्नानाद्विजगणायुतान् ॥ ३५ ॥</s-l></s-lg><s-lg><s-l>तस्य लोकस्य च द्वारं ददर्श स भृगूद्वहः ।</s-l><s-l>पञ्चयोजनविस्तारमायतं शतयोजनम् ॥ ३६ ॥</s-l></s-lg><s-lg><s-l>नागलोकमुत्तङ्कस्तु प्रेक्ष्य दीनोऽभवत्तदा ।</s-l><s-l>निराशश्चाभवत्तात कुण्डलाहरणे पुनः ॥ ३७ ॥</s-l></s-lg><s-lg><s-l>तत्र प्रोवाच तुरगस्तं कृष्णश्वेतवालधिः ।</s-l><s-l>ताम्रास्यनेत्रः कौरव्य प्रज्वलन्निव तेजसा ॥ ३८ ॥</s-l></s-lg><s-lg><s-l>धमस्वापानमेतन्मे ततस्त्वं विप्र लप्स्यसे ।</s-l><s-l>ऐरावतसुतेनेह तवानीते हि कुण्डले ॥ ३९ ॥</s-l></s-lg><s-lg><s-l>मा जुगुप्सां कृथाः पुत्र त्वमत्रार्थे कथंचन ।</s-l><s-l>त्वयैतद्धि समाचीर्णं गौतमस्याश्रमे तदा ॥ ४० ॥</s-l></s-lg><s-lg><s-l> उत्तङ्क उवाच ।</s-l><s-l>कथं भवन्तं जानीयामुपाध्यायाश्रमं प्रति ।</s-l><s-l>यन्मया चीर्णपूर्वं च श्रोतुमिच्छामि तद्ध्यहम् ॥ ४१ ॥</s-l></s-lg><s-lg><s-l> अश्व उवाच ।</s-l><s-l>गुरोर्गुरुं मां जानीहि ज्वलितं जातवेदसम् ।</s-l><s-l>त्वया ह्यहं सदा वत्स गुरोरर्थेऽभिपूजितः ॥ ४२ ॥</s-l></s-lg><s-lg><s-l>सततं पूजितो विप्र शुचिना भृगुनन्दन ।</s-l><s-l>तस्माच्छ्रेयो विधास्यामि तवैवं कुरु मा चिरम् ॥ ४३ ॥</s-l></s-lg><s-lg><s-l>इत्युक्तः स तथाकार्षीदुत्तङ्कश्चित्रभानुना ।</s-l><s-l>घृतार्चिः प्रीतिमांश्चापि प्रजज्वाल दिधक्षया ॥ ४४ ॥</s-l></s-lg><s-lg><s-l>ततोऽस्य रोमकूपेभ्यो ध्मायमानस्य भारत ।</s-l><s-l>घनः प्रादुरभूद्धूमो नागलोकभयावहः ॥ ४५ ॥</s-l></s-lg><s-lg><s-l>तेन धूमेन सहसा वर्धमानेन भारत ।</s-l><s-l>नागलोके महाराज न प्रज्ञायत किंचन ॥ ४६ ॥</s-l></s-lg><s-lg><s-l>हाहाकृतमभूत्सर्वमैरावतनिवेशनम् ।</s-l><s-l>वासुकिप्रमुखानां च नागानां जनमेजय ॥ ४७ ॥</s-l></s-lg><s-lg><s-l>न प्रकाशन्त वेश्मानि धूमरुद्धानि भारत ।</s-l><s-l>नीहारसंवृतानीव वनानि गिरयस्तथा ॥ ४८ ॥</s-l></s-lg><s-lg><s-l>ते धूमरक्तनयना वह्नितेजोभितापिताः ।</s-l><s-l>आजग्मुर्निश्चयं ज्ञातुं भार्गवस्यातितेजसः ॥ ४९ ॥</s-l></s-lg><s-lg><s-l>श्रुत्वा च निश्चयं तस्य महर्षेस्तिग्मतेजसः ।</s-l><s-l>संभ्रान्तमनसः सर्वे पूजां चक्रुर्यथाविधि ॥ ५० ॥</s-l></s-lg><s-lg><s-l>सर्वे प्राञ्जलयो नागा वृद्धबालपुरोगमाः ।</s-l><s-l>शिरोभिः प्रणिपत्योचुः प्रसीद भगवन्निति ॥ ५१ ॥</s-l></s-lg><s-lg><s-l>प्रसाद्य ब्राह्मणं ते तु पाद्यमर्घ्यं निवेद्य च ।</s-l><s-l>प्रायच्छन्कुण्डले दिव्ये पन्नगाः परमार्चिते ॥ ५२ ॥</s-l></s-lg><s-lg><s-l>ततः संपूजितो नागैस्तत्रोत्तङ्कः प्रतापवान् ।</s-l><s-l>अग्निं प्रदक्षिणं कृत्वा जगाम गुरुसद्म तत् ॥ ५३ ॥</s-l></s-lg><s-lg><s-l>स गत्वा त्वरितो राजन्गौतमस्य निवेशनम् ।</s-l><s-l>प्रायच्छत्कुण्डले दिव्ये गुरुपत्न्यै तदानघ ॥ ५४ ॥</s-l></s-lg><s-lg><s-l>एवं महात्मना तेन त्रीँल्लोकाञ्जनमेजय ।</s-l><s-l>परिक्रम्याहृते दिव्ये ततस्ते मणिकुण्डले ॥ ५५ ॥</s-l></s-lg><s-lg><s-l>एवंप्रभावः स मुनिरुत्तङ्को भरतर्षभ ।</s-l><s-l>परेण तपसा युक्तो यन्मां त्वं परिपृच्छसि ॥ ५६ ॥</s-l></s-lg>