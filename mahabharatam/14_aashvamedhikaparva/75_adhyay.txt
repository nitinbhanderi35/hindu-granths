<s-lg><s-l> वैशंपायन उवाच ।</s-l><s-l>एवं त्रिरात्रमभवत्तद्युद्धं भरतर्षभ ।</s-l><s-l>अर्जुनस्य नरेन्द्रेण वृत्रेणेव शतक्रतोः ॥ १ ॥</s-l></s-lg><s-lg><s-l>ततश्चतुर्थे दिवसे वज्रदत्तो महाबलः ।</s-l><s-l>जहास सस्वनं हासं वाक्यं चेदमथाब्रवीत् ॥ २ ॥</s-l></s-lg><s-lg><s-l>अर्जुनार्जुन तिष्ठस्व न मे जीवन्विमोक्ष्यसे ।</s-l><s-l>त्वां निहत्य करिष्यामि पितुस्तोयं यथाविधि ॥ ३ ॥</s-l></s-lg><s-lg><s-l>त्वया वृद्धो मम पिता भगदत्तः पितुः सखा ।</s-l><s-l>हतो वृद्धोऽपचायित्वाच्छिशुं मामद्य योधय ॥ ४ ॥</s-l></s-lg><s-lg><s-l>इत्येवमुक्त्वा संक्रुद्धो वज्रदत्तो नराधिपः ।</s-l><s-l>प्रेषयामास कौरव्य वारणं पाण्डवं प्रति ॥ ५ ॥</s-l></s-lg><s-lg><s-l>संप्रेष्यमाणो नागेन्द्रो वज्रदत्तेन धीमता ।</s-l><s-l>उत्पतिष्यन्निवाकाशमभिदुद्राव पाण्डवम् ॥ ६ ॥</s-l></s-lg><s-lg><s-l>अग्रहस्तप्रमुक्तेन शीकरेण स फल्गुनम् ।</s-l><s-l>समुक्षत महाराज शैलं नील इवाम्बुदः ॥ ७ ॥</s-l></s-lg><s-lg><s-l>स तेन प्रेषितो राज्ञा मेघवन्निनदन्मुहुः ।</s-l><s-l>मुखाडम्बरघोषेण समाद्रवत फल्गुनम् ॥ ८ ॥</s-l></s-lg><s-lg><s-l>स नृत्यन्निव नागेन्द्रो वज्रदत्तप्रचोदितः ।</s-l><s-l>आससाद द्रुतं राजन्कौरवाणां महारथम् ॥ ९ ॥</s-l></s-lg><s-lg><s-l>तमापतन्तं संप्रेक्ष्य वज्रदत्तस्य वारणम् ।</s-l><s-l>गाण्डीवमाश्रित्य बली न व्यकम्पत शत्रुहा ॥ १० ॥</s-l></s-lg><s-lg><s-l>चुक्रोध बलवच्चापि पाण्डवस्तस्य भूपतेः ।</s-l><s-l>कार्यविघ्नमनुस्मृत्य पूर्ववैरं च भारत ॥ ११ ॥</s-l></s-lg><s-lg><s-l>ततस्तं वारणं क्रुद्धः शरजालेन पाण्डवः ।</s-l><s-l>निवारयामास तदा वेलेव मकरालयम् ॥ १२ ॥</s-l></s-lg><s-lg><s-l>स नागप्रवरो वीर्यादर्जुनेन निवारितः ।</s-l><s-l>तस्थौ शरैर्वितुन्नाङ्गः श्वाविच्छललितो यथा ॥ १३ ॥</s-l></s-lg><s-lg><s-l>निवारितं गजं दृष्ट्वा भगदत्तात्मजो नृपः ।</s-l><s-l>उत्ससर्ज शितान्बाणानर्जुने क्रोधमूर्छितः ॥ १४ ॥</s-l></s-lg><s-lg><s-l>अर्जुनस्तु महाराज शरैः शरविघातिभिः ।</s-l><s-l>वारयामास तानस्तांस्तदद्भुतमिवाभवत् ॥ १५ ॥</s-l></s-lg><s-lg><s-l>ततः पुनरतिक्रुद्धो राजा प्राग्ज्योतिषाधिपः ।</s-l><s-l>प्रेषयामास नागेन्द्रं बलवच्छ्वसनोपमम् ॥ १६ ॥</s-l></s-lg><s-lg><s-l>तमापतन्तं संप्रेक्ष्य बलवान्पाकशासनिः ।</s-l><s-l>नाराचमग्निसंकाशं प्राहिणोद्वारणं प्रति ॥ १७ ॥</s-l></s-lg><s-lg><s-l>स तेन वारणो राजन्मर्मण्यभिहतो भृशम् ।</s-l><s-l>पपात सहसा भूमौ वज्ररुग्ण इवाचलः ॥ १८ ॥</s-l></s-lg><s-lg><s-l>स पतञ्शुशुभे नागो धनंजयशराहतः ।</s-l><s-l>विशन्निव महाशैलो महीं वज्रप्रपीडितः ॥ १९ ॥</s-l></s-lg><s-lg><s-l>तस्मिन्निपतिते नागे वज्रदत्तस्य पाण्डवः ।</s-l><s-l>तं न भेतव्यमित्याह ततो भूमिगतं नृपम् ॥ २० ॥</s-l></s-lg><s-lg><s-l>अब्रवीद्धि महातेजाः प्रस्थितं मां युधिष्ठिरः ।</s-l><s-l>राजानस्ते न हन्तव्या धनंजय कथंचन ॥ २१ ॥</s-l></s-lg><s-lg><s-l>सर्वमेतन्नरव्याघ्र भवत्वेतावता कृतम् ।</s-l><s-l>योधाश्चापि न हन्तव्या धनंजय रणे त्वया ॥ २२ ॥</s-l></s-lg><s-lg><s-l>वक्तव्याश्चापि राजानः सर्वैः सह सुहृज्जनैः ।</s-l><s-l>युधिष्ठिरस्याश्वमेधो भवद्भिरनुभूयताम् ॥ २३ ॥</s-l></s-lg><s-lg><s-l>इति भ्रातृवचः श्रुत्वा न हन्मि त्वां जनाधिप ।</s-l><s-l>उत्तिष्ठ न भयं तेऽस्ति स्वस्तिमान्गच्छ पार्थिव ॥ २४ ॥</s-l></s-lg><s-lg><s-l>आगच्छेथा महाराज परां चैत्रीमुपस्थिताम् ।</s-l><s-l>तदाश्वमेधो भविता धर्मराजस्य धीमतः ॥ २५ ॥</s-l></s-lg><s-lg><s-l>एवमुक्तः स राजा तु भगदत्तात्मजस्तदा ।</s-l><s-l>तथेत्येवाब्रवीद्वाक्यं पाण्डवेनाभिनिर्जितः ॥ २६ ॥</s-l></s-lg>