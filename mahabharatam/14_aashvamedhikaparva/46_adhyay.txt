<s-lg><s-l> ब्रह्मोवाच ।</s-l><s-l>एवमेतेन मार्गेण पूर्वोक्तेन यथाविधि ।</s-l><s-l>अधीतवान्यथाशक्ति तथैव ब्रह्मचर्यवान् ॥ १ ॥</s-l></s-lg><s-lg><s-l>स्वधर्मनिरतो विद्वान्सर्वेन्द्रिययतो मुनिः ।</s-l><s-l>गुरोः प्रियहिते युक्तः सत्यधर्मपरः शुचिः ॥ २ ॥</s-l></s-lg><s-lg><s-l>गुरुणा समनुज्ञातो भुञ्जीतान्नमकुत्सयन् ।</s-l><s-l>हविष्यभैक्ष्यभुक्चापि स्थानासनविहारवान् ॥ ३ ॥</s-l></s-lg><s-lg><s-l>द्विकालमग्निं जुह्वानः शुचिर्भूत्वा समाहितः ।</s-l><s-l>धारयीत सदा दण्डं बैल्वं पालाशमेव वा ॥ ४ ॥</s-l></s-lg><s-lg><s-l>क्षौमं कार्पासिकं वापि मृगाजिनमथापि वा ।</s-l><s-l>सर्वं काषायरक्तं स्याद्वासो वापि द्विजस्य ह ॥ ५ ॥</s-l></s-lg><s-lg><s-l>मेखला च भवेन्मौञ्जी जटी नित्योदकस्तथा ।</s-l><s-l>यज्ञोपवीती स्वाध्यायी अलुप्तनियतव्रतः ॥ ६ ॥</s-l></s-lg><s-lg><s-l>पूताभिश्च तथैवाद्भिः सदा दैवततर्पणम् ।</s-l><s-l>भावेन नियतः कुर्वन्ब्रह्मचारी प्रशस्यते ॥ ७ ॥</s-l></s-lg><s-lg><s-l>एवं युक्तो जयेत्स्वर्गमूर्ध्वरेताः समाहितः ।</s-l><s-l>न संसरति जातीषु परमं स्थानमाश्रितः ॥ ८ ॥</s-l></s-lg><s-lg><s-l>संस्कृतः सर्वसंस्कारैस्तथैव ब्रह्मचर्यवान् ।</s-l><s-l>ग्रामान्निष्क्रम्य चारण्यं मुनिः प्रव्रजितो वसेत् ॥ ९ ॥</s-l></s-lg><s-lg><s-l>चर्मवल्कलसंवीतः स्वयं प्रातरुपस्पृशेत् ।</s-l><s-l>अरण्यगोचरो नित्यं न ग्रामं प्रविशेत्पुनः ॥ १० ॥</s-l></s-lg><s-lg><s-l>अर्चयन्नतिथीन्काले दद्याच्चापि प्रतिश्रयम् ।</s-l><s-l>फलपत्रावरैर्मूलैः श्यामाकेन च वर्तयन् ॥ ११ ॥</s-l></s-lg><s-lg><s-l>प्रवृत्तमुदकं वायुं सर्वं वानेयमा तृणात् ।</s-l><s-l>प्राश्नीयादानुपूर्व्येण यथादीक्षमतन्द्रितः ॥ १२ ॥</s-l></s-lg><s-lg><s-l>आमूलफलभिक्षाभिरर्चेदतिथिमागतम् ।</s-l><s-l>यद्भक्षः स्यात्ततो दद्याद्भिक्षां नित्यमतन्द्रितः ॥ १३ ॥</s-l></s-lg><s-lg><s-l>देवतातिथिपूर्वं च सदा भुञ्जीत वाग्यतः ।</s-l><s-l>अस्कन्दितमनाश्चैव लघ्वाशी देवताश्रयः ॥ १४ ॥</s-l></s-lg><s-lg><s-l>दान्तो मैत्रः क्षमायुक्तः केशश्मश्रु च धारयन् ।</s-l><s-l>जुह्वन्स्वाध्यायशीलश्च सत्यधर्मपरायणः ॥ १५ ॥</s-l></s-lg><s-lg><s-l>त्यक्तदेहः सदा दक्षो वननित्यः समाहितः ।</s-l><s-l>एवं युक्तो जयेत्स्वर्गं वानप्रस्थो जितेन्द्रियः ॥ १६ ॥</s-l></s-lg><s-lg><s-l>गृहस्थो ब्रह्मचारी च वानप्रस्थोऽथ वा पुनः ।</s-l><s-l>य इच्छेन्मोक्षमास्थातुमुत्तमां वृत्तिमाश्रयेत् ॥ १७ ॥</s-l></s-lg><s-lg><s-l>अभयं सर्वभूतेभ्यो दत्त्वा नैष्कर्म्यमाचरेत् ।</s-l><s-l>सर्वभूतहितो मैत्रः सर्वेन्द्रिययतो मुनिः ॥ १८ ॥</s-l></s-lg><s-lg><s-l>अयाचितमसंकॢप्तमुपपन्नं यदृच्छया ।</s-l><s-l>जोषयेत सदा भोज्यं ग्रासमागतमस्पृहः ॥ १९ ॥</s-l></s-lg><s-lg><s-l>यात्रामात्रं च भुञ्जीत केवलं प्राणयात्रिकम् ।</s-l><s-l>धर्मलब्धं तथाश्नीयान्न काममनुवर्तयेत् ॥ २० ॥</s-l></s-lg><s-lg><s-l>ग्रासादाच्छादनाच्चान्यन्न गृह्णीयात्कथंचन ।</s-l><s-l>यावदाहारयेत्तावत्प्रतिगृह्णीत नान्यथा ॥ २१ ॥</s-l></s-lg><s-lg><s-l>परेभ्यो न प्रतिग्राह्यं न च देयं कदाचन ।</s-l><s-l>दैन्यभावाच्च भूतानां संविभज्य सदा बुधः ॥ २२ ॥</s-l></s-lg><s-lg><s-l>नाददीत परस्वानि न गृह्णीयादयाचितम् ।</s-l><s-l>न किंचिद्विषयं भुक्त्वा स्पृहयेत्तस्य वै पुनः ॥ २३ ॥</s-l></s-lg><s-lg><s-l>मृदमापस्तथाश्मानं पत्रपुष्पफलानि च ।</s-l><s-l>असंवृतानि गृह्णीयात्प्रवृत्तानीह कार्यवान् ॥ २४ ॥</s-l></s-lg><s-lg><s-l>न शिल्पजीविकां जीवेद्द्विरन्नं नोत कामयेत् ।</s-l><s-l>न द्वेष्टा नोपदेष्टा च भवेत निरुपस्कृतः ।</s-l><s-l>श्रद्धापूतानि भुञ्जीत निमित्तानि विवर्जयेत् ॥ २५ ॥</s-l></s-lg><s-lg><s-l>मुधावृत्तिरसक्तश्च सर्वभूतैरसंविदम् ।</s-l><s-l>कृत्वा वह्निं चरेद्भैक्ष्यं विधूमे भुक्तवज्जने ॥ २६ ॥</s-l></s-lg><s-lg><s-l>वृत्ते शरावसंपाते भैक्ष्यं लिप्सेत मोक्षवित् ।</s-l><s-l>लाभे न च प्रहृष्येत नालाभे विमना भवेत् ॥ २७ ॥</s-l></s-lg><s-lg><s-l>मात्राशी कालमाकाङ्क्षंश्चरेद्भैक्ष्यं समाहितः ।</s-l><s-l>लाभं साधारणं नेच्छेन्न भुञ्जीताभिपूजितः ।</s-l><s-l>अभिपूजितलाभाद्धि विजुगुप्सेत भिक्षुकः ॥ २८ ॥</s-l></s-lg><s-lg><s-l>शुक्तान्यम्लानि तिक्तानि कषायकटुकानि च ।</s-l><s-l>नास्वादयीत भुञ्जानो रसांश्च मधुरांस्तथा ।</s-l><s-l>यात्रामात्रं च भुञ्जीत केवलं प्राणयात्रिकम् ॥ २९ ॥</s-l></s-lg><s-lg><s-l>असंरोधेन भूतानां वृत्तिं लिप्सेत मोक्षवित् ।</s-l><s-l>न चान्यमनुभिक्षेत भिक्षमाणः कथंचन ॥ ३० ॥</s-l></s-lg><s-lg><s-l>न संनिकाशयेद्धर्मं विविक्ते विरजाश्चरेत् ।</s-l><s-l>शून्यागारमरण्यं वा वृक्षमूलं नदीं तथा ।</s-l><s-l>प्रतिश्रयार्थं सेवेत पार्वतीं वा पुनर्गुहाम् ॥ ३१ ॥</s-l></s-lg><s-lg><s-l>ग्रामैकरात्रिको ग्रीष्मे वर्षास्वेकत्र वा वसेत् ।</s-l><s-l>अध्वा सूर्येण निर्दिष्टः कीटवच्च चरेन्महीम् ॥ ३२ ॥</s-l></s-lg><s-lg><s-l>दयार्थं चैव भूतानां समीक्ष्य पृथिवीं चरेत् ।</s-l><s-l>संचयांश्च न कुर्वीत स्नेहवासं च वर्जयेत् ॥ ३३ ॥</s-l></s-lg><s-lg><s-l>पूतेन चाम्भसा नित्यं कार्यं कुर्वीत मोक्षवित् ।</s-l><s-l>उपस्पृशेदुद्धृताभिरद्भिश्च पुरुषः सदा ॥ ३४ ॥</s-l></s-lg><s-lg><s-l>अहिंसा ब्रह्मचर्यं च सत्यमार्जवमेव च ।</s-l><s-l>अक्रोधश्चानसूया च दमो नित्यमपैशुनम् ॥ ३५ ॥</s-l></s-lg><s-lg><s-l>अष्टास्वेतेषु युक्तः स्याद्व्रतेषु नियतेन्द्रियः ।</s-l><s-l>अपापमशठं वृत्तमजिह्मं नित्यमाचरेत् ॥ ३६ ॥</s-l></s-lg><s-lg><s-l>आशीर्युक्तानि कर्माणि हिंसायुक्तानि यानि च ।</s-l><s-l>लोकसंग्रहधर्मं च नैव कुर्यान्न कारयेत् ॥ ३७ ॥</s-l></s-lg><s-lg><s-l>सर्वभावानतिक्रम्य लघुमात्रः परिव्रजेत् ।</s-l><s-l>समः सर्वेषु भूतेषु स्थावरेषु चरेषु च ॥ ३८ ॥</s-l></s-lg><s-lg><s-l>परं नोद्वेजयेत्कंचिन्न च कस्यचिदुद्विजेत् ।</s-l><s-l>विश्वास्यः सर्वभूतानामग्र्यो मोक्षविदुच्यते ॥ ३९ ॥</s-l></s-lg><s-lg><s-l>अनागतं च न ध्यायेन्नातीतमनुचिन्तयेत् ।</s-l><s-l>वर्तमानमुपेक्षेत कालाकाङ्क्षी समाहितः ॥ ४० ॥</s-l></s-lg><s-lg><s-l>न चक्षुषा न मनसा न वाचा दूषयेत्क्वचित् ।</s-l><s-l>न प्रत्यक्षं परोक्षं वा किंचिद्दुष्टं समाचरेत् ॥ ४१ ॥</s-l></s-lg><s-lg><s-l>इन्द्रियाण्युपसंहृत्य कूर्मोऽङ्गानीव सर्वशः ।</s-l><s-l>क्षीणेन्द्रियमनोबुद्धिर्निरीक्षेत निरिन्द्रियः ॥ ४२ ॥</s-l></s-lg><s-lg><s-l>निर्द्वंद्वो निर्नमस्कारो निःस्वाहाकार एव च ।</s-l><s-l>निर्ममो निरहंकारो निर्योगक्षेम एव च ॥ ४३ ॥</s-l></s-lg><s-lg><s-l>निराशीः सर्वभूतेषु निरासङ्गो निराश्रयः ।</s-l><s-l>सर्वज्ञः सर्वतो मुक्तो मुच्यते नात्र संशयः ॥ ४४ ॥</s-l></s-lg><s-lg><s-l>अपाणिपादपृष्ठं तमशिरस्कमनूदरम् ।</s-l><s-l>प्रहीणगुणकर्माणं केवलं विमलं स्थिरम् ॥ ४५ ॥</s-l></s-lg><s-lg><s-l>अगन्धरसमस्पर्शमरूपाशब्दमेव च ।</s-l><s-l>अत्वगस्थ्यथ वामज्जममांसमपि चैव ह ॥ ४६ ॥</s-l></s-lg><s-lg><s-l>निश्चिन्तमव्ययं नित्यं हृदिस्थमपि नित्यदा ।</s-l><s-l>सर्वभूतस्थमात्मानं ये पश्यन्ति न ते मृताः ॥ ४७ ॥</s-l></s-lg><s-lg><s-l>न तत्र क्रमते बुद्धिर्नेन्द्रियाणि न देवताः ।</s-l><s-l>वेदा यज्ञाश्च लोकाश्च न तपो न पराक्रमः ।</s-l><s-l>यत्र ज्ञानवतां प्राप्तिरलिङ्गग्रहणा स्मृता ॥ ४८ ॥</s-l></s-lg><s-lg><s-l>तस्मादलिङ्गो धर्मज्ञो धर्मव्रतमनुव्रतः ।</s-l><s-l>गूढधर्माश्रितो विद्वानज्ञातचरितं चरेत् ॥ ४९ ॥</s-l></s-lg><s-lg><s-l>अमूढो मूढरूपेण चरेद्धर्ममदूषयन् ।</s-l><s-l>यथैनमवमन्येरन्परे सततमेव हि ॥ ५० ॥</s-l></s-lg><s-lg><s-l>तथावृत्तश्चरेद्धर्मं सतां वर्त्माविदूषयन् ।</s-l><s-l>यो ह्येवं वृत्तसंपन्नः स मुनिः श्रेष्ठ उच्यते ॥ ५१ ॥</s-l></s-lg><s-lg><s-l>इन्द्रियाणीन्द्रियार्थांश्च महाभूतानि पञ्च च ।</s-l><s-l>मनोबुद्धिरथात्मानमव्यक्तं पुरुषं तथा ॥ ५२ ॥</s-l></s-lg><s-lg><s-l>सर्वमेतत्प्रसंख्याय सम्यक्संत्यज्य निर्मलः ।</s-l><s-l>ततः स्वर्गमवाप्नोति विमुक्तः सर्वबन्धनैः ॥ ५३ ॥</s-l></s-lg><s-lg><s-l>एतदेवान्तवेलायां परिसंख्याय तत्त्ववित् ।</s-l><s-l>ध्यायेदेकान्तमास्थाय मुच्यतेऽथ निराश्रयः ॥ ५४ ॥</s-l></s-lg><s-lg><s-l>निर्मुक्तः सर्वसङ्गेभ्यो वायुराकाशगो यथा ।</s-l><s-l>क्षीणकोशो निरातङ्कः प्राप्नोति परमं पदम् ॥ ५५ ॥</s-l></s-lg>