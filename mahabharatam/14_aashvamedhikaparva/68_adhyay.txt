<s-lg><s-l> वैशंपायन उवाच ।</s-l><s-l>सैवं विलप्य करुणं सोन्मादेव तपस्विनी ।</s-l><s-l>उत्तरा न्यपतद्भूमौ कृपणा पुत्रगृद्धिनी ॥ १ ॥</s-l></s-lg><s-lg><s-l>तां तु दृष्ट्वा निपतितां हतबन्धुपरिच्छदाम् ।</s-l><s-l>चुक्रोश कुन्ती दुःखार्ता सर्वाश्च भरतस्त्रियः ॥ २ ॥</s-l></s-lg><s-lg><s-l>मुहूर्तमिव तद्राजन्पाण्डवानां निवेशनम् ।</s-l><s-l>अप्रेक्षणीयमभवदार्तस्वरनिनादितम् ॥ ३ ॥</s-l></s-lg><s-lg><s-l>सा मुहूर्तं च राजेन्द्र पुत्रशोकाभिपीडिता ।</s-l><s-l>कश्मलाभिहता वीर वैराटी त्वभवत्तदा ॥ ४ ॥</s-l></s-lg><s-lg><s-l>प्रतिलभ्य तु सा संज्ञामुत्तरा भरतर्षभ ।</s-l><s-l>अङ्कमारोप्य तं पुत्रमिदं वचनमब्रवीत् ॥ ५ ॥</s-l></s-lg><s-lg><s-l>धर्मज्ञस्य सुतः संस्त्वमधर्ममवबुध्यसे ।</s-l><s-l>यस्त्वं वृष्णिप्रवीरस्य कुरुषे नाभिवादनम् ॥ ६ ॥</s-l></s-lg><s-lg><s-l>पुत्र गत्वा मम वचो ब्रूयास्त्वं पितरं तव ।</s-l><s-l>दुर्मरं प्राणिनां वीर काले प्राप्ते कथंचन ॥ ७ ॥</s-l></s-lg><s-lg><s-l>याहं त्वया विहीनाद्य पत्या पुत्रेण चैव ह ।</s-l><s-l>मर्तव्ये सति जीवामि हतस्वस्तिरकिंचना ॥ ८ ॥</s-l></s-lg><s-lg><s-l>अथ वा धर्मराज्ञाहमनुज्ञाता महाभुज ।</s-l><s-l>भक्षयिष्ये विषं तीक्ष्णं प्रवेक्ष्ये वा हुताशनम् ॥ ९ ॥</s-l></s-lg><s-lg><s-l>अथ वा दुर्मरं तात यदिदं मे सहस्रधा ।</s-l><s-l>पतिपुत्रविहीनाया हृदयं न विदीर्यते ॥ १० ॥</s-l></s-lg><s-lg><s-l>उत्तिष्ठ पुत्र पश्येमां दुःखितां प्रपितामहीम् ।</s-l><s-l>आर्तामुपप्लुतां दीनां निमग्नां शोकसागरे ॥ ११ ॥</s-l></s-lg><s-lg><s-l>आर्यां च पश्य पाञ्चालीं सात्वतीं च तपस्विनीम् ।</s-l><s-l>मां च पश्य सुदुःखार्तां व्याधविद्धां मृगीमिव ॥ १२ ॥</s-l></s-lg><s-lg><s-l>उत्तिष्ठ पश्य वदनं लोकनाथस्य धीमतः ।</s-l><s-l>पुण्डरीकपलाशाक्षं पुरेव चपलेक्षणम् ॥ १३ ॥</s-l></s-lg><s-lg><s-l>एवं विप्रलपन्तीं तु दृष्ट्वा निपतितां पुनः ।</s-l><s-l>उत्तरां ताः स्त्रियः सर्वाः पुनरुत्थापयन्त्युत ॥ १४ ॥</s-l></s-lg><s-lg><s-l>उत्थाय तु पुनर्धैर्यात्तदा मत्स्यपतेः सुता ।</s-l><s-l>प्राञ्जलिः पुण्डरीकाक्षं भूमावेवाभ्यवादयत् ॥ १५ ॥</s-l></s-lg><s-lg><s-l>श्रुत्वा स तस्या विपुलं विलापं पुरुषर्षभः ।</s-l><s-l>उपस्पृश्य ततः कृष्णो ब्रह्मास्त्रं संजहार तत् ॥ १६ ॥</s-l></s-lg><s-lg><s-l>प्रतिजज्ञे च दाशार्हस्तस्य जीवितमच्युतः ।</s-l><s-l>अब्रवीच्च विशुद्धात्मा सर्वं विश्रावयञ्जगत् ॥ १७ ॥</s-l></s-lg><s-lg><s-l>न ब्रवीम्युत्तरे मिथ्या सत्यमेतद्भविष्यति ।</s-l><s-l>एष संजीवयाम्येनं पश्यतां सर्वदेहिनाम् ॥ १८ ॥</s-l></s-lg><s-lg><s-l>नोक्तपूर्वं मया मिथ्या स्वैरेष्वपि कदाचन ।</s-l><s-l>न च युद्धे परावृत्तस्तथा संजीवतामयम् ॥ १९ ॥</s-l></s-lg><s-lg><s-l>यथा मे दयितो धर्मो ब्राह्मणाश्च विशेषतः ।</s-l><s-l>अभिमन्योः सुतो जातो मृतो जीवत्वयं तथा ॥ २० ॥</s-l></s-lg><s-lg><s-l>यथाहं नाभिजानामि विजयेन कदाचन ।</s-l><s-l>विरोधं तेन सत्येन मृतो जीवत्वयं शिशुः ॥ २१ ॥</s-l></s-lg><s-lg><s-l>यथा सत्यं च धर्मश्च मयि नित्यं प्रतिष्ठितौ ।</s-l><s-l>तथा मृतः शिशुरयं जीवतामभिमन्युजः ॥ २२ ॥</s-l></s-lg><s-lg><s-l>यथा कंसश्च केशी च धर्मेण निहतौ मया ।</s-l><s-l>तेन सत्येन बालोऽयं पुनरुज्जीवतामिह ॥ २३ ॥</s-l></s-lg><s-lg><s-l>इत्युक्तो वासुदेवेन स बालो भरतर्षभ ।</s-l><s-l>शनैः शनैर्महाराज प्रास्पन्दत सचेतनः ॥ २४ ॥</s-l></s-lg>