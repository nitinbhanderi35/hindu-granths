<s-lg><s-l> ब्रह्मोवाच ।</s-l><s-l>भूतानामथ पञ्चानां यथैषामीश्वरं मनः ।</s-l><s-l>नियमे च विसर्गे च भूतात्मा मन एव च ॥ १ ॥</s-l></s-lg><s-lg><s-l>अधिष्ठाता मनो नित्यं भूतानां महतां तथा ।</s-l><s-l>बुद्धिरैश्वर्यमाचष्टे क्षेत्रज्ञः सर्व उच्यते ॥ २ ॥</s-l></s-lg><s-lg><s-l>इन्द्रियाणि मनो युङ्क्ते सदश्वानिव सारथिः ।</s-l><s-l>इन्द्रियाणि मनो बुद्धिं क्षेत्रज्ञो युञ्जते सदा ॥ ३ ॥</s-l></s-lg><s-lg><s-l>महाभूतसमायुक्तं बुद्धिसंयमनं रथम् ।</s-l><s-l>तमारुह्य स भूतात्मा समन्तात्परिधावति ॥ ४ ॥</s-l></s-lg><s-lg><s-l>इन्द्रियग्रामसंयुक्तो मनःसारथिरेव च ।</s-l><s-l>बुद्धिसंयमनो नित्यं महान्ब्रह्ममयो रथः ॥ ५ ॥</s-l></s-lg><s-lg><s-l>एवं यो वेत्ति विद्वान्वै सदा ब्रह्ममयं रथम् ।</s-l><s-l>स धीरः सर्वलोकेषु न मोहमधिगच्छति ॥ ६ ॥</s-l></s-lg><s-lg><s-l>अव्यक्तादि विशेषान्तं त्रसस्थावरसंकुलम् ।</s-l><s-l>चन्द्रसूर्यप्रभालोकं ग्रहनक्षत्रमण्डितम् ॥ ७ ॥</s-l></s-lg><s-lg><s-l>नदीपर्वतजालैश्च सर्वतः परिभूषितम् ।</s-l><s-l>विविधाभिस्तथाद्भिश्च सततं समलंकृतम् ॥ ८ ॥</s-l></s-lg><s-lg><s-l>आजीवः सर्वभूतानां सर्वप्राणभृतां गतिः ।</s-l><s-l>एतद्ब्रह्मवनं नित्यं यस्मिंश्चरति क्षेत्रवित् ॥ ९ ॥</s-l></s-lg><s-lg><s-l>लोकेऽस्मिन्यानि भूतानि स्थावराणि चराणि च ।</s-l><s-l>तान्येवाग्रे प्रलीयन्ते पश्चाद्भूतकृता गुणाः ।</s-l><s-l>गुणेभ्यः पञ्चभूतानि एष भूतसमुच्छ्रयः ॥ १० ॥</s-l></s-lg><s-lg><s-l>देवा मनुष्या गन्धर्वाः पिशाचासुरराक्षसाः ।</s-l><s-l>सर्वे स्वभावतः सृष्टा न क्रियाभ्यो न कारणात् ॥ ११ ॥</s-l></s-lg><s-lg><s-l>एते विश्वकृतो विप्रा जायन्ते ह पुनः पुनः ।</s-l><s-l>तेभ्यः प्रसूतास्तेष्वेव महाभूतेषु पञ्चसु ।</s-l><s-l>प्रलीयन्ते यथाकालमूर्मयः सागरे यथा ॥ १२ ॥</s-l></s-lg><s-lg><s-l>विश्वसृग्भ्यस्तु भूतेभ्यो महाभूतानि गच्छति ।</s-l><s-l>भूतेभ्यश्चापि पञ्चभ्यो मुक्तो गच्छेत्प्रजापतिम् ॥ १३ ॥</s-l></s-lg><s-lg><s-l>प्रजापतिरिदं सर्वं तपसैवासृजत्प्रभुः ।</s-l><s-l>तथैव वेदानृषयस्तपसा प्रतिपेदिरे ॥ १४ ॥</s-l></s-lg><s-lg><s-l>तपसश्चानुपूर्व्येण फलमूलाशिनस्तथा ।</s-l><s-l>त्रैलोक्यं तपसा सिद्धाः पश्यन्तीह समाहिताः ॥ १५ ॥</s-l></s-lg><s-lg><s-l>ओषधान्यगदादीनी नानाविद्याश्च सर्वशः ।</s-l><s-l>तपसैव प्रसिध्यन्ति तपोमूलं हि साधनम् ॥ १६ ॥</s-l></s-lg><s-lg><s-l>यद्दुरापं दुराम्नायं दुराधर्षं दुरन्वयम् ।</s-l><s-l>तत्सर्वं तपसा साध्यं तपो हि दुरतिक्रमम् ॥ १७ ॥</s-l></s-lg><s-lg><s-l>सुरापो ब्रह्महा स्तेयी भ्रूणहा गुरुतल्पगः ।</s-l><s-l>तपसैव सुतप्तेन मुच्यन्ते किल्बिषात्ततः ॥ १८ ॥</s-l></s-lg><s-lg><s-l>मनुष्याः पितरो देवाः पशवो मृगपक्षिणः ।</s-l><s-l>यानि चान्यानि भूतानि त्रसानि स्थावराणि च ॥ १९ ॥</s-l></s-lg><s-lg><s-l>तपःपरायणा नित्यं सिध्यन्ते तपसा सदा ।</s-l><s-l>तथैव तपसा देवा महाभागा दिवं गताः ॥ २० ॥</s-l></s-lg><s-lg><s-l>आशीर्युक्तानि कर्माणि कुर्वते ये त्वतन्द्रिताः ।</s-l><s-l>अहंकारसमायुक्तास्ते सकाशे प्रजापतेः ॥ २१ ॥</s-l></s-lg><s-lg><s-l>ध्यानयोगेन शुद्धेन निर्ममा निरहंकृताः ।</s-l><s-l>प्राप्नुवन्ति महात्मानो महान्तं लोकमुत्तमम् ॥ २२ ॥</s-l></s-lg><s-lg><s-l>ध्यानयोगादुपागम्य प्रसन्नमतयः सदा ।</s-l><s-l>सुखोपचयमव्यक्तं प्रविशन्त्यात्मवत्तया ॥ २३ ॥</s-l></s-lg><s-lg><s-l>ध्यानयोगादुपागम्य निर्ममा निरहंकृताः ।</s-l><s-l>अव्यक्तं प्रविशन्तीह महान्तं लोकमुत्तमम् ॥ २४ ॥</s-l></s-lg><s-lg><s-l>अव्यक्तादेव संभूतः समयज्ञो गतः पुनः ।</s-l><s-l>तमोरजोभ्यां निर्मुक्तः सत्त्वमास्थाय केवलम् ॥ २५ ॥</s-l></s-lg><s-lg><s-l>विमुक्तः सर्वपापेभ्यः सर्वं त्यजति निष्कलः ।</s-l><s-l>क्षेत्रज्ञ इति तं विद्याद्यस्तं वेद स वेदवित् ॥ २६ ॥</s-l></s-lg><s-lg><s-l>चित्तं चित्तादुपागम्य मुनिरासीत संयतः ।</s-l><s-l>यच्चित्तस्तन्मना भूत्वा गुह्यमेतत्सनातनम् ॥ २७ ॥</s-l></s-lg><s-lg><s-l>अव्यक्तादि विशेषान्तमविद्यालक्षणं स्मृतम् ।</s-l><s-l>निबोधत यथा हीदं गुणैर्लक्षणमित्युत ॥ २८ ॥</s-l></s-lg><s-lg><s-l>द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।</s-l><s-l>ममेति च भवेन्मृत्युर्न ममेति च शाश्वतम् ॥ २९ ॥</s-l></s-lg><s-lg><s-l>कर्म केचित्प्रशंसन्ति मन्दबुद्धितरा नराः ।</s-l><s-l>ये तु बुद्धा महात्मानो न प्रशंसन्ति कर्म ते ॥ ३० ॥</s-l></s-lg><s-lg><s-l>कर्मणा जायते जन्तुर्मूर्तिमान्षोडशात्मकः ।</s-l><s-l>पुरुषं सृजतेऽविद्या अग्राह्यममृताशिनम् ॥ ३१ ॥</s-l></s-lg><s-lg><s-l>तस्मात्कर्मसु निःस्नेहा ये केचित्पारदर्शिनः ।</s-l><s-l>विद्यामयोऽयं पुरुषो न तु कर्ममयः स्मृतः ॥ ३२ ॥</s-l></s-lg><s-lg><s-l>अपूर्वममृतं नित्यं य एनमविचारिणम् ।</s-l><s-l>य एनं विन्दतेऽऽत्मानमग्राह्यममृताशिनम् ।</s-l><s-l>अग्राह्योऽमृतो भवति य एभिः कारणैर्ध्रुवः ॥ ३३ ॥</s-l></s-lg><s-lg><s-l>अपोह्य सर्वसंकल्पान्संयम्यात्मानमात्मनि ।</s-l><s-l>स तद्ब्रह्म शुभं वेत्ति यस्माद्भूयो न विद्यते ॥ ३४ ॥</s-l></s-lg><s-lg><s-l>प्रसादेनैव सत्त्वस्य प्रसादं समवाप्नुयात् ।</s-l><s-l>लक्षणं हि प्रसादस्य यथा स्यात्स्वप्नदर्शनम् ॥ ३५ ॥</s-l></s-lg><s-lg><s-l>गतिरेषा तु मुक्तानां ये ज्ञानपरिनिष्ठिताः ।</s-l><s-l>प्रवृत्तयश्च याः सर्वाः पश्यन्ति परिणामजाः ॥ ३६ ॥</s-l></s-lg><s-lg><s-l>एषा गतिरसक्तानामेष धर्मः सनातनः ।</s-l><s-l>एषा ज्ञानवतां प्राप्तिरेतद्वृत्तमनिन्दितम् ॥ ३७ ॥</s-l></s-lg><s-lg><s-l>समेन सर्वभूतेषु निःस्पृहेण निराशिषा ।</s-l><s-l>शक्या गतिरियं गन्तुं सर्वत्र समदर्शिना ॥ ३८ ॥</s-l></s-lg><s-lg><s-l>एतद्वः सर्वमाख्यातं मया विप्रर्षिसत्तमाः ।</s-l><s-l>एवमाचरत क्षिप्रं ततः सिद्धिमवाप्स्यथ ॥ ३९ ॥</s-l></s-lg><s-lg><s-l> गुरुरुवाच ।</s-l><s-l>इत्युक्तास्ते तु मुनयो ब्रह्मणा गुरुणा तथा ।</s-l><s-l>कृतवन्तो महात्मानस्ततो लोकानवाप्नुवन् ॥ ४० ॥</s-l></s-lg><s-lg><s-l>त्वमप्येतन्महाभाग यथोक्तं ब्रह्मणो वचः ।</s-l><s-l>सम्यगाचर शुद्धात्मंस्ततः सिद्धिमवाप्स्यसि ॥ ४१ ॥</s-l></s-lg><s-lg><s-l> वासुदेव उवाच ।</s-l><s-l>इत्युक्तः स तदा शिष्यो गुरुणा धर्ममुत्तमम् ।</s-l><s-l>चकार सर्वं कौन्तेय ततो मोक्षमवाप्तवान् ॥ ४२ ॥</s-l></s-lg><s-lg><s-l>कृतकृत्यश्च स तदा शिष्यः कुरुकुलोद्वह ।</s-l><s-l>तत्पदं समनुप्राप्तो यत्र गत्वा न शोचति ॥ ४३ ॥</s-l></s-lg><s-lg><s-l> अर्जुन उवाच ।</s-l><s-l>को न्वसौ ब्राह्मणः कृष्ण कश्च शिष्यो जनार्दन ।</s-l><s-l>श्रोतव्यं चेन्मयैतद्वै तत्त्वमाचक्ष्व मे विभो ॥ ४४ ॥</s-l></s-lg><s-lg><s-l> वासुदेव उवाच ।</s-l><s-l>अहं गुरुर्महाबाहो मनः शिष्यं च विद्धि मे ।</s-l><s-l>त्वत्प्रीत्या गुह्यमेतच्च कथितं मे धनंजय ॥ ४५ ॥</s-l></s-lg><s-lg><s-l>मयि चेदस्ति ते प्रीतिर्नित्यं कुरुकुलोद्वह ।</s-l><s-l>अध्यात्ममेतच्छ्रुत्वा त्वं सम्यगाचर सुव्रत ॥ ४६ ॥</s-l></s-lg><s-lg><s-l>ततस्त्वं सम्यगाचीर्णे धर्मेऽस्मिन्कुरुनन्दन ।</s-l><s-l>सर्वपापविशुद्धात्मा मोक्षं प्राप्स्यसि केवलम् ॥ ४७ ॥</s-l></s-lg><s-lg><s-l>पूर्वमप्येतदेवोक्तं युद्धकाल उपस्थिते ।</s-l><s-l>मया तव महाबाहो तस्मादत्र मनः कुरु ॥ ४८ ॥</s-l></s-lg><s-lg><s-l>मया तु भरतश्रेष्ठ चिरदृष्टः पिता विभो ।</s-l><s-l>तमहं द्रष्टुमिच्छामि संमते तव फल्गुन ॥ ४९ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तवचनं कृष्णं प्रत्युवाच धनंजयः ।</s-l><s-l>गच्छावो नगरं कृष्ण गजसाह्वयमद्य वै ॥ ५० ॥</s-l></s-lg><s-lg><s-l>समेत्य तत्र राजानं धर्मात्मानं युधिष्ठिरम् ।</s-l><s-l>समनुज्ञाप्य दुर्धर्षं स्वां पुरीं यातुमर्हसि ॥ ५१ ॥</s-l></s-lg>