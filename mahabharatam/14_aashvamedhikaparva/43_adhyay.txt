<s-lg><s-l> ब्रह्मोवाच ।</s-l><s-l>मनुष्याणां तु राजन्यः क्षत्रियो मध्यमो गुणः ।</s-l><s-l>कुञ्जरो वाहनानां च सिंहश्चारण्यवासिनाम् ॥ १ ॥</s-l></s-lg><s-lg><s-l>अविः पशूनां सर्वेषामाखुश्च बिलवासिनाम् ।</s-l><s-l>गवां गोवृषभश्चैव स्त्रीणां पुरुष एव च ॥ २ ॥</s-l></s-lg><s-lg><s-l>न्यग्रोधो जम्बुवृक्षश्च पिप्पलः शाल्मलिस्तथा ।</s-l><s-l>शिंशपा मेषशृङ्गश्च तथा कीचकवेणवः ।</s-l><s-l>एते द्रुमाणां राजानो लोकेऽस्मिन्नात्र संशयः ॥ ३ ॥</s-l></s-lg><s-lg><s-l>हिमवान्पारियात्रश्च सह्यो विन्ध्यस्त्रिकूटवान् ।</s-l><s-l>श्वेतो नीलश्च भासश्च काष्ठवांश्चैव पर्वतः ॥ ४ ॥</s-l></s-lg><s-lg><s-l>शुभस्कन्धो महेन्द्रश्च माल्यवान्पर्वतस्तथा ।</s-l><s-l>एते पर्वतराजानो गणानां मरुतस्तथा ॥ ५ ॥</s-l></s-lg><s-lg><s-l>सूर्यो ग्रहाणामधिपो नक्षत्राणां च चन्द्रमाः ।</s-l><s-l>यमः पितॄणामधिपः सरितामथ सागरः ॥ ६ ॥</s-l></s-lg><s-lg><s-l>अम्भसां वरुणो राजा सत्त्वानां मित्र उच्यते ।</s-l><s-l>अर्कोऽधिपतिरुष्णानां ज्योतिषामिन्दुरुच्यते ॥ ७ ॥</s-l></s-lg><s-lg><s-l>अग्निर्भूतपतिर्नित्यं ब्राह्मणानां बृहस्पतिः ।</s-l><s-l>ओषधीनां पतिः सोमो विष्णुर्बलवतां वरः ॥ ८ ॥</s-l></s-lg><s-lg><s-l>त्वष्टाधिराजो रूपाणां पशूनामीश्वरः शिवः ।</s-l><s-l>दक्षिणानां तथा यज्ञो वेदानामृषयस्तथा ॥ ९ ॥</s-l></s-lg><s-lg><s-l>दिशामुदीची विप्राणां सोमो राजा प्रतापवान् ।</s-l><s-l>कुबेरः सर्वयक्षाणां देवतानां पुरंदरः ।</s-l><s-l>एष भूतादिकः सर्गः प्रजानां च प्रजापतिः ॥ १० ॥</s-l></s-lg><s-lg><s-l>सर्वेषामेव भूतानामहं ब्रह्ममयो महान् ।</s-l><s-l>भूतं परतरं मत्तो विष्णोर्वापि न विद्यते ॥ ११ ॥</s-l></s-lg><s-lg><s-l>राजाधिराजः सर्वासां विष्णुर्ब्रह्ममयो महान् ।</s-l><s-l>ईश्वरं तं विजानीमः स विभुः स प्रजापतिः ॥ १२ ॥</s-l></s-lg><s-lg><s-l>नरकिंनरयक्षाणां गन्धर्वोरगरक्षसाम् ।</s-l><s-l>देवदानवनागानां सर्वेषामीश्वरो हि सः ॥ १३ ॥</s-l></s-lg><s-lg><s-l>भगदेवानुयातानां सर्वासां वामलोचना ।</s-l><s-l>माहेश्वरी महादेवी प्रोच्यते पार्वतीति या ॥ १४ ॥</s-l></s-lg><s-lg><s-l>उमां देवीं विजानीत नारीणामुत्तमां शुभाम् ।</s-l><s-l>रतीनां वसुमत्यस्तु स्त्रीणामप्सरसस्तथा ॥ १५ ॥</s-l></s-lg><s-lg><s-l>धर्मकामाश्च राजानो ब्राह्मणा धर्मलक्षणाः ।</s-l><s-l>तस्माद्राजा द्विजातीनां प्रयतेतेह रक्षणे ॥ १६ ॥</s-l></s-lg><s-lg><s-l>राज्ञां हि विषये येषामवसीदन्ति साधवः ।</s-l><s-l>हीनास्ते स्वगुणैः सर्वैः प्रेत्यावाङ्मार्गगामिनः ॥ १७ ॥</s-l></s-lg><s-lg><s-l>राज्ञां तु विषये येषां साधवः परिरक्षिताः ।</s-l><s-l>तेऽस्मिँल्लोके प्रमोदन्ते प्रेत्य चानन्त्यमेव च ।</s-l><s-l>प्राप्नुवन्ति महात्मान इति वित्त द्विजर्षभाः ॥ १८ ॥</s-l></s-lg><s-lg><s-l>अत ऊर्ध्वं प्रवक्ष्यामि नियतं धर्मलक्षणम् ।</s-l><s-l>अहिंसालक्षणो धर्मो हिंसा चाधर्मलक्षणा ॥ १९ ॥</s-l></s-lg><s-lg><s-l>प्रकाशलक्षणा देवा मनुष्याः कर्मलक्षणाः ।</s-l><s-l>शब्दलक्षणमाकाशं वायुस्तु स्पर्शलक्षणः ॥ २० ॥</s-l></s-lg><s-lg><s-l>ज्योतिषां लक्षणं रूपमापश्च रसलक्षणाः ।</s-l><s-l>धरणी सर्वभूतानां पृथिवी गन्धलक्षणा ॥ २१ ॥</s-l></s-lg><s-lg><s-l>स्वरव्यञ्जनसंस्कारा भारती सत्यलक्षणा ।</s-l><s-l>मनसो लक्षणं चिन्ता तथोक्ता बुद्धिरन्वयात् ॥ २२ ॥</s-l></s-lg><s-lg><s-l>मनसा चिन्तयानोऽर्थान्बुद्ध्या चैव व्यवस्यति ।</s-l><s-l>बुद्धिर्हि व्यवसायेन लक्ष्यते नात्र संशयः ॥ २३ ॥</s-l></s-lg><s-lg><s-l>लक्षणं महतो ध्यानमव्यक्तं साधुलक्षणम् ।</s-l><s-l>प्रवृत्तिलक्षणो योगो ज्ञानं संन्यासलक्षणम् ॥ २४ ॥</s-l></s-lg><s-lg><s-l>तस्माज्ज्ञानं पुरस्कृत्य संन्यसेदिह बुद्धिमान् ।</s-l><s-l>संन्यासी ज्ञानसंयुक्तः प्राप्नोति परमां गतिम् ।</s-l><s-l>अतीतोऽद्वंद्वमभ्येति तमोमृत्युजरातिगम् ॥ २५ ॥</s-l></s-lg><s-lg><s-l>धर्मलक्षणसंयुक्तमुक्तं वो विधिवन्मया ।</s-l><s-l>गुणानां ग्रहणं सम्यग्वक्ष्याम्यहमतः परम् ॥ २६ ॥</s-l></s-lg><s-lg><s-l>पार्थिवो यस्तु गन्धो वै घ्राणेनेह स गृह्यते ।</s-l><s-l>घ्राणस्थश्च तथा वायुर्गन्धज्ञाने विधीयते ॥ २७ ॥</s-l></s-lg><s-lg><s-l>अपां धातुरसो नित्यं जिह्वया स तु गृह्यते ।</s-l><s-l>जिह्वास्थश्च तथा सोमो रसज्ञाने विधीयते ॥ २८ ॥</s-l></s-lg><s-lg><s-l>ज्योतिषश्च गुणो रूपं चक्षुषा तच्च गृह्यते ।</s-l><s-l>चक्षुःस्थश्च तथादित्यो रूपज्ञाने विधीयते ॥ २९ ॥</s-l></s-lg><s-lg><s-l>वायव्यस्तु तथा स्पर्शस्त्वचा प्रज्ञायते च सः ।</s-l><s-l>त्वक्स्थश्चैव तथा वायुः स्पर्शज्ञाने विधीयते ॥ ३० ॥</s-l></s-lg><s-lg><s-l>आकाशस्य गुणो घोषः श्रोत्रेण स तु गृह्यते ।</s-l><s-l>श्रोत्रस्थाश्च दिशः सर्वाः शब्दज्ञाने प्रकीर्तिताः ॥ ३१ ॥</s-l></s-lg><s-lg><s-l>मनसस्तु गुणश्चिन्ता प्रज्ञया स तु गृह्यते ।</s-l><s-l>हृदिस्थचेतनाधातुर्मनोज्ञाने विधीयते ॥ ३२ ॥</s-l></s-lg><s-lg><s-l>बुद्धिरध्यवसायेन ध्यानेन च महांस्तथा ।</s-l><s-l>निश्चित्य ग्रहणं नित्यमव्यक्तं नात्र संशयः ॥ ३३ ॥</s-l></s-lg><s-lg><s-l>अलिङ्गग्रहणो नित्यः क्षेत्रज्ञो निर्गुणात्मकः ।</s-l><s-l>तस्मादलिङ्गः क्षेत्रज्ञः केवलं ज्ञानलक्षणः ॥ ३४ ॥</s-l></s-lg><s-lg><s-l>अव्यक्तं क्षेत्रमुद्दिष्टं गुणानां प्रभवाप्ययम् ।</s-l><s-l>सदा पश्याम्यहं लीनं विजानामि शृणोमि च ॥ ३५ ॥</s-l></s-lg><s-lg><s-l>पुरुषस्तद्विजानीते तस्मात्क्षेत्रज्ञ उच्यते ।</s-l><s-l>गुणवृत्तं तथा कृत्स्नं क्षेत्रज्ञः परिपश्यति ॥ ३६ ॥</s-l></s-lg><s-lg><s-l>आदिमध्यावसानान्तं सृज्यमानमचेतनम् ।</s-l><s-l>न गुणा विदुरात्मानं सृज्यमानं पुनः पुनः ॥ ३७ ॥</s-l></s-lg><s-lg><s-l>न सत्यं वेद वै कश्चित्क्षेत्रज्ञस्त्वेव विन्दति ।</s-l><s-l>गुणानां गुणभूतानां यत्परं परतो महत् ॥ ३८ ॥</s-l></s-lg><s-lg><s-l>तस्माद्गुणांश्च तत्त्वं च परित्यज्येह तत्त्ववित् ।</s-l><s-l>क्षीणदोषो गुणान्हित्वा क्षेत्रज्ञं प्रविशत्यथ ॥ ३९ ॥</s-l></s-lg><s-lg><s-l>निर्द्वंद्वो निर्नमस्कारो निःस्वधाकार एव च ।</s-l><s-l>अचलश्चानिकेतश्च क्षेत्रज्ञः स परो विभुः ॥ ४० ॥</s-l></s-lg>