<s-lg><s-l> वैशंपायन उवाच ।</s-l><s-l>कथयन्नेव तु तदा वासुदेवः प्रतापवान् ।</s-l><s-l>महाभारतयुद्धं तत्कथान्ते पितुरग्रतः ॥ १ ॥</s-l></s-lg><s-lg><s-l>अभिमन्योर्वधं वीरः सोऽत्यक्रामत भारत ।</s-l><s-l>अप्रियं वसुदेवस्य मा भूदिति महामनाः ॥ २ ॥</s-l></s-lg><s-lg><s-l>मा दौहित्रवधं श्रुत्वा वसुदेवो महात्ययम् ।</s-l><s-l>दुःखशोकाभिसंतप्तो भवेदिति महामतिः ॥ ३ ॥</s-l></s-lg><s-lg><s-l>सुभद्रा तु तमुत्क्रान्तमात्मजस्य वधं रणे ।</s-l><s-l>आचक्ष्व कृष्ण सौभद्रवधमित्यपतद्भुवि ॥ ४ ॥</s-l></s-lg><s-lg><s-l>तामपश्यन्निपतितां वसुदेवः क्षितौ तदा ।</s-l><s-l>दृष्ट्वैव च पपातोर्व्यां सोऽपि दुःखेन मूर्छितः ॥ ५ ॥</s-l></s-lg><s-lg><s-l>ततः स दौहित्रवधाद्दुःखशोकसमन्वितः ।</s-l><s-l>वसुदेवो महाराज कृष्णं वाक्यमथाब्रवीत् ॥ ६ ॥</s-l></s-lg><s-lg><s-l>ननु त्वं पुण्डरीकाक्ष सत्यवाग्भुवि विश्रुतः ।</s-l><s-l>यद्दौहित्रवधं मेऽद्य न ख्यापयसि शत्रुहन् ॥ ७ ॥</s-l></s-lg><s-lg><s-l>तद्भागिनेयनिधनं तत्त्वेनाचक्ष्व मे विभो ।</s-l><s-l>सदृशाक्षस्तव कथं शत्रुभिर्निहतो रणे ॥ ८ ॥</s-l></s-lg><s-lg><s-l>दुर्मरं बत वार्ष्णेय कालेऽप्राप्ते नृभिः सदा ।</s-l><s-l>यत्र मे हृदयं दुःखाच्छतधा न विदीर्यते ॥ ९ ॥</s-l></s-lg><s-lg><s-l>किमब्रवीत्त्वा संग्रामे सुभद्रां मातरं प्रति ।</s-l><s-l>मां चापि पुण्डरीकाक्ष चपलाक्षः प्रियो मम ॥ १० ॥</s-l></s-lg><s-lg><s-l>आहवं पृष्ठतः कृत्वा कच्चिन्न निहतः परैः ।</s-l><s-l>कच्चिन्मुखं न गोविन्द तेनाजौ विकृतं कृतम् ॥ ११ ॥</s-l></s-lg><s-lg><s-l>स हि कृष्ण महातेजाः श्लाघन्निव ममाग्रतः ।</s-l><s-l>बालभावेन विजयमात्मनोऽकथयत्प्रभुः ॥ १२ ॥</s-l></s-lg><s-lg><s-l>कच्चिन्न विकृतो बालो द्रोणकर्णकृपादिभिः ।</s-l><s-l>धरण्यां निहतः शेते तन्ममाचक्ष्व केशव ॥ १३ ॥</s-l></s-lg><s-lg><s-l>स हि द्रोणं च भीष्मं च कर्णं च रथिनां वरम् ।</s-l><s-l>स्पर्धते स्म रणे नित्यं दुहितुः पुत्रको मम ॥ १४ ॥</s-l></s-lg><s-lg><s-l>एवंविधं बहु तदा विलपन्तं सुदुःखितम् ।</s-l><s-l>पितरं दुःखिततरो गोविन्दो वाक्यमब्रवीत् ॥ १५ ॥</s-l></s-lg><s-lg><s-l>न तेन विकृतं वक्त्रं कृतं संग्राममूर्धनि ।</s-l><s-l>न पृष्ठतः कृतश्चापि संग्रामस्तेन दुस्तरः ॥ १६ ॥</s-l></s-lg><s-lg><s-l>निहत्य पृथिवीपालान्सहस्रशतसंघशः ।</s-l><s-l>खेदितो द्रोणकर्णाभ्यां दौःशासनिवशं गतः ॥ १७ ॥</s-l></s-lg><s-lg><s-l>एको ह्येकेन सततं युध्यमानो यदि प्रभो ।</s-l><s-l>न स शक्येत संग्रामे निहन्तुमपि वज्रिणा ॥ १८ ॥</s-l></s-lg><s-lg><s-l>समाहूते तु संग्रामे पार्थे संशप्तकैस्तदा ।</s-l><s-l>पर्यवार्यत संक्रुद्धैः स द्रोणादिभिराहवे ॥ १९ ॥</s-l></s-lg><s-lg><s-l>ततः शत्रुक्षयं कृत्वा सुमहान्तं रणे पितुः ।</s-l><s-l>दौहित्रस्तव वार्ष्णेय दौःशासनिवशं गतः ॥ २० ॥</s-l></s-lg><s-lg><s-l>नूनं च स गतः स्वर्गं जहि शोकं महामते ।</s-l><s-l>न हि व्यसनमासाद्य सीदन्ते सन्नराः क्वचित् ॥ २१ ॥</s-l></s-lg><s-lg><s-l>द्रोणकर्णप्रभृतयो येन प्रतिसमासिताः ।</s-l><s-l>रणे महेन्द्रप्रतिमाः स कथं नाप्नुयाद्दिवम् ॥ २२ ॥</s-l></s-lg><s-lg><s-l>स शोकं जहि दुर्धर्ष मा च मन्युवशं गमः ।</s-l><s-l>शस्त्रपूतां हि स गतिं गतः परपुरंजयः ॥ २३ ॥</s-l></s-lg><s-lg><s-l>तस्मिंस्तु निहते वीरे सुभद्रेयं स्वसा मम ।</s-l><s-l>दुःखार्ताथो पृथां प्राप्य कुररीव ननाद ह ॥ २४ ॥</s-l></s-lg><s-lg><s-l>द्रौपदीं च समासाद्य पर्यपृच्छत दुःखिता ।</s-l><s-l>आर्ये क्व दारकाः सर्वे द्रष्टुमिच्छामि तानहम् ॥ २५ ॥</s-l></s-lg><s-lg><s-l>अस्यास्तु वचनं श्रुत्वा सर्वास्ताः कुरुयोषितः ।</s-l><s-l>भुजाभ्यां परिगृह्यैनां चुक्रुशुः परमार्तवत् ॥ २६ ॥</s-l></s-lg><s-lg><s-l>उत्तरां चाब्रवीद्भद्रा भद्रे भर्ता क्व ते गतः ।</s-l><s-l>क्षिप्रमागमनं मह्यं तस्मै त्वं वेदयस्व ह ॥ २७ ॥</s-l></s-lg><s-lg><s-l>ननु नाम स वैराटि श्रुत्वा मम गिरं पुरा ।</s-l><s-l>भवनान्निष्पतत्याशु कस्मान्नाभ्येति ते पतिः ॥ २८ ॥</s-l></s-lg><s-lg><s-l>अभिमन्यो कुशलिनो मातुलास्ते महारथाः ।</s-l><s-l>कुशलं चाब्रुवन्सर्वे त्वां युयुत्सुमिहागतम् ॥ २९ ॥</s-l></s-lg><s-lg><s-l>आचक्ष्व मेऽद्य संग्रामं यथापूर्वमरिंदम ।</s-l><s-l>कस्मादेव विलपतीं नाद्येह प्रतिभाषसे ॥ ३० ॥</s-l></s-lg><s-lg><s-l>एवमादि तु वार्ष्णेय्यास्तदस्याः परिदेवितम् ।</s-l><s-l>श्रुत्वा पृथा सुदुःखार्ता शनैर्वाक्यमथाब्रवीत् ॥ ३१ ॥</s-l></s-lg><s-lg><s-l>सुभद्रे वासुदेवेन तथा सात्यकिना रणे ।</s-l><s-l>पित्रा च पालितो बालः स हतः कालधर्मणा ॥ ३२ ॥</s-l></s-lg><s-lg><s-l>ईदृशो मर्त्यधर्मोऽयं मा शुचो यदुनन्दिनि ।</s-l><s-l>पुत्रो हि तव दुर्धर्षः संप्राप्तः परमां गतिम् ॥ ३३ ॥</s-l></s-lg><s-lg><s-l>कुले महति जातासि क्षत्रियाणां महात्मनाम् ।</s-l><s-l>मा शुचश्चपलाक्षं त्वं पुण्डरीकनिभेक्षणे ॥ ३४ ॥</s-l></s-lg><s-lg><s-l>उत्तरां त्वमवेक्षस्व गर्भिणीं मा शुचः शुभे ।</s-l><s-l>पुत्रमेषा हि तस्याशु जनयिष्यति भामिनी ॥ ३५ ॥</s-l></s-lg><s-lg><s-l>एवमाश्वासयित्वैनां कुन्ती यदुकुलोद्वह ।</s-l><s-l>विहाय शोकं दुर्धर्षं श्राद्धमस्य ह्यकल्पयत् ॥ ३६ ॥</s-l></s-lg><s-lg><s-l>समनुज्ञाप्य धर्मज्ञा राजानं भीममेव च ।</s-l><s-l>यमौ यमोपमौ चैव ददौ दानान्यनेकशः ॥ ३७ ॥</s-l></s-lg><s-lg><s-l>ततः प्रदाय बह्वीर्गा ब्राह्मणेभ्यो यदूद्वह ।</s-l><s-l>समहृष्यत वार्ष्णेयी वैराटीं चाब्रवीदिदम् ॥ ३८ ॥</s-l></s-lg><s-lg><s-l>वैराटि नेह संतापस्त्वया कार्यो यशस्विनि ।</s-l><s-l>भर्तारं प्रति सुश्रोणि गर्भस्थं रक्ष मे शिशुम् ॥ ३९ ॥</s-l></s-lg><s-lg><s-l>एवमुक्त्वा ततः कुन्ती विरराम महाद्युते ।</s-l><s-l>तामनुज्ञाप्य चैवेमां सुभद्रां समुपानयम् ॥ ४० ॥</s-l></s-lg><s-lg><s-l>एवं स निधनं प्राप्तो दौहित्रस्तव माधव ।</s-l><s-l>संतापं जहि दुर्धर्ष मा च शोके मनः कृथाः ॥ ४१ ॥</s-l></s-lg>