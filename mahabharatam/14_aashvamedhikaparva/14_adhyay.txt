<s-lg><s-l> वैशंपायन उवाच ।</s-l><s-l>एवं बहुविधैर्वाक्यैर्मुनिभिस्तैस्तपोधनैः ।</s-l><s-l>समाश्वस्यत राजर्षिर्हतबन्धुर्युधिष्ठिरः ॥ १ ॥</s-l></s-lg><s-lg><s-l>सोऽनुनीतो भगवता विष्टरश्रवसा स्वयम् ।</s-l><s-l>द्वैपायनेन कृष्णेन देवस्थानेन चाभिभूः ॥ २ ॥</s-l></s-lg><s-lg><s-l>नारदेनाथ भीमेन नकुलेन च पार्थिवः ।</s-l><s-l>कृष्णया सहदेवेन विजयेन च धीमता ॥ ३ ॥</s-l></s-lg><s-lg><s-l>अन्यैश्च पुरुषव्याघ्रैर्ब्राह्मणैः शास्त्रदृष्टिभिः ।</s-l><s-l>व्यजहाच्छोकजं दुःखं संतापं चैव मानसम् ॥ ४ ॥</s-l></s-lg><s-lg><s-l>अर्चयामास देवांश्च ब्राह्मणांश्च युधिष्ठिरः ।</s-l><s-l>कृत्वाथ प्रेतकार्याणि बन्धूनां स पुनर्नृपः ।</s-l><s-l>अन्वशासत धर्मात्मा पृथिवीं सागराम्बराम् ॥ ५ ॥</s-l></s-lg><s-lg><s-l>प्रशान्तचेताः कौरव्यः स्वराज्यं प्राप्य केवलम् ।</s-l><s-l>व्यासं च नारदं चैव तांश्चान्यानब्रवीन्नृपः ॥ ६ ॥</s-l></s-lg><s-lg><s-l>आश्वासितोऽहं प्राग्वृद्धैर्भवद्भिर्मुनिपुंगवैः ।</s-l><s-l>न सूक्ष्ममपि मे किंचिद्व्यलीकमिह विद्यते ॥ ७ ॥</s-l></s-lg><s-lg><s-l>अर्थश्च सुमहान्प्राप्तो येन यक्ष्यामि देवताः ।</s-l><s-l>पुरस्कृत्येह भवतः समानेष्यामहे मखम् ॥ ८ ॥</s-l></s-lg><s-lg><s-l>हिमवन्तं त्वया गुप्ता गमिष्यामः पितामह ।</s-l><s-l>बह्वाश्चर्यो हि देशः स श्रूयते द्विजसत्तम ॥ ९ ॥</s-l></s-lg><s-lg><s-l>तथा भगवता चित्रं कल्याणं बहु भाषितम् ।</s-l><s-l>देवर्षिणा नारदेन देवस्थानेन चैव ह ॥ १० ॥</s-l></s-lg><s-lg><s-l>नाभागधेयः पुरुषः कश्चिदेवंविधान्गुरून् ।</s-l><s-l>लभते व्यसनं प्राप्य सुहृदः साधुसंमतान् ॥ ११ ॥</s-l></s-lg><s-lg><s-l>एवमुक्तास्तु ते राज्ञा सर्व एव महर्षयः ।</s-l><s-l>अभ्यनुज्ञाप्य राजानं तथोभौ कृष्णफल्गुनौ ।</s-l><s-l>पश्यतामेव सर्वेषां तत्रैवादर्शनं ययुः ॥ १२ ॥</s-l></s-lg><s-lg><s-l>ततो धर्मसुतो राजा तत्रैवोपाविशत्प्रभुः ।</s-l><s-l>एवं नातिमहान्कालः स तेषामभ्यवर्तत ॥ १३ ॥</s-l></s-lg><s-lg><s-l>कुर्वतां शौचकर्माणि भीष्मस्य निधने तदा ।</s-l><s-l>महादानानि विप्रेभ्यो ददतामौर्ध्वदैहिकम् ॥ १४ ॥</s-l></s-lg><s-lg><s-l>भीष्मकर्णपुरोगाणां कुरूणां कुरुनन्दन ।</s-l><s-l>सहितो धृतराष्ट्रेण प्रददावौर्ध्वदैहिकम् ॥ १५ ॥</s-l></s-lg><s-lg><s-l>ततो दत्त्वा बहु धनं विप्रेभ्यः पाण्डवर्षभः ।</s-l><s-l>धृतराष्ट्रं पुरस्कृत्य विवेश गजसाह्वयम् ॥ १६ ॥</s-l></s-lg><s-lg><s-l>स समाश्वास्य पितरं प्रज्ञाचक्षुषमीश्वरम् ।</s-l><s-l>अन्वशाद्वै स धर्मात्मा पृथिवीं भ्रातृभिः सह ॥ १७ ॥</s-l></s-lg>