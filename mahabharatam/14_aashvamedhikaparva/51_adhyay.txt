<s-lg><s-l> वैशंपायन उवाच ।</s-l><s-l>ततोऽभ्यचोदयत्कृष्णो युज्यतामिति दारुकम् ।</s-l><s-l>मुहूर्तादिव चाचष्ट युक्तमित्येव दारुकः ॥ १ ॥</s-l></s-lg><s-lg><s-l>तथैव चानुयात्राणि चोदयामास पाण्डवः ।</s-l><s-l>सज्जयध्वं प्रयास्यामो नगरं गजसाह्वयम् ॥ २ ॥</s-l></s-lg><s-lg><s-l>इत्युक्ताः सैनिकास्ते तु सज्जीभूता विशां पते ।</s-l><s-l>आचख्युः सज्जमित्येव पार्थायामिततेजसे ॥ ३ ॥</s-l></s-lg><s-lg><s-l>ततस्तौ रथमास्थाय प्रयातौ कृष्णपाण्डवौ ।</s-l><s-l>विकुर्वाणौ कथाश्चित्राः प्रीयमाणौ विशां पते ॥ ४ ॥</s-l></s-lg><s-lg><s-l>रथस्थं तु महातेजा वासुदेवं धनंजयः ।</s-l><s-l>पुनरेवाब्रवीद्वाक्यमिदं भरतसत्तम ॥ ५ ॥</s-l></s-lg><s-lg><s-l>त्वत्प्रसादाज्जयः प्राप्तो राज्ञा वृष्णिकुलोद्वह ।</s-l><s-l>निहताः शत्रवश्चापि प्राप्तं राज्यमकण्टकम् ॥ ६ ॥</s-l></s-lg><s-lg><s-l>नाथवन्तश्च भवता पाण्डवा मधुसूदन ।</s-l><s-l>भवन्तं प्लवमासाद्य तीर्णाः स्म कुरुसागरम् ॥ ७ ॥</s-l></s-lg><s-lg><s-l>विश्वकर्मन्नमस्तेऽस्तु विश्वात्मन्विश्वसंभव ।</s-l><s-l>यथाहं त्वा विजानामि यथा चाहं भवन्मनाः ॥ ८ ॥</s-l></s-lg><s-lg><s-l>त्वत्तेजःसंभवो नित्यं हुताशो मधुसूदन ।</s-l><s-l>रतिः क्रीडामयी तुभ्यं माया ते रोदसी विभो ॥ ९ ॥</s-l></s-lg><s-lg><s-l>त्वयि सर्वमिदं विश्वं यदिदं स्थाणुजङ्गमम् ।</s-l><s-l>त्वं हि सर्वं विकुरुषे भूतग्रामं सनातनम् ॥ १० ॥</s-l></s-lg><s-lg><s-l>पृथिवीं चान्तरिक्षं च तथा स्थावरजङ्गमम् ।</s-l><s-l>हसितं तेऽमला ज्योत्स्ना ऋतवश्चेन्द्रियान्वयाः ॥ ११ ॥</s-l></s-lg><s-lg><s-l>प्राणो वायुः सततगः क्रोधो मृत्युः सनातनः ।</s-l><s-l>प्रसादे चापि पद्मा श्रीर्नित्यं त्वयि महामते ॥ १२ ॥</s-l></s-lg><s-lg><s-l>रतिस्तुष्टिर्धृतिः क्षान्तिस्त्वयि चेदं चराचरम् ।</s-l><s-l>त्वमेवेह युगान्तेषु निधनं प्रोच्यसेऽनघ ॥ १३ ॥</s-l></s-lg><s-lg><s-l>सुदीर्घेणापि कालेन न ते शक्या गुणा मया ।</s-l><s-l>आत्मा च परमो वक्तुं नमस्ते नलिनेक्षण ॥ १४ ॥</s-l></s-lg><s-lg><s-l>विदितो मेऽसि दुर्धर्ष नारदाद्देवलात्तथा ।</s-l><s-l>कृष्णद्वैपायनाच्चैव तथा कुरुपितामहात् ॥ १५ ॥</s-l></s-lg><s-lg><s-l>त्वयि सर्वं समासक्तं त्वमेवैको जनेश्वरः ।</s-l><s-l>यच्चानुग्रहसंयुक्तमेतदुक्तं त्वयानघ ॥ १६ ॥</s-l></s-lg><s-lg><s-l>एतत्सर्वमहं सम्यगाचरिष्ये जनार्दन ।</s-l><s-l>इदं चाद्भुतमत्यर्थं कृतमस्मत्प्रियेप्सया ॥ १७ ॥</s-l></s-lg><s-lg><s-l>यत्पापो निहतः संख्ये कौरव्यो धृतराष्ट्रजः ।</s-l><s-l>त्वया दग्धं हि तत्सैन्यं मया विजितमाहवे ॥ १८ ॥</s-l></s-lg><s-lg><s-l>भवता तत्कृतं कर्म येनावाप्तो जयो मया ।</s-l><s-l>दुर्योधनस्य संग्रामे तव बुद्धिपराक्रमैः ॥ १९ ॥</s-l></s-lg><s-lg><s-l>कर्णस्य च वधोपायो यथावत्संप्रदर्शितः ।</s-l><s-l>सैन्धवस्य च पापस्य भूरिश्रवस एव च ॥ २० ॥</s-l></s-lg><s-lg><s-l>अहं च प्रीयमाणेन त्वया देवकिनन्दन ।</s-l><s-l>यदुक्तस्तत्करिष्यामि न हि मेऽत्र विचारणा ॥ २१ ॥</s-l></s-lg><s-lg><s-l>राजानं च समासाद्य धर्मात्मानं युधिष्ठिरम् ।</s-l><s-l>चोदयिष्यामि धर्मज्ञ गमनार्थं तवानघ ॥ २२ ॥</s-l></s-lg><s-lg><s-l>रुचितं हि ममैतत्ते द्वारकागमनं प्रभो ।</s-l><s-l>अचिराच्चैव दृष्टा त्वं मातुलं मधुसूदन ।</s-l><s-l>बलदेवं च दुर्धर्षं तथान्यान्वृष्णिपुंगवान् ॥ २३ ॥</s-l></s-lg><s-lg><s-l>एवं संभाषमाणौ तौ प्राप्तौ वारणसाह्वयम् ।</s-l><s-l>तथा विविशतुश्चोभौ संप्रहृष्टनराकुलम् ॥ २४ ॥</s-l></s-lg><s-lg><s-l>तौ गत्वा धृतराष्ट्रस्य गृहं शक्रगृहोपमम् ।</s-l><s-l>ददृशाते महाराज धृतराष्ट्रं जनेश्वरम् ॥ २५ ॥</s-l></s-lg><s-lg><s-l>विदुरं च महाबुद्धिं राजानं च युधिष्ठिरम् ।</s-l><s-l>भीमसेनं च दुर्धर्षं माद्रीपुत्रौ च पाण्डवौ ।</s-l><s-l>धृतराष्ट्रमुपासीनं युयुत्सुं चापराजितम् ॥ २६ ॥</s-l></s-lg><s-lg><s-l>गान्धारीं च महाप्राज्ञां पृथां कृष्णां च भामिनीम् ।</s-l><s-l>सुभद्राद्याश्च ताः सर्वा भरतानां स्त्रियस्तथा ।</s-l><s-l>ददृशाते स्थिताः सर्वा गान्धारीं परिवार्य वै ॥ २७ ॥</s-l></s-lg><s-lg><s-l>ततः समेत्य राजानं धृतराष्ट्रमरिंदमौ ।</s-l><s-l>निवेद्य नामधेये स्वे तस्य पादावगृह्णताम् ॥ २८ ॥</s-l></s-lg><s-lg><s-l>गान्धार्याश्च पृथायाश्च धर्मराज्ञस्तथैव च ।</s-l><s-l>भीमस्य च महात्मानौ तथा पादावगृह्णताम् ॥ २९ ॥</s-l></s-lg><s-lg><s-l>क्षत्तारं चापि संपूज्य पृष्ट्वा कुशलमव्ययम् ।</s-l><s-l>तैः सार्धं नृपतिं वृद्धं ततस्तं पर्युपासताम् ॥ ३० ॥</s-l></s-lg><s-lg><s-l>ततो निशि महाराज धृतराष्ट्रः कुरूद्वहान् ।</s-l><s-l>जनार्दनं च मेधावी व्यसर्जयत वै गृहान् ॥ ३१ ॥</s-l></s-lg><s-lg><s-l>तेऽनुज्ञाता नृपतिना ययुः स्वं स्वं निवेशनम् ।</s-l><s-l>धनंजयगृहानेव ययौ कृष्णस्तु वीर्यवान् ॥ ३२ ॥</s-l></s-lg><s-lg><s-l>तत्रार्चितो यथान्यायं सर्वकामैरुपस्थितः ।</s-l><s-l>कृष्णः सुष्वाप मेधावी धनंजयसहायवान् ॥ ३३ ॥</s-l></s-lg><s-lg><s-l>प्रभातायां तु शर्वर्यां कृतपूर्वाह्णिकक्रियौ ।</s-l><s-l>धर्मराजस्य भवनं जग्मतुः परमार्चितौ ।</s-l><s-l>यत्रास्ते स सहामात्यो धर्मराजो महामनाः ॥ ३४ ॥</s-l></s-lg><s-lg><s-l>ततस्तौ तत्प्रविश्याथ ददृशाते महाबलौ ।</s-l><s-l>धर्मराजानमासीनं देवराजमिवाश्विनौ ॥ ३५ ॥</s-l></s-lg><s-lg><s-l>तौ समासाद्य राजानं वार्ष्णेयकुरुपुंगवौ ।</s-l><s-l>निषीदतुरनुज्ञातौ प्रीयमाणेन तेन वै ॥ ३६ ॥</s-l></s-lg><s-lg><s-l>ततः स राजा मेधावी विवक्षू प्रेक्ष्य तावुभौ ।</s-l><s-l>प्रोवाच वदतां श्रेष्ठो वचनं राजसत्तमः ॥ ३७ ॥</s-l></s-lg><s-lg><s-l>विवक्षू हि युवां मन्ये वीरौ यदुकुरूद्वहौ ।</s-l><s-l>ब्रूत कर्तास्मि सर्वं वां न चिरान्मा विचार्यताम् ॥ ३८ ॥</s-l></s-lg><s-lg><s-l>इत्युक्ते फल्गुनस्तत्र धर्मराजानमब्रवीत् ।</s-l><s-l>विनीतवदुपागम्य वाक्यं वाक्यविशारदः ॥ ३९ ॥</s-l></s-lg><s-lg><s-l>अयं चिरोषितो राजन्वासुदेवः प्रतापवान् ।</s-l><s-l>भवन्तं समनुज्ञाप्य पितरं द्रष्टुमिच्छति ॥ ४० ॥</s-l></s-lg><s-lg><s-l>स गच्छेदभ्यनुज्ञातो भवता यदि मन्यसे ।</s-l><s-l>आनर्तनगरीं वीरस्तदनुज्ञातुमर्हसि ॥ ४१ ॥</s-l></s-lg><s-lg><s-l> युधिष्ठिर उवाच ।</s-l><s-l>पुण्डरीकाक्ष भद्रं ते गच्छ त्वं मधुसूदन ।</s-l><s-l>पुरीं द्वारवतीमद्य द्रष्टुं शूरसुतं प्रभुम् ॥ ४२ ॥</s-l></s-lg><s-lg><s-l>रोचते मे महाबाहो गमनं तव केशव ।</s-l><s-l>मातुलश्चिरदृष्टो मे त्वया देवी च देवकी ॥ ४३ ॥</s-l></s-lg><s-lg><s-l>मातुलं वसुदेवं त्वं बलदेवं च माधव ।</s-l><s-l>पूजयेथा महाप्राज्ञ मद्वाक्येन यथार्हतः ॥ ४४ ॥</s-l></s-lg><s-lg><s-l>स्मरेथाश्चापि मां नित्यं भीमं च बलिनां वरम् ।</s-l><s-l>फल्गुनं नकुलं चैव सहदेवं च माधव ॥ ४५ ॥</s-l></s-lg><s-lg><s-l>आनर्तानवलोक्य त्वं पितरं च महाभुज ।</s-l><s-l>वृष्णींश्च पुनरागच्छेर्हयमेधे ममानघ ॥ ४६ ॥</s-l></s-lg><s-lg><s-l>स गच्छ रत्नान्यादाय विविधानि वसूनि च ।</s-l><s-l>यच्चाप्यन्यन्मनोज्ञं ते तदप्यादत्स्व सात्वत ॥ ४७ ॥</s-l></s-lg><s-lg><s-l>इयं हि वसुधा सर्वा प्रसादात्तव माधव ।</s-l><s-l>अस्मानुपगता वीर निहताश्चापि शत्रवः ॥ ४८ ॥</s-l></s-lg><s-lg><s-l>एवं ब्रुवति कौरव्ये धर्मराजे युधिष्ठिरे ।</s-l><s-l>वासुदेवो वरः पुंसामिदं वचनमब्रवीत् ॥ ४९ ॥</s-l></s-lg><s-lg><s-l>तवैव रत्नानि धनं च केवलम्धरा च कृत्स्ना तु महाभुजाद्य वै ।</s-l><s-l>यदस्ति चान्यद्द्रविणं गृहेषु मे त्वमेव तस्येश्वर नित्यमीश्वरः ॥ ५० ॥</s-l></s-lg><s-lg><s-l>तथेत्यथोक्तः प्रतिपूजितस्तदा गदाग्रजो धर्मसुतेन वीर्यवान् ।</s-l><s-l>पितृष्वसामभ्यवदद्यथाविधि संपूजितश्चाप्यगमत्प्रदक्षिणम् ॥ ५१ ॥</s-l></s-lg><s-lg><s-l>तया स सम्यक्प्रतिनन्दितस्तदा तथैव सर्वैर्विदुरादिभिस्ततः ।</s-l><s-l>विनिर्ययौ नागपुराद्गदाग्रजो रथेन दिव्येन चतुर्युजा हरिः ॥ ५२ ॥</s-l></s-lg><s-lg><s-l>रथं सुभद्रामधिरोप्य भामिनीं युधिष्ठिरस्यानुमते जनार्दनः ।</s-l><s-l>पितृष्वसायाश्च तथा महाभुजो विनिर्ययौ पौरजनाभिसंवृतः ॥ ५३ ॥</s-l></s-lg><s-lg><s-l>तमन्वगाद्वानरवर्यकेतनः ससात्यकिर्माद्रवतीसुतावपि ।</s-l><s-l>अगाधबुद्धिर्विदुरश्च माधवं स्वयं च भीमो गजराजविक्रमः ॥ ५४ ॥</s-l></s-lg><s-lg><s-l>निवर्तयित्वा कुरुराष्ट्रवर्धनांस्ततः स सर्वान्विदुरं च वीर्यवान् ।</s-l><s-l>जनार्दनो दारुकमाह सत्वरः प्रचोदयाश्वानिति सात्यकिस्तदा ॥ ५५ ॥</s-l></s-lg><s-lg><s-l>ततो ययौ शत्रुगणप्रमर्दनः शिनिप्रवीरानुगतो जनार्दनः ।</s-l><s-l>यथा निहत्यारिगणाञ्शतक्रतुर्दिवं तथानर्तपुरीं प्रतापवान् ॥ ५६ ॥</s-l></s-lg>