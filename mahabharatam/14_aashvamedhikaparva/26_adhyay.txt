<s-lg><s-l> ब्राह्मण उवाच ।</s-l><s-l>एकः शास्ता न द्वितीयोऽस्ति शास्ता यथा नियुक्तोऽस्मि तथा चरामि ।</s-l><s-l>हृद्येष तिष्ठन्पुरुषः शास्ति शास्ता तेनैव युक्तः प्रवणादिवोदकम् ॥ १ ॥</s-l></s-lg><s-lg><s-l>एको गुरुर्नास्ति ततो द्वितीयो यो हृच्छयस्तमहमनुब्रवीमि ।</s-l><s-l>तेनानुशिष्टा गुरुणा सदैव पराभूता दानवाः सर्व एव ॥ २ ॥</s-l></s-lg><s-lg><s-l>एको बन्धुर्नास्ति ततो द्वितीयो यो हृच्छयस्तमहमनुब्रवीमि ।</s-l><s-l>तेनानुशिष्टा बान्धवा बन्धुमन्तः सप्तर्षयः सप्त दिवि प्रभान्ति ॥ ३ ॥</s-l></s-lg><s-lg><s-l>एकः श्रोता नास्ति ततो द्वितीयो यो हृच्छयस्तमहमनुब्रवीमि ।</s-l><s-l>तस्मिन्गुरौ गुरुवासं निरुष्य शक्रो गतः सर्वलोकामरत्वम् ॥ ४ ॥</s-l></s-lg><s-lg><s-l>एको द्वेष्टा नास्ति ततो द्वितीयो यो हृच्छयस्तमहमनुब्रवीमि ।</s-l><s-l>तेनानुशिष्टा गुरुणा सदैव लोकद्विष्टाः पन्नगाः सर्व एव ॥ ५ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>प्रजापतौ पन्नगानां देवर्षीणां च संविदम् ॥ ६ ॥</s-l></s-lg><s-lg><s-l>देवर्षयश्च नागाश्च असुराश्च प्रजापतिम् ।</s-l><s-l>पर्यपृच्छन्नुपासीनाः श्रेयो नः प्रोच्यतामिति ॥ ७ ॥</s-l></s-lg><s-lg><s-l>तेषां प्रोवाच भगवाञ्श्रेयः समनुपृच्छताम् ।</s-l><s-l>ओमित्येकाक्षरं ब्रह्म ते श्रुत्वा प्राद्रवन्दिशः ॥ ८ ॥</s-l></s-lg><s-lg><s-l>तेषां प्राद्रवमाणानामुपदेशार्थमात्मनः ।</s-l><s-l>सर्पाणां दशने भावः प्रवृत्तः पूर्वमेव तु ॥ ९ ॥</s-l></s-lg><s-lg><s-l>असुराणां प्रवृत्तस्तु दम्भभावः स्वभावजः ।</s-l><s-l>दानं देवा व्यवसिता दममेव महर्षयः ॥ १० ॥</s-l></s-lg><s-lg><s-l>एकं शास्तारमासाद्य शब्देनैकेन संस्कृताः ।</s-l><s-l>नाना व्यवसिताः सर्वे सर्पदेवर्षिदानवाः ॥ ११ ॥</s-l></s-lg><s-lg><s-l>शृणोत्ययं प्रोच्यमानं गृह्णाति च यथातथम् ।</s-l><s-l>पृच्छतस्तावतो भूयो गुरुरन्योऽनुमन्यते ॥ १२ ॥</s-l></s-lg><s-lg><s-l>तस्य चानुमते कर्म ततः पश्चात्प्रवर्तते ।</s-l><s-l>गुरुर्बोद्धा च शत्रुश्च द्वेष्टा च हृदि संश्रितः ॥ १३ ॥</s-l></s-lg><s-lg><s-l>पापेन विचरँल्लोके पापचारी भवत्ययम् ।</s-l><s-l>शुभेन विचरँल्लोके शुभचारी भवत्युत ॥ १४ ॥</s-l></s-lg><s-lg><s-l>कामचारी तु कामेन य इन्द्रियसुखे रतः ।</s-l><s-l>व्रतवारी सदैवैष य इन्द्रियजये रतः ॥ १५ ॥</s-l></s-lg><s-lg><s-l>अपेतव्रतकर्मा तु केवलं ब्रह्मणि श्रितः ।</s-l><s-l>ब्रह्मभूतश्चरँल्लोके ब्रह्मचारी भवत्ययम् ॥ १६ ॥</s-l></s-lg><s-lg><s-l>ब्रह्मैव समिधस्तस्य ब्रह्माग्निर्ब्रह्मसंस्तरः ।</s-l><s-l>आपो ब्रह्म गुरुर्ब्रह्म स ब्रह्मणि समाहितः ॥ १७ ॥</s-l></s-lg><s-lg><s-l>एतदेतादृशं सूक्ष्मं ब्रह्मचर्यं विदुर्बुधाः ।</s-l><s-l>विदित्वा चान्वपद्यन्त क्षेत्रज्ञेनानुदर्शिनः ॥ १८ ॥</s-l></s-lg>