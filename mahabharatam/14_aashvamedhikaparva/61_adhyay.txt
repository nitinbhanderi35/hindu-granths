<s-lg><s-l> वैशंपायन उवाच ।</s-l><s-l>एतच्छ्रुत्वा तु पुत्रस्य वचः शूरात्मजस्तदा ।</s-l><s-l>विहाय शोकं धर्मात्मा ददौ श्राद्धमनुत्तमम् ॥ १ ॥</s-l></s-lg><s-lg><s-l>तथैव वासुदेवोऽपि स्वस्रीयस्य महात्मनः ।</s-l><s-l>दयितस्य पितुर्नित्यमकरोदौर्ध्वदेहिकम् ॥ २ ॥</s-l></s-lg><s-lg><s-l>षष्टिं शतसहस्राणि ब्राह्मणानां महाभुजः ।</s-l><s-l>विधिवद्भोजयामास भोज्यं सर्वगुणान्वितम् ॥ ३ ॥</s-l></s-lg><s-lg><s-l>आच्छाद्य च महाबाहुर्धनतृष्णामपानुदत् ।</s-l><s-l>ब्राह्मणानां तदा कृष्णस्तदभूद्रोमहर्षणम् ॥ ४ ॥</s-l></s-lg><s-lg><s-l>सुवर्णं चैव गाश्चैव शयनाच्छादनं तथा ।</s-l><s-l>दीयमानं तदा विप्राः प्रभूतमिति चाब्रुवन् ॥ ५ ॥</s-l></s-lg><s-lg><s-l>वासुदेवोऽथ दाशार्हो बलदेवः ससात्यकिः ।</s-l><s-l>अभिमन्योस्तदा श्राद्धमकुर्वन्सत्यकस्तदा ।</s-l><s-l>अतीव दुःखसंतप्ता न शमं चोपलेभिरे ॥ ६ ॥</s-l></s-lg><s-lg><s-l>तथैव पाण्डवा वीरा नगरे नागसाह्वये ।</s-l><s-l>नोपगच्छन्ति वै शान्तिमभिमन्युविनाकृताः ॥ ७ ॥</s-l></s-lg><s-lg><s-l>सुबहूनि च राजेन्द्र दिवसानि विराटजा ।</s-l><s-l>नाभुङ्क्त पतिशोकार्ता तदभूत्करुणं महत् ।</s-l><s-l>कुक्षिस्थ एव तस्यास्तु स गर्भः संप्रलीयत ॥ ८ ॥</s-l></s-lg><s-lg><s-l>आजगाम ततो व्यासो ज्ञात्वा दिव्येन चक्षुषा ।</s-l><s-l>आगम्य चाब्रवीद्धीमान्पृथां पृथुललोचनाम् ।</s-l><s-l>उत्तरां च महातेजाः शोकः संत्यज्यतामयम् ॥ ९ ॥</s-l></s-lg><s-lg><s-l>जनिष्यति महातेजाः पुत्रस्तव यशस्विनि ।</s-l><s-l>प्रभावाद्वासुदेवस्य मम व्याहरणादपि ।</s-l><s-l>पाण्डवानामयं चान्ते पालयिष्यति मेदिनीम् ॥ १० ॥</s-l></s-lg><s-lg><s-l>धनंजयं च संप्रेक्ष्य धर्मराजस्य पश्यतः ।</s-l><s-l>व्यासो वाक्यमुवाचेदं हर्षयन्निव भारत ॥ ११ ॥</s-l></s-lg><s-lg><s-l>पौत्रस्तव महाबाहो जनिष्यति महामनाः ।</s-l><s-l>पृथ्वीं सागरपर्यन्तां पालयिष्यति चैव ह ॥ १२ ॥</s-l></s-lg><s-lg><s-l>तस्माच्छोकं कुरुश्रेष्ठ जहि त्वमरिकर्शन ।</s-l><s-l>विचार्यमत्र न हि ते सत्यमेतद्भविष्यति ॥ १३ ॥</s-l></s-lg><s-lg><s-l>यच्चापि वृष्णिवीरेण कृष्णेन कुरुनन्दन ।</s-l><s-l>पुरोक्तं तत्तथा भावि मा तेऽत्रास्तु विचारणा ॥ १४ ॥</s-l></s-lg><s-lg><s-l>विबुधानां गतो लोकानक्षयानात्मनिर्जितान् ।</s-l><s-l>न स शोच्यस्त्वया तात न चान्यैः कुरुभिस्तथा ॥ १५ ॥</s-l></s-lg><s-lg><s-l>एवं पितामहेनोक्तो धर्मात्मा स धनंजयः ।</s-l><s-l>त्यक्त्वा शोकं महाराज हृष्टरूपोऽभवत्तदा ॥ १६ ॥</s-l></s-lg><s-lg><s-l>पितापि तव धर्मज्ञ गर्भे तस्मिन्महामते ।</s-l><s-l>अवर्धत यथाकालं शुक्लपक्षे यथा शशी ॥ १७ ॥</s-l></s-lg><s-lg><s-l>ततः संचोदयामास व्यासो धर्मात्मजं नृपम् ।</s-l><s-l>अश्वमेधं प्रति तदा ततः सोऽन्तर्हितोऽभवत् ॥ १८ ॥</s-l></s-lg><s-lg><s-l>धर्मराजोऽपि मेधावी श्रुत्वा व्यासस्य तद्वचः ।</s-l><s-l>वित्तोपनयने तात चकार गमने मतिम् ॥ १९ ॥</s-l></s-lg>