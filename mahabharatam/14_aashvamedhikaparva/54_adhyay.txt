<s-lg><s-l> उत्तङ्क उवाच ।</s-l><s-l>अभिजानामि जगतः कर्तारं त्वां जनार्दन ।</s-l><s-l>नूनं भवत्प्रसादोऽयमिति मे नास्ति संशयः ॥ १ ॥</s-l></s-lg><s-lg><s-l>चित्तं च सुप्रसन्नं मे त्वद्भावगतमच्युत ।</s-l><s-l>विनिवृत्तश्च मे कोप इति विद्धि परंतप ॥ २ ॥</s-l></s-lg><s-lg><s-l>यदि त्वनुग्रहं कंचित्त्वत्तोऽर्होऽहं जनार्दन ।</s-l><s-l>द्रष्टुमिच्छामि ते रूपमैश्वरं तन्निदर्शय ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>ततः स तस्मै प्रीतात्मा दर्शयामास तद्वपुः ।</s-l><s-l>शाश्वतं वैष्णवं धीमान्ददृशे यद्धनंजयः ॥ ४ ॥</s-l></s-lg><s-lg><s-l>स ददर्श महात्मानं विश्वरूपं महाभुजम् ।</s-l><s-l>विस्मयं च ययौ विप्रस्तद्दृष्ट्वा रूपमैश्वरम् ॥ ५ ॥</s-l></s-lg><s-lg><s-l> उत्तङ्क उवाच ।</s-l><s-l>विश्वकर्मन्नमस्तेऽस्तु यस्य ते रूपमीदृशम् ।</s-l><s-l>पद्भ्यां ते पृथिवी व्याप्ता शिरसा चावृतं नभः ॥ ६ ॥</s-l></s-lg><s-lg><s-l>द्यावापृथिव्योर्यन्मध्यं जठरेण तदावृतम् ।</s-l><s-l>भुजाभ्यामावृताश्चाशास्त्वमिदं सर्वमच्युत ॥ ७ ॥</s-l></s-lg><s-lg><s-l>संहरस्व पुनर्देव रूपमक्षय्यमुत्तमम् ।</s-l><s-l>पुनस्त्वां स्वेन रूपेण द्रष्टुमिच्छामि शाश्वतम् ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>तमुवाच प्रसन्नात्मा गोविन्दो जनमेजय ।</s-l><s-l>वरं वृणीष्वेति तदा तमुत्तङ्कोऽब्रवीदिदम् ॥ ९ ॥</s-l></s-lg><s-lg><s-l>पर्याप्त एष एवाद्य वरस्त्वत्तो महाद्युते ।</s-l><s-l>यत्ते रूपमिदं कृष्ण पश्यामि प्रभवाप्ययम् ॥ १० ॥</s-l></s-lg><s-lg><s-l>तमब्रवीत्पुनः कृष्णो मा त्वमत्र विचारय ।</s-l><s-l>अवश्यमेतत्कर्तव्यममोघं दर्शनं मम ॥ ११ ॥</s-l></s-lg><s-lg><s-l> उत्तङ्क उवाच ।</s-l><s-l>अवश्यकरणीयं वै यद्येतन्मन्यसे विभो ।</s-l><s-l>तोयमिच्छामि यत्रेष्टं मरुष्वेतद्धि दुर्लभम् ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>ततः संहृत्य तत्तेजः प्रोवाचोत्तङ्कमीश्वरः ।</s-l><s-l>एष्टव्ये सति चिन्त्योऽहमित्युक्त्वा द्वारकां ययौ ॥ १३ ॥</s-l></s-lg><s-lg><s-l>ततः कदाचिद्भगवानुत्तङ्कस्तोयकाङ्क्षया ।</s-l><s-l>तृषितः परिचक्राम मरौ सस्मार चाच्युतम् ॥ १४ ॥</s-l></s-lg><s-lg><s-l>ततो दिग्वाससं धीमान्मातङ्गं मलपङ्किनम् ।</s-l><s-l>अपश्यत मरौ तस्मिञ्श्वयूथपरिवारितम् ॥ १५ ॥</s-l></s-lg><s-lg><s-l>भीषणं बद्धनिस्त्रिंशं बाणकार्मुकधारिणम् ।</s-l><s-l>तस्याधः स्रोतसोऽपश्यद्वारि भूरि द्विजोत्तमः ॥ १६ ॥</s-l></s-lg><s-lg><s-l>स्मरन्नेव च तं प्राह मातङ्गः प्रहसन्निव ।</s-l><s-l>एह्युत्तङ्क प्रतीच्छस्व मत्तो वारि भृगूद्वह ।</s-l><s-l>कृपा हि मे सुमहती त्वां दृष्ट्वा तृट्समाहतम् ॥ १७ ॥</s-l></s-lg><s-lg><s-l>इत्युक्तस्तेन स मुनिस्तत्तोयं नाभ्यनन्दत ।</s-l><s-l>चिक्षेप च स तं धीमान्वाग्भिरुग्राभिरच्युतम् ॥ १८ ॥</s-l></s-lg><s-lg><s-l>पुनः पुनश्च मातङ्गः पिबस्वेति तमब्रवीत् ।</s-l><s-l>न चापिबत्स सक्रोधः क्षुभितेनान्तरात्मना ॥ १९ ॥</s-l></s-lg><s-lg><s-l>स तथा निश्चयात्तेन प्रत्याख्यातो महात्मना ।</s-l><s-l>श्वभिः सह महाराज तत्रैवान्तरधीयत ॥ २० ॥</s-l></s-lg><s-lg><s-l>उत्तङ्कस्तं तथा दृष्ट्वा ततो व्रीडितमानसः ।</s-l><s-l>मेने प्रलब्धमात्मानं कृष्णेनामित्रघातिना ॥ २१ ॥</s-l></s-lg><s-lg><s-l>अथ तेनैव मार्गेण शङ्खचक्रगदाधरः ।</s-l><s-l>आजगाम महाबाहुरुत्तङ्कश्चैनमब्रवीत् ॥ २२ ॥</s-l></s-lg><s-lg><s-l>न युक्तं तादृशं दातुं त्वया पुरुषसत्तम ।</s-l><s-l>सलिलं विप्रमुख्येभ्यो मातङ्गस्रोतसा विभो ॥ २३ ॥</s-l></s-lg><s-lg><s-l>इत्युक्तवचनं धीमान्महाबुद्धिर्जनार्दनः ।</s-l><s-l>उत्तङ्कं श्लक्ष्णया वाचा सान्त्वयन्निदमब्रवीत् ॥ २४ ॥</s-l></s-lg><s-lg><s-l>यादृशेनेह रूपेण योग्यं दातुं वृतेन वै ।</s-l><s-l>तादृशं खलु मे दत्तं त्वं तु तन्नावबुध्यसे ॥ २५ ॥</s-l></s-lg><s-lg><s-l>मया त्वदर्थमुक्तो हि वज्रपाणिः पुरंदरः ।</s-l><s-l>उत्तङ्कायामृतं देहि तोयरूपमिति प्रभुः ॥ २६ ॥</s-l></s-lg><s-lg><s-l>स मामुवाच देवेन्द्रो न मर्त्योऽमर्त्यतां व्रजेत् ।</s-l><s-l>अन्यमस्मै वरं देहीत्यसकृद्भृगुनन्दन ॥ २७ ॥</s-l></s-lg><s-lg><s-l>अमृतं देयमित्येव मयोक्तः स शचीपतिः ।</s-l><s-l>स मां प्रसाद्य देवेन्द्रः पुनरेवेदमब्रवीत् ॥ २८ ॥</s-l></s-lg><s-lg><s-l>यदि देयमवश्यं वै मातङ्गोऽहं महाद्युते ।</s-l><s-l>भूत्वामृतं प्रदास्यामि भार्गवाय महात्मने ॥ २९ ॥</s-l></s-lg><s-lg><s-l>यद्येवं प्रतिगृह्णाति भार्गवोऽमृतमद्य वै ।</s-l><s-l>प्रदातुमेष गच्छामि भार्गवायामृतं प्रभो ।</s-l><s-l>प्रत्याख्यातस्त्वहं तेन न दद्यामिति भार्गव ॥ ३० ॥</s-l></s-lg><s-lg><s-l>स तथा समयं कृत्वा तेन रूपेण वासवः ।</s-l><s-l>उपस्थितस्त्वया चापि प्रत्याख्यातोऽमृतं ददत् ।</s-l><s-l>चण्डालरूपी भगवान्सुमहांस्ते व्यतिक्रमः ॥ ३१ ॥</s-l></s-lg><s-lg><s-l>यत्तु शक्यं मया कर्तुं भूय एव तवेप्सितम् ।</s-l><s-l>तोयेप्सां तव दुर्धर्ष करिष्ये सफलामहम् ॥ ३२ ॥</s-l></s-lg><s-lg><s-l>येष्वहःसु तव ब्रह्मन्सलिलेच्छा भविष्यति ।</s-l><s-l>तदा मरौ भविष्यन्ति जलपूर्णाः पयोधराः ॥ ३३ ॥</s-l></s-lg><s-lg><s-l>रसवच्च प्रदास्यन्ति ते तोयं भृगुनन्दन ।</s-l><s-l>उत्तङ्कमेघा इत्युक्ताः ख्यातिं यास्यन्ति चापि ते ॥ ३४ ॥</s-l></s-lg><s-lg><s-l>इत्युक्तः प्रीतिमान्विप्रः कृष्णेन स बभूव ह ।</s-l><s-l>अद्याप्युत्तङ्कमेघाश्च मरौ वर्षन्ति भारत ॥ ३५ ॥</s-l></s-lg>