<s-lg><s-l> ब्राह्मण उवाच ।</s-l><s-l>त्रयो वै रिपवो लोके नव वै गुणतः स्मृताः ।</s-l><s-l>हर्षः स्तम्भोऽभिमानश्च त्रयस्ते सात्त्विका गुणाः ॥ १ ॥</s-l></s-lg><s-lg><s-l>शोकः क्रोधोऽतिसंरम्भो राजसास्ते गुणाः स्मृताः ।</s-l><s-l>स्वप्नस्तन्द्री च मोहश्च त्रयस्ते तामसा गुणाः ॥ २ ॥</s-l></s-lg><s-lg><s-l>एतान्निकृत्य धृतिमान्बाणसंघैरतन्द्रितः ।</s-l><s-l>जेतुं परानुत्सहते प्रशान्तात्मा जितेन्द्रियः ॥ ३ ॥</s-l></s-lg><s-lg><s-l>अत्र गाथाः कीर्तयन्ति पुराकल्पविदो जनाः ।</s-l><s-l>अम्बरीषेण या गीता राज्ञा राज्यं प्रशासता ॥ ४ ॥</s-l></s-lg><s-lg><s-l>समुदीर्णेषु दोषेषु वध्यमानेषु साधुषु ।</s-l><s-l>जग्राह तरसा राज्यमम्बरीष इति श्रुतिः ॥ ५ ॥</s-l></s-lg><s-lg><s-l>स निगृह्य महादोषान्साधून्समभिपूज्य च ।</s-l><s-l>जगाम महतीं सिद्धिं गाथां चेमां जगाद ह ॥ ६ ॥</s-l></s-lg><s-lg><s-l>भूयिष्ठं मे जिता दोषा निहताः सर्वशत्रवः ।</s-l><s-l>एको दोषोऽवशिष्टस्तु वध्यः स न हतो मया ॥ ७ ॥</s-l></s-lg><s-lg><s-l>येन युक्तो जन्तुरयं वैतृष्ण्यं नाधिगच्छति ।</s-l><s-l>तृष्णार्त इव निम्नानि धावमानो न बुध्यते ॥ ८ ॥</s-l></s-lg><s-lg><s-l>अकार्यमपि येनेह प्रयुक्तः सेवते नरः ।</s-l><s-l>तं लोभमसिभिस्तीक्ष्णैर्निकृन्तन्तं निकृन्तत ॥ ९ ॥</s-l></s-lg><s-lg><s-l>लोभाद्धि जायते तृष्णा ततश्चिन्ता प्रसज्यते ।</s-l><s-l>स लिप्समानो लभते भूयिष्ठं राजसान्गुणान् ॥ १० ॥</s-l></s-lg><s-lg><s-l>स तैर्गुणैः संहतदेहबन्धनः पुनः पुनर्जायति कर्म चेहते ।</s-l><s-l>जन्मक्षये भिन्नविकीर्णदेहः पुनर्मृत्युं गच्छति जन्मनि स्वे ॥ ११ ॥</s-l></s-lg><s-lg><s-l>तस्मादेनं सम्यगवेक्ष्य लोभं निगृह्य धृत्यात्मनि राज्यमिच्छेत् ।</s-l><s-l>एतद्राज्यं नान्यदस्तीति विद्याद्यस्त्वत्र राजा विजितो ममैकः ॥ १२ ॥</s-l></s-lg><s-lg><s-l>इति राज्ञाम्बरीषेण गाथा गीता यशस्विना ।</s-l><s-l>आधिराज्यं पुरस्कृत्य लोभमेकं निकृन्तता ॥ १३ ॥</s-l></s-lg>