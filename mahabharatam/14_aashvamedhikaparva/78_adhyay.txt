<s-lg><s-l> वैशंपायन उवाच ।</s-l><s-l>श्रुत्वा तु नृपतिर्वीरं पितरं बभ्रुवाहनः ।</s-l><s-l>निर्ययौ विनयेनार्यो ब्राह्मणार्घ्यपुरःसरः ॥ १ ॥</s-l></s-lg><s-lg><s-l>मणिपूरेश्वरं त्वेवमुपयातं धनंजयः ।</s-l><s-l>नाभ्यनन्दत मेधावी क्षत्रधर्ममनुस्मरन् ॥ २ ॥</s-l></s-lg><s-lg><s-l>उवाच चैनं धर्मात्मा समन्युः फल्गुनस्तदा ।</s-l><s-l>प्रक्रियेयं न ते युक्ता बहिस्त्वं क्षत्रधर्मतः ॥ ३ ॥</s-l></s-lg><s-lg><s-l>संरक्ष्यमाणं तुरगं यौधिष्ठिरमुपागतम् ।</s-l><s-l>यज्ञियं विषयान्ते मां नायोत्सीः किं नु पुत्रक ॥ ४ ॥</s-l></s-lg><s-lg><s-l>धिक्त्वामस्तु सुदुर्बुद्धिं क्षत्रधर्माविशारदम् ।</s-l><s-l>यो मां युद्धाय संप्राप्तं साम्नैवाथो त्वमग्रहीः ॥ ५ ॥</s-l></s-lg><s-lg><s-l>न त्वया पुरुषार्थश्च कश्चिदस्तीह जीवता ।</s-l><s-l>यस्त्वं स्त्रीवद्युधा प्राप्तं साम्ना मां प्रत्यगृह्णथाः ॥ ६ ॥</s-l></s-lg><s-lg><s-l>यद्यहं न्यस्तशस्त्रस्त्वामागच्छेयं सुदुर्मते ।</s-l><s-l>प्रक्रियेयं ततो युक्ता भवेत्तव नराधम ॥ ७ ॥</s-l></s-lg><s-lg><s-l>तमेवमुक्तं भर्त्रा तु विदित्वा पन्नगात्मजा ।</s-l><s-l>अमृष्यमाणा भित्त्वोर्वीमुलूपी तमुपागमत् ॥ ८ ॥</s-l></s-lg><s-lg><s-l>सा ददर्श ततः पुत्रं विमृशन्तमधोमुखम् ।</s-l><s-l>संतर्ज्यमानमसकृद्भर्त्रा युद्धार्थिना विभो ॥ ९ ॥</s-l></s-lg><s-lg><s-l>ततः सा चारुसर्वाङ्गी तमुपेत्योरगात्मजा ।</s-l><s-l>उलूपी प्राह वचनं क्षत्रधर्मविशारदा ॥ १० ॥</s-l></s-lg><s-lg><s-l>उलूपीं मां निबोध त्वं मातरं पन्नगात्मजाम् ।</s-l><s-l>कुरुष्व वचनं पुत्र धर्मस्ते भविता परः ॥ ११ ॥</s-l></s-lg><s-lg><s-l>युध्यस्वैनं कुरुश्रेष्ठं धनंजयमरिंदम ।</s-l><s-l>एवमेष हि ते प्रीतो भविष्यति न संशयः ॥ १२ ॥</s-l></s-lg><s-lg><s-l>एवमुद्धर्षितो मात्रा स राजा बभ्रुवाहनः ।</s-l><s-l>मनश्चक्रे महातेजा युद्धाय भरतर्षभ ॥ १३ ॥</s-l></s-lg><s-lg><s-l>संनह्य काञ्चनं वर्म शिरस्त्राणं च भानुमत् ।</s-l><s-l>तूणीरशतसंबाधमारुरोह महारथम् ॥ १४ ॥</s-l></s-lg><s-lg><s-l>सर्वोपकरणैर्युक्तं युक्तमश्वैर्मनोजवैः ।</s-l><s-l>सुचक्रोपस्करं धीमान्हेमभाण्डपरिष्कृतम् ॥ १५ ॥</s-l></s-lg><s-lg><s-l>परमार्चितमुच्छ्रित्य ध्वजं सिंहं हिरण्मयम् ।</s-l><s-l>प्रययौ पार्थमुद्दिश्य स राजा बभ्रुवाहनः ॥ १६ ॥</s-l></s-lg><s-lg><s-l>ततोऽभ्येत्य हयं वीरो यज्ञियं पार्थरक्षितम् ।</s-l><s-l>ग्राहयामास पुरुषैर्हयशिक्षाविशारदैः ॥ १७ ॥</s-l></s-lg><s-lg><s-l>गृहीतं वाजिनं दृष्ट्वा प्रीतात्मा स धनंजयः ।</s-l><s-l>पुत्रं रथस्थं भूमिष्ठः संन्यवारयदाहवे ॥ १८ ॥</s-l></s-lg><s-lg><s-l>ततः स राजा तं वीरं शरव्रातैः सहस्रशः ।</s-l><s-l>अर्दयामास निशितैराशीविषविषोपमैः ॥ १९ ॥</s-l></s-lg><s-lg><s-l>तयोः समभवद्युद्धं पितुः पुत्रस्य चातुलम् ।</s-l><s-l>देवासुररणप्रख्यमुभयोः प्रीयमाणयोः ॥ २० ॥</s-l></s-lg><s-lg><s-l>किरीटिनं तु विव्याध शरेण नतपर्वणा ।</s-l><s-l>जत्रुदेशे नरव्याघ्रः प्रहसन्बभ्रुवाहनः ॥ २१ ॥</s-l></s-lg><s-lg><s-l>सोऽभ्यगात्सह पुङ्खेन वल्मीकमिव पन्नगः ।</s-l><s-l>विनिर्भिद्य च कौन्तेयं महीतलमथाविशत् ॥ २२ ॥</s-l></s-lg><s-lg><s-l>स गाढवेदनो धीमानालम्ब्य धनुरुत्तमम् ।</s-l><s-l>दिव्यं तेजः समाविश्य प्रमीत इव संबभौ ॥ २३ ॥</s-l></s-lg><s-lg><s-l>स संज्ञामुपलभ्याथ प्रशस्य पुरुषर्षभः ।</s-l><s-l>पुत्रं शक्रात्मजो वाक्यमिदमाह महीपते ॥ २४ ॥</s-l></s-lg><s-lg><s-l>साधु साधु महाबाहो वत्स चित्राङ्गदात्मज ।</s-l><s-l>सदृशं कर्म ते दृष्ट्वा प्रीतिमानस्मि पुत्रक ॥ २५ ॥</s-l></s-lg><s-lg><s-l>विमुञ्चाम्येष बाणांस्ते पुत्र युद्धे स्थिरो भव ।</s-l><s-l>इत्येवमुक्त्वा नाराचैरभ्यवर्षदमित्रहा ॥ २६ ॥</s-l></s-lg><s-lg><s-l>तान्स गाण्डीवनिर्मुक्तान्वज्राशनिसमप्रभान् ।</s-l><s-l>नाराचैरच्छिनद्राजा सर्वानेव त्रिधा त्रिधा ॥ २७ ॥</s-l></s-lg><s-lg><s-l>तस्य पार्थः शरैर्दिव्यैर्ध्वजं हेमपरिष्कृतम् ।</s-l><s-l>सुवर्णतालप्रतिमं क्षुरेणापाहरद्रथात् ॥ २८ ॥</s-l></s-lg><s-lg><s-l>हयांश्चास्य महाकायान्महावेगपराक्रमान् ।</s-l><s-l>चकार राज्ञो निर्जीवान्प्रहसन्पाण्डवर्षभः ॥ २९ ॥</s-l></s-lg><s-lg><s-l>स रथादवतीर्याशु राजा परमकोपनः ।</s-l><s-l>पदातिः पितरं कोपाद्योधयामास पाण्डवम् ॥ ३० ॥</s-l></s-lg><s-lg><s-l>संप्रीयमाणः पाण्डूनामृषभः पुत्रविक्रमात् ।</s-l><s-l>नात्यर्थं पीडयामास पुत्रं वज्रधरात्मजः ॥ ३१ ॥</s-l></s-lg><s-lg><s-l>स हन्यमानो विमुखं पितरं बभ्रुवाहनः ।</s-l><s-l>शरैराशीविषाकारैः पुनरेवार्दयद्बली ॥ ३२ ॥</s-l></s-lg><s-lg><s-l>ततः स बाल्यात्पितरं विव्याध हृदि पत्रिणा ।</s-l><s-l>निशितेन सुपुङ्खेन बलवद्बभ्रुवाहनः ॥ ३३ ॥</s-l></s-lg><s-lg><s-l>स बाणस्तेजसा दीप्तो ज्वलन्निव हुताशनः ।</s-l><s-l>विवेश पाण्डवं राजन्मर्म भित्त्वातिदुःखकृत् ॥ ३४ ॥</s-l></s-lg><s-lg><s-l>स तेनातिभृशं विद्धः पुत्रेण कुरुनन्दनः ।</s-l><s-l>महीं जगाम मोहार्तस्ततो राजन्धनंजयः ॥ ३५ ॥</s-l></s-lg><s-lg><s-l>तस्मिन्निपतिते वीरे कौरवाणां धुरंधरे ।</s-l><s-l>सोऽपि मोहं जगामाशु ततश्चित्राङ्गदासुतः ॥ ३६ ॥</s-l></s-lg><s-lg><s-l>व्यायम्य संयुगे राजा दृष्ट्वा च पितरं हतम् ।</s-l><s-l>पूर्वमेव च बाणौघैर्गाढविद्धोऽर्जुनेन सः ॥ ३७ ॥</s-l></s-lg><s-lg><s-l>भर्तारं निहतं दृष्ट्वा पुत्रं च पतितं भुवि ।</s-l><s-l>चित्राङ्गदा परित्रस्ता प्रविवेश रणाजिरम् ॥ ३८ ॥</s-l></s-lg><s-lg><s-l>शोकसंतप्तहृदया रुदती सा ततः शुभा ।</s-l><s-l>मणिपूरपतेर्माता ददर्श निहतं पतिम् ॥ ३९ ॥</s-l></s-lg>