<s-lg><s-l> वैशंपायन उवाच ।</s-l><s-l>एवमुक्तस्तु कृष्णेन धर्मपुत्रो युधिष्ठिरः ।</s-l><s-l>व्यासमामन्त्र्य मेधावी ततो वचनमब्रवीत् ॥ १ ॥</s-l></s-lg><s-lg><s-l>यथा कालं भवान्वेत्ति हयमेधस्य तत्त्वतः ।</s-l><s-l>दीक्षयस्व तदा मा त्वं त्वय्यायत्तो हि मे क्रतुः ॥ २ ॥</s-l></s-lg><s-lg><s-l> व्यास उवाच ।</s-l><s-l>अहं पैलोऽथ कौन्तेय याज्ञवल्क्यस्तथैव च ।</s-l><s-l>विधानं यद्यथाकालं तत्कर्तारो न संशयः ॥ ३ ॥</s-l></s-lg><s-lg><s-l>चैत्र्यां हि पौर्णमास्यां च तव दीक्षा भविष्यति ।</s-l><s-l>संभाराः संभ्रियन्तां ते यज्ञार्थं पुरुषर्षभ ॥ ४ ॥</s-l></s-lg><s-lg><s-l>अश्वविद्याविदश्चैव सूता विप्राश्च तद्विदः ।</s-l><s-l>मेध्यमश्वं परीक्षन्तां तव यज्ञार्थसिद्धये ॥ ५ ॥</s-l></s-lg><s-lg><s-l>तमुत्सृज्य यथाशास्त्रं पृथिवीं सागराम्बराम् ।</s-l><s-l>स पर्येतु यशो नाम्ना तव पार्थिव वर्धयन् ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तः स तथेत्युक्त्वा पाण्डवः पृथिवीपतिः ।</s-l><s-l>चकार सर्वं राजेन्द्र यथोक्तं ब्रह्मवादिना ।</s-l><s-l>संभाराश्चैव राजेन्द्र सर्वे संकल्पिताभवन् ॥ ७ ॥</s-l></s-lg><s-lg><s-l>स संभारान्समाहृत्य नृपो धर्मात्मजस्तदा ।</s-l><s-l>न्यवेदयदमेयात्मा कृष्णद्वैपायनाय वै ॥ ८ ॥</s-l></s-lg><s-lg><s-l>ततोऽब्रवीन्महातेजा व्यासो धर्मात्मजं नृपम् ।</s-l><s-l>यथाकालं यथायोगं सज्जाः स्म तव दीक्षणे ॥ ९ ॥</s-l></s-lg><s-lg><s-l>स्फ्यश्च कूर्चश्च सौवर्णो यच्चान्यदपि कौरव ।</s-l><s-l>तत्र योग्यं भवेत्किंचित्तद्रौक्मं क्रियतामिति ॥ १० ॥</s-l></s-lg><s-lg><s-l>अश्वश्चोत्सृज्यतामद्य पृथ्व्यामथ यथाक्रमम् ।</s-l><s-l>सुगुप्तश्च चरत्वेष यथाशास्त्रं युधिष्ठिर ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>अयमश्वो मया ब्रह्मन्नुत्सृष्टः पृथिवीमिमाम् ।</s-l><s-l>चरिष्यति यथाकामं तत्र वै संविधीयताम् ॥ १२ ॥</s-l></s-lg><s-lg><s-l>पृथिवीं पर्यटन्तं हि तुरगं कामचारिणम् ।</s-l><s-l>कः पालयेदिति मुने तद्भवान्वक्तुमर्हति ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तः स तु राजेन्द्र कृष्णद्वैपायनोऽब्रवीत् ।</s-l><s-l>भीमसेनादवरजः श्रेष्ठः सर्वधनुष्मताम् ॥ १४ ॥</s-l></s-lg><s-lg><s-l>जिष्णुः सहिष्णुर्धृष्णुश्च स एनं पालयिष्यति ।</s-l><s-l>शक्तः स हि महीं जेतुं निवातकवचान्तकः ॥ १५ ॥</s-l></s-lg><s-lg><s-l>तस्मिन्ह्यस्त्राणि दिव्यानि दिव्यं संहननं तथा ।</s-l><s-l>दिव्यं धनुश्चेषुधी च स एनमनुयास्यति ॥ १६ ॥</s-l></s-lg><s-lg><s-l>स हि धर्मार्थकुशलः सर्वविद्याविशारदः ।</s-l><s-l>यथाशास्त्रं नृपश्रेष्ठ चारयिष्यति ते हयम् ॥ १७ ॥</s-l></s-lg><s-lg><s-l>राजपुत्रो महाबाहुः श्यामो राजीवलोचनः ।</s-l><s-l>अभिमन्योः पिता वीरः स एनमनुयास्यति ॥ १८ ॥</s-l></s-lg><s-lg><s-l>भीमसेनोऽपि तेजस्वी कौन्तेयोऽमितविक्रमः ।</s-l><s-l>समर्थो रक्षितुं राष्ट्रं नकुलश्च विशां पते ॥ १९ ॥</s-l></s-lg><s-lg><s-l>सहदेवस्तु कौरव्य समाधास्यति बुद्धिमान् ।</s-l><s-l>कुटुम्बतन्त्रं विधिवत्सर्वमेव महायशाः ॥ २० ॥</s-l></s-lg><s-lg><s-l>तत्तु सर्वं यथान्यायमुक्तं कुरुकुलोद्वहः ।</s-l><s-l>चकार फल्गुनं चापि संदिदेश हयं प्रति ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>एह्यर्जुन त्वया वीर हयोऽयं परिपाल्यताम् ।</s-l><s-l>त्वमर्हो रक्षितुं ह्येनं नान्यः कश्चन मानवः ॥ २२ ॥</s-l></s-lg><s-lg><s-l>ये चापि त्वां महाबाहो प्रत्युदीयुर्नराधिपाः ।</s-l><s-l>तैर्विग्रहो यथा न स्यात्तथा कार्यं त्वयानघ ॥ २३ ॥</s-l></s-lg><s-lg><s-l>आख्यातव्यश्च भवता यज्ञोऽयं मम सर्वशः ।</s-l><s-l>पार्थिवेभ्यो महाबाहो समये गम्यतामिति ॥ २४ ॥</s-l></s-lg><s-lg><s-l>एवमुक्त्वा स धर्मात्मा भ्रातरं सव्यसाचिनम् ।</s-l><s-l>भीमं च नकुलं चैव पुरगुप्तौ समादधत् ॥ २५ ॥</s-l></s-lg><s-lg><s-l>कुटुम्बतन्त्रे च तथा सहदेवं युधां पतिम् ।</s-l><s-l>अनुमान्य महीपालं धृतराष्ट्रं युधिष्ठिरः ॥ २६ ॥</s-l></s-lg>