<s-lg><s-l> ब्राह्मण उवाच ।</s-l><s-l>गन्धान्न जिघ्रामि रसान्न वेद्मि रूपं न पश्यामि न च स्पृशामि ।</s-l><s-l>न चापि शब्दान्विविधाञ्शृणोमि न चापि संकल्पमुपैमि किंचित् ॥ १ ॥</s-l></s-lg><s-lg><s-l>अर्थानिष्टान्कामयते स्वभावः सर्वान्द्वेष्यान्प्रद्विषते स्वभावः ।</s-l><s-l>कामद्वेषावुद्भवतः स्वभावात्प्राणापानौ जन्तुदेहान्निवेश्य ॥ २ ॥</s-l></s-lg><s-lg><s-l>तेभ्यश्चान्यांस्तेष्वनित्यांश्च भावान्भूतात्मानं लक्षयेयं शरीरे ।</s-l><s-l>तस्मिंस्तिष्ठन्नास्मि शक्यः कथंचित्कामक्रोधाभ्यां जरया मृत्युना च ॥ ३ ॥</s-l></s-lg><s-lg><s-l>अकामयानस्य च सर्वकामानविद्विषाणस्य च सर्वदोषान् ।</s-l><s-l>न मे स्वभावेषु भवन्ति लेपास्तोयस्य बिन्दोरिव पुष्करेषु ॥ ४ ॥</s-l></s-lg><s-lg><s-l>नित्यस्य चैतस्य भवन्ति नित्या निरीक्षमाणस्य बहून्स्वभावान् ।</s-l><s-l>न सज्जते कर्मसु भोगजालं दिवीव सूर्यस्य मयूखजालम् ॥ ५ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>अध्वर्युयतिसंवादं तं निबोध यशस्विनि ॥ ६ ॥</s-l></s-lg><s-lg><s-l>प्रोक्ष्यमाणं पशुं दृष्ट्वा यज्ञकर्मण्यथाब्रवीत् ।</s-l><s-l>यतिरध्वर्युमासीनो हिंसेयमिति कुत्सयन् ॥ ७ ॥</s-l></s-lg><s-lg><s-l>तमध्वर्युः प्रत्युवाच नायं छागो विनश्यति ।</s-l><s-l>श्रेयसा योक्ष्यते जन्तुर्यदि श्रुतिरियं तथा ॥ ८ ॥</s-l></s-lg><s-lg><s-l>यो ह्यस्य पार्थिवो भागः पृथिवीं स गमिष्यति ।</s-l><s-l>यदस्य वारिजं किंचिदपस्तत्प्रतिपद्यते ॥ ९ ॥</s-l></s-lg><s-lg><s-l>सूर्यं चक्षुर्दिशः श्रोत्रे प्राणोऽस्य दिवमेव च ।</s-l><s-l>आगमे वर्तमानस्य न मे दोषोऽस्ति कश्चन ॥ १० ॥</s-l></s-lg><s-lg><s-l> यतिरुवाच ।</s-l><s-l>प्राणैर्वियोगे छागस्य यदि श्रेयः प्रपश्यसि ।</s-l><s-l>छागार्थे वर्तते यज्ञो भवतः किं प्रयोजनम् ॥ ११ ॥</s-l></s-lg><s-lg><s-l>अनु त्वा मन्यतां माता पिता भ्राता सखापि च ।</s-l><s-l>मन्त्रयस्वैनमुन्नीय परवन्तं विशेषतः ॥ १२ ॥</s-l></s-lg><s-lg><s-l>य एवमनुमन्येरंस्तान्भवान्प्रष्टुमर्हति ।</s-l><s-l>तेषामनुमतं श्रुत्वा शक्या कर्तुं विचारणा ॥ १३ ॥</s-l></s-lg><s-lg><s-l>प्राणा अप्यस्य छागस्य प्रापितास्ते स्वयोनिषु ।</s-l><s-l>शरीरं केवलं शिष्टं निश्चेष्टमिति मे मतिः ॥ १४ ॥</s-l></s-lg><s-lg><s-l>इन्धनस्य तु तुल्येन शरीरेण विचेतसा ।</s-l><s-l>हिंसा निर्वेष्टुकामानामिन्धनं पशुसंज्ञितम् ॥ १५ ॥</s-l></s-lg><s-lg><s-l>अहिंसा सर्वधर्माणामिति वृद्धानुशासनम् ।</s-l><s-l>यदहिंस्रं भवेत्कर्म तत्कार्यमिति विद्महे ॥ १६ ॥</s-l></s-lg><s-lg><s-l>अहिंसेति प्रतिज्ञेयं यदि वक्ष्याम्यतः परम् ।</s-l><s-l>शक्यं बहुविधं वक्तुं भवतः कार्यदूषणम् ॥ १७ ॥</s-l></s-lg><s-lg><s-l>अहिंसा सर्वभूतानां नित्यमस्मासु रोचते ।</s-l><s-l>प्रत्यक्षतः साधयामो न परोक्षमुपास्महे ॥ १८ ॥</s-l></s-lg><s-lg><s-l> अध्वर्युरुवाच ।</s-l><s-l>भूमेर्गन्धगुणान्भुङ्क्षे पिबस्यापोमयान्रसान् ।</s-l><s-l>ज्योतिषां पश्यसे रूपं स्पृशस्यनिलजान्गुणान् ॥ १९ ॥</s-l></s-lg><s-lg><s-l>शृणोष्याकाशजं शब्दं मनसा मन्यसे मतिम् ।</s-l><s-l>सर्वाण्येतानि भूतानि प्राणा इति च मन्यसे ॥ २० ॥</s-l></s-lg><s-lg><s-l>प्राणादाने च नित्योऽसि हिंसायां वर्तते भवान् ।</s-l><s-l>नास्ति चेष्टा विना हिंसां किं वा त्वं मन्यसे द्विज ॥ २१ ॥</s-l></s-lg><s-lg><s-l> यतिरुवाच ।</s-l><s-l>अक्षरं च क्षरं चैव द्वैधीभावोऽयमात्मनः ।</s-l><s-l>अक्षरं तत्र सद्भावः स्वभावः क्षर उच्यते ॥ २२ ॥</s-l></s-lg><s-lg><s-l>प्राणो जिह्वा मनः सत्त्वं स्वभावो रजसा सह ।</s-l><s-l>भावैरेतैर्विमुक्तस्य निर्द्वंद्वस्य निराशिषः ॥ २३ ॥</s-l></s-lg><s-lg><s-l>समस्य सर्वभूतेषु निर्ममस्य जितात्मनः ।</s-l><s-l>समन्तात्परिमुक्तस्य न भयं विद्यते क्वचित् ॥ २४ ॥</s-l></s-lg><s-lg><s-l> अध्वर्युरुवाच ।</s-l><s-l>सद्भिरेवेह संवासः कार्यो मतिमतां वर ।</s-l><s-l>भवतो हि मतं श्रुत्वा प्रतिभाति मतिर्मम ॥ २५ ॥</s-l></s-lg><s-lg><s-l>भगवन्भगवद्बुद्ध्या प्रतिबुद्धो ब्रवीम्यहम् ।</s-l><s-l>मतं मन्तुं क्रतुं कर्तुं नापराधोऽस्ति मे द्विज ॥ २६ ॥</s-l></s-lg><s-lg><s-l> ब्राह्मण उवाच ।</s-l><s-l>उपपत्त्या यतिस्तूष्णीं वर्तमानस्ततः परम् ।</s-l><s-l>अध्वर्युरपि निर्मोहः प्रचचार महामखे ॥ २७ ॥</s-l></s-lg><s-lg><s-l>एवमेतादृशं मोक्षं सुसूक्ष्मं ब्राह्मणा विदुः ।</s-l><s-l>विदित्वा चानुतिष्ठन्ति क्षेत्रज्ञेनानुदर्शिना ॥ २८ ॥</s-l></s-lg>