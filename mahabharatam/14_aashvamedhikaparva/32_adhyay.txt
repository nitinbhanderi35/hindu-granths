<s-lg><s-l> ब्राह्मण उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>ब्राह्मणस्य च संवादं जनकस्य च भामिनि ॥ १ ॥</s-l></s-lg><s-lg><s-l>ब्राह्मणं जनको राजा सन्नं कस्मिंश्चिदागमे ।</s-l><s-l>विषये मे न वस्तव्यमिति शिष्ट्यर्थमब्रवीत् ॥ २ ॥</s-l></s-lg><s-lg><s-l>इत्युक्तः प्रत्युवाचाथ ब्राह्मणो राजसत्तमम् ।</s-l><s-l>आचक्ष्व विषयं राजन्यावांस्तव वशे स्थितः ॥ ३ ॥</s-l></s-lg><s-lg><s-l>सोऽन्यस्य विषये राज्ञो वस्तुमिच्छाम्यहं विभो ।</s-l><s-l>वचस्ते कर्तुमिच्छामि यथाशास्त्रं महीपते ॥ ४ ॥</s-l></s-lg><s-lg><s-l>इत्युक्तः स तदा राजा ब्राह्मणेन यशस्विना ।</s-l><s-l>मुहुरुष्णं च निःश्वस्य न स तं प्रत्यभाषत ॥ ५ ॥</s-l></s-lg><s-lg><s-l>तमासीनं ध्यायमानं राजानममितौजसम् ।</s-l><s-l>कश्मलं सहसागच्छद्भानुमन्तमिव ग्रहः ॥ ६ ॥</s-l></s-lg><s-lg><s-l>समाश्वास्य ततो राजा व्यपेते कश्मले तदा ।</s-l><s-l>ततो मुहूर्तादिव तं ब्राह्मणं वाक्यमब्रवीत् ॥ ७ ॥</s-l></s-lg><s-lg><s-l>पितृपैतामहे राज्ये वश्ये जनपदे सति ।</s-l><s-l>विषयं नाधिगच्छामि विचिन्वन्पृथिवीमिमाम् ॥ ८ ॥</s-l></s-lg><s-lg><s-l>नाध्यगच्छं यदा पृथ्व्यां मिथिला मार्गिता मया ।</s-l><s-l>नाध्यगच्छं यदा तस्यां स्वप्रजा मार्गिता मया ॥ ९ ॥</s-l></s-lg><s-lg><s-l>नाध्यगच्छं यदा तासु तदा मे कश्मलोऽभवत् ।</s-l><s-l>ततो मे कश्मलस्यान्ते मतिः पुनरुपस्थिता ॥ १० ॥</s-l></s-lg><s-lg><s-l>तया न विषयं मन्ये सर्वो वा विषयो मम ।</s-l><s-l>आत्मापि चायं न मम सर्वा वा पृथिवी मम ।</s-l><s-l>उष्यतां यावदुत्साहो भुज्यतां यावदिष्यते ॥ ११ ॥</s-l></s-lg><s-lg><s-l>पितृपैतामहे राज्ये वश्ये जनपदे सति ।</s-l><s-l>ब्रूहि कां बुद्धिमास्थाय ममत्वं वर्जितं त्वया ॥ १२ ॥</s-l></s-lg><s-lg><s-l>कां वा बुद्धिं विनिश्चित्य सर्वो वै विषयस्तव ।</s-l><s-l>नावैषि विषयं येन सर्वो वा विषयस्तव ॥ १३ ॥</s-l></s-lg><s-lg><s-l> जनक उवाच ।</s-l><s-l>अन्तवन्त इहारम्भा विदिताः सर्वकर्मसु ।</s-l><s-l>नाध्यगच्छमहं यस्मान्ममेदमिति यद्भवेत् ॥ १४ ॥</s-l></s-lg><s-lg><s-l>कस्येदमिति कस्य स्वमिति वेदवचस्तथा ।</s-l><s-l>नाध्यगच्छमहं बुद्ध्या ममेदमिति यद्भवेत् ॥ १५ ॥</s-l></s-lg><s-lg><s-l>एतां बुद्धिं विनिश्चित्य ममत्वं वर्जितं मया ।</s-l><s-l>शृणु बुद्धिं तु यां ज्ञात्वा सर्वत्र विषयो मम ॥ १६ ॥</s-l></s-lg><s-lg><s-l>नाहमात्मार्थमिच्छामि गन्धान्घ्राणगतानपि ।</s-l><s-l>तस्मान्मे निर्जिता भूमिर्वशे तिष्ठति नित्यदा ॥ १७ ॥</s-l></s-lg><s-lg><s-l>नाहमात्मार्थमिच्छामि रसानास्येऽपि वर्ततः ।</s-l><s-l>आपो मे निर्जितास्तस्माद्वशे तिष्ठन्ति नित्यदा ॥ १८ ॥</s-l></s-lg><s-lg><s-l>नाहमात्मार्थमिच्छामि रूपं ज्योतिश्च चक्षुषा ।</s-l><s-l>तस्मान्मे निर्जितं ज्योतिर्वशे तिष्ठति नित्यदा ॥ १९ ॥</s-l></s-lg><s-lg><s-l>नाहमात्मार्थमिच्छामि स्पर्शांस्त्वचि गताश्च ये ।</s-l><s-l>तस्मान्मे निर्जितो वायुर्वशे तिष्ठति नित्यदा ॥ २० ॥</s-l></s-lg><s-lg><s-l>नाहमात्मार्थमिच्छामि शब्दाञ्श्रोत्रगतानपि ।</s-l><s-l>तस्मान्मे निर्जिताः शब्दा वशे तिष्ठन्ति नित्यदा ॥ २१ ॥</s-l></s-lg><s-lg><s-l>नाहमात्मार्थमिच्छामि मनो नित्यं मनोन्तरे ।</s-l><s-l>मनो मे निर्जितं तस्माद्वशे तिष्ठति नित्यदा ॥ २२ ॥</s-l></s-lg><s-lg><s-l>देवेभ्यश्च पितृभ्यश्च भूतेभ्योऽतिथिभिः सह ।</s-l><s-l>इत्यर्थं सर्व एवेमे समारम्भा भवन्ति वै ॥ २३ ॥</s-l></s-lg><s-lg><s-l>ततः प्रहस्य जनकं ब्राह्मणः पुनरब्रवीत् ।</s-l><s-l>त्वज्जिज्ञासार्थमद्येह विद्धि मां धर्ममागतम् ॥ २४ ॥</s-l></s-lg><s-lg><s-l>त्वमस्य ब्रह्मनाभस्य बुद्ध्यारस्यानिवर्तिनः ।</s-l><s-l>सत्त्वनेमिनिरुद्धस्य चक्रस्यैकः प्रवर्तकः ॥ २५ ॥</s-l></s-lg>