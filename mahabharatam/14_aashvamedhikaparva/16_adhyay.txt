<s-lg><s-l> जनमेजय उवाच ।</s-l><s-l>सभायां वसतोस्तस्यां निहत्यारीन्महात्मनोः ।</s-l><s-l>केशवार्जुनयोः का नु कथा समभवद्द्विज ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>कृष्णेन सहितः पार्थः स्वराज्यं प्राप्य केवलम् ।</s-l><s-l>तस्यां सभायां रम्यायां विजहार मुदा युतः ॥ २ ॥</s-l></s-lg><s-lg><s-l>ततः कंचित्सभोद्देशं स्वर्गोद्देशसमं नृप ।</s-l><s-l>यदृच्छया तौ मुदितौ जग्मतुः स्वजनावृतौ ॥ ३ ॥</s-l></s-lg><s-lg><s-l>ततः प्रतीतः कृष्णेन सहितः पाण्डवोऽर्जुनः ।</s-l><s-l>निरीक्ष्य तां सभां रम्यामिदं वचनमब्रवीत् ॥ ४ ॥</s-l></s-lg><s-lg><s-l>विदितं ते महाबाहो संग्रामे समुपस्थिते ।</s-l><s-l>माहात्म्यं देवकीमातस्तच्च ते रूपमैश्वरम् ॥ ५ ॥</s-l></s-lg><s-lg><s-l>यत्तु तद्भवता प्रोक्तं तदा केशव सौहृदात् ।</s-l><s-l>तत्सर्वं पुरुषव्याघ्र नष्टं मे नष्टचेतसः ॥ ६ ॥</s-l></s-lg><s-lg><s-l>मम कौतूहलं त्वस्ति तेष्वर्थेषु पुनः प्रभो ।</s-l><s-l>भवांश्च द्वारकां गन्ता नचिरादिव माधव ॥ ७ ॥</s-l></s-lg><s-lg><s-l>एवमुक्तस्ततः कृष्णः फल्गुनं प्रत्यभाषत ।</s-l><s-l>परिष्वज्य महातेजा वचनं वदतां वरः ॥ ८ ॥</s-l></s-lg><s-lg><s-l>श्रावितस्त्वं मया गुह्यं ज्ञापितश्च सनातनम् ।</s-l><s-l>धर्मं स्वरूपिणं पार्थ सर्वलोकांश्च शाश्वतान् ॥ ९ ॥</s-l></s-lg><s-lg><s-l>अबुद्ध्वा यन्न गृह्णीथास्तन्मे सुमहदप्रियम् ।</s-l><s-l>नूनमश्रद्दधानोऽसि दुर्मेधाश्चासि पाण्डव ॥ १० ॥</s-l></s-lg><s-lg><s-l>स हि धर्मः सुपर्याप्तो ब्रह्मणः पदवेदने ।</s-l><s-l>न शक्यं तन्मया भूयस्तथा वक्तुमशेषतः ॥ ११ ॥</s-l></s-lg><s-lg><s-l>परं हि ब्रह्म कथितं योगयुक्तेन तन्मया ।</s-l><s-l>इतिहासं तु वक्ष्यामि तस्मिन्नर्थे पुरातनम् ॥ १२ ॥</s-l></s-lg><s-lg><s-l>यथा तां बुद्धिमास्थाय गतिमग्र्यां गमिष्यसि ।</s-l><s-l>शृणु धर्मभृतां श्रेष्ठ गदतः सर्वमेव मे ॥ १३ ॥</s-l></s-lg><s-lg><s-l>आगच्छद्ब्राह्मणः कश्चित्स्वर्गलोकादरिंदम ।</s-l><s-l>ब्रह्मलोकाच्च दुर्धर्षः सोऽस्माभिः पूजितोऽभवत् ॥ १४ ॥</s-l></s-lg><s-lg><s-l>अस्माभिः परिपृष्टश्च यदाह भरतर्षभ ।</s-l><s-l>दिव्येन विधिना पार्थ तच्छृणुष्वाविचारयन् ॥ १५ ॥</s-l></s-lg><s-lg><s-l> ब्राह्मण उवाच ।</s-l><s-l>मोक्षधर्मं समाश्रित्य कृष्ण यन्मानुपृच्छसि ।</s-l><s-l>भूतानामनुकम्पार्थं यन्मोहच्छेदनं प्रभो ॥ १६ ॥</s-l></s-lg><s-lg><s-l>तत्तेऽहं संप्रवक्ष्यामि यथावन्मधुसूदन ।</s-l><s-l>शृणुष्वावहितो भूत्वा गदतो मम माधव ॥ १७ ॥</s-l></s-lg><s-lg><s-l>कश्चिद्विप्रस्तपोयुक्तः काश्यपो धर्मवित्तमः ।</s-l><s-l>आससाद द्विजं कंचिद्धर्माणामागतागमम् ॥ १८ ॥</s-l></s-lg><s-lg><s-l>गतागते सुबहुशो ज्ञानविज्ञानपारगम् ।</s-l><s-l>लोकतत्त्वार्थकुशलं ज्ञातारं सुखदुःखयोः ॥ १९ ॥</s-l></s-lg><s-lg><s-l>जातीमरणतत्त्वज्ञं कोविदं पुण्यपापयोः ।</s-l><s-l>द्रष्टारमुच्चनीचानां कर्मभिर्देहिनां गतिम् ॥ २० ॥</s-l></s-lg><s-lg><s-l>चरन्तं मुक्तवत्सिद्धं प्रशान्तं संयतेन्द्रियम् ।</s-l><s-l>दीप्यमानं श्रिया ब्राह्म्या क्रममाणं च सर्वशः ॥ २१ ॥</s-l></s-lg><s-lg><s-l>अन्तर्धानगतिज्ञं च श्रुत्वा तत्त्वेन काश्यपः ।</s-l><s-l>तथैवान्तर्हितैः सिद्धैर्यान्तं चक्रधरैः सह ॥ २२ ॥</s-l></s-lg><s-lg><s-l>संभाषमाणमेकान्ते समासीनं च तैः सह ।</s-l><s-l>यदृच्छया च गच्छन्तमसक्तं पवनं यथा ॥ २३ ॥</s-l></s-lg><s-lg><s-l>तं समासाद्य मेधावी स तदा द्विजसत्तमः ।</s-l><s-l>चरणौ धर्मकामो वै तपस्वी सुसमाहितः ।</s-l><s-l>प्रतिपेदे यथान्यायं भक्त्या परमया युतः ॥ २४ ॥</s-l></s-lg><s-lg><s-l>विस्मितश्चाद्भुतं दृष्ट्वा काश्यपस्तं द्विजोत्तमम् ।</s-l><s-l>परिचारेण महता गुरुं वैद्यमतोषयत् ॥ २५ ॥</s-l></s-lg><s-lg><s-l>प्रीतात्मा चोपपन्नश्च श्रुतचारित्रसंयुतः ।</s-l><s-l>भावेन तोषयच्चैनं गुरुवृत्त्या परंतपः ॥ २६ ॥</s-l></s-lg><s-lg><s-l>तस्मै तुष्टः स शिष्याय प्रसन्नोऽथाब्रवीद्गुरुः ।</s-l><s-l>सिद्धिं परामभिप्रेक्ष्य शृणु तन्मे जनार्दन ॥ २७ ॥</s-l></s-lg><s-lg><s-l>विविधैः कर्मभिस्तात पुण्ययोगैश्च केवलैः ।</s-l><s-l>गच्छन्तीह गतिं मर्त्या देवलोकेऽपि च स्थितिम् ॥ २८ ॥</s-l></s-lg><s-lg><s-l>न क्वचित्सुखमत्यन्तं न क्वचिच्छाश्वती स्थितिः ।</s-l><s-l>स्थानाच्च महतो भ्रंशो दुःखलब्धात्पुनः पुनः ॥ २९ ॥</s-l></s-lg><s-lg><s-l>अशुभा गतयः प्राप्ताः कष्टा मे पापसेवनात् ।</s-l><s-l>काममन्युपरीतेन तृष्णया मोहितेन च ॥ ३० ॥</s-l></s-lg><s-lg><s-l>पुनः पुनश्च मरणं जन्म चैव पुनः पुनः ।</s-l><s-l>आहारा विविधा भुक्ताः पीता नानाविधाः स्तनाः ॥ ३१ ॥</s-l></s-lg><s-lg><s-l>मातरो विविधा दृष्टाः पितरश्च पृथग्विधाः ।</s-l><s-l>सुखानि च विचित्राणि दुःखानि च मयानघ ॥ ३२ ॥</s-l></s-lg><s-lg><s-l>प्रियैर्विवासो बहुशः संवासश्चाप्रियैः सह ।</s-l><s-l>धननाशश्च संप्राप्तो लब्ध्वा दुःखेन तद्धनम् ॥ ३३ ॥</s-l></s-lg><s-lg><s-l>अवमानाः सुकष्टाश्च परतः स्वजनात्तथा ।</s-l><s-l>शारीरा मानसाश्चापि वेदना भृशदारुणाः ॥ ३४ ॥</s-l></s-lg><s-lg><s-l>प्राप्ता विमाननाश्चोग्रा वधबन्धाश्च दारुणाः ।</s-l><s-l>पतनं निरये चैव यातनाश्च यमक्षये ॥ ३५ ॥</s-l></s-lg><s-lg><s-l>जरा रोगाश्च सततं वासनानि च भूरिशः ।</s-l><s-l>लोकेऽस्मिन्ननुभूतानि द्वंद्वजानि भृशं मया ॥ ३६ ॥</s-l></s-lg><s-lg><s-l>ततः कदाचिन्निर्वेदान्निकारान्निकृतेन च ।</s-l><s-l>लोकतन्त्रं परित्यक्तं दुःखार्तेन भृशं मया ।</s-l><s-l>ततः सिद्धिरियं प्राप्ता प्रसादादात्मनो मया ॥ ३७ ॥</s-l></s-lg><s-lg><s-l>नाहं पुनरिहागन्ता लोकानालोकयाम्यहम् ।</s-l><s-l>आ सिद्धेरा प्रजासर्गादात्मनो मे गतिः शुभा ॥ ३८ ॥</s-l></s-lg><s-lg><s-l>उपलब्धा द्विजश्रेष्ठ तथेयं सिद्धिरुत्तमा ।</s-l><s-l>इतः परं गमिष्यामि ततः परतरं पुनः ।</s-l><s-l>ब्रह्मणः पदमव्यग्रं मा ते भूदत्र संशयः ॥ ३९ ॥</s-l></s-lg><s-lg><s-l>नाहं पुनरिहागन्ता मर्त्यलोकं परंतप ।</s-l><s-l>प्रीतोऽस्मि ते महाप्राज्ञ ब्रूहि किं करवाणि ते ॥ ४० ॥</s-l></s-lg><s-lg><s-l>यदीप्सुरुपपन्नस्त्वं तस्य कालोऽयमागतः ।</s-l><s-l>अभिजाने च तदहं यदर्थं मा त्वमागतः ।</s-l><s-l>अचिरात्तु गमिष्यामि येनाहं त्वामचूचुदम् ॥ ४१ ॥</s-l></s-lg><s-lg><s-l>भृशं प्रीतोऽस्मि भवतश्चारित्रेण विचक्षण ।</s-l><s-l>परिपृच्छ यावद्भवते भाषेयं यत्तवेप्सितम् ॥ ४२ ॥</s-l></s-lg><s-lg><s-l>बहु मन्ये च ते बुद्धिं भृशं संपूजयामि च ।</s-l><s-l>येनाहं भवता बुद्धो मेधावी ह्यसि काश्यप ॥ ४३ ॥</s-l></s-lg>