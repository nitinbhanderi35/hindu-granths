<s-lg><s-l> वासुदेव उवाच ।</s-l><s-l>ततस्तस्योपसंगृह्य पादौ प्रश्नान्सुदुर्वचान् ।</s-l><s-l>पप्रच्छ तांश्च सर्वान्स प्राह धर्मभृतां वरः ॥ १ ॥</s-l></s-lg><s-lg><s-l> काश्यप उवाच ।</s-l><s-l>कथं शरीरं च्यवते कथं चैवोपपद्यते ।</s-l><s-l>कथं कष्टाच्च संसारात्संसरन्परिमुच्यते ॥ २ ॥</s-l></s-lg><s-lg><s-l>आत्मानं वा कथं युक्त्वा तच्छरीरं विमुञ्चति ।</s-l><s-l>शरीरतश्च निर्मुक्तः कथमन्यत्प्रपद्यते ॥ ३ ॥</s-l></s-lg><s-lg><s-l>कथं शुभाशुभे चायं कर्मणी स्वकृते नरः ।</s-l><s-l>उपभुङ्क्ते क्व वा कर्म विदेहस्योपतिष्ठति ॥ ४ ॥</s-l></s-lg><s-lg><s-l> ब्राह्मण उवाच ।</s-l><s-l>एवं संचोदितः सिद्धः प्रश्नांस्तान्प्रत्यभाषत ।</s-l><s-l>आनुपूर्व्येण वार्ष्णेय यथा तन्मे वचः शृणु ॥ ५ ॥</s-l></s-lg><s-lg><s-l> सिद्ध उवाच ।</s-l><s-l>आयुःकीर्तिकराणीह यानि कर्माणि सेवते ।</s-l><s-l>शरीरग्रहणेऽन्यस्मिंस्तेषु क्षीणेषु सर्वशः ॥ ६ ॥</s-l></s-lg><s-lg><s-l>आयुःक्षयपरीतात्मा विपरीतानि सेवते ।</s-l><s-l>बुद्धिर्व्यावर्तते चास्य विनाशे प्रत्युपस्थिते ॥ ७ ॥</s-l></s-lg><s-lg><s-l>सत्त्वं बलं च कालं चाप्यविदित्वात्मनस्तथा ।</s-l><s-l>अतिवेलमुपाश्नाति तैर्विरुद्धान्यनात्मवान् ॥ ८ ॥</s-l></s-lg><s-lg><s-l>यदायमतिकष्टानि सर्वाण्युपनिषेवते ।</s-l><s-l>अत्यर्थमपि वा भुङ्क्ते न वा भुङ्क्ते कदाचन ॥ ९ ॥</s-l></s-lg><s-lg><s-l>दुष्टान्नं विषमान्नं च सोऽन्योन्येन विरोधि च ।</s-l><s-l>गुरु वापि समं भुङ्क्ते नातिजीर्णेऽपि वा पुनः ॥ १० ॥</s-l></s-lg><s-lg><s-l>व्यायाममतिमात्रं वा व्यवायं चोपसेवते ।</s-l><s-l>सततं कर्मलोभाद्वा प्राप्तं वेगविधारणम् ॥ ११ ॥</s-l></s-lg><s-lg><s-l>रसातियुक्तमन्नं वा दिवास्वप्नं निषेवते ।</s-l><s-l>अपक्वानागते काले स्वयं दोषान्प्रकोपयन् ॥ १२ ॥</s-l></s-lg><s-lg><s-l>स्वदोषकोपनाद्रोगं लभते मरणान्तिकम् ।</s-l><s-l>अथ चोद्बन्धनादीनि परीतानि व्यवस्यति ॥ १३ ॥</s-l></s-lg><s-lg><s-l>तस्य तैः कारणैर्जन्तोः शरीराच्च्यवते यथा ।</s-l><s-l>जीवितं प्रोच्यमानं तद्यथावदुपधारय ॥ १४ ॥</s-l></s-lg><s-lg><s-l>ऊष्मा प्रकुपितः काये तीव्रवायुसमीरितः ।</s-l><s-l>शरीरमनुपर्येति सर्वान्प्राणान्रुणद्धि वै ॥ १५ ॥</s-l></s-lg><s-lg><s-l>अत्यर्थं बलवानूष्मा शरीरे परिकोपितः ।</s-l><s-l>भिनत्ति जीवस्थानानि तानि मर्माणि विद्धि च ॥ १६ ॥</s-l></s-lg><s-lg><s-l>ततः सवेदनः सद्यो जीवः प्रच्यवते क्षरन् ।</s-l><s-l>शरीरं त्यजते जन्तुश्छिद्यमानेषु मर्मसु ।</s-l><s-l>वेदनाभिः परीतात्मा तद्विद्धि द्विजसत्तम ॥ १७ ॥</s-l></s-lg><s-lg><s-l>जातीमरणसंविग्नाः सततं सर्वजन्तवः ।</s-l><s-l>दृश्यन्ते संत्यजन्तश्च शरीराणि द्विजर्षभ ॥ १८ ॥</s-l></s-lg><s-lg><s-l>गर्भसंक्रमणे चापि मर्मणामतिसर्पणे ।</s-l><s-l>तादृशीमेव लभते वेदनां मानवः पुनः ॥ १९ ॥</s-l></s-lg><s-lg><s-l>भिन्नसंधिरथ क्लेदमद्भिः स लभते नरः ।</s-l><s-l>यथा पञ्चसु भूतेषु संश्रितत्वं निगच्छति ।</s-l><s-l>शैत्यात्प्रकुपितः काये तीव्रवायुसमीरितः ॥ २० ॥</s-l></s-lg><s-lg><s-l>यः स पञ्चसु भूतेषु प्राणापाने व्यवस्थितः ।</s-l><s-l>स गच्छत्यूर्ध्वगो वायुः कृच्छ्रान्मुक्त्वा शरीरिणम् ॥ २१ ॥</s-l></s-lg><s-lg><s-l>शरीरं च जहात्येव निरुच्छ्वासश्च दृश्यते ।</s-l><s-l>निरूष्मा स निरुच्छ्वासो निःश्रीको गतचेतनः ॥ २२ ॥</s-l></s-lg><s-lg><s-l>ब्रह्मणा संपरित्यक्तो मृत इत्युच्यते नरः ।</s-l><s-l>स्रोतोभिर्यैर्विजानाति इन्द्रियार्थाञ्शरीरभृत् ।</s-l><s-l>तैरेव न विजानाति प्राणमाहारसंभवम् ॥ २३ ॥</s-l></s-lg><s-lg><s-l>तत्रैव कुरुते काये यः स जीवः सनातनः ।</s-l><s-l>तेषां यद्यद्भवेद्युक्तं संनिपाते क्वचित्क्वचित् ।</s-l><s-l>तत्तन्मर्म विजानीहि शास्त्रदृष्टं हि तत्तथा ॥ २४ ॥</s-l></s-lg><s-lg><s-l>तेषु मर्मसु भिन्नेषु ततः स समुदीरयन् ।</s-l><s-l>आविश्य हृदयं जन्तोः सत्त्वं चाशु रुणद्धि वै ।</s-l><s-l>ततः स चेतनो जन्तुर्नाभिजानाति किंचन ॥ २५ ॥</s-l></s-lg><s-lg><s-l>तमसा संवृतज्ञानः संवृतेष्वथ मर्मसु ।</s-l><s-l>स जीवो निरधिष्ठानश्चाव्यते मातरिश्वना ॥ २६ ॥</s-l></s-lg><s-lg><s-l>ततः स तं महोच्छ्वासं भृशमुच्छ्वस्य दारुणम् ।</s-l><s-l>निष्क्रामन्कम्पयत्याशु तच्छरीरमचेतनम् ॥ २७ ॥</s-l></s-lg><s-lg><s-l>स जीवः प्रच्युतः कायात्कर्मभिः स्वैः समावृतः ।</s-l><s-l>अङ्कितः स्वैः शुभैः पुण्यैः पापैर्वाप्युपपद्यते ॥ २८ ॥</s-l></s-lg><s-lg><s-l>ब्राह्मणा ज्ञानसंपन्ना यथावच्छ्रुतनिश्चयाः ।</s-l><s-l>इतरं कृतपुण्यं वा तं विजानन्ति लक्षणैः ॥ २९ ॥</s-l></s-lg><s-lg><s-l>यथान्धकारे खद्योतं लीयमानं ततस्ततः ।</s-l><s-l>चक्षुष्मन्तः प्रपश्यन्ति तथा तं ज्ञानचक्षुषः ॥ ३० ॥</s-l></s-lg><s-lg><s-l>पश्यन्त्येवंविधाः सिद्धा जीवं दिव्येन चक्षुषा ।</s-l><s-l>च्यवन्तं जायमानं च योनिं चानुप्रवेशितम् ॥ ३१ ॥</s-l></s-lg><s-lg><s-l>तस्य स्थानानि दृष्टानि त्रिविधानीह शास्त्रतः ।</s-l><s-l>कर्मभूमिरियं भूमिर्यत्र तिष्ठन्ति जन्तवः ॥ ३२ ॥</s-l></s-lg><s-lg><s-l>ततः शुभाशुभं कृत्वा लभन्ते सर्वदेहिनः ।</s-l><s-l>इहैवोच्चावचान्भोगान्प्राप्नुवन्ति स्वकर्मभिः ॥ ३३ ॥</s-l></s-lg><s-lg><s-l>इहैवाशुभकर्मा तु कर्मभिर्निरयं गतः ।</s-l><s-l>अवाक्स निरये पापो मानवः पच्यते भृशम् ।</s-l><s-l>तस्मात्सुदुर्लभो मोक्ष आत्मा रक्ष्यो भृशं ततः ॥ ३४ ॥</s-l></s-lg><s-lg><s-l>ऊर्ध्वं तु जन्तवो गत्वा येषु स्थानेष्ववस्थिताः ।</s-l><s-l>कीर्त्यमानानि तानीह तत्त्वतः संनिबोध मे ।</s-l><s-l>तच्छ्रुत्वा नैष्ठिकीं बुद्धिं बुध्येथाः कर्मनिश्चयात् ॥ ३५ ॥</s-l></s-lg><s-lg><s-l>तारारूपाणि सर्वाणि यच्चैतच्चन्द्रमण्डलम् ।</s-l><s-l>यच्च विभ्राजते लोके स्वभासा सूर्यमण्डलम् ।</s-l><s-l>स्थानान्येतानि जानीहि नराणां पुण्यकर्मणाम् ॥ ३६ ॥</s-l></s-lg><s-lg><s-l>कर्मक्षयाच्च ते सर्वे च्यवन्ते वै पुनः पुनः ।</s-l><s-l>तत्रापि च विशेषोऽस्ति दिवि नीचोच्चमध्यमः ॥ ३७ ॥</s-l></s-lg><s-lg><s-l>न तत्राप्यस्ति संतोषो दृष्ट्वा दीप्ततरां श्रियम् ।</s-l><s-l>इत्येता गतयः सर्वाः पृथक्त्वे समुदीरिताः ॥ ३८ ॥</s-l></s-lg><s-lg><s-l>उपपत्तिं तु गर्भस्य वक्ष्याम्यहमतः परम् ।</s-l><s-l>यथावत्तां निगदतः शृणुष्वावहितो द्विज ॥ ३९ ॥</s-l></s-lg>