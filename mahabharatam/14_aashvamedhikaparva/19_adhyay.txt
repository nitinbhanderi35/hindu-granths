<s-lg><s-l> ब्राह्मण उवाच ।</s-l><s-l>यः स्यादेकायने लीनस्तूष्णीं किंचिदचिन्तयन् ।</s-l><s-l>पूर्वं पूर्वं परित्यज्य स निरारम्भको भवेत् ॥ १ ॥</s-l></s-lg><s-lg><s-l>सर्वमित्रः सर्वसहः समरक्तो जितेन्द्रियः ।</s-l><s-l>व्यपेतभयमन्युश्च कामहा मुच्यते नरः ॥ २ ॥</s-l></s-lg><s-lg><s-l>आत्मवत्सर्वभूतेषु यश्चरेन्नियतः शुचिः ।</s-l><s-l>अमानी निरभीमानः सर्वतो मुक्त एव सः ॥ ३ ॥</s-l></s-lg><s-lg><s-l>जीवितं मरणं चोभे सुखदुःखे तथैव च ।</s-l><s-l>लाभालाभे प्रियद्वेष्ये यः समः स च मुच्यते ॥ ४ ॥</s-l></s-lg><s-lg><s-l>न कस्यचित्स्पृहयते नावजानाति किंचन ।</s-l><s-l>निर्द्वंद्वो वीतरागात्मा सर्वतो मुक्त एव सः ॥ ५ ॥</s-l></s-lg><s-lg><s-l>अनमित्रोऽथ निर्बन्धुरनपत्यश्च यः क्वचित् ।</s-l><s-l>त्यक्तधर्मार्थकामश्च निराकाङ्क्षी स मुच्यते ॥ ६ ॥</s-l></s-lg><s-lg><s-l>नैव धर्मी न चाधर्मी पूर्वोपचितहा च यः ।</s-l><s-l>धातुक्षयप्रशान्तात्मा निर्द्वंद्वः स विमुच्यते ॥ ७ ॥</s-l></s-lg><s-lg><s-l>अकर्मा चाविकाङ्क्षश्च पश्यञ्जगदशाश्वतम् ।</s-l><s-l>अस्वस्थमवशं नित्यं जन्मसंसारमोहितम् ॥ ८ ॥</s-l></s-lg><s-lg><s-l>वैराग्यबुद्धिः सततं तापदोषव्यपेक्षकः ।</s-l><s-l>आत्मबन्धविनिर्मोक्षं स करोत्यचिरादिव ॥ ९ ॥</s-l></s-lg><s-lg><s-l>अगन्धरसमस्पर्शमशब्दमपरिग्रहम् ।</s-l><s-l>अरूपमनभिज्ञेयं दृष्ट्वात्मानं विमुच्यते ॥ १० ॥</s-l></s-lg><s-lg><s-l>पञ्चभूतगुणैर्हीनममूर्तिमदलेपकम् ।</s-l><s-l>अगुणं गुणभोक्तारं यः पश्यति स मुच्यते ॥ ११ ॥</s-l></s-lg><s-lg><s-l>विहाय सर्वसंकल्पान्बुद्ध्या शारीरमानसान् ।</s-l><s-l>शनैर्निर्वाणमाप्नोति निरिन्धन इवानलः ॥ १२ ॥</s-l></s-lg><s-lg><s-l>विमुक्तः सर्वसंस्कारैस्ततो ब्रह्म सनातनम् ।</s-l><s-l>परमाप्नोति संशान्तमचलं दिव्यमक्षरम् ॥ १३ ॥</s-l></s-lg><s-lg><s-l>अतः परं प्रवक्ष्यामि योगशास्त्रमनुत्तमम् ।</s-l><s-l>यज्ज्ञात्वा सिद्धमात्मानं लोके पश्यन्ति योगिनः ॥ १४ ॥</s-l></s-lg><s-lg><s-l>तस्योपदेशं पश्यामि यथावत्तन्निबोध मे ।</s-l><s-l>यैर्द्वारैश्चारयन्नित्यं पश्यत्यात्मानमात्मनि ॥ १५ ॥</s-l></s-lg><s-lg><s-l>इन्द्रियाणि तु संहृत्य मन आत्मनि धारयेत् ।</s-l><s-l>तीव्रं तप्त्वा तपः पूर्वं ततो योक्तुमुपक्रमेत् ॥ १६ ॥</s-l></s-lg><s-lg><s-l>तपस्वी त्यक्तसंकल्पो दम्भाहंकारवर्जितः ।</s-l><s-l>मनीषी मनसा विप्रः पश्यत्यात्मानमात्मनि ॥ १७ ॥</s-l></s-lg><s-lg><s-l>स चेच्छक्नोत्ययं साधुर्योक्तुमात्मानमात्मनि ।</s-l><s-l>तत एकान्तशीलः स पश्यत्यात्मानमात्मनि ॥ १८ ॥</s-l></s-lg><s-lg><s-l>संयतः सततं युक्त आत्मवान्विजितेन्द्रियः ।</s-l><s-l>तथायमात्मनात्मानं साधु युक्तः प्रपश्यति ॥ १९ ॥</s-l></s-lg><s-lg><s-l>यथा हि पुरुषः स्वप्ने दृष्ट्वा पश्यत्यसाविति ।</s-l><s-l>तथारूपमिवात्मानं साधु युक्तः प्रपश्यति ॥ २० ॥</s-l></s-lg><s-lg><s-l>इषीकां वा यथा मुञ्जात्कश्चिन्निर्हृत्य दर्शयेत् ।</s-l><s-l>योगी निष्कृष्टमात्मानं तथा संपश्यते तनौ ॥ २१ ॥</s-l></s-lg><s-lg><s-l>मुञ्जं शरीरं तस्याहुरिषीकामात्मनि श्रिताम् ।</s-l><s-l>एतन्निदर्शनं प्रोक्तं योगविद्भिरनुत्तमम् ॥ २२ ॥</s-l></s-lg><s-lg><s-l>यदा हि युक्तमात्मानं सम्यक्पश्यति देहभृत् ।</s-l><s-l>तदास्य नेशते कश्चित्त्रैलोक्यस्यापि यः प्रभुः ॥ २३ ॥</s-l></s-lg><s-lg><s-l>अन्योन्याश्चैव तनवो यथेष्टं प्रतिपद्यते ।</s-l><s-l>विनिवृत्य जरामृत्यू न हृष्यति न शोचति ॥ २४ ॥</s-l></s-lg><s-lg><s-l>देवानामपि देवत्वं युक्तः कारयते वशी ।</s-l><s-l>ब्रह्म चाव्ययमाप्नोति हित्वा देहमशाश्वतम् ॥ २५ ॥</s-l></s-lg><s-lg><s-l>विनश्यत्स्वपि लोकेषु न भयं तस्य जायते ।</s-l><s-l>क्लिश्यमानेषु भूतेषु न स क्लिश्यति केनचित् ॥ २६ ॥</s-l></s-lg><s-lg><s-l>दुःखशोकमयैर्घोरैः सङ्गस्नेहसमुद्भवैः ।</s-l><s-l>न विचाल्येत युक्तात्मा निःस्पृहः शान्तमानसः ॥ २७ ॥</s-l></s-lg><s-lg><s-l>नैनं शस्त्राणि विध्यन्ते न मृत्युश्चास्य विद्यते ।</s-l><s-l>नातः सुखतरं किंचिल्लोके क्वचन विद्यते ॥ २८ ॥</s-l></s-lg><s-lg><s-l>सम्यग्युक्त्वा यदात्मानमात्मन्येव प्रपश्यति ।</s-l><s-l>तदैव न स्पृहयते साक्षादपि शतक्रतोः ॥ २९ ॥</s-l></s-lg><s-lg><s-l>निर्वेदस्तु न गन्तव्यो युञ्जानेन कथंचन ।</s-l><s-l>योगमेकान्तशीलस्तु यथा युञ्जीत तच्छृणु ॥ ३० ॥</s-l></s-lg><s-lg><s-l>दृष्टपूर्वां दिशं चिन्त्य यस्मिन्संनिवसेत्पुरे ।</s-l><s-l>पुरस्याभ्यन्तरे तस्य मनश्चार्यं न बाह्यतः ॥ ३१ ॥</s-l></s-lg><s-lg><s-l>पुरस्याभ्यन्तरे तिष्ठन्यस्मिन्नावसथे वसेत् ।</s-l><s-l>तस्मिन्नावसथे धार्यं सबाह्याभ्यन्तरं मनः ॥ ३२ ॥</s-l></s-lg><s-lg><s-l>प्रचिन्त्यावसथं कृत्स्नं यस्मिन्कायेऽवतिष्ठते ।</s-l><s-l>तस्मिन्काये मनश्चार्यं न कथंचन बाह्यतः ॥ ३३ ॥</s-l></s-lg><s-lg><s-l>संनियम्येन्द्रियग्रामं निर्घोषे निर्जने वने ।</s-l><s-l>कायमभ्यन्तरं कृत्स्नमेकाग्रः परिचिन्तयेत् ॥ ३४ ॥</s-l></s-lg><s-lg><s-l>दन्तांस्तालु च जिह्वां च गलं ग्रीवां तथैव च ।</s-l><s-l>हृदयं चिन्तयेच्चापि तथा हृदयबन्धनम् ॥ ३५ ॥</s-l></s-lg><s-lg><s-l>इत्युक्तः स मया शिष्यो मेधावी मधुसूदन ।</s-l><s-l>पप्रच्छ पुनरेवेमं मोक्षधर्मं सुदुर्वचम् ॥ ३६ ॥</s-l></s-lg><s-lg><s-l>भुक्तं भुक्तं कथमिदमन्नं कोष्ठे विपच्यते ।</s-l><s-l>कथं रसत्वं व्रजति शोणितं जायते कथम् ।</s-l><s-l>तथा मांसं च मेदश्च स्नाय्वस्थीनि च पोषति ॥ ३७ ॥</s-l></s-lg><s-lg><s-l>कथमेतानि सर्वाणि शरीराणि शरीरिणाम् ।</s-l><s-l>वर्धन्ते वर्धमानस्य वर्धते च कथं बलम् ।</s-l><s-l>निरोजसां निष्क्रमणं मलानां च पृथक्पृथक् ॥ ३८ ॥</s-l></s-lg><s-lg><s-l>कुतो वायं प्रश्वसिति उच्छ्वसित्यपि वा पुनः ।</s-l><s-l>कं च देशमधिष्ठाय तिष्ठत्यात्मायमात्मनि ॥ ३९ ॥</s-l></s-lg><s-lg><s-l>जीवः कायं वहति चेच्चेष्टयानः कलेवरम् ।</s-l><s-l>किंवर्णं कीदृशं चैव निवेशयति वै मनः ।</s-l><s-l>याथातथ्येन भगवन्वक्तुमर्हसि मेऽनघ ॥ ४० ॥</s-l></s-lg><s-lg><s-l>इति संपरिपृष्टोऽहं तेन विप्रेण माधव ।</s-l><s-l>प्रत्यब्रुवं महाबाहो यथाश्रुतमरिंदम ॥ ४१ ॥</s-l></s-lg><s-lg><s-l>यथा स्वकोष्ठे प्रक्षिप्य कोष्ठं भाण्डमना भवेत् ।</s-l><s-l>तथा स्वकाये प्रक्षिप्य मनो द्वारैरनिश्चलैः ।</s-l><s-l>आत्मानं तत्र मार्गेत प्रमादं परिवर्जयेत् ॥ ४२ ॥</s-l></s-lg><s-lg><s-l>एवं सततमुद्युक्तः प्रीतात्मा नचिरादिव ।</s-l><s-l>आसादयति तद्ब्रह्म यद्दृष्ट्वा स्यात्प्रधानवित् ॥ ४३ ॥</s-l></s-lg><s-lg><s-l>न त्वसौ चक्षुषा ग्राह्यो न च सर्वैरपीन्द्रियैः ।</s-l><s-l>मनसैव प्रदीपेन महानात्मनि दृश्यते ॥ ४४ ॥</s-l></s-lg><s-lg><s-l>सर्वतःपाणिपादं तं सर्वतोक्षिशिरोमुखम् ।</s-l><s-l>जीवो निष्क्रान्तमात्मानं शरीरात्संप्रपश्यति ॥ ४५ ॥</s-l></s-lg><s-lg><s-l>स तदुत्सृज्य देहं स्वं धारयन्ब्रह्म केवलम् ।</s-l><s-l>आत्मानमालोकयति मनसा प्रहसन्निव ॥ ४६ ॥</s-l></s-lg><s-lg><s-l>इदं सर्वरहस्यं ते मयोक्तं द्विजसत्तम ।</s-l><s-l>आपृच्छे साधयिष्यामि गच्छ शिष्य यथासुखम् ॥ ४७ ॥</s-l></s-lg><s-lg><s-l>इत्युक्तः स तदा कृष्ण मया शिष्यो महातपाः ।</s-l><s-l>अगच्छत यथाकामं ब्राह्मणश्छिन्नसंशयः ॥ ४८ ॥</s-l></s-lg><s-lg><s-l> वासुदेव उवाच ।</s-l><s-l>इत्युक्त्वा स तदा वाक्यं मां पार्थ द्विजपुंगवः ।</s-l><s-l>मोक्षधर्माश्रितः सम्यक्तत्रैवान्तरधीयत ॥ ४९ ॥</s-l></s-lg><s-lg><s-l>कच्चिदेतत्त्वया पार्थ श्रुतमेकाग्रचेतसा ।</s-l><s-l>तदापि हि रथस्थस्त्वं श्रुतवानेतदेव हि ॥ ५० ॥</s-l></s-lg><s-lg><s-l>नैतत्पार्थ सुविज्ञेयं व्यामिश्रेणेति मे मतिः ।</s-l><s-l>नरेणाकृतसंज्ञेन विदग्धेनाकृतात्मना ॥ ५१ ॥</s-l></s-lg><s-lg><s-l>सुरहस्यमिदं प्रोक्तं देवानां भरतर्षभ ।</s-l><s-l>कच्चिन्नेदं श्रुतं पार्थ मर्त्येनान्येन केनचित् ॥ ५२ ॥</s-l></s-lg><s-lg><s-l>न ह्येतच्छ्रोतुमर्होऽन्यो मनुष्यस्त्वामृतेऽनघ ।</s-l><s-l>नैतदद्य सुविज्ञेयं व्यामिश्रेणान्तरात्मना ॥ ५३ ॥</s-l></s-lg><s-lg><s-l>क्रियावद्भिर्हि कौन्तेय देवलोकः समावृतः ।</s-l><s-l>न चैतदिष्टं देवानां मर्त्यै रूपनिवर्तनम् ॥ ५४ ॥</s-l></s-lg><s-lg><s-l>परा हि सा गतिः पार्थ यत्तद्ब्रह्म सनातनम् ।</s-l><s-l>यत्रामृतत्वं प्राप्नोति त्यक्त्वा दुःखं सदा सुखी ॥ ५५ ॥</s-l></s-lg><s-lg><s-l>एवं हि धर्ममास्थाय येऽपि स्युः पापयोनयः ।</s-l><s-l>स्त्रियो वैश्यास्तथा शूद्रास्तेऽपि यान्ति परां गतिम् ॥ ५६ ॥</s-l></s-lg><s-lg><s-l>किं पुनर्ब्राह्मणाः पार्थ क्षत्रिया वा बहुश्रुताः ।</s-l><s-l>स्वधर्मरतयो नित्यं ब्रह्मलोकपरायणाः ॥ ५७ ॥</s-l></s-lg><s-lg><s-l>हेतुमच्चैतदुद्दिष्टमुपायाश्चास्य साधने ।</s-l><s-l>सिद्धेः फलं च मोक्षश्च दुःखस्य च विनिर्णयः ।</s-l><s-l>अतः परं सुखं त्वन्यत्किं नु स्याद्भरतर्षभ ॥ ५८ ॥</s-l></s-lg><s-lg><s-l>श्रुतवाञ्श्रद्दधानश्च पराक्रान्तश्च पाण्डव ।</s-l><s-l>यः परित्यजते मर्त्यो लोकतन्त्रमसारवत् ।</s-l><s-l>एतैरुपायैः स क्षिप्रं परां गतिमवाप्नुयात् ॥ ५९ ॥</s-l></s-lg><s-lg><s-l>एतावदेव वक्तव्यं नातो भूयोऽस्ति किंचन ।</s-l><s-l>षण्मासान्नित्ययुक्तस्य योगः पार्थ प्रवर्तते ॥ ६० ॥</s-l></s-lg>