<s-lg><s-l> ब्रह्मोवाच ।</s-l><s-l>तदव्यक्तमनुद्रिक्तं सर्वव्यापि ध्रुवं स्थिरम् ।</s-l><s-l>नवद्वारं पुरं विद्यात्त्रिगुणं पञ्चधातुकम् ॥ १ ॥</s-l></s-lg><s-lg><s-l>एकादशपरिक्षेपं मनो व्याकरणात्मकम् ।</s-l><s-l>बुद्धिस्वामिकमित्येतत्परमेकादशं भवेत् ॥ २ ॥</s-l></s-lg><s-lg><s-l>त्रीणि स्रोतांसि यान्यस्मिन्नाप्यायन्ते पुनः पुनः ।</s-l><s-l>प्रणाड्यस्तिस्र एवैताः प्रवर्तन्ते गुणात्मिकाः ॥ ३ ॥</s-l></s-lg><s-lg><s-l>तमो रजस्तथा सत्त्वं गुणानेतान्प्रचक्षते ।</s-l><s-l>अन्योन्यमिथुनाः सर्वे तथान्योन्यानुजीविनः ॥ ४ ॥</s-l></s-lg><s-lg><s-l>अन्योन्यापाश्रयाश्चैव तथान्योन्यानुवर्तिनः ।</s-l><s-l>अन्योन्यव्यतिषक्ताश्च त्रिगुणाः पञ्च धातवः ॥ ५ ॥</s-l></s-lg><s-lg><s-l>तमसो मिथुनं सत्त्वं सत्त्वस्य मिथुनं रजः ।</s-l><s-l>रजसश्चापि सत्त्वं स्यात्सत्त्वस्य मिथुनं तमः ॥ ६ ॥</s-l></s-lg><s-lg><s-l>नियम्यते तमो यत्र रजस्तत्र प्रवर्तते ।</s-l><s-l>नियम्यते रजो यत्र सत्त्वं तत्र प्रवर्तते ॥ ७ ॥</s-l></s-lg><s-lg><s-l>नैशात्मकं तमो विद्यात्त्रिगुणं मोहसंज्ञितम् ।</s-l><s-l>अधर्मलक्षणं चैव नियतं पापकर्मसु ॥ ८ ॥</s-l></s-lg><s-lg><s-l>प्रवृत्त्यात्मकमेवाहू रजः पर्यायकारकम् ।</s-l><s-l>प्रवृत्तं सर्वभूतेषु दृश्यतोत्पत्तिलक्षणम् ॥ ९ ॥</s-l></s-lg><s-lg><s-l>प्रकाशं सर्वभूतेषु लाघवं श्रद्दधानता ।</s-l><s-l>सात्त्विकं रूपमेवं तु लाघवं साधुसंमितम् ॥ १० ॥</s-l></s-lg><s-lg><s-l>एतेषां गुणतत्त्वं हि वक्ष्यते हेत्वहेतुभिः ।</s-l><s-l>समासव्यासयुक्तानि तत्त्वतस्तानि वित्त मे ॥ ११ ॥</s-l></s-lg><s-lg><s-l>संमोहोऽज्ञानमत्यागः कर्मणामविनिर्णयः ।</s-l><s-l>स्वप्नः स्तम्भो भयं लोभः शोकः सुकृतदूषणम् ॥ १२ ॥</s-l></s-lg><s-lg><s-l>अस्मृतिश्चाविपाकश्च नास्तिक्यं भिन्नवृत्तिता ।</s-l><s-l>निर्विशेषत्वमन्धत्वं जघन्यगुणवृत्तिता ॥ १३ ॥</s-l></s-lg><s-lg><s-l>अकृते कृतमानित्वमज्ञाने ज्ञानमानिता ।</s-l><s-l>अमैत्री विकृतो भावो अश्रद्धा मूढभावना ॥ १४ ॥</s-l></s-lg><s-lg><s-l>अनार्जवमसंज्ञत्वं कर्म पापमचेतना ।</s-l><s-l>गुरुत्वं सन्नभावत्वमसितत्वमवाग्गतिः ॥ १५ ॥</s-l></s-lg><s-lg><s-l>सर्व एते गुणा विप्रास्तामसाः संप्रकीर्तिताः ।</s-l><s-l>ये चान्ये नियता भावा लोकेऽस्मिन्मोहसंज्ञिताः ॥ १६ ॥</s-l></s-lg><s-lg><s-l>तत्र तत्र नियम्यन्ते सर्वे ते तामसा गुणाः ।</s-l><s-l>परिवादकथा नित्यं देवब्राह्मणवैदिकाः ॥ १७ ॥</s-l></s-lg><s-lg><s-l>अत्यागश्चाभिमानश्च मोहो मन्युस्तथाक्षमा ।</s-l><s-l>मत्सरश्चैव भूतेषु तामसं वृत्तमिष्यते ॥ १८ ॥</s-l></s-lg><s-lg><s-l>वृथारम्भाश्च ये केचिद्वृथादानानि यानि च ।</s-l><s-l>वृथाभक्षणमित्येतत्तामसं वृत्तमिष्यते ॥ १९ ॥</s-l></s-lg><s-lg><s-l>अतिवादोऽतितिक्षा च मात्सर्यमतिमानिता ।</s-l><s-l>अश्रद्दधानता चैव तामसं वृत्तमिष्यते ॥ २० ॥</s-l></s-lg><s-lg><s-l>एवंविधास्तु ये केचिल्लोकेऽस्मिन्पापकर्मिणः ।</s-l><s-l>मनुष्या भिन्नमर्यादाः सर्वे ते तामसा जनाः ॥ २१ ॥</s-l></s-lg><s-lg><s-l>तेषां योनिं प्रवक्ष्यामि नियतां पापकर्मणाम् ।</s-l><s-l>अवाङ्निरयभावाय तिर्यङ्निरयगामिनः ॥ २२ ॥</s-l></s-lg><s-lg><s-l>स्थावराणि च भूतानि पशवो वाहनानि च ।</s-l><s-l>क्रव्यादा दन्दशूकाश्च कृमिकीटविहंगमाः ॥ २३ ॥</s-l></s-lg><s-lg><s-l>अण्डजा जन्तवो ये च सर्वे चापि चतुष्पदाः ।</s-l><s-l>उन्मत्ता बधिरा मूका ये चान्ये पापरोगिणः ॥ २४ ॥</s-l></s-lg><s-lg><s-l>मग्नास्तमसि दुर्वृत्ताः स्वकर्मकृतलक्षणाः ।</s-l><s-l>अवाक्स्रोतस इत्येते मग्नास्तमसि तामसाः ॥ २५ ॥</s-l></s-lg><s-lg><s-l>तेषामुत्कर्षमुद्रेकं वक्ष्याम्यहमतः परम् ।</s-l><s-l>यथा ते सुकृताँल्लोकाँल्लभन्ते पुण्यकर्मिणः ॥ २६ ॥</s-l></s-lg><s-lg><s-l>अन्यथा प्रतिपन्नास्तु विवृद्धा ये च कर्मसु ।</s-l><s-l>स्वकर्मनिरतानां च ब्राह्मणानां शुभैषिणाम् ॥ २७ ॥</s-l></s-lg><s-lg><s-l>संस्कारेणोर्ध्वमायान्ति यतमानाः सलोकताम् ।</s-l><s-l>स्वर्गं गच्छन्ति देवानामित्येषा वैदिकी श्रुतिः ॥ २८ ॥</s-l></s-lg><s-lg><s-l>अन्यथा प्रतिपन्नास्तु विवृद्धाः स्वेषु कर्मसु ।</s-l><s-l>पुनरावृत्तिधर्माणस्ते भवन्तीह मानुषाः ॥ २९ ॥</s-l></s-lg><s-lg><s-l>पापयोनिं समापन्नाश्चण्डाला मूकचूचुकाः ।</s-l><s-l>वर्णान्पर्यायशश्चापि प्राप्नुवन्त्युत्तरोत्तरम् ॥ ३० ॥</s-l></s-lg><s-lg><s-l>शूद्रयोनिमतिक्रम्य ये चान्ये तामसा गुणाः ।</s-l><s-l>स्रोतोमध्ये समागम्य वर्तन्ते तामसे गुणे ॥ ३१ ॥</s-l></s-lg><s-lg><s-l>अभिषङ्गस्तु कामेषु महामोह इति स्मृतः ।</s-l><s-l>ऋषयो मुनयो देवा मुह्यन्त्यत्र सुखेप्सवः ॥ ३२ ॥</s-l></s-lg><s-lg><s-l>तमो मोहो महामोहस्तामिस्रः क्रोधसंज्ञितः ।</s-l><s-l>मरणं त्वन्धतामिस्रं तामिस्रं क्रोध उच्यते ॥ ३३ ॥</s-l></s-lg><s-lg><s-l>भावतो गुणतश्चैव योनितश्चैव तत्त्वतः ।</s-l><s-l>सर्वमेतत्तमो विप्राः कीर्तितं वो यथाविधि ॥ ३४ ॥</s-l></s-lg><s-lg><s-l>को न्वेतद्बुध्यते साधु को न्वेतत्साधु पश्यति ।</s-l><s-l>अतत्त्वे तत्त्वदर्शी यस्तमसस्तत्त्वलक्षणम् ॥ ३५ ॥</s-l></s-lg><s-lg><s-l>तमोगुणा वो बहुधा प्रकीर्तिता यथावदुक्तं च तमः परावरम् ।</s-l><s-l>नरो हि यो वेद गुणानिमान्सदा स तामसैः सर्वगुणैः प्रमुच्यते ॥ ३६ ॥</s-l></s-lg>