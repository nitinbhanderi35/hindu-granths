<s-lg><s-l> जनमेजय उवाच ।</s-l><s-l>यज्ञे सक्ता नृपतयस्तपःसक्ता महर्षयः ।</s-l><s-l>शान्तिव्यवसिता विप्राः शमो दम इति प्रभो ॥ १ ॥</s-l></s-lg><s-lg><s-l>तस्माद्यज्ञफलैस्तुल्यं न किंचिदिह विद्यते ।</s-l><s-l>इति मे वर्तते बुद्धिस्तथा चैतदसंशयम् ॥ २ ॥</s-l></s-lg><s-lg><s-l>यज्ञैरिष्ट्वा हि बहवो राजानो द्विजसत्तम ।</s-l><s-l>इह कीर्तिं परां प्राप्य प्रेत्य स्वर्गमितो गताः ॥ ३ ॥</s-l></s-lg><s-lg><s-l>देवराजः सहस्राक्षः क्रतुभिर्भूरिदक्षिणैः ।</s-l><s-l>देवराज्यं महातेजाः प्राप्तवानखिलं विभुः ॥ ४ ॥</s-l></s-lg><s-lg><s-l>यथा युधिष्ठिरो राजा भीमार्जुनपुरःसरः ।</s-l><s-l>सदृशो देवराजेन समृद्ध्या विक्रमेण च ॥ ५ ॥</s-l></s-lg><s-lg><s-l>अथ कस्मात्स नकुलो गर्हयामास तं क्रतुम् ।</s-l><s-l>अश्वमेधं महायज्ञं राज्ञस्तस्य महात्मनः ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>यज्ञस्य विधिमग्र्यं वै फलं चैव नरर्षभ ।</s-l><s-l>गदतः शृणु मे राजन्यथावदिह भारत ॥ ७ ॥</s-l></s-lg><s-lg><s-l>पुरा शक्रस्य यजतः सर्व ऊचुर्महर्षयः ।</s-l><s-l>ऋत्विक्षु कर्मव्यग्रेषु वितते यज्ञकर्मणि ॥ ८ ॥</s-l></s-lg><s-lg><s-l>हूयमाने तथा वह्नौ होत्रे बहुगुणान्विते ।</s-l><s-l>देवेष्वाहूयमानेषु स्थितेषु परमर्षिषु ॥ ९ ॥</s-l></s-lg><s-lg><s-l>सुप्रतीतैस्तदा विप्रैः स्वागमैः सुस्वनैर्नृप ।</s-l><s-l>अश्रान्तैश्चापि लघुभिरध्वर्युवृषभैस्तथा ॥ १० ॥</s-l></s-lg><s-lg><s-l>आलम्भसमये तस्मिन्गृहीतेषु पशुष्वथ ।</s-l><s-l>महर्षयो महाराज संबभूवुः कृपान्विताः ॥ ११ ॥</s-l></s-lg><s-lg><s-l>ततो दीनान्पशून्दृष्ट्वा ऋषयस्ते तपोधनाः ।</s-l><s-l>ऊचुः शक्रं समागम्य नायं यज्ञविधिः शुभः ॥ १२ ॥</s-l></s-lg><s-lg><s-l>अपविज्ञानमेतत्ते महान्तं धर्ममिच्छतः ।</s-l><s-l>न हि यज्ञे पशुगणा विधिदृष्टाः पुरंदर ॥ १३ ॥</s-l></s-lg><s-lg><s-l>धर्मोपघातकस्त्वेष समारम्भस्तव प्रभो ।</s-l><s-l>नायं धर्मकृतो धर्मो न हिंसा धर्म उच्यते ॥ १४ ॥</s-l></s-lg><s-lg><s-l>आगमेनैव ते यज्ञं कुर्वन्तु यदि हेच्छसि ।</s-l><s-l>विधिदृष्टेन यज्ञेन धर्मस्ते सुमहान्भवेत् ॥ १५ ॥</s-l></s-lg><s-lg><s-l>यज बीजैः सहस्राक्ष त्रिवर्षपरमोषितैः ।</s-l><s-l>एष धर्मो महाञ्शक्र चिन्त्यमानोऽधिगम्यते ॥ १६ ॥</s-l></s-lg><s-lg><s-l>शतक्रतुस्तु तद्वाक्यमृषिभिस्तत्त्वदर्शिभिः ।</s-l><s-l>उक्तं न प्रतिजग्राह मानमोहवशानुगः ॥ १७ ॥</s-l></s-lg><s-lg><s-l>तेषां विवादः सुमहाञ्जज्ञे शक्रमहर्षिणाम् ।</s-l><s-l>जङ्गमैः स्थावरैर्वापि यष्टव्यमिति भारत ॥ १८ ॥</s-l></s-lg><s-lg><s-l>ते तु खिन्ना विवादेन ऋषयस्तत्त्वदर्शिनः ।</s-l><s-l>ततः संधाय शक्रेण पप्रच्छुर्नृपतिं वसुम् ॥ १९ ॥</s-l></s-lg><s-lg><s-l>महाभाग कथं यज्ञेष्वागमो नृपते स्मृतः ।</s-l><s-l>यष्टव्यं पशुभिर्मेध्यैरथो बीजैरजैरपि ॥ २० ॥</s-l></s-lg><s-lg><s-l>तच्छ्रुत्वा तु वचस्तेषामविचार्य बलाबलम् ।</s-l><s-l>यथोपनीतैर्यष्टव्यमिति प्रोवाच पार्थिवः ॥ २१ ॥</s-l></s-lg><s-lg><s-l>एवमुक्त्वा स नृपतिः प्रविवेश रसातलम् ।</s-l><s-l>उक्त्वेह वितथं राजंश्चेदीनामीश्वरः प्रभुः ॥ २२ ॥</s-l></s-lg><s-lg><s-l>अन्यायोपगतं द्रव्यमतीतं यो ह्यपण्डितः ।</s-l><s-l>धर्माभिकाङ्क्षी यजते न धर्मफलमश्नुते ॥ २३ ॥</s-l></s-lg><s-lg><s-l>धर्मवैतंसिको यस्तु पापात्मा पुरुषस्तथा ।</s-l><s-l>ददाति दानं विप्रेभ्यो लोकविश्वासकारकम् ॥ २४ ॥</s-l></s-lg><s-lg><s-l>पापेन कर्मणा विप्रो धनं लब्ध्वा निरङ्कुशः ।</s-l><s-l>रागमोहान्वितः सोऽन्ते कलुषां गतिमाप्नुते ॥ २५ ॥</s-l></s-lg><s-lg><s-l>तेन दत्तानि दानानि पापेन हतबुद्धिना ।</s-l><s-l>तानि सत्त्वमनासाद्य नश्यन्ति विपुलान्यपि ॥ २६ ॥</s-l></s-lg><s-lg><s-l>तस्याधर्मप्रवृत्तस्य हिंसकस्य दुरात्मनः ।</s-l><s-l>दाने न कीर्तिर्भवति प्रेत्य चेह च दुर्मतेः ॥ २७ ॥</s-l></s-lg><s-lg><s-l>अपि संचयबुद्धिर्हि लोभमोहवशंगतः ।</s-l><s-l>उद्वेजयति भूतानि हिंसया पापचेतनः ॥ २८ ॥</s-l></s-lg><s-lg><s-l>एवं लब्ध्वा धनं लोभाद्यजते यो ददाति च ।</s-l><s-l>स कृत्वा कर्मणा तेन न सिध्यति दुरागमात् ॥ २९ ॥</s-l></s-lg><s-lg><s-l>उञ्छं मूलं फलं शाकमुदपात्रं तपोधनाः ।</s-l><s-l>दानं विभवतो दत्त्वा नराः स्वर्यान्ति धर्मिणः ॥ ३० ॥</s-l></s-lg><s-lg><s-l>एष धर्मो महांस्त्यागो दानं भूतदया तथा ।</s-l><s-l>ब्रह्मचर्यं तथा सत्यमनुक्रोशो धृतिः क्षमा ।</s-l><s-l>सनातनस्य धर्मस्य मूलमेतत्सनातनम् ॥ ३१ ॥</s-l></s-lg><s-lg><s-l>श्रूयन्ते हि पुरा विप्रा विश्वामित्रादयो नृपाः ।</s-l><s-l>विश्वामित्रोऽसितश्चैव जनकश्च महीपतिः ।</s-l><s-l>कक्षसेनार्ष्टिषेणौ च सिन्धुद्वीपश्च पार्थिवः ॥ ३२ ॥</s-l></s-lg><s-lg><s-l>एते चान्ये च बहवः सिद्धिं परमिकां गताः ।</s-l><s-l>नृपाः सत्यैश्च दानैश्च न्यायलब्धैस्तपोधनाः ॥ ३३ ॥</s-l></s-lg><s-lg><s-l>ब्राह्मणाः क्षत्रिया वैश्याः शूद्रा ये चाश्रितास्तपः ।</s-l><s-l>दानधर्माग्निना शुद्धास्ते स्वर्गं यान्ति भारत ॥ ३४ ॥</s-l></s-lg>