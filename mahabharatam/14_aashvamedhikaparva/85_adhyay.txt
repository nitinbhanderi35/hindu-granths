<s-lg><s-l> वैशंपायन उवाच ।</s-l><s-l>शकुनेस्तु सुतो वीरो गान्धाराणां महारथः ।</s-l><s-l>प्रत्युद्ययौ गुडाकेशं सैन्येन महता वृतः ।</s-l><s-l>हस्त्यश्वरथपूर्णेन पताकाध्वजमालिना ॥ १ ॥</s-l></s-lg><s-lg><s-l>अमृष्यमाणास्ते योधा नृपतेः शकुनेर्वधम् ।</s-l><s-l>अभ्ययुः सहिताः पार्थं प्रगृहीतशरासनाः ॥ २ ॥</s-l></s-lg><s-lg><s-l>तानुवाच स धर्मात्मा बीभत्सुरपराजितः ।</s-l><s-l>युधिष्ठिरस्य वचनं न च ते जगृहुर्हितम् ॥ ३ ॥</s-l></s-lg><s-lg><s-l>वार्यमाणास्तु पार्थेन सान्त्वपूर्वममर्षिताः ।</s-l><s-l>परिवार्य हयं जग्मुस्ततश्चुक्रोध पाण्डवः ॥ ४ ॥</s-l></s-lg><s-lg><s-l>ततः शिरांसि दीप्ताग्रैस्तेषां चिच्छेद पाण्डवः ।</s-l><s-l>क्षुरैर्गाण्डीवनिर्मुक्तैर्नातियत्नादिवार्जुनः ॥ ५ ॥</s-l></s-lg><s-lg><s-l>ते वध्यमानाः पार्थेन हयमुत्सृज्य संभ्रमात् ।</s-l><s-l>न्यवर्तन्त महाराज शरवर्षार्दिता भृशम् ॥ ६ ॥</s-l></s-lg><s-lg><s-l>वितुद्यमानस्तैश्चापि गान्धारैः पाण्डवर्षभः ।</s-l><s-l>आदिश्यादिश्य तेजस्वी शिरांस्येषां न्यपातयत् ॥ ७ ॥</s-l></s-lg><s-lg><s-l>वध्यमानेषु तेष्वाजौ गान्धारेषु समन्ततः ।</s-l><s-l>स राजा शकुनेः पुत्रः पाण्डवं प्रत्यवारयत् ॥ ८ ॥</s-l></s-lg><s-lg><s-l>तं युध्यमानं राजानं क्षत्रधर्मे व्यवस्थितम् ।</s-l><s-l>पार्थोऽब्रवीन्न मे वध्या राजानो राजशासनात् ।</s-l><s-l>अलं युद्धेन ते वीर न तेऽस्त्यद्य पराजयः ॥ ९ ॥</s-l></s-lg><s-lg><s-l>इत्युक्तस्तदनादृत्य वाक्यमज्ञानमोहितः ।</s-l><s-l>स शक्रसमकर्माणमवाकिरत सायकैः ॥ १० ॥</s-l></s-lg><s-lg><s-l>तस्य पार्थः शिरस्त्राणमर्धचन्द्रेण पत्रिणा ।</s-l><s-l>अपाहरदसंभ्रान्तो जयद्रथशिरो यथा ॥ ११ ॥</s-l></s-lg><s-lg><s-l>तद्दृष्ट्वा विस्मयं जग्मुर्गान्धाराः सर्व एव ते ।</s-l><s-l>इच्छता तेन न हतो राजेत्यपि च ते विदुः ॥ १२ ॥</s-l></s-lg><s-lg><s-l>गान्धारराजपुत्रस्तु पलायनकृतक्षणः ।</s-l><s-l>बभौ तैरेव सहितस्त्रस्तैः क्षुद्रमृगैरिव ॥ १३ ॥</s-l></s-lg><s-lg><s-l>तेषां तु तरसा पार्थस्तत्रैव परिधावताम् ।</s-l><s-l>विजहारोत्तमाङ्गानि भल्लैः संनतपर्वभिः ॥ १४ ॥</s-l></s-lg><s-lg><s-l>उच्छ्रितांस्तु भुजान्केचिन्नाबुध्यन्त शरैर्हृतान् ।</s-l><s-l>शरैर्गाण्डीवनिर्मुक्तैः पृथुभिः पार्थचोदितैः ॥ १५ ॥</s-l></s-lg><s-lg><s-l>संभ्रान्तनरनागाश्वमथ तद्विद्रुतं बलम् ।</s-l><s-l>हतविध्वस्तभूयिष्ठमावर्तत मुहुर्मुहुः ॥ १६ ॥</s-l></s-lg><s-lg><s-l>न ह्यदृश्यन्त वीरस्य केचिदग्रेऽग्र्यकर्मणः ।</s-l><s-l>रिपवः पात्यमाना वै ये सहेयुर्महाशरान् ॥ १७ ॥</s-l></s-lg><s-lg><s-l>ततो गान्धारराजस्य मन्त्रिवृद्धपुरःसरा ।</s-l><s-l>जननी निर्ययौ भीता पुरस्कृत्यार्घ्यमुत्तमम् ॥ १८ ॥</s-l></s-lg><s-lg><s-l>सा न्यवारयदव्यग्रा तं पुत्रं युद्धदुर्मदम् ।</s-l><s-l>प्रसादयामास च तं जिष्णुमक्लिष्टकारिणम् ॥ १९ ॥</s-l></s-lg><s-lg><s-l>तां पूजयित्वा कौन्तेयः प्रसादमकरोत्तदा ।</s-l><s-l>शकुनेश्चापि तनयं सान्त्वयन्निदमब्रवीत् ॥ २० ॥</s-l></s-lg><s-lg><s-l>न मे प्रियं महाबाहो यत्ते बुद्धिरियं कृता ।</s-l><s-l>प्रतियोद्धुममित्रघ्न भ्रातैव त्वं ममानघ ॥ २१ ॥</s-l></s-lg><s-lg><s-l>गान्धारीं मातरं स्मृत्वा धृतराष्ट्रकृतेन च ।</s-l><s-l>तेन जीवसि राजंस्त्वं निहतास्त्वनुगास्तव ॥ २२ ॥</s-l></s-lg><s-lg><s-l>मैवं भूः शाम्यतां वैरं मा ते भूद्बुद्धिरीदृशी ।</s-l><s-l>आगन्तव्यं परां चैत्रीमश्वमेधे नृपस्य नः ॥ २३ ॥</s-l></s-lg>