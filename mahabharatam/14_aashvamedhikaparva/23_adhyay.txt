<s-lg><s-l> ब्राह्मण उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>सुभगे पञ्चहोतॄणां विधानमिह यादृशम् ॥ १ ॥</s-l></s-lg><s-lg><s-l>प्राणापानावुदानश्च समानो व्यान एव च ।</s-l><s-l>पञ्चहोतॄनथैतान्वै परं भावं विदुर्बुधाः ॥ २ ॥</s-l></s-lg><s-lg><s-l> ब्राह्मण्युवाच ।</s-l><s-l>स्वभावात्सप्त होतार इति ते पूर्विका मतिः ।</s-l><s-l>यथा वै पञ्च होतारः परो भावस्तथोच्यताम् ॥ ३ ॥</s-l></s-lg><s-lg><s-l> ब्राह्मण उवाच ।</s-l><s-l>प्राणेन संभृतो वायुरपानो जायते ततः ।</s-l><s-l>अपाने संभृतो वायुस्ततो व्यानः प्रवर्तते ॥ ४ ॥</s-l></s-lg><s-lg><s-l>व्यानेन संभृतो वायुस्ततोदानः प्रवर्तते ।</s-l><s-l>उदाने संभृतो वायुः समानः संप्रवर्तते ॥ ५ ॥</s-l></s-lg><s-lg><s-l>तेऽपृच्छन्त पुरा गत्वा पूर्वजातं प्रजापतिम् ।</s-l><s-l>यो नो ज्येष्ठस्तमाचक्ष्व स नः श्रेष्ठो भविष्यति ॥ ६ ॥</s-l></s-lg><s-lg><s-l> ब्रह्मोवाच ।</s-l><s-l>यस्मिन्प्रलीने प्रलयं व्रजन्ति सर्वे प्राणाः प्राणभृतां शरीरे ।</s-l><s-l>यस्मिन्प्रचीर्णे च पुनश्चरन्ति स वै श्रेष्ठो गच्छत यत्र कामः ॥ ७ ॥</s-l></s-lg><s-lg><s-l> प्राण उवाच ।</s-l><s-l>मयि प्रलीने प्रलयं व्रजन्ति सर्वे प्राणाः प्राणभृतां शरीरे ।</s-l><s-l>मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम् ॥ ८ ॥</s-l></s-lg><s-lg><s-l> ब्राह्मण उवाच ।</s-l><s-l>प्राणः प्रलीयत ततः पुनश्च प्रचचार ह ।</s-l><s-l>समानश्चाप्युदानश्च वचोऽब्रूतां ततः शुभे ॥ ९ ॥</s-l></s-lg><s-lg><s-l>न त्वं सर्वमिदं व्याप्य तिष्ठसीह यथा वयम् ।</s-l><s-l>न त्वं श्रेष्ठोऽसि नः प्राण अपानो हि वशे तव ।</s-l><s-l>प्रचचार पुनः प्राणस्तमपानोऽभ्यभाषत ॥ १० ॥</s-l></s-lg><s-lg><s-l>मयि प्रलीने प्रलयं व्रजन्ति सर्वे प्राणाः प्राणभृतां शरीरे ।</s-l><s-l>मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम् ॥ ११ ॥</s-l></s-lg><s-lg><s-l>व्यानश्च तमुदानश्च भाषमाणमथोचतुः ।</s-l><s-l>अपान न त्वं श्रेष्ठोऽसि प्राणो हि वशगस्तव ॥ १२ ॥</s-l></s-lg><s-lg><s-l>अपानः प्रचचाराथ व्यानस्तं पुनरब्रवीत् ।</s-l><s-l>श्रेष्ठोऽहमस्मि सर्वेषां श्रूयतां येन हेतुना ॥ १३ ॥</s-l></s-lg><s-lg><s-l>मयि प्रलीने प्रलयं व्रजन्ति सर्वे प्राणाः प्राणभृतां शरीरे ।</s-l><s-l>मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम् ॥ १४ ॥</s-l></s-lg><s-lg><s-l>प्रालीयत ततो व्यानः पुनश्च प्रचचार ह ।</s-l><s-l>प्राणापानावुदानश्च समानश्च तमब्रुवन् ।</s-l><s-l>न त्वं श्रेष्ठोऽसि नो व्यान समानो हि वशे तव ॥ १५ ॥</s-l></s-lg><s-lg><s-l>प्रचचार पुनर्व्यानः समानः पुनरब्रवीत् ।</s-l><s-l>श्रेष्ठोऽहमस्मि सर्वेषां श्रूयतां येन हेतुना ॥ १६ ॥</s-l></s-lg><s-lg><s-l>मयि प्रलीने प्रलयं व्रजन्ति सर्वे प्राणाः प्राणभृतां शरीरे ।</s-l><s-l>मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम् ॥ १७ ॥</s-l></s-lg><s-lg><s-l>ततः समानः प्रालिल्ये पुनश्च प्रचचार ह ।</s-l><s-l>प्राणापानावुदानश्च व्यानश्चैव तमब्रुवन् ।</s-l><s-l>समान न त्वं श्रेष्ठोऽसि व्यान एव वशे तव ॥ १८ ॥</s-l></s-lg><s-lg><s-l>समानः प्रचचाराथ उदानस्तमुवाच ह ।</s-l><s-l>श्रेष्ठोऽहमस्मि सर्वेषां श्रूयतां येन हेतुना ॥ १९ ॥</s-l></s-lg><s-lg><s-l>मयि प्रलीने प्रलयं व्रजन्ति सर्वे प्राणाः प्राणभृतां शरीरे ।</s-l><s-l>मयि प्रचीर्णे च पुनश्चरन्ति श्रेष्ठो ह्यहं पश्यत मां प्रलीनम् ॥ २० ॥</s-l></s-lg><s-lg><s-l>ततः प्रालीयतोदानः पुनश्च प्रचचार ह ।</s-l><s-l>प्राणापानौ समानश्च व्यानश्चैव तमब्रुवन् ।</s-l><s-l>उदान न त्वं श्रेष्ठोऽसि व्यान एव वशे तव ॥ २१ ॥</s-l></s-lg><s-lg><s-l>ततस्तानब्रवीद्ब्रह्मा समवेतान्प्रजापतिः ।</s-l><s-l>सर्वे श्रेष्ठा न वा श्रेष्ठाः सर्वे चान्योन्यधर्मिणः ।</s-l><s-l>सर्वे स्वविषये श्रेष्ठाः सर्वे चान्योन्यरक्षिणः ॥ २२ ॥</s-l></s-lg><s-lg><s-l>एकः स्थिरश्चास्थिरश्च विशेषात्पञ्च वायवः ।</s-l><s-l>एक एव ममैवात्मा बहुधाप्युपचीयते ॥ २३ ॥</s-l></s-lg><s-lg><s-l>परस्परस्य सुहृदो भावयन्तः परस्परम् ।</s-l><s-l>स्वस्ति व्रजत भद्रं वो धारयध्वं परस्परम् ॥ २४ ॥</s-l></s-lg>