<s-lg><s-l> युधिष्ठिर उवाच ।</s-l><s-l>कथंवीर्यः समभवत्स राजा वदतां वरः ।</s-l><s-l>कथं च जातरूपेण समयुज्यत स द्विज ॥ १ ॥</s-l></s-lg><s-lg><s-l>क्व च तत्सांप्रतं द्रव्यं भगवन्नवतिष्ठते ।</s-l><s-l>कथं च शक्यमस्माभिस्तदवाप्तुं तपोधन ॥ २ ॥</s-l></s-lg><s-lg><s-l> व्यास उवाच ।</s-l><s-l>असुराश्चैव देवाश्च दक्षस्यासन्प्रजापतेः ।</s-l><s-l>अपत्यं बहुलं तात तेऽस्पर्धन्त परस्परम् ॥ ३ ॥</s-l></s-lg><s-lg><s-l>तथैवाङ्गिरसः पुत्रौ व्रततुल्यौ बभूवतुः ।</s-l><s-l>बृहस्पतिर्बृहत्तेजाः संवर्तश्च तपोधनः ॥ ४ ॥</s-l></s-lg><s-lg><s-l>तावपि स्पर्धिनौ राजन्पृथगास्तां परस्परम् ।</s-l><s-l>बृहस्पतिश्च संवर्तं बाधते स्म पुनः पुनः ॥ ५ ॥</s-l></s-lg><s-lg><s-l>स बाध्यमानः सततं भ्रात्रा ज्येष्ठेन भारत ।</s-l><s-l>अर्थानुत्सृज्य दिग्वासा वनवासमरोचयत् ॥ ६ ॥</s-l></s-lg><s-lg><s-l>वासवोऽप्यसुरान्सर्वान्निर्जित्य च निहत्य च ।</s-l><s-l>इन्द्रत्वं प्राप्य लोकेषु ततो वव्रे पुरोहितम् ।</s-l><s-l>पुत्रमङ्गिरसो ज्येष्ठं विप्रश्रेष्ठं बृहस्पतिम् ॥ ७ ॥</s-l></s-lg><s-lg><s-l>याज्यस्त्वङ्गिरसः पूर्वमासीद्राजा करंधमः ।</s-l><s-l>वीर्येणाप्रतिमो लोके वृत्तेन च बलेन च ।</s-l><s-l>शतक्रतुरिवौजस्वी धर्मात्मा संशितव्रतः ॥ ८ ॥</s-l></s-lg><s-lg><s-l>वाहनं यस्य योधाश्च द्रव्याणि विविधानि च ।</s-l><s-l>ध्यानादेवाभवद्राजन्मुखवातेन सर्वशः ॥ ९ ॥</s-l></s-lg><s-lg><s-l>स गुणैः पार्थिवान्सर्वान्वशे चक्रे नराधिपः ।</s-l><s-l>संजीव्य कालमिष्टं च सशरीरो दिवं गतः ॥ १० ॥</s-l></s-lg><s-lg><s-l>बभूव तस्य पुत्रस्तु ययातिरिव धर्मवित् ।</s-l><s-l>अविक्षिन्नाम शत्रुक्षित्स वशे कृतवान्महीम् ।</s-l><s-l>विक्रमेण गुणैश्चैव पितेवासीत्स पार्थिवः ॥ ११ ॥</s-l></s-lg><s-lg><s-l>तस्य वासवतुल्योऽभून्मरुत्तो नाम वीर्यवान् ।</s-l><s-l>पुत्रस्तमनुरक्ताभूत्पृथिवी सागराम्बरा ॥ १२ ॥</s-l></s-lg><s-lg><s-l>स्पर्धते सततं स स्म देवराजेन पार्थिवः ।</s-l><s-l>वासवोऽपि मरुत्तेन स्पर्धते पाण्डुनन्दन ॥ १३ ॥</s-l></s-lg><s-lg><s-l>शुचिः स गुणवानासीन्मरुत्तः पृथिवीपतिः ।</s-l><s-l>यतमानोऽपि यं शक्रो न विशेषयति स्म ह ॥ १४ ॥</s-l></s-lg><s-lg><s-l>सोऽशक्नुवन्विशेषाय समाहूय बृहस्पतिम् ।</s-l><s-l>उवाचेदं वचो देवैः सहितो हरिवाहनः ॥ १५ ॥</s-l></s-lg><s-lg><s-l>बृहस्पते मरुत्तस्य मा स्म कार्षीः कथंचन ।</s-l><s-l>दैवं कर्माथ वा पित्र्यं कर्तासि मम चेत्प्रियम् ॥ १६ ॥</s-l></s-lg><s-lg><s-l>अहं हि त्रिषु लोकेषु सुराणां च बृहस्पते ।</s-l><s-l>इन्द्रत्वं प्राप्तवानेको मरुत्तस्तु महीपतिः ॥ १७ ॥</s-l></s-lg><s-lg><s-l>कथं ह्यमर्त्यं ब्रह्मंस्त्वं याजयित्वा सुराधिपम् ।</s-l><s-l>याजयेर्मृत्युसंयुक्तं मरुत्तमविशङ्कया ॥ १८ ॥</s-l></s-lg><s-lg><s-l>मां वा वृणीष्व भद्रं ते मरुत्तं वा महीपतिम् ।</s-l><s-l>परित्यज्य मरुत्तं वा यथाजोषं भजस्व माम् ॥ १९ ॥</s-l></s-lg><s-lg><s-l>एवमुक्तः स कौरव्य देवराज्ञा बृहस्पतिः ।</s-l><s-l>मुहूर्तमिव संचिन्त्य देवराजानमब्रवीत् ॥ २० ॥</s-l></s-lg><s-lg><s-l>त्वं भूतानामधिपतिस्त्वयि लोकाः प्रतिष्ठिताः ।</s-l><s-l>नमुचेर्विश्वरूपस्य निहन्ता त्वं बलस्य च ॥ २१ ॥</s-l></s-lg><s-lg><s-l>त्वमाजहर्थ देवानामेको वीर श्रियं पराम् ।</s-l><s-l>त्वं बिभर्षि भुवं द्यां च सदैव बलसूदन ॥ २२ ॥</s-l></s-lg><s-lg><s-l>पौरोहित्यं कथं कृत्वा तव देवगणेश्वर ।</s-l><s-l>याजयेयमहं मर्त्यं मरुत्तं पाकशासन ॥ २३ ॥</s-l></s-lg><s-lg><s-l>समाश्वसिहि देवेश नाहं मर्त्याय कर्हिचित् ।</s-l><s-l>ग्रहीष्यामि स्रुवं यज्ञे शृणु चेदं वचो मम ॥ २४ ॥</s-l></s-lg><s-lg><s-l>हिरण्यरेतसोऽम्भः स्यात्परिवर्तेत मेदिनी ।</s-l><s-l>भासं च न रविः कुर्यान्मत्सत्यं विचलेद्यदि ॥ २५ ॥</s-l></s-lg><s-lg><s-l>बृहस्पतिवचः श्रुत्वा शक्रो विगतमत्सरः ।</s-l><s-l>प्रशस्यैनं विवेशाथ स्वमेव भवनं तदा ॥ २६ ॥</s-l></s-lg>