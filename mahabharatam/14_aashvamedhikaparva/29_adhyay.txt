<s-lg><s-l> ब्राह्मण उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>कार्तवीर्यस्य संवादं समुद्रस्य च भामिनि ॥ १ ॥</s-l></s-lg><s-lg><s-l>कार्तवीर्यार्जुनो नाम राजा बाहुसहस्रवान् ।</s-l><s-l>येन सागरपर्यन्ता धनुषा निर्जिता मही ॥ २ ॥</s-l></s-lg><s-lg><s-l>स कदाचित्समुद्रान्ते विचरन्बलदर्पितः ।</s-l><s-l>अवाकिरच्छरशतैः समुद्रमिति नः श्रुतम् ॥ ३ ॥</s-l></s-lg><s-lg><s-l>तं समुद्रो नमस्कृत्य कृताञ्जलिरुवाच ह ।</s-l><s-l>मा मुञ्च वीर नाराचान्ब्रूहि किं करवाणि ते ॥ ४ ॥</s-l></s-lg><s-lg><s-l>मदाश्रयाणि भूतानि त्वद्विसृष्टैर्महेषुभिः ।</s-l><s-l>वध्यन्ते राजशार्दूल तेभ्यो देह्यभयं विभो ॥ ५ ॥</s-l></s-lg><s-lg><s-l> अर्जुन उवाच ।</s-l><s-l>मत्समो यदि संग्रामे शरासनधरः क्वचित् ।</s-l><s-l>विद्यते तं ममाचक्ष्व यः समासीत मां मृधे ॥ ६ ॥</s-l></s-lg><s-lg><s-l> समुद्र उवाच ।</s-l><s-l>महर्षिर्जमदग्निस्ते यदि राजन्परिश्रुतः ।</s-l><s-l>तस्य पुत्रस्तवातिथ्यं यथावत्कर्तुमर्हति ॥ ७ ॥</s-l></s-lg><s-lg><s-l>ततः स राजा प्रययौ क्रोधेन महता वृतः ।</s-l><s-l>स तमाश्रममागम्य राममेवान्वपद्यत ॥ ८ ॥</s-l></s-lg><s-lg><s-l>स रामप्रतिकूलानि चकार सह बन्धुभिः ।</s-l><s-l>आयासं जनयामास रामस्य च महात्मनः ॥ ९ ॥</s-l></s-lg><s-lg><s-l>ततस्तेजः प्रजज्वाल रामस्यामिततेजसः ।</s-l><s-l>प्रदहद्रिपुसैन्यानि तदा कमललोचने ॥ १० ॥</s-l></s-lg><s-lg><s-l>ततः परशुमादाय स तं बाहुसहस्रिणम् ।</s-l><s-l>चिच्छेद सहसा रामो बाहुशाखमिव द्रुमम् ॥ ११ ॥</s-l></s-lg><s-lg><s-l>तं हतं पतितं दृष्ट्वा समेताः सर्वबान्धवाः ।</s-l><s-l>असीनादाय शक्तीश्च भार्गवं पर्यवारयन् ॥ १२ ॥</s-l></s-lg><s-lg><s-l>रामोऽपि धनुरादाय रथमारुह्य सत्वरः ।</s-l><s-l>विसृजञ्शरवर्षाणि व्यधमत्पार्थिवं बलम् ॥ १३ ॥</s-l></s-lg><s-lg><s-l>ततस्तु क्षत्रियाः केचिज्जमदग्निं निहत्य च ।</s-l><s-l>विविशुर्गिरिदुर्गाणि मृगाः सिंहार्दिता इव ॥ १४ ॥</s-l></s-lg><s-lg><s-l>तेषां स्वविहितं कर्म तद्भयान्नानुतिष्ठताम् ।</s-l><s-l>प्रजा वृषलतां प्राप्ता ब्राह्मणानामदर्शनात् ॥ १५ ॥</s-l></s-lg><s-lg><s-l>त एते द्रमिडाः काशाः पुण्ड्राश्च शबरैः सह ।</s-l><s-l>वृषलत्वं परिगता व्युत्थानात्क्षत्रधर्मतः ॥ १६ ॥</s-l></s-lg><s-lg><s-l>ततस्तु हतवीरासु क्षत्रियासु पुनः पुनः ।</s-l><s-l>द्विजैरुत्पादितं क्षत्रं जामदग्न्यो न्यकृन्तत ॥ १७ ॥</s-l></s-lg><s-lg><s-l>एकविंशतिमेधान्ते रामं वागशरीरिणी ।</s-l><s-l>दिव्या प्रोवाच मधुरा सर्वलोकपरिश्रुता ॥ १८ ॥</s-l></s-lg><s-lg><s-l>राम राम निवर्तस्व कं गुणं तात पश्यसि ।</s-l><s-l>क्षत्रबन्धूनिमान्प्राणैर्विप्रयोज्य पुनः पुनः ॥ १९ ॥</s-l></s-lg><s-lg><s-l>तथैव तं महात्मानमृचीकप्रमुखास्तदा ।</s-l><s-l>पितामहा महाभाग निवर्तस्वेत्यथाब्रुवन् ॥ २० ॥</s-l></s-lg><s-lg><s-l>पितुर्वधममृष्यंस्तु रामः प्रोवाच तानृषीन् ।</s-l><s-l>नार्हन्तीह भवन्तो मां निवारयितुमित्युत ॥ २१ ॥</s-l></s-lg><s-lg><s-l> पितर ऊचुः ।</s-l><s-l>नार्हसे क्षत्रबन्धूंस्त्वं निहन्तुं जयतां वर ।</s-l><s-l>न हि युक्तं त्वया हन्तुं ब्राह्मणेन सता नृपान् ॥ २२ ॥</s-l></s-lg>