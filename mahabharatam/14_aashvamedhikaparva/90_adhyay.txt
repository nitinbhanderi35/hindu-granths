<s-lg><s-l> वैशंपायन उवाच ।</s-l><s-l>स प्रविश्य यथान्यायं पाण्डवानां निवेशनम् ।</s-l><s-l>पितामहीमभ्यवदत्साम्ना परमवल्गुना ॥ १ ॥</s-l></s-lg><s-lg><s-l>तथा चित्राङ्गदा देवी कौरव्यस्यात्मजापि च ।</s-l><s-l>पृथां कृष्णां च सहिते विनयेनाभिजग्मतुः ।</s-l><s-l>सुभद्रां च यथान्यायं याश्चान्याः कुरुयोषितः ॥ २ ॥</s-l></s-lg><s-lg><s-l>ददौ कुन्ती ततस्ताभ्यां रत्नानि विविधानि च ।</s-l><s-l>द्रौपदी च सुभद्रा च याश्चाप्यन्या ददुः स्त्रियः ॥ ३ ॥</s-l></s-lg><s-lg><s-l>ऊषतुस्तत्र ते देव्यौ महार्हशयनासने ।</s-l><s-l>सुपूजिते स्वयं कुन्त्या पार्थस्य प्रियकाम्यया ॥ ४ ॥</s-l></s-lg><s-lg><s-l>स च राजा महावीर्यः पूजितो बभ्रुवाहनः ।</s-l><s-l>धृतराष्ट्रं महीपालमुपतस्थे यथाविधि ॥ ५ ॥</s-l></s-lg><s-lg><s-l>युधिष्ठिरं च राजानं भीमादींश्चापि पाण्डवान् ।</s-l><s-l>उपगम्य महातेजा विनयेनाभ्यवादयत् ॥ ६ ॥</s-l></s-lg><s-lg><s-l>स तैः प्रेम्णा परिष्वक्तः पूजितश्च यथाविधि ।</s-l><s-l>धनं चास्मै ददुर्भूरि प्रीयमाणा महारथाः ॥ ७ ॥</s-l></s-lg><s-lg><s-l>तथैव स महीपालः कृष्णं चक्रगदाधरम् ।</s-l><s-l>प्रद्युम्न इव गोविन्दं विनयेनोपतस्थिवान् ॥ ८ ॥</s-l></s-lg><s-lg><s-l>तस्मै कृष्णो ददौ राज्ञे महार्हमभिपूजितम् ।</s-l><s-l>रथं हेमपरिष्कारं दिव्याश्वयुजमुत्तमम् ॥ ९ ॥</s-l></s-lg><s-lg><s-l>धर्मराजश्च भीमश्च यमजौ फल्गुनस्तथा ।</s-l><s-l>पृथक्पृथगतीवैनं मानार्हं समपूजयन् ॥ १० ॥</s-l></s-lg><s-lg><s-l>ततस्तृतीये दिवसे सत्यवत्याः सुतो मुनिः ।</s-l><s-l>युधिष्ठिरं समभ्येत्य वाग्मी वचनमब्रवीत् ॥ ११ ॥</s-l></s-lg><s-lg><s-l>अद्य प्रभृति कौन्तेय यजस्व समयो हि ते ।</s-l><s-l>मुहूर्तो यज्ञियः प्राप्तश्चोदयन्ति च याजकाः ॥ १२ ॥</s-l></s-lg><s-lg><s-l>अहीनो नाम राजेन्द्र क्रतुस्तेऽयं विकल्पवान् ।</s-l><s-l>बहुत्वात्काञ्चनस्यास्य ख्यातो बहुसुवर्णकः ॥ १३ ॥</s-l></s-lg><s-lg><s-l>एवमेव महाराज दक्षिणां त्रिगुणां कुरु ।</s-l><s-l>त्रित्वं व्रजतु ते राजन्ब्राह्मणा ह्यत्र कारणम् ॥ १४ ॥</s-l></s-lg><s-lg><s-l>त्रीनश्वमेधानत्र त्वं संप्राप्य बहुदक्षिणान् ।</s-l><s-l>ज्ञातिवध्याकृतं पापं प्रहास्यसि नराधिप ॥ १५ ॥</s-l></s-lg><s-lg><s-l>पवित्रं परमं ह्येतत्पावनानां च पावनम् ।</s-l><s-l>यदश्वमेधावभृथं प्राप्स्यसे कुरुनन्दन ॥ १६ ॥</s-l></s-lg><s-lg><s-l>इत्युक्तः स तु तेजस्वी व्यासेनामिततेजसा ।</s-l><s-l>दीक्षां विवेश धर्मात्मा वाजिमेधाप्तये तदा ।</s-l><s-l>नराधिपः प्रायजत वाजिमेधं महाक्रतुम् ॥ १७ ॥</s-l></s-lg><s-lg><s-l>तत्र वेदविदो राजंश्चक्रुः कर्माणि याजकाः ।</s-l><s-l>परिक्रमन्तः शास्त्रज्ञा विधिवत्साधुशिक्षिताः ॥ १८ ॥</s-l></s-lg><s-lg><s-l>न तेषां स्खलितं तत्र नासीदपहुतं तथा ।</s-l><s-l>क्रमयुक्तं च युक्तं च चक्रुस्तत्र द्विजर्षभाः ॥ १९ ॥</s-l></s-lg><s-lg><s-l>कृत्वा प्रवर्ग्यं धर्मज्ञा यथावद्द्विजसत्तमाः ।</s-l><s-l>चक्रुस्ते विधिवद्राजंस्तथैवाभिषवं द्विजाः ॥ २० ॥</s-l></s-lg><s-lg><s-l>अभिषूय ततो राजन्सोमं सोमपसत्तमाः ।</s-l><s-l>सवनान्यानुपूर्व्येण चक्रुः शास्त्रानुसारिणः ॥ २१ ॥</s-l></s-lg><s-lg><s-l>न तत्र कृपणः कश्चिन्न दरिद्रो बभूव ह ।</s-l><s-l>क्षुधितो दुःखितो वापि प्राकृतो वापि मानवः ॥ २२ ॥</s-l></s-lg><s-lg><s-l>भोजनं भोजनार्थिभ्यो दापयामास नित्यदा ।</s-l><s-l>भीमसेनो महातेजाः सततं राजशासनात् ॥ २३ ॥</s-l></s-lg><s-lg><s-l>संस्तरे कुशलाश्चापि सर्वकर्माणि याजकाः ।</s-l><s-l>दिवसे दिवसे चक्रुर्यथाशास्त्रार्थचक्षुषः ॥ २४ ॥</s-l></s-lg><s-lg><s-l>नाषडङ्गविदत्रासीत्सदस्यस्तस्य धीमतः ।</s-l><s-l>नाव्रतो नानुपाध्यायो न च वादाक्षमो द्विजः ॥ २५ ॥</s-l></s-lg><s-lg><s-l>ततो यूपोच्छ्रये प्राप्ते षड्बैल्वान्भरतर्षभ ।</s-l><s-l>खादिरान्बिल्वसमितांस्तावतः सर्ववर्णिनः ॥ २६ ॥</s-l></s-lg><s-lg><s-l>देवदारुमयौ द्वौ तु यूपौ कुरुपतेः क्रतौ ।</s-l><s-l>श्लेष्मातकमयं चैकं याजकाः समकारयन् ॥ २७ ॥</s-l></s-lg><s-lg><s-l>शोभार्थं चापरान्यूपान्काञ्चनान्पुरुषर्षभ ।</s-l><s-l>स भीमः कारयामास धर्मराजस्य शासनात् ॥ २८ ॥</s-l></s-lg><s-lg><s-l>ते व्यराजन्त राजर्षे वासोभिरुपशोभिताः ।</s-l><s-l>नरेन्द्राभिगता देवान्यथा सप्तर्षयो दिवि ॥ २९ ॥</s-l></s-lg><s-lg><s-l>इष्टकाः काञ्चनीश्चात्र चयनार्थं कृताभवन् ।</s-l><s-l>शुशुभे चयनं तत्र दक्षस्येव प्रजापतेः ॥ ३० ॥</s-l></s-lg><s-lg><s-l>चतुश्चित्यः स तस्यासीदष्टादशकरात्मकः ।</s-l><s-l>स रुक्मपक्षो निचितस्त्रिगुणो गरुडाकृतिः ॥ ३१ ॥</s-l></s-lg><s-lg><s-l>ततो नियुक्ताः पशवो यथाशास्त्रं मनीषिभिः ।</s-l><s-l>तं तं देवं समुद्दिश्य पक्षिणः पशवश्च ये ॥ ३२ ॥</s-l></s-lg><s-lg><s-l>ऋषभाः शास्त्रपठितास्तथा जलचराश्च ये ।</s-l><s-l>सर्वांस्तानभ्ययुञ्जंस्ते तत्राग्निचयकर्मणि ॥ ३३ ॥</s-l></s-lg><s-lg><s-l>यूपेषु नियतं चासीत्पशूनां त्रिशतं तथा ।</s-l><s-l>अश्वरत्नोत्तरं राज्ञः कौन्तेयस्य महात्मनः ॥ ३४ ॥</s-l></s-lg><s-lg><s-l>स यज्ञः शुशुभे तस्य साक्षाद्देवर्षिसंकुलः ।</s-l><s-l>गन्धर्वगणसंकीर्णः शोभितोऽप्सरसां गणैः ॥ ३५ ॥</s-l></s-lg><s-lg><s-l>स किंपुरुषगीतैश्च किंनरैरुपशोभितः ।</s-l><s-l>सिद्धविप्रनिवासैश्च समन्तादभिसंवृतः ॥ ३६ ॥</s-l></s-lg><s-lg><s-l>तस्मिन्सदसि नित्यास्तु व्यासशिष्या द्विजोत्तमाः ।</s-l><s-l>सर्वशास्त्रप्रणेतारः कुशला यज्ञकर्मसु ॥ ३७ ॥</s-l></s-lg><s-lg><s-l>नारदश्च बभूवात्र तुम्बुरुश्च महाद्युतिः ।</s-l><s-l>विश्वावसुश्चित्रसेनस्तथान्ये गीतकोविदाः ॥ ३८ ॥</s-l></s-lg><s-lg><s-l>गन्धर्वा गीतकुशला नृत्तेषु च विशारदाः ।</s-l><s-l>रमयन्ति स्म तान्विप्रान्यज्ञकर्मान्तरेष्वथ ॥ ३९ ॥</s-l></s-lg>