<s-lg><s-l> वैशंपायन उवाच ।</s-l><s-l>सैन्धवैरभवद्युद्धं ततस्तस्य किरीटिनः ।</s-l><s-l>हतशेषैर्महाराज हतानां च सुतैरपि ॥ १ ॥</s-l></s-lg><s-lg><s-l>तेऽवतीर्णमुपश्रुत्य विषयं श्वेतवाहनम् ।</s-l><s-l>प्रत्युद्ययुरमृष्यन्तो राजानः पाण्डवर्षभम् ॥ २ ॥</s-l></s-lg><s-lg><s-l>अश्वं च तं परामृश्य विषयान्ते विषोपमाः ।</s-l><s-l>न भयं चक्रिरे पार्थाद्भीमसेनादनन्तरात् ॥ ३ ॥</s-l></s-lg><s-lg><s-l>तेऽविदूराद्धनुष्पाणिं यज्ञियस्य हयस्य च ।</s-l><s-l>बीभत्सुं प्रत्यपद्यन्त पदातिनमवस्थितम् ॥ ४ ॥</s-l></s-lg><s-lg><s-l>ततस्ते तु महावीर्या राजानः पर्यवारयन् ।</s-l><s-l>जिगीषन्तो नरव्याघ्राः पूर्वं विनिकृता युधि ॥ ५ ॥</s-l></s-lg><s-lg><s-l>ते नामान्यथ गोत्राणि कर्माणि विविधानि च ।</s-l><s-l>कीर्तयन्तस्तदा पार्थं शरवर्षैरवाकिरन् ॥ ६ ॥</s-l></s-lg><s-lg><s-l>ते किरन्तः शरांस्तीक्ष्णान्वारणेन्द्रनिवारणान् ।</s-l><s-l>रणे जयमभीप्सन्तः कौन्तेयं पर्यवारयन् ॥ ७ ॥</s-l></s-lg><s-lg><s-l>तेऽसमीक्ष्यैव तं वीरमुग्रकर्माणमाहवे ।</s-l><s-l>सर्वे युयुधिरे वीरा रथस्थास्तं पदातिनम् ॥ ८ ॥</s-l></s-lg><s-lg><s-l>ते तमाजघ्निरे वीरं निवातकवचान्तकम् ।</s-l><s-l>संशप्तकनिहन्तारं हन्तारं सैन्धवस्य च ॥ ९ ॥</s-l></s-lg><s-lg><s-l>ततो रथसहस्रेण हयानामयुतेन च ।</s-l><s-l>कोष्ठकीकृत्य कौन्तेयं संप्रहृष्टमयोधयन् ॥ १० ॥</s-l></s-lg><s-lg><s-l>संस्मरन्तो वधं वीराः सिन्धुराजस्य धीमतः ।</s-l><s-l>जयद्रथस्य कौरव्य समरे सव्यसाचिना ॥ ११ ॥</s-l></s-lg><s-lg><s-l>ततः पर्जन्यवत्सर्वे शरवृष्टिमवासृजन् ।</s-l><s-l>तैः कीर्णः शुशुभे पार्थो रविर्मेघान्तरे यथा ॥ १२ ॥</s-l></s-lg><s-lg><s-l>स शरैः समवच्छन्नो ददृशे पाण्डवर्षभः ।</s-l><s-l>पञ्जरान्तरसंचारी शकुन्त इव भारत ॥ १३ ॥</s-l></s-lg><s-lg><s-l>ततो हाहाकृतं सर्वं कौन्तेये शरपीडिते ।</s-l><s-l>त्रैलोक्यमभवद्राजन्रविश्चासीद्रजोरुणः ॥ १४ ॥</s-l></s-lg><s-lg><s-l>ततो ववौ महाराज मारुतो रोमहर्षणः ।</s-l><s-l>राहुरग्रसदादित्यं युगपत्सोममेव च ॥ १५ ॥</s-l></s-lg><s-lg><s-l>उल्काश्च जघ्निरे सूर्यं विकीर्यन्त्यः समन्ततः ।</s-l><s-l>वेपथुश्चाभवद्राजन्कैलासस्य महागिरेः ॥ १६ ॥</s-l></s-lg><s-lg><s-l>मुमुचुश्चास्रमत्युष्णं दुःखशोकसमन्विताः ।</s-l><s-l>सप्तर्षयो जातभयास्तथा देवर्षयोऽपि च ॥ १७ ॥</s-l></s-lg><s-lg><s-l>शशश्चाशु विनिर्भिद्य मण्डलं शशिनोऽपतत् ।</s-l><s-l>विपरीतस्तदा राजंस्तस्मिन्नुत्पातलक्षणे ॥ १८ ॥</s-l></s-lg><s-lg><s-l>रासभारुणसंकाशा धनुष्मन्तः सविद्युतः ।</s-l><s-l>आवृत्य गगनं मेघा मुमुचुर्मांसशोणितम् ॥ १९ ॥</s-l></s-lg><s-lg><s-l>एवमासीत्तदा वीरे शरवर्षाभिसंवृते ।</s-l><s-l>लोकेऽस्मिन्भरतश्रेष्ठ तदद्भुतमिवाभवत् ॥ २० ॥</s-l></s-lg><s-lg><s-l>तस्य तेनावकीर्णस्य शरजालेन सर्वशः ।</s-l><s-l>मोहात्पपात गाण्डीवमावापश्च करादपि ॥ २१ ॥</s-l></s-lg><s-lg><s-l>तस्मिन्मोहमनुप्राप्ते शरजालं महत्तरम् ।</s-l><s-l>सैन्धवा मुमुचुस्तूर्णं गतसत्त्वे महारथे ॥ २२ ॥</s-l></s-lg><s-lg><s-l>ततो मोहसमापन्नं ज्ञात्वा पार्थं दिवौकसः ।</s-l><s-l>सर्वे वित्रस्तमनसस्तस्य शान्तिपराभवन् ॥ २३ ॥</s-l></s-lg><s-lg><s-l>ततो देवर्षयः सर्वे तथा सप्तर्षयोऽपि च ।</s-l><s-l>ब्रह्मर्षयश्च विजयं जेपुः पार्थस्य धीमतः ॥ २४ ॥</s-l></s-lg><s-lg><s-l>ततः प्रदीपिते देवैः पार्थतेजसि पार्थिव ।</s-l><s-l>तस्थावचलवद्धीमान्संग्रामे परमास्त्रवित् ॥ २५ ॥</s-l></s-lg><s-lg><s-l>विचकर्ष धनुर्दिव्यं ततः कौरवनन्दनः ।</s-l><s-l>यन्त्रस्येवेह शब्दोऽभून्महांस्तस्य पुनः पुनः ॥ २६ ॥</s-l></s-lg><s-lg><s-l>ततः स शरवर्षाणि प्रत्यमित्रान्प्रति प्रभुः ।</s-l><s-l>ववर्ष धनुषा पार्थो वर्षाणीव सुरेश्वरः ॥ २७ ॥</s-l></s-lg><s-lg><s-l>ततस्ते सैन्धवा योधाः सर्व एव सराजकाः ।</s-l><s-l>नादृश्यन्त शरैः कीर्णाः शलभैरिव पावकाः ॥ २८ ॥</s-l></s-lg><s-lg><s-l>तस्य शब्देन वित्रेसुर्भयार्ताश्च विदुद्रुवुः ।</s-l><s-l>मुमुचुश्चाश्रु शोकार्ताः सुषुपुश्चापि सैन्धवाः ॥ २९ ॥</s-l></s-lg><s-lg><s-l>तांस्तु सर्वान्नरश्रेष्ठः सर्वतो विचरन्बली ।</s-l><s-l>अलातचक्रवद्राजञ्शरजालैः समर्पयत् ॥ ३० ॥</s-l></s-lg><s-lg><s-l>तदिन्द्रजालप्रतिमं बाणजालममित्रहा ।</s-l><s-l>व्यसृजद्दिक्षु सर्वासु महेन्द्र इव वज्रभृत् ॥ ३१ ॥</s-l></s-lg><s-lg><s-l>मेघजालनिभं सैन्यं विदार्य स रविप्रभः ।</s-l><s-l>विबभौ कौरवश्रेष्ठः शरदीव दिवाकरः ॥ ३२ ॥</s-l></s-lg>