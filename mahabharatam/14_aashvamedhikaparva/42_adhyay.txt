<s-lg><s-l> ब्रह्मोवाच ।</s-l><s-l>अहंकारात्प्रसूतानि महाभूतानि पञ्च वै ।</s-l><s-l>पृथिवी वायुराकाशमापो ज्योतिश्च पञ्चमम् ॥ १ ॥</s-l></s-lg><s-lg><s-l>तेषु भूतानि मुह्यन्ते महाभूतेषु पञ्चसु ।</s-l><s-l>शब्दस्पर्शनरूपेषु रसगन्धक्रियासु च ॥ २ ॥</s-l></s-lg><s-lg><s-l>महाभूतविनाशान्ते प्रलये प्रत्युपस्थिते ।</s-l><s-l>सर्वप्राणभृतां धीरा महदुत्पद्यते भयम् ॥ ३ ॥</s-l></s-lg><s-lg><s-l>यद्यस्माज्जायते भूतं तत्र तत्प्रविलीयते ।</s-l><s-l>लीयन्ते प्रतिलोमानि जायन्ते चोत्तरोत्तरम् ॥ ४ ॥</s-l></s-lg><s-lg><s-l>ततः प्रलीने सर्वस्मिन्भूते स्थावरजङ्गमे ।</s-l><s-l>स्मृतिमन्तस्तदा धीरा न लीयन्ते कदाचन ॥ ५ ॥</s-l></s-lg><s-lg><s-l>शब्दः स्पर्शस्तथा रूपं रसो गन्धश्च पञ्चमः ।</s-l><s-l>क्रियाकारणयुक्ताः स्युरनित्या मोहसंज्ञिताः ॥ ६ ॥</s-l></s-lg><s-lg><s-l>लोभप्रजनसंयुक्ता निर्विशेषा ह्यकिंचनाः ।</s-l><s-l>मांसशोणितसंघाता अन्योन्यस्योपजीविनः ॥ ७ ॥</s-l></s-lg><s-lg><s-l>बहिरात्मान इत्येते दीनाः कृपणवृत्तयः ।</s-l><s-l>प्राणापानावुदानश्च समानो व्यान एव च ॥ ८ ॥</s-l></s-lg><s-lg><s-l>अन्तरात्मेति चाप्येते नियताः पञ्च वायवः ।</s-l><s-l>वाङ्मनोबुद्धिरित्येभिः सार्धमष्टात्मकं जगत् ॥ ९ ॥</s-l></s-lg><s-lg><s-l>त्वग्घ्राणश्रोत्रचक्षूंषि रसनं वाक्च संयता ।</s-l><s-l>विशुद्धं च मनो यस्य बुद्धिश्चाव्यभिचारिणी ॥ १० ॥</s-l></s-lg><s-lg><s-l>अष्टौ यस्याग्नयो ह्येते न दहन्ते मनः सदा ।</s-l><s-l>स तद्ब्रह्म शुभं याति यस्माद्भूयो न विद्यते ॥ ११ ॥</s-l></s-lg><s-lg><s-l>एकादश च यान्याहुरिन्द्रियाणि विशेषतः ।</s-l><s-l>अहंकारप्रसूतानि तानि वक्ष्याम्यहं द्विजाः ॥ १२ ॥</s-l></s-lg><s-lg><s-l>श्रोत्रं त्वक्चक्षुषी जिह्वा नासिका चैव पञ्चमी ।</s-l><s-l>पादौ पायुरुपस्थं च हस्तौ वाग्दशमी भवेत् ॥ १३ ॥</s-l></s-lg><s-lg><s-l>इन्द्रियग्राम इत्येष मन एकादशं भवेत् ।</s-l><s-l>एतं ग्रामं जयेत्पूर्वं ततो ब्रह्म प्रकाशते ॥ १४ ॥</s-l></s-lg><s-lg><s-l>बुद्धीन्द्रियाणि पञ्चाहुः पञ्च कर्मेन्द्रियाणि च ।</s-l><s-l>श्रोत्रादीन्यपि पञ्चाहुर्बुद्धियुक्तानि तत्त्वतः ॥ १५ ॥</s-l></s-lg><s-lg><s-l>अविशेषाणि चान्यानि कर्मयुक्तानि तानि तु ।</s-l><s-l>उभयत्र मनो ज्ञेयं बुद्धिर्द्वादशमी भवेत् ॥ १६ ॥</s-l></s-lg><s-lg><s-l>इत्युक्तानीन्द्रियाणीमान्येकादश मया क्रमात् ।</s-l><s-l>मन्यन्ते कृतमित्येव विदित्वैतानि पण्डिताः ॥ १७ ॥</s-l></s-lg><s-lg><s-l>त्रीणि स्थानानि भूतानां चतुर्थं नोपपद्यते ।</s-l><s-l>स्थलमापस्तथाकाशं जन्म चापि चतुर्विधम् ॥ १८ ॥</s-l></s-lg><s-lg><s-l>अण्डजोद्भिज्जसंस्वेदजरायुजमथापि च ।</s-l><s-l>चतुर्धा जन्म इत्येतद्भूतग्रामस्य लक्ष्यते ॥ १९ ॥</s-l></s-lg><s-lg><s-l>अचराण्यपि भूतानि खेचराणि तथैव च ।</s-l><s-l>अण्डजानि विजानीयात्सर्वांश्चैव सरीसृपान् ॥ २० ॥</s-l></s-lg><s-lg><s-l>संस्वेदाः कृमयः प्रोक्ता जन्तवश्च तथाविधाः ।</s-l><s-l>जन्म द्वितीयमित्येतज्जघन्यतरमुच्यते ॥ २१ ॥</s-l></s-lg><s-lg><s-l>भित्त्वा तु पृथिवीं यानि जायन्ते कालपर्ययात् ।</s-l><s-l>उद्भिज्जानीति तान्याहुर्भूतानि द्विजसत्तमाः ॥ २२ ॥</s-l></s-lg><s-lg><s-l>द्विपादबहुपादानि तिर्यग्गतिमतीनि च ।</s-l><s-l>जरायुजानि भूतानि वित्त तान्यपि सत्तमाः ॥ २३ ॥</s-l></s-lg><s-lg><s-l>द्विविधापीह विज्ञेया ब्रह्मयोनिः सनातना ।</s-l><s-l>तपः कर्म च यत्पुण्यमित्येष विदुषां नयः ॥ २४ ॥</s-l></s-lg><s-lg><s-l>द्विविधं कर्म विज्ञेयमिज्या दानं च यन्मखे ।</s-l><s-l>जातस्याध्ययनं पुण्यमिति वृद्धानुशासनम् ॥ २५ ॥</s-l></s-lg><s-lg><s-l>एतद्यो वेद विधिवत्स मुक्तः स्याद्द्विजर्षभाः ।</s-l><s-l>विमुक्तः सर्वपापेभ्य इति चैव निबोधत ॥ २६ ॥</s-l></s-lg><s-lg><s-l>आकाशं प्रथमं भूतं श्रोत्रमध्यात्ममुच्यते ।</s-l><s-l>अधिभूतं तथा शब्दो दिशस्तत्राधिदैवतम् ॥ २७ ॥</s-l></s-lg><s-lg><s-l>द्वितीयं मारुतो भूतं त्वगध्यात्मं च विश्रुतम् ।</s-l><s-l>स्प्रष्टव्यमधिभूतं च विद्युत्तत्राधिदैवतम् ॥ २८ ॥</s-l></s-lg><s-lg><s-l>तृतीयं ज्योतिरित्याहुश्चक्षुरध्यात्ममुच्यते ।</s-l><s-l>अधिभूतं ततो रूपं सूर्यस्तत्राधिदैवतम् ॥ २९ ॥</s-l></s-lg><s-lg><s-l>चतुर्थमापो विज्ञेयं जिह्वा चाध्यात्ममिष्यते ।</s-l><s-l>अधिभूतं रसश्चात्र सोमस्तत्राधिदैवतम् ॥ ३० ॥</s-l></s-lg><s-lg><s-l>पृथिवी पञ्चमं भूतं घ्राणश्चाध्यात्ममिष्यते ।</s-l><s-l>अधिभूतं तथा गन्धो वायुस्तत्राधिदैवतम् ॥ ३१ ॥</s-l></s-lg><s-lg><s-l>एष पञ्चसु भूतेषु चतुष्टयविधिः स्मृतः ।</s-l><s-l>अतः परं प्रवक्ष्यामि सर्वं त्रिविधमिन्द्रियम् ॥ ३२ ॥</s-l></s-lg><s-lg><s-l>पादावध्यात्ममित्याहुर्ब्राह्मणास्तत्त्वदर्शिनः ।</s-l><s-l>अधिभूतं तु गन्तव्यं विष्णुस्तत्राधिदैवतम् ॥ ३३ ॥</s-l></s-lg><s-lg><s-l>अवाग्गतिरपानश्च पायुरध्यात्ममिष्यते ।</s-l><s-l>अधिभूतं विसर्गश्च मित्रस्तत्राधिदैवतम् ॥ ३४ ॥</s-l></s-lg><s-lg><s-l>प्रजनः सर्वभूतानामुपस्थोऽध्यात्ममुच्यते ।</s-l><s-l>अधिभूतं तथा शुक्रं दैवतं च प्रजापतिः ॥ ३५ ॥</s-l></s-lg><s-lg><s-l>हस्तावध्यात्ममित्याहुरध्यात्मविदुषो जनाः ।</s-l><s-l>अधिभूतं तु कर्माणि शक्रस्तत्राधिदैवतम् ॥ ३६ ॥</s-l></s-lg><s-lg><s-l>वैश्वदेवी मनःपूर्वा वागध्यात्ममिहोच्यते ।</s-l><s-l>वक्तव्यमधिभूतं च वह्निस्तत्राधिदैवतम् ॥ ३७ ॥</s-l></s-lg><s-lg><s-l>अध्यात्मं मन इत्याहुः पञ्चभूतानुचारकम् ।</s-l><s-l>अधिभूतं च मन्तव्यं चन्द्रमाश्चाधिदैवतम् ॥ ३८ ॥</s-l></s-lg><s-lg><s-l>अध्यात्मं बुद्धिरित्याहुः षडिन्द्रियविचारिणी ।</s-l><s-l>अधिभूतं तु विज्ञेयं ब्रह्मा तत्राधिदैवतम् ॥ ३९ ॥</s-l></s-lg><s-lg><s-l>यथावदध्यात्मविधिरेष वः कीर्तितो मया ।</s-l><s-l>ज्ञानमस्य हि धर्मज्ञाः प्राप्तं बुद्धिमतामिह ॥ ४० ॥</s-l></s-lg><s-lg><s-l>इन्द्रियाणीन्द्रियार्थाश्च महाभूतानि पञ्च च ।</s-l><s-l>सर्वाण्येतानि संधाय मनसा संप्रधारयेत् ॥ ४१ ॥</s-l></s-lg><s-lg><s-l>क्षीणे मनसि सर्वस्मिन्न जन्मसुखमिष्यते ।</s-l><s-l>ज्ञानसंपन्नसत्त्वानां तत्सुखं विदुषां मतम् ॥ ४२ ॥</s-l></s-lg><s-lg><s-l>अतः परं प्रवक्ष्यामि सूक्ष्मभावकरीं शिवाम् ।</s-l><s-l>निवृत्तिं सर्वभूतेषु मृदुना दारुणेन वा ॥ ४३ ॥</s-l></s-lg><s-lg><s-l>गुणागुणमनासङ्गमेकचर्यमनन्तरम् ।</s-l><s-l>एतद्ब्राह्मणतो वृत्तमाहुरेकपदं सुखम् ॥ ४४ ॥</s-l></s-lg><s-lg><s-l>विद्वान्कूर्म इवाङ्गानि कामान्संहृत्य सर्वशः ।</s-l><s-l>विरजाः सर्वतो मुक्तो यो नरः स सुखी सदा ॥ ४५ ॥</s-l></s-lg><s-lg><s-l>कामानात्मनि संयम्य क्षीणतृष्णः समाहितः ।</s-l><s-l>सर्वभूतसुहृन्मैत्रो ब्रह्मभूयं स गच्छति ॥ ४६ ॥</s-l></s-lg><s-lg><s-l>इन्द्रियाणां निरोधेन सर्वेषां विषयैषिणाम् ।</s-l><s-l>मुनेर्जनपदत्यागादध्यात्माग्निः समिध्यते ॥ ४७ ॥</s-l></s-lg><s-lg><s-l>यथाग्निरिन्धनैरिद्धो महाज्योतिः प्रकाशते ।</s-l><s-l>तथेन्द्रियनिरोधेन महानात्मा प्रकाशते ॥ ४८ ॥</s-l></s-lg><s-lg><s-l>यदा पश्यति भूतानि प्रसन्नात्मात्मनो हृदि ।</s-l><s-l>स्वयंयोनिस्तदा सूक्ष्मात्सूक्ष्ममाप्नोत्यनुत्तमम् ॥ ४९ ॥</s-l></s-lg><s-lg><s-l>अग्नी रूपं पयः स्रोतो वायुः स्पर्शनमेव च ।</s-l><s-l>मही पङ्कधरं घोरमाकाशं श्रवणं तथा ॥ ५० ॥</s-l></s-lg><s-lg><s-l>रागशोकसमाविष्टं पञ्चस्रोतःसमावृतम् ।</s-l><s-l>पञ्चभूतसमायुक्तं नवद्वारं द्विदैवतम् ॥ ५१ ॥</s-l></s-lg><s-lg><s-l>रजस्वलमथादृश्यं त्रिगुणं च त्रिधातुकम् ।</s-l><s-l>संसर्गाभिरतं मूढं शरीरमिति धारणा ॥ ५२ ॥</s-l></s-lg><s-lg><s-l>दुश्चरं जीवलोकेऽस्मिन्सत्त्वं प्रति समाश्रितम् ।</s-l><s-l>एतदेव हि लोकेऽस्मिन्कालचक्रं प्रवर्तते ॥ ५३ ॥</s-l></s-lg><s-lg><s-l>एतन्महार्णवं घोरमगाधं मोहसंज्ञितम् ।</s-l><s-l>विसृजेत्संक्षिपेच्चैव बोधयेत्सामरं जगत् ॥ ५४ ॥</s-l></s-lg><s-lg><s-l>कामक्रोधौ भयं मोहमभिद्रोहमथानृतम् ।</s-l><s-l>इन्द्रियाणां निरोधेन स तांस्त्यजति दुस्त्यजान् ॥ ५५ ॥</s-l></s-lg><s-lg><s-l>यस्यैते निर्जिता लोके त्रिगुणाः पञ्च धातवः ।</s-l><s-l>व्योम्नि तस्य परं स्थानमनन्तमथ लक्ष्यते ॥ ५६ ॥</s-l></s-lg><s-lg><s-l>कामकूलामपारान्तां मनःस्रोतोभयावहाम् ।</s-l><s-l>नदीं दुर्गह्रदां तीर्णः कामक्रोधावुभौ जयेत् ॥ ५७ ॥</s-l></s-lg><s-lg><s-l>स सर्वदोषनिर्मुक्तस्ततः पश्यति यत्परम् ।</s-l><s-l>मनो मनसि संधाय पश्यत्यात्मानमात्मनि ॥ ५८ ॥</s-l></s-lg><s-lg><s-l>सर्ववित्सर्वभूतेषु वीक्षत्यात्मानमात्मनि ।</s-l><s-l>एकधा बहुधा चैव विकुर्वाणस्ततस्ततः ॥ ५९ ॥</s-l></s-lg><s-lg><s-l>ध्रुवं पश्यति रूपाणि दीपाद्दीपशतं यथा ।</s-l><s-l>स वै विष्णुश्च मित्रश्च वरुणोऽग्निः प्रजापतिः ॥ ६० ॥</s-l></s-lg><s-lg><s-l>स हि धाता विधाता च स प्रभुः सर्वतोमुखः ।</s-l><s-l>हृदयं सर्वभूतानां महानात्मा प्रकाशते ॥ ६१ ॥</s-l></s-lg><s-lg><s-l>तं विप्रसंघाश्च सुरासुराश्च यक्षाः पिशाचाः पितरो वयांसि ।</s-l><s-l>रक्षोगणा भूतगणाश्च सर्वे महर्षयश्चैव सदा स्तुवन्ति ॥ ६२ ॥</s-l></s-lg>