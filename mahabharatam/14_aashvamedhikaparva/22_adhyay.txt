<s-lg><s-l> ब्राह्मण उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>सुभगे सप्तहोतॄणां विधानमिह यादृशम् ॥ १ ॥</s-l></s-lg><s-lg><s-l>घ्राणं चक्षुश्च जिह्वा च त्वक्श्रोत्रं चैव पञ्चमम् ।</s-l><s-l>मनो बुद्धिश्च सप्तैते होतारः पृथगाश्रिताः ॥ २ ॥</s-l></s-lg><s-lg><s-l>सूक्ष्मेऽवकाशे सन्तस्ते न पश्यन्तीतरेतरम् ।</s-l><s-l>एतान्वै सप्तहोतॄंस्त्वं स्वभावाद्विद्धि शोभने ॥ ३ ॥</s-l></s-lg><s-lg><s-l> ब्राह्मण्युवाच ।</s-l><s-l>सूक्ष्मेऽवकाशे सन्तस्ते कथं नान्योन्यदर्शिनः ।</s-l><s-l>कथंस्वभावा भगवन्नेतदाचक्ष्व मे विभो ॥ ४ ॥</s-l></s-lg><s-lg><s-l> ब्राह्मण उवाच ।</s-l><s-l>गुणाज्ञानमविज्ञानं गुणिज्ञानमभिज्ञता ।</s-l><s-l>परस्परगुणानेते न विजानन्ति कर्हिचित् ॥ ५ ॥</s-l></s-lg><s-lg><s-l>जिह्वा चक्षुस्तथा श्रोत्रं त्वङ्मनो बुद्धिरेव च ।</s-l><s-l>न गन्धानधिगच्छन्ति घ्राणस्तानधिगच्छति ॥ ६ ॥</s-l></s-lg><s-lg><s-l>घ्राणं चक्षुस्तथा श्रोत्रं त्वङ्मनो बुद्धिरेव च ।</s-l><s-l>न रसानधिगच्छन्ति जिह्वा तानधिगच्छति ॥ ७ ॥</s-l></s-lg><s-lg><s-l>घ्राणं जिह्वा तथा श्रोत्रं त्वङ्मनो बुद्धिरेव च ।</s-l><s-l>न रूपाण्यधिगच्छन्ति चक्षुस्तान्यधिगच्छति ॥ ८ ॥</s-l></s-lg><s-lg><s-l>घ्राणं जिह्वा च चक्षुश्च श्रोत्रं बुद्धिर्मनस्तथा ।</s-l><s-l>न स्पर्शानधिगच्छन्ति त्वक्च तानधिगच्छति ॥ ९ ॥</s-l></s-lg><s-lg><s-l>घ्राणं जिह्वा च चक्षुश्च त्वङ्मनो बुद्धिरेव च ।</s-l><s-l>न शब्दानधिगच्छन्ति श्रोत्रं तानधिगच्छति ॥ १० ॥</s-l></s-lg><s-lg><s-l>घ्राणं जिह्वा च चक्षुश्च त्वक्श्रोत्रं बुद्धिरेव च ।</s-l><s-l>संशयान्नाधिगच्छन्ति मनस्तानधिगच्छति ॥ ११ ॥</s-l></s-lg><s-lg><s-l>घ्राणं जिह्वा च चक्षुश्च त्वक्श्रोत्रं मन एव च ।</s-l><s-l>न निष्ठामधिगच्छन्ति बुद्धिस्तामधिगच्छति ॥ १२ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>इन्द्रियाणां च संवादं मनसश्चैव भामिनि ॥ १३ ॥</s-l></s-lg><s-lg><s-l> मन उवाच ।</s-l><s-l>न घ्राति मामृते घ्राणं रसं जिह्वा न बुध्यते ।</s-l><s-l>रूपं चक्षुर्न गृह्णाति त्वक्स्पर्शं नावबुध्यते ॥ १४ ॥</s-l></s-lg><s-lg><s-l>न श्रोत्रं बुध्यते शब्दं मया हीनं कथंचन ।</s-l><s-l>प्रवरं सर्वभूतानामहमस्मि सनातनम् ॥ १५ ॥</s-l></s-lg><s-lg><s-l>अगाराणीव शून्यानि शान्तार्चिष इवाग्नयः ।</s-l><s-l>इन्द्रियाणि न भासन्ते मया हीनानि नित्यशः ॥ १६ ॥</s-l></s-lg><s-lg><s-l>काष्ठानीवार्द्रशुष्काणि यतमानैरपीन्द्रियैः ।</s-l><s-l>गुणार्थान्नाधिगच्छन्ति मामृते सर्वजन्तवः ॥ १७ ॥</s-l></s-lg><s-lg><s-l> इन्द्रियाण्यूचुः ।</s-l><s-l>एवमेतद्भवेत्सत्यं यथैतन्मन्यते भवान् ।</s-l><s-l>ऋतेऽस्मानस्मदर्थांस्तु भोगान्भुङ्क्ते भवान्यदि ॥ १८ ॥</s-l></s-lg><s-lg><s-l>यद्यस्मासु प्रलीनेषु तर्पणं प्राणधारणम् ।</s-l><s-l>भोगान्भुङ्क्षे रसान्भुङ्क्षे यथैतन्मन्यते तथा ॥ १९ ॥</s-l></s-lg><s-lg><s-l>अथ वास्मासु लीनेषु तिष्ठत्सु विषयेषु च ।</s-l><s-l>यदि संकल्पमात्रेण भुङ्क्ते भोगान्यथार्थवत् ॥ २० ॥</s-l></s-lg><s-lg><s-l>अथ चेन्मन्यसे सिद्धिमस्मदर्थेषु नित्यदा ।</s-l><s-l>घ्राणेन रूपमादत्स्व रसमादत्स्व चक्षुषा ॥ २१ ॥</s-l></s-lg><s-lg><s-l>श्रोत्रेण गन्धमादत्स्व निष्ठामादत्स्व जिह्वया ।</s-l><s-l>त्वचा च शब्दमादत्स्व बुद्ध्या स्पर्शमथापि च ॥ २२ ॥</s-l></s-lg><s-lg><s-l>बलवन्तो ह्यनियमा नियमा दुर्बलीयसाम् ।</s-l><s-l>भोगानपूर्वानादत्स्व नोच्छिष्टं भोक्तुमर्हसि ॥ २३ ॥</s-l></s-lg><s-lg><s-l>यथा हि शिष्यः शास्तारं श्रुत्यर्थमभिधावति ।</s-l><s-l>ततः श्रुतमुपादाय श्रुतार्थमुपतिष्ठति ॥ २४ ॥</s-l></s-lg><s-lg><s-l>विषयानेवमस्माभिर्दर्शितानभिमन्यसे ।</s-l><s-l>अनागतानतीतांश्च स्वप्ने जागरणे तथा ॥ २५ ॥</s-l></s-lg><s-lg><s-l>वैमनस्यं गतानां च जन्तूनामल्पचेतसाम् ।</s-l><s-l>अस्मदर्थे कृते कार्ये दृश्यते प्राणधारणम् ॥ २६ ॥</s-l></s-lg><s-lg><s-l>बहूनपि हि संकल्पान्मत्वा स्वप्नानुपास्य च ।</s-l><s-l>बुभुक्षया पीड्यमानो विषयानेव धावसि ॥ २७ ॥</s-l></s-lg><s-lg><s-l>अगारमद्वारमिव प्रविश्य संकल्पभोगो विषयानविन्दन् ।</s-l><s-l>प्राणक्षये शान्तिमुपैति नित्यं दारुक्षयेऽग्निर्ज्वलितो यथैव ॥ २८ ॥</s-l></s-lg><s-lg><s-l>कामं तु नः स्वेषु गुणेषु सङ्गः कामं च नान्योन्यगुणोपलब्धिः ।</s-l><s-l>अस्मानृते नास्ति तवोपलब्धिस्त्वामप्यृतेऽस्मान्न भजेत हर्षः ॥ २९ ॥</s-l></s-lg>