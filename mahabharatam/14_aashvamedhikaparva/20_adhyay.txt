<s-lg><s-l> वासुदेव उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>दंपत्योः पार्थ संवादमभयं नाम नामतः ॥ १ ॥</s-l></s-lg><s-lg><s-l>ब्राह्मणी ब्राह्मणं कंचिज्ज्ञानविज्ञानपारगम् ।</s-l><s-l>दृष्ट्वा विविक्त आसीनं भार्या भर्तारमब्रवीत् ॥ २ ॥</s-l></s-lg><s-lg><s-l>कं नु लोकं गमिष्यामि त्वामहं पतिमाश्रिता ।</s-l><s-l>न्यस्तकर्माणमासीनं कीनाशमविचक्षणम् ॥ ३ ॥</s-l></s-lg><s-lg><s-l>भार्याः पतिकृताँल्लोकानाप्नुवन्तीति नः श्रुतम् ।</s-l><s-l>त्वामहं पतिमासाद्य कां गमिष्यामि वै गतिम् ॥ ४ ॥</s-l></s-lg><s-lg><s-l>एवमुक्तः स शान्तात्मा तामुवाच हसन्निव ।</s-l><s-l>सुभगे नाभ्यसूयामि वाक्यस्यास्य तवानघे ॥ ५ ॥</s-l></s-lg><s-lg><s-l>ग्राह्यं दृश्यं च श्राव्यं च यदिदं कर्म विद्यते ।</s-l><s-l>एतदेव व्यवस्यन्ति कर्म कर्मेति कर्मिणः ॥ ६ ॥</s-l></s-lg><s-lg><s-l>मोहमेव नियच्छन्ति कर्मणा ज्ञानवर्जिताः ।</s-l><s-l>नैष्कर्म्यं न च लोकेऽस्मिन्मौर्तमित्युपलभ्यते ॥ ७ ॥</s-l></s-lg><s-lg><s-l>कर्मणा मनसा वाचा शुभं वा यदि वाशुभम् ।</s-l><s-l>जन्मादिमूर्तिभेदानां कर्म भूतेषु वर्तते ॥ ८ ॥</s-l></s-lg><s-lg><s-l>रक्षोभिर्वध्यमानेषु दृश्यद्रव्येषु कर्मसु ।</s-l><s-l>आत्मस्थमात्मना तेन दृष्टमायतनं मया ॥ ९ ॥</s-l></s-lg><s-lg><s-l>यत्र तद्ब्रह्म निर्द्वंद्वं यत्र सोमः सहाग्निना ।</s-l><s-l>व्यवायं कुरुते नित्यं धीरो भूतानि धारयन् ॥ १० ॥</s-l></s-lg><s-lg><s-l>यत्र ब्रह्मादयो युक्तास्तदक्षरमुपासते ।</s-l><s-l>विद्वांसः सुव्रता यत्र शान्तात्मानो जितेन्द्रियाः ॥ ११ ॥</s-l></s-lg><s-lg><s-l>घ्राणेन न तदाघ्रेयं न तदाद्यं च जिह्वया ।</s-l><s-l>स्पर्शेन च न तत्स्पृश्यं मनसा त्वेव गम्यते ॥ १२ ॥</s-l></s-lg><s-lg><s-l>चक्षुषा न विषह्यं च यत्किंचिच्छ्रवणात्परम् ।</s-l><s-l>अगन्धमरसस्पर्शमरूपाशब्दमव्ययम् ॥ १३ ॥</s-l></s-lg><s-lg><s-l>यतः प्रवर्तते तन्त्रं यत्र च प्रतितिष्ठति ।</s-l><s-l>प्राणोऽपानः समानश्च व्यानश्चोदान एव च ॥ १४ ॥</s-l></s-lg><s-lg><s-l>तत एव प्रवर्तन्ते तमेव प्रविशन्ति च ।</s-l><s-l>समानव्यानयोर्मध्ये प्राणापानौ विचेरतुः ॥ १५ ॥</s-l></s-lg><s-lg><s-l>तस्मिन्सुप्ते प्रलीयेते समानो व्यान एव च ।</s-l><s-l>अपानप्राणयोर्मध्ये उदानो व्याप्य तिष्ठति ।</s-l><s-l>तस्माच्छयानं पुरुषं प्राणापानौ न मुञ्चतः ॥ १६ ॥</s-l></s-lg><s-lg><s-l>प्राणानायम्यते येन तमुदानं प्रचक्षते ।</s-l><s-l>तस्मात्तपो व्यवस्यन्ति तद्भवं ब्रह्मवादिनः ॥ १७ ॥</s-l></s-lg><s-lg><s-l>तेषामन्योन्यभक्षाणां सर्वेषां देहचारिणाम् ।</s-l><s-l>अग्निर्वैश्वानरो मध्ये सप्तधा विहितोऽन्तरा ॥ १८ ॥</s-l></s-lg><s-lg><s-l>घ्राणं जिह्वा च चक्षुश्च त्वक्च श्रोत्रं च पञ्चमम् ।</s-l><s-l>मनो बुद्धिश्च सप्तैता जिह्वा वैश्वानरार्चिषः ॥ १९ ॥</s-l></s-lg><s-lg><s-l>घ्रेयं पेयं च दृश्यं च स्पृश्यं श्रव्यं तथैव च ।</s-l><s-l>मन्तव्यमथ बोद्धव्यं ताः सप्त समिधो मम ॥ २० ॥</s-l></s-lg><s-lg><s-l>घ्राता भक्षयिता द्रष्टा स्प्रष्टा श्रोता च पञ्चमः ।</s-l><s-l>मन्ता बोद्धा च सप्तैते भवन्ति परमर्त्विजः ॥ २१ ॥</s-l></s-lg><s-lg><s-l>घ्रेये पेये च दृश्ये च स्पृश्ये श्रव्ये तथैव च ।</s-l><s-l>हवींष्यग्निषु होतारः सप्तधा सप्त सप्तसु ।</s-l><s-l>सम्यक्प्रक्षिप्य विद्वांसो जनयन्ति स्वयोनिषु ॥ २२ ॥</s-l></s-lg><s-lg><s-l>पृथिवी वायुराकाशमापो ज्योतिश्च पञ्चमम् ।</s-l><s-l>मनो बुद्धिश्च सप्तैते योनिरित्येव शब्दिताः ॥ २३ ॥</s-l></s-lg><s-lg><s-l>हविर्भूता गुणाः सर्वे प्रविशन्त्यग्निजं मुखम् ।</s-l><s-l>अन्तर्वासमुषित्वा च जायन्ते स्वासु योनिषु ।</s-l><s-l>तत्रैव च निरुध्यन्ते प्रलये भूतभावने ॥ २४ ॥</s-l></s-lg><s-lg><s-l>ततः संजायते गन्धस्ततः संजायते रसः ।</s-l><s-l>ततः संजायते रूपं ततः स्पर्शोऽभिजायते ॥ २५ ॥</s-l></s-lg><s-lg><s-l>ततः संजायते शब्दः संशयस्तत्र जायते ।</s-l><s-l>ततः संजायते निष्ठा जन्मैतत्सप्तधा विदुः ॥ २६ ॥</s-l></s-lg><s-lg><s-l>अनेनैव प्रकारेण प्रगृहीतं पुरातनैः ।</s-l><s-l>पूर्णाहुतिभिरापूर्णास्तेऽभिपूर्यन्ति तेजसा ॥ २७ ॥</s-l></s-lg>