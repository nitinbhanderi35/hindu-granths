<s-lg><s-l> ब्राह्मण उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>नारदस्य च संवादमृषेर्देवमतस्य च ॥ १ ॥</s-l></s-lg><s-lg><s-l> देवमत उवाच ।</s-l><s-l>जन्तोः संजायमानस्य किं नु पूर्वं प्रवर्तते ।</s-l><s-l>प्राणोऽपानः समानो वा व्यानो वोदान एव च ॥ २ ॥</s-l></s-lg><s-lg><s-l> नारद उवाच ।</s-l><s-l>येनायं सृज्यते जन्तुस्ततोऽन्यः पूर्वमेति तम् ।</s-l><s-l>प्राणद्वंद्वं च विज्ञेयं तिर्यगं चोर्ध्वगं च यत् ॥ ३ ॥</s-l></s-lg><s-lg><s-l> देवमत उवाच ।</s-l><s-l>केनायं सृज्यते जन्तुः कश्चान्यः पूर्वमेति तम् ।</s-l><s-l>प्राणद्वंद्वं च मे ब्रूहि तिर्यगूर्ध्वं च निश्चयात् ॥ ४ ॥</s-l></s-lg><s-lg><s-l> नारद उवाच ।</s-l><s-l>संकल्पाज्जायते हर्षः शब्दादपि च जायते ।</s-l><s-l>रसात्संजायते चापि रूपादपि च जायते ॥ ५ ॥</s-l></s-lg><s-lg><s-l>स्पर्शात्संजायते चापि गन्धादपि च जायते ।</s-l><s-l>एतद्रूपमुदानस्य हर्षो मिथुनसंभवः ॥ ६ ॥</s-l></s-lg><s-lg><s-l>कामात्संजायते शुक्रं कामात्संजायते रसः ।</s-l><s-l>समानव्यानजनिते सामान्ये शुक्रशोणिते ॥ ७ ॥</s-l></s-lg><s-lg><s-l>शुक्राच्छोणितसंसृष्टात्पूर्वं प्राणः प्रवर्तते ।</s-l><s-l>प्राणेन विकृते शुक्रे ततोऽपानः प्रवर्तते ॥ ८ ॥</s-l></s-lg><s-lg><s-l>प्राणापानाविदं द्वंद्वमवाक्चोर्ध्वं च गच्छतः ।</s-l><s-l>व्यानः समानश्चैवोभौ तिर्यग्द्वंद्वत्वमुच्यते ॥ ९ ॥</s-l></s-lg><s-lg><s-l>अग्निर्वै देवताः सर्वा इति वेदस्य शासनम् ।</s-l><s-l>संजायते ब्राह्मणेषु ज्ञानं बुद्धिसमन्वितम् ॥ १० ॥</s-l></s-lg><s-lg><s-l>तस्य धूमस्तमोरूपं रजो भस्म सुरेतसः ।</s-l><s-l>सत्त्वं संजायते तस्य यत्र प्रक्षिप्यते हविः ॥ ११ ॥</s-l></s-lg><s-lg><s-l>आघारौ समानो व्यानश्च इति यज्ञविदो विदुः ।</s-l><s-l>प्राणापानावाज्यभागौ तयोर्मध्ये हुताशनः ।</s-l><s-l>एतद्रूपमुदानस्य परमं ब्राह्मणा विदुः ॥ १२ ॥</s-l></s-lg><s-lg><s-l>निर्द्वंद्वमिति यत्त्वेतत्तन्मे निगदतः शृणु ॥ १३ ॥</s-l></s-lg><s-lg><s-l>अहोरात्रमिदं द्वंद्वं तयोर्मध्ये हुताशनः ।</s-l><s-l>एतद्रूपमुदानस्य परमं ब्राह्मणा विदुः ॥ १४ ॥</s-l></s-lg><s-lg><s-l>उभे चैवायने द्वंद्वं तयोर्मध्ये हुताशनः ।</s-l><s-l>एतद्रूपमुदानस्य परमं ब्राह्मणा विदुः ॥ १५ ॥</s-l></s-lg><s-lg><s-l>उभे सत्यानृते द्वंद्वं तयोर्मध्ये हुताशनः ।</s-l><s-l>एतद्रूपमुदानस्य परमं ब्राह्मणा विदुः ॥ १६ ॥</s-l></s-lg><s-lg><s-l>उभे शुभाशुभे द्वंद्वं तयोर्मध्ये हुताशनः ।</s-l><s-l>एतद्रूपमुदानस्य परमं ब्राह्मणा विदुः ॥ १७ ॥</s-l></s-lg><s-lg><s-l>सच्चासच्चैव तद्द्वंद्वं तयोर्मध्ये हुताशनः ।</s-l><s-l>एतद्रूपमुदानस्य परमं ब्राह्मणा विदुः ॥ १८ ॥</s-l></s-lg><s-lg><s-l>प्रथमं समानो व्यानो व्यस्यते कर्म तेन तत् ।</s-l><s-l>तृतीयं तु समानेन पुनरेव व्यवस्यते ॥ १९ ॥</s-l></s-lg><s-lg><s-l>शान्त्यर्थं वामदेवं च शान्तिर्ब्रह्म सनातनम् ।</s-l><s-l>एतद्रूपमुदानस्य परमं ब्राह्मणा विदुः ॥ २० ॥</s-l></s-lg>