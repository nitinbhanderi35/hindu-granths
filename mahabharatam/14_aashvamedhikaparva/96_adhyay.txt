<s-lg><s-l> जनमेजय उवाच ।</s-l><s-l>कोऽसौ नकुलरूपेण शिरसा काञ्चनेन वै ।</s-l><s-l>प्राह मानुषवद्वाचमेतत्पृष्टो वदस्व मे ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एतत्पूर्वं न पृष्टोऽहं न चास्माभिः प्रभाषितम् ।</s-l><s-l>श्रूयतां नकुलो योऽसौ यथा वागस्य मानुषी ॥ २ ॥</s-l></s-lg><s-lg><s-l>श्राद्धं संकल्पयामास जमदग्निः पुरा किल ।</s-l><s-l>होमधेनुस्तमागाच्च स्वयं चापि दुदोह ताम् ॥ ३ ॥</s-l></s-lg><s-lg><s-l>तत्क्षीरं स्थापयामास नवे भाण्डे दृढे शुचौ ।</s-l><s-l>तच्च क्रोधः स्वरूपेण पिठरं पर्यवर्तयत् ॥ ४ ॥</s-l></s-lg><s-lg><s-l>जिज्ञासुस्तमृषिश्रेष्ठं किं कुर्याद्विप्रिये कृते ।</s-l><s-l>इति संचिन्त्य दुर्मेधा धर्षयामास तत्पयः ॥ ५ ॥</s-l></s-lg><s-lg><s-l>तमाज्ञाय मुनिः क्रोधं नैवास्य चुकुपे ततः ।</s-l><s-l>स तु क्रोधस्तमाहेदं प्राञ्जलिर्मूर्तिमान्स्थितः ॥ ६ ॥</s-l></s-lg><s-lg><s-l>जितोऽस्मीति भृगुश्रेष्ठ भृगवो ह्यतिरोषणाः ।</s-l><s-l>लोके मिथ्याप्रवादोऽयं यत्त्वयास्मि पराजितः ॥ ७ ॥</s-l></s-lg><s-lg><s-l>सोऽहं त्वयि स्थितो ह्यद्य क्षमावति महात्मनि ।</s-l><s-l>बिभेमि तपसः साधो प्रसादं कुरु मे विभो ॥ ८ ॥</s-l></s-lg><s-lg><s-l> जमदग्निरुवाच ।</s-l><s-l>साक्षाद्दृष्टोऽसि मे क्रोध गच्छ त्वं विगतज्वरः ।</s-l><s-l>न ममापकृतं तेऽद्य न मन्युर्विद्यते मम ॥ ९ ॥</s-l></s-lg><s-lg><s-l>यानुद्दिश्य तु संकल्पः पयसोऽस्य कृतो मया ।</s-l><s-l>पितरस्ते महाभागास्तेभ्यो बुध्यस्व गम्यताम् ॥ १० ॥</s-l></s-lg><s-lg><s-l>इत्युक्तो जातसंत्रासः स तत्रान्तरधीयत ।</s-l><s-l>पितॄणामभिषङ्गात्तु नकुलत्वमुपागतः ॥ ११ ॥</s-l></s-lg><s-lg><s-l>स तान्प्रसादयामास शापस्यान्तो भवेदिति ।</s-l><s-l>तैश्चाप्युक्तो यदा धर्मं क्षेप्स्यसे मोक्ष्यसे तदा ॥ १२ ॥</s-l></s-lg><s-lg><s-l>तैश्चोक्तो यज्ञियान्देशान्धर्मारण्यानि चैव ह ।</s-l><s-l>जुगुप्सन्परिधावन्स यज्ञं तं समुपासदत् ॥ १३ ॥</s-l></s-lg><s-lg><s-l>धर्मपुत्रमथाक्षिप्य सक्तुप्रस्थेन तेन सः ।</s-l><s-l>मुक्तः शापात्ततः क्रोधो धर्मो ह्यासीद्युधिष्ठिरः ॥ १४ ॥</s-l></s-lg><s-lg><s-l>एवमेतत्तदा वृत्तं तस्य यज्ञे महात्मनः ।</s-l><s-l>पश्यतां चापि नस्तत्र नकुलोऽन्तर्हितस्तदा ॥ १५ ॥</s-l></s-lg>