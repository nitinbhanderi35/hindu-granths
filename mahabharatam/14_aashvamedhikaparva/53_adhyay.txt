<s-lg><s-l> उत्तङ्क उवाच ।</s-l><s-l>ब्रूहि केशव तत्त्वेन त्वमध्यात्ममनिन्दितम् ।</s-l><s-l>श्रुत्वा श्रेयोऽभिधास्यामि शापं वा ते जनार्दन ॥ १ ॥</s-l></s-lg><s-lg><s-l> वासुदेव उवाच ।</s-l><s-l>तमो रजश्च सत्त्वं च विद्धि भावान्मदाश्रयान् ।</s-l><s-l>तथा रुद्रान्वसूंश्चापि विद्धि मत्प्रभवान्द्विज ॥ २ ॥</s-l></s-lg><s-lg><s-l>मयि सर्वाणि भूतानि सर्वभूतेषु चाप्यहम् ।</s-l><s-l>स्थित इत्यभिजानीहि मा तेऽभूदत्र संशयः ॥ ३ ॥</s-l></s-lg><s-lg><s-l>तथा दैत्यगणान्सर्वान्यक्षराक्षसपन्नगान् ।</s-l><s-l>गन्धर्वाप्सरसश्चैव विद्धि मत्प्रभवान्द्विज ॥ ४ ॥</s-l></s-lg><s-lg><s-l>सदसच्चैव यत्प्राहुरव्यक्तं व्यक्तमेव च ।</s-l><s-l>अक्षरं च क्षरं चैव सर्वमेतन्मदात्मकम् ॥ ५ ॥</s-l></s-lg><s-lg><s-l>ये चाश्रमेषु वै धर्माश्चतुर्षु विहिता मुने ।</s-l><s-l>दैवानि चैव कर्माणि विद्धि सर्वं मदात्मकम् ॥ ६ ॥</s-l></s-lg><s-lg><s-l>असच्च सदसच्चैव यद्विश्वं सदसतः परम् ।</s-l><s-l>ततः परं नास्ति चैव देवदेवात्सनातनात् ॥ ७ ॥</s-l></s-lg><s-lg><s-l>ओंकारप्रभवान्वेदान्विद्धि मां त्वं भृगूद्वह ।</s-l><s-l>यूपं सोमं तथैवेह त्रिदशाप्यायनं मखे ॥ ८ ॥</s-l></s-lg><s-lg><s-l>होतारमपि हव्यं च विद्धि मां भृगुनन्दन ।</s-l><s-l>अध्वर्युः कल्पकश्चापि हविः परमसंस्कृतम् ॥ ९ ॥</s-l></s-lg><s-lg><s-l>उद्गाता चापि मां स्तौति गीतघोषैर्महाध्वरे ।</s-l><s-l>प्रायश्चित्तेषु मां ब्रह्मञ्शान्तिमङ्गलवाचकाः ।</s-l><s-l>स्तुवन्ति विश्वकर्माणं सततं द्विजसत्तमाः ॥ १० ॥</s-l></s-lg><s-lg><s-l>विद्धि मह्यं सुतं धर्ममग्रजं द्विजसत्तम ।</s-l><s-l>मानसं दयितं विप्र सर्वभूतदयात्मकम् ॥ ११ ॥</s-l></s-lg><s-lg><s-l>तत्राहं वर्तमानैश्च निवृत्तैश्चैव मानवैः ।</s-l><s-l>बह्वीः संसरमाणो वै योनीर्हि द्विजसत्तम ॥ १२ ॥</s-l></s-lg><s-lg><s-l>धर्मसंरक्षणार्थाय धर्मसंस्थापनाय च ।</s-l><s-l>तैस्तैर्वेषैश्च रूपैश्च त्रिषु लोकेषु भार्गव ॥ १३ ॥</s-l></s-lg><s-lg><s-l>अहं विष्णुरहं ब्रह्मा शक्रोऽथ प्रभवाप्ययः ।</s-l><s-l>भूतग्रामस्य सर्वस्य स्रष्टा संहार एव च ॥ १४ ॥</s-l></s-lg><s-lg><s-l>अधर्मे वर्तमानानां सर्वेषामहमप्युत ।</s-l><s-l>धर्मस्य सेतुं बध्नामि चलिते चलिते युगे ।</s-l><s-l>तास्ता योनीः प्रविश्याहं प्रजानां हितकाम्यया ॥ १५ ॥</s-l></s-lg><s-lg><s-l>यदा त्वहं देवयोनौ वर्तामि भृगुनन्दन ।</s-l><s-l>तदाहं देववत्सर्वमाचरामि न संशयः ॥ १६ ॥</s-l></s-lg><s-lg><s-l>यदा गन्धर्वयोनौ तु वर्तामि भृगुनन्दन ।</s-l><s-l>तदा गन्धर्ववच्चेष्टाः सर्वाश्चेष्टामि भार्गव ॥ १७ ॥</s-l></s-lg><s-lg><s-l>नागयोनौ यदा चैव तदा वर्तामि नागवत् ।</s-l><s-l>यक्षराक्षसयोनीश्च यथावद्विचराम्यहम् ॥ १८ ॥</s-l></s-lg><s-lg><s-l>मानुष्ये वर्तमाने तु कृपणं याचिता मया ।</s-l><s-l>न च ते जातसंमोहा वचो गृह्णन्ति मे हितम् ॥ १९ ॥</s-l></s-lg><s-lg><s-l>भयं च महदुद्दिश्य त्रासिताः कुरवो मया ।</s-l><s-l>क्रुद्धेव भूत्वा च पुनर्यथावदनुदर्शिताः ॥ २० ॥</s-l></s-lg><s-lg><s-l>तेऽधर्मेणेह संयुक्ताः परीताः कालधर्मणा ।</s-l><s-l>धर्मेण निहता युद्धे गताः स्वर्गं न संशयः ॥ २१ ॥</s-l></s-lg><s-lg><s-l>लोकेषु पाण्डवाश्चैव गताः ख्यातिं द्विजोत्तम ।</s-l><s-l>एतत्ते सर्वमाख्यातं यन्मां त्वं परिपृच्छसि ॥ २२ ॥</s-l></s-lg>