<s-lg><s-l> संवर्त उवाच ।</s-l><s-l>कथमस्मि त्वया ज्ञातः केन वा कथितोऽस्मि ते ।</s-l><s-l>एतदाचक्ष्व मे तत्त्वमिच्छसे चेत्प्रियं मम ॥ १ ॥</s-l></s-lg><s-lg><s-l>सत्यं ते ब्रुवतः सर्वे संपत्स्यन्ते मनोरथाः ।</s-l><s-l>मिथ्या तु ब्रुवतो मूर्धा सप्तधा ते फलिष्यति ॥ २ ॥</s-l></s-lg><s-lg><s-l> मरुत्त उवाच ।</s-l><s-l>नारदेन भवान्मह्यमाख्यातो ह्यटता पथि ।</s-l><s-l>गुरुपुत्रो ममेति त्वं ततो मे प्रीतिरुत्तमा ॥ ३ ॥</s-l></s-lg><s-lg><s-l> संवर्त उवाच ।</s-l><s-l>सत्यमेतद्भवानाह स मां जानाति सत्रिणम् ।</s-l><s-l>कथयस्वैतदेकं मे क्व नु संप्रति नारदः ॥ ४ ॥</s-l></s-lg><s-lg><s-l> मरुत्त उवाच ।</s-l><s-l>भवन्तं कथयित्वा तु मम देवर्षिसत्तमः ।</s-l><s-l>ततो मामभ्यनुज्ञाय प्रविष्टो हव्यवाहनम् ॥ ५ ॥</s-l></s-lg><s-lg><s-l> व्यास उवाच ।</s-l><s-l>श्रुत्वा तु पार्थिवस्यैतत्संवर्तः परया मुदा ।</s-l><s-l>एतावदहमप्येनं कुर्यामिति तदाब्रवीत् ॥ ६ ॥</s-l></s-lg><s-lg><s-l>ततो मरुत्तमुन्मत्तो वाचा निर्भर्त्सयन्निव ।</s-l><s-l>रूक्षया ब्राह्मणो राजन्पुनः पुनरथाब्रवीत् ॥ ७ ॥</s-l></s-lg><s-lg><s-l>वातप्रधानेन मया स्वचित्तवशवर्तिना ।</s-l><s-l>एवं विकृतरूपेण कथं याजितुमिच्छसि ॥ ८ ॥</s-l></s-lg><s-lg><s-l>भ्राता मम समर्थश्च वासवेन च सत्कृतः ।</s-l><s-l>वर्तते याजने चैव तेन कर्माणि कारय ॥ ९ ॥</s-l></s-lg><s-lg><s-l>गृहं स्वं चैव याज्याश्च सर्वा गृह्याश्च देवताः ।</s-l><s-l>पूर्वजेन ममाक्षिप्तं शरीरं वर्जितं त्विदम् ॥ १० ॥</s-l></s-lg><s-lg><s-l>नाहं तेनाननुज्ञातस्त्वामाविक्षित कर्हिचित् ।</s-l><s-l>याजयेयं कथंचिद्वै स हि पूज्यतमो मम ॥ ११ ॥</s-l></s-lg><s-lg><s-l>स त्वं बृहस्पतिं गच्छ तमनुज्ञाप्य चाव्रज ।</s-l><s-l>ततोऽहं याजयिष्ये त्वां यदि यष्टुमिहेच्छसि ॥ १२ ॥</s-l></s-lg><s-lg><s-l> मरुत्त उवाच ।</s-l><s-l>बृहस्पतिं गतः पूर्वमहं संवर्त तच्छृणु ।</s-l><s-l>न मां कामयते याज्यमसौ वासववारितः ॥ १३ ॥</s-l></s-lg><s-lg><s-l>अमरं याज्यमासाद्य मामृषे मा स्म मानुषम् ।</s-l><s-l>याजयेथा मरुत्तं त्वं मर्त्यधर्माणमातुरम् ॥ १४ ॥</s-l></s-lg><s-lg><s-l>स्पर्धते च मया विप्र सदा वै स हि पार्थिवः ।</s-l><s-l>एवमस्त्विति चाप्युक्तो भ्रात्रा ते बलवृत्रहा ॥ १५ ॥</s-l></s-lg><s-lg><s-l>स मामभिगतं प्रेम्णा याज्यवन्न बुभूषति ।</s-l><s-l>देवराजमुपाश्रित्य तद्विद्धि मुनिपुंगव ॥ १६ ॥</s-l></s-lg><s-lg><s-l>सोऽहमिच्छामि भवता सर्वस्वेनापि याजितुम् ।</s-l><s-l>कामये समतिक्रान्तुं वासवं त्वत्कृतैर्गुणैः ॥ १७ ॥</s-l></s-lg><s-lg><s-l>न हि मे वर्तते बुद्धिर्गन्तुं ब्रह्मन्बृहस्पतिम् ।</s-l><s-l>प्रत्याख्यातो हि तेनास्मि तथानपकृते सति ॥ १८ ॥</s-l></s-lg><s-lg><s-l> संवर्त उवाच ।</s-l><s-l>चिकीर्षसि यथाकामं सर्वमेतत्त्वयि ध्रुवम् ।</s-l><s-l>यदि सर्वानभिप्रायान्कर्तासि मम पार्थिव ॥ १९ ॥</s-l></s-lg><s-lg><s-l>याज्यमानं मया हि त्वां बृहस्पतिपुरंदरौ ।</s-l><s-l>द्विषेतां समभिक्रुद्धावेतदेकं समर्थय ॥ २० ॥</s-l></s-lg><s-lg><s-l>स्थैर्यमत्र कथं ते स्यात्स त्वं निःसंशयं कुरु ।</s-l><s-l>कुपितस्त्वां न हीदानीं भस्म कुर्यां सबान्धवम् ॥ २१ ॥</s-l></s-lg><s-lg><s-l> मरुत्त उवाच ।</s-l><s-l>यावत्तपेत्सहस्रांशुस्तिष्ठेरंश्चापि पर्वताः ।</s-l><s-l>तावल्लोकान्न लभेयं त्यजेयं संगतं यदि ॥ २२ ॥</s-l></s-lg><s-lg><s-l>मा चापि शुभबुद्धित्वं लभेयमिह कर्हिचित् ।</s-l><s-l>सम्यग्ज्ञाने वैषये वा त्यजेयं संगतं यदि ॥ २३ ॥</s-l></s-lg><s-lg><s-l> संवर्त उवाच ।</s-l><s-l>आविक्षित शुभा बुद्धिर्धीयतां तव कर्मसु ।</s-l><s-l>याजनं हि ममाप्येवं वर्तते त्वयि पार्थिव ॥ २४ ॥</s-l></s-lg><s-lg><s-l>संविधास्ये च ते राजन्नक्षयं द्रव्यमुत्तमम् ।</s-l><s-l>येन देवान्सगन्धर्वाञ्शक्रं चाभिभविष्यसि ॥ २५ ॥</s-l></s-lg><s-lg><s-l>न तु मे वर्तते बुद्धिर्धने याज्येषु वा पुनः ।</s-l><s-l>विप्रियं तु चिकीर्षामि भ्रातुश्चेन्द्रस्य चोभयोः ॥ २६ ॥</s-l></s-lg><s-lg><s-l>गमयिष्यामि चेन्द्रेण समतामपि ते ध्रुवम् ।</s-l><s-l>प्रियं च ते करिष्यामि सत्यमेतद्ब्रवीमि ते ॥ २७ ॥</s-l></s-lg>