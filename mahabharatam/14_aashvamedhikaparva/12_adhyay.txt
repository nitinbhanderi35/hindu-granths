<s-lg><s-l> वासुदेव उवाच ।</s-l><s-l>द्विविधो जायते व्याधिः शारीरो मानसस्तथा ।</s-l><s-l>परस्परं तयोर्जन्म निर्द्वंद्वं नोपलभ्यते ॥ १ ॥</s-l></s-lg><s-lg><s-l>शरीरे जायते व्याधिः शारीरो नात्र संशयः ।</s-l><s-l>मानसो जायते व्याधिर्मनस्येवेति निश्चयः ॥ २ ॥</s-l></s-lg><s-lg><s-l>शीतोष्णे चैव वायुश्च गुणा राजञ्शरीरजाः ।</s-l><s-l>तेषां गुणानां साम्यं चेत्तदाहुः स्वस्थलक्षणम् ।</s-l><s-l>उष्णेन बाध्यते शीतं शीतेनोष्णं च बाध्यते ॥ ३ ॥</s-l></s-lg><s-lg><s-l>सत्त्वं रजस्तमश्चेति त्रयस्त्वात्मगुणाः स्मृताः ।</s-l><s-l>तेषां गुणानां साम्यं चेत्तदाहुः स्वस्थलक्षणम् ।</s-l><s-l>तेषामन्यतमोत्सेके विधानमुपदिश्यते ॥ ४ ॥</s-l></s-lg><s-lg><s-l>हर्षेण बाध्यते शोको हर्षः शोकेन बाध्यते ।</s-l><s-l>कश्चिद्दुःखे वर्तमानः सुखस्य स्मर्तुमिच्छति ।</s-l><s-l>कश्चित्सुखे वर्तमानो दुःखस्य स्मर्तुमिच्छति ॥ ५ ॥</s-l></s-lg><s-lg><s-l>स त्वं न दुःखी दुःखस्य न सुखी सुसुखस्य वा ।</s-l><s-l>स्मर्तुमिच्छसि कौन्तेय दिष्टं हि बलवत्तरम् ॥ ६ ॥</s-l></s-lg><s-lg><s-l>अथ वा ते स्वभावोऽयं येन पार्थावकृष्यसे ।</s-l><s-l>दृष्ट्वा सभागतां कृष्णामेकवस्त्रां रजस्वलाम् ।</s-l><s-l>मिषतां पाण्डवेयानां न तत्संस्मर्तुमिच्छसि ॥ ७ ॥</s-l></s-lg><s-lg><s-l>प्रव्राजनं च नगरादजिनैश्च विवासनम् ।</s-l><s-l>महारण्यनिवासश्च न तस्य स्मर्तुमिच्छसि ॥ ८ ॥</s-l></s-lg><s-lg><s-l>जटासुरात्परिक्लेशश्चित्रसेनेन चाहवः ।</s-l><s-l>सैन्धवाच्च परिक्लेशो न तस्य स्मर्तुमिच्छसि ॥ ९ ॥</s-l></s-lg><s-lg><s-l>पुनरज्ञातचर्यायां कीचकेन पदा वधः ।</s-l><s-l>याज्ञसेन्यास्तदा पार्थ न तस्य स्मर्तुमिच्छसि ॥ १० ॥</s-l></s-lg><s-lg><s-l>यच्च ते द्रोणभीष्माभ्यां युद्धमासीदरिंदम ।</s-l><s-l>मनसैकेन योद्धव्यं तत्ते युद्धमुपस्थितम् ।</s-l><s-l>तस्मादभ्युपगन्तव्यं युद्धाय भरतर्षभ ॥ ११ ॥</s-l></s-lg><s-lg><s-l>परमव्यक्तरूपस्य परं मुक्त्वा स्वकर्मभिः ।</s-l><s-l>यत्र नैव शरैः कार्यं न भृत्यैर्न च बन्धुभिः ।</s-l><s-l>आत्मनैकेन योद्धव्यं तत्ते युद्धमुपस्थितम् ॥ १२ ॥</s-l></s-lg><s-lg><s-l>तस्मिन्ननिर्जिते युद्धे कामवस्थां गमिष्यसि ।</s-l><s-l>एतज्ज्ञात्वा तु कौन्तेय कृतकृत्यो भविष्यसि ॥ १३ ॥</s-l></s-lg><s-lg><s-l>एतां बुद्धिं विनिश्चित्य भूतानामागतिं गतिम् ।</s-l><s-l>पितृपैतामहे वृत्ते शाधि राज्यं यथोचितम् ॥ १४ ॥</s-l></s-lg>