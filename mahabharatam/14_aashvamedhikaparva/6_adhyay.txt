<s-lg><s-l> व्यास उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>बृहस्पतेश्च संवादं मरुत्तस्य च भारत ॥ १ ॥</s-l></s-lg><s-lg><s-l>देवराजस्य समयं कृतमाङ्गिरसेन ह ।</s-l><s-l>श्रुत्वा मरुत्तो नृपतिर्मन्युमाहारयत्तदा ॥ २ ॥</s-l></s-lg><s-lg><s-l>संकल्प्य मनसा यज्ञं करंधमसुतात्मजः ।</s-l><s-l>बृहस्पतिमुपागम्य वाग्मी वचनमब्रवीत् ॥ ३ ॥</s-l></s-lg><s-lg><s-l>भगवन्यन्मया पूर्वमभिगम्य तपोधन ।</s-l><s-l>कृतोऽभिसंधिर्यज्ञाय भवतो वचनाद्गुरो ॥ ४ ॥</s-l></s-lg><s-lg><s-l>तमहं यष्टुमिच्छामि संभाराः संभृताश्च मे ।</s-l><s-l>याज्योऽस्मि भवतः साधो तत्प्राप्नुहि विधत्स्व च ॥ ५ ॥</s-l></s-lg><s-lg><s-l> बृहस्पतिरुवाच ।</s-l><s-l>न कामये याजयितुं त्वामहं पृथिवीपते ।</s-l><s-l>वृतोऽस्मि देवराजेन प्रतिज्ञातं च तस्य मे ॥ ६ ॥</s-l></s-lg><s-lg><s-l> मरुत्त उवाच ।</s-l><s-l>पित्र्यमस्मि तव क्षेत्रं बहु मन्ये च ते भृशम् ।</s-l><s-l>न चास्म्ययाज्यतां प्राप्तो भजमानं भजस्व माम् ॥ ७ ॥</s-l></s-lg><s-lg><s-l> बृहस्पतिरुवाच ।</s-l><s-l>अमर्त्यं याजयित्वाहं याजयिष्ये न मानुषम् ।</s-l><s-l>मरुत्त गच्छ वा मा वा निवृत्तोऽस्म्यद्य याजनात् ॥ ८ ॥</s-l></s-lg><s-lg><s-l>न त्वां याजयितास्म्यद्य वृणु त्वं यमिहेच्छसि ।</s-l><s-l>उपाध्यायं महाबाहो यस्ते यज्ञं करिष्यति ॥ ९ ॥</s-l></s-lg><s-lg><s-l> व्यास उवाच ।</s-l><s-l>एवमुक्तस्तु नृपतिर्मरुत्तो व्रीडितोऽभवत् ।</s-l><s-l>प्रत्यागच्छच्च संविग्नो ददर्श पथि नारदम् ॥ १० ॥</s-l></s-lg><s-lg><s-l>देवर्षिणा समागम्य नारदेन स पार्थिवः ।</s-l><s-l>विधिवत्प्राञ्जलिस्तस्थावथैनं नारदोऽब्रवीत् ॥ ११ ॥</s-l></s-lg><s-lg><s-l>राजर्षे नातिहृष्टोऽसि कच्चित्क्षेमं तवानघ ।</s-l><s-l>क्व गतोऽसि कुतो वेदमप्रीतिस्थानमागतम् ॥ १२ ॥</s-l></s-lg><s-lg><s-l>श्रोतव्यं चेन्मया राजन्ब्रूहि मे पार्थिवर्षभ ।</s-l><s-l>व्यपनेष्यामि ते मन्युं सर्वयत्नैर्नराधिप ॥ १३ ॥</s-l></s-lg><s-lg><s-l>एवमुक्तो मरुत्तस्तु नारदेन महर्षिणा ।</s-l><s-l>विप्रलम्भमुपाध्यायात्सर्वमेव न्यवेदयत् ॥ १४ ॥</s-l></s-lg><s-lg><s-l>गतोऽस्म्यङ्गिरसः पुत्रं देवाचार्यं बृहस्पतिम् ।</s-l><s-l>यज्ञार्थमृत्विजं द्रष्टुं स च मां नाभ्यनन्दत ॥ १५ ॥</s-l></s-lg><s-lg><s-l>प्रत्याख्यातश्च तेनाहं जीवितुं नाद्य कामये ।</s-l><s-l>परित्यक्तश्च गुरुणा दूषितश्चास्मि नारद ॥ १६ ॥</s-l></s-lg><s-lg><s-l>एवमुक्तस्तु राज्ञा स नारदः प्रत्युवाच ह ।</s-l><s-l>आविक्षितं महाराज वाचा संजीवयन्निव ॥ १७ ॥</s-l></s-lg><s-lg><s-l>राजन्नङ्गिरसः पुत्रः संवर्तो नाम धार्मिकः ।</s-l><s-l>चङ्क्रमीति दिशः सर्वा दिग्वासा मोहयन्प्रजाः ॥ १८ ॥</s-l></s-lg><s-lg><s-l>तं गच्छ यदि याज्यं त्वां न वाञ्छति बृहस्पतिः ।</s-l><s-l>प्रसन्नस्त्वां महाराज संवर्तो याजयिष्यति ॥ १९ ॥</s-l></s-lg><s-lg><s-l> मरुत्त उवाच ।</s-l><s-l>संजीवितोऽहं भवता वाक्येनानेन नारद ।</s-l><s-l>पश्येयं क्व नु संवर्तं शंस मे वदतां वर ॥ २० ॥</s-l></s-lg><s-lg><s-l>कथं च तस्मै वर्तेयं कथं मां न परित्यजेत् ।</s-l><s-l>प्रत्याख्यातश्च तेनापि नाहं जीवितुमुत्सहे ॥ २१ ॥</s-l></s-lg><s-lg><s-l> नारद उवाच ।</s-l><s-l>उन्मत्तवेषं बिभ्रत्स चङ्क्रमीति यथासुखम् ।</s-l><s-l>वाराणसीं तु नगरीमभीक्ष्णमुपसेवते ॥ २२ ॥</s-l></s-lg><s-lg><s-l>तस्या द्वारं समासाद्य न्यसेथाः कुणपं क्वचित् ।</s-l><s-l>तं दृष्ट्वा यो निवर्तेत स संवर्तो महीपते ॥ २३ ॥</s-l></s-lg><s-lg><s-l>तं पृष्ठतोऽनुगच्छेथा यत्र गच्छेत्स वीर्यवान् ।</s-l><s-l>तमेकान्ते समासाद्य प्राञ्जलिः शरणं व्रजेः ॥ २४ ॥</s-l></s-lg><s-lg><s-l>पृच्छेत्त्वां यदि केनाहं तवाख्यात इति स्म ह ।</s-l><s-l>ब्रूयास्त्वं नारदेनेति संतप्त इव शत्रुहन् ॥ २५ ॥</s-l></s-lg><s-lg><s-l>स चेत्त्वामनुयुञ्जीत ममाभिगमनेप्सया ।</s-l><s-l>शंसेथा वह्निमारूढं मामपि त्वमशङ्कया ॥ २६ ॥</s-l></s-lg><s-lg><s-l> व्यास उवाच ।</s-l><s-l>स तथेति प्रतिश्रुत्य पूजयित्वा च नारदम् ।</s-l><s-l>अभ्यनुज्ञाय राजर्षिर्ययौ वाराणसीं पुरीम् ॥ २७ ॥</s-l></s-lg><s-lg><s-l>तत्र गत्वा यथोक्तं स पुर्या द्वारे महायशाः ।</s-l><s-l>कुणपं स्थापयामास नारदस्य वचः स्मरन् ॥ २८ ॥</s-l></s-lg><s-lg><s-l>यौगपद्येन विप्रश्च स पुरीद्वारमाविशत् ।</s-l><s-l>ततः स कुणपं दृष्ट्वा सहसा स न्यवर्तत ॥ २९ ॥</s-l></s-lg><s-lg><s-l>स तं निवृत्तमालक्ष्य प्राञ्जलिः पृष्ठतोऽन्वगात् ।</s-l><s-l>आविक्षितो महीपालः संवर्तमुपशिक्षितुम् ॥ ३० ॥</s-l></s-lg><s-lg><s-l>स एनं विजने दृष्ट्वा पांसुभिः कर्दमेन च ।</s-l><s-l>श्लेष्मणा चापि राजानं ष्ठीवनैश्च समाकिरत् ॥ ३१ ॥</s-l></s-lg><s-lg><s-l>स तथा बाध्यमानोऽपि संवर्तेन महीपतिः ।</s-l><s-l>अन्वगादेव तमृषिं प्राञ्जलिः संप्रसादयन् ॥ ३२ ॥</s-l></s-lg><s-lg><s-l>ततो निवृत्य संवर्तः परिश्रान्त उपाविशत् ।</s-l><s-l>शीतलच्छायमासाद्य न्यग्रोधं बहुशाखिनम् ॥ ३३ ॥</s-l></s-lg>