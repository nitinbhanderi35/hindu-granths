<s-lg><s-l> युधिष्ठिर उवाच ।</s-l><s-l>श्रुतं प्रियमिदं कृष्ण यत्त्वमर्हसि भाषितुम् ।</s-l><s-l>तन्मेऽमृतरसप्रख्यं मनो ह्लादयते विभो ॥ १ ॥</s-l></s-lg><s-lg><s-l>बहूनि किल युद्धानि विजयस्य नराधिपैः ।</s-l><s-l>पुनरासन्हृषीकेश तत्र तत्रेति मे श्रुतम् ॥ २ ॥</s-l></s-lg><s-lg><s-l>मन्निमित्तं हि स सदा पार्थः सुखविवर्जितः ।</s-l><s-l>अतीव विजयो धीमानिति मे दूयते मनः ॥ ३ ॥</s-l></s-lg><s-lg><s-l>संचिन्तयामि वार्ष्णेय सदा कुन्तीसुतं रहः ।</s-l><s-l>किं नु तस्य शरीरेऽस्ति सर्वलक्षणपूजिते ।</s-l><s-l>अनिष्टं लक्षणं कृष्ण येन दुःखान्युपाश्नुते ॥ ४ ॥</s-l></s-lg><s-lg><s-l>अतीव दुःखभागी स सततं कुन्तिनन्दनः ।</s-l><s-l>न च पश्यामि बीभत्सोर्निन्द्यं गात्रेषु किंचन ।</s-l><s-l>श्रोतव्यं चेन्मयैतद्वै तन्मे व्याख्यातुमर्हसि ॥ ५ ॥</s-l></s-lg><s-lg><s-l>इत्युक्तः स हृषीकेशो ध्यात्वा सुमहदन्तरम् ।</s-l><s-l>राजानं भोजराजन्यवर्धनो विष्णुरब्रवीत् ॥ ६ ॥</s-l></s-lg><s-lg><s-l>न ह्यस्य नृपते किंचिदनिष्टमुपलक्षये ।</s-l><s-l>ऋते पुरुषसिंहस्य पिण्डिकेऽस्यातिकायतः ॥ ७ ॥</s-l></s-lg><s-lg><s-l>ताभ्यां स पुरुषव्याघ्रो नित्यमध्वसु युज्यते ।</s-l><s-l>न ह्यन्यदनुपश्यामि येनासौ दुःखभाग्जयः ॥ ८ ॥</s-l></s-lg><s-lg><s-l>इत्युक्तः स कुरुश्रेष्ठस्तथ्यं कृष्णेन धीमता ।</s-l><s-l>प्रोवाच वृष्णिशार्दूलमेवमेतदिति प्रभो ॥ ९ ॥</s-l></s-lg><s-lg><s-l>कृष्णा तु द्रौपदी कृष्णं तिर्यक्सासूयमैक्षत ।</s-l><s-l>प्रतिजग्राह तस्यास्तं प्रणयं चापि केशिहा ।</s-l><s-l>सख्युः सखा हृषीकेशः साक्षादिव धनंजयः ॥ १० ॥</s-l></s-lg><s-lg><s-l>तत्र भीमादयस्ते तु कुरवो यादवास्तथा ।</s-l><s-l>रेमुः श्रुत्वा विचित्रार्था धनंजयकथा विभो ॥ ११ ॥</s-l></s-lg><s-lg><s-l>तथा कथयतामेव तेषामर्जुनसंकथाः ।</s-l><s-l>उपायाद्वचनान्मर्त्यो विजयस्य महात्मनः ॥ १२ ॥</s-l></s-lg><s-lg><s-l>सोऽभिगम्य कुरुश्रेष्ठं नमस्कृत्य च बुद्धिमान् ।</s-l><s-l>उपायातं नरव्याघ्रमर्जुनं प्रत्यवेदयत् ॥ १३ ॥</s-l></s-lg><s-lg><s-l>तच्छ्रुत्वा नृपतिस्तस्य हर्षबाष्पाकुलेक्षणः ।</s-l><s-l>प्रियाख्याननिमित्तं वै ददौ बहु धनं तदा ॥ १४ ॥</s-l></s-lg><s-lg><s-l>ततो द्वितीये दिवसे महाञ्शब्दो व्यवर्धत ।</s-l><s-l>आयाति पुरुषव्याघ्रे पाण्डवानां धुरंधरे ॥ १५ ॥</s-l></s-lg><s-lg><s-l>ततो रेणुः समुद्भूतो विबभौ तस्य वाजिनः ।</s-l><s-l>अभितो वर्तमानस्य यथोच्चैःश्रवसस्तथा ॥ १६ ॥</s-l></s-lg><s-lg><s-l>तत्र हर्षकला वाचो नराणां शुश्रुवेऽर्जुनः ।</s-l><s-l>दिष्ट्यासि पार्थ कुशली धन्यो राजा युधिष्ठिरः ॥ १७ ॥</s-l></s-lg><s-lg><s-l>कोऽन्यो हि पृथिवीं कृत्स्नामवजित्य सपार्थिवाम् ।</s-l><s-l>चारयित्वा हयश्रेष्ठमुपायायादृतेऽर्जुनम् ॥ १८ ॥</s-l></s-lg><s-lg><s-l>ये व्यतीता महात्मानो राजानः सगरादयः ।</s-l><s-l>तेषामपीदृशं कर्म न किंचिदनुशुश्रुम ॥ १९ ॥</s-l></s-lg><s-lg><s-l>नैतदन्ये करिष्यन्ति भविष्याः पृथिवीक्षितः ।</s-l><s-l>यत्त्वं कुरुकुलश्रेष्ठ दुष्करं कृतवानिह ॥ २० ॥</s-l></s-lg><s-lg><s-l>इत्येवं वदतां तेषां नॄणां श्रुतिसुखा गिरः ।</s-l><s-l>शृण्वन्विवेश धर्मात्मा फल्गुनो यज्ञसंस्तरम् ॥ २१ ॥</s-l></s-lg><s-lg><s-l>ततो राजा सहामात्यः कृष्णश्च यदुनन्दनः ।</s-l><s-l>धृतराष्ट्रं पुरस्कृत्य ते तं प्रत्युद्ययुस्तदा ॥ २२ ॥</s-l></s-lg><s-lg><s-l>सोऽभिवाद्य पितुः पादौ धर्मराजस्य धीमतः ।</s-l><s-l>भीमादींश्चापि संपूज्य पर्यष्वजत केशवम् ॥ २३ ॥</s-l></s-lg><s-lg><s-l>तैः समेत्यार्चितस्तान्स प्रत्यर्च्य च यथाविधि ।</s-l><s-l>विशश्रामाथ धर्मात्मा तीरं लब्ध्वेव पारगः ॥ २४ ॥</s-l></s-lg><s-lg><s-l>एतस्मिन्नेव काले तु स राजा बभ्रुवाहनः ।</s-l><s-l>मातृभ्यां सहितो धीमान्कुरूनभ्याजगाम ह ॥ २५ ॥</s-l></s-lg><s-lg><s-l>स समेत्य कुरून्सर्वान्सर्वैस्तैरभिनन्दितः ।</s-l><s-l>प्रविवेश पितामह्याः कुन्त्या भवनमुत्तमम् ॥ २६ ॥</s-l></s-lg>