<s-lg><s-l> वैशंपायन उवाच ।</s-l><s-l>त्रिगर्तैरभवद्युद्धं कृतवैरैः किरीटिनः ।</s-l><s-l>महारथसमाज्ञातैर्हतानां पुत्रनप्तृभिः ॥ १ ॥</s-l></s-lg><s-lg><s-l>ते समाज्ञाय संप्राप्तं यज्ञियं तुरगोत्तमम् ।</s-l><s-l>विषयान्ते ततो वीरा दंशिताः पर्यवारयन् ॥ २ ॥</s-l></s-lg><s-lg><s-l>रथिनो बद्धतूणीराः सदश्वैः समलंकृतैः ।</s-l><s-l>परिवार्य हयं राजन्ग्रहीतुं संप्रचक्रमुः ॥ ३ ॥</s-l></s-lg><s-lg><s-l>ततः किरीटी संचिन्त्य तेषां राज्ञां चिकीर्षितम् ।</s-l><s-l>वारयामास तान्वीरान्सान्त्वपूर्वमरिंदमः ॥ ४ ॥</s-l></s-lg><s-lg><s-l>तमनादृत्य ते सर्वे शरैरभ्यहनंस्तदा ।</s-l><s-l>तमोरजोभ्यां संछन्नांस्तान्किरीटी न्यवारयत् ॥ ५ ॥</s-l></s-lg><s-lg><s-l>अब्रवीच्च ततो जिष्णुः प्रहसन्निव भारत ।</s-l><s-l>निवर्तध्वमधर्मज्ञाः श्रेयो जीवितमेव वः ॥ ६ ॥</s-l></s-lg><s-lg><s-l>स हि वीरः प्रयास्यन्वै धर्मराजेन वारितः ।</s-l><s-l>हतबान्धवा न ते पार्थ हन्तव्याः पार्थिवा इति ॥ ७ ॥</s-l></s-lg><s-lg><s-l>स तदा तद्वचः श्रुत्वा धर्मराजस्य धीमतः ।</s-l><s-l>तान्निवर्तध्वमित्याह न न्यवर्तन्त चापि ते ॥ ८ ॥</s-l></s-lg><s-lg><s-l>ततस्त्रिगर्तराजानं सूर्यवर्माणमाहवे ।</s-l><s-l>वितत्य शरजालेन प्रजहास धनंजयः ॥ ९ ॥</s-l></s-lg><s-lg><s-l>ततस्ते रथघोषेण खुरनेमिस्वनेन च ।</s-l><s-l>पूरयन्तो दिशः सर्वा धनंजयमुपाद्रवन् ॥ १० ॥</s-l></s-lg><s-lg><s-l>सूर्यवर्मा ततः पार्थे शराणां नतपर्वणाम् ।</s-l><s-l>शतान्यमुञ्चद्राजेन्द्र लघ्वस्त्रमभिदर्शयन् ॥ ११ ॥</s-l></s-lg><s-lg><s-l>तथैवान्ये महेष्वासा ये तस्यैवानुयायिनः ।</s-l><s-l>मुमुचुः शरवर्षाणि धनंजयवधैषिणः ॥ १२ ॥</s-l></s-lg><s-lg><s-l>स ताञ्ज्यापुङ्खनिर्मुक्तैर्बहुभिः सुबहूञ्शरान् ।</s-l><s-l>चिच्छेद पाण्डवो राजंस्ते भूमौ न्यपतंस्तदा ॥ १३ ॥</s-l></s-lg><s-lg><s-l>केतुवर्मा तु तेजस्वी तस्यैवावरजो युवा ।</s-l><s-l>युयुधे भ्रातुरर्थाय पाण्डवेन महात्मना ॥ १४ ॥</s-l></s-lg><s-lg><s-l>तमापतन्तं संप्रेक्ष्य केतुवर्माणमाहवे ।</s-l><s-l>अभ्यघ्नन्निशितैर्बाणैर्बीभत्सुः परवीरहा ॥ १५ ॥</s-l></s-lg><s-lg><s-l>केतुवर्मण्यभिहते धृतवर्मा महारथः ।</s-l><s-l>रथेनाशु समावृत्य शरैर्जिष्णुमवाकिरत् ॥ १६ ॥</s-l></s-lg><s-lg><s-l>तस्य तां शीघ्रतामीक्ष्य तुतोषातीव वीर्यवान् ।</s-l><s-l>गुडाकेशो महातेजा बालस्य धृतवर्मणः ॥ १७ ॥</s-l></s-lg><s-lg><s-l>न संदधानं ददृशे नाददानं च तं तदा ।</s-l><s-l>किरन्तमेव स शरान्ददृशे पाकशासनिः ॥ १८ ॥</s-l></s-lg><s-lg><s-l>स तु तं पूजयामास धृतवर्माणमाहवे ।</s-l><s-l>मनसा स मुहूर्तं वै रणे समभिहर्षयन् ॥ १९ ॥</s-l></s-lg><s-lg><s-l>तं पन्नगमिव क्रुद्धं कुरुवीरः स्मयन्निव ।</s-l><s-l>प्रीतिपूर्वं महाराज प्राणैर्न व्यपरोपयत् ॥ २० ॥</s-l></s-lg><s-lg><s-l>स तथा रक्ष्यमाणो वै पार्थेनामिततेजसा ।</s-l><s-l>धृतवर्मा शरं तीक्ष्णं मुमोच विजये तदा ॥ २१ ॥</s-l></s-lg><s-lg><s-l>स तेन विजयस्तूर्णमस्यन्विद्धः करे भृशम् ।</s-l><s-l>मुमोच गाण्डीवं दुःखात्तत्पपाताथ भूतले ॥ २२ ॥</s-l></s-lg><s-lg><s-l>धनुषः पततस्तस्य सव्यसाचिकराद्विभो ।</s-l><s-l>इन्द्रस्येवायुधस्यासीद्रूपं भरतसत्तम ॥ २३ ॥</s-l></s-lg><s-lg><s-l>तस्मिन्निपतिते दिव्ये महाधनुषि पार्थिव ।</s-l><s-l>जहास सस्वनं हासं धृतवर्मा महाहवे ॥ २४ ॥</s-l></s-lg><s-lg><s-l>ततो रोषान्वितो जिष्णुः प्रमृज्य रुधिरं करात् ।</s-l><s-l>धनुरादत्त तद्दिव्यं शरवर्षं ववर्ष च ॥ २५ ॥</s-l></s-lg><s-lg><s-l>ततो हलहलाशब्दो दिवस्पृगभवत्तदा ।</s-l><s-l>नानाविधानां भूतानां तत्कर्मातीव शंसताम् ॥ २६ ॥</s-l></s-lg><s-lg><s-l>ततः संप्रेक्ष्य तं क्रुद्धं कालान्तकयमोपमम् ।</s-l><s-l>जिष्णुं त्रैगर्तका योधास्त्वरिताः पर्यवारयन् ॥ २७ ॥</s-l></s-lg><s-lg><s-l>अभिसृत्य परीप्सार्थं ततस्ते धृतवर्मणः ।</s-l><s-l>परिवव्रुर्गुडाकेशं तत्राक्रुध्यद्धनंजयः ॥ २८ ॥</s-l></s-lg><s-lg><s-l>ततो योधाञ्जघानाशु तेषां स दश चाष्ट च ।</s-l><s-l>महेन्द्रवज्रप्रतिमैरायसैर्निशितैः शरैः ॥ २९ ॥</s-l></s-lg><s-lg><s-l>तांस्तु प्रभग्नान्संप्रेक्ष्य त्वरमाणो धनंजयः ।</s-l><s-l>शरैराशीविषाकारैर्जघान स्वनवद्धसन् ॥ ३० ॥</s-l></s-lg><s-lg><s-l>ते भग्नमनसः सर्वे त्रैगर्तकमहारथाः ।</s-l><s-l>दिशो विदुद्रुवुः सर्वा धनंजयशरार्दिताः ॥ ३१ ॥</s-l></s-lg><s-lg><s-l>त ऊचुः पुरुषव्याघ्रं संशप्तकनिषूदनम् ।</s-l><s-l>तव स्म किंकराः सर्वे सर्वे च वशगास्तव ॥ ३२ ॥</s-l></s-lg><s-lg><s-l>आज्ञापयस्व नः पार्थ प्रह्वान्प्रेष्यानवस्थितान् ।</s-l><s-l>करिष्यामः प्रियं सर्वं तव कौरवनन्दन ॥ ३३ ॥</s-l></s-lg><s-lg><s-l>एतदाज्ञाय वचनं सर्वांस्तानब्रवीत्तदा ।</s-l><s-l>जीवितं रक्षत नृपाः शासनं गृह्यतामिति ॥ ३४ ॥</s-l></s-lg>