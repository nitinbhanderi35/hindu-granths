<s-lg><s-l> ब्राह्मण उवाच ।</s-l><s-l>संकल्पदंशमशकं शोकहर्षहिमातपम् ।</s-l><s-l>मोहान्धकारतिमिरं लोभव्यालसरीसृपम् ॥ १ ॥</s-l></s-lg><s-lg><s-l>विषयैकात्ययाध्वानं कामक्रोधविरोधकम् ।</s-l><s-l>तदतीत्य महादुर्गं प्रविष्टोऽस्मि महद्वनम् ॥ २ ॥</s-l></s-lg><s-lg><s-l> ब्राह्मण्युवाच ।</s-l><s-l>क्व तद्वनं महाप्राज्ञ के वृक्षाः सरितश्च काः ।</s-l><s-l>गिरयः पर्वताश्चैव कियत्यध्वनि तद्वनम् ॥ ३ ॥</s-l></s-lg><s-lg><s-l> ब्राह्मण उवाच ।</s-l><s-l>न तदस्ति पृथग्भावे किंचिदन्यत्ततः समम् ।</s-l><s-l>न तदस्त्यपृथग्भावे किंचिद्दूरतरं ततः ॥ ४ ॥</s-l></s-lg><s-lg><s-l>तस्माद्ध्रस्वतरं नास्ति न ततोऽस्ति बृहत्तरम् ।</s-l><s-l>नास्ति तस्माद्दुःखतरं नास्त्यन्यत्तत्समं सुखम् ॥ ५ ॥</s-l></s-lg><s-lg><s-l>न तत्प्रविश्य शोचन्ति न प्रहृष्यन्ति च द्विजाः ।</s-l><s-l>न च बिभ्यति केषांचित्तेभ्यो बिभ्यति के च न ॥ ६ ॥</s-l></s-lg><s-lg><s-l>तस्मिन्वने सप्त महाद्रुमाश्च फलानि सप्तातिथयश्च सप्त ।</s-l><s-l>सप्ताश्रमाः सप्त समाधयश्च दीक्षाश्च सप्तैतदरण्यरूपम् ॥ ७ ॥</s-l></s-lg><s-lg><s-l>पञ्चवर्णानि दिव्यानि पुष्पाणि च फलानि च ।</s-l><s-l>सृजन्तः पादपास्तत्र व्याप्य तिष्ठन्ति तद्वनम् ॥ ८ ॥</s-l></s-lg><s-lg><s-l>सुवर्णानि द्विवर्णानि पुष्पाणि च फलानि च ।</s-l><s-l>सृजन्तः पादपास्तत्र व्याप्य तिष्ठन्ति तद्वनम् ॥ ९ ॥</s-l></s-lg><s-lg><s-l>चतुर्वर्णानि दिव्यानि पुष्पाणि च फलानि च ।</s-l><s-l>सृजन्तः पादपास्तत्र व्याप्य तिष्ठन्ति तद्वनम् ॥ १० ॥</s-l></s-lg><s-lg><s-l>शंकराणि त्रिवर्णानि पुष्पाणि च फलानि च ।</s-l><s-l>सृजन्तः पादपास्तत्र व्याप्य तिष्ठन्ति तद्वनम् ॥ ११ ॥</s-l></s-lg><s-lg><s-l>सुरभीण्येकवर्णानि पुष्पाणि च फलानि च ।</s-l><s-l>सृजन्तः पादपास्तत्र व्याप्य तिष्ठन्ति तद्वनम् ॥ १२ ॥</s-l></s-lg><s-lg><s-l>बहून्यव्यक्तवर्णानि पुष्पाणि च फलानि च ।</s-l><s-l>विसृजन्तौ महावृक्षौ तद्वनं व्याप्य तिष्ठतः ॥ १३ ॥</s-l></s-lg><s-lg><s-l>एको ह्यग्निः सुमना ब्राह्मणोऽत्र पञ्चेन्द्रियाणि समिधश्चात्र सन्ति ।</s-l><s-l>तेभ्यो मोक्षाः सप्त भवन्ति दीक्षा गुणाः फलान्यतिथयः फलाशाः ॥ १४ ॥</s-l></s-lg><s-lg><s-l>आतिथ्यं प्रतिगृह्णन्ति तत्र सप्त महर्षयः ।</s-l><s-l>अर्चितेषु प्रलीनेषु तेष्वन्यद्रोचते वनम् ॥ १५ ॥</s-l></s-lg><s-lg><s-l>प्रतिज्ञावृक्षमफलं शान्तिच्छायासमन्वितम् ।</s-l><s-l>ज्ञानाश्रयं तृप्तितोयमन्तःक्षेत्रज्ञभास्करम् ॥ १६ ॥</s-l></s-lg><s-lg><s-l>येऽधिगच्छन्ति तत्सन्तस्तेषां नास्ति भयं पुनः ।</s-l><s-l>ऊर्ध्वं चावाक्च तिर्यक्च तस्य नान्तोऽधिगम्यते ॥ १७ ॥</s-l></s-lg><s-lg><s-l>सप्त स्त्रियस्तत्र वसन्ति सद्यो अवाङ्मुखा भानुमत्यो जनित्र्यः ।</s-l><s-l>ऊर्ध्वं रसानां ददते प्रजाभ्यः सर्वान्यथा सर्वमनित्यतां च ॥ १८ ॥</s-l></s-lg><s-lg><s-l>तत्रैव प्रतितिष्ठन्ति पुनस्तत्रोदयन्ति च ।</s-l><s-l>सप्त सप्तर्षयः सिद्धा वसिष्ठप्रमुखाः सह ॥ १९ ॥</s-l></s-lg><s-lg><s-l>यशो वर्चो भगश्चैव विजयः सिद्धितेजसी ।</s-l><s-l>एवमेवानुवर्तन्ते सप्त ज्योतींषि भास्करम् ॥ २० ॥</s-l></s-lg><s-lg><s-l>गिरयः पर्वताश्चैव सन्ति तत्र समासतः ।</s-l><s-l>नद्यश्च सरितो वारि वहन्त्यो ब्रह्मसंभवम् ॥ २१ ॥</s-l></s-lg><s-lg><s-l>नदीनां संगमस्तत्र वैतानः समुपह्वरे ।</s-l><s-l>स्वात्मतृप्ता यतो यान्ति साक्षाद्दान्ताः पितामहम् ॥ २२ ॥</s-l></s-lg><s-lg><s-l>कृशाशाः सुव्रताशाश्च तपसा दग्धकिल्बिषाः ।</s-l><s-l>आत्मन्यात्मानमावेश्य ब्रह्माणं समुपासते ॥ २३ ॥</s-l></s-lg><s-lg><s-l>ऋचमप्यत्र शंसन्ति विद्यारण्यविदो जनाः ।</s-l><s-l>तदरण्यमभिप्रेत्य यथाधीरमजायत ॥ २४ ॥</s-l></s-lg><s-lg><s-l>एतदेतादृशं दिव्यमरण्यं ब्राह्मणा विदुः ।</s-l><s-l>विदित्वा चान्वतिष्ठन्त क्षेत्रज्ञेनानुदर्शितम् ॥ २५ ॥</s-l></s-lg>