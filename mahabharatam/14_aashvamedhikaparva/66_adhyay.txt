<s-lg><s-l> वैशंपायन उवाच ।</s-l><s-l>उत्थितायां पृथायां तु सुभद्रा भ्रातरं तदा ।</s-l><s-l>दृष्ट्वा चुक्रोश दुःखार्ता वचनं चेदमब्रवीत् ॥ १ ॥</s-l></s-lg><s-lg><s-l>पुण्डरीकाक्ष पश्यस्व पौत्रं पार्थस्य धीमतः ।</s-l><s-l>परिक्षीणेषु कुरुषु परिक्षीणं गतायुषम् ॥ २ ॥</s-l></s-lg><s-lg><s-l>इषीका द्रोणपुत्रेण भीमसेनार्थमुद्यता ।</s-l><s-l>सोत्तरायां निपतिता विजये मयि चैव ह ॥ ३ ॥</s-l></s-lg><s-lg><s-l>सेयं ज्वलन्ती हृदये मयि तिष्ठति केशव ।</s-l><s-l>यन्न पश्यामि दुर्धर्ष मम पुत्रसुतं विभो ॥ ४ ॥</s-l></s-lg><s-lg><s-l>किं नु वक्ष्यति धर्मात्मा धर्मराजो युधिष्ठिरः ।</s-l><s-l>भीमसेनार्जुनौ चापि माद्रवत्याः सुतौ च तौ ॥ ५ ॥</s-l></s-lg><s-lg><s-l>श्रुत्वाभिमन्योस्तनयं जातं च मृतमेव च ।</s-l><s-l>मुषिता इव वार्ष्णेय द्रोणपुत्रेण पाण्डवाः ॥ ६ ॥</s-l></s-lg><s-lg><s-l>अभिमन्युः प्रियः कृष्ण पितॄणां नात्र संशयः ।</s-l><s-l>ते श्रुत्वा किं नु वक्ष्यन्ति द्रोणपुत्रास्त्रनिर्जिताः ॥ ७ ॥</s-l></s-lg><s-lg><s-l>भवितातः परं दुःखं किं नु मन्ये जनार्दन ।</s-l><s-l>अभिमन्योः सुतात्कृष्ण मृताज्जातादरिंदम ॥ ८ ॥</s-l></s-lg><s-lg><s-l>साहं प्रसादये कृष्ण त्वामद्य शिरसा नता ।</s-l><s-l>पृथेयं द्रौपदी चैव ताः पश्य पुरुषोत्तम ॥ ९ ॥</s-l></s-lg><s-lg><s-l>यदा द्रोणसुतो गर्भान्पाण्डूनां हन्ति माधव ।</s-l><s-l>तदा किल त्वया द्रौणिः क्रुद्धेनोक्तोऽरिमर्दन ॥ १० ॥</s-l></s-lg><s-lg><s-l>अकामं त्वा करिष्यामि ब्रह्मबन्धो नराधम ।</s-l><s-l>अहं संजीवयिष्यामि किरीटितनयात्मजम् ॥ ११ ॥</s-l></s-lg><s-lg><s-l>इत्येतद्वचनं श्रुत्वा जानमाना बलं तव ।</s-l><s-l>प्रसादये त्वा दुर्धर्ष जीवतामभिमन्युजः ॥ १२ ॥</s-l></s-lg><s-lg><s-l>यद्येवं त्वं प्रतिश्रुत्य न करोषि वचः शुभम् ।</s-l><s-l>सफलं वृष्णिशार्दूल मृतां मामुपधारय ॥ १३ ॥</s-l></s-lg><s-lg><s-l>अभिमन्योः सुतो वीर न संजीवति यद्ययम् ।</s-l><s-l>जीवति त्वयि दुर्धर्ष किं करिष्याम्यहं त्वया ॥ १४ ॥</s-l></s-lg><s-lg><s-l>संजीवयैनं दुर्धर्ष मृतं त्वमभिमन्युजम् ।</s-l><s-l>सदृशाक्षसुतं वीर सस्यं वर्षन्निवाम्बुदः ॥ १५ ॥</s-l></s-lg><s-lg><s-l>त्वं हि केशव धर्मात्मा सत्यवान्सत्यविक्रमः ।</s-l><s-l>स तां वाचमृतां कर्तुमर्हसि त्वमरिंदम ॥ १६ ॥</s-l></s-lg><s-lg><s-l>इच्छन्नपि हि लोकांस्त्रीञ्जीवयेथा मृतानिमान् ।</s-l><s-l>किं पुनर्दयितं जातं स्वस्रीयस्यात्मजं मृतम् ॥ १७ ॥</s-l></s-lg><s-lg><s-l>प्रभावज्ञास्मि ते कृष्ण तस्मादेतद्ब्रवीमि ते ।</s-l><s-l>कुरुष्व पाण्डुपुत्राणामिमं परमनुग्रहम् ॥ १८ ॥</s-l></s-lg><s-lg><s-l>स्वसेति वा महाबाहो हतपुत्रेति वा पुनः ।</s-l><s-l>प्रपन्ना मामियं वेति दयां कर्तुमिहार्हसि ॥ १९ ॥</s-l></s-lg>