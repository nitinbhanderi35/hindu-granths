<s-lg><s-l> वैशंपायन उवाच ।</s-l><s-l>ततो बहुविधं भीरुर्विलप्य कमलेक्षणा ।</s-l><s-l>मुमोह दुःखाद्दुर्धर्षा निपपात च भूतले ॥ १ ॥</s-l></s-lg><s-lg><s-l>प्रतिलभ्य च सा संज्ञां देवी दिव्यवपुर्धरा ।</s-l><s-l>उलूपीं पन्नगसुतां दृष्ट्वेदं वाक्यमब्रवीत् ॥ २ ॥</s-l></s-lg><s-lg><s-l>उलूपि पश्य भर्तारं शयानं निहतं रणे ।</s-l><s-l>त्वत्कृते मम पुत्रेण बालेन समितिंजयम् ॥ ३ ॥</s-l></s-lg><s-lg><s-l>ननु त्वमार्ये धर्मज्ञा ननु चासि पतिव्रता ।</s-l><s-l>यत्त्वत्कृतेऽयं पतितः पतिस्ते निहतो रणे ॥ ४ ॥</s-l></s-lg><s-lg><s-l>किं तु सर्वापराधोऽयं यदि तेऽद्य धनंजयः ।</s-l><s-l>क्षमस्व याच्यमाना मे संजीवय धनंजयम् ॥ ५ ॥</s-l></s-lg><s-lg><s-l>ननु त्वमार्ये धर्मज्ञा त्रैलोक्यविदिता शुभे ।</s-l><s-l>यद्घातयित्वा भर्तारं पुत्रेणेह न शोचसि ॥ ६ ॥</s-l></s-lg><s-lg><s-l>नाहं शोचामि तनयं निहतं पन्नगात्मजे ।</s-l><s-l>पतिमेव तु शोचामि यस्यातिथ्यमिदं कृतम् ॥ ७ ॥</s-l></s-lg><s-lg><s-l>इत्युक्त्वा सा तदा देवीमुलूपीं पन्नगात्मजाम् ।</s-l><s-l>भर्तारमभिगम्येदमित्युवाच यशस्विनी ॥ ८ ॥</s-l></s-lg><s-lg><s-l>उत्तिष्ठ कुरुमुख्यस्य प्रियकाम मम प्रिय ।</s-l><s-l>अयमश्वो महाबाहो मया ते परिमोक्षितः ॥ ९ ॥</s-l></s-lg><s-lg><s-l>ननु नाम त्वया वीर धर्मराजस्य यज्ञियः ।</s-l><s-l>अयमश्वोऽनुसर्तव्यः स शेषे किं महीतले ॥ १० ॥</s-l></s-lg><s-lg><s-l>त्वयि प्राणाः समायत्ताः कुरूणां कुरुनन्दन ।</s-l><s-l>स कस्मात्प्राणदोऽन्येषां प्राणान्संत्यक्तवानसि ॥ ११ ॥</s-l></s-lg><s-lg><s-l>उलूपि साधु संपश्य भर्तारं निहतं रणे ।</s-l><s-l>पुत्रं चैनं समुत्साह्य घातयित्वा न शोचसि ॥ १२ ॥</s-l></s-lg><s-lg><s-l>कामं स्वपितु बालोऽयं भूमौ प्रेतगतिं गतः ।</s-l><s-l>लोहिताक्षो गुडाकेशो विजयः साधु जीवतु ॥ १३ ॥</s-l></s-lg><s-lg><s-l>नापराधोऽस्ति सुभगे नराणां बहुभार्यता ।</s-l><s-l>नारीणां तु भवत्येतन्मा ते भूद्बुद्धिरीदृशी ॥ १४ ॥</s-l></s-lg><s-lg><s-l>सख्यं ह्येतत्कृतं धात्रा शाश्वतं चाव्ययं च ह ।</s-l><s-l>सख्यं समभिजानीहि सत्यं संगतमस्तु ते ॥ १५ ॥</s-l></s-lg><s-lg><s-l>पुत्रेण घातयित्वेमं पतिं यदि न मेऽद्य वै ।</s-l><s-l>जीवन्तं दर्शयस्यद्य परित्यक्ष्यामि जीवितम् ॥ १६ ॥</s-l></s-lg><s-lg><s-l>साहं दुःखान्विता भीरु पतिपुत्रविनाकृता ।</s-l><s-l>इहैव प्रायमाशिष्ये प्रेक्षन्त्यास्ते न संशयः ॥ १७ ॥</s-l></s-lg><s-lg><s-l>इत्युक्त्वा पन्नगसुतां सपत्नीं चैत्रवाहिनी ।</s-l><s-l>ततः प्रायमुपासीना तूष्णीमासीज्जनाधिप ॥ १८ ॥</s-l></s-lg>