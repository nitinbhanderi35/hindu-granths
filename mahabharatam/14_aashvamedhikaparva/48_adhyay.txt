<s-lg><s-l> ब्रह्मोवाच ।</s-l><s-l>केचिद्ब्रह्ममयं वृक्षं केचिद्ब्रह्ममयं महत् ।</s-l><s-l>केचित्पुरुषमव्यक्तं केचित्परमनामयम् ।</s-l><s-l>मन्यन्ते सर्वमप्येतदव्यक्तप्रभवाव्ययम् ॥ १ ॥</s-l></s-lg><s-lg><s-l>उच्छ्वासमात्रमपि चेद्योऽन्तकाले समो भवेत् ।</s-l><s-l>आत्मानमुपसंगम्य सोऽमृतत्वाय कल्पते ॥ २ ॥</s-l></s-lg><s-lg><s-l>निमेषमात्रमपि चेत्संयम्यात्मानमात्मनि ।</s-l><s-l>गच्छत्यात्मप्रसादेन विदुषां प्राप्तिमव्ययाम् ॥ ३ ॥</s-l></s-lg><s-lg><s-l>प्राणायामैरथ प्राणान्संयम्य स पुनः पुनः ।</s-l><s-l>दशद्वादशभिर्वापि चतुर्विंशात्परं ततः ॥ ४ ॥</s-l></s-lg><s-lg><s-l>एवं पूर्वं प्रसन्नात्मा लभते यद्यदिच्छति ।</s-l><s-l>अव्यक्तात्सत्त्वमुद्रिक्तममृतत्वाय कल्पते ॥ ५ ॥</s-l></s-lg><s-lg><s-l>सत्त्वात्परतरं नान्यत्प्रशंसन्तीह तद्विदः ।</s-l><s-l>अनुमानाद्विजानीमः पुरुषं सत्त्वसंश्रयम् ।</s-l><s-l>न शक्यमन्यथा गन्तुं पुरुषं तमथो द्विजाः ॥ ६ ॥</s-l></s-lg><s-lg><s-l>क्षमा धृतिरहिंसा च समता सत्यमार्जवम् ।</s-l><s-l>ज्ञानं त्यागोऽथ संन्यासः सात्त्विकं वृत्तमिष्यते ॥ ७ ॥</s-l></s-lg><s-lg><s-l>एतेनैवानुमानेन मन्यन्तेऽथ मनीषिणः ।</s-l><s-l>सत्त्वं च पुरुषश्चैकस्तत्र नास्ति विचारणा ॥ ८ ॥</s-l></s-lg><s-lg><s-l>आहुरेके च विद्वांसो ये ज्ञाने सुप्रतिष्ठिताः ।</s-l><s-l>क्षेत्रज्ञसत्त्वयोरैक्यमित्येतन्नोपपद्यते ॥ ९ ॥</s-l></s-lg><s-lg><s-l>पृथग्भूतस्ततो नित्यमित्येतदविचारितम् ।</s-l><s-l>पृथग्भावश्च विज्ञेयः सहजश्चापि तत्त्वतः ॥ १० ॥</s-l></s-lg><s-lg><s-l>तथैवैकत्वनानात्वमिष्यते विदुषां नयः ।</s-l><s-l>मशकोदुम्बरे त्वैक्यं पृथक्त्वमपि दृश्यते ॥ ११ ॥</s-l></s-lg><s-lg><s-l>मत्स्यो यथान्यः स्यादप्सु संप्रयोगस्तथानयोः ।</s-l><s-l>संबन्धस्तोयबिन्दूनां पर्णे कोकनदस्य च ॥ १२ ॥</s-l></s-lg><s-lg><s-l> गुरुरुवाच ।</s-l><s-l>इत्युक्तवन्तं ते विप्रास्तदा लोकपितामहम् ।</s-l><s-l>पुनः संशयमापन्नाः पप्रच्छुर्द्विजसत्तमाः ॥ १३ ॥</s-l></s-lg><s-lg><s-l> ऋषय ऊचुः ।</s-l><s-l>किं स्विदेवेह धर्माणामनुष्ठेयतमं स्मृतम् ।</s-l><s-l>व्याहतामिव पश्यामो धर्मस्य विविधां गतिम् ॥ १४ ॥</s-l></s-lg><s-lg><s-l>ऊर्ध्वं देहाद्वदन्त्येके नैतदस्तीति चापरे ।</s-l><s-l>केचित्संशयितं सर्वं निःसंशयमथापरे ॥ १५ ॥</s-l></s-lg><s-lg><s-l>अनित्यं नित्यमित्येके नास्त्यस्तीत्यपि चापरे ।</s-l><s-l>एकरूपं द्विधेत्येके व्यामिश्रमिति चापरे ।</s-l><s-l>एकमेके पृथक्चान्ये बहुत्वमिति चापरे ॥ १६ ॥</s-l></s-lg><s-lg><s-l>मन्यन्ते ब्राह्मणा एवं प्राज्ञास्तत्त्वार्थदर्शिनः ।</s-l><s-l>जटाजिनधराश्चान्ये मुण्डाः केचिदसंवृताः ॥ १७ ॥</s-l></s-lg><s-lg><s-l>अस्नानं केचिदिच्छन्ति स्नानमित्यपि चापरे ।</s-l><s-l>आहारं केचिदिच्छन्ति केचिच्चानशने रताः ॥ १८ ॥</s-l></s-lg><s-lg><s-l>कर्म केचित्प्रशंसन्ति प्रशान्तिमपि चापरे ।</s-l><s-l>देशकालावुभौ केचिन्नैतदस्तीति चापरे ।</s-l><s-l>केचिन्मोक्षं प्रशंसन्ति केचिद्भोगान्पृथग्विधान् ॥ १९ ॥</s-l></s-lg><s-lg><s-l>धनानि केचिदिच्छन्ति निर्धनत्वं तथापरे ।</s-l><s-l>उपास्यसाधनं त्वेके नैतदस्तीति चापरे ॥ २० ॥</s-l></s-lg><s-lg><s-l>अहिंसानिरताश्चान्ये केचिद्धिंसापरायणाः ।</s-l><s-l>पुण्येन यशसेत्येके नैतदस्तीति चापरे ॥ २१ ॥</s-l></s-lg><s-lg><s-l>सद्भावनिरताश्चान्ये केचित्संशयिते स्थिताः ।</s-l><s-l>दुःखादन्ये सुखादन्ये ध्यानमित्यपरे स्थिताः ॥ २२ ॥</s-l></s-lg><s-lg><s-l>यज्ञमित्यपरे धीराः प्रदानमिति चापरे ।</s-l><s-l>सर्वमेके प्रशंसन्ति न सर्वमिति चापरे ॥ २३ ॥</s-l></s-lg><s-lg><s-l>तपस्त्वन्ये प्रशंसन्ति स्वाध्यायमपरे जनाः ।</s-l><s-l>ज्ञानं संन्यासमित्येके स्वभावं भूतचिन्तकाः ॥ २४ ॥</s-l></s-lg><s-lg><s-l>एवं व्युत्थापिते धर्मे बहुधा विप्रधावति ।</s-l><s-l>निश्चयं नाधिगच्छामः संमूढाः सुरसत्तम ॥ २५ ॥</s-l></s-lg><s-lg><s-l>इदं श्रेय इदं श्रेय इत्येवं प्रस्थितो जनः ।</s-l><s-l>यो हि यस्मिन्रतो धर्मे स तं पूजयते सदा ॥ २६ ॥</s-l></s-lg><s-lg><s-l>तत्र नो विहता प्रज्ञा मनश्च बहुलीकृतम् ।</s-l><s-l>एतदाख्यातुमिच्छामः श्रेयः किमिति सत्तम ॥ २७ ॥</s-l></s-lg><s-lg><s-l>अतः परं च यद्गुह्यं तद्भवान्वक्तुमर्हति ।</s-l><s-l>सत्त्वक्षेत्रज्ञयोश्चैव संबन्धः केन हेतुना ॥ २८ ॥</s-l></s-lg><s-lg><s-l>एवमुक्तः स तैर्विप्रैर्भगवाँल्लोकभावनः ।</s-l><s-l>तेभ्यः शशंस धर्मात्मा याथातथ्येन बुद्धिमान् ॥ २९ ॥</s-l></s-lg>