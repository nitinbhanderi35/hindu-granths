<s-lg><s-l> जनमेजय उवाच ।</s-l><s-l>धर्मागतेन त्यागेन भगवन्सर्वमस्ति चेत् ।</s-l><s-l>एतन्मे सर्वमाचक्ष्व कुशलो ह्यसि भाषितुम् ॥ १ ॥</s-l></s-lg><s-lg><s-l>ततोञ्छवृत्तेर्यद्वृत्तं सक्तुदाने फलं महत् ।</s-l><s-l>कथितं मे महद्ब्रह्मंस्तथ्यमेतदसंशयम् ॥ २ ॥</s-l></s-lg><s-lg><s-l>कथं हि सर्वयज्ञेषु निश्चयः परमो भवेत् ।</s-l><s-l>एतदर्हसि मे वक्तुं निखिलेन द्विजर्षभ ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>अगस्त्यस्य महायज्ञे पुरावृत्तमरिंदम ॥ ४ ॥</s-l></s-lg><s-lg><s-l>पुरागस्त्यो महातेजा दीक्षां द्वादशवार्षिकीम् ।</s-l><s-l>प्रविवेश महाराज सर्वभूतहिते रतः ॥ ५ ॥</s-l></s-lg><s-lg><s-l>तत्राग्निकल्पा होतार आसन्सत्रे महात्मनः ।</s-l><s-l>मूलाहारा निराहाराः साश्मकुट्टा मरीचिपाः ॥ ६ ॥</s-l></s-lg><s-lg><s-l>परिघृष्टिका वैघसिकाः संप्रक्षालास्तथैव च ।</s-l><s-l>यतयो भिक्षवश्चात्र बभूवुः पर्यवस्थिताः ॥ ७ ॥</s-l></s-lg><s-lg><s-l>सर्वे प्रत्यक्षधर्माणो जितक्रोधा जितेन्द्रियाः ।</s-l><s-l>दमे स्थिताश्च ते सर्वे दम्भमोहविवर्जिताः ॥ ८ ॥</s-l></s-lg><s-lg><s-l>वृत्ते शुद्धे स्थिता नित्यमिन्द्रियैश्चाप्यवाहिताः ।</s-l><s-l>उपासते स्म तं यज्ञं भुञ्जानास्ते महर्षयः ॥ ९ ॥</s-l></s-lg><s-lg><s-l>यथाशक्त्या भगवता तदन्नं समुपार्जितम् ।</s-l><s-l>तस्मिन्सत्रे तु यत्किंचिदयोग्यं तत्र नाभवत् ।</s-l><s-l>तथा ह्यनेकैर्मुनिभिर्महान्तः क्रतवः कृताः ॥ १० ॥</s-l></s-lg><s-lg><s-l>एवंविधेस्त्वगस्त्यस्य वर्तमाने महाध्वरे ।</s-l><s-l>न ववर्ष सहस्राक्षस्तदा भरतसत्तम ॥ ११ ॥</s-l></s-lg><s-lg><s-l>ततः कर्मान्तरे राजन्नगस्त्यस्य महात्मनः ।</s-l><s-l>कथेयमभिनिर्वृत्ता मुनीनां भावितात्मनाम् ॥ १२ ॥</s-l></s-lg><s-lg><s-l>अगस्त्यो यजमानोऽसौ ददात्यन्नं विमत्सरः ।</s-l><s-l>न च वर्षति पर्जन्यः कथमन्नं भविष्यति ॥ १३ ॥</s-l></s-lg><s-lg><s-l>सत्रं चेदं महद्विप्रा मुनेर्द्वादशवार्षिकम् ।</s-l><s-l>न वर्षिष्यति देवश्च वर्षाण्येतानि द्वादश ॥ १४ ॥</s-l></s-lg><s-lg><s-l>एतद्भवन्तः संचिन्त्य महर्षेरस्य धीमतः ।</s-l><s-l>अगस्त्यस्यातितपसः कर्तुमर्हन्त्यनुग्रहम् ॥ १५ ॥</s-l></s-lg><s-lg><s-l>इत्येवमुक्ते वचने ततोऽगस्त्यः प्रतापवान् ।</s-l><s-l>प्रोवाचेदं वचो वाग्मी प्रसाद्य शिरसा मुनीन् ॥ १६ ॥</s-l></s-lg><s-lg><s-l>यदि द्वादशवर्षाणि न वर्षिष्यति वासवः ।</s-l><s-l>चिन्तायज्ञं करिष्यामि विधिरेष सनातनः ॥ १७ ॥</s-l></s-lg><s-lg><s-l>यदि द्वादशवर्षाणि न वर्षिष्यति वासवः ।</s-l><s-l>व्यायामेनाहरिष्यामि यज्ञानन्यानतिव्रतान् ॥ १८ ॥</s-l></s-lg><s-lg><s-l>बीजयज्ञो मयायं वै बहुवर्षसमाचितः ।</s-l><s-l>बीजैः कृतैः करिष्ये च नात्र विघ्नो भविष्यति ॥ १९ ॥</s-l></s-lg><s-lg><s-l>नेदं शक्यं वृथा कर्तुं मम सत्रं कथंचन ।</s-l><s-l>वर्षिष्यतीह वा देवो न वा देवो भविष्यति ॥ २० ॥</s-l></s-lg><s-lg><s-l>अथ वाभ्यर्थनामिन्द्रः कुर्यान्न त्विह कामतः ।</s-l><s-l>स्वयमिन्द्रो भविष्यामि जीवयिष्यामि च प्रजाः ॥ २१ ॥</s-l></s-lg><s-lg><s-l>यो यदाहारजातश्च स तथैव भविष्यति ।</s-l><s-l>विशेषं चैव कर्तास्मि पुनः पुनरतीव हि ॥ २२ ॥</s-l></s-lg><s-lg><s-l>अद्येह स्वर्णमभ्येतु यच्चान्यद्वसु दुर्लभम् ।</s-l><s-l>त्रिषु लोकेषु यच्चास्ति तदिहागच्छतां स्वयम् ॥ २३ ॥</s-l></s-lg><s-lg><s-l>दिव्याश्चाप्सरसां संघाः सगन्धर्वाः सकिंनराः ।</s-l><s-l>विश्वावसुश्च ये चान्ये तेऽप्युपासन्तु वः सदा ॥ २४ ॥</s-l></s-lg><s-lg><s-l>उत्तरेभ्यः कुरुभ्यश्च यत्किंचिद्वसु विद्यते ।</s-l><s-l>सर्वं तदिह यज्ञे मे स्वयमेवोपतिष्ठतु ।</s-l><s-l>स्वर्गं स्वर्गसदश्चैव धर्मश्च स्वयमेव तु ॥ २५ ॥</s-l></s-lg><s-lg><s-l>इत्युक्ते सर्वमेवैतदभवत्तस्य धीमतः ।</s-l><s-l>ततस्ते मुनयो दृष्ट्वा मुनेस्तस्य तपोबलम् ।</s-l><s-l>विस्मिता वचनं प्राहुरिदं सर्वे महार्थवत् ॥ २६ ॥</s-l></s-lg><s-lg><s-l>प्रीताः स्म तव वाक्येन न त्विच्छामस्तपोव्ययम् ।</s-l><s-l>स्वैरेव यज्ञैस्तुष्टाः स्मो न्यायेनेच्छामहे वयम् ॥ २७ ॥</s-l></s-lg><s-lg><s-l>यज्ञान्दीक्षास्तथा होमान्यच्चान्यन्मृगयामहे ।</s-l><s-l>तन्नोऽस्तु स्वकृतैर्यज्ञैर्नान्यतो मृगयामहे ॥ २८ ॥</s-l></s-lg><s-lg><s-l>न्यायेनोपार्जिताहाराः स्वकर्मनिरता वयम् ।</s-l><s-l>वेदांश्च ब्रह्मचर्येण न्यायतः प्रार्थयामहे ॥ २९ ॥</s-l></s-lg><s-lg><s-l>न्यायेनोत्तरकालं च गृहेभ्यो निःसृता वयम् ।</s-l><s-l>धर्मदृष्टैर्विधिद्वारैस्तपस्तप्स्यामहे वयम् ॥ ३० ॥</s-l></s-lg><s-lg><s-l>भवतः सम्यगेषा हि बुद्धिर्हिंसाविवर्जिता ।</s-l><s-l>एतामहिंसां यज्ञेषु ब्रूयास्त्वं सततं प्रभो ॥ ३१ ॥</s-l></s-lg><s-lg><s-l>प्रीतास्ततो भविष्यामो वयं द्विजवरोत्तम ।</s-l><s-l>विसर्जिताः समाप्तौ च सत्रादस्माद्व्रजामहे ॥ ३२ ॥</s-l></s-lg><s-lg><s-l> वैशंपायन उवाच ।</s-l><s-l>तथा कथयतामेव देवराजः पुरंदरः ।</s-l><s-l>ववर्ष सुमहातेजा दृष्ट्वा तस्य तपोबलम् ॥ ३३ ॥</s-l></s-lg><s-lg><s-l>असमाप्तौ च यज्ञस्य तस्यामितपराक्रमः ।</s-l><s-l>निकामवर्षी देवेन्द्रो बभूव जनमेजय ॥ ३४ ॥</s-l></s-lg><s-lg><s-l>प्रसादयामास च तमगस्त्यं त्रिदशेश्वरः ।</s-l><s-l>स्वयमभ्येत्य राजर्षे पुरस्कृत्य बृहस्पतिम् ॥ ३५ ॥</s-l></s-lg><s-lg><s-l>ततो यज्ञसमाप्तौ तान्विससर्ज महामुनीन् ।</s-l><s-l>अगस्त्यः परमप्रीतः पूजयित्वा यथाविधि ॥ ३६ ॥</s-l></s-lg>