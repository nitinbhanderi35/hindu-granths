<s-lg><s-l> ब्रह्मोवाच ।</s-l><s-l>अव्यक्तात्पूर्वमुत्पन्नो महानात्मा महामतिः ।</s-l><s-l>आदिर्गुणानां सर्वेषां प्रथमः सर्ग उच्यते ॥ १ ॥</s-l></s-lg><s-lg><s-l>महानात्मा मतिर्विष्णुर्विश्वः शंभुश्च वीर्यवान् ।</s-l><s-l>बुद्धिः प्रज्ञोपलब्धिश्च तथा ख्यातिर्धृतिः स्मृतिः ॥ २ ॥</s-l></s-lg><s-lg><s-l>पर्यायवाचकैः शब्दैर्महानात्मा विभाव्यते ।</s-l><s-l>तं जानन्ब्राह्मणो विद्वान्न प्रमोहं निगच्छति ॥ ३ ॥</s-l></s-lg><s-lg><s-l>सर्वतःपाणिपादश्च सर्वतोक्षिशिरोमुखः ।</s-l><s-l>सर्वतःश्रुतिमाँल्लोके सर्वं व्याप्य स तिष्ठति ॥ ४ ॥</s-l></s-lg><s-lg><s-l>महाप्रभार्चिः पुरुषः सर्वस्य हृदि निश्रितः ।</s-l><s-l>अणिमा लघिमा प्राप्तिरीशानो ज्योतिरव्ययः ॥ ५ ॥</s-l></s-lg><s-lg><s-l>तत्र बुद्धिमतां लोकाः संन्यासनिरताश्च ये ।</s-l><s-l>ध्यानिनो नित्ययोगाश्च सत्यसंधा जितेन्द्रियाः ॥ ६ ॥</s-l></s-lg><s-lg><s-l>ज्ञानवन्तश्च ये केचिदलुब्धा जितमन्यवः ।</s-l><s-l>प्रसन्नमनसो धीरा निर्ममा निरहंकृताः ।</s-l><s-l>विमुक्ताः सर्व एवैते महत्त्वमुपयान्ति वै ॥ ७ ॥</s-l></s-lg><s-lg><s-l>आत्मनो महतो वेद यः पुण्यां गतिमुत्तमाम् ।</s-l><s-l>स धीरः सर्वलोकेषु न मोहमधिगच्छति ।</s-l><s-l>विष्णुरेवादिसर्गेषु स्वयंभूर्भवति प्रभुः ॥ ८ ॥</s-l></s-lg><s-lg><s-l>एवं हि यो वेद गुहाशयं प्रभुं नरः पुराणं पुरुषं विश्वरूपम् ।</s-l><s-l>हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति ॥ ९ ॥</s-l></s-lg>