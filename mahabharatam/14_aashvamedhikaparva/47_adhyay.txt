<s-lg><s-l> ब्रह्मोवाच ।</s-l><s-l>संन्यासं तप इत्याहुर्वृद्धा निश्चितदर्शिनः ।</s-l><s-l>ब्राह्मणा ब्रह्मयोनिस्था ज्ञानं ब्रह्म परं विदुः ॥ १ ॥</s-l></s-lg><s-lg><s-l>अविदूरात्परं ब्रह्म वेदविद्याव्यपाश्रयम् ।</s-l><s-l>निर्द्वंद्वं निर्गुणं नित्यमचिन्त्यं गुह्यमुत्तमम् ॥ २ ॥</s-l></s-lg><s-lg><s-l>ज्ञानेन तपसा चैव धीराः पश्यन्ति तत्पदम् ।</s-l><s-l>निर्णिक्ततमसः पूता व्युत्क्रान्तरजसोऽमलाः ॥ ३ ॥</s-l></s-lg><s-lg><s-l>तपसा क्षेममध्वानं गच्छन्ति परमैषिणः ।</s-l><s-l>संन्यासनिरता नित्यं ये ब्रह्मविदुषो जनाः ॥ ४ ॥</s-l></s-lg><s-lg><s-l>तपः प्रदीप इत्याहुराचारो धर्मसाधकः ।</s-l><s-l>ज्ञानं त्वेव परं विद्म संन्यासस्तप उत्तमम् ॥ ५ ॥</s-l></s-lg><s-lg><s-l>यस्तु वेद निराबाधं ज्ञानं तत्त्वविनिश्चयात् ।</s-l><s-l>सर्वभूतस्थमात्मानं स सर्वगतिरिष्यते ॥ ६ ॥</s-l></s-lg><s-lg><s-l>यो विद्वान्सहवासं च विवासं चैव पश्यति ।</s-l><s-l>तथैवैकत्वनानात्वे स दुःखात्परिमुच्यते ॥ ७ ॥</s-l></s-lg><s-lg><s-l>यो न कामयते किंचिन्न किंचिदवमन्यते ।</s-l><s-l>इहलोकस्थ एवैष ब्रह्मभूयाय कल्पते ॥ ८ ॥</s-l></s-lg><s-lg><s-l>प्रधानगुणतत्त्वज्ञः सर्वभूतविधानवित् ।</s-l><s-l>निर्ममो निरहंकारो मुच्यते नात्र संशयः ॥ ९ ॥</s-l></s-lg><s-lg><s-l>निर्द्वंद्वो निर्नमस्कारो निःस्वधाकार एव च ।</s-l><s-l>निर्गुणं नित्यमद्वंद्वं प्रशमेनैव गच्छति ॥ १० ॥</s-l></s-lg><s-lg><s-l>हित्वा गुणमयं सर्वं कर्म जन्तुः शुभाशुभम् ।</s-l><s-l>उभे सत्यानृते हित्वा मुच्यते नात्र संशयः ॥ ११ ॥</s-l></s-lg><s-lg><s-l>अव्यक्तबीजप्रभवो बुद्धिस्कन्धमयो महान् ।</s-l><s-l>महाहंकारविटप इन्द्रियान्तरकोटरः ॥ १२ ॥</s-l></s-lg><s-lg><s-l>महाभूतविशाखश्च विशेषप्रतिशाखवान् ।</s-l><s-l>सदापर्णः सदापुष्पः शुभाशुभफलोदयः ।</s-l><s-l>आजीवः सर्वभूतानां ब्रह्मवृक्षः सनातनः ॥ १३ ॥</s-l></s-lg><s-lg><s-l>एतच्छित्त्वा च भित्त्वा च ज्ञानेन परमासिना ।</s-l><s-l>हित्वा चामरतां प्राप्य जह्याद्वै मृत्युजन्मनी ।</s-l><s-l>निर्ममो निरहंकारो मुच्यते नात्र संशयः ॥ १४ ॥</s-l></s-lg><s-lg><s-l>द्वावेतौ पक्षिणौ नित्यौ सखायौ चाप्यचेतनौ ।</s-l><s-l>एताभ्यां तु परो यस्य चेतनावानिति स्मृतः ॥ १५ ॥</s-l></s-lg><s-lg><s-l>अचेतनः सत्त्वसंघातयुक्तः सत्त्वात्परं चेतयतेऽन्तरात्मा ।</s-l><s-l>स क्षेत्रज्ञः सत्त्वसंघातबुद्धिर्गुणातिगो मुच्यते मृत्युपाशात् ॥ १६ ॥</s-l></s-lg>