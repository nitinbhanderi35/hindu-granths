<s-lg><s-l> वैशंपायन उवाच ।</s-l><s-l>एतस्मिन्नेव काले तु वासुदेवोऽपि वीर्यवान् ।</s-l><s-l>उपायाद्वृष्णिभिः सार्धं पुरं वारणसाह्वयम् ॥ १ ॥</s-l></s-lg><s-lg><s-l>समयं वाजिमेधस्य विदित्वा पुरुषर्षभः ।</s-l><s-l>यथोक्तो धर्मपुत्रेण व्रजन्स स्वपुरीं प्रति ॥ २ ॥</s-l></s-lg><s-lg><s-l>रौक्मिणेयेन सहितो युयुधानेन चैव ह ।</s-l><s-l>चारुदेष्णेन साम्बेन गदेन कृतवर्मणा ॥ ३ ॥</s-l></s-lg><s-lg><s-l>सारणेन च वीरेण निशठेनोल्मुकेन च ।</s-l><s-l>बलदेवं पुरस्कृत्य सुभद्रासहितस्तदा ॥ ४ ॥</s-l></s-lg><s-lg><s-l>द्रौपदीमुत्तरां चैव पृथां चाप्यवलोककः ।</s-l><s-l>समाश्वासयितुं चापि क्षत्रिया निहतेश्वराः ॥ ५ ॥</s-l></s-lg><s-lg><s-l>तानागतान्समीक्ष्यैव धृतराष्ट्रो महीपतिः ।</s-l><s-l>प्रत्यगृह्णाद्यथान्यायं विदुरश्च महामनाः ॥ ६ ॥</s-l></s-lg><s-lg><s-l>तत्रैव न्यवसत्कृष्णः स्वर्चितः पुरुषर्षभः ।</s-l><s-l>विदुरेण महातेजास्तथैव च युयुत्सुना ॥ ७ ॥</s-l></s-lg><s-lg><s-l>वसत्सु वृष्णिवीरेषु तत्राथ जनमेजय ।</s-l><s-l>जज्ञे तव पिता राजन्परिक्षित्परवीरहा ॥ ८ ॥</s-l></s-lg><s-lg><s-l>स तु राजा महाराज ब्रह्मास्त्रेणाभिपीडितः ।</s-l><s-l>शवो बभूव निश्चेष्टो हर्षशोकविवर्धनः ॥ ९ ॥</s-l></s-lg><s-lg><s-l>हृष्टानां सिंहनादेन जनानां तत्र निस्वनः ।</s-l><s-l>आविश्य प्रदिशः सर्वाः पुनरेव व्युपारमत् ॥ १० ॥</s-l></s-lg><s-lg><s-l>ततः सोऽतित्वरः कृष्णो विवेशान्तःपुरं तदा ।</s-l><s-l>युयुधानद्वितीयो वै व्यथितेन्द्रियमानसः ॥ ११ ॥</s-l></s-lg><s-lg><s-l>ततस्त्वरितमायान्तीं ददर्श स्वां पितृष्वसाम् ।</s-l><s-l>क्रोशन्तीमभिधावेति वासुदेवं पुनः पुनः ॥ १२ ॥</s-l></s-lg><s-lg><s-l>पृष्ठतो द्रौपदीं चैव सुभद्रां च यशस्विनीम् ।</s-l><s-l>सविक्रोशं सकरुणं बान्धवानां स्त्रियो नृप ॥ १३ ॥</s-l></s-lg><s-lg><s-l>ततः कृष्णं समासाद्य कुन्ती राजसुता तदा ।</s-l><s-l>प्रोवाच राजशार्दूल बाष्पगद्गदया गिरा ॥ १४ ॥</s-l></s-lg><s-lg><s-l>वासुदेव महाबाहो सुप्रजा देवकी त्वया ।</s-l><s-l>त्वं नो गतिः प्रतिष्ठा च त्वदायत्तमिदं कुलम् ॥ १५ ॥</s-l></s-lg><s-lg><s-l>यदुप्रवीर योऽयं ते स्वस्रीयस्यात्मजः प्रभो ।</s-l><s-l>अश्वत्थाम्ना हतो जातस्तमुज्जीवय केशव ॥ १६ ॥</s-l></s-lg><s-lg><s-l>त्वया ह्येतत्प्रतिज्ञातमैषीके यदुनन्दन ।</s-l><s-l>अहं संजीवयिष्यामि मृतं जातमिति प्रभो ॥ १७ ॥</s-l></s-lg><s-lg><s-l>सोऽयं जातो मृतस्तात पश्यैनं पुरुषर्षभ ।</s-l><s-l>उत्तरां च सुभद्रां च द्रौपदीं मां च माधव ॥ १८ ॥</s-l></s-lg><s-lg><s-l>धर्मपुत्रं च भीमं च फल्गुनं नकुलं तथा ।</s-l><s-l>सहदेवं च दुर्धर्ष सर्वान्नस्त्रातुमर्हसि ॥ १९ ॥</s-l></s-lg><s-lg><s-l>अस्मिन्प्राणाः समायत्ताः पाण्डवानां ममैव च ।</s-l><s-l>पाण्डोश्च पिण्डो दाशार्ह तथैव श्वशुरस्य मे ॥ २० ॥</s-l></s-lg><s-lg><s-l>अभिमन्योश्च भद्रं ते प्रियस्य सदृशस्य च ।</s-l><s-l>प्रियमुत्पादयाद्य त्वं प्रेतस्यापि जनार्दन ॥ २१ ॥</s-l></s-lg><s-lg><s-l>उत्तरा हि प्रियोक्तं वै कथयत्यरिसूदन ।</s-l><s-l>अभिमन्योर्वचः कृष्ण प्रियत्वात्ते न संशयः ॥ २२ ॥</s-l></s-lg><s-lg><s-l>अब्रवीत्किल दाशार्ह वैराटीमार्जुनिः पुरा ।</s-l><s-l>मातुलस्य कुलं भद्रे तव पुत्रो गमिष्यति ॥ २३ ॥</s-l></s-lg><s-lg><s-l>गत्वा वृष्ण्यन्धककुलं धनुर्वेदं ग्रहीष्यति ।</s-l><s-l>अस्त्राणि च विचित्राणि नीतिशास्त्रं च केवलम् ॥ २४ ॥</s-l></s-lg><s-lg><s-l>इत्येतत्प्रणयात्तात सौभद्रः परवीरहा ।</s-l><s-l>कथयामास दुर्धर्षस्तथा चैतन्न संशयः ॥ २५ ॥</s-l></s-lg><s-lg><s-l>तास्त्वां वयं प्रणम्येह याचामो मधुसूदन ।</s-l><s-l>कुलस्यास्य हितार्थं त्वं कुरु कल्याणमुत्तमम् ॥ २६ ॥</s-l></s-lg><s-lg><s-l>एवमुक्त्वा तु वार्ष्णेयं पृथा पृथुललोचना ।</s-l><s-l>उच्छ्रित्य बाहू दुःखार्ता ताश्चान्याः प्रापतन्भुवि ॥ २७ ॥</s-l></s-lg><s-lg><s-l>अब्रुवंश्च महाराज सर्वाः सास्राविलेक्षणाः ।</s-l><s-l>स्वस्रीयो वासुदेवस्य मृतो जात इति प्रभो ॥ २८ ॥</s-l></s-lg><s-lg><s-l>एवमुक्ते ततः कुन्तीं प्रत्यगृह्णाज्जनार्दनः ।</s-l><s-l>भूमौ निपतितां चैनां सान्त्वयामास भारत ॥ २९ ॥</s-l></s-lg>