<s-lg><s-l> वैशंपायन उवाच ।</s-l><s-l>समागतान्वेदविदो राज्ञश्च पृथिवीश्वरान् ।</s-l><s-l>दृष्ट्वा युधिष्ठिरो राजा भीमसेनमथाब्रवीत् ॥ १ ॥</s-l></s-lg><s-lg><s-l>उपयाता नरव्याघ्रा य इमे जगदीश्वराः ।</s-l><s-l>एतेषां क्रियतां पूजा पूजार्हा हि नरेश्वराः ॥ २ ॥</s-l></s-lg><s-lg><s-l>इत्युक्तः स तथा चक्रे नरेन्द्रेण यशस्विना ।</s-l><s-l>भीमसेनो महातेजा यमाभ्यां सह भारत ॥ ३ ॥</s-l></s-lg><s-lg><s-l>अथाभ्यगच्छद्गोविन्दो वृष्णिभिः सह धर्मजम् ।</s-l><s-l>बलदेवं पुरस्कृत्य सर्वप्राणभृतां वरः ॥ ४ ॥</s-l></s-lg><s-lg><s-l>युयुधानेन सहितः प्रद्युम्नेन गदेन च ।</s-l><s-l>निशठेनाथ साम्बेन तथैव कृतवर्मणा ॥ ५ ॥</s-l></s-lg><s-lg><s-l>तेषामपि परां पूजां चक्रे भीमो महाभुजः ।</s-l><s-l>विविशुस्ते च वेश्मानि रत्नवन्ति नरर्षभाः ॥ ६ ॥</s-l></s-lg><s-lg><s-l>युधिष्ठिरसमीपे तु कथान्ते मधुसूदनः ।</s-l><s-l>अर्जुनं कथयामास बहुसंग्रामकर्शितम् ॥ ७ ॥</s-l></s-lg><s-lg><s-l>स तं पप्रच्छ कौन्तेयः पुनः पुनररिंदमम् ।</s-l><s-l>धर्मराड्भ्रातरं जिष्णुं समाचष्ट जगत्पतिः ॥ ८ ॥</s-l></s-lg><s-lg><s-l>आगमद्द्वारकावासी ममाप्तः पुरुषो नृप ।</s-l><s-l>योऽद्राक्षीत्पाण्डवश्रेष्ठं बहुसंग्रामकर्शितम् ॥ ९ ॥</s-l></s-lg><s-lg><s-l>समीपे च महाबाहुमाचष्ट च मम प्रभो ।</s-l><s-l>कुरु कार्याणि कौन्तेय हयमेधार्थसिद्धये ॥ १० ॥</s-l></s-lg><s-lg><s-l>इत्युक्तः प्रत्युवाचैनं धर्मराजो युधिष्ठिरः ।</s-l><s-l>दिष्ट्या स कुशली जिष्णुरुपयाति च माधव ॥ ११ ॥</s-l></s-lg><s-lg><s-l>तव यत्संदिदेशासौ पाण्डवानां बलाग्रणीः ।</s-l><s-l>तदाख्यातुमिहेच्छामि भवता यदुनन्दन ॥ १२ ॥</s-l></s-lg><s-lg><s-l>इत्युक्ते राजशार्दूल वृष्ण्यन्धकपतिस्तदा ।</s-l><s-l>प्रोवाचेदं वचो वाग्मी धर्मात्मानं युधिष्ठिरम् ॥ १३ ॥</s-l></s-lg><s-lg><s-l>इदमाह महाराज पार्थवाक्यं नरः स माम् ।</s-l><s-l>वाच्यो युधिष्ठिरः कृष्ण काले वाक्यमिदं मम ॥ १४ ॥</s-l></s-lg><s-lg><s-l>आगमिष्यन्ति राजानः सर्वतः कौरवान्प्रति ।</s-l><s-l>तेषामेकैकशः पूजा कार्येत्येतत्क्षमं हि नः ॥ १५ ॥</s-l></s-lg><s-lg><s-l>इत्येतद्वचनाद्राजा विज्ञाप्यो मम मानद ।</s-l><s-l>न तदात्ययिकं हि स्याद्यदर्घ्यानयने भवेत् ॥ १६ ॥</s-l></s-lg><s-lg><s-l>कर्तुमर्हति तद्राजा भवांश्चाप्यनुमन्यताम् ।</s-l><s-l>राजद्वेषाद्विनश्येयुर्नेमा राजन्प्रजाः पुनः ॥ १७ ॥</s-l></s-lg><s-lg><s-l>इदमन्यच्च कौन्तेय वचः स पुरुषोऽब्रवीत् ।</s-l><s-l>धनंजयस्य नृपते तन्मे निगदतः शृणु ॥ १८ ॥</s-l></s-lg><s-lg><s-l>उपयास्यति यज्ञं नो मणिपूरपतिर्नृपः ।</s-l><s-l>पुत्रो मम महातेजा दयितो बभ्रुवाहनः ॥ १९ ॥</s-l></s-lg><s-lg><s-l>तं भवान्मदपेक्षार्थं विधिवत्प्रतिपूजयेत् ।</s-l><s-l>स हि भक्तोऽनुरक्तश्च मम नित्यमिति प्रभो ॥ २० ॥</s-l></s-lg><s-lg><s-l>इत्येतद्वचनं श्रुत्वा धर्मराजो युधिष्ठिरः ।</s-l><s-l>अभिनन्द्यास्य तद्वाक्यमिदं वचनमब्रवीत् ॥ २१ ॥</s-l></s-lg>