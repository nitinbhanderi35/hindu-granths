<s-lg><s-l> वैशंपायन उवाच ।</s-l><s-l>ततस्ते प्रययुर्हृष्टाः प्रहृष्टनरवाहनाः ।</s-l><s-l>रथघोषेण महता पूरयन्तो वसुंधराम् ॥ १ ॥</s-l></s-lg><s-lg><s-l>संस्तूयमानाः स्तुतिभिः सूतमागधबन्दिभिः ।</s-l><s-l>स्वेन सैन्येन संवीता यथादित्याः स्वरश्मिभिः ॥ २ ॥</s-l></s-lg><s-lg><s-l>पाण्डुरेणातपत्रेण ध्रियमाणेन मूर्धनि ।</s-l><s-l>बभौ युधिष्ठिरस्तत्र पौर्णमास्यामिवोडुराट् ॥ ३ ॥</s-l></s-lg><s-lg><s-l>जयाशिषः प्रहृष्टानां नराणां पथि पाण्डवः ।</s-l><s-l>प्रत्यगृह्णाद्यथान्यायं यथावत्पुरुषर्षभः ॥ ४ ॥</s-l></s-lg><s-lg><s-l>तथैव सैनिका राजन्राजानमनुयान्ति ये ।</s-l><s-l>तेषां हलहलाशब्दो दिवं स्तब्ध्वा व्यतिष्ठत ॥ ५ ॥</s-l></s-lg><s-lg><s-l>स सरांसि नदीश्चैव वनान्युपवनानि च ।</s-l><s-l>अत्यक्रामन्महाराजो गिरिं चैवान्वपद्यत ॥ ६ ॥</s-l></s-lg><s-lg><s-l>तस्मिन्देशे च राजेन्द्र यत्र तद्द्रव्यमुत्तमम् ।</s-l><s-l>चक्रे निवेशनं राजा पाण्डवः सह सैनिकैः ।</s-l><s-l>शिवे देशे समे चैव तदा भरतसत्तम ॥ ७ ॥</s-l></s-lg><s-lg><s-l>अग्रतो ब्राह्मणान्कृत्वा तपोविद्यादमान्वितान् ।</s-l><s-l>पुरोहितं च कौरव्य वेदवेदाङ्गपारगम् ॥ ८ ॥</s-l></s-lg><s-lg><s-l>प्राङ्निवेशात्तु राजानं ब्राह्मणाः सपुरोधसः ।</s-l><s-l>कृत्वा शान्तिं यथान्यायं सर्वतः पर्यवारयन् ॥ ९ ॥</s-l></s-lg><s-lg><s-l>कृत्वा च मध्ये राजानममात्यांश्च यथाविधि ।</s-l><s-l>षट्पथं नवसंस्थानं निवेशं चक्रिरे द्विजाः ॥ १० ॥</s-l></s-lg><s-lg><s-l>मत्तानां वारणेन्द्राणां निवेशं च यथाविधि ।</s-l><s-l>कारयित्वा स राजेन्द्रो ब्राह्मणानिदमब्रवीत् ॥ ११ ॥</s-l></s-lg><s-lg><s-l>अस्मिन्कार्ये द्विजश्रेष्ठा नक्षत्रे दिवसे शुभे ।</s-l><s-l>यथा भवन्तो मन्यन्ते कर्तुमर्हथ तत्तथा ॥ १२ ॥</s-l></s-lg><s-lg><s-l>न नः कालात्ययो वै स्यादिहैव परिलम्बताम् ।</s-l><s-l>इति निश्चित्य विप्रेन्द्राः क्रियतां यदनन्तरम् ॥ १३ ॥</s-l></s-lg><s-lg><s-l>श्रुत्वैतद्वचनं राज्ञो ब्राह्मणाः सपुरोधसः ।</s-l><s-l>इदमूचुर्वचो हृष्टा धर्मराजप्रियेप्सवः ॥ १४ ॥</s-l></s-lg><s-lg><s-l>अद्यैव नक्षत्रमहश्च पुण्यं यतामहे श्रेष्ठतमं क्रियासु ।</s-l><s-l>अम्भोभिरद्येह वसाम राजन्नुपोष्यतां चापि भवद्भिरद्य ॥ १५ ॥</s-l></s-lg><s-lg><s-l>श्रुत्वा तु तेषां द्विजसत्तमानां कृतोपवासा रजनीं नरेन्द्राः ।</s-l><s-l>ऊषुः प्रतीताः कुशसंस्तरेषु यथाध्वरेषु ज्वलिता हव्यवाहाः ॥ १६ ॥</s-l></s-lg><s-lg><s-l>ततो निशा सा व्यगमन्महात्मनां संशृण्वतां विप्रसमीरिता गिरः ।</s-l><s-l>ततः प्रभाते विमले द्विजर्षभा वचोऽब्रुवन्धर्मसुतं नराधिपम् ॥ १७ ॥</s-l></s-lg>