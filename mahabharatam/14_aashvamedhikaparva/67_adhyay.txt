<s-lg><s-l> वैशंपायन उवाच ।</s-l><s-l>एवमुक्तस्तु राजेन्द्र केशिहा दुःखमूर्छितः ।</s-l><s-l>तथेति व्याजहारोच्चैर्ह्लादयन्निव तं जनम् ॥ १ ॥</s-l></s-lg><s-lg><s-l>वाक्येन तेन हि तदा तं जनं पुरुषर्षभः ।</s-l><s-l>ह्लादयामास स विभुर्घर्मार्तं सलिलैरिव ॥ २ ॥</s-l></s-lg><s-lg><s-l>ततः स प्राविशत्तूर्णं जन्मवेश्म पितुस्तव ।</s-l><s-l>अर्चितं पुरुषव्याघ्र सितैर्माल्यैर्यथाविधि ॥ ३ ॥</s-l></s-lg><s-lg><s-l>अपां कुम्भैः सुपूर्णैश्च विन्यस्तैः सर्वतोदिशम् ।</s-l><s-l>घृतेन तिन्दुकालातैः सर्षपैश्च महाभुज ॥ ४ ॥</s-l></s-lg><s-lg><s-l>शस्त्रैश्च विमलैर्न्यस्तैः पावकैश्च समन्ततः ।</s-l><s-l>वृद्धाभिश्चाभिरामाभिः परिचारार्थमच्युतः ॥ ५ ॥</s-l></s-lg><s-lg><s-l>दक्षैश्च परितो वीर भिषग्भिः कुशलैस्तथा ।</s-l><s-l>ददर्श च स तेजस्वी रक्षोघ्नान्यपि सर्वशः ।</s-l><s-l>द्रव्याणि स्थापितानि स्म विधिवत्कुशलैर्जनैः ॥ ६ ॥</s-l></s-lg><s-lg><s-l>तथायुक्तं च तद्दृष्ट्वा जन्मवेश्म पितुस्तव ।</s-l><s-l>हृष्टोऽभवद्धृषीकेशः साधु साध्विति चाब्रवीत् ॥ ७ ॥</s-l></s-lg><s-lg><s-l>तथा ब्रुवति वार्ष्णेये प्रहृष्टवदने तदा ।</s-l><s-l>द्रौपदी त्वरिता गत्वा वैराटीं वाक्यमब्रवीत् ॥ ८ ॥</s-l></s-lg><s-lg><s-l>अयमायाति ते भद्रे श्वशुरो मधुसूदनः ।</s-l><s-l>पुराणर्षिरचिन्त्यात्मा समीपमपराजितः ॥ ९ ॥</s-l></s-lg><s-lg><s-l>सापि बाष्पकलां वाचं निगृह्याश्रूणि चैव ह ।</s-l><s-l>सुसंवीताभवद्देवी देववत्कृष्णमीक्षती ॥ १० ॥</s-l></s-lg><s-lg><s-l>सा तथा दूयमानेन हृदयेन तपस्विनी ।</s-l><s-l>दृष्ट्वा गोविन्दमायान्तं कृपणं पर्यदेवयत् ॥ ११ ॥</s-l></s-lg><s-lg><s-l>पुण्डरीकाक्ष पश्यस्व बालाविह विनाकृतौ ।</s-l><s-l>अभिमन्युं च मां चैव हतौ तुल्यं जनार्दन ॥ १२ ॥</s-l></s-lg><s-lg><s-l>वार्ष्णेय मधुहन्वीर शिरसा त्वां प्रसादये ।</s-l><s-l>द्रोणपुत्रास्त्रनिर्दग्धं जीवयैनं ममात्मजम् ॥ १३ ॥</s-l></s-lg><s-lg><s-l>यदि स्म धर्मराज्ञा वा भीमसेनेन वा पुनः ।</s-l><s-l>त्वया वा पुण्डरीकाक्ष वाक्यमुक्तमिदं भवेत् ॥ १४ ॥</s-l></s-lg><s-lg><s-l>अजानतीमिषीकेयं जनित्रीं हन्त्विति प्रभो ।</s-l><s-l>अहमेव विनष्टा स्यां नेदमेवंगतं भवेत् ॥ १५ ॥</s-l></s-lg><s-lg><s-l>गर्भस्थस्यास्य बालस्य ब्रह्मास्त्रेण निपातनम् ।</s-l><s-l>कृत्वा नृशंसं दुर्बुद्धिर्द्रौणिः किं फलमश्नुते ॥ १६ ॥</s-l></s-lg><s-lg><s-l>सा त्वा प्रसाद्य शिरसा याचे शत्रुनिबर्हण ।</s-l><s-l>प्राणांस्त्यक्ष्यामि गोविन्द नायं संजीवते यदि ॥ १७ ॥</s-l></s-lg><s-lg><s-l>अस्मिन्हि बहवः साधो ये ममासन्मनोरथाः ।</s-l><s-l>ते द्रोणपुत्रेण हताः किं नु जीवामि केशव ॥ १८ ॥</s-l></s-lg><s-lg><s-l>आसीन्मम मतिः कृष्ण पूर्णोत्सङ्गा जनार्दन ।</s-l><s-l>अभिवादयिष्ये दिष्ट्येति तदिदं वितथीकृतम् ॥ १९ ॥</s-l></s-lg><s-lg><s-l>चपलाक्षस्य दायादे मृतेऽस्मिन्पुरुषर्षभ ।</s-l><s-l>विफला मे कृताः कृष्ण हृदि सर्वे मनोरथाः ॥ २० ॥</s-l></s-lg><s-lg><s-l>चपलाक्षः किलातीव प्रियस्ते मधुसूदन ।</s-l><s-l>सुतं पश्यस्व तस्येमं ब्रह्मास्त्रेण निपातितम् ॥ २१ ॥</s-l></s-lg><s-lg><s-l>कृतघ्नोऽयं नृशंसोऽयं यथास्य जनकस्तथा ।</s-l><s-l>यः पाण्डवीं श्रियं त्यक्त्वा गतोऽद्य यमसादनम् ॥ २२ ॥</s-l></s-lg><s-lg><s-l>मया चैतत्प्रतिज्ञातं रणमूर्धनि केशव ।</s-l><s-l>अभिमन्यौ हते वीर त्वामेष्याम्यचिरादिति ॥ २३ ॥</s-l></s-lg><s-lg><s-l>तच्च नाकरवं कृष्ण नृशंसा जीवितप्रिया ।</s-l><s-l>इदानीमागतां तत्र किं नु वक्ष्यति फाल्गुनिः ॥ २४ ॥</s-l></s-lg>