<s-lg><s-l> वैशंपायन उवाच ।</s-l><s-l>प्राग्ज्योतिषमथाभ्येत्य व्यचरत्स हयोत्तमः ।</s-l><s-l>भगदत्तात्मजस्तत्र निर्ययौ रणकर्कशः ॥ १ ॥</s-l></s-lg><s-lg><s-l>स हयं पाण्डुपुत्रस्य विषयान्तमुपागतम् ।</s-l><s-l>युयुधे भरतश्रेष्ठ वज्रदत्तो महीपतिः ॥ २ ॥</s-l></s-lg><s-lg><s-l>सोऽभिनिर्याय नगराद्भगदत्तसुतो नृपः ।</s-l><s-l>अश्वमायान्तमुन्मथ्य नगराभिमुखो ययौ ॥ ३ ॥</s-l></s-lg><s-lg><s-l>तमालक्ष्य महाबाहुः कुरूणामृषभस्तदा ।</s-l><s-l>गाण्डीवं विक्षिपंस्तूर्णं सहसा समुपाद्रवत् ॥ ४ ॥</s-l></s-lg><s-lg><s-l>ततो गाण्डीवनिर्मुक्तैरिषुभिर्मोहितो नृपः ।</s-l><s-l>हयमुत्सृज्य तं वीरस्ततः पार्थमुपाद्रवत् ॥ ५ ॥</s-l></s-lg><s-lg><s-l>पुनः प्रविश्य नगरं दंशितः स नृपोत्तमः ।</s-l><s-l>आरुह्य नागप्रवरं निर्ययौ युद्धकाङ्क्षया ॥ ६ ॥</s-l></s-lg><s-lg><s-l>पाण्डुरेणातपत्रेण ध्रियमाणेन मूर्धनि ।</s-l><s-l>दोधूयता चामरेण श्वेतेन च महारथः ॥ ७ ॥</s-l></s-lg><s-lg><s-l>ततः पार्थं समासाद्य पाण्डवानां महारथम् ।</s-l><s-l>आह्वयामास कौरव्यं बाल्यान्मोहाच्च संयुगे ॥ ८ ॥</s-l></s-lg><s-lg><s-l>स वारणं नगप्रख्यं प्रभिन्नकरटामुखम् ।</s-l><s-l>प्रेषयामास संक्रुद्धस्ततः श्वेतहयं प्रति ॥ ९ ॥</s-l></s-lg><s-lg><s-l>विक्षरन्तं यथा मेघं परवारणवारणम् ।</s-l><s-l>शास्त्रवत्कल्पितं संख्ये त्रिसाहं युद्धदुर्मदम् ॥ १० ॥</s-l></s-lg><s-lg><s-l>प्रचोद्यमानः स गजस्तेन राज्ञा महाबलः ।</s-l><s-l>तदाङ्कुशेन विबभावुत्पतिष्यन्निवाम्बरम् ॥ ११ ॥</s-l></s-lg><s-lg><s-l>तमापतन्तं संप्रेक्ष्य क्रुद्धो राजन्धनंजयः ।</s-l><s-l>भूमिष्ठो वारणगतं योधयामास भारत ॥ १२ ॥</s-l></s-lg><s-lg><s-l>वज्रदत्तस्तु संक्रुद्धो मुमोचाशु धनंजये ।</s-l><s-l>तोमरानग्निसंकाशाञ्शलभानिव वेगितान् ॥ १३ ॥</s-l></s-lg><s-lg><s-l>अर्जुनस्तानसंप्राप्तान्गाण्डीवप्रेषितैः शरैः ।</s-l><s-l>द्विधा त्रिधा च चिच्छेद ख एव खगमैस्तदा ॥ १४ ॥</s-l></s-lg><s-lg><s-l>स तान्दृष्ट्वा तथा छिन्नांस्तोमरान्भगदत्तजः ।</s-l><s-l>इषूनसक्तांस्त्वरितः प्राहिणोत्पाण्डवं प्रति ॥ १५ ॥</s-l></s-lg><s-lg><s-l>ततोऽर्जुनस्तूर्णतरं रुक्मपुङ्खानजिह्मगान् ।</s-l><s-l>प्रेषयामास संक्रुद्धो भगदत्तात्मजं प्रति ॥ १६ ॥</s-l></s-lg><s-lg><s-l>स तैर्विद्धो महातेजा वज्रदत्तो महाहवे ।</s-l><s-l>भृशाहतः पपातोर्व्यां न त्वेनमजहात्स्मृतिः ॥ १७ ॥</s-l></s-lg><s-lg><s-l>ततः स पुनरारुह्य वारणप्रवरं रणे ।</s-l><s-l>अव्यग्रः प्रेषयामास जयार्थी विजयं प्रति ॥ १८ ॥</s-l></s-lg><s-lg><s-l>तस्मै बाणांस्ततो जिष्णुर्निर्मुक्ताशीविषोपमान् ।</s-l><s-l>प्रेषयामास संक्रुद्धो ज्वलितानिव पावकान् ॥ १९ ॥</s-l></s-lg><s-lg><s-l>स तैर्विद्धो महानागो विस्रवन्रुधिरं बभौ ।</s-l><s-l>हिमवानिव शैलेन्द्रो बहुप्रस्रवणस्तदा ॥ २० ॥</s-l></s-lg>