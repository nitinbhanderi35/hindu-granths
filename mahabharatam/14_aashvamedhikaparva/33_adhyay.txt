<s-lg><s-l> ब्राह्मण उवाच ।</s-l><s-l>नाहं तथा भीरु चरामि लोके तथा त्वं मां तर्कयसे स्वबुद्ध्या ।</s-l><s-l>विप्रोऽस्मि मुक्तोऽस्मि वनेचरोऽस्मि गृहस्थधर्मा ब्रह्मचारी तथास्मि ॥ १ ॥</s-l></s-lg><s-lg><s-l>नाहमस्मि यथा मां त्वं पश्यसे चक्षुषा शुभे ।</s-l><s-l>मया व्याप्तमिदं सर्वं यत्किंचिज्जगतीगतम् ॥ २ ॥</s-l></s-lg><s-lg><s-l>ये केचिज्जन्तवो लोके जङ्गमाः स्थावराश्च ह ।</s-l><s-l>तेषां मामन्तकं विद्धि दारूणामिव पावकम् ॥ ३ ॥</s-l></s-lg><s-lg><s-l>राज्यं पृथिव्यां सर्वस्यामथ वापि त्रिविष्टपे ।</s-l><s-l>तथा बुद्धिरियं वेत्ति बुद्धिरेव धनं मम ॥ ४ ॥</s-l></s-lg><s-lg><s-l>एकः पन्था ब्राह्मणानां येन गच्छन्ति तद्विदः ।</s-l><s-l>गृहेषु वनवासेषु गुरुवासेषु भिक्षुषु ।</s-l><s-l>लिङ्गैर्बहुभिरव्यग्रैरेका बुद्धिरुपास्यते ॥ ५ ॥</s-l></s-lg><s-lg><s-l>नानालिङ्गाश्रमस्थानां येषां बुद्धिः शमात्मिका ।</s-l><s-l>ते भावमेकमायान्ति सरितः सागरं यथा ॥ ६ ॥</s-l></s-lg><s-lg><s-l>बुद्ध्यायं गम्यते मार्गः शरीरेण न गम्यते ।</s-l><s-l>आद्यन्तवन्ति कर्माणि शरीरं कर्मबन्धनम् ॥ ७ ॥</s-l></s-lg><s-lg><s-l>तस्मात्ते सुभगे नास्ति परलोककृतं भयम् ।</s-l><s-l>मद्भावभावनिरता ममैवात्मानमेष्यसि ॥ ८ ॥</s-l></s-lg>