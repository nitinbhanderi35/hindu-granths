<s-lg><s-l> ब्रह्मोवाच ।</s-l><s-l>बुद्धिसारं मनस्तम्भमिन्द्रियग्रामबन्धनम् ।</s-l><s-l>महाभूतारविष्कम्भं निमेषपरिवेष्टनम् ॥ १ ॥</s-l></s-lg><s-lg><s-l>जराशोकसमाविष्टं व्याधिव्यसनसंचरम् ।</s-l><s-l>देशकालविचारीदं श्रमव्यायामनिस्वनम् ॥ २ ॥</s-l></s-lg><s-lg><s-l>अहोरात्रपरिक्षेपं शीतोष्णपरिमण्डलम् ।</s-l><s-l>सुखदुःखान्तसंक्लेशं क्षुत्पिपासावकीलनम् ॥ ३ ॥</s-l></s-lg><s-lg><s-l>छायातपविलेखं च निमेषोन्मेषविह्वलम् ।</s-l><s-l>घोरमोहजनाकीर्णं वर्तमानमचेतनम् ॥ ४ ॥</s-l></s-lg><s-lg><s-l>मासार्धमासगणितं विषमं लोकसंचरम् ।</s-l><s-l>तमोनिचयपङ्कं च रजोवेगप्रवर्तकम् ॥ ५ ॥</s-l></s-lg><s-lg><s-l>सत्त्वालंकारदीप्तं च गुणसंघातमण्डलम् ।</s-l><s-l>स्वरविग्रहनाभीकं शोकसंघातवर्तनम् ॥ ६ ॥</s-l></s-lg><s-lg><s-l>क्रियाकारणसंयुक्तं रागविस्तारमायतम् ।</s-l><s-l>लोभेप्सापरिसंख्यातं विविक्तज्ञानसंभवम् ॥ ७ ॥</s-l></s-lg><s-lg><s-l>भयमोहपरीवारं भूतसंमोहकारकम् ।</s-l><s-l>आनन्दप्रीतिधारं च कामक्रोधपरिग्रहम् ॥ ८ ॥</s-l></s-lg><s-lg><s-l>महदादिविशेषान्तमसक्तप्रभवाव्ययम् ।</s-l><s-l>मनोजवनमश्रान्तं कालचक्रं प्रवर्तते ॥ ९ ॥</s-l></s-lg><s-lg><s-l>एतद्द्वंद्वसमायुक्तं कालचक्रमचेतनम् ।</s-l><s-l>विसृजेत्संक्षिपेच्चापि बोधयेत्सामरं जगत् ॥ १० ॥</s-l></s-lg><s-lg><s-l>कालचक्रप्रवृत्तिं च निवृत्तिं चैव तत्त्वतः ।</s-l><s-l>यस्तु वेद नरो नित्यं न स भूतेषु मुह्यति ॥ ११ ॥</s-l></s-lg><s-lg><s-l>विमुक्तः सर्वसंक्लेशैः सर्वद्वंद्वातिगो मुनिः ।</s-l><s-l>विमुक्तः सर्वपापेभ्यः प्राप्नोति परमां गतिम् ॥ १२ ॥</s-l></s-lg><s-lg><s-l>गृहस्थो ब्रह्मचारी च वानप्रस्थोऽथ भिक्षुकः ।</s-l><s-l>चत्वार आश्रमाः प्रोक्ताः सर्वे गार्हस्थ्यमूलकाः ॥ १३ ॥</s-l></s-lg><s-lg><s-l>यः कश्चिदिह लोके च ह्यागमः संप्रकीर्तितः ।</s-l><s-l>तस्यान्तगमनं श्रेयः कीर्तिरेषा सनातनी ॥ १४ ॥</s-l></s-lg><s-lg><s-l>संस्कारैः संस्कृतः पूर्वं यथावच्चरितव्रतः ।</s-l><s-l>जातौ गुणविशिष्टायां समावर्तेत वेदवित् ॥ १५ ॥</s-l></s-lg><s-lg><s-l>स्वदारनिरतो दान्तः शिष्टाचारो जितेन्द्रियः ।</s-l><s-l>पञ्चभिश्च महायज्ञैः श्रद्दधानो यजेत ह ॥ १६ ॥</s-l></s-lg><s-lg><s-l>देवतातिथिशिष्टाशी निरतो वेदकर्मसु ।</s-l><s-l>इज्याप्रदानयुक्तश्च यथाशक्ति यथाविधि ॥ १७ ॥</s-l></s-lg><s-lg><s-l>न पाणिपादचपलो न नेत्रचपलो मुनिः ।</s-l><s-l>न च वागङ्गचपल इति शिष्टस्य गोचरः ॥ १८ ॥</s-l></s-lg><s-lg><s-l>नित्ययज्ञोपवीती स्याच्छुक्लवासाः शुचिव्रतः ।</s-l><s-l>नियतो दमदानाभ्यां सदा शिष्टैश्च संविशेत् ॥ १९ ॥</s-l></s-lg><s-lg><s-l>जितशिश्नोदरो मैत्रः शिष्टाचारसमाहितः ।</s-l><s-l>वैणवीं धारयेद्यष्टिं सोदकं च कमण्डलुम् ॥ २० ॥</s-l></s-lg><s-lg><s-l>अधीत्याध्यापनं कुर्यात्तथा यजनयाजने ।</s-l><s-l>दानं प्रतिग्रहं चैव षड्गुणां वृत्तिमाचरेत् ॥ २१ ॥</s-l></s-lg><s-lg><s-l>त्रीणि कर्माणि यानीह ब्राह्मणानां तु जीविका ।</s-l><s-l>याजनाध्यापने चोभे शुद्धाच्चापि प्रतिग्रहः ॥ २२ ॥</s-l></s-lg><s-lg><s-l>अवशेषाणि चान्यानि त्रीणि कर्माणि यानि तु ।</s-l><s-l>दानमध्ययनं यज्ञो धर्मयुक्तानि तानि तु ॥ २३ ॥</s-l></s-lg><s-lg><s-l>तेष्वप्रमादं कुर्वीत त्रिषु कर्मसु धर्मवित् ।</s-l><s-l>दान्तो मैत्रः क्षमायुक्तः सर्वभूतसमो मुनिः ॥ २४ ॥</s-l></s-lg><s-lg><s-l>सर्वमेतद्यथाशक्ति विप्रो निर्वर्तयञ्शुचिः ।</s-l><s-l>एवं युक्तो जयेत्स्वर्गं गृहस्थः संशितव्रतः ॥ २५ ॥</s-l></s-lg>