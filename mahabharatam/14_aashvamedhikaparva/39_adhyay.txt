<s-lg><s-l> ब्रह्मोवाच ।</s-l><s-l>नैव शक्या गुणा वक्तुं पृथक्त्वेनेह सर्वशः ।</s-l><s-l>अविच्छिन्नानि दृश्यन्ते रजः सत्त्वं तमस्तथा ॥ १ ॥</s-l></s-lg><s-lg><s-l>अन्योन्यमनुषज्जन्ते अन्योन्यं चानुजीविनः ।</s-l><s-l>अन्योन्यापाश्रयाः सर्वे तथान्योन्यानुवर्तिनः ॥ २ ॥</s-l></s-lg><s-lg><s-l>यावत्सत्त्वं तमस्तावद्वर्तते नात्र संशयः ।</s-l><s-l>यावत्तमश्च सत्त्वं च रजस्तावदिहोच्यते ॥ ३ ॥</s-l></s-lg><s-lg><s-l>संहत्य कुर्वते यात्रां सहिताः संघचारिणः ।</s-l><s-l>संघातवृत्तयो ह्येते वर्तन्ते हेत्वहेतुभिः ॥ ४ ॥</s-l></s-lg><s-lg><s-l>उद्रेकव्यतिरेकाणां तेषामन्योन्यवर्तिनाम् ।</s-l><s-l>वर्तते तद्यथान्यूनं व्यतिरिक्तं च सर्वशः ॥ ५ ॥</s-l></s-lg><s-lg><s-l>व्यतिरिक्तं तमो यत्र तिर्यग्भावगतं भवेत् ।</s-l><s-l>अल्पं तत्र रजो ज्ञेयं सत्त्वं चाल्पतरं ततः ॥ ६ ॥</s-l></s-lg><s-lg><s-l>उद्रिक्तं च रजो यत्र मध्यस्रोतोगतं भवेत् ।</s-l><s-l>अल्पं तत्र तमो ज्ञेयं सत्त्वं चाल्पतरं ततः ॥ ७ ॥</s-l></s-lg><s-lg><s-l>उद्रिक्तं च यदा सत्त्वमूर्ध्वस्रोतोगतं भवेत् ।</s-l><s-l>अल्पं तत्र रजो ज्ञेयं तमश्चाल्पतरं ततः ॥ ८ ॥</s-l></s-lg><s-lg><s-l>सत्त्वं वैकारिकं योनिरिन्द्रियाणां प्रकाशिका ।</s-l><s-l>न हि सत्त्वात्परो भावः कश्चिदन्यो विधीयते ॥ ९ ॥</s-l></s-lg><s-lg><s-l>ऊर्ध्वं गच्छन्ति सत्त्वस्था मध्ये तिष्ठन्ति राजसाः ।</s-l><s-l>जघन्यगुणसंयुक्ता यान्त्यधस्तामसा जनाः ॥ १० ॥</s-l></s-lg><s-lg><s-l>तमः शूद्रे रजः क्षत्रे ब्राह्मणे सत्त्वमुत्तमम् ।</s-l><s-l>इत्येवं त्रिषु वर्णेषु विवर्तन्ते गुणास्त्रयः ॥ ११ ॥</s-l></s-lg><s-lg><s-l>दूरादपि हि दृश्यन्ते सहिताः संघचारिणः ।</s-l><s-l>तमः सत्त्वं रजश्चैव पृथक्त्वं नानुशुश्रुम ॥ १२ ॥</s-l></s-lg><s-lg><s-l>दृष्ट्वा चादित्यमुद्यन्तं कुचोराणां भयं भवेत् ।</s-l><s-l>अध्वगाः परितप्येरंस्तृष्णार्ता दुःखभागिनः ॥ १३ ॥</s-l></s-lg><s-lg><s-l>आदित्यः सत्त्वमुद्दिष्टं कुचोरास्तु यथा तमः ।</s-l><s-l>परितापोऽध्वगानां च राजसो गुण उच्यते ॥ १४ ॥</s-l></s-lg><s-lg><s-l>प्राकाश्यं सत्त्वमादित्ये संतापो राजसो गुणः ।</s-l><s-l>उपप्लवस्तु विज्ञेयस्तामसस्तस्य पर्वसु ॥ १५ ॥</s-l></s-lg><s-lg><s-l>एवं ज्योतिःषु सर्वेषु विवर्तन्ते गुणास्त्रयः ।</s-l><s-l>पर्यायेण च वर्तन्ते तत्र तत्र तथा तथा ॥ १६ ॥</s-l></s-lg><s-lg><s-l>स्थावरेषु च भूतेषु तिर्यग्भावगतं तमः ।</s-l><s-l>राजसास्तु विवर्तन्ते स्नेहभावस्तु सात्त्विकः ॥ १७ ॥</s-l></s-lg><s-lg><s-l>अहस्त्रिधा तु विज्ञेयं त्रिधा रात्रिर्विधीयते ।</s-l><s-l>मासार्धमासवर्षाणि ऋतवः संधयस्तथा ॥ १८ ॥</s-l></s-lg><s-lg><s-l>त्रिधा दानानि दीयन्ते त्रिधा यज्ञः प्रवर्तते ।</s-l><s-l>त्रिधा लोकास्त्रिधा वेदास्त्रिधा विद्यास्त्रिधा गतिः ॥ १९ ॥</s-l></s-lg><s-lg><s-l>भूतं भव्यं भविष्यच्च धर्मोऽर्थः काम इत्यपि ।</s-l><s-l>प्राणापानावुदानश्चाप्येत एव त्रयो गुणाः ॥ २० ॥</s-l></s-lg><s-lg><s-l>यत्किंचिदिह वै लोके सर्वमेष्वेव तत्त्रिषु ।</s-l><s-l>त्रयो गुणाः प्रवर्तन्ते अव्यक्ता नित्यमेव तु ।</s-l><s-l>सत्त्वं रजस्तमश्चैव गुणसर्गः सनातनः ॥ २१ ॥</s-l></s-lg><s-lg><s-l>तमोऽव्यक्तं शिवं नित्यमजं योनिः सनातनः ।</s-l><s-l>प्रकृतिर्विकारः प्रलयः प्रधानं प्रभवाप्ययौ ॥ २२ ॥</s-l></s-lg><s-lg><s-l>अनुद्रिक्तमनूनं च ह्यकम्पमचलं ध्रुवम् ।</s-l><s-l>सदसच्चैव तत्सर्वमव्यक्तं त्रिगुणं स्मृतम् ।</s-l><s-l>ज्ञेयानि नामधेयानि नरैरध्यात्मचिन्तकैः ॥ २३ ॥</s-l></s-lg><s-lg><s-l>अव्यक्तनामानि गुणांश्च तत्त्वतो यो वेद सर्वाणि गतीश्च केवलाः ।</s-l><s-l>विमुक्तदेहः प्रविभागतत्त्ववित्स मुच्यते सर्वगुणैर्निरामयः ॥ २४ ॥</s-l></s-lg>