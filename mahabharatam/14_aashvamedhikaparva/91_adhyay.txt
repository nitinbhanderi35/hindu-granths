<s-lg><s-l> वैशंपायन उवाच ।</s-l><s-l>शमयित्वा पशूनन्यान्विधिवद्द्विजसत्तमाः ।</s-l><s-l>तुरगं तं यथाशास्त्रमालभन्त द्विजातयः ॥ १ ॥</s-l></s-lg><s-lg><s-l>ततः संज्ञाप्य तुरगं विधिवद्याजकर्षभाः ।</s-l><s-l>उपसंवेशयन्राजंस्ततस्तां द्रुपदात्मजाम् ।</s-l><s-l>कलाभिस्तिसृभी राजन्यथाविधि मनस्विनीम् ॥ २ ॥</s-l></s-lg><s-lg><s-l>उद्धृत्य तु वपां तस्य यथाशास्त्रं द्विजर्षभाः ।</s-l><s-l>श्रपयामासुरव्यग्राः शास्त्रवद्भरतर्षभ ॥ ३ ॥</s-l></s-lg><s-lg><s-l>तं वपाधूमगन्धं तु धर्मराजः सहानुजः ।</s-l><s-l>उपाजिघ्रद्यथान्यायं सर्वपाप्मापहं तदा ॥ ४ ॥</s-l></s-lg><s-lg><s-l>शिष्टान्यङ्गानि यान्यासंस्तस्याश्वस्य नराधिप ।</s-l><s-l>तान्यग्नौ जुहुवुर्धीराः समस्ताः षोडशर्त्विजः ॥ ५ ॥</s-l></s-lg><s-lg><s-l>संस्थाप्यैवं तस्य राज्ञस्तं क्रतुं शक्रतेजसः ।</s-l><s-l>व्यासः सशिष्यो भगवान्वर्धयामास तं नृपम् ॥ ६ ॥</s-l></s-lg><s-lg><s-l>ततो युधिष्ठिरः प्रादात्सदस्येभ्यो यथाविधि ।</s-l><s-l>कोटीसहस्रं निष्काणां व्यासाय तु वसुंधराम् ॥ ७ ॥</s-l></s-lg><s-lg><s-l>प्रतिगृह्य धरां राजन्व्यासः सत्यवतीसुतः ।</s-l><s-l>अब्रवीद्भरतश्रेष्ठं धर्मात्मानं युधिष्ठिरम् ॥ ८ ॥</s-l></s-lg><s-lg><s-l>पृथिवी भवतस्त्वेषा संन्यस्ता राजसत्तम ।</s-l><s-l>निष्क्रयो दीयतां मह्यं ब्राह्मणा हि धनार्थिनः ॥ ९ ॥</s-l></s-lg><s-lg><s-l>युधिष्ठिरस्तु तान्विप्रान्प्रत्युवाच महामनाः ।</s-l><s-l>भ्रातृभिः सहितो धीमान्मध्ये राज्ञां महात्मनाम् ॥ १० ॥</s-l></s-lg><s-lg><s-l>अश्वमेधे महायज्ञे पृथिवी दक्षिणा स्मृता ।</s-l><s-l>अर्जुनेन जिता सेयमृत्विग्भ्यः प्रापिता मया ॥ ११ ॥</s-l></s-lg><s-lg><s-l>वनं प्रवेक्ष्ये विप्रेन्द्रा विभजध्वं महीमिमाम् ।</s-l><s-l>चतुर्धा पृथिवीं कृत्वा चातुर्होत्रप्रमाणतः ॥ १२ ॥</s-l></s-lg><s-lg><s-l>नाहमादातुमिच्छामि ब्रह्मस्वं मुनिसत्तमाः ।</s-l><s-l>इदं हि मे मतं नित्यं भ्रातॄणां च ममानघाः ॥ १३ ॥</s-l></s-lg><s-lg><s-l>इत्युक्तवति तस्मिंस्ते भ्रातरो द्रौपदी च सा ।</s-l><s-l>एवमेतदिति प्राहुस्तदभूद्रोमहर्षणम् ॥ १४ ॥</s-l></s-lg><s-lg><s-l>ततोऽन्तरिक्षे वागासीत्साधु साध्विति भारत ।</s-l><s-l>तथैव द्विजसंघानां शंसतां विबभौ स्वनः ॥ १५ ॥</s-l></s-lg><s-lg><s-l>द्वैपायनस्तथोक्तस्तु पुनरेव युधिष्ठिरम् ।</s-l><s-l>उवाच मध्ये विप्राणामिदं संपूजयन्मुनिः ॥ १६ ॥</s-l></s-lg><s-lg><s-l>दत्तैषा भवता मह्यं तां ते प्रतिददाम्यहम् ।</s-l><s-l>हिरण्यं दीयतामेभ्यो द्विजातिभ्यो धरास्तु ते ॥ १७ ॥</s-l></s-lg><s-lg><s-l>ततोऽब्रवीद्वासुदेवो धर्मराजं युधिष्ठिरम् ।</s-l><s-l>यथाह भगवान्व्यासस्तथा तत्कर्तुमर्हसि ॥ १८ ॥</s-l></s-lg><s-lg><s-l>इत्युक्तः स कुरुश्रेष्ठः प्रीतात्मा भ्रातृभिः सह ।</s-l><s-l>कोटिकोटिकृतां प्रादाद्दक्षिणां त्रिगुणां क्रतोः ॥ १९ ॥</s-l></s-lg><s-lg><s-l>न करिष्यति तल्लोके कश्चिदन्यो नराधिपः ।</s-l><s-l>यत्कृतं कुरुसिंहेन मरुत्तस्यानुकुर्वता ॥ २० ॥</s-l></s-lg><s-lg><s-l>प्रतिगृह्य तु तद्द्रव्यं कृष्णद्वैपायनः प्रभुः ।</s-l><s-l>ऋत्विग्भ्यः प्रददौ विद्वांश्चतुर्धा व्यभजंश्च ते ॥ २१ ॥</s-l></s-lg><s-lg><s-l>पृथिव्या निष्क्रयं दत्त्वा तद्धिरण्यं युधिष्ठिरः ।</s-l><s-l>धूतपाप्मा जितस्वर्गो मुमुदे भ्रातृभिः सह ॥ २२ ॥</s-l></s-lg><s-lg><s-l>ऋत्विजस्तमपर्यन्तं सुवर्णनिचयं तदा ।</s-l><s-l>व्यभजन्त द्विजातिभ्यो यथोत्साहं यथाबलम् ॥ २३ ॥</s-l></s-lg><s-lg><s-l>यज्ञवाटे तु यत्किंचिद्धिरण्यमपि भूषणम् ।</s-l><s-l>तोरणानि च यूपांश्च घटाः पात्रीस्तथेष्टकाः ।</s-l><s-l>युधिष्ठिराभ्यनुज्ञाताः सर्वं तद्व्यभजन्द्विजाः ॥ २४ ॥</s-l></s-lg><s-lg><s-l>अनन्तरं ब्राह्मणेभ्यः क्षत्रिया जह्रिरे वसु ।</s-l><s-l>तथा विट्शूद्रसंघाश्च तथान्ये म्लेच्छजातयः ।</s-l><s-l>कालेन महता जह्रुस्तत्सुवर्णं ततस्ततः ॥ २५ ॥</s-l></s-lg><s-lg><s-l>ततस्ते ब्राह्मणाः सर्वे मुदिता जग्मुरालयान् ।</s-l><s-l>तर्पिता वसुना तेन धर्मराज्ञा महात्मना ॥ २६ ॥</s-l></s-lg><s-lg><s-l>स्वमंशं भगवान्व्यासः कुन्त्यै पादाभिवादनात् ।</s-l><s-l>प्रददौ तस्य महतो हिरण्यस्य महाद्युतिः ॥ २७ ॥</s-l></s-lg><s-lg><s-l>श्वशुरात्प्रीतिदायं तं प्राप्य सा प्रीतमानसा ।</s-l><s-l>चकार पुण्यं लोके तु सुमहान्तं पृथा तदा ॥ २८ ॥</s-l></s-lg><s-lg><s-l>गत्वा त्ववभृथं राजा विपाप्मा भ्रातृभिः सह ।</s-l><s-l>सभाज्यमानः शुशुभे महेन्द्रो दैवतैरिव ॥ २९ ॥</s-l></s-lg><s-lg><s-l>पाण्डवाश्च महीपालैः समेतैः संवृतास्तदा ।</s-l><s-l>अशोभन्त महाराज ग्रहास्तारागणैरिव ॥ ३० ॥</s-l></s-lg><s-lg><s-l>राजभ्योऽपि ततः प्रादाद्रत्नानि विविधानि च ।</s-l><s-l>गजानश्वानलंकारान्स्त्रियो वस्त्राणि काञ्चनम् ॥ ३१ ॥</s-l></s-lg><s-lg><s-l>तद्धनौघमपर्यन्तं पार्थः पार्थिवमण्डले ।</s-l><s-l>विसृजञ्शुशुभे राजा यथा वैश्रवणस्तथा ॥ ३२ ॥</s-l></s-lg><s-lg><s-l>आनाय्य च तथा वीरं राजानं बभ्रुवाहनम् ।</s-l><s-l>प्रदाय विपुलं वित्तं गृहान्प्रास्थापयत्तदा ॥ ३३ ॥</s-l></s-lg><s-lg><s-l>दुःशलायाश्च तं पौत्रं बालकं पार्थिवर्षभ ।</s-l><s-l>स्वराज्ये पितृभिर्गुप्ते प्रीत्या समभिषेचयत् ॥ ३४ ॥</s-l></s-lg><s-lg><s-l>राज्ञश्चैवापि तान्सर्वान्सुविभक्तान्सुपूजितान् ।</s-l><s-l>प्रस्थापयामास वशी कुरुराजो युधिष्ठिरः ॥ ३५ ॥</s-l></s-lg><s-lg><s-l>एवं बभूव यज्ञः स धर्मराजस्य धीमतः ।</s-l><s-l>बह्वन्नधनरत्नौघः सुरामैरेयसागरः ॥ ३६ ॥</s-l></s-lg><s-lg><s-l>सर्पिःपङ्का ह्रदा यत्र बहवश्चान्नपर्वताः ।</s-l><s-l>रसालाकर्दमाः कुल्या बभूवुर्भरतर्षभ ॥ ३७ ॥</s-l></s-lg><s-lg><s-l>भक्ष्यषाण्डवरागाणां क्रियतां भुज्यतामिति ।</s-l><s-l>पशूनां वध्यतां चापि नान्तस्तत्र स्म दृश्यते ॥ ३८ ॥</s-l></s-lg><s-lg><s-l>मत्तोन्मत्तप्रमुदितं प्रगीतयुवतीजनम् ।</s-l><s-l>मृदङ्गशङ्खशब्दैश्च मनोरममभूत्तदा ॥ ३९ ॥</s-l></s-lg><s-lg><s-l>दीयतां भुज्यतां चेति दिवारात्रमवारितम् ।</s-l><s-l>तं महोत्सवसंकाशमतिहृष्टजनाकुलम् ।</s-l><s-l>कथयन्ति स्म पुरुषा नानादेशनिवासिनः ॥ ४० ॥</s-l></s-lg><s-lg><s-l>वर्षित्वा धनधाराभिः कामै रत्नैर्धनैस्तथा ।</s-l><s-l>विपाप्मा भरतश्रेष्ठः कृतार्थः प्राविशत्पुरम् ॥ ४१ ॥</s-l></s-lg>