<s-lg><s-l> ब्राह्मण उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>चातुर्होत्रविधानस्य विधानमिह यादृशम् ॥ १ ॥</s-l></s-lg><s-lg><s-l>तस्य सर्वस्य विधिवद्विधानमुपदेक्ष्यते ।</s-l><s-l>शृणु मे गदतो भद्रे रहस्यमिदमुत्तमम् ॥ २ ॥</s-l></s-lg><s-lg><s-l>करणं कर्म कर्ता च मोक्ष इत्येव भामिनि ।</s-l><s-l>चत्वार एते होतारो यैरिदं जगदावृतम् ॥ ३ ॥</s-l></s-lg><s-lg><s-l>होतॄणां साधनं चैव शृणु सर्वमशेषतः ।</s-l><s-l>घ्राणं जिह्वा च चक्षुश्च त्वक्च श्रोत्रं च पञ्चमम् ।</s-l><s-l>मनो बुद्धिश्च सप्तैते विज्ञेया गुणहेतवः ॥ ४ ॥</s-l></s-lg><s-lg><s-l>गन्धो रसश्च रूपं च शब्दः स्पर्शश्च पञ्चमः ।</s-l><s-l>मन्तव्यमथ बोद्धव्यं सप्तैते कर्महेतवः ॥ ५ ॥</s-l></s-lg><s-lg><s-l>घ्राता भक्षयिता द्रष्टा स्प्रष्टा श्रोता च पञ्चमः ।</s-l><s-l>मन्ता बोद्धा च सप्तैते विज्ञेयाः कर्तृहेतवः ॥ ६ ॥</s-l></s-lg><s-lg><s-l>स्वगुणं भक्षयन्त्येते गुणवन्तः शुभाशुभम् ।</s-l><s-l>अहं च निर्गुणोऽत्रेति सप्तैते मोक्षहेतवः ॥ ७ ॥</s-l></s-lg><s-lg><s-l>विदुषां बुध्यमानानां स्वं स्वं स्थानं यथाविधि ।</s-l><s-l>गुणास्ते देवताभूताः सततं भुञ्जते हविः ॥ ८ ॥</s-l></s-lg><s-lg><s-l>अदन्ह्यविद्वानन्नानि ममत्वेनोपपद्यते ।</s-l><s-l>आत्मार्थं पाचयन्नित्यं ममत्वेनोपहन्यते ॥ ९ ॥</s-l></s-lg><s-lg><s-l>अभक्ष्यभक्षणं चैव मद्यपानं च हन्ति तम् ।</s-l><s-l>स चान्नं हन्ति तच्चान्नं स हत्वा हन्यते बुधः ॥ १० ॥</s-l></s-lg><s-lg><s-l>अत्ता ह्यन्नमिदं विद्वान्पुनर्जनयतीश्वरः ।</s-l><s-l>स चान्नाज्जायते तस्मिन्सूक्ष्मो नाम व्यतिक्रमः ॥ ११ ॥</s-l></s-lg><s-lg><s-l>मनसा गम्यते यच्च यच्च वाचा निरुद्यते ।</s-l><s-l>श्रोत्रेण श्रूयते यच्च चक्षुषा यच्च दृश्यते ॥ १२ ॥</s-l></s-lg><s-lg><s-l>स्पर्शेन स्पृश्यते यच्च घ्राणेन घ्रायते च यत् ।</s-l><s-l>मनःषष्ठानि संयम्य हवींष्येतानि सर्वशः ॥ १३ ॥</s-l></s-lg><s-lg><s-l>गुणवत्पावको मह्यं दीप्यते हव्यवाहनः ।</s-l><s-l>योगयज्ञः प्रवृत्तो मे ज्ञानब्रह्ममनोद्भवः ।</s-l><s-l>प्राणस्तोत्रोऽपानशस्त्रः सर्वत्यागसुदक्षिणः ॥ १४ ॥</s-l></s-lg><s-lg><s-l>कर्मानुमन्ता ब्रह्मा मे कर्ताध्वर्युः कृतस्तुतिः ।</s-l><s-l>कृतप्रशास्ता तच्छास्त्रमपवर्गोऽस्य दक्षिणा ॥ १५ ॥</s-l></s-lg><s-lg><s-l>ऋचश्चाप्यत्र शंसन्ति नारायणविदो जनाः ।</s-l><s-l>नारायणाय देवाय यदबध्नन्पशून्पुरा ॥ १६ ॥</s-l></s-lg><s-lg><s-l>तत्र सामानि गायन्ति तानि चाहुर्निदर्शनम् ।</s-l><s-l>देवं नारायणं भीरु सर्वात्मानं निबोध मे ॥ १७ ॥</s-l></s-lg>