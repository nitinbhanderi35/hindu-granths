<s-lg><s-l> अर्जुन उवाच ।</s-l><s-l>ब्रह्म यत्परमं वेद्यं तन्मे व्याख्यातुमर्हसि ।</s-l><s-l>भवतो हि प्रसादेन सूक्ष्मे मे रमते मतिः ॥ १ ॥</s-l></s-lg><s-lg><s-l> वासुदेव उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>संवादं मोक्षसंयुक्तं शिष्यस्य गुरुणा सह ॥ २ ॥</s-l></s-lg><s-lg><s-l>कश्चिद्ब्राह्मणमासीनमाचार्यं संशितव्रतम् ।</s-l><s-l>शिष्यः पप्रच्छ मेधावी किं स्विच्छ्रेयः परंतप ॥ ३ ॥</s-l></s-lg><s-lg><s-l>भगवन्तं प्रपन्नोऽहं निःश्रेयसपरायणः ।</s-l><s-l>याचे त्वां शिरसा विप्र यद्ब्रूयां तद्विचक्ष्व मे ॥ ४ ॥</s-l></s-lg><s-lg><s-l>तमेवंवादिनं पार्थ शिष्यं गुरुरुवाच ह ।</s-l><s-l>कथयस्व प्रवक्ष्यामि यत्र ते संशयो द्विज ॥ ५ ॥</s-l></s-lg><s-lg><s-l>इत्युक्तः स कुरुश्रेष्ठ गुरुणा गुरुवत्सलः ।</s-l><s-l>प्राञ्जलिः परिपप्रच्छ यत्तच्छृणु महामते ॥ ६ ॥</s-l></s-lg><s-lg><s-l> शिष्य उवाच ।</s-l><s-l>कुतश्चाहं कुतश्च त्वं तत्सत्यं ब्रूहि यत्परम् ।</s-l><s-l>कुतो जातानि भूतानि स्थावराणि चराणि च ॥ ७ ॥</s-l></s-lg><s-lg><s-l>केन जीवन्ति भूतानि तेषामायुः किमात्मकम् ।</s-l><s-l>किं सत्यं किं तपो विप्र के गुणाः सद्भिरीरिताः ।</s-l><s-l>के पन्थानः शिवाः सन्ति किं सुखं किं च दुष्कृतम् ॥ ८ ॥</s-l></s-lg><s-lg><s-l>एतान्मे भगवन्प्रश्नान्याथातथ्येन सत्तम ।</s-l><s-l>वक्तुमर्हसि विप्रर्षे यथावदिह तत्त्वतः ॥ ९ ॥</s-l></s-lg><s-lg><s-l> वासुदेव उवाच ।</s-l><s-l>तस्मै संप्रतिपन्नाय यथावत्परिपृच्छते ।</s-l><s-l>शिष्याय गुणयुक्ताय शान्ताय गुरुवर्तिने ।</s-l><s-l>छायाभूताय दान्ताय यतये ब्रह्मचारिणे ॥ १० ॥</s-l></s-lg><s-lg><s-l>तान्प्रश्नानब्रवीत्पार्थ मेधावी स धृतव्रतः ।</s-l><s-l>गुरुः कुरुकुलश्रेष्ठ सम्यक्सर्वानरिंदम ॥ ११ ॥</s-l></s-lg><s-lg><s-l>ब्रह्मप्रोक्तमिदं धर्ममृषिप्रवरसेवितम् ।</s-l><s-l>वेदविद्यासमावाप्यं तत्त्वभूतार्थभावनम् ॥ १२ ॥</s-l></s-lg><s-lg><s-l>भूतभव्यभविष्यादिधर्मकामार्थनिश्चयम् ।</s-l><s-l>सिद्धसंघपरिज्ञातं पुराकल्पं सनातनम् ॥ १३ ॥</s-l></s-lg><s-lg><s-l>प्रवक्ष्येऽहं महाप्राज्ञ पदमुत्तममद्य ते ।</s-l><s-l>बुद्ध्वा यदिह संसिद्धा भवन्तीह मनीषिणः ॥ १४ ॥</s-l></s-lg><s-lg><s-l>उपगम्यर्षयः पूर्वं जिज्ञासन्तः परस्परम् ।</s-l><s-l>बृहस्पतिभरद्वाजौ गौतमो भार्गवस्तथा ॥ १५ ॥</s-l></s-lg><s-lg><s-l>वसिष्ठः काश्यपश्चैव विश्वामित्रोऽत्रिरेव च ।</s-l><s-l>मार्गान्सर्वान्परिक्रम्य परिश्रान्ताः स्वकर्मभिः ॥ १६ ॥</s-l></s-lg><s-lg><s-l>ऋषिमाङ्गिरसं वृद्धं पुरस्कृत्य तु ते द्विजाः ।</s-l><s-l>ददृशुर्ब्रह्मभवने ब्रह्माणं वीतकल्मषम् ॥ १७ ॥</s-l></s-lg><s-lg><s-l>तं प्रणम्य महात्मानं सुखासीनं महर्षयः ।</s-l><s-l>पप्रच्छुर्विनयोपेता निःश्रेयसमिदं परम् ॥ १८ ॥</s-l></s-lg><s-lg><s-l>कथं कर्म क्रियात्साधु कथं मुच्येत किल्बिषात् ।</s-l><s-l>के नो मार्गाः शिवाश्च स्युः किं सत्यं किं च दुष्कृतम् ॥ १९ ॥</s-l></s-lg><s-lg><s-l>केनोभौ कर्मपन्थानौ महत्त्वं केन विन्दति ।</s-l><s-l>प्रलयं चापवर्गं च भूतानां प्रभवाप्ययौ ॥ २० ॥</s-l></s-lg><s-lg><s-l>इत्युक्तः स मुनिश्रेष्ठैर्यदाह प्रपितामहः ।</s-l><s-l>तत्तेऽहं संप्रवक्ष्यामि शृणु शिष्य यथागमम् ॥ २१ ॥</s-l></s-lg><s-lg><s-l> ब्रह्मोवाच ।</s-l><s-l>सत्याद्भूतानि जातानि स्थावराणि चराणि च ।</s-l><s-l>तपसा तानि जीवन्ति इति तद्वित्त सुव्रताः ॥ २२ ॥</s-l></s-lg><s-lg><s-l>स्वां योनिं पुनरागम्य वर्तन्ते स्वेन कर्मणा ।</s-l><s-l>सत्यं हि गुणसंयुक्तं नियतं पञ्चलक्षणम् ॥ २३ ॥</s-l></s-lg><s-lg><s-l>ब्रह्म सत्यं तपः सत्यं सत्यं चैव प्रजापतिः ।</s-l><s-l>सत्याद्भूतानि जातानि भूतं सत्यमयं महत् ॥ २४ ॥</s-l></s-lg><s-lg><s-l>तस्मात्सत्याश्रया विप्रा नित्यं योगपरायणाः ।</s-l><s-l>अतीतक्रोधसंतापा नियता धर्मसेतवः ॥ २५ ॥</s-l></s-lg><s-lg><s-l>अन्योन्यनियतान्वैद्यान्धर्मसेतुप्रवर्तकान् ।</s-l><s-l>तानहं संप्रवक्ष्यामि शाश्वतान्लोकभावनान् ॥ २६ ॥</s-l></s-lg><s-lg><s-l>चातुर्विद्यं तथा वर्णांश्चतुरश्चाश्रमान्पृथक् ।</s-l><s-l>धर्ममेकं चतुष्पादं नित्यमाहुर्मनीषिणः ॥ २७ ॥</s-l></s-lg><s-lg><s-l>पन्थानं वः प्रवक्ष्यामि शिवं क्षेमकरं द्विजाः ।</s-l><s-l>नियतं ब्रह्मभावाय यातं पूर्वं मनीषिभिः ॥ २८ ॥</s-l></s-lg><s-lg><s-l>गदतस्तं ममाद्येह पन्थानं दुर्विदं परम् ।</s-l><s-l>निबोधत महाभागा निखिलेन परं पदम् ॥ २९ ॥</s-l></s-lg><s-lg><s-l>ब्रह्मचारिकमेवाहुराश्रमं प्रथमं पदम् ।</s-l><s-l>गार्हस्थ्यं तु द्वितीयं स्याद्वानप्रस्थमतः परम् ।</s-l><s-l>ततः परं तु विज्ञेयमध्यात्मं परमं पदम् ॥ ३० ॥</s-l></s-lg><s-lg><s-l>ज्योतिराकाशमादित्यो वायुरिन्द्रः प्रजापतिः ।</s-l><s-l>नोपैति यावदध्यात्मं तावदेतान्न पश्यति ।</s-l><s-l>तस्योपायं प्रवक्ष्यामि पुरस्तात्तं निबोधत ॥ ३१ ॥</s-l></s-lg><s-lg><s-l>फलमूलानिलभुजां मुनीनां वसतां वने ।</s-l><s-l>वानप्रस्थं द्विजातीनां त्रयाणामुपदिश्यते ॥ ३२ ॥</s-l></s-lg><s-lg><s-l>सर्वेषामेव वर्णानां गार्हस्थ्यं तद्विधीयते ।</s-l><s-l>श्रद्धालक्षणमित्येवं धर्मं धीराः प्रचक्षते ॥ ३३ ॥</s-l></s-lg><s-lg><s-l>इत्येते देवयाना वः पन्थानः परिकीर्तिताः ।</s-l><s-l>सद्भिरध्यासिता धीरैः कर्मभिर्धर्मसेतवः ॥ ३४ ॥</s-l></s-lg><s-lg><s-l>एतेषां पृथगध्यास्ते यो धर्मं संशितव्रतः ।</s-l><s-l>कालात्पश्यति भूतानां सदैव प्रभवाप्ययौ ॥ ३५ ॥</s-l></s-lg><s-lg><s-l>अतस्तत्त्वानि वक्ष्यामि याथातथ्येन हेतुना ।</s-l><s-l>विषयस्थानि सर्वाणि वर्तमानानि भागशः ॥ ३६ ॥</s-l></s-lg><s-lg><s-l>महानात्मा तथाव्यक्तमहंकारस्तथैव च ।</s-l><s-l>इन्द्रियाणि दशैकं च महाभूतानि पञ्च च ॥ ३७ ॥</s-l></s-lg><s-lg><s-l>विशेषाः पञ्चभूतानामित्येषा वैदिकी श्रुतिः ।</s-l><s-l>चतुर्विंशतिरेषा वस्तत्त्वानां संप्रकीर्तिता ॥ ३८ ॥</s-l></s-lg><s-lg><s-l>तत्त्वानामथ यो वेद सर्वेषां प्रभवाप्ययौ ।</s-l><s-l>स धीरः सर्वभूतेषु न मोहमधिगच्छति ॥ ३९ ॥</s-l></s-lg><s-lg><s-l>तत्त्वानि यो वेदयते यथातथं गुणांश्च सर्वानखिलाश्च देवताः ।</s-l><s-l>विधूतपाप्मा प्रविमुच्य बन्धनं स सर्वलोकानमलान्समश्नुते ॥ ४० ॥</s-l></s-lg>