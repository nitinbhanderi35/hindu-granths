<s-lg><s-l> वैशंपायन उवाच ।</s-l><s-l>दीक्षाकाले तु संप्राप्ते ततस्ते सुमहर्त्विजः ।</s-l><s-l>विधिवद्दीक्षयामासुरश्वमेधाय पार्थिवम् ॥ १ ॥</s-l></s-lg><s-lg><s-l>कृत्वा स पशुबन्धांश्च दीक्षितः पाण्डुनन्दनः ।</s-l><s-l>धर्मराजो महातेजाः सहर्त्विग्भिर्व्यरोचत ॥ २ ॥</s-l></s-lg><s-lg><s-l>हयश्च हयमेधार्थं स्वयं स ब्रह्मवादिना ।</s-l><s-l>उत्सृष्टः शास्त्रविधिना व्यासेनामिततेजसा ॥ ३ ॥</s-l></s-lg><s-lg><s-l>स राजा धर्मजो राजन्दीक्षितो विबभौ तदा ।</s-l><s-l>हेममाली रुक्मकण्ठः प्रदीप्त इव पावकः ॥ ४ ॥</s-l></s-lg><s-lg><s-l>कृष्णाजिनी दण्डपाणिः क्षौमवासाः स धर्मजः ।</s-l><s-l>विबभौ द्युतिमान्भूयः प्रजापतिरिवाध्वरे ॥ ५ ॥</s-l></s-lg><s-lg><s-l>तथैवास्यर्त्विजः सर्वे तुल्यवेषा विशां पते ।</s-l><s-l>बभूवुरर्जुनश्चैव प्रदीप्त इव पावकः ॥ ६ ॥</s-l></s-lg><s-lg><s-l>श्वेताश्वः कृष्णसारं तं ससाराश्वं धनंजयः ।</s-l><s-l>विधिवत्पृथिवीपाल धर्मराजस्य शासनात् ॥ ७ ॥</s-l></s-lg><s-lg><s-l>विक्षिपन्गाण्डिवं राजन्बद्धगोधाङ्गुलित्रवान् ।</s-l><s-l>तमश्वं पृथिवीपाल मुदा युक्तः ससार ह ॥ ८ ॥</s-l></s-lg><s-lg><s-l>आकुमारं तदा राजन्नागमत्तत्पुरं विभो ।</s-l><s-l>द्रष्टुकामं कुरुश्रेष्ठं प्रयास्यन्तं धनंजयम् ॥ ९ ॥</s-l></s-lg><s-lg><s-l>तेषामन्योन्यसंमर्दादूष्मेव समजायत ।</s-l><s-l>दिदृक्षूणां हयं तं च तं चैव हयसारिणम् ॥ १० ॥</s-l></s-lg><s-lg><s-l>ततः शब्दो महाराज दशाशाः प्रतिपूरयन् ।</s-l><s-l>बभूव प्रेक्षतां नॄणां कुन्तीपुत्रं धनंजयम् ॥ ११ ॥</s-l></s-lg><s-lg><s-l>एष गच्छति कौन्तेयस्तुरगश्चैव दीप्तिमान् ।</s-l><s-l>यमन्वेति महाबाहुः संस्पृशन्धनुरुत्तमम् ॥ १२ ॥</s-l></s-lg><s-lg><s-l>एवं शुश्राव वदतां गिरो जिष्णुरुदारधीः ।</s-l><s-l>स्वस्ति तेऽस्तु व्रजारिष्टं पुनश्चैहीति भारत ॥ १३ ॥</s-l></s-lg><s-lg><s-l>अथापरे मनुष्येन्द्र पुरुषा वाक्यमब्रुवन् ।</s-l><s-l>नैनं पश्याम संमर्दे धनुरेतत्प्रदृश्यते ॥ १४ ॥</s-l></s-lg><s-lg><s-l>एतद्धि भीमनिर्ह्रादं विश्रुतं गाण्डिवं धनुः ।</s-l><s-l>स्वस्ति गच्छत्वरिष्टं वै पन्थानमकुतोभयम् ।</s-l><s-l>निवृत्तमेनं द्रक्ष्यामः पुनरेवं च तेऽब्रुवन् ॥ १५ ॥</s-l></s-lg><s-lg><s-l>एवमाद्या मनुष्याणां स्त्रीणां च भरतर्षभ ।</s-l><s-l>शुश्राव मधुरा वाचः पुनः पुनरुदीरिताः ॥ १६ ॥</s-l></s-lg><s-lg><s-l>याज्ञवल्क्यस्य शिष्यश्च कुशलो यज्ञकर्मणि ।</s-l><s-l>प्रायात्पार्थेन सहितः शान्त्यर्थं वेदपारगः ॥ १७ ॥</s-l></s-lg><s-lg><s-l>ब्राह्मणाश्च महीपाल बहवो वेदपारगाः ।</s-l><s-l>अनुजग्मुर्महात्मानं क्षत्रियाश्च विशोऽपि च ॥ १८ ॥</s-l></s-lg><s-lg><s-l>पाण्डवैः पृथिवीमश्वो निर्जितामस्त्रतेजसा ।</s-l><s-l>चचार स महाराज यथादेशं स सत्तम ॥ १९ ॥</s-l></s-lg><s-lg><s-l>तत्र युद्धानि वृत्तानि यान्यासन्पाण्डवस्य ह ।</s-l><s-l>तानि वक्ष्यामि ते वीर विचित्राणि महान्ति च ॥ २० ॥</s-l></s-lg><s-lg><s-l>स हयः पृथिवीं राजन्प्रदक्षिणमरिंदम ।</s-l><s-l>ससारोत्तरतः पूर्वं तन्निबोध महीपते ॥ २१ ॥</s-l></s-lg><s-lg><s-l>अवमृद्नन्स राष्ट्राणि पार्थिवानां हयोत्तमः ।</s-l><s-l>शनैस्तदा परिययौ श्वेताश्वश्च महारथः ॥ २२ ॥</s-l></s-lg><s-lg><s-l>तत्र संकलना नास्ति राज्ञामयुतशस्तदा ।</s-l><s-l>येऽयुध्यन्त महाराज क्षत्रिया हतबान्धवाः ॥ २३ ॥</s-l></s-lg><s-lg><s-l>किराता विकृता राजन्बहवोऽसिधनुर्धराः ।</s-l><s-l>म्लेच्छाश्चान्ये बहुविधाः पूर्वं विनिकृता रणे ॥ २४ ॥</s-l></s-lg><s-lg><s-l>आर्याश्च पृथिवीपालाः प्रहृष्टनरवाहनाः ।</s-l><s-l>समीयुः पाण्डुपुत्रेण बहवो युद्धदुर्मदाः ॥ २५ ॥</s-l></s-lg><s-lg><s-l>एवं युद्धानि वृत्तानि तत्र तत्र महीपते ।</s-l><s-l>अर्जुनस्य महीपालैर्नानादेशनिवासिभिः ॥ २६ ॥</s-l></s-lg><s-lg><s-l>यानि तूभयतो राजन्प्रतप्तानि महान्ति च ।</s-l><s-l>तानि युद्धानि वक्ष्यामि कौन्तेयस्य तवानघ ॥ २७ ॥</s-l></s-lg>