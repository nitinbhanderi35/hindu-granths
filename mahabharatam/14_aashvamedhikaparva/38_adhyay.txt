<s-lg><s-l> ब्रह्मोवाच ।</s-l><s-l>अतः परं प्रवक्ष्यामि तृतीयं गुणमुत्तमम् ।</s-l><s-l>सर्वभूतहितं लोके सतां धर्ममनिन्दितम् ॥ १ ॥</s-l></s-lg><s-lg><s-l>आनन्दः प्रीतिरुद्रेकः प्राकाश्यं सुखमेव च ।</s-l><s-l>अकार्पण्यमसंरम्भः संतोषः श्रद्दधानता ॥ २ ॥</s-l></s-lg><s-lg><s-l>क्षमा धृतिरहिंसा च समता सत्यमार्जवम् ।</s-l><s-l>अक्रोधश्चानसूया च शौचं दाक्ष्यं पराक्रमः ॥ ३ ॥</s-l></s-lg><s-lg><s-l>मुधा ज्ञानं मुधा वृत्तं मुधा सेवा मुधा श्रमः ।</s-l><s-l>एवं यो युक्तधर्मः स्यात्सोऽमुत्रानन्त्यमश्नुते ॥ ४ ॥</s-l></s-lg><s-lg><s-l>निर्ममो निरहंकारो निराशीः सर्वतः समः ।</s-l><s-l>अकामहत इत्येष सतां धर्मः सनातनः ॥ ५ ॥</s-l></s-lg><s-lg><s-l>विश्रम्भो ह्रीस्तितिक्षा च त्यागः शौचमतन्द्रिता ।</s-l><s-l>आनृशंस्यमसंमोहो दया भूतेष्वपैशुनम् ॥ ६ ॥</s-l></s-lg><s-lg><s-l>हर्षस्तुष्टिर्विस्मयश्च विनयः साधुवृत्तता ।</s-l><s-l>शान्तिकर्म विशुद्धिश्च शुभा बुद्धिर्विमोचनम् ॥ ७ ॥</s-l></s-lg><s-lg><s-l>उपेक्षा ब्रह्मचर्यं च परित्यागश्च सर्वशः ।</s-l><s-l>निर्ममत्वमनाशीस्त्वमपरिक्रीतधर्मता ॥ ८ ॥</s-l></s-lg><s-lg><s-l>मुधा दानं मुधा यज्ञो मुधाधीतं मुधा व्रतम् ।</s-l><s-l>मुधा प्रतिग्रहश्चैव मुधा धर्मो मुधा तपः ॥ ९ ॥</s-l></s-lg><s-lg><s-l>एवंवृत्तास्तु ये केचिल्लोकेऽस्मिन्सत्त्वसंश्रयाः ।</s-l><s-l>ब्राह्मणा ब्रह्मयोनिस्थास्ते धीराः साधुदर्शिनः ॥ १० ॥</s-l></s-lg><s-lg><s-l>हित्वा सर्वाणि पापानि निःशोका ह्यजरामराः ।</s-l><s-l>दिवं प्राप्य तु ते धीराः कुर्वते वै ततस्ततः ॥ ११ ॥</s-l></s-lg><s-lg><s-l>ईशित्वं च वशित्वं च लघुत्वं मनसश्च ते ।</s-l><s-l>विकुर्वते महात्मानो देवास्त्रिदिवगा इव ॥ १२ ॥</s-l></s-lg><s-lg><s-l>ऊर्ध्वस्रोतस इत्येते देवा वैकारिकाः स्मृताः ।</s-l><s-l>विकुर्वते प्रकृत्या वै दिवं प्राप्तास्ततस्ततः ।</s-l><s-l>यद्यदिच्छन्ति तत्सर्वं भजन्ते विभजन्ति च ॥ १३ ॥</s-l></s-lg><s-lg><s-l>इत्येतत्सात्त्विकं वृत्तं कथितं वो द्विजर्षभाः ।</s-l><s-l>एतद्विज्ञाय विधिवल्लभते यद्यदिच्छति ॥ १४ ॥</s-l></s-lg><s-lg><s-l>प्रकीर्तिताः सत्त्वगुणा विशेषतो यथावदुक्तं गुणवृत्तमेव च ।</s-l><s-l>नरस्तु यो वेद गुणानिमान्सदा गुणान्स भुङ्क्ते न गुणैः स भुज्यते ॥ १५ ॥</s-l></s-lg>