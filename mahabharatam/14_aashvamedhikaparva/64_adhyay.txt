<s-lg><s-l> ब्राह्मणा ऊचुः ।</s-l><s-l>क्रियतामुपहारोऽद्य त्र्यम्बकस्य महात्मनः ।</s-l><s-l>कृत्वोपहारं नृपते ततः स्वार्थे यतामहे ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वा तु वचनं तेषां ब्राह्मणानां युधिष्ठिरः ।</s-l><s-l>गिरीशस्य यथान्यायमुपहारमुपाहरत् ॥ २ ॥</s-l></s-lg><s-lg><s-l>आज्येन तर्पयित्वाग्निं विधिवत्संस्कृतेन ह ।</s-l><s-l>मन्त्रसिद्धं चरुं कृत्वा पुरोधाः प्रययौ तदा ॥ ३ ॥</s-l></s-lg><s-lg><s-l>स गृहीत्वा सुमनसो मन्त्रपूता जनाधिप ।</s-l><s-l>मोदकैः पायसेनाथ मांसैश्चोपाहरद्बलिम् ॥ ४ ॥</s-l></s-lg><s-lg><s-l>सुमनोभिश्च चित्राभिर्लाजैरुच्चावचैरपि ।</s-l><s-l>सर्वं स्विष्टकृतं कृत्वा विधिवद्वेदपारगः ।</s-l><s-l>किंकराणां ततः पश्चाच्चकार बलिमुत्तमम् ॥ ५ ॥</s-l></s-lg><s-lg><s-l>यक्षेन्द्राय कुबेराय मणिभद्राय चैव ह ।</s-l><s-l>तथान्येषां च यक्षाणां भूताधिपतयश्च ये ॥ ६ ॥</s-l></s-lg><s-lg><s-l>कृसरेण समांसेन निवापैस्तिलसंयुतैः ।</s-l><s-l>शुशुभे स्थानमत्यर्थं देवदेवस्य पार्थिव ॥ ७ ॥</s-l></s-lg><s-lg><s-l>कृत्वा तु पूजां रुद्रस्य गणानां चैव सर्वशः ।</s-l><s-l>ययौ व्यासं पुरस्कृत्य नृपो रत्ननिधिं प्रति ॥ ८ ॥</s-l></s-lg><s-lg><s-l>पूजयित्वा धनाध्यक्षं प्रणिपत्याभिवाद्य च ।</s-l><s-l>सुमनोभिर्विचित्राभिरपूपैः कृसरेण च ॥ ९ ॥</s-l></s-lg><s-lg><s-l>शङ्खादींश्च निधीन्सर्वान्निधिपालांश्च सर्वशः ।</s-l><s-l>अर्चयित्वा द्विजाग्र्यान्स स्वस्ति वाच्य च वीर्यवान् ॥ १० ॥</s-l></s-lg><s-lg><s-l>तेषां पुण्याहघोषेण तेजसा समवस्थितः ।</s-l><s-l>प्रीतिमान्स कुरुश्रेष्ठः खानयामास तं निधिम् ॥ ११ ॥</s-l></s-lg><s-lg><s-l>ततः पात्र्यः सकरकाः साश्मन्तकमनोरमाः ।</s-l><s-l>भृङ्गाराणि कटाहानि कलशान्वर्धमानकान् ॥ १२ ॥</s-l></s-lg><s-lg><s-l>बहूनि च विचित्राणि भाजनानि सहस्रशः ।</s-l><s-l>उद्धारयामास तदा धर्मराजो युधिष्ठिरः ॥ १३ ॥</s-l></s-lg><s-lg><s-l>तेषां लक्षणमप्यासीन्महान्करपुटस्तथा ।</s-l><s-l>त्रिलक्षं भाजनं राजंस्तुलार्धमभवन्नृप ॥ १४ ॥</s-l></s-lg><s-lg><s-l>वाहनं पाण्डुपुत्रस्य तत्रासीत्तु विशां पते ।</s-l><s-l>षष्टिरुष्ट्रसहस्राणि शतानि द्विगुणा हयाः ॥ १५ ॥</s-l></s-lg><s-lg><s-l>वारणाश्च महाराज सहस्रशतसंमिताः ।</s-l><s-l>शकटानि रथाश्चैव तावदेव करेणवः ।</s-l><s-l>खराणां पुरुषाणां च परिसंख्या न विद्यते ॥ १६ ॥</s-l></s-lg><s-lg><s-l>एतद्वित्तं तदभवद्यदुद्दध्रे युधिष्ठिरः ।</s-l><s-l>षोडशाष्टौ चतुर्विंशत्सहस्रं भारलक्षणम् ॥ १७ ॥</s-l></s-lg><s-lg><s-l>एतेष्वाधाय तद्द्रव्यं पुनरभ्यर्च्य पाण्डवः ।</s-l><s-l>महादेवं प्रति ययौ पुरं नागाह्वयं प्रति ॥ १८ ॥</s-l></s-lg><s-lg><s-l>द्वैपायनाभ्यनुज्ञातः पुरस्कृत्य पुरोहितम् ।</s-l><s-l>गोयुते गोयुते चैव न्यवसत्पुरुषर्षभः ॥ १९ ॥</s-l></s-lg><s-lg><s-l>सा पुराभिमुखी राजञ्जगाम महती चमूः ।</s-l><s-l>कृच्छ्राद्द्रविणभारार्ता हर्षयन्ती कुरूद्वहान् ॥ २० ॥</s-l></s-lg>