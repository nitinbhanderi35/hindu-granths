<s-lg><s-l> वैशंपायन उवाच ।</s-l><s-l>मागधेनार्चितो राजन्पाण्डवः श्वेतवाहनः ।</s-l><s-l>दक्षिणां दिशमास्थाय चारयामास तं हयम् ॥ १ ॥</s-l></s-lg><s-lg><s-l>ततः स पुनरावृत्य हयः कामचरो बली ।</s-l><s-l>आससाद पुरीं रम्यां चेदीनां शुक्तिसाह्वयाम् ॥ २ ॥</s-l></s-lg><s-lg><s-l>शरभेणार्चितस्तत्र शिशुपालात्मजेन सः ।</s-l><s-l>युद्धपूर्वेण मानेन पूजया च महाबलः ॥ ३ ॥</s-l></s-lg><s-lg><s-l>तत्रार्चितो ययौ राजंस्तदा स तुरगोत्तमः ।</s-l><s-l>काशीनन्ध्रान्कोसलांश्च किरातानथ तङ्गणान् ॥ ४ ॥</s-l></s-lg><s-lg><s-l>तत्र पूजां यथान्यायं प्रतिगृह्य स पाण्डवः ।</s-l><s-l>पुनरावृत्य कौन्तेयो दशार्णानगमत्तदा ॥ ५ ॥</s-l></s-lg><s-lg><s-l>तत्र चित्राङ्गदो नाम बलवान्वसुधाधिपः ।</s-l><s-l>तेन युद्धमभूत्तस्य विजयस्यातिभैरवम् ॥ ६ ॥</s-l></s-lg><s-lg><s-l>तं चापि वशमानीय किरीटी पुरुषर्षभः ।</s-l><s-l>निषादराज्ञो विषयमेकलव्यस्य जग्मिवान् ॥ ७ ॥</s-l></s-lg><s-lg><s-l>एकलव्यसुतश्चैनं युद्धेन जगृहे तदा ।</s-l><s-l>ततश्चक्रे निषादैः स संग्रामं रोमहर्षणम् ॥ ८ ॥</s-l></s-lg><s-lg><s-l>ततस्तमपि कौन्तेयः समरेष्वपराजितः ।</s-l><s-l>जिगाय समरे वीरो यज्ञविघ्नार्थमुद्यतम् ॥ ९ ॥</s-l></s-lg><s-lg><s-l>स तं जित्वा महाराज नैषादिं पाकशासनिः ।</s-l><s-l>अर्चितः प्रययौ भूयो दक्षिणं सलिलार्णवम् ॥ १० ॥</s-l></s-lg><s-lg><s-l>तत्रापि द्रविडैरन्ध्रै रौद्रैर्माहिषकैरपि ।</s-l><s-l>तथा कोल्लगिरेयैश्च युद्धमासीत्किरीटिनः ॥ ११ ॥</s-l></s-lg><s-lg><s-l>तुरगस्य वशेनाथ सुराष्ट्रानभितो ययौ ।</s-l><s-l>गोकर्णमपि चासाद्य प्रभासमपि जग्मिवान् ॥ १२ ॥</s-l></s-lg><s-lg><s-l>ततो द्वारवतीं रम्यां वृष्णिवीराभिरक्षिताम् ।</s-l><s-l>आससाद हयः श्रीमान्कुरुराजस्य यज्ञियः ॥ १३ ॥</s-l></s-lg><s-lg><s-l>तमुन्मथ्य हयश्रेष्ठं यादवानां कुमारकाः ।</s-l><s-l>प्रययुस्तांस्तदा राजन्नुग्रसेनो न्यवारयत् ॥ १४ ॥</s-l></s-lg><s-lg><s-l>ततः पुर्या विनिष्क्रम्य वृष्ण्यन्धकपतिस्तदा ।</s-l><s-l>सहितो वसुदेवेन मातुलेन किरीटिनः ॥ १५ ॥</s-l></s-lg><s-lg><s-l>तौ समेत्य कुरुश्रेष्ठं विधिवत्प्रीतिपूर्वकम् ।</s-l><s-l>परया भरतश्रेष्ठं पूजया समवस्थितौ ।</s-l><s-l>ततस्ताभ्यामनुज्ञातो ययौ येन हयो गतः ॥ १६ ॥</s-l></s-lg><s-lg><s-l>ततः स पश्चिमं देशं समुद्रस्य तदा हयः ।</s-l><s-l>क्रमेण व्यचरत्स्फीतं ततः पञ्चनदं ययौ ॥ १७ ॥</s-l></s-lg><s-lg><s-l>तस्मादपि स कौरव्य गान्धारविषयं हयः ।</s-l><s-l>विचचार यथाकामं कौन्तेयानुगतस्तदा ॥ १८ ॥</s-l></s-lg><s-lg><s-l>तत्र गान्धारराजेन युद्धमासीन्महात्मनः ।</s-l><s-l>घोरं शकुनिपुत्रेण पूर्ववैरानुसारिणा ॥ १९ ॥</s-l></s-lg>