<s-lg><s-l> वासुदेव उवाच ।</s-l><s-l>न बाह्यं द्रव्यमुत्सृज्य सिद्धिर्भवति भारत ।</s-l><s-l>शारीरं द्रव्यमुत्सृज्य सिद्धिर्भवति वा न वा ॥ १ ॥</s-l></s-lg><s-lg><s-l>बाह्यद्रव्यविमुक्तस्य शारीरेषु च गृध्यतः ।</s-l><s-l>यो धर्मो यत्सुखं चैव द्विषतामस्तु तत्तथा ॥ २ ॥</s-l></s-lg><s-lg><s-l>द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।</s-l><s-l>ममेति द्व्यक्षरो मृत्युर्न ममेति च शाश्वतम् ॥ ३ ॥</s-l></s-lg><s-lg><s-l>ब्रह्म मृत्युश्च तौ राजन्नात्मन्येव व्यवस्थितौ ।</s-l><s-l>अदृश्यमानौ भूतानि योधयेतामसंशयम् ॥ ४ ॥</s-l></s-lg><s-lg><s-l>अविनाशोऽस्य सत्त्वस्य नियतो यदि भारत ।</s-l><s-l>भित्त्वा शरीरं भूतानामहिंसां प्रतिपद्यते ॥ ५ ॥</s-l></s-lg><s-lg><s-l>लब्ध्वापि पृथिवीं सर्वां सहस्थावरजङ्गमाम् ।</s-l><s-l>ममत्वं यस्य नैव स्यात्किं तया स करिष्यति ॥ ६ ॥</s-l></s-lg><s-lg><s-l>अथ वा वसतः पार्थ वने वन्येन जीवतः ।</s-l><s-l>ममता यस्य द्रव्येषु मृत्योरास्ये स वर्तते ॥ ७ ॥</s-l></s-lg><s-lg><s-l>बाह्यान्तराणां शत्रूणां स्वभावं पश्य भारत ।</s-l><s-l>यन्न पश्यति तद्भूतं मुच्यते स महाभयात् ॥ ८ ॥</s-l></s-lg><s-lg><s-l>कामात्मानं न प्रशंसन्ति लोके न चाकामात्काचिदस्ति प्रवृत्तिः ।</s-l><s-l>दानं हि वेदाध्ययनं तपश्च कामेन कर्माणि च वैदिकानि ॥ ९ ॥</s-l></s-lg><s-lg><s-l>व्रतं यज्ञान्नियमान्ध्यानयोगान्कामेन यो नारभते विदित्वा ।</s-l><s-l>यद्यद्ध्ययं कामयते स धर्मो न यो धर्मो नियमस्तस्य मूलम् ॥ १० ॥</s-l></s-lg><s-lg><s-l>अत्र गाथाः कामगीताः कीर्तयन्ति पुराविदः ।</s-l><s-l>शृणु संकीर्त्यमानास्ता निखिलेन युधिष्ठिर ॥ ११ ॥</s-l></s-lg><s-lg><s-l>नाहं शक्योऽनुपायेन हन्तुं भूतेन केनचित् ।</s-l><s-l>यो मां प्रयतते हन्तुं ज्ञात्वा प्रहरणे बलम् ।</s-l><s-l>तस्य तस्मिन्प्रहरणे पुनः प्रादुर्भवाम्यहम् ॥ १२ ॥</s-l></s-lg><s-lg><s-l>यो मां प्रयतते हन्तुं यज्ञैर्विविधदक्षिणैः ।</s-l><s-l>जङ्गमेष्विव कर्मात्मा पुनः प्रादुर्भवाम्यहम् ॥ १३ ॥</s-l></s-lg><s-lg><s-l>यो मां प्रयतते हन्तुं वेदैर्वेदान्तसाधनैः ।</s-l><s-l>स्थावरेष्विव शान्तात्मा तस्य प्रादुर्भवाम्यहम् ॥ १४ ॥</s-l></s-lg><s-lg><s-l>यो मां प्रयतते हन्तुं धृत्या सत्यपराक्रमः ।</s-l><s-l>भावो भवामि तस्याहं स च मां नावबुध्यते ॥ १५ ॥</s-l></s-lg><s-lg><s-l>यो मां प्रयतते हन्तुं तपसा संशितव्रतः ।</s-l><s-l>ततस्तपसि तस्याथ पुनः प्रादुर्भवाम्यहम् ॥ १६ ॥</s-l></s-lg><s-lg><s-l>यो मां प्रयतते हन्तुं मोक्षमास्थाय पण्डितः ।</s-l><s-l>तस्य मोक्षरतिस्थस्य नृत्यामि च हसामि च ।</s-l><s-l>अवध्यः सर्वभूतानामहमेकः सनातनः ॥ १७ ॥</s-l></s-lg><s-lg><s-l>तस्मात्त्वमपि तं कामं यज्ञैर्विविधदक्षिणैः ।</s-l><s-l>धर्मं कुरु महाराज तत्र ते स भविष्यति ॥ १८ ॥</s-l></s-lg><s-lg><s-l>यजस्व वाजिमेधेन विधिवद्दक्षिणावता ।</s-l><s-l>अन्यैश्च विविधैर्यज्ञैः समृद्धैराप्तदक्षिणैः ॥ १९ ॥</s-l></s-lg><s-lg><s-l>मा ते व्यथास्तु निहतान्बन्धून्वीक्ष्य पुनः पुनः ।</s-l><s-l>न शक्यास्ते पुनर्द्रष्टुं ये हतास्मिन्रणाजिरे ॥ २० ॥</s-l></s-lg><s-lg><s-l>स त्वमिष्ट्वा महायज्ञैः समृद्धैराप्तदक्षिणैः ।</s-l><s-l>लोके कीर्तिं परां प्राप्य गतिमग्र्यां गमिष्यसि ॥ २१ ॥</s-l></s-lg>