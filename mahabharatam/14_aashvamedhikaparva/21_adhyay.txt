<s-lg><s-l> ब्राह्मण उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>निबोध दशहोतॄणां विधानमिह यादृशम् ॥ १ ॥</s-l></s-lg><s-lg><s-l>सर्वमेवात्र विज्ञेयं चित्तं ज्ञानमवेक्षते ।</s-l><s-l>रेतः शरीरभृत्काये विज्ञाता तु शरीरभृत् ॥ २ ॥</s-l></s-lg><s-lg><s-l>शरीरभृद्गार्हपत्यस्तस्मादन्यः प्रणीयते ।</s-l><s-l>ततश्चाहवनीयस्तु तस्मिन्संक्षिप्यते हविः ॥ ३ ॥</s-l></s-lg><s-lg><s-l>ततो वाचस्पतिर्जज्ञे समानः पर्यवेक्षते ।</s-l><s-l>रूपं भवति वै व्यक्तं तदनुद्रवते मनः ॥ ४ ॥</s-l></s-lg><s-lg><s-l> ब्राह्मण्युवाच ।</s-l><s-l>कस्माद्वागभवत्पूर्वं कस्मात्पश्चान्मनोऽभवत् ।</s-l><s-l>मनसा चिन्तितं वाक्यं यदा समभिपद्यते ॥ ५ ॥</s-l></s-lg><s-lg><s-l>केन विज्ञानयोगेन मतिश्चित्तं समास्थिता ।</s-l><s-l>समुन्नीता नाध्यगच्छत्को वैनां प्रतिषेधति ॥ ६ ॥</s-l></s-lg><s-lg><s-l> ब्राह्मण उवाच ।</s-l><s-l>तामपानः पतिर्भूत्वा तस्मात्प्रेष्यत्यपानताम् ।</s-l><s-l>तां मतिं मनसः प्राहुर्मनस्तस्मादवेक्षते ॥ ७ ॥</s-l></s-lg><s-lg><s-l>प्रश्नं तु वाङ्मनसोर्मां यस्मात्त्वमनुपृच्छसि ।</s-l><s-l>तस्मात्ते वर्तयिष्यामि तयोरेव समाह्वयम् ॥ ८ ॥</s-l></s-lg><s-lg><s-l>उभे वाङ्मनसी गत्वा भूतात्मानमपृच्छताम् ।</s-l><s-l>आवयोः श्रेष्ठमाचक्ष्व छिन्धि नौ संशयं विभो ॥ ९ ॥</s-l></s-lg><s-lg><s-l>मन इत्येव भगवांस्तदा प्राह सरस्वतीम् ।</s-l><s-l>अहं वै कामधुक्तुभ्यमिति तं प्राह वागथ ॥ १० ॥</s-l></s-lg><s-lg><s-l>स्थावरं जङ्गमं चैव विद्ध्युभे मनसी मम ।</s-l><s-l>स्थावरं मत्सकाशे वै जङ्गमं विषये तव ॥ ११ ॥</s-l></s-lg><s-lg><s-l>यस्तु ते विषयं गच्छेन्मन्त्रो वर्णः स्वरोऽपि वा ।</s-l><s-l>तन्मनो जङ्गमं नाम तस्मादसि गरीयसी ॥ १२ ॥</s-l></s-lg><s-lg><s-l>यस्मादसि च मा वोचः स्वयमभ्येत्य शोभने ।</s-l><s-l>तस्मादुच्छ्वासमासाद्य न वक्ष्यसि सरस्वति ॥ १३ ॥</s-l></s-lg><s-lg><s-l>प्राणापानान्तरे देवी वाग्वै नित्यं स्म तिष्ठति ।</s-l><s-l>प्रेर्यमाणा महाभागे विना प्राणमपानती ।</s-l><s-l>प्रजापतिमुपाधावत्प्रसीद भगवन्निति ॥ १४ ॥</s-l></s-lg><s-lg><s-l>ततः प्राणः प्रादुरभूद्वाचमाप्याययन्पुनः ।</s-l><s-l>तस्मादुच्छ्वासमासाद्य न वाग्वदति कर्हिचित् ॥ १५ ॥</s-l></s-lg><s-lg><s-l>घोषिणी जातनिर्घोषा नित्यमेव प्रवर्तते ।</s-l><s-l>तयोरपि च घोषिण्योर्निर्घोषैव गरीयसी ॥ १६ ॥</s-l></s-lg><s-lg><s-l>गौरिव प्रस्रवत्येषा रसमुत्तमशालिनी ।</s-l><s-l>सततं स्यन्दते ह्येषा शाश्वतं ब्रह्मवादिनी ॥ १७ ॥</s-l></s-lg><s-lg><s-l>दिव्यादिव्यप्रभावेन भारती गौः शुचिस्मिते ।</s-l><s-l>एतयोरन्तरं पश्य सूक्ष्मयोः स्यन्दमानयोः ॥ १८ ॥</s-l></s-lg><s-lg><s-l>अनुत्पन्नेषु वाक्येषु चोद्यमाना सिसृक्षया ।</s-l><s-l>किं नु पूर्वं ततो देवी व्याजहार सरस्वती ॥ १९ ॥</s-l></s-lg><s-lg><s-l>प्राणेन या संभवते शरीरे प्राणादपानं प्रतिपद्यते च ।</s-l><s-l>उदानभूता च विसृज्य देहं व्यानेन सर्वं दिवमावृणोति ॥ २० ॥</s-l></s-lg><s-lg><s-l>ततः समाने प्रतितिष्ठतीह इत्येव पूर्वं प्रजजल्प चापि ।</s-l><s-l>तस्मान्मनः स्थावरत्वाद्विशिष्टं तथा देवी जङ्गमत्वाद्विशिष्टा ॥ २१ ॥</s-l></s-lg>