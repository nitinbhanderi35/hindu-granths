<s-lg><s-l> वैशंपायन उवाच ।</s-l><s-l>तान्समीपगताञ्श्रुत्वा पाण्डवाञ्शत्रुकर्शनः ।</s-l><s-l>वासुदेवः सहामात्यः प्रत्युद्यातो दिदृक्षया ॥ १ ॥</s-l></s-lg><s-lg><s-l>ते समेत्य यथान्यायं पाण्डवा वृष्णिभिः सह ।</s-l><s-l>विविशुः सहिता राजन्पुरं वारणसाह्वयम् ॥ २ ॥</s-l></s-lg><s-lg><s-l>महतस्तस्य सैन्यस्य खुरनेमिस्वनेन च ।</s-l><s-l>द्यावापृथिव्यौ खं चैव शब्देनासीत्समावृतम् ॥ ३ ॥</s-l></s-lg><s-lg><s-l>ते कोशमग्रतः कृत्वा विविशुः स्वपुरं तदा ।</s-l><s-l>पाण्डवाः प्रीतमनसः सामात्याः ससुहृद्गणाः ॥ ४ ॥</s-l></s-lg><s-lg><s-l>ते समेत्य यथान्यायं धृतराष्ट्रं जनाधिपम् ।</s-l><s-l>कीर्तयन्तः स्वनामानि तस्य पादौ ववन्दिरे ॥ ५ ॥</s-l></s-lg><s-lg><s-l>धृतराष्ट्रादनु च ते गान्धारीं सुबलात्मजाम् ।</s-l><s-l>कुन्तीं च राजशार्दूल तदा भरतसत्तमाः ॥ ६ ॥</s-l></s-lg><s-lg><s-l>विदुरं पूजयित्वा च वैश्यापुत्रं समेत्य च ।</s-l><s-l>पूज्यमानाः स्म ते वीरा व्यराजन्त विशां पते ॥ ७ ॥</s-l></s-lg><s-lg><s-l>ततस्तत्परमाश्चर्यं विचित्रं महदद्भुतम् ।</s-l><s-l>शुश्रुवुस्ते तदा वीराः पितुस्ते जन्म भारत ॥ ८ ॥</s-l></s-lg><s-lg><s-l>तदुपश्रुत्य ते कर्म वासुदेवस्य धीमतः ।</s-l><s-l>पूजार्हं पूजयामासुः कृष्णं देवकिनन्दनम् ॥ ९ ॥</s-l></s-lg><s-lg><s-l>ततः कतिपयाहस्य व्यासः सत्यवतीसुतः ।</s-l><s-l>आजगाम महातेजा नगरं नागसाह्वयम् ॥ १० ॥</s-l></s-lg><s-lg><s-l>तस्य सर्वे यथान्यायं पूजां चक्रुः कुरूद्वहाः ।</s-l><s-l>सह वृष्ण्यन्धकव्याघ्रैरुपासां चक्रिरे तदा ॥ ११ ॥</s-l></s-lg><s-lg><s-l>तत्र नानाविधाकाराः कथाः समनुकीर्त्य वै ।</s-l><s-l>युधिष्ठिरो धर्मसुतो व्यासं वचनमब्रवीत् ॥ १२ ॥</s-l></s-lg><s-lg><s-l>भवत्प्रसादाद्भगवन्यदिदं रत्नमाहृतम् ।</s-l><s-l>उपयोक्तुं तदिच्छामि वाजिमेधे महाक्रतौ ॥ १३ ॥</s-l></s-lg><s-lg><s-l>तदनुज्ञातुमिच्छामि भवता मुनिसत्तम ।</s-l><s-l>त्वदधीना वयं सर्वे कृष्णस्य च महात्मनः ॥ १४ ॥</s-l></s-lg><s-lg><s-l> व्यास उवाच ।</s-l><s-l>अनुजानामि राजंस्त्वां क्रियतां यदनन्तरम् ।</s-l><s-l>यजस्व वाजिमेधेन विधिवद्दक्षिणावता ॥ १५ ॥</s-l></s-lg><s-lg><s-l>अश्वमेधो हि राजेन्द्र पावनः सर्वपाप्मनाम् ।</s-l><s-l>तेनेष्ट्वा त्वं विपाप्मा वै भविता नात्र संशयः ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तः स तु धर्मात्मा कुरुराजो युधिष्ठिरः ।</s-l><s-l>अश्वमेधस्य कौरव्य चकाराहरणे मतिम् ॥ १७ ॥</s-l></s-lg><s-lg><s-l>समनुज्ञाप्य तु स तं कृष्णद्वैपायनं नृपः ।</s-l><s-l>वासुदेवमथामन्त्र्य वाग्मी वचनमब्रवीत् ॥ १८ ॥</s-l></s-lg><s-lg><s-l>देवकी सुप्रजा देवी त्वया पुरुषसत्तम ।</s-l><s-l>यद्ब्रूयां त्वां महाबाहो तत्कृथास्त्वमिहाच्युत ॥ १९ ॥</s-l></s-lg><s-lg><s-l>त्वत्प्रभावार्जितान्भोगानश्नीम यदुनन्दन ।</s-l><s-l>पराक्रमेण बुद्ध्या च त्वयेयं निर्जिता मही ॥ २० ॥</s-l></s-lg><s-lg><s-l>दीक्षयस्व त्वमात्मानं त्वं नः परमको गुरुः ।</s-l><s-l>त्वयीष्टवति धर्मज्ञ विपाप्मा स्यामहं विभो ।</s-l><s-l>त्वं हि यज्ञोऽक्षरः सर्वस्त्वं धर्मस्त्वं प्रजापतिः ॥ २१ ॥</s-l></s-lg><s-lg><s-l> वासुदेव उवाच ।</s-l><s-l>त्वमेवैतन्महाबाहो वक्तुमर्हस्यरिंदम ।</s-l><s-l>त्वं गतिः सर्वभूतानामिति मे निश्चिता मतिः ॥ २२ ॥</s-l></s-lg><s-lg><s-l>त्वं चाद्य कुरुवीराणां धर्मेणाभिविराजसे ।</s-l><s-l>गुणभूताः स्म ते राजंस्त्वं नो राजन्मतो गुरुः ॥ २३ ॥</s-l></s-lg><s-lg><s-l>यजस्व मदनुज्ञातः प्राप्त एव क्रतुर्मया ।</s-l><s-l>युनक्तु नो भवान्कार्ये यत्र वाञ्छसि भारत ।</s-l><s-l>सत्यं ते प्रतिजानामि सर्वं कर्तास्मि तेऽनघ ॥ २४ ॥</s-l></s-lg><s-lg><s-l>भीमसेनार्जुनौ चैव तथा माद्रवतीसुतौ ।</s-l><s-l>इष्टवन्तो भविष्यन्ति त्वयीष्टवति भारत ॥ २५ ॥</s-l></s-lg>