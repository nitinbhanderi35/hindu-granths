<s-lg><s-l> ब्राह्मण उवाच ।</s-l><s-l>शुभानामशुभानां च नेह नाशोऽस्ति कर्मणाम् ।</s-l><s-l>प्राप्य प्राप्य तु पच्यन्ते क्षेत्रं क्षेत्रं तथा तथा ॥ १ ॥</s-l></s-lg><s-lg><s-l>यथा प्रसूयमानस्तु फली दद्यात्फलं बहु ।</s-l><s-l>तथा स्याद्विपुलं पुण्यं शुद्धेन मनसा कृतम् ॥ २ ॥</s-l></s-lg><s-lg><s-l>पापं चापि तथैव स्यात्पापेन मनसा कृतम् ।</s-l><s-l>पुरोधाय मनो हीह कर्मण्यात्मा प्रवर्तते ॥ ३ ॥</s-l></s-lg><s-lg><s-l>यथा कर्मसमादिष्टं काममन्युसमावृतः ।</s-l><s-l>नरो गर्भं प्रविशति तच्चापि शृणु चोत्तरम् ॥ ४ ॥</s-l></s-lg><s-lg><s-l>शुक्रं शोणितसंसृष्टं स्त्रिया गर्भाशयं गतम् ।</s-l><s-l>क्षेत्रं कर्मजमाप्नोति शुभं वा यदि वाशुभम् ॥ ५ ॥</s-l></s-lg><s-lg><s-l>सौक्ष्म्यादव्यक्तभावाच्च न स क्वचन सज्जते ।</s-l><s-l>संप्राप्य ब्रह्मणः कायं तस्मात्तद्ब्रह्म शाश्वतम् ।</s-l><s-l>तद्बीजं सर्वभूतानां तेन जीवन्ति जन्तवः ॥ ६ ॥</s-l></s-lg><s-lg><s-l>स जीवः सर्वगात्राणि गर्भस्याविश्य भागशः ।</s-l><s-l>दधाति चेतसा सद्यः प्राणस्थानेष्ववस्थितः ।</s-l><s-l>ततः स्पन्दयतेऽङ्गानि स गर्भश्चेतनान्वितः ॥ ७ ॥</s-l></s-lg><s-lg><s-l>यथा हि लोहनिष्यन्दो निषिक्तो बिम्बविग्रहम् ।</s-l><s-l>उपैति तद्वज्जानीहि गर्भे जीवप्रवेशनम् ॥ ८ ॥</s-l></s-lg><s-lg><s-l>लोहपिण्डं यथा वह्निः प्रविशत्यभितापयन् ।</s-l><s-l>तथा त्वमपि जानीहि गर्भे जीवोपपादनम् ॥ ९ ॥</s-l></s-lg><s-lg><s-l>यथा च दीपः शरणं दीप्यमानः प्रकाशयेत् ।</s-l><s-l>एवमेव शरीराणि प्रकाशयति चेतना ॥ १० ॥</s-l></s-lg><s-lg><s-l>यद्यच्च कुरुते कर्म शुभं वा यदि वाशुभम् ।</s-l><s-l>पूर्वदेहकृतं सर्वमवश्यमुपभुज्यते ॥ ११ ॥</s-l></s-lg><s-lg><s-l>ततस्तत्क्षीयते चैव पुनश्चान्यत्प्रचीयते ।</s-l><s-l>यावत्तन्मोक्षयोगस्थं धर्मं नैवावबुध्यते ॥ १२ ॥</s-l></s-lg><s-lg><s-l>तत्र धर्मं प्रवक्ष्यामि सुखी भवति येन वै ।</s-l><s-l>आवर्तमानो जातीषु तथान्योन्यासु सत्तम ॥ १३ ॥</s-l></s-lg><s-lg><s-l>दानं व्रतं ब्रह्मचर्यं यथोक्तव्रतधारणम् ।</s-l><s-l>दमः प्रशान्तता चैव भूतानां चानुकम्पनम् ॥ १४ ॥</s-l></s-lg><s-lg><s-l>संयमश्चानृशंस्यं च परस्वादानवर्जनम् ।</s-l><s-l>व्यलीकानामकरणं भूतानां यत्र सा भुवि ॥ १५ ॥</s-l></s-lg><s-lg><s-l>मातापित्रोश्च शुश्रूषा देवतातिथिपूजनम् ।</s-l><s-l>गुरुपूजा घृणा शौचं नित्यमिन्द्रियसंयमः ॥ १६ ॥</s-l></s-lg><s-lg><s-l>प्रवर्तनं शुभानां च तत्सतां वृत्तमुच्यते ।</s-l><s-l>ततो धर्मः प्रभवति यः प्रजाः पाति शाश्वतीः ॥ १७ ॥</s-l></s-lg><s-lg><s-l>एवं सत्सु सदा पश्येत्तत्र ह्येषा ध्रुवा स्थितिः ।</s-l><s-l>आचारो धर्ममाचष्टे यस्मिन्सन्तो व्यवस्थिताः ॥ १८ ॥</s-l></s-lg><s-lg><s-l>तेषु तद्धर्मनिक्षिप्तं यः स धर्मः सनातनः ।</s-l><s-l>यस्तं समभिपद्येत न स दुर्गतिमाप्नुयात् ॥ १९ ॥</s-l></s-lg><s-lg><s-l>अतो नियम्यते लोकः प्रमुह्य धर्मवर्त्मसु ।</s-l><s-l>यस्तु योगी च मुक्तश्च स एतेभ्यो विशिष्यते ॥ २० ॥</s-l></s-lg><s-lg><s-l>वर्तमानस्य धर्मेण पुरुषस्य यथा तथा ।</s-l><s-l>संसारतारणं ह्यस्य कालेन महता भवेत् ॥ २१ ॥</s-l></s-lg><s-lg><s-l>एवं पूर्वकृतं कर्म सर्वो जन्तुर्निषेवते ।</s-l><s-l>सर्वं तत्कारणं येन निकृतोऽयमिहागतः ॥ २२ ॥</s-l></s-lg><s-lg><s-l>शरीरग्रहणं चास्य केन पूर्वं प्रकल्पितम् ।</s-l><s-l>इत्येवं संशयो लोके तच्च वक्ष्याम्यतः परम् ॥ २३ ॥</s-l></s-lg><s-lg><s-l>शरीरमात्मनः कृत्वा सर्वभूतपितामहः ।</s-l><s-l>त्रैलोक्यमसृजद्ब्रह्मा कृत्स्नं स्थावरजङ्गमम् ॥ २४ ॥</s-l></s-lg><s-lg><s-l>ततः प्रधानमसृजच्चेतना सा शरीरिणाम् ।</s-l><s-l>यया सर्वमिदं व्याप्तं यां लोके परमां विदुः ॥ २५ ॥</s-l></s-lg><s-lg><s-l>इह तत्क्षरमित्युक्तं परं त्वमृतमक्षरम् ।</s-l><s-l>त्रयाणां मिथुनं सर्वमेकैकस्य पृथक्पृथक् ॥ २६ ॥</s-l></s-lg><s-lg><s-l>असृजत्सर्वभूतानि पूर्वसृष्टः प्रजापतिः ।</s-l><s-l>स्थावराणि च भूतानि इत्येषा पौर्विकी श्रुतिः ॥ २७ ॥</s-l></s-lg><s-lg><s-l>तस्य कालपरीमाणमकरोत्स पितामहः ।</s-l><s-l>भूतेषु परिवृत्तिं च पुनरावृत्तिमेव च ॥ २८ ॥</s-l></s-lg><s-lg><s-l>यथात्र कश्चिन्मेधावी दृष्टात्मा पूर्वजन्मनि ।</s-l><s-l>यत्प्रवक्ष्यामि तत्सर्वं यथावदुपपद्यते ॥ २९ ॥</s-l></s-lg><s-lg><s-l>सुखदुःखे सदा सम्यगनित्ये यः प्रपश्यति ।</s-l><s-l>कायं चामेध्यसंघातं विनाशं कर्मसंहितम् ॥ ३० ॥</s-l></s-lg><s-lg><s-l>यच्च किंचित्सुखं तच्च सर्वं दुःखमिति स्मरन् ।</s-l><s-l>संसारसागरं घोरं तरिष्यति सुदुस्तरम् ॥ ३१ ॥</s-l></s-lg><s-lg><s-l>जातीमरणरोगैश्च समाविष्टः प्रधानवित् ।</s-l><s-l>चेतनावत्सु चैतन्यं समं भूतेषु पश्यति ॥ ३२ ॥</s-l></s-lg><s-lg><s-l>निर्विद्यते ततः कृत्स्नं मार्गमाणः परं पदम् ।</s-l><s-l>तस्योपदेशं वक्ष्यामि याथातथ्येन सत्तम ॥ ३३ ॥</s-l></s-lg><s-lg><s-l>शाश्वतस्याव्ययस्याथ पदस्य ज्ञानमुत्तमम् ।</s-l><s-l>प्रोच्यमानं मया विप्र निबोधेदमशेषतः ॥ ३४ ॥</s-l></s-lg>