<s-lg><s-l> इन्द्र उवाच ।</s-l><s-l>एवमेतद्ब्रह्मबलं गरीयो न ब्रह्मतः किंचिदन्यद्गरीयः ।</s-l><s-l>आविक्षितस्य तु बलं न मृष्ये वज्रमस्मै प्रहरिष्यामि घोरम् ॥ १ ॥</s-l></s-lg><s-lg><s-l>धृतराष्ट्र प्रहितो गच्छ मरुत्तं संवर्तेन सहितं तं वदस्व ।</s-l><s-l>बृहस्पतिं त्वमुपशिक्षस्व राजन्वज्रं वा ते प्रहरिष्यामि घोरम् ॥ २ ॥</s-l></s-lg><s-lg><s-l> व्यास उवाच ।</s-l><s-l>ततो गत्वा धृतराष्ट्रो नरेन्द्रं प्रोवाचेदं वचनं वासवस्य ।</s-l><s-l>गन्धर्वं मां धृतराष्ट्रं निबोध त्वामागतं वक्तुकामं नरेन्द्र ॥ ३ ॥</s-l></s-lg><s-lg><s-l>ऐन्द्रं वाक्यं शृणु मे राजसिंह यत्प्राह लोकाधिपतिर्महात्मा ।</s-l><s-l>बृहस्पतिं याजकं त्वं वृणीष्व वज्रं वा ते प्रहरिष्यामि घोरम् ।</s-l><s-l>वचश्चेदेतन्न करिष्यसे मे प्राहैतदेतावदचिन्त्यकर्मा ॥ ४ ॥</s-l></s-lg><s-lg><s-l> मरुत्त उवाच ।</s-l><s-l>त्वं चैवैतद्वेत्थ पुरंदरश्च विश्वेदेवा वसवश्चाश्विनौ च ।</s-l><s-l>मित्रद्रोहे निष्कृतिर्वै यथैव नास्तीति लोकेषु सदैव वादः ॥ ५ ॥</s-l></s-lg><s-lg><s-l>बृहस्पतिर्याजयिता महेन्द्रं देवश्रेष्ठं वज्रभृतां वरिष्ठम् ।</s-l><s-l>संवर्तो मां याजयिताद्य राजन्न ते वाक्यं तस्य वा रोचयामि ॥ ६ ॥</s-l></s-lg><s-lg><s-l> गन्धर्व उवाच ।</s-l><s-l>घोरो नादः श्रूयते वासवस्य नभस्तले गर्जतो राजसिंह ।</s-l><s-l>व्यक्तं वज्रं मोक्ष्यते ते महेन्द्रः क्षेमं राजंश्चिन्त्यतामेष कालः ॥ ७ ॥</s-l></s-lg><s-lg><s-l> व्यास उवाच ।</s-l><s-l>इत्येवमुक्तो धृतराष्ट्रेण राजा श्रुत्वा नादं नदतो वासवस्य ।</s-l><s-l>तपोनित्यं धर्मविदां वरिष्ठं संवर्तं तं ज्ञापयामास कार्यम् ॥ ८ ॥</s-l></s-lg><s-lg><s-l> मरुत्त उवाच ।</s-l><s-l>इममश्मानं प्लवमानमारादध्वा दूरं तेन न दृश्यतेऽद्य ।</s-l><s-l>प्रपद्येऽहं शर्म विप्रेन्द्र त्वत्तः प्रयच्छ तस्मादभयं विप्रमुख्य ॥ ९ ॥</s-l></s-lg><s-lg><s-l>अयमायाति वै वज्री दिशो विद्योतयन्दश ।</s-l><s-l>अमानुषेण घोरेण सदस्यास्त्रासिता हि नः ॥ १० ॥</s-l></s-lg><s-lg><s-l> संवर्त उवाच ।</s-l><s-l>भयं शक्राद्व्येतु ते राजसिंह प्रणोत्स्येऽहं भयमेतत्सुघोरम् ।</s-l><s-l>संस्तम्भिन्या विद्यया क्षिप्रमेव मा भैस्त्वमस्माद्भव चापि प्रतीतः ॥ ११ ॥</s-l></s-lg><s-lg><s-l>अहं संस्तम्भयिष्यामि मा भैस्त्वं शक्रतो नृप ।</s-l><s-l>सर्वेषामेव देवानां क्षपितान्यायुधानि मे ॥ १२ ॥</s-l></s-lg><s-lg><s-l>दिशो वज्रं व्रजतां वायुरेतु वर्षं भूत्वा निपततु काननेषु ।</s-l><s-l>आपः प्लवन्त्वन्तरिक्षे वृथा च सौदामिनी दृश्यतां मा बिभस्त्वम् ॥ १३ ॥</s-l></s-lg><s-lg><s-l>अथो वह्निस्त्रातु वा सर्वतस्ते कामं वर्षं वर्षतु वासवो वा ।</s-l><s-l>वज्रं तथा स्थापयतां च वायुर्महाघोरं प्लवमानं जलौघैः ॥ १४ ॥</s-l></s-lg><s-lg><s-l> मरुत्त उवाच ।</s-l><s-l>घोरः शब्दः श्रूयते वै महास्वनो वज्रस्यैष सहितो मारुतेन ।</s-l><s-l>आत्मा हि मे प्रव्यथते मुहुर्मुहुर्न मे स्वास्थ्यं जायते चाद्य विप्र ॥ १५ ॥</s-l></s-lg><s-lg><s-l> संवर्त उवाच ।</s-l><s-l>वज्रादुग्राद्व्येतु भयं तवाद्य वातो भूत्वा हन्मि नरेन्द्र वज्रम् ।</s-l><s-l>भयं त्यक्त्वा वरमन्यं वृणीष्व कं ते कामं तपसा साधयामि ॥ १६ ॥</s-l></s-lg><s-lg><s-l> मरुत्त उवाच ।</s-l><s-l>इन्द्रः साक्षात्सहसाभ्येतु विप्र हविर्यज्ञे प्रतिगृह्णातु चैव ।</s-l><s-l>स्वं स्वं धिष्ण्यं चैव जुषन्तु देवाः सुतं सोमं प्रतिगृह्णन्तु चैव ॥ १७ ॥</s-l></s-lg><s-lg><s-l> संवर्त उवाच ।</s-l><s-l>अयमिन्द्रो हरिभिरायाति राजन्देवैः सर्वैः सहितः सोमपीथी ।</s-l><s-l>मन्त्राहूतो यज्ञमिमं मयाद्य पश्यस्वैनं मन्त्रविस्रस्तकायम् ॥ १८ ॥</s-l></s-lg><s-lg><s-l> व्यास उवाच ।</s-l><s-l>ततो देवैः सहितो देवराजो रथे युक्त्वा तान्हरीन्वाजिमुख्यान् ।</s-l><s-l>आयाद्यज्ञमधि राज्ञः पिपासुराविक्षितस्याप्रमेयस्य सोमम् ॥ १९ ॥</s-l></s-lg><s-lg><s-l>तमायान्तं सहितं देवसंघैः प्रत्युद्ययौ सपुरोधा मरुत्तः ।</s-l><s-l>चक्रे पूजां देवराजाय चाग्र्यां यथाशास्त्रं विधिवत्प्रीयमाणः ॥ २० ॥</s-l></s-lg><s-lg><s-l> संवर्त उवाच ।</s-l><s-l>स्वागतं ते पुरुहूतेह विद्वन्यज्ञोऽद्यायं संनिहिते त्वयीन्द्र ।</s-l><s-l>शोशुभ्यते बलवृत्रघ्न भूयः पिबस्व सोमं सुतमुद्यतं मया ॥ २१ ॥</s-l></s-lg><s-lg><s-l> मरुत्त उवाच ।</s-l><s-l>शिवेन मां पश्य नमश्च तेऽस्तु प्राप्तो यज्ञः सफलं जीवितं मे ।</s-l><s-l>अयं यज्ञं कुरुते मे सुरेन्द्र बृहस्पतेरवरो जन्मना यः ॥ २२ ॥</s-l></s-lg><s-lg><s-l> इन्द्र उवाच ।</s-l><s-l>जानामि ते गुरुमेनं तपोधनं बृहस्पतेरनुजं तिग्मतेजसम् ।</s-l><s-l>यस्याह्वानादागतोऽहं नरेन्द्र प्रीतिर्मेऽद्य त्वयि मन्युः प्रनष्टः ॥ २३ ॥</s-l></s-lg><s-lg><s-l> संवर्त उवाच ।</s-l><s-l>यदि प्रीतस्त्वमसि वै देवराज तस्मात्स्वयं शाधि यज्ञे विधानम् ।</s-l><s-l>स्वयं सर्वान्कुरु मार्गान्सुरेन्द्र जानात्वयं सर्वलोकश्च देव ॥ २४ ॥</s-l></s-lg><s-lg><s-l> व्यास उवाच ।</s-l><s-l>एवमुक्तस्त्वाङ्गिरसेन शक्रः समादिदेश स्वयमेव देवान् ।</s-l><s-l>सभाः क्रियन्तामावसथाश्च मुख्याः सहस्रशश्चित्रभौमाः समृद्धाः ॥ २५ ॥</s-l></s-lg><s-lg><s-l>कॢप्तस्थूणाः कुरुतारोहणानि गन्धर्वाणामप्सरसां च शीघ्रम् ।</s-l><s-l>येषु नृत्येरन्नप्सरसः सहस्रशः स्वर्गोद्देशः क्रियतां यज्ञवाटः ॥ २६ ॥</s-l></s-lg><s-lg><s-l>इत्युक्तास्ते चक्रुराशु प्रतीता दिवौकसः शक्रवाक्यान्नरेन्द्र ।</s-l><s-l>ततो वाक्यं प्राह राजानमिन्द्रः प्रीतो राजन्पूजयानो मरुत्तम् ॥ २७ ॥</s-l></s-lg><s-lg><s-l>एष त्वयाहमिह राजन्समेत्य ये चाप्यन्ये तव पूर्वे नरेन्द्राः ।</s-l><s-l>सर्वाश्चान्या देवताः प्रीयमाणा हविस्तुभ्यं प्रतिगृह्णन्तु राजन् ॥ २८ ॥</s-l></s-lg><s-lg><s-l>आग्नेयं वै लोहितमालभन्तां वैश्वदेवं बहुरूपं विराजन् ।</s-l><s-l>नीलं चोक्षाणं मेध्यमभ्यालभन्तां चलच्छिश्नं मत्प्रदिष्टं द्विजेन्द्राः ॥ २९ ॥</s-l></s-lg><s-lg><s-l>ततो यज्ञो ववृधे तस्य राज्ञो यत्र देवाः स्वयमन्नानि जह्रुः ।</s-l><s-l>यस्मिञ्शक्रो ब्राह्मणैः पूज्यमानः सदस्योऽभूद्धरिमान्देवराजः ॥ ३० ॥</s-l></s-lg><s-lg><s-l>ततः संवर्तश्चित्यगतो महात्मा यथा वह्निः प्रज्वलितो द्वितीयः ।</s-l><s-l>हवींष्युच्चैराह्वयन्देवसंघाञ्जुहावाग्नौ मन्त्रवत्सुप्रतीतः ॥ ३१ ॥</s-l></s-lg><s-lg><s-l>ततः पीत्वा बलभित्सोममग्र्यं ये चाप्यन्ये सोमपा वै दिवौकसः ।</s-l><s-l>सर्वेऽनुज्ञाताः प्रययुः पार्थिवेन यथाजोषं तर्पिताः प्रीतिमन्तः ॥ ३२ ॥</s-l></s-lg><s-lg><s-l>ततो राजा जातरूपस्य राशीन्पदे पदे कारयामास हृष्टः ।</s-l><s-l>द्विजातिभ्यो विसृजन्भूरि वित्तं रराज वित्तेश इवारिहन्ता ॥ ३३ ॥</s-l></s-lg><s-lg><s-l>ततो वित्तं विविधं संनिधाय यथोत्साहं कारयित्वा च कोशम् ।</s-l><s-l>अनुज्ञातो गुरुणा संनिवृत्य शशास गामखिलां सागरान्ताम् ॥ ३४ ॥</s-l></s-lg><s-lg><s-l>एवंगुणः संबभूवेह राजा यस्य क्रतौ तत्सुवर्णं प्रभूतम् ।</s-l><s-l>तत्त्वं समादाय नरेन्द्र वित्तं यजस्व देवांस्तर्पयानो विधानैः ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>ततो राजा पाण्डवो हृष्टरूपः श्रुत्वा वाक्यं सत्यवत्याः सुतस्य ।</s-l><s-l>मनश्चक्रे तेन वित्तेन यष्टुं ततोऽमात्यैर्मन्त्रयामास भूयः ॥ ३६ ॥</s-l></s-lg>