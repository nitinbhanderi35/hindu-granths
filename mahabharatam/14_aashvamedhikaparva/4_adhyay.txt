<s-lg><s-l> युधिष्ठिर उवाच ।</s-l><s-l>शुश्रूषे तस्य धर्मज्ञ राजर्षेः परिकीर्तनम् ।</s-l><s-l>द्वैपायन मरुत्तस्य कथां प्रब्रूहि मेऽनघ ॥ १ ॥</s-l></s-lg><s-lg><s-l> व्यास उवाच ।</s-l><s-l>आसीत्कृतयुगे पूर्वं मनुर्दण्डधरः प्रभुः ।</s-l><s-l>तस्य पुत्रो महेष्वासः प्रजातिरिति विश्रुतः ॥ २ ॥</s-l></s-lg><s-lg><s-l>प्रजातेरभवत्पुत्रः क्षुप इत्यभिविश्रुतः ।</s-l><s-l>क्षुपस्य पुत्रस्त्विक्ष्वाकुर्महीपालोऽभवत्प्रभुः ॥ ३ ॥</s-l></s-lg><s-lg><s-l>तस्य पुत्रशतं राजन्नासीत्परमधार्मिकम् ।</s-l><s-l>तांस्तु सर्वान्महीपालानिक्ष्वाकुरकरोत्प्रभुः ॥ ४ ॥</s-l></s-lg><s-lg><s-l>तेषां ज्येष्ठस्तु विंशोऽभूत्प्रतिमानं धनुष्मताम् ।</s-l><s-l>विंशस्य पुत्रः कल्याणो विविंशो नाम भारत ॥ ५ ॥</s-l></s-lg><s-lg><s-l>विविंशस्य सुता राजन्बभूवुर्दश पञ्च च ।</s-l><s-l>सर्वे धनुषि विक्रान्ता ब्रह्मण्याः सत्यवादिनः ॥ ६ ॥</s-l></s-lg><s-lg><s-l>दानधर्मरताः सन्तः सततं प्रियवादिनः ।</s-l><s-l>तेषां ज्येष्ठः खनीनेत्रः स तान्सर्वानपीडयत् ॥ ७ ॥</s-l></s-lg><s-lg><s-l>खनीनेत्रस्तु विक्रान्तो जित्वा राज्यमकण्टकम् ।</s-l><s-l>नाशक्नोद्रक्षितुं राज्यं नान्वरज्यन्त तं प्रजाः ॥ ८ ॥</s-l></s-lg><s-lg><s-l>तमपास्य च तद्राष्ट्रं तस्य पुत्रं सुवर्चसम् ।</s-l><s-l>अभ्यषिञ्चत राजेन्द्र मुदितं चाभवत्तदा ॥ ९ ॥</s-l></s-lg><s-lg><s-l>स पितुर्विक्रियां दृष्ट्वा राज्यान्निरसनं तथा ।</s-l><s-l>नियतो वर्तयामास प्रजाहितचिकीर्षया ॥ १० ॥</s-l></s-lg><s-lg><s-l>ब्रह्मण्यः सत्यवादी च शुचिः शमदमान्वितः ।</s-l><s-l>प्रजास्तं चान्वरज्यन्त धर्मनित्यं मनस्विनम् ॥ ११ ॥</s-l></s-lg><s-lg><s-l>तस्य धर्मप्रवृत्तस्य व्यशीर्यत्कोशवाहनम् ।</s-l><s-l>तं क्षीणकोशं सामन्ताः समन्तात्पर्यपीडयन् ॥ १२ ॥</s-l></s-lg><s-lg><s-l>स पीड्यमानो बहुभिः क्षीणकोशस्त्ववाहनः ।</s-l><s-l>आर्तिमार्छत्परां राजा सह भृत्यैः पुरेण च ॥ १३ ॥</s-l></s-lg><s-lg><s-l>न चैनं परिहर्तुं तेऽशक्नुवन्परिसंक्षये ।</s-l><s-l>सम्यग्वृत्तो हि राजा स धर्मनित्यो युधिष्ठिर ॥ १४ ॥</s-l></s-lg><s-lg><s-l>यदा तु परमामार्तिं गतोऽसौ सपुरो नृपः ।</s-l><s-l>ततः प्रदध्मौ स करं प्रादुरासीत्ततो बलम् ॥ १५ ॥</s-l></s-lg><s-lg><s-l>ततस्तानजयत्सर्वान्प्रातिसीमान्नराधिपान् ।</s-l><s-l>एतस्मात्कारणाद्राजन्विश्रुतः स करंधमः ॥ १६ ॥</s-l></s-lg><s-lg><s-l>तस्य कारंधमः पुत्रस्त्रेतायुगमुखेऽभवत् ।</s-l><s-l>इन्द्रादनवरः श्रीमान्देवैरपि सुदुर्जयः ॥ १७ ॥</s-l></s-lg><s-lg><s-l>तस्य सर्वे महीपाला वर्तन्ते स्म वशे तदा ।</s-l><s-l>स हि सम्राडभूत्तेषां वृत्तेन च बलेन च ॥ १८ ॥</s-l></s-lg><s-lg><s-l>अविक्षिन्नाम धर्मात्मा शौर्येणेन्द्रसमोऽभवत् ।</s-l><s-l>यज्ञशीलः कर्मरतिर्धृतिमान्संयतेन्द्रियः ॥ १९ ॥</s-l></s-lg><s-lg><s-l>तेजसादित्यसदृशः क्षमया पृथिवीसमः ।</s-l><s-l>बृहस्पतिसमो बुद्ध्या हिमवानिव सुस्थिरः ॥ २० ॥</s-l></s-lg><s-lg><s-l>कर्मणा मनसा वाचा दमेन प्रशमेन च ।</s-l><s-l>मनांस्याराधयामास प्रजानां स महीपतिः ॥ २१ ॥</s-l></s-lg><s-lg><s-l>य ईजे हयमेधानां शतेन विधिवत्प्रभुः ।</s-l><s-l>याजयामास यं विद्वान्स्वयमेवाङ्गिराः प्रभुः ॥ २२ ॥</s-l></s-lg><s-lg><s-l>तस्य पुत्रोऽतिचक्राम पितरं गुणवत्तया ।</s-l><s-l>मरुत्तो नाम धर्मज्ञश्चक्रवर्ती महायशाः ॥ २३ ॥</s-l></s-lg><s-lg><s-l>नागायुतसमप्राणः साक्षाद्विष्णुरिवापरः ।</s-l><s-l>स यक्ष्यमाणो धर्मात्मा शातकुम्भमयान्युत ।</s-l><s-l>कारयामास शुभ्राणि भाजनानि सहस्रशः ॥ २४ ॥</s-l></s-lg><s-lg><s-l>मेरुं पर्वतमासाद्य हिमवत्पार्श्व उत्तरे ।</s-l><s-l>काञ्चनः सुमहान्पादस्तत्र कर्म चकार सः ॥ २५ ॥</s-l></s-lg><s-lg><s-l>ततः कुण्डानि पात्रीश्च पिठराण्यासनानि च ।</s-l><s-l>चक्रुः सुवर्णकर्तारो येषां संख्या न विद्यते ॥ २६ ॥</s-l></s-lg><s-lg><s-l>तस्यैव च समीपे स यज्ञवाटो बभूव ह ।</s-l><s-l>ईजे तत्र स धर्मात्मा विधिवत्पृथिवीपतिः ।</s-l><s-l>मरुत्तः सहितैः सर्वैः प्रजापालैर्नराधिपः ॥ २७ ॥</s-l></s-lg>