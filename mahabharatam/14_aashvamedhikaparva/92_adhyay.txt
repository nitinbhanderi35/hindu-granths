<s-lg><s-l> जनमेजय उवाच ।</s-l><s-l>पितामहस्य मे यज्ञे धर्मपुत्रस्य धीमतः ।</s-l><s-l>यदाश्चर्यमभूत्किंचित्तद्भवान्वक्तुमर्हति ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>श्रूयतां राजशार्दूल महदाश्चर्यमुत्तमम् ।</s-l><s-l>अश्वमेधे महायज्ञे निवृत्ते यदभूद्विभो ॥ २ ॥</s-l></s-lg><s-lg><s-l>तर्पितेषु द्विजाग्र्येषु ज्ञातिसंबन्धिबन्धुषु ।</s-l><s-l>दीनान्धकृपणे चापि तदा भरतसत्तम ॥ ३ ॥</s-l></s-lg><s-lg><s-l>घुष्यमाणे महादाने दिक्षु सर्वासु भारत ।</s-l><s-l>पतत्सु पुष्पवर्षेषु धर्मराजस्य मूर्धनि ॥ ४ ॥</s-l></s-lg><s-lg><s-l>बिलान्निष्क्रम्य नकुलो रुक्मपार्श्वस्तदानघ ।</s-l><s-l>वज्राशनिसमं नादममुञ्चत विशां पते ॥ ५ ॥</s-l></s-lg><s-lg><s-l>सकृदुत्सृज्य तं नादं त्रासयानो मृगद्विजान् ।</s-l><s-l>मानुषं वचनं प्राह धृष्टो बिलशयो महान् ॥ ६ ॥</s-l></s-lg><s-lg><s-l>सक्तुप्रस्थेन वो नायं यज्ञस्तुल्यो नराधिपाः ।</s-l><s-l>उञ्छवृत्तेर्वदान्यस्य कुरुक्षेत्रनिवासिनः ॥ ७ ॥</s-l></s-lg><s-lg><s-l>तस्य तद्वचनं श्रुत्वा नकुलस्य विशां पते ।</s-l><s-l>विस्मयं परमं जग्मुः सर्वे ते ब्राह्मणर्षभाः ॥ ८ ॥</s-l></s-lg><s-lg><s-l>ततः समेत्य नकुलं पर्यपृच्छन्त ते द्विजाः ।</s-l><s-l>कुतस्त्वं समनुप्राप्तो यज्ञं साधुसमागमम् ॥ ९ ॥</s-l></s-lg><s-lg><s-l>किं बलं परमं तुभ्यं किं श्रुतं किं परायणम् ।</s-l><s-l>कथं भवन्तं विद्याम यो नो यज्ञं विगर्हसे ॥ १० ॥</s-l></s-lg><s-lg><s-l>अविलुप्यागमं कृत्स्नं विधिज्ञैर्याजकैः कृतम् ।</s-l><s-l>यथागमं यथान्यायं कर्तव्यं च यथाकृतम् ॥ ११ ॥</s-l></s-lg><s-lg><s-l>पूजार्हाः पूजिताश्चात्र विधिवच्छास्त्रचक्षुषा ।</s-l><s-l>मन्त्रपूतं हुतश्चाग्निर्दत्तं देयममत्सरम् ॥ १२ ॥</s-l></s-lg><s-lg><s-l>तुष्टा द्विजर्षभाश्चात्र दानैर्बहुविधैरपि ।</s-l><s-l>क्षत्रियाश्च सुयुद्धेन श्राद्धैरपि पितामहाः ॥ १३ ॥</s-l></s-lg><s-lg><s-l>पालनेन विशस्तुष्टाः कामैस्तुष्टा वरस्त्रियः ।</s-l><s-l>अनुक्रोशैस्तथा शूद्रा दानशेषैः पृथग्जनाः ॥ १४ ॥</s-l></s-lg><s-lg><s-l>ज्ञातिसंबन्धिनस्तुष्टाः शौचेन च नृपस्य नः ।</s-l><s-l>देवा हविर्भिः पुण्यैश्च रक्षणैः शरणागताः ॥ १५ ॥</s-l></s-lg><s-lg><s-l>यदत्र तथ्यं तद्ब्रूहि सत्यसंध द्विजातिषु ।</s-l><s-l>यथाश्रुतं यथादृष्टं पृष्टो ब्राह्मणकाम्यया ॥ १६ ॥</s-l></s-lg><s-lg><s-l>श्रद्धेयवाक्यः प्राज्ञस्त्वं दिव्यं रूपं बिभर्षि च ।</s-l><s-l>समागतश्च विप्रैस्त्वं तत्त्वतो वक्तुमर्हसि ॥ १७ ॥</s-l></s-lg><s-lg><s-l>इति पृष्टो द्विजैस्तैः स प्रहस्य नकुलोऽब्रवीत् ।</s-l><s-l>नैषानृता मया वाणी प्रोक्ता दर्पेण वा द्विजाः ॥ १८ ॥</s-l></s-lg><s-lg><s-l>यन्मयोक्तमिदं किंचिद्युष्माभिश्चाप्युपश्रुतम् ।</s-l><s-l>सक्तुप्रस्थेन वो नायं यज्ञस्तुल्यो नराधिपाः ।</s-l><s-l>उञ्छवृत्तेर्वदान्यस्य कुरुक्षेत्रनिवासिनः ॥ १९ ॥</s-l></s-lg><s-lg><s-l>इत्यवश्यं मयैतद्वो वक्तव्यं द्विजपुंगवाः ।</s-l><s-l>शृणुताव्यग्रमनसः शंसतो मे द्विजर्षभाः ॥ २० ॥</s-l></s-lg><s-lg><s-l>अनुभूतं च दृष्टं च यन्मयाद्भुतमुत्तमम् ।</s-l><s-l>उञ्छवृत्तेर्यथावृत्तं कुरुक्षेत्रनिवासिनः ॥ २१ ॥</s-l></s-lg><s-lg><s-l>स्वर्गं येन द्विजः प्राप्तः सभार्यः ससुतस्नुषः ।</s-l><s-l>यथा चार्धं शरीरस्य ममेदं काञ्चनीकृतम् ॥ २२ ॥</s-l></s-lg>