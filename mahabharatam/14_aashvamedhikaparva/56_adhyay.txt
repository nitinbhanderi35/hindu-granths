<s-lg><s-l> वैशंपायन उवाच ।</s-l><s-l>स तं दृष्ट्वा तथाभूतं राजानं घोरदर्शनम् ।</s-l><s-l>दीर्घश्मश्रुधरं नॄणां शोणितेन समुक्षितम् ॥ १ ॥</s-l></s-lg><s-lg><s-l>चकार न व्यथां विप्रो राजा त्वेनमथाब्रवीत् ।</s-l><s-l>प्रत्युत्थाय महातेजा भयकर्ता यमोपमः ॥ २ ॥</s-l></s-lg><s-lg><s-l>दिष्ट्या त्वमसि कल्याण षष्ठे काले ममान्तिकम् ।</s-l><s-l>भक्षं मृगयमाणस्य संप्राप्तो द्विजसत्तम ॥ ३ ॥</s-l></s-lg><s-lg><s-l> उत्तङ्क उवाच ।</s-l><s-l>राजन्गुर्वर्थिनं विद्धि चरन्तं मामिहागतम् ।</s-l><s-l>न च गुर्वर्थमुद्युक्तं हिंस्यमाहुर्मनीषिणः ॥ ४ ॥</s-l></s-lg><s-lg><s-l> राजोवाच ।</s-l><s-l>षष्ठे काले ममाहारो विहितो द्विजसत्तम ।</s-l><s-l>न च शक्यः समुत्स्रष्टुं क्षुधितेन मयाद्य वै ॥ ५ ॥</s-l></s-lg><s-lg><s-l> उत्तङ्क उवाच ।</s-l><s-l>एवमस्तु महाराज समयः क्रियतां तु मे ।</s-l><s-l>गुर्वर्थमभिनिर्वर्त्य पुनरेष्यामि ते वशम् ॥ ६ ॥</s-l></s-lg><s-lg><s-l>संश्रुतश्च मया योऽर्थो गुरवे राजसत्तम ।</s-l><s-l>त्वदधीनः स राजेन्द्र तं त्वा भिक्षे नरेश्वर ॥ ७ ॥</s-l></s-lg><s-lg><s-l>ददासि विप्रमुख्येभ्यस्त्वं हि रत्नानि सर्वशः ।</s-l><s-l>दाता त्वं च नरव्याघ्र पात्रभूतः क्षिताविह ।</s-l><s-l>पात्रं प्रतिग्रहे चापि विद्धि मां नृपसत्तम ॥ ८ ॥</s-l></s-lg><s-lg><s-l>उपाकृत्य गुरोरर्थं त्वदायत्तमरिंदम ।</s-l><s-l>समयेनेह राजेन्द्र पुनरेष्यामि ते वशम् ॥ ९ ॥</s-l></s-lg><s-lg><s-l>सत्यं ते प्रतिजानामि नात्र मिथ्यास्ति किंचन ।</s-l><s-l>अनृतं नोक्तपूर्वं मे स्वैरेष्वपि कुतोऽन्यथा ॥ १० ॥</s-l></s-lg><s-lg><s-l> सौदास उवाच ।</s-l><s-l>यदि मत्तस्त्वदायत्तो गुर्वर्थः कृत एव सः ।</s-l><s-l>यदि चास्मि प्रतिग्राह्यः सांप्रतं तद्ब्रवीहि मे ॥ ११ ॥</s-l></s-lg><s-lg><s-l> उत्तङ्क उवाच ।</s-l><s-l>प्रतिग्राह्यो मतो मे त्वं सदैव पुरुषर्षभ ।</s-l><s-l>सोऽहं त्वामनुसंप्राप्तो भिक्षितुं मणिकुण्डले ॥ १२ ॥</s-l></s-lg><s-lg><s-l> सौदास उवाच ।</s-l><s-l>पत्न्यास्ते मम विप्रर्षे रुचिरे मणिकुण्डले ।</s-l><s-l>वरयार्थं त्वमन्यं वै तं ते दास्यामि सुव्रत ॥ १३ ॥</s-l></s-lg><s-lg><s-l> उत्तङ्क उवाच ।</s-l><s-l>अलं ते व्यपदेशेन प्रमाणं यदि ते वयम् ।</s-l><s-l>प्रयच्छ कुण्डले मे त्वं सत्यवाग्भव पार्थिव ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तस्त्वब्रवीद्राजा तमुत्तङ्कं पुनर्वचः ।</s-l><s-l>गच्छ मद्वचनाद्देवीं ब्रूहि देहीति सत्तम ॥ १५ ॥</s-l></s-lg><s-lg><s-l>सैवमुक्ता त्वया नूनं मद्वाक्येन शुचिस्मिता ।</s-l><s-l>प्रदास्यति द्विजश्रेष्ठ कुण्डले ते न संशयः ॥ १६ ॥</s-l></s-lg><s-lg><s-l> उत्तङ्क उवाच ।</s-l><s-l>क्व पत्नी भवतः शक्या मया द्रष्टुं नरेश्वर ।</s-l><s-l>स्वयं वापि भवान्पत्नीं किमर्थं नोपसर्पति ॥ १७ ॥</s-l></s-lg><s-lg><s-l> सौदास उवाच ।</s-l><s-l>द्रक्ष्यते तां भवानद्य कस्मिंश्चिद्वननिर्झरे ।</s-l><s-l>षष्ठे काले न हि मया सा शक्या द्रष्टुमद्य वै ॥ १८ ॥</s-l></s-lg><s-lg><s-l>उत्तङ्कस्तु तथोक्तः स जगाम भरतर्षभ ।</s-l><s-l>मदयन्तीं च दृष्ट्वा सोऽज्ञापयत्स्वं प्रयोजनम् ॥ १९ ॥</s-l></s-lg><s-lg><s-l>सौदासवचनं श्रुत्वा ततः सा पृथुलोचना ।</s-l><s-l>प्रत्युवाच महाबुद्धिमुत्तङ्कं जनमेजय ॥ २० ॥</s-l></s-lg><s-lg><s-l>एवमेतन्महाब्रह्मन्नानृतं वदसेऽनघ ।</s-l><s-l>अभिज्ञानं तु किंचित्त्वं समानेतुमिहार्हसि ॥ २१ ॥</s-l></s-lg><s-lg><s-l>इमे हि दिव्ये मणिकुण्डले मे देवाश्च यक्षाश्च महोरगाश्च ।</s-l><s-l>तैस्तैरुपायैः परिहर्तुकामाश्छिद्रेषु नित्यं परितर्कयन्ति ॥ २२ ॥</s-l></s-lg><s-lg><s-l>निक्षिप्तमेतद्भुवि पन्नगास्तु रत्नं समासाद्य परामृषेयुः ।</s-l><s-l>यक्षास्तथोच्छिष्टधृतं सुराश्च निद्रावशं त्वा परिधर्षयेयुः ॥ २३ ॥</s-l></s-lg><s-lg><s-l>छिद्रेष्वेतेषु हि सदा ह्यधृष्येषु द्विजर्षभ ।</s-l><s-l>देवराक्षसनागानामप्रमत्तेन धार्यते ॥ २४ ॥</s-l></s-lg><s-lg><s-l>स्यन्देते हि दिवा रुक्मं रात्रौ च द्विजसत्तम ।</s-l><s-l>नक्तं नक्षत्रताराणां प्रभामाक्षिप्य वर्तते ॥ २५ ॥</s-l></s-lg><s-lg><s-l>एते ह्यामुच्य भगवन्क्षुत्पिपासाभयं कुतः ।</s-l><s-l>विषाग्निश्वापदेभ्यश्च भयं जातु न विद्यते ॥ २६ ॥</s-l></s-lg><s-lg><s-l>ह्रस्वेन चैते आमुक्ते भवतो ह्रस्वके तदा ।</s-l><s-l>अनुरूपेण चामुक्ते तत्प्रमाणे हि जायतः ॥ २७ ॥</s-l></s-lg><s-lg><s-l>एवंविधे ममैते वै कुण्डले परमार्चिते ।</s-l><s-l>त्रिषु लोकेषु विख्याते तदभिज्ञानमानय ॥ २८ ॥</s-l></s-lg>