<s-lg><s-l> वैशंपायन उवाच ।</s-l><s-l>तस्मिन्यज्ञे प्रवृत्ते तु वाग्मिनो हेतुवादिनः ।</s-l><s-l>हेतुवादान्बहून्प्राहुः परस्परजिगीषवः ॥ १ ॥</s-l></s-lg><s-lg><s-l>ददृशुस्तं नृपतयो यज्ञस्य विधिमुत्तमम् ।</s-l><s-l>देवेन्द्रस्येव विहितं भीमेन कुरुनन्दन ॥ २ ॥</s-l></s-lg><s-lg><s-l>ददृशुस्तोरणान्यत्र शातकुम्भमयानि ते ।</s-l><s-l>शय्यासनविहारांश्च सुबहून्रत्नभूषितान् ॥ ३ ॥</s-l></s-lg><s-lg><s-l>घटान्पात्रीः कटाहानि कलशान्वर्धमानकान् ।</s-l><s-l>न हि किंचिदसौवर्णमपश्यंस्तत्र पार्थिवाः ॥ ४ ॥</s-l></s-lg><s-lg><s-l>यूपांश्च शास्त्रपठितान्दारवान्हेमभूषितान् ।</s-l><s-l>उपकॢप्तान्यथाकालं विधिवद्भूरिवर्चसः ॥ ५ ॥</s-l></s-lg><s-lg><s-l>स्थलजा जलजा ये च पशवः केचन प्रभो ।</s-l><s-l>सर्वानेव समानीतांस्तानपश्यन्त ते नृपाः ॥ ६ ॥</s-l></s-lg><s-lg><s-l>गाश्चैव महिषीश्चैव तथा वृद्धाः स्त्रियोऽपि च ।</s-l><s-l>औदकानि च सत्त्वानि श्वापदानि वयांसि च ॥ ७ ॥</s-l></s-lg><s-lg><s-l>जरायुजान्यण्डजानि स्वेदजान्युद्भिदानि च ।</s-l><s-l>पर्वतानूपवन्यानि भूतानि ददृशुश्च ते ॥ ८ ॥</s-l></s-lg><s-lg><s-l>एवं प्रमुदितं सर्वं पशुगोधनधान्यतः ।</s-l><s-l>यज्ञवाटं नृपा दृष्ट्वा परं विस्मयमागमन् ।</s-l><s-l>ब्राह्मणानां विशां चैव बहुमृष्टान्नमृद्धिमत् ॥ ९ ॥</s-l></s-lg><s-lg><s-l>पूर्णे शतसहस्रे तु विप्राणां तत्र भुञ्जताम् ।</s-l><s-l>दुन्दुभिर्मेघनिर्घोषो मुहुर्मुहुरताड्यत ॥ १० ॥</s-l></s-lg><s-lg><s-l>विननादासकृत्सोऽथ दिवसे दिवसे तदा ।</s-l><s-l>एवं स ववृते यज्ञो धर्मराजस्य धीमतः ॥ ११ ॥</s-l></s-lg><s-lg><s-l>अन्नस्य बहवो राजन्नुत्सर्गाः पर्वतोपमाः ।</s-l><s-l>दधिकुल्याश्च ददृशुः सर्पिषश्च ह्रदाञ्जनाः ॥ १२ ॥</s-l></s-lg><s-lg><s-l>जम्बूद्वीपो हि सकलो नानाजनपदायुतः ।</s-l><s-l>राजन्नदृश्यतैकस्थो राज्ञस्तस्मिन्महाक्रतौ ॥ १३ ॥</s-l></s-lg><s-lg><s-l>तत्र जातिसहस्राणि पुरुषाणां ततस्ततः ।</s-l><s-l>गृहीत्वा धनमाजग्मुर्बहूनि भरतर्षभ ॥ १४ ॥</s-l></s-lg><s-lg><s-l>राजानः स्रग्विणश्चापि सुमृष्टमणिकुण्डलाः ।</s-l><s-l>पर्यवेषन्द्विजाग्र्यांस्ताञ्शतशोऽथ सहस्रशः ॥ १५ ॥</s-l></s-lg><s-lg><s-l>विविधान्यन्नपानानि पुरुषा येऽनुयायिनः ।</s-l><s-l>तेषां नृपोपभोज्यानि ब्राह्मणेभ्यो ददुः स्म ते ॥ १६ ॥</s-l></s-lg>