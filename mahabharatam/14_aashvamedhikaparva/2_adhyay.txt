<s-lg><s-l> वैशंपायन उवाच ।</s-l><s-l>एवमुक्तस्तु राज्ञा स धृतराष्ट्रेण धीमता ।</s-l><s-l>तूष्णीं बभूव मेधावी तमुवाचाथ केशवः ॥ १ ॥</s-l></s-lg><s-lg><s-l>अतीव मनसा शोकः क्रियमाणो जनाधिप ।</s-l><s-l>संतापयति वैतस्य पूर्वप्रेतान्पितामहान् ॥ २ ॥</s-l></s-lg><s-lg><s-l>यजस्व विविधैर्यज्ञैर्बहुभिः स्वाप्तदक्षिणैः ।</s-l><s-l>देवांस्तर्पय सोमेन स्वधया च पितॄनपि ॥ ३ ॥</s-l></s-lg><s-lg><s-l>त्वद्विधस्य महाबुद्धे नैतदद्योपपद्यते ।</s-l><s-l>विदितं वेदितव्यं ते कर्तव्यमपि ते कृतम् ॥ ४ ॥</s-l></s-lg><s-lg><s-l>श्रुताश्च राजधर्मास्ते भीष्माद्भागीरथीसुतात् ।</s-l><s-l>कृष्णद्वैपायनाच्चैव नारदाद्विदुरात्तथा ॥ ५ ॥</s-l></s-lg><s-lg><s-l>नेमामर्हसि मूढानां वृत्तिं त्वमनुवर्तितुम् ।</s-l><s-l>पितृपैतामहीं वृत्तिमास्थाय धुरमुद्वह ॥ ६ ॥</s-l></s-lg><s-lg><s-l>युक्तं हि यशसा क्षत्रं स्वर्गं प्राप्तुमसंशयम् ।</s-l><s-l>न हि कश्चन शूराणां निहतोऽत्र पराङ्मुखः ॥ ७ ॥</s-l></s-lg><s-lg><s-l>त्यज शोकं महाराज भवितव्यं हि तत्तथा ।</s-l><s-l>न शक्यास्ते पुनर्द्रष्टुं त्वया ह्यस्मिन्रणे हताः ॥ ८ ॥</s-l></s-lg><s-lg><s-l>एतावदुक्त्वा गोविन्दो धर्मराजं युधिष्ठिरम् ।</s-l><s-l>विरराम महातेजास्तमुवाच युधिष्ठिरः ॥ ९ ॥</s-l></s-lg><s-lg><s-l>गोविन्द मयि या प्रीतिस्तव सा विदिता मम ।</s-l><s-l>सौहृदेन तथा प्रेम्णा सदा मामनुकम्पसे ॥ १० ॥</s-l></s-lg><s-lg><s-l>प्रियं तु मे स्यात्सुमहत्कृतं चक्रगदाधर ।</s-l><s-l>श्रीमन्प्रीतेन मनसा सर्वं यादवनन्दन ॥ ११ ॥</s-l></s-lg><s-lg><s-l>यदि मामनुजानीयाद्भवान्गन्तुं तपोवनम् ।</s-l><s-l>न हि शान्तिं प्रपश्यामि घातयित्वा पितामहम् ।</s-l><s-l>कर्णं च पुरुषव्याघ्रं संग्रामेष्वपलायिनम् ॥ १२ ॥</s-l></s-lg><s-lg><s-l>कर्मणा येन मुच्येयमस्मात्क्रूरादरिंदम ।</s-l><s-l>कर्मणस्तद्विधत्स्वेह येन शुध्यति मे मनः ॥ १३ ॥</s-l></s-lg><s-lg><s-l>तमेवंवादिनं व्यासस्ततः प्रोवाच धर्मवित् ।</s-l><s-l>सान्त्वयन्सुमहातेजाः शुभं वचनमर्थवत् ॥ १४ ॥</s-l></s-lg><s-lg><s-l>अकृता ते मतिस्तात पुनर्बाल्येन मुह्यसे ।</s-l><s-l>किमाकाशे वयं सर्वे प्रलपाम मुहुर्मुहुः ॥ १५ ॥</s-l></s-lg><s-lg><s-l>विदिताः क्षत्रधर्मास्ते येषां युद्धेन जीविका ।</s-l><s-l>यथा प्रवृत्तो नृपतिर्नाधिबन्धेन युज्यते ॥ १६ ॥</s-l></s-lg><s-lg><s-l>मोक्षधर्माश्च निखिला याथातथ्येन ते श्रुताः ।</s-l><s-l>असकृच्चैव संदेहाश्छिन्नास्ते कामजा मया ॥ १७ ॥</s-l></s-lg><s-lg><s-l>अश्रद्दधानो दुर्मेधा लुप्तस्मृतिरसि ध्रुवम् ।</s-l><s-l>मैवं भव न ते युक्तमिदमज्ञानमीदृशम् ॥ १८ ॥</s-l></s-lg><s-lg><s-l>प्रायश्चित्तानि सर्वाणि विदितानि च तेऽनघ ।</s-l><s-l>युद्धधर्माश्च ते सर्वे दानधर्माश्च ते श्रुताः ॥ १९ ॥</s-l></s-lg><s-lg><s-l>स कथं सर्वधर्मज्ञः सर्वागमविशारदः ।</s-l><s-l>परिमुह्यसि भूयस्त्वमज्ञानादिव भारत ॥ २० ॥</s-l></s-lg>