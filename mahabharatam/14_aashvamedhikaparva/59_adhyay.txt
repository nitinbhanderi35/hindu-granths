<s-lg><s-l> वसुदेव उवाच ।</s-l><s-l>श्रुतवानस्मि वार्ष्णेय संग्रामं परमाद्भुतम् ।</s-l><s-l>नराणां वदतां पुत्र कथोद्घातेषु नित्यशः ॥ १ ॥</s-l></s-lg><s-lg><s-l>त्वं तु प्रत्यक्षदर्शी च कार्यज्ञश्च महाभुज ।</s-l><s-l>तस्मात्प्रब्रूहि संग्रामं याथातथ्येन मेऽनघ ॥ २ ॥</s-l></s-lg><s-lg><s-l>यथा तदभवद्युद्धं पाण्डवानां महात्मनाम् ।</s-l><s-l>भीष्मकर्णकृपद्रोणशल्यादिभिरनुत्तमम् ॥ ३ ॥</s-l></s-lg><s-lg><s-l>अन्येषां क्षत्रियाणां च कृतास्त्राणामनेकशः ।</s-l><s-l>नानावेषाकृतिमतां नानादेशनिवासिनाम् ॥ ४ ॥</s-l></s-lg><s-lg><s-l>इत्युक्तः पुण्डरीकाक्षः पित्रा मातुस्तदन्तिके ।</s-l><s-l>शशंस कुरुवीराणां संग्रामे निधनं यथा ॥ ५ ॥</s-l></s-lg><s-lg><s-l> वासुदेव उवाच ।</s-l><s-l>अत्यद्भुतानि कर्माणि क्षत्रियाणां महात्मनाम् ।</s-l><s-l>बहुलत्वान्न संख्यातुं शक्यान्यब्दशतैरपि ॥ ६ ॥</s-l></s-lg><s-lg><s-l>प्राधान्यतस्तु गदतः समासेनैव मे शृणु ।</s-l><s-l>कर्माणि पृथिवीशानां यथावदमरद्युते ॥ ७ ॥</s-l></s-lg><s-lg><s-l>भीष्मः सेनापतिरभूदेकादशचमूपतिः ।</s-l><s-l>कौरव्यः कौरवेयाणां देवानामिव वासवः ॥ ८ ॥</s-l></s-lg><s-lg><s-l>शिखण्डी पाण्डुपुत्राणां नेता सप्तचमूपतिः ।</s-l><s-l>बभूव रक्षितो धीमान्धीमता सव्यसाचिना ॥ ९ ॥</s-l></s-lg><s-lg><s-l>तेषां तदभवद्युद्धं दशाहानि महात्मनाम् ।</s-l><s-l>कुरूणां पाण्डवानां च सुमहद्रोमहर्षणम् ॥ १० ॥</s-l></s-lg><s-lg><s-l>ततः शिखण्डी गाङ्गेयमयुध्यन्तं महाहवे ।</s-l><s-l>जघान बहुभिर्बाणैः सह गाण्डीवधन्वना ॥ ११ ॥</s-l></s-lg><s-lg><s-l>अकरोत्स ततः कालं शरतल्पगतो मुनिः ।</s-l><s-l>अयनं दक्षिणं हित्वा संप्राप्ते चोत्तरायणे ॥ १२ ॥</s-l></s-lg><s-lg><s-l>ततः सेनापतिरभूद्द्रोणोऽस्त्रविदुषां वरः ।</s-l><s-l>प्रवीरः कौरवेन्द्रस्य काव्यो दैत्यपतेरिव ॥ १३ ॥</s-l></s-lg><s-lg><s-l>अक्षौहिणीभिः शिष्टाभिर्नवभिर्द्विजसत्तमः ।</s-l><s-l>संवृतः समरश्लाघी गुप्तः कृपवृषादिभिः ॥ १४ ॥</s-l></s-lg><s-lg><s-l>धृष्टद्युम्नस्त्वभून्नेता पाण्डवानां महास्त्रवित् ।</s-l><s-l>गुप्तो भीमेन तेजस्वी मित्रेण वरुणो यथा ॥ १५ ॥</s-l></s-lg><s-lg><s-l>पञ्चसेनापरिवृतो द्रोणप्रेप्सुर्महामनाः ।</s-l><s-l>पितुर्निकारान्संस्मृत्य रणे कर्माकरोन्महत् ॥ १६ ॥</s-l></s-lg><s-lg><s-l>तस्मिंस्ते पृथिवीपाला द्रोणपार्षतसंगरे ।</s-l><s-l>नानादिगागता वीराः प्रायशो निधनं गताः ॥ १७ ॥</s-l></s-lg><s-lg><s-l>दिनानि पञ्च तद्युद्धमभूत्परमदारुणम् ।</s-l><s-l>ततो द्रोणः परिश्रान्तो धृष्टद्युम्नवशं गतः ॥ १८ ॥</s-l></s-lg><s-lg><s-l>ततः सेनापतिरभूत्कर्णो दौर्योधने बले ।</s-l><s-l>अक्षौहिणीभिः शिष्टाभिर्वृतः पञ्चभिराहवे ॥ १९ ॥</s-l></s-lg><s-lg><s-l>तिस्रस्तु पाण्डुपुत्राणां चम्वो बीभत्सुपालिताः ।</s-l><s-l>हतप्रवीरभूयिष्ठा बभूवुः समवस्थिताः ॥ २० ॥</s-l></s-lg><s-lg><s-l>ततः पार्थं समासाद्य पतंग इव पावकम् ।</s-l><s-l>पञ्चत्वमगमत्सौतिर्द्वितीयेऽहनि दारुणे ॥ २१ ॥</s-l></s-lg><s-lg><s-l>हते कर्णे तु कौरव्या निरुत्साहा हतौजसः ।</s-l><s-l>अक्षौहिणीभिस्तिसृभिर्मद्रेशं पर्यवारयन् ॥ २२ ॥</s-l></s-lg><s-lg><s-l>हतवाहनभूयिष्ठाः पाण्डवास्तु युधिष्ठिरम् ।</s-l><s-l>अक्षौहिण्या निरुत्साहाः शिष्टया पर्यवारयन् ॥ २३ ॥</s-l></s-lg><s-lg><s-l>अवधीन्मद्रराजानं कुरुराजो युधिष्ठिरः ।</s-l><s-l>तस्मिंस्तथार्धदिवसे कर्म कृत्वा सुदुष्करम् ॥ २४ ॥</s-l></s-lg><s-lg><s-l>हते शल्ये तु शकुनिं सहदेवो महामनाः ।</s-l><s-l>आहर्तारं कलेस्तस्य जघानामितविक्रमः ॥ २५ ॥</s-l></s-lg><s-lg><s-l>निहते शकुनौ राजा धार्तराष्ट्रः सुदुर्मनाः ।</s-l><s-l>अपाक्रामद्गदापाणिर्हतभूयिष्ठसैनिकः ॥ २६ ॥</s-l></s-lg><s-lg><s-l>तमन्वधावत्संक्रुद्धो भीमसेनः प्रतापवान् ।</s-l><s-l>ह्रदे द्वैपायने चापि सलिलस्थं ददर्श तम् ॥ २७ ॥</s-l></s-lg><s-lg><s-l>ततः शिष्टेन सैन्येन समन्तात्परिवार्य तम् ।</s-l><s-l>उपोपविविशुर्हृष्टा ह्रदस्थं पञ्च पाण्डवाः ॥ २८ ॥</s-l></s-lg><s-lg><s-l>विगाह्य सलिलं त्वाशु वाग्बाणैर्भृशविक्षतः ।</s-l><s-l>उत्थाय स गदापाणिर्युद्धाय समुपस्थितः ॥ २९ ॥</s-l></s-lg><s-lg><s-l>ततः स निहतो राजा धार्तराष्ट्रो महामृधे ।</s-l><s-l>भीमसेनेन विक्रम्य पश्यतां पृथिवीक्षिताम् ॥ ३० ॥</s-l></s-lg><s-lg><s-l>ततस्तत्पाण्डवं सैन्यं संसुप्तं शिबिरे निशि ।</s-l><s-l>निहतं द्रोणपुत्रेण पितुर्वधममृष्यता ॥ ३१ ॥</s-l></s-lg><s-lg><s-l>हतपुत्रा हतबला हतमित्रा मया सह ।</s-l><s-l>युयुधानद्वितीयेन पञ्च शिष्टाः स्म पाण्डवाः ॥ ३२ ॥</s-l></s-lg><s-lg><s-l>सहैव कृपभोजाभ्यां द्रौणिर्युद्धादमुच्यत ।</s-l><s-l>युयुत्सुश्चापि कौरव्यो मुक्तः पाण्डवसंश्रयात् ॥ ३३ ॥</s-l></s-lg><s-lg><s-l>निहते कौरवेन्द्रे च सानुबन्धे सुयोधने ।</s-l><s-l>विदुरः संजयश्चैव धर्मराजमुपस्थितौ ॥ ३४ ॥</s-l></s-lg><s-lg><s-l>एवं तदभवद्युद्धमहान्यष्टादश प्रभो ।</s-l><s-l>यत्र ते पृथिवीपाला निहताः स्वर्गमावसन् ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>शृण्वतां तु महाराज कथां तां रोमहर्षणीम् ।</s-l><s-l>दुःखहर्षपरिक्लेशा वृष्णीनामभवंस्तदा ॥ ३६ ॥</s-l></s-lg>