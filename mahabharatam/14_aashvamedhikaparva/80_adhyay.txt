<s-lg><s-l> वैशंपायन उवाच ।</s-l><s-l>तथा विलप्योपरता भर्तुः पादौ प्रगृह्य सा ।</s-l><s-l>उपविष्टाभवद्देवी सोच्छ्वासं पुत्रमीक्षती ॥ १ ॥</s-l></s-lg><s-lg><s-l>ततः संज्ञां पुनर्लब्ध्वा स राजा बभ्रुवाहनः ।</s-l><s-l>मातरं तामथालोक्य रणभूमावथाब्रवीत् ॥ २ ॥</s-l></s-lg><s-lg><s-l>इतो दुःखतरं किं नु यन्मे माता सुखैधिता ।</s-l><s-l>भूमौ निपतितं वीरमनुशेते मृतं पतिम् ॥ ३ ॥</s-l></s-lg><s-lg><s-l>निहन्तारं रणेऽरीणां सर्वशस्त्रभृतां वरम् ।</s-l><s-l>मया विनिहतं संख्ये प्रेक्षते दुर्मरं बत ॥ ४ ॥</s-l></s-lg><s-lg><s-l>अहोऽस्या हृदयं देव्या दृढं यन्न विदीर्यते ।</s-l><s-l>व्यूढोरस्कं महाबाहुं प्रेक्षन्त्या निहतं पतिम् ॥ ५ ॥</s-l></s-lg><s-lg><s-l>दुर्मरं पुरुषेणेह मन्ये ह्यध्वन्यनागते ।</s-l><s-l>यत्र नाहं न मे माता विप्रयुज्येत जीवितात् ॥ ६ ॥</s-l></s-lg><s-lg><s-l>अहो धिक्कुरुवीरस्य ह्युरःस्थं काञ्चनं भुवि ।</s-l><s-l>व्यपविद्धं हतस्येह मया पुत्रेण पश्यत ॥ ७ ॥</s-l></s-lg><s-lg><s-l>भो भो पश्यत मे वीरं पितरं ब्राह्मणा भुवि ।</s-l><s-l>शयानं वीरशयने मया पुत्रेण पातितम् ॥ ८ ॥</s-l></s-lg><s-lg><s-l>ब्राह्मणाः कुरुमुख्यस्य प्रयुक्ता हयसारिणः ।</s-l><s-l>कुर्वन्तु शान्तिकां त्वद्य रणे योऽयं मया हतः ॥ ९ ॥</s-l></s-lg><s-lg><s-l>व्यादिशन्तु च किं विप्राः प्रायश्चित्तमिहाद्य मे ।</s-l><s-l>सुनृशंसस्य पापस्य पितृहन्तू रणाजिरे ॥ १० ॥</s-l></s-lg><s-lg><s-l>दुश्चरा द्वादश समा हत्वा पितरमद्य वै ।</s-l><s-l>ममेह सुनृशंसस्य संवीतस्यास्य चर्मणा ॥ ११ ॥</s-l></s-lg><s-lg><s-l>शिरःकपाले चास्यैव भुञ्जतः पितुरद्य मे ।</s-l><s-l>प्रायश्चित्तं हि नास्त्यन्यद्धत्वाद्य पितरं मम ॥ १२ ॥</s-l></s-lg><s-lg><s-l>पश्य नागोत्तमसुते भर्तारं निहतं मया ।</s-l><s-l>कृतं प्रियं मया तेऽद्य निहत्य समरेऽर्जुनम् ॥ १३ ॥</s-l></s-lg><s-lg><s-l>सोऽहमप्यद्य यास्यामि गतिं पितृनिषेविताम् ।</s-l><s-l>न शक्नोम्यात्मनात्मानमहं धारयितुं शुभे ॥ १४ ॥</s-l></s-lg><s-lg><s-l>सा त्वं मयि मृते मातस्तथा गाण्डीवधन्वनि ।</s-l><s-l>भव प्रीतिमती देवि सत्येनात्मानमालभे ॥ १५ ॥</s-l></s-lg><s-lg><s-l>इत्युक्त्वा स तदा राजा दुःखशोकसमाहतः ।</s-l><s-l>उपस्पृश्य महाराज दुःखाद्वचनमब्रवीत् ॥ १६ ॥</s-l></s-lg><s-lg><s-l>शृण्वन्तु सर्वभूतानि स्थावराणि चराणि च ।</s-l><s-l>त्वं च मातर्यथा सत्यं ब्रवीमि भुजगोत्तमे ॥ १७ ॥</s-l></s-lg><s-lg><s-l>यदि नोत्तिष्ठति जयः पिता मे भरतर्षभः ।</s-l><s-l>अस्मिन्नेव रणोद्देशे शोषयिष्ये कलेवरम् ॥ १८ ॥</s-l></s-lg><s-lg><s-l>न हि मे पितरं हत्वा निष्कृतिर्विद्यते क्वचित् ।</s-l><s-l>नरकं प्रतिपत्स्यामि ध्रुवं गुरुवधार्दितः ॥ १९ ॥</s-l></s-lg><s-lg><s-l>वीरं हि क्षत्रियं हत्वा गोशतेन प्रमुच्यते ।</s-l><s-l>पितरं तु निहत्यैवं दुस्तरा निष्कृतिर्मया ॥ २० ॥</s-l></s-lg><s-lg><s-l>एष ह्येको महातेजाः पाण्डुपुत्रो धनंजयः ।</s-l><s-l>पिता च मम धर्मात्मा तस्य मे निष्कृतिः कुतः ॥ २१ ॥</s-l></s-lg><s-lg><s-l>इत्येवमुक्त्वा नृपते धनंजयसुतो नृपः ।</s-l><s-l>उपस्पृश्याभवत्तूष्णीं प्रायोपेतो महामतिः ॥ २२ ॥</s-l></s-lg>