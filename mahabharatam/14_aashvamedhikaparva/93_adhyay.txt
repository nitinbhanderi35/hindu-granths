<s-lg><s-l> नकुल उवाच ।</s-l><s-l>हन्त वो वर्तयिष्यामि दानस्य परमं फलम् ।</s-l><s-l>न्यायलब्धस्य सूक्ष्मस्य विप्रदत्तस्य यद्द्विजाः ॥ १ ॥</s-l></s-lg><s-lg><s-l>धर्मक्षेत्रे कुरुक्षेत्रे धर्मज्ञैर्बहुभिर्वृते ।</s-l><s-l>उञ्छवृत्तिर्द्विजः कश्चित्कापोतिरभवत्पुरा ॥ २ ॥</s-l></s-lg><s-lg><s-l>सभार्यः सह पुत्रेण सस्नुषस्तपसि स्थितः ।</s-l><s-l>वधूचतुर्थो वृद्धः स धर्मात्मा नियतेन्द्रियः ॥ ३ ॥</s-l></s-lg><s-lg><s-l>षष्ठे काले तदा विप्रो भुङ्क्ते तैः सह सुव्रतः ।</s-l><s-l>षष्ठे काले कदाचिच्च तस्याहारो न विद्यते ।</s-l><s-l>भुङ्क्तेऽन्यस्मिन्कदाचित्स षष्ठे काले द्विजोत्तमः ॥ ४ ॥</s-l></s-lg><s-lg><s-l>कपोतधर्मिणस्तस्य दुर्भिक्षे सति दारुणे ।</s-l><s-l>नाविद्यत तदा विप्राः संचयस्तान्निबोधत ।</s-l><s-l>क्षीणौषधिसमावायो द्रव्यहीनोऽभवत्तदा ॥ ५ ॥</s-l></s-lg><s-lg><s-l>काले कालेऽस्य संप्राप्ते नैव विद्येत भोजनम् ।</s-l><s-l>क्षुधापरिगताः सर्वे प्रातिष्ठन्त तदा तु ते ॥ ६ ॥</s-l></s-lg><s-lg><s-l>उञ्छंस्तदा शुक्लपक्षे मध्यं तपति भास्करे ।</s-l><s-l>उष्णार्तश्च क्षुधार्तश्च स विप्रस्तपसि स्थितः ।</s-l><s-l>उञ्छमप्राप्तवानेव सार्धं परिजनेन ह ॥ ७ ॥</s-l></s-lg><s-lg><s-l>स तथैव क्षुधाविष्टः स्पृष्ट्वा तोयं यथाविधि ।</s-l><s-l>क्षपयामास तं कालं कृच्छ्रप्राणो द्विजोत्तमः ॥ ८ ॥</s-l></s-lg><s-lg><s-l>अथ षष्ठे गते काले यवप्रस्थमुपार्जयत् ।</s-l><s-l>यवप्रस्थं च ते सक्तूनकुर्वन्त तपस्विनः ॥ ९ ॥</s-l></s-lg><s-lg><s-l>कृतजप्याह्विकास्ते तु हुत्वा वह्निं यथाविधि ।</s-l><s-l>कुडवं कुडवं सर्वे व्यभजन्त तपस्विनः ॥ १० ॥</s-l></s-lg><s-lg><s-l>अथागच्छद्द्विजः कश्चिदतिथिर्भुञ्जतां तदा ।</s-l><s-l>ते तं दृष्ट्वातिथिं तत्र प्रहृष्टमनसोऽभवन् ॥ ११ ॥</s-l></s-lg><s-lg><s-l>तेऽभिवाद्य सुखप्रश्नं पृष्ट्वा तमतिथिं तदा ।</s-l><s-l>विशुद्धमनसो दान्ताः श्रद्धादमसमन्विताः ॥ १२ ॥</s-l></s-lg><s-lg><s-l>अनसूयवो गतक्रोधाः साधवो गतमत्सराः ।</s-l><s-l>त्यक्तमाना जितक्रोधा धर्मज्ञा द्विजसत्तमाः ॥ १३ ॥</s-l></s-lg><s-lg><s-l>सब्रह्मचर्यं स्वं गोत्रं समाख्याय परस्परम् ।</s-l><s-l>कुटीं प्रवेशयामासुः क्षुधार्तमतिथिं तदा ॥ १४ ॥</s-l></s-lg><s-lg><s-l>इदमर्घ्यं च पाद्यं च बृसी चेयं तवानघ ।</s-l><s-l>शुचयः सक्तवश्चेमे नियमोपार्जिताः प्रभो ।</s-l><s-l>प्रतिगृह्णीष्व भद्रं ते मया दत्ता द्विजोत्तम ॥ १५ ॥</s-l></s-lg><s-lg><s-l>इत्युक्तः प्रतिगृह्याथ सक्तूनां कुडवं द्विजः ।</s-l><s-l>भक्षयामास राजेन्द्र न च तुष्टिं जगाम सः ॥ १६ ॥</s-l></s-lg><s-lg><s-l>स उञ्छवृत्तिः तं प्रेक्ष्य क्षुधापरिगतं द्विजम् ।</s-l><s-l>आहारं चिन्तयामास कथं तुष्टो भवेदिति ॥ १७ ॥</s-l></s-lg><s-lg><s-l>तस्य भार्याब्रवीद्राजन्मद्भागो दीयतामिति ।</s-l><s-l>गच्छत्वेष यथाकामं संतुष्टो द्विजसत्तमः ॥ १८ ॥</s-l></s-lg><s-lg><s-l>इति ब्रुवन्तीं तां साध्वीं धर्मात्मा स द्विजर्षभः ।</s-l><s-l>क्षुधापरिगतां ज्ञात्वा सक्तूंस्तान्नाभ्यनन्दत ॥ १९ ॥</s-l></s-lg><s-lg><s-l>जानन्वृद्धां क्षुधार्तां च श्रान्तां ग्लानां तपस्विनीम् ।</s-l><s-l>त्वगस्थिभूतां वेपन्तीं ततो भार्यामुवाच ताम् ॥ २० ॥</s-l></s-lg><s-lg><s-l>अपि कीटपतंगानां मृगाणां चैव शोभने ।</s-l><s-l>स्त्रियो रक्ष्याश्च पोष्याश्च नैवं त्वं वक्तुमर्हसि ॥ २१ ॥</s-l></s-lg><s-lg><s-l>अनुकम्पितो नरो नार्या पुष्टो रक्षित एव च ।</s-l><s-l>प्रपतेद्यशसो दीप्तान्न च लोकानवाप्नुयात् ॥ २२ ॥</s-l></s-lg><s-lg><s-l>इत्युक्ता सा ततः प्राह धर्मार्थौ नौ समौ द्विज ।</s-l><s-l>सक्तुप्रस्थचतुर्भागं गृहाणेमं प्रसीद मे ॥ २३ ॥</s-l></s-lg><s-lg><s-l>सत्यं रतिश्च धर्मश्च स्वर्गश्च गुणनिर्जितः ।</s-l><s-l>स्त्रीणां पतिसमाधीनं काङ्क्षितं च द्विजोत्तम ॥ २४ ॥</s-l></s-lg><s-lg><s-l>ऋतुर्मातुः पितुर्बीजं दैवतं परमं पतिः ।</s-l><s-l>भर्तुः प्रसादात्स्त्रीणां वै रतिः पुत्रफलं तथा ॥ २५ ॥</s-l></s-lg><s-lg><s-l>पालनाद्धि पतिस्त्वं मे भर्तासि भरणान्मम ।</s-l><s-l>पुत्रप्रदानाद्वरदस्तस्मात्सक्तून्गृहाण मे ॥ २६ ॥</s-l></s-lg><s-lg><s-l>जरापरिगतो वृद्धः क्षुधार्तो दुर्बलो भृशम् ।</s-l><s-l>उपवासपरिश्रान्तो यदा त्वमपि कर्शितः ॥ २७ ॥</s-l></s-lg><s-lg><s-l>इत्युक्तः स तया सक्तून्प्रगृह्येदं वचोऽब्रवीत् ।</s-l><s-l>द्विज सक्तूनिमान्भूयः प्रतिगृह्णीष्व सत्तम ॥ २८ ॥</s-l></s-lg><s-lg><s-l>स तान्प्रगृह्य भुक्त्वा च न तुष्टिमगमद्द्विजः ।</s-l><s-l>तमुञ्छवृत्तिरालक्ष्य ततश्चिन्तापरोऽभवत् ॥ २९ ॥</s-l></s-lg><s-lg><s-l> पुत्र उवाच ।</s-l><s-l>सक्तूनिमान्प्रगृह्य त्वं देहि विप्राय सत्तम ।</s-l><s-l>इत्येवं सुकृतं मन्ये तस्मादेतत्करोम्यहम् ॥ ३० ॥</s-l></s-lg><s-lg><s-l>भवान्हि परिपाल्यो मे सर्वयत्नैर्द्विजोत्तम ।</s-l><s-l>साधूनां काङ्क्षितं ह्येतत्पितुर्वृद्धस्य पोषणम् ॥ ३१ ॥</s-l></s-lg><s-lg><s-l>पुत्रार्थो विहितो ह्येष स्थाविर्ये परिपालनम् ।</s-l><s-l>श्रुतिरेषा हि विप्रर्षे त्रिषु लोकेषु विश्रुता ॥ ३२ ॥</s-l></s-lg><s-lg><s-l>प्राणधारणमात्रेण शक्यं कर्तुं तपस्त्वया ।</s-l><s-l>प्राणो हि परमो धर्मः स्थितो देहेषु देहिनाम् ॥ ३३ ॥</s-l></s-lg><s-lg><s-l> पितोवाच ।</s-l><s-l>अपि वर्षसहस्री त्वं बाल एव मतो मम ।</s-l><s-l>उत्पाद्य पुत्रं हि पिता कृतकृत्यो भवत्युत ॥ ३४ ॥</s-l></s-lg><s-lg><s-l>बालानां क्षुद्बलवती जानाम्येतदहं विभो ।</s-l><s-l>वृद्धोऽहं धारयिष्यामि त्वं बली भव पुत्रक ॥ ३५ ॥</s-l></s-lg><s-lg><s-l>जीर्णेन वयसा पुत्र न मा क्षुद्बाधतेऽपि च ।</s-l><s-l>दीर्घकालं तपस्तप्तं न मे मरणतो भयम् ॥ ३६ ॥</s-l></s-lg><s-lg><s-l> पुत्र उवाच ।</s-l><s-l>अपत्यमस्मि ते पुत्रस्त्राणात्पुत्रो हि विश्रुतः ।</s-l><s-l>आत्मा पुत्रः स्मृतस्तस्मात्त्राह्यात्मानमिहात्मना ॥ ३७ ॥</s-l></s-lg><s-lg><s-l> पितोवाच ।</s-l><s-l>रूपेण सदृशस्त्वं मे शीलेन च दमेन च ।</s-l><s-l>परीक्षितश्च बहुधा सक्तूनादद्मि ते ततः ॥ ३८ ॥</s-l></s-lg><s-lg><s-l>इत्युक्त्वादाय तान्सक्तून्प्रीतात्मा द्विजसत्तमः ।</s-l><s-l>प्रहसन्निव विप्राय स तस्मै प्रददौ तदा ॥ ३९ ॥</s-l></s-lg><s-lg><s-l>भुक्त्वा तानपि सक्तून्स नैव तुष्टो बभूव ह ।</s-l><s-l>उञ्छवृत्तिस्तु सव्रीडो बभूव द्विजसत्तमः ॥ ४० ॥</s-l></s-lg><s-lg><s-l>तं वै वधूः स्थिता साध्वी ब्राह्मणप्रियकाम्यया ।</s-l><s-l>सक्तूनादाय संहृष्टा गुरुं तं वाक्यमब्रवीत् ॥ ४१ ॥</s-l></s-lg><s-lg><s-l>संतानात्तव संतानं मम विप्र भविष्यति ।</s-l><s-l>सक्तूनिमानतिथये गृहीत्वा त्वं प्रयच्छ मे ॥ ४२ ॥</s-l></s-lg><s-lg><s-l>तव प्रसवनिर्वृत्या मम लोकाः किलाक्षयाः ।</s-l><s-l>पौत्रेण तानवाप्नोति यत्र गत्वा न शोचति ॥ ४३ ॥</s-l></s-lg><s-lg><s-l>धर्माद्या हि यथा त्रेता वह्नित्रेता तथैव च ।</s-l><s-l>तथैव पुत्रपौत्राणां स्वर्गे त्रेता किलाक्षया ॥ ४४ ॥</s-l></s-lg><s-lg><s-l>पितॄंस्त्राणात्तारयति पुत्र इत्यनुशुश्रुम ।</s-l><s-l>पुत्रपौत्रैश्च नियतं साधुलोकानुपाश्नुते ॥ ४५ ॥</s-l></s-lg><s-lg><s-l> श्वशुर उवाच ।</s-l><s-l>वातातपविशीर्णाङ्गीं त्वां विवर्णां निरीक्ष्य वै ।</s-l><s-l>कर्शितां सुव्रताचारे क्षुधाविह्वलचेतसम् ॥ ४६ ॥</s-l></s-lg><s-lg><s-l>कथं सक्तून्ग्रहीष्यामि भूत्वा धर्मोपघातकः ।</s-l><s-l>कल्याणवृत्ते कल्याणि नैवं त्वं वक्तुमर्हसि ॥ ४७ ॥</s-l></s-lg><s-lg><s-l>षष्ठे काले व्रतवतीं शीलशौचसमन्विताम् ।</s-l><s-l>कृच्छ्रवृत्तिं निराहारां द्रक्ष्यामि त्वां कथं न्वहम् ॥ ४८ ॥</s-l></s-lg><s-lg><s-l>बाला क्षुधार्ता नारी च रक्ष्या त्वं सततं मया ।</s-l><s-l>उपवासपरिश्रान्ता त्वं हि बान्धवनन्दिनी ॥ ४९ ॥</s-l></s-lg><s-lg><s-l> स्नुषोवाच ।</s-l><s-l>गुरोर्मम गुरुस्त्वं वै यतो दैवतदैवतम् ।</s-l><s-l>देवातिदेवस्तस्मात्त्वं सक्तूनादत्स्व मे विभो ॥ ५० ॥</s-l></s-lg><s-lg><s-l>देहः प्राणश्च धर्मश्च शुश्रूषार्थमिदं गुरोः ।</s-l><s-l>तव विप्र प्रसादेन लोकान्प्राप्स्याम्यभीप्सितान् ॥ ५१ ॥</s-l></s-lg><s-lg><s-l>अवेक्ष्या इति कृत्वा त्वं दृढभक्त्येति वा द्विज ।</s-l><s-l>चिन्त्या ममेयमिति वा सक्तूनादातुमर्हसि ॥ ५२ ॥</s-l></s-lg><s-lg><s-l> श्वशुर उवाच ।</s-l><s-l>अनेन नित्यं साध्वी त्वं शीलवृत्तेन शोभसे ।</s-l><s-l>या त्वं धर्मव्रतोपेता गुरुवृत्तिमवेक्षसे ॥ ५३ ॥</s-l></s-lg><s-lg><s-l>तस्मात्सक्तून्ग्रहीष्यामि वधूर्नार्हसि वञ्चनाम् ।</s-l><s-l>गणयित्वा महाभागे त्वं हि धर्मभृतां वरा ॥ ५४ ॥</s-l></s-lg><s-lg><s-l>इत्युक्त्वा तानुपादाय सक्तून्प्रादाद्द्विजातये ।</s-l><s-l>ततस्तुष्टोऽभवद्विप्रस्तस्य साधोर्महात्मनः ॥ ५५ ॥</s-l></s-lg><s-lg><s-l>प्रीतात्मा स तु तं वाक्यमिदमाह द्विजर्षभम् ।</s-l><s-l>वाग्मी तदा द्विजश्रेष्ठो धर्मः पुरुषविग्रहः ॥ ५६ ॥</s-l></s-lg><s-lg><s-l>शुद्धेन तव दानेन न्यायोपात्तेन यत्नतः ।</s-l><s-l>यथाशक्ति विमुक्तेन प्रीतोऽस्मि द्विजसत्तम ॥ ५७ ॥</s-l></s-lg><s-lg><s-l>अहो दानं घुष्यते ते स्वर्गे स्वर्गनिवासिभिः ।</s-l><s-l>गगनात्पुष्पवर्षं च पश्यस्व पतितं भुवि ॥ ५८ ॥</s-l></s-lg><s-lg><s-l>सुरर्षिदेवगन्धर्वा ये च देवपुरःसराः ।</s-l><s-l>स्तुवन्तो देवदूताश्च स्थिता दानेन विस्मिताः ॥ ५९ ॥</s-l></s-lg><s-lg><s-l>ब्रह्मर्षयो विमानस्था ब्रह्मलोकगताश्च ये ।</s-l><s-l>काङ्क्षन्ते दर्शनं तुभ्यं दिवं गच्छ द्विजर्षभ ॥ ६० ॥</s-l></s-lg><s-lg><s-l>पितृलोकगताः सर्वे तारिताः पितरस्त्वया ।</s-l><s-l>अनागताश्च बहवः सुबहूनि युगानि च ॥ ६१ ॥</s-l></s-lg><s-lg><s-l>ब्रह्मचर्येण यज्ञेन दानेन तपसा तथा ।</s-l><s-l>अगह्वरेण धर्मेण तस्माद्गच्छ दिवं द्विज ॥ ६२ ॥</s-l></s-lg><s-lg><s-l>श्रद्धया परया यस्त्वं तपश्चरसि सुव्रत ।</s-l><s-l>तस्माद्देवास्तवानेन प्रीता द्विजवरोत्तम ॥ ६३ ॥</s-l></s-lg><s-lg><s-l>सर्वस्वमेतद्यस्मात्ते त्यक्तं शुद्धेन चेतसा ।</s-l><s-l>कृच्छ्रकाले ततः स्वर्गो जितोऽयं तव कर्मणा ॥ ६४ ॥</s-l></s-lg><s-lg><s-l>क्षुधा निर्णुदति प्रज्ञां धर्म्यां बुद्धिं व्यपोहति ।</s-l><s-l>क्षुधापरिगतज्ञानो धृतिं त्यजति चैव ह ॥ ६५ ॥</s-l></s-lg><s-lg><s-l>बुभुक्षां जयते यस्तु स स्वर्गं जयते ध्रुवम् ।</s-l><s-l>यदा दानरुचिर्भवति तदा धर्मो न सीदति ॥ ६६ ॥</s-l></s-lg><s-lg><s-l>अनवेक्ष्य सुतस्नेहं कलत्रस्नेहमेव च ।</s-l><s-l>धर्ममेव गुरुं ज्ञात्वा तृष्णा न गणिता त्वया ॥ ६७ ॥</s-l></s-lg><s-lg><s-l>द्रव्यागमो नृणां सूक्ष्मः पात्रे दानं ततः परम् ।</s-l><s-l>कालः परतरो दानाच्छ्रद्धा चापि ततः परा ॥ ६८ ॥</s-l></s-lg><s-lg><s-l>स्वर्गद्वारं सुसूक्ष्मं हि नरैर्मोहान्न दृश्यते ।</s-l><s-l>स्वर्गार्गलं लोभबीजं रागगुप्तं दुरासदम् ॥ ६९ ॥</s-l></s-lg><s-lg><s-l>तत्तु पश्यन्ति पुरुषा जितक्रोधा जितेन्द्रियाः ।</s-l><s-l>ब्राह्मणास्तपसा युक्ता यथाशक्तिप्रदायिनः ॥ ७० ॥</s-l></s-lg><s-lg><s-l>सहस्रशक्तिश्च शतं शतशक्तिर्दशापि च ।</s-l><s-l>दद्यादपश्च यः शक्त्या सर्वे तुल्यफलाः स्मृताः ॥ ७१ ॥</s-l></s-lg><s-lg><s-l>रन्तिदेवो हि नृपतिरपः प्रादादकिंचनः ।</s-l><s-l>शुद्धेन मनसा विप्र नाकपृष्ठं ततो गतः ॥ ७२ ॥</s-l></s-lg><s-lg><s-l>न धर्मः प्रीयते तात दानैर्दत्तैर्महाफलैः ।</s-l><s-l>न्यायलब्धैर्यथा सूक्ष्मैः श्रद्धापूतैः स तुष्यति ॥ ७३ ॥</s-l></s-lg><s-lg><s-l>गोप्रदानसहस्राणि द्विजेभ्योऽदान्नृगो नृपः ।</s-l><s-l>एकां दत्त्वा स पारक्यां नरकं समवाप्तवान् ॥ ७४ ॥</s-l></s-lg><s-lg><s-l>आत्ममांसप्रदानेन शिबिरौशीनरो नृपः ।</s-l><s-l>प्राप्य पुण्यकृताँल्लोकान्मोदते दिवि सुव्रतः ॥ ७५ ॥</s-l></s-lg><s-lg><s-l>विभवे न नृणां पुण्यं स्वशक्त्या स्वर्जितं सताम् ।</s-l><s-l>न यज्ञैर्विविधैर्विप्र यथान्यायेन संचितैः ॥ ७६ ॥</s-l></s-lg><s-lg><s-l>क्रोधो दानफलं हन्ति लोभात्स्वर्गं न गच्छति ।</s-l><s-l>न्यायवृत्तिर्हि तपसा दानवित्स्वर्गमश्नुते ॥ ७७ ॥</s-l></s-lg><s-lg><s-l>न राजसूयैर्बहुभिरिष्ट्वा विपुलदक्षिणैः ।</s-l><s-l>न चाश्वमेधैर्बहुभिः फलं सममिदं तव ॥ ७८ ॥</s-l></s-lg><s-lg><s-l>सक्तुप्रस्थेन हि जितो ब्रह्मलोकस्त्वयानघ ।</s-l><s-l>विरजो ब्रह्मभवनं गच्छ विप्र यथेच्छकम् ॥ ७९ ॥</s-l></s-lg><s-lg><s-l>सर्वेषां वो द्विजश्रेष्ठ दिव्यं यानमुपस्थितम् ।</s-l><s-l>आरोहत यथाकामं धर्मोऽस्मि द्विज पश्य माम् ॥ ८० ॥</s-l></s-lg><s-lg><s-l>पावितो हि त्वया देहो लोके कीर्तिः स्थिरा च ते ।</s-l><s-l>सभार्यः सहपुत्रश्च सस्नुषश्च दिवं व्रज ॥ ८१ ॥</s-l></s-lg><s-lg><s-l>इत्युक्तवाक्यो धर्मेण यानमारुह्य स द्विजः ।</s-l><s-l>सभार्यः ससुतश्चापि सस्नुषश्च दिवं ययौ ॥ ८२ ॥</s-l></s-lg><s-lg><s-l>तस्मिन्विप्रे गते स्वर्गं ससुते सस्नुषे तदा ।</s-l><s-l>भार्याचतुर्थे धर्मज्ञे ततोऽहं निःसृतो बिलात् ॥ ८३ ॥</s-l></s-lg><s-lg><s-l>ततस्तु सक्तुगन्धेन क्लेदेन सलिलस्य च ।</s-l><s-l>दिव्यपुष्पावमर्दाच्च साधोर्दानलवैश्च तैः ।</s-l><s-l>विप्रस्य तपसा तस्य शिरो मे काञ्चनीकृतम् ॥ ८४ ॥</s-l></s-lg><s-lg><s-l>तस्य सत्याभिसंधस्य सूक्ष्मदानेन चैव ह ।</s-l><s-l>शरीरार्धं च मे विप्राः शातकुम्भमयं कृतम् ।</s-l><s-l>पश्यतेदं सुविपुलं तपसा तस्य धीमतः ॥ ८५ ॥</s-l></s-lg><s-lg><s-l>कथमेवंविधं मे स्यादन्यत्पार्श्वमिति द्विजाः ।</s-l><s-l>तपोवनानि यज्ञांश्च हृष्टोऽभ्येमि पुनः पुनः ॥ ८६ ॥</s-l></s-lg><s-lg><s-l>यज्ञं त्वहमिमं श्रुत्वा कुरुराजस्य धीमतः ।</s-l><s-l>आशया परया प्राप्तो न चाहं काञ्चनीकृतः ॥ ८७ ॥</s-l></s-lg><s-lg><s-l>ततो मयोक्तं तद्वाक्यं प्रहस्य द्विजसत्तमाः ।</s-l><s-l>सक्तुप्रस्थेन यज्ञोऽयं संमितो नेति सर्वथा ॥ ८८ ॥</s-l></s-lg><s-lg><s-l>सक्तुप्रस्थलवैस्तैर्हि तदाहं काञ्चनीकृतः ।</s-l><s-l>न हि यज्ञो महानेष सदृशस्तैर्मतो मम ॥ ८९ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा नकुलः सर्वान्यज्ञे द्विजवरांस्तदा ।</s-l><s-l>जगामादर्शनं राजन्विप्रास्ते च ययुर्गृहान् ॥ ९० ॥</s-l></s-lg><s-lg><s-l>एतत्ते सर्वमाख्यातं मया परपुरंजय ।</s-l><s-l>यदाश्चर्यमभूत्तस्मिन्वाजिमेधे महाक्रतौ ॥ ९१ ॥</s-l></s-lg><s-lg><s-l>न विस्मयस्ते नृपते यज्ञे कार्यः कथंचन ।</s-l><s-l>ऋषिकोटिसहस्राणि तपोभिर्ये दिवं गताः ॥ ९२ ॥</s-l></s-lg><s-lg><s-l>अद्रोहः सर्वभूतेषु संतोषः शीलमार्जवम् ।</s-l><s-l>तपो दमश्च सत्यं च दानं चेति समं मतम् ॥ ९३ ॥</s-l></s-lg>