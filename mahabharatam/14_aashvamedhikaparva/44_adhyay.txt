<s-lg><s-l> ब्रह्मोवाच ।</s-l><s-l>यदादिमध्यपर्यन्तं ग्रहणोपायमेव च ।</s-l><s-l>नामलक्षणसंयुक्तं सर्वं वक्ष्यामि तत्त्वतः ॥ १ ॥</s-l></s-lg><s-lg><s-l>अहः पूर्वं ततो रात्रिर्मासाः शुक्लादयः स्मृताः ।</s-l><s-l>श्रविष्ठादीनि ऋक्षाणि ऋतवः शिशिरादयः ॥ २ ॥</s-l></s-lg><s-lg><s-l>भूमिरादिस्तु गन्धानां रसानामाप एव च ।</s-l><s-l>रूपाणां ज्योतिरादिस्तु स्पर्शादिर्वायुरुच्यते ।</s-l><s-l>शब्दस्यादिस्तथाकाशमेष भूतकृतो गुणः ॥ ३ ॥</s-l></s-lg><s-lg><s-l>अतः परं प्रवक्ष्यामि भूतानामादिमुत्तमम् ।</s-l><s-l>आदित्यो ज्योतिषामादिरग्निर्भूतादिरिष्यते ॥ ४ ॥</s-l></s-lg><s-lg><s-l>सावित्री सर्वविद्यानां देवतानां प्रजापतिः ।</s-l><s-l>ओंकारः सर्ववेदानां वचसां प्राण एव च ।</s-l><s-l>यद्यस्मिन्नियतं लोके सर्वं सावित्रमुच्यते ॥ ५ ॥</s-l></s-lg><s-lg><s-l>गायत्री छन्दसामादिः पशूनामज उच्यते ।</s-l><s-l>गावश्चतुष्पदामादिर्मनुष्याणां द्विजातयः ॥ ६ ॥</s-l></s-lg><s-lg><s-l>श्येनः पतत्रिणामादिर्यज्ञानां हुतमुत्तमम् ।</s-l><s-l>परिसर्पिणां तु सर्वेषां ज्येष्ठः सर्पो द्विजोत्तमाः ॥ ७ ॥</s-l></s-lg><s-lg><s-l>कृतमादिर्युगानां च सर्वेषां नात्र संशयः ।</s-l><s-l>हिरण्यं सर्वरत्नानामोषधीनां यवास्तथा ॥ ८ ॥</s-l></s-lg><s-lg><s-l>सर्वेषां भक्ष्यभोज्यानामन्नं परममुच्यते ।</s-l><s-l>द्रवाणां चैव सर्वेषां पेयानामाप उत्तमाः ॥ ९ ॥</s-l></s-lg><s-lg><s-l>स्थावराणां च भूतानां सर्वेषामविशेषतः ।</s-l><s-l>ब्रह्मक्षेत्रं सदा पुण्यं प्लक्षः प्रथमजः स्मृतः ॥ १० ॥</s-l></s-lg><s-lg><s-l>अहं प्रजापतीनां च सर्वेषां नात्र संशयः ।</s-l><s-l>मम विष्णुरचिन्त्यात्मा स्वयंभूरिति स स्मृतः ॥ ११ ॥</s-l></s-lg><s-lg><s-l>पर्वतानां महामेरुः सर्वेषामग्रजः स्मृतः ।</s-l><s-l>दिशां च प्रदिशां चोर्ध्वा दिग्जाता प्रथमं तथा ॥ १२ ॥</s-l></s-lg><s-lg><s-l>तथा त्रिपथगा गङ्गा नदीनामग्रजा स्मृता ।</s-l><s-l>तथा सरोदपानानां सर्वेषां सागरोऽग्रजः ॥ १३ ॥</s-l></s-lg><s-lg><s-l>देवदानवभूतानां पिशाचोरगरक्षसाम् ।</s-l><s-l>नरकिंनरयक्षाणां सर्वेषामीश्वरः प्रभुः ॥ १४ ॥</s-l></s-lg><s-lg><s-l>आदिर्विश्वस्य जगतो विष्णुर्ब्रह्ममयो महान् ।</s-l><s-l>भूतं परतरं तस्मात्त्रैलोक्ये नेह विद्यते ॥ १५ ॥</s-l></s-lg><s-lg><s-l>आश्रमाणां च गार्हस्थ्यं सर्वेषां नात्र संशयः ।</s-l><s-l>लोकानामादिरव्यक्तं सर्वस्यान्तस्तदेव च ॥ १६ ॥</s-l></s-lg><s-lg><s-l>अहान्यस्तमयान्तानि उदयान्ता च शर्वरी ।</s-l><s-l>सुखस्यान्तः सदा दुःखं दुःखस्यान्तः सदा सुखम् ॥ १७ ॥</s-l></s-lg><s-lg><s-l>सर्वे क्षयान्ता निचयाः पतनान्ताः समुच्छ्रयाः ।</s-l><s-l>संयोगा विप्रयोगान्ता मरणान्तं हि जीवितम् ॥ १८ ॥</s-l></s-lg><s-lg><s-l>सर्वं कृतं विनाशान्तं जातस्य मरणं ध्रुवम् ।</s-l><s-l>अशाश्वतं हि लोकेऽस्मिन्सर्वं स्थावरजङ्गमम् ॥ १९ ॥</s-l></s-lg><s-lg><s-l>इष्टं दत्तं तपोऽधीतं व्रतानि नियमाश्च ये ।</s-l><s-l>सर्वमेतद्विनाशान्तं ज्ञानस्यान्तो न विद्यते ॥ २० ॥</s-l></s-lg><s-lg><s-l>तस्माज्ज्ञानेन शुद्धेन प्रसन्नात्मा समाहितः ।</s-l><s-l>निर्ममो निरहंकारो मुच्यते सर्वपाप्मभिः ॥ २१ ॥</s-l></s-lg>