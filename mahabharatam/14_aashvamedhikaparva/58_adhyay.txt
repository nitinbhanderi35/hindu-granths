<s-lg><s-l> जनमेजय उवाच ।</s-l><s-l>उत्तङ्काय वरं दत्त्वा गोविन्दो द्विजसत्तम ।</s-l><s-l>अत ऊर्ध्वं महाबाहुः किं चकार महायशाः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>दत्त्वा वरमुत्तङ्काय प्रायात्सात्यकिना सह ।</s-l><s-l>द्वारकामेव गोविन्दः शीघ्रवेगैर्महाहयैः ॥ २ ॥</s-l></s-lg><s-lg><s-l>सरांसि च नदीश्चैव वनानि विविधानि च ।</s-l><s-l>अतिक्रम्य ससादाथ रम्यां द्वारवतीं पुरीम् ॥ ३ ॥</s-l></s-lg><s-lg><s-l>वर्तमाने महाराज महे रैवतकस्य च ।</s-l><s-l>उपायात्पुण्डरीकाक्षो युयुधानानुगस्तदा ॥ ४ ॥</s-l></s-lg><s-lg><s-l>अलंकृतस्तु स गिरिर्नानारूपविचित्रितैः ।</s-l><s-l>बभौ रुक्ममयैः काशैः सर्वतः पुरुषर्षभ ॥ ५ ॥</s-l></s-lg><s-lg><s-l>काञ्चनस्रग्भिरग्र्याभिः सुमनोभिस्तथैव च ।</s-l><s-l>वासोभिश्च महाशैलः कल्पवृक्षैश्च सर्वशः ॥ ६ ॥</s-l></s-lg><s-lg><s-l>दीपवृक्षैश्च सौवर्णैरभीक्ष्णमुपशोभितः ।</s-l><s-l>गुहानिर्झरदेशेषु दिवाभूतो बभूव ह ॥ ७ ॥</s-l></s-lg><s-lg><s-l>पताकाभिर्विचित्राभिः सघण्टाभिः समन्ततः ।</s-l><s-l>पुंभिः स्त्रीभिश्च संघुष्टः प्रगीत इव चाभवत् ।</s-l><s-l>अतीव प्रेक्षणीयोऽभून्मेरुर्मुनिगणैरिव ॥ ८ ॥</s-l></s-lg><s-lg><s-l>मत्तानां हृष्टरूपाणां स्त्रीणां पुंसां च भारत ।</s-l><s-l>गायतां पर्वतेन्द्रस्य दिवस्पृगिव निस्वनः ॥ ९ ॥</s-l></s-lg><s-lg><s-l>प्रमत्तमत्तसंमत्तक्ष्वेडितोत्कृष्टसंकुला ।</s-l><s-l>तथा किलकिलाशब्दैर्भूरभूत्सुमनोहरा ॥ १० ॥</s-l></s-lg><s-lg><s-l>विपणापणवान्रम्यो भक्ष्यभोज्यविहारवान् ।</s-l><s-l>वस्त्रमाल्योत्करयुतो वीणावेणुमृदङ्गवान् ॥ ११ ॥</s-l></s-lg><s-lg><s-l>सुरामैरेयमिश्रेण भक्ष्यभोज्येन चैव ह ।</s-l><s-l>दीनान्धकृपणादिभ्यो दीयमानेन चानिशम् ।</s-l><s-l>बभौ परमकल्याणो महस्तस्य महागिरेः ॥ १२ ॥</s-l></s-lg><s-lg><s-l>पुण्यावसथवान्वीर पुण्यकृद्भिर्निषेवितः ।</s-l><s-l>विहारो वृष्णिवीराणां महे रैवतकस्य ह ।</s-l><s-l>स नगो वेश्मसंकीर्णो देवलोक इवाबभौ ॥ १३ ॥</s-l></s-lg><s-lg><s-l>तदा च कृष्णसांनिध्यमासाद्य भरतर्षभ ।</s-l><s-l>शक्रसद्मप्रतीकाशो बभूव स हि शैलराट् ॥ १४ ॥</s-l></s-lg><s-lg><s-l>ततः संपूज्यमानः स विवेश भवनं शुभम् ।</s-l><s-l>गोविन्दः सात्यकिश्चैव जगाम भवनं स्वकम् ॥ १५ ॥</s-l></s-lg><s-lg><s-l>विवेश च स हृष्टात्मा चिरकालप्रवासकः ।</s-l><s-l>कृत्वा नसुकरं कर्म दानवेष्विव वासवः ॥ १६ ॥</s-l></s-lg><s-lg><s-l>उपयातं तु वार्ष्णेयं भोजवृष्ण्यन्धकास्तदा ।</s-l><s-l>अभ्यगच्छन्महात्मानं देवा इव शतक्रतुम् ॥ १७ ॥</s-l></s-lg><s-lg><s-l>स तानभ्यर्च्य मेधावी पृष्ट्वा च कुशलं तदा ।</s-l><s-l>अभ्यवादयत प्रीतः पितरं मातरं तथा ॥ १८ ॥</s-l></s-lg><s-lg><s-l>ताभ्यां च संपरिष्वक्तः सान्त्वितश्च महाभुजः ।</s-l><s-l>उपोपविष्टस्तैः सर्वैर्वृष्णिभिः परिवारितः ॥ १९ ॥</s-l></s-lg><s-lg><s-l>स विश्रान्तो महातेजाः कृतपादावसेचनः ।</s-l><s-l>कथयामास तं कृष्णः पृष्टः पित्रा महाहवम् ॥ २० ॥</s-l></s-lg>