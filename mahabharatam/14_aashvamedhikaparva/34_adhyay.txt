<s-lg><s-l> ब्राह्मण्युवाच ।</s-l><s-l>नेदमल्पात्मना शक्यं वेदितुं नाकृतात्मना ।</s-l><s-l>बहु चाल्पं च संक्षिप्तं विप्लुतं च मतं मम ॥ १ ॥</s-l></s-lg><s-lg><s-l>उपायं तु मम ब्रूहि येनैषा लभ्यते मतिः ।</s-l><s-l>तन्मन्ये कारणतमं यत एषा प्रवर्तते ॥ २ ॥</s-l></s-lg><s-lg><s-l> ब्राह्मण उवाच ।</s-l><s-l>अरणीं ब्राह्मणीं विद्धि गुरुरस्योत्तरारणिः ।</s-l><s-l>तपःश्रुतेऽभिमथ्नीतो ज्ञानाग्निर्जायते ततः ॥ ३ ॥</s-l></s-lg><s-lg><s-l> ब्राह्मण्युवाच ।</s-l><s-l>यदिदं ब्रह्मणो लिङ्गं क्षेत्रज्ञमिति संज्ञितम् ।</s-l><s-l>ग्रहीतुं येन तच्छक्यं लक्षणं तस्य तत्क्व नु ॥ ४ ॥</s-l></s-lg><s-lg><s-l> ब्राह्मण उवाच ।</s-l><s-l>अलिङ्गो निर्गुणश्चैव कारणं नास्य विद्यते ।</s-l><s-l>उपायमेव वक्ष्यामि येन गृह्येत वा न वा ॥ ५ ॥</s-l></s-lg><s-lg><s-l>सम्यगप्युपदिष्टश्च भ्रमरैरिव लक्ष्यते ।</s-l><s-l>कर्मबुद्धिरबुद्धित्वाज्ज्ञानलिङ्गैरिवाश्रितम् ॥ ६ ॥</s-l></s-lg><s-lg><s-l>इदं कार्यमिदं नेति न मोक्षेषूपदिश्यते ।</s-l><s-l>पश्यतः शृण्वतो बुद्धिरात्मनो येषु जायते ॥ ७ ॥</s-l></s-lg><s-lg><s-l>यावन्त इह शक्येरंस्तावतोंऽशान्प्रकल्पयेत् ।</s-l><s-l>व्यक्तानव्यक्तरूपांश्च शतशोऽथ सहस्रशः ॥ ८ ॥</s-l></s-lg><s-lg><s-l>सर्वान्नानात्वयुक्तांश्च सर्वान्प्रत्यक्षहेतुकान् ।</s-l><s-l>यतः परं न विद्येत ततोऽभ्यासे भविष्यति ॥ ९ ॥</s-l></s-lg><s-lg><s-l> वासुदेव उवाच ।</s-l><s-l>ततस्तु तस्या ब्राह्मण्या मतिः क्षेत्रज्ञसंक्षये ।</s-l><s-l>क्षेत्रज्ञादेव परतः क्षेत्रज्ञोऽन्यः प्रवर्तते ॥ १० ॥</s-l></s-lg><s-lg><s-l> अर्जुन उवाच ।</s-l><s-l>क्व नु सा ब्राह्मणी कृष्ण क्व चासौ ब्राह्मणर्षभः ।</s-l><s-l>याभ्यां सिद्धिरियं प्राप्ता तावुभौ वद मेऽच्युत ॥ ११ ॥</s-l></s-lg><s-lg><s-l> वासुदेव उवाच ।</s-l><s-l>मनो मे ब्राह्मणं विद्धि बुद्धिं मे विद्धि ब्राह्मणीम् ।</s-l><s-l>क्षेत्रज्ञ इति यश्चोक्तः सोऽहमेव धनंजय ॥ १२ ॥</s-l></s-lg>