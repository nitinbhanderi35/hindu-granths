<s-lg><s-l> ब्रह्मोवाच ।</s-l><s-l>रजोऽहं वः प्रवक्ष्यामि याथातथ्येन सत्तमाः ।</s-l><s-l>निबोधत महाभागा गुणवृत्तं च सर्वशः ॥ १ ॥</s-l></s-lg><s-lg><s-l>संघातो रूपमायासः सुखदुःखे हिमातपौ ।</s-l><s-l>ऐश्वर्यं विग्रहः संधिर्हेतुवादोऽरतिः क्षमा ॥ २ ॥</s-l></s-lg><s-lg><s-l>बलं शौर्यं मदो रोषो व्यायामकलहावपि ।</s-l><s-l>ईर्ष्येप्सा पैशुनं युद्धं ममत्वं परिपालनम् ॥ ३ ॥</s-l></s-lg><s-lg><s-l>वधबन्धपरिक्लेशाः क्रयो विक्रय एव च ।</s-l><s-l>निकृन्त छिन्धि भिन्धीति परमर्मावकर्तनम् ॥ ४ ॥</s-l></s-lg><s-lg><s-l>उग्रं दारुणमाक्रोशः परवित्तानुशासनम् ।</s-l><s-l>लोकचिन्ता विचिन्ता च मत्सरः परिभाषणम् ॥ ५ ॥</s-l></s-lg><s-lg><s-l>मृषावादो मृषादानं विकल्पः परिभाषणम् ।</s-l><s-l>निन्दा स्तुतिः प्रशंसा च प्रतापः परितर्पणम् ॥ ६ ॥</s-l></s-lg><s-lg><s-l>परिचर्या च शुश्रूषा सेवा तृष्णा व्यपाश्रयः ।</s-l><s-l>व्यूहोऽनयः प्रमादश्च परितापः परिग्रहः ॥ ७ ॥</s-l></s-lg><s-lg><s-l>संस्कारा ये च लोकेऽस्मिन्प्रवर्तन्ते पृथक्पृथक् ।</s-l><s-l>नृषु नारीषु भूतेषु द्रव्येषु शरणेषु च ॥ ८ ॥</s-l></s-lg><s-lg><s-l>संतापोऽप्रत्ययश्चैव व्रतानि नियमाश्च ये ।</s-l><s-l>प्रदानमाशीर्युक्तं च सततं मे भवत्विति ॥ ९ ॥</s-l></s-lg><s-lg><s-l>स्वधाकारो नमस्कारः स्वाहाकारो वषट्क्रिया ।</s-l><s-l>याजनाध्यापने चोभे तथैवाहुः परिग्रहम् ॥ १० ॥</s-l></s-lg><s-lg><s-l>इदं मे स्यादिदं मे स्यात्स्नेहो गुणसमुद्भवः ।</s-l><s-l>अभिद्रोहस्तथा माया निकृतिर्मान एव च ॥ ११ ॥</s-l></s-lg><s-lg><s-l>स्तैन्यं हिंसा परीवादः परितापः प्रजागरः ।</s-l><s-l>स्तम्भो दम्भोऽथ रागश्च भक्तिः प्रीतिः प्रमोदनम् ॥ १२ ॥</s-l></s-lg><s-lg><s-l>द्यूतं च जनवादश्च संबन्धाः स्त्रीकृताश्च ये ।</s-l><s-l>नृत्तवादित्रगीतानि प्रसङ्गा ये च केचन ।</s-l><s-l>सर्व एते गुणा विप्रा राजसाः संप्रकीर्तिताः ॥ १३ ॥</s-l></s-lg><s-lg><s-l>भूतभव्यभविष्याणां भावानां भुवि भावनाः ।</s-l><s-l>त्रिवर्गनिरता नित्यं धर्मोऽर्थः काम इत्यपि ॥ १४ ॥</s-l></s-lg><s-lg><s-l>कामवृत्ताः प्रमोदन्ते सर्वकामसमृद्धिभिः ।</s-l><s-l>अर्वाक्स्रोतस इत्येते तैजसा रजसावृताः ॥ १५ ॥</s-l></s-lg><s-lg><s-l>अस्मिँल्लोके प्रमोदन्ते जायमानाः पुनः पुनः ।</s-l><s-l>प्रेत्यभाविकमीहन्त इह लौकिकमेव च ।</s-l><s-l>ददति प्रतिगृह्णन्ति जपन्त्यथ च जुह्वति ॥ १६ ॥</s-l></s-lg><s-lg><s-l>रजोगुणा वो बहुधानुकीर्तिता यथावदुक्तं गुणवृत्तमेव च ।</s-l><s-l>नरो हि यो वेद गुणानिमान्सदा स राजसैः सर्वगुणैर्विमुच्यते ॥ १७ ॥</s-l></s-lg>