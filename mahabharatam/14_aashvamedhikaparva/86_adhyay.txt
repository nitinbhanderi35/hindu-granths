<s-lg><s-l> वैशंपायन उवाच ।</s-l><s-l>इत्युक्त्वानुययौ पार्थो हयं तं कामचारिणम् ।</s-l><s-l>न्यवर्तत ततो वाजी येन नागाह्वयं पुरम् ॥ १ ॥</s-l></s-lg><s-lg><s-l>तं निवृत्तं तु शुश्राव चारेणैव युधिष्ठिरः ।</s-l><s-l>श्रुत्वार्जुनं कुशलिनं स च हृष्टमनाभवत् ॥ २ ॥</s-l></s-lg><s-lg><s-l>विजयस्य च तत्कर्म गान्धारविषये तदा ।</s-l><s-l>श्रुत्वान्येषु च देशेषु स सुप्रीतोऽभवन्नृपः ॥ ३ ॥</s-l></s-lg><s-lg><s-l>एतस्मिन्नेव काले तु द्वादशीं माघपाक्षिकीम् ।</s-l><s-l>इष्टं गृहीत्वा नक्षत्रं धर्मराजो युधिष्ठिरः ॥ ४ ॥</s-l></s-lg><s-lg><s-l>समानाय्य महातेजाः सर्वान्भ्रातॄन्महामनाः ।</s-l><s-l>भीमं च नकुलं चैव सहदेवं च कौरवः ॥ ५ ॥</s-l></s-lg><s-lg><s-l>प्रोवाचेदं वचः काले तदा धर्मभृतां वरः ।</s-l><s-l>आमन्त्र्य वदतां श्रेष्ठो भीमं भीमपराक्रमम् ॥ ६ ॥</s-l></s-lg><s-lg><s-l>आयाति भीमसेनासौ सहाश्वेन तवानुजः ।</s-l><s-l>यथा मे पुरुषाः प्राहुर्ये धनंजयसारिणः ॥ ७ ॥</s-l></s-lg><s-lg><s-l>उपस्थितश्च कालोऽयमभितो वर्तते हयः ।</s-l><s-l>माघी च पौर्णमासीयं मासः शेषो वृकोदर ॥ ८ ॥</s-l></s-lg><s-lg><s-l>तत्प्रस्थाप्यन्तु विद्वांसो ब्राह्मणा वेदपारगाः ।</s-l><s-l>वाजिमेधार्थसिद्ध्यर्थं देशं पश्यन्तु यज्ञियम् ॥ ९ ॥</s-l></s-lg><s-lg><s-l>इत्युक्तः स तु तच्चक्रे भीमो नृपतिशासनम् ।</s-l><s-l>हृष्टः श्रुत्वा नरपतेरायान्तं सव्यसाचिनम् ॥ १० ॥</s-l></s-lg><s-lg><s-l>ततो ययौ भीमसेनः प्राज्ञैः स्थपतिभिः सह ।</s-l><s-l>ब्राह्मणानग्रतः कृत्वा कुशलान्यज्ञकर्मसु ॥ ११ ॥</s-l></s-lg><s-lg><s-l>तं सशालचयग्रामं संप्रतोलीविटङ्किनम् ।</s-l><s-l>मापयामास कौरव्यो यज्ञवाटं यथाविधि ॥ १२ ॥</s-l></s-lg><s-lg><s-l>सदः सपत्नीसदनं साग्नीध्रमपि चोत्तरम् ।</s-l><s-l>कारयामास विधिवन्मणिहेमविभूषितम् ॥ १३ ॥</s-l></s-lg><s-lg><s-l>स्तम्भान्कनकचित्रांश्च तोरणानि बृहन्ति च ।</s-l><s-l>यज्ञायतनदेशेषु दत्त्वा शुद्धं च काञ्चनम् ॥ १४ ॥</s-l></s-lg><s-lg><s-l>अन्तःपुराणि राज्ञां च नानादेशनिवासिनाम् ।</s-l><s-l>कारयामास धर्मात्मा तत्र तत्र यथाविधि ॥ १५ ॥</s-l></s-lg><s-lg><s-l>ब्राह्मणानां च वेश्मानि नानादेशसमेयुषाम् ।</s-l><s-l>कारयामास भीमः स विविधानि ह्यनेकशः ॥ १६ ॥</s-l></s-lg><s-lg><s-l>तथा संप्रेषयामास दूतान्नृपतिशासनात् ।</s-l><s-l>भीमसेनो महाराज राज्ञामक्लिष्टकर्मणाम् ॥ १७ ॥</s-l></s-lg><s-lg><s-l>ते प्रियार्थं कुरुपतेराययुर्नृपसत्तमाः ।</s-l><s-l>रत्नान्यनेकान्यादाय स्त्रियोऽश्वानायुधानि च ॥ १८ ॥</s-l></s-lg><s-lg><s-l>तेषां निविशतां तेषु शिबिरेषु सहस्रशः ।</s-l><s-l>नर्दतः सागरस्येव शब्दो दिवमिवास्पृशत् ॥ १९ ॥</s-l></s-lg><s-lg><s-l>तेषामभ्यागतानां स राजा राजीवलोचनः ।</s-l><s-l>व्यादिदेशान्नपानानि शय्याश्चाप्यतिमानुषाः ॥ २० ॥</s-l></s-lg><s-lg><s-l>वाहनानां च विविधाः शालाः शालीक्षुगोरसैः ।</s-l><s-l>उपेताः पुरुषव्याघ्र व्यादिदेश स धर्मराट् ॥ २१ ॥</s-l></s-lg><s-lg><s-l>तथा तस्मिन्महायज्ञे धर्मराजस्य धीमतः ।</s-l><s-l>समाजग्मुर्मुनिगणा बहवो ब्रह्मवादिनः ॥ २२ ॥</s-l></s-lg><s-lg><s-l>ये च द्विजातिप्रवरास्तत्रासन्पृथिवीपते ।</s-l><s-l>समाजग्मुः सशिष्यांस्तान्प्रतिजग्राह कौरवः ॥ २३ ॥</s-l></s-lg><s-lg><s-l>सर्वांश्च ताननुययौ यावदावसथादिति ।</s-l><s-l>स्वयमेव महातेजा दम्भं त्यक्त्वा युधिष्ठिरः ॥ २४ ॥</s-l></s-lg><s-lg><s-l>ततः कृत्वा स्थपतयः शिल्पिनोऽन्ये च ये तदा ।</s-l><s-l>कृत्स्नं यज्ञविधिं राजन्धर्मराज्ञे न्यवेदयन् ॥ २५ ॥</s-l></s-lg><s-lg><s-l>तच्छ्रुत्वा धर्मराजः स कृतं सर्वमनिन्दितम् ।</s-l><s-l>हृष्टरूपोऽभवद्राजा सह भ्रातृभिरच्युतः ॥ २६ ॥</s-l></s-lg>