<s-lg><s-l> वैशंपायन उवाच ।</s-l><s-l>ततो गाण्डीवभृच्छूरो युद्धाय समवस्थितः ।</s-l><s-l>विबभौ युधि दुर्धर्षो हिमवानचलो यथा ॥ १ ॥</s-l></s-lg><s-lg><s-l>ततः सैन्धवयोधास्ते पुनरेव व्यवस्थिताः ।</s-l><s-l>विमुञ्चन्तः सुसंरब्धाः शरवर्षाणि भारत ॥ २ ॥</s-l></s-lg><s-lg><s-l>तान्प्रसह्य महावीर्यः पुनरेव व्यवस्थितान् ।</s-l><s-l>ततः प्रोवाच कौन्तेयो मुमूर्षूञ्श्लक्ष्णया गिरा ॥ ३ ॥</s-l></s-lg><s-lg><s-l>युध्यध्वं परया शक्त्या यतध्वं च वधे मम ।</s-l><s-l>कुरुध्वं सर्वकार्याणि महद्वो भयमागतम् ॥ ४ ॥</s-l></s-lg><s-lg><s-l>एष योत्स्यामि वः सर्वान्निवार्य शरवागुराम् ।</s-l><s-l>तिष्ठध्वं युद्धमनसो दर्पं विनयितास्मि वः ॥ ५ ॥</s-l></s-lg><s-lg><s-l>एतावदुक्त्वा कौरव्यो रुषा गाण्डीवभृत्तदा ।</s-l><s-l>ततोऽथ वचनं स्मृत्वा भ्रातुर्ज्येष्ठस्य भारत ॥ ६ ॥</s-l></s-lg><s-lg><s-l>न हन्तव्या रणे तात क्षत्रिया विजिगीषवः ।</s-l><s-l>जेतव्याश्चेति यत्प्रोक्तं धर्मराज्ञा महात्मना ।</s-l><s-l>चिन्तयामास च तदा फल्गुनः पुरुषर्षभः ॥ ७ ॥</s-l></s-lg><s-lg><s-l>इत्युक्तोऽहं नरेन्द्रेण न हन्तव्या नृपा इति ।</s-l><s-l>कथं तन्न मृषेह स्याद्धर्मराजवचः शुभम् ॥ ८ ॥</s-l></s-lg><s-lg><s-l>न हन्येरंश्च राजानो राज्ञश्चाज्ञा कृता भवेत् ।</s-l><s-l>इति संचिन्त्य स तदा भ्रातुः प्रियहिते रतः ।</s-l><s-l>प्रोवाच वाक्यं धर्मज्ञः सैन्धवान्युद्धदुर्मदान् ॥ ९ ॥</s-l></s-lg><s-lg><s-l>बालान्स्त्रियो वा युष्माकं न हनिष्ये व्यवस्थितान् ।</s-l><s-l>यश्च वक्ष्यति संग्रामे तवास्मीति पराजितः ॥ १० ॥</s-l></s-lg><s-lg><s-l>एतच्छ्रुत्वा वचो मह्यं कुरुध्वं हितमात्मनः ।</s-l><s-l>अतोऽन्यथा कृच्छ्रगता भविष्यथ मयार्दिताः ॥ ११ ॥</s-l></s-lg><s-lg><s-l>एवमुक्त्वा तु तान्वीरान्युयुधे कुरुपुंगवः ।</s-l><s-l>अत्वरावानसंरब्धः संरब्धैर्विजिगीषुभिः ॥ १२ ॥</s-l></s-lg><s-lg><s-l>ततः शतसहस्राणि शराणां नतपर्वणाम् ।</s-l><s-l>मुमुचुः सैन्धवा राजंस्तदा गाण्डीवधन्वनि ॥ १३ ॥</s-l></s-lg><s-lg><s-l>स तानापततः क्रूरानाशीविषविषोपमान् ।</s-l><s-l>चिच्छेद निशितैर्बाणैरन्तरैव धनंजयः ॥ १४ ॥</s-l></s-lg><s-lg><s-l>छित्त्वा तु तानाशुगमान्कङ्कपत्राञ्शिलाशितान् ।</s-l><s-l>एकैकमेष दशभिर्बिभेद समरे शरैः ॥ १५ ॥</s-l></s-lg><s-lg><s-l>ततः प्रासांश्च शक्तीश्च पुनरेव धनंजये ।</s-l><s-l>जयद्रथं हतं स्मृत्वा चिक्षिपुः सैन्धवा नृपाः ॥ १६ ॥</s-l></s-lg><s-lg><s-l>तेषां किरीटी संकल्पं मोघं चक्रे महामनाः ।</s-l><s-l>सर्वांस्तानन्तरा छित्त्वा मुदा चुक्रोश पाण्डवः ॥ १७ ॥</s-l></s-lg><s-lg><s-l>तथैवापततां तेषां योधानां जयगृद्धिनाम् ।</s-l><s-l>शिरांसि पातयामास भल्लैः संनतपर्वभिः ॥ १८ ॥</s-l></s-lg><s-lg><s-l>तेषां प्रद्रवतां चैव पुनरेव च धावताम् ।</s-l><s-l>निवर्ततां च शब्दोऽभूत्पूर्णस्येव महोदधेः ॥ १९ ॥</s-l></s-lg><s-lg><s-l>ते वध्यमानास्तु तदा पार्थेनामिततेजसा ।</s-l><s-l>यथाप्राणं यथोत्साहं योधयामासुरर्जुनम् ॥ २० ॥</s-l></s-lg><s-lg><s-l>ततस्ते फल्गुनेनाजौ शरैः संनतपर्वभिः ।</s-l><s-l>कृता विसंज्ञा भूयिष्ठाः क्लान्तवाहनसैनिकाः ॥ २१ ॥</s-l></s-lg><s-lg><s-l>तांस्तु सर्वान्परिग्लानान्विदित्वा धृतराष्ट्रजा ।</s-l><s-l>दुःशला बालमादाय नप्तारं प्रययौ तदा ।</s-l><s-l>सुरथस्य सुतं वीरं रथेनानागसं तदा ॥ २२ ॥</s-l></s-lg><s-lg><s-l>शान्त्यर्थं सर्वयोधानामभ्यगच्छत पाण्डवम् ।</s-l><s-l>सा धनंजयमासाद्य मुमोचार्तस्वरं तदा ।</s-l><s-l>धनंजयोऽपि तां दृष्ट्वा धनुर्विससृजे प्रभुः ॥ २३ ॥</s-l></s-lg><s-lg><s-l>समुत्सृष्टधनुः पार्थो विधिवद्भगिनीं तदा ।</s-l><s-l>प्राह किं करवाणीति सा च तं वाक्यमब्रवीत् ॥ २४ ॥</s-l></s-lg><s-lg><s-l>एष ते भरतश्रेष्ठ स्वस्रीयस्यात्मजः शिशुः ।</s-l><s-l>अभिवादयते वीर तं पश्य पुरुषर्षभ ॥ २५ ॥</s-l></s-lg><s-lg><s-l>इत्युक्तस्तस्य पितरं स पप्रच्छार्जुनस्तदा ।</s-l><s-l>क्वासाविति ततो राजन्दुःशला वाक्यमब्रवीत् ॥ २६ ॥</s-l></s-lg><s-lg><s-l>पितृशोकाभिसंतप्तो विषादार्तोऽस्य वै पिता ।</s-l><s-l>पञ्चत्वमगमद्वीर यथा तन्मे निबोध ह ॥ २७ ॥</s-l></s-lg><s-lg><s-l>स पूर्वं पितरं श्रुत्वा हतं युद्धे त्वयानघ ।</s-l><s-l>त्वामागतं च संश्रुत्य युद्धाय हयसारिणम् ।</s-l><s-l>पितुश्च मृत्युदुःखार्तोऽजहात्प्राणान्धनंजय ॥ २८ ॥</s-l></s-lg><s-lg><s-l>प्राप्तो बीभत्सुरित्येव नाम श्रुत्वैव तेऽनघ ।</s-l><s-l>विषादार्तः पपातोर्व्यां ममार च ममात्मजः ॥ २९ ॥</s-l></s-lg><s-lg><s-l>तं तु दृष्ट्वा निपतितं ततस्तस्यात्मजं विभो ।</s-l><s-l>गृहीत्वा समनुप्राप्ता त्वामद्य शरणैषिणी ॥ ३० ॥</s-l></s-lg><s-lg><s-l>इत्युक्त्वार्तस्वरं सा तु मुमोच धृतराष्ट्रजा ।</s-l><s-l>दीना दीनं स्थितं पार्थमब्रवीच्चाप्यधोमुखम् ॥ ३१ ॥</s-l></s-lg><s-lg><s-l>स्वसारं मामवेक्षस्व स्वस्रीयात्मजमेव च ।</s-l><s-l>कर्तुमर्हसि धर्मज्ञ दयां मयि कुरूद्वह ।</s-l><s-l>विस्मृत्य कुरुराजानं तं च मन्दं जयद्रथम् ॥ ३२ ॥</s-l></s-lg><s-lg><s-l>अभिमन्योर्यथा जातः परिक्षित्परवीरहा ।</s-l><s-l>तथायं सुरथाज्जातो मम पौत्रो महाभुज ॥ ३३ ॥</s-l></s-lg><s-lg><s-l>तमादाय नरव्याघ्र संप्राप्तास्मि तवान्तिकम् ।</s-l><s-l>शमार्थं सर्वयोधानां शृणु चेदं वचो मम ॥ ३४ ॥</s-l></s-lg><s-lg><s-l>आगतोऽयं महाबाहो तस्य मन्दस्य पौत्रकः ।</s-l><s-l>प्रसादमस्य बालस्य तस्मात्त्वं कर्तुमर्हसि ॥ ३५ ॥</s-l></s-lg><s-lg><s-l>एष प्रसाद्य शिरसा मया सार्धमरिंदम ।</s-l><s-l>याचते त्वां महाबाहो शमं गच्छ धनंजय ॥ ३६ ॥</s-l></s-lg><s-lg><s-l>बालस्य हतबन्धोश्च पार्थ किंचिदजानतः ।</s-l><s-l>प्रसादं कुरु धर्मज्ञ मा मन्युवशमन्वगाः ॥ ३७ ॥</s-l></s-lg><s-lg><s-l>तमनार्यं नृशंसं च विस्मृत्यास्य पितामहम् ।</s-l><s-l>आगस्कारिणमत्यर्थं प्रसादं कर्तुमर्हसि ॥ ३८ ॥</s-l></s-lg><s-lg><s-l>एवं ब्रुवत्यां करुणं दुःशलायां धनंजयः ।</s-l><s-l>संस्मृत्य देवीं गान्धारीं धृतराष्ट्रं च पार्थिवम् ।</s-l><s-l>प्रोवाच दुःखशोकार्तः क्षत्रधर्मं विगर्हयन् ॥ ३९ ॥</s-l></s-lg><s-lg><s-l>धिक्तं दुर्योधनं क्षुद्रं राज्यलुब्धं च मानिनम् ।</s-l><s-l>यत्कृते बान्धवाः सर्वे मया नीता यमक्षयम् ॥ ४० ॥</s-l></s-lg><s-lg><s-l>इत्युक्त्वा बहु सान्त्वादि प्रसादमकरोज्जयः ।</s-l><s-l>परिष्वज्य च तां प्रीतो विससर्ज गृहान्प्रति ॥ ४१ ॥</s-l></s-lg><s-lg><s-l>दुःशला चापि तान्योधान्निवार्य महतो रणात् ।</s-l><s-l>संपूज्य पार्थं प्रययौ गृहान्प्रति शुभानना ॥ ४२ ॥</s-l></s-lg><s-lg><s-l>ततः सैन्धवकान्योधान्विनिर्जित्य नरर्षभः ।</s-l><s-l>पुनरेवान्वधावत्स तं हयं कामचारिणम् ॥ ४३ ॥</s-l></s-lg><s-lg><s-l>ससार यज्ञियं वीरो विधिवत्स विशां पते ।</s-l><s-l>तारामृगमिवाकाशे देवदेवः पिनाकधृक् ॥ ४४ ॥</s-l></s-lg><s-lg><s-l>स च वाजी यथेष्टेन तांस्तान्देशान्यथासुखम् ।</s-l><s-l>विचचार यथाकामं कर्म पार्थस्य वर्धयन् ॥ ४५ ॥</s-l></s-lg><s-lg><s-l>क्रमेण स हयस्त्वेवं विचरन्भरतर्षभ ।</s-l><s-l>मणिपूरपतेर्देशमुपायात्सहपाण्डवः ॥ ४६ ॥</s-l></s-lg>