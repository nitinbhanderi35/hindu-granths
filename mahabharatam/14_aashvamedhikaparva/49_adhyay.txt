<s-lg><s-l> ब्रह्मोवाच ।</s-l><s-l>हन्त वः संप्रवक्ष्यामि यन्मां पृच्छथ सत्तमाः ।</s-l><s-l>समस्तमिह तच्छ्रुत्वा सम्यगेवावधार्यताम् ॥ १ ॥</s-l></s-lg><s-lg><s-l>अहिंसा सर्वभूतानामेतत्कृत्यतमं मतम् ।</s-l><s-l>एतत्पदमनुद्विग्नं वरिष्ठं धर्मलक्षणम् ॥ २ ॥</s-l></s-lg><s-lg><s-l>ज्ञानं निःश्रेय इत्याहुर्वृद्धा निश्चयदर्शिनः ।</s-l><s-l>तस्माज्ज्ञानेन शुद्धेन मुच्यते सर्वपातकैः ॥ ३ ॥</s-l></s-lg><s-lg><s-l>हिंसापराश्च ये लोके ये च नास्तिकवृत्तयः ।</s-l><s-l>लोभमोहसमायुक्तास्ते वै निरयगामिनः ॥ ४ ॥</s-l></s-lg><s-lg><s-l>आशीर्युक्तानि कर्माणि कुर्वते ये त्वतन्द्रिताः ।</s-l><s-l>तेऽस्मिँल्लोके प्रमोदन्ते जायमानाः पुनः पुनः ॥ ५ ॥</s-l></s-lg><s-lg><s-l>कुर्वते ये तु कर्माणि श्रद्दधाना विपश्चितः ।</s-l><s-l>अनाशीर्योगसंयुक्तास्ते धीराः साधुदर्शिनः ॥ ६ ॥</s-l></s-lg><s-lg><s-l>अतः परं प्रवक्ष्यामि सत्त्वक्षेत्रज्ञयोर्यथा ।</s-l><s-l>संयोगो विप्रयोगश्च तन्निबोधत सत्तमाः ॥ ७ ॥</s-l></s-lg><s-lg><s-l>विषयो विषयित्वं च संबन्धोऽयमिहोच्यते ।</s-l><s-l>विषयी पुरुषो नित्यं सत्त्वं च विषयः स्मृतः ॥ ८ ॥</s-l></s-lg><s-lg><s-l>व्याख्यातं पूर्वकल्पेन मशकोदुम्बरं यथा ।</s-l><s-l>भुज्यमानं न जानीते नित्यं सत्त्वमचेतनम् ।</s-l><s-l>यस्त्वेव तु विजानीते यो भुङ्क्ते यश्च भुज्यते ॥ ९ ॥</s-l></s-lg><s-lg><s-l>अनित्यं द्वंद्वसंयुक्तं सत्त्वमाहुर्गुणात्मकम् ।</s-l><s-l>निर्द्वंद्वो निष्कलो नित्यः क्षेत्रज्ञो निर्गुणात्मकः ॥ १० ॥</s-l></s-lg><s-lg><s-l>समः संज्ञागतस्त्वेवं यदा सर्वत्र दृश्यते ।</s-l><s-l>उपभुङ्क्ते सदा सत्त्वमापः पुष्करपर्णवत् ॥ ११ ॥</s-l></s-lg><s-lg><s-l>सर्वैरपि गुणैर्विद्वान्व्यतिषक्तो न लिप्यते ।</s-l><s-l>जलबिन्दुर्यथा लोलः पद्मिनीपत्रसंस्थितः ।</s-l><s-l>एवमेवाप्यसंसक्तः पुरुषः स्यान्न संशयः ॥ १२ ॥</s-l></s-lg><s-lg><s-l>द्रव्यमात्रमभूत्सत्त्वं पुरुषस्येति निश्चयः ।</s-l><s-l>यथा द्रव्यं च कर्ता च संयोगोऽप्यनयोस्तथा ॥ १३ ॥</s-l></s-lg><s-lg><s-l>यथा प्रदीपमादाय कश्चित्तमसि गच्छति ।</s-l><s-l>तथा सत्त्वप्रदीपेन गच्छन्ति परमैषिणः ॥ १४ ॥</s-l></s-lg><s-lg><s-l>यावद्द्रव्यगुणस्तावत्प्रदीपः संप्रकाशते ।</s-l><s-l>क्षीणद्रव्यगुणं ज्योतिरन्तर्धानाय गच्छति ॥ १५ ॥</s-l></s-lg><s-lg><s-l>व्यक्तः सत्त्वगुणस्त्वेवं पुरुषोऽव्यक्त इष्यते ।</s-l><s-l>एतद्विप्रा विजानीत हन्त भूयो ब्रवीमि वः ॥ १६ ॥</s-l></s-lg><s-lg><s-l>सहस्रेणापि दुर्मेधा न वृद्धिमधिगच्छति ।</s-l><s-l>चतुर्थेनाप्यथांशेन बुद्धिमान्सुखमेधते ॥ १७ ॥</s-l></s-lg><s-lg><s-l>एवं धर्मस्य विज्ञेयं संसाधनमुपायतः ।</s-l><s-l>उपायज्ञो हि मेधावी सुखमत्यन्तमश्नुते ॥ १८ ॥</s-l></s-lg><s-lg><s-l>यथाध्वानमपाथेयः प्रपन्नो मानवः क्वचित् ।</s-l><s-l>क्लेशेन याति महता विनश्यत्यन्तरापि वा ॥ १९ ॥</s-l></s-lg><s-lg><s-l>तथा कर्मसु विज्ञेयं फलं भवति वा न वा ।</s-l><s-l>पुरुषस्यात्मनिःश्रेयः शुभाशुभनिदर्शनम् ॥ २० ॥</s-l></s-lg><s-lg><s-l>यथा च दीर्घमध्वानं पद्भ्यामेव प्रपद्यते ।</s-l><s-l>अदृष्टपूर्वं सहसा तत्त्वदर्शनवर्जितः ॥ २१ ॥</s-l></s-lg><s-lg><s-l>तमेव च यथाध्वानं रथेनेहाशुगामिना ।</s-l><s-l>यायादश्वप्रयुक्तेन तथा बुद्धिमतां गतिः ॥ २२ ॥</s-l></s-lg><s-lg><s-l>उच्चं पर्वतमारुह्य नान्ववेक्षेत भूगतम् ।</s-l><s-l>रथेन रथिनं पश्येत्क्लिश्यमानमचेतनम् ॥ २३ ॥</s-l></s-lg><s-lg><s-l>यावद्रथपथस्तावद्रथेन स तु गच्छति ।</s-l><s-l>क्षीणे रथपथे प्राज्ञो रथमुत्सृज्य गच्छति ॥ २४ ॥</s-l></s-lg><s-lg><s-l>एवं गच्छति मेधावी तत्त्वयोगविधानवित् ।</s-l><s-l>समाज्ञाय महाबुद्धिरुत्तरादुत्तरोत्तरम् ॥ २५ ॥</s-l></s-lg><s-lg><s-l>यथा महार्णवं घोरमप्लवः संप्रगाहते ।</s-l><s-l>बाहुभ्यामेव संमोहाद्वधं चर्च्छत्यसंशयम् ॥ २६ ॥</s-l></s-lg><s-lg><s-l>नावा चापि यथा प्राज्ञो विभागज्ञस्तरित्रया ।</s-l><s-l>अक्लान्तः सलिलं गाहेत्क्षिप्रं संतरति ध्रुवम् ॥ २७ ॥</s-l></s-lg><s-lg><s-l>तीर्णो गच्छेत्परं पारं नावमुत्सृज्य निर्ममः ।</s-l><s-l>व्याख्यातं पूर्वकल्पेन यथा रथिपदातिनौ ॥ २८ ॥</s-l></s-lg><s-lg><s-l>स्नेहात्संमोहमापन्नो नावि दाशो यथा तथा ।</s-l><s-l>ममत्वेनाभिभूतः स तत्रैव परिवर्तते ॥ २९ ॥</s-l></s-lg><s-lg><s-l>नावं न शक्यमारुह्य स्थले विपरिवर्तितुम् ।</s-l><s-l>तथैव रथमारुह्य नाप्सु चर्या विधीयते ॥ ३० ॥</s-l></s-lg><s-lg><s-l>एवं कर्म कृतं चित्रं विषयस्थं पृथक्पृथक् ।</s-l><s-l>यथा कर्म कृतं लोके तथा तदुपपद्यते ॥ ३१ ॥</s-l></s-lg><s-lg><s-l>यन्नैव गन्धिनो रस्यं न रूपस्पर्शशब्दवत् ।</s-l><s-l>मन्यन्ते मुनयो बुद्ध्या तत्प्रधानं प्रचक्षते ॥ ३२ ॥</s-l></s-lg><s-lg><s-l>तत्र प्रधानमव्यक्तमव्यक्तस्य गुणो महान् ।</s-l><s-l>महतः प्रधानभूतस्य गुणोऽहंकार एव च ॥ ३३ ॥</s-l></s-lg><s-lg><s-l>अहंकारप्रधानस्य महाभूतकृतो गुणः ।</s-l><s-l>पृथक्त्वेन हि भूतानां विषया वै गुणाः स्मृताः ॥ ३४ ॥</s-l></s-lg><s-lg><s-l>बीजधर्मं यथाव्यक्तं तथैव प्रसवात्मकम् ।</s-l><s-l>बीजधर्मा महानात्मा प्रसवश्चेति नः श्रुतम् ॥ ३५ ॥</s-l></s-lg><s-lg><s-l>बीजधर्मा त्वहंकारः प्रसवश्च पुनः पुनः ।</s-l><s-l>बीजप्रसवधर्माणि महाभूतानि पञ्च वै ॥ ३६ ॥</s-l></s-lg><s-lg><s-l>बीजधर्मिण इत्याहुः प्रसवं च न कुर्वते ।</s-l><s-l>विशेषाः पञ्चभूतानां तेषां वित्तं विशेषणम् ॥ ३७ ॥</s-l></s-lg><s-lg><s-l>तत्रैकगुणमाकाशं द्विगुणो वायुरुच्यते ।</s-l><s-l>त्रिगुणं ज्योतिरित्याहुरापश्चापि चतुर्गुणाः ॥ ३८ ॥</s-l></s-lg><s-lg><s-l>पृथ्वी पञ्चगुणा ज्ञेया त्रसस्थावरसंकुला ।</s-l><s-l>सर्वभूतकरी देवी शुभाशुभनिदर्शना ॥ ३९ ॥</s-l></s-lg><s-lg><s-l>शब्दः स्पर्शस्तथा रूपं रसो गन्धश्च पञ्चमः ।</s-l><s-l>एते पञ्च गुणा भूमेर्विज्ञेया द्विजसत्तमाः ॥ ४० ॥</s-l></s-lg><s-lg><s-l>पार्थिवश्च सदा गन्धो गन्धश्च बहुधा स्मृतः ।</s-l><s-l>तस्य गन्धस्य वक्ष्यामि विस्तरेण बहून्गुणान् ॥ ४१ ॥</s-l></s-lg><s-lg><s-l>इष्टश्चानिष्टगन्धश्च मधुरोऽम्लः कटुस्तथा ।</s-l><s-l>निर्हारी संहतः स्निग्धो रूक्षो विशद एव च ।</s-l><s-l>एवं दशविधो ज्ञेयः पार्थिवो गन्ध इत्युत ॥ ४२ ॥</s-l></s-lg><s-lg><s-l>शब्दः स्पर्शस्तथा रूपं रसश्चापां गुणाः स्मृताः ।</s-l><s-l>रसज्ञानं तु वक्ष्यामि रसस्तु बहुधा स्मृतः ॥ ४३ ॥</s-l></s-lg><s-lg><s-l>मधुरोऽम्लः कटुस्तिक्तः कषायो लवणस्तथा ।</s-l><s-l>एवं षड्विधविस्तारो रसो वारिमयः स्मृतः ॥ ४४ ॥</s-l></s-lg><s-lg><s-l>शब्दः स्पर्शस्तथा रूपं त्रिगुणं ज्योतिरुच्यते ।</s-l><s-l>ज्योतिषश्च गुणो रूपं रूपं च बहुधा स्मृतम् ॥ ४५ ॥</s-l></s-lg><s-lg><s-l>शुक्लं कृष्णं तथा रक्तं नीलं पीतारुणं तथा ।</s-l><s-l>ह्रस्वं दीर्घं तथा स्थूलं चतुरस्राणु वृत्तकम् ॥ ४६ ॥</s-l></s-lg><s-lg><s-l>एवं द्वादशविस्तारं तेजसो रूपमुच्यते ।</s-l><s-l>विज्ञेयं ब्राह्मणैर्नित्यं धर्मज्ञैः सत्यवादिभिः ॥ ४७ ॥</s-l></s-lg><s-lg><s-l>शब्दस्पर्शौ च विज्ञेयौ द्विगुणो वायुरुच्यते ।</s-l><s-l>वायोश्चापि गुणः स्पर्शः स्पर्शश्च बहुधा स्मृतः ॥ ४८ ॥</s-l></s-lg><s-lg><s-l>उष्णः शीतः सुखो दुःखः स्निग्धो विशद एव च ।</s-l><s-l>कठिनश्चिक्कणः श्लक्ष्णः पिच्छिलो दारुणो मृदुः ॥ ४९ ॥</s-l></s-lg><s-lg><s-l>एवं द्वादशविस्तारो वायव्यो गुण उच्यते ।</s-l><s-l>विधिवद्ब्रह्मणैः सिद्धैर्धर्मज्ञैस्तत्त्वदर्शिभिः ॥ ५० ॥</s-l></s-lg><s-lg><s-l>तत्रैकगुणमाकाशं शब्द इत्येव च स्मृतः ।</s-l><s-l>तस्य शब्दस्य वक्ष्यामि विस्तरेण बहून्गुणान् ॥ ५१ ॥</s-l></s-lg><s-lg><s-l>षड्जर्षभौ च गान्धारो मध्यमः पञ्चमस्तथा ।</s-l><s-l>अतः परं तु विज्ञेयो निषादो धैवतस्तथा ॥ ५२ ॥</s-l></s-lg><s-lg><s-l>इष्टोऽनिष्टश्च शब्दस्तु संहतः प्रविभागवान् ।</s-l><s-l>एवं बहुविधो ज्ञेयः शब्द आकाशसंभवः ॥ ५३ ॥</s-l></s-lg><s-lg><s-l>आकाशमुत्तमं भूतमहंकारस्ततः परम् ।</s-l><s-l>अहंकारात्परा बुद्धिर्बुद्धेरात्मा ततः परः ॥ ५४ ॥</s-l></s-lg><s-lg><s-l>तस्मात्तु परमव्यक्तमव्यक्तात्पुरुषः परः ।</s-l><s-l>परावरज्ञो भूतानां यं प्राप्यानन्त्यमश्नुते ॥ ५५ ॥</s-l></s-lg>