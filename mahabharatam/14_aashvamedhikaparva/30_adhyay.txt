<s-lg><s-l> पितर ऊचुः ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>श्रुत्वा च तत्तथा कार्यं भवता द्विजसत्तम ॥ १ ॥</s-l></s-lg><s-lg><s-l>अलर्को नाम राजर्षिरभवत्सुमहातपाः ।</s-l><s-l>धर्मज्ञः सत्यसंधश्च महात्मा सुमहाव्रतः ॥ २ ॥</s-l></s-lg><s-lg><s-l>स सागरान्तां धनुषा विनिर्जित्य महीमिमाम् ।</s-l><s-l>कृत्वा सुदुष्करं कर्म मनः सूक्ष्मे समादधे ॥ ३ ॥</s-l></s-lg><s-lg><s-l>स्थितस्य वृक्षमूलेऽथ तस्य चिन्ता बभूव ह ।</s-l><s-l>उत्सृज्य सुमहद्राज्यं सूक्ष्मं प्रति महामते ॥ ४ ॥</s-l></s-lg><s-lg><s-l> अलर्क उवाच ।</s-l><s-l>मनसो मे बलं जातं मनो जित्वा ध्रुवो जयः ।</s-l><s-l>अन्यत्र बाणानस्यामि शत्रुभिः परिवारितः ॥ ५ ॥</s-l></s-lg><s-lg><s-l>यदिदं चापलान्मूर्तेः सर्वमेतच्चिकीर्षति ।</s-l><s-l>मनः प्रति सुतीक्ष्णाग्रानहं मोक्ष्यामि सायकान् ॥ ६ ॥</s-l></s-lg><s-lg><s-l> मन उवाच ।</s-l><s-l>नेमे बाणास्तरिष्यन्ति मामलर्क कथंचन ।</s-l><s-l>तवैव मर्म भेत्स्यन्ति भिन्नमर्मा मरिष्यसि ॥ ७ ॥</s-l></s-lg><s-lg><s-l>अन्यान्बाणान्समीक्षस्व यैस्त्वं मां सूदयिष्यसि ।</s-l><s-l>तच्छ्रुत्वा स विचिन्त्याथ ततो वचनमब्रवीत् ॥ ८ ॥</s-l></s-lg><s-lg><s-l> अलर्क उवाच ।</s-l><s-l>आघ्राय सुबहून्गन्धांस्तानेव प्रतिगृध्यति ।</s-l><s-l>तस्माद्घ्राणं प्रति शरान्प्रतिमोक्ष्याम्यहं शितान् ॥ ९ ॥</s-l></s-lg><s-lg><s-l> घ्राण उवाच ।</s-l><s-l>नेमे बाणास्तरिष्यन्ति मामलर्क कथंचन ।</s-l><s-l>तवैव मर्म भेत्स्यन्ति भिन्नमर्मा मरिष्यसि ॥ १० ॥</s-l></s-lg><s-lg><s-l>अन्यान्बाणान्समीक्षस्व यैस्त्वं मां सूदयिष्यसि ।</s-l><s-l>तच्छ्रुत्वा स विचिन्त्याथ ततो वचनमब्रवीत् ॥ ११ ॥</s-l></s-lg><s-lg><s-l> अलर्क उवाच ।</s-l><s-l>इयं स्वादून्रसान्भुक्त्वा तानेव प्रतिगृध्यति ।</s-l><s-l>तस्माज्जिह्वां प्रति शरान्प्रतिमोक्ष्याम्यहं शितान् ॥ १२ ॥</s-l></s-lg><s-lg><s-l> जिह्वोवाच ।</s-l><s-l>नेमे बाणास्तरिष्यन्ति मामलर्क कथंचन ।</s-l><s-l>तवैव मर्म भेत्स्यन्ति भिन्नमर्मा मरिष्यसि ॥ १३ ॥</s-l></s-lg><s-lg><s-l>अन्यान्बाणान्समीक्षस्व यैस्त्वं मां सूदयिष्यसि ।</s-l><s-l>तच्छ्रुत्वा स विचिन्त्याथ ततो वचनमब्रवीत् ॥ १४ ॥</s-l></s-lg><s-lg><s-l> अलर्क उवाच ।</s-l><s-l>स्पृष्ट्वा त्वग्विविधान्स्पर्शांस्तानेव प्रतिगृध्यति ।</s-l><s-l>तस्मात्त्वचं पाटयिष्ये विविधैः कङ्कपत्रिभिः ॥ १५ ॥</s-l></s-lg><s-lg><s-l> त्वगुवाच ।</s-l><s-l>नेमे बाणास्तरिष्यन्ति मामलर्क कथंचन ।</s-l><s-l>तवैव मर्म भेत्स्यन्ति भिन्नमर्मा मरिष्यसि ॥ १६ ॥</s-l></s-lg><s-lg><s-l>अन्यान्बाणान्समीक्षस्व यैस्त्वं मां सूदयिष्यसि ।</s-l><s-l>तच्छ्रुत्वा स विचिन्त्याथ ततो वचनमब्रवीत् ॥ १७ ॥</s-l></s-lg><s-lg><s-l> अलर्क उवाच ।</s-l><s-l>श्रुत्वा वै विविधाञ्शब्दांस्तानेव प्रतिगृध्यति ।</s-l><s-l>तस्माच्छ्रोत्रं प्रति शरान्प्रतिमोक्ष्याम्यहं शितान् ॥ १८ ॥</s-l></s-lg><s-lg><s-l> श्रोत्र उवाच ।</s-l><s-l>नेमे बाणास्तरिष्यन्ति मामलर्क कथंचन ।</s-l><s-l>तवैव मर्म भेत्स्यन्ति ततो हास्यसि जीवितम् ॥ १९ ॥</s-l></s-lg><s-lg><s-l>अन्यान्बाणान्समीक्षस्व यैस्त्वं मां सूदयिष्यसि ।</s-l><s-l>तच्छ्रुत्वा स विचिन्त्याथ ततो वचनमब्रवीत् ॥ २० ॥</s-l></s-lg><s-lg><s-l> अलर्क उवाच ।</s-l><s-l>दृष्ट्वा वै विविधान्भावांस्तानेव प्रतिगृध्यति ।</s-l><s-l>तस्माच्चक्षुः प्रति शरान्प्रतिमोक्ष्याम्यहं शितान् ॥ २१ ॥</s-l></s-lg><s-lg><s-l> चक्षुरुवाच ।</s-l><s-l>नेमे बाणास्तरिष्यन्ति मामलर्क कथंचन ।</s-l><s-l>तवैव मर्म भेत्स्यन्ति भिन्नमर्मा मरिष्यसि ॥ २२ ॥</s-l></s-lg><s-lg><s-l>अन्यान्बाणान्समीक्षस्व यैस्त्वं मां सूदयिष्यसि ।</s-l><s-l>तच्छ्रुत्वा स विचिन्त्याथ ततो वचनमब्रवीत् ॥ २३ ॥</s-l></s-lg><s-lg><s-l> अलर्क उवाच ।</s-l><s-l>इयं निष्ठा बहुविधा प्रज्ञया त्वध्यवस्यति ।</s-l><s-l>तस्माद्बुद्धिं प्रति शरान्प्रतिमोक्ष्याम्यहं शितान् ॥ २४ ॥</s-l></s-lg><s-lg><s-l> बुद्धिरुवाच ।</s-l><s-l>नेमे बाणास्तरिष्यन्ति मामलर्क कथंचन ।</s-l><s-l>तवैव मर्म भेत्स्यन्ति भिन्नमर्मा मरिष्यसि ॥ २५ ॥</s-l></s-lg><s-lg><s-l> पितर ऊचुः ।</s-l><s-l>ततोऽलर्कस्तपो घोरमास्थायाथ सुदुष्करम् ।</s-l><s-l>नाध्यगच्छत्परं शक्त्या बाणमेतेषु सप्तसु ।</s-l><s-l>सुसमाहितचेतास्तु ततोऽचिन्तयत प्रभुः ॥ २६ ॥</s-l></s-lg><s-lg><s-l>स विचिन्त्य चिरं कालमलर्को द्विजसत्तम ।</s-l><s-l>नाध्यगच्छत्परं श्रेयो योगान्मतिमतां वरः ॥ २७ ॥</s-l></s-lg><s-lg><s-l>स एकाग्रं मनः कृत्वा निश्चलो योगमास्थितः ।</s-l><s-l>इन्द्रियाणि जघानाशु बाणेनैकेन वीर्यवान् ।</s-l><s-l>योगेनात्मानमाविश्य संसिद्धिं परमां ययौ ॥ २८ ॥</s-l></s-lg><s-lg><s-l>विस्मितश्चापि राजर्षिरिमां गाथां जगाद ह ।</s-l><s-l>अहो कष्टं यदस्माभिः पूर्वं राज्यमनुष्ठितम् ।</s-l><s-l>इति पश्चान्मया ज्ञातं योगान्नास्ति परं सुखम् ॥ २९ ॥</s-l></s-lg><s-lg><s-l>इति त्वमपि जानीहि राम मा क्षत्रियाञ्जहि ।</s-l><s-l>तपो घोरमुपातिष्ठ ततः श्रेयोऽभिपत्स्यसे ॥ ३० ॥</s-l></s-lg><s-lg><s-l> ब्राह्मण उवाच ।</s-l><s-l>इत्युक्तः स तपो घोरं जामदग्न्यः पितामहैः ।</s-l><s-l>आस्थितः सुमहाभागो ययौ सिद्धिं च दुर्गमाम् ॥ ३१ ॥</s-l></s-lg>