<s-lg><s-l> वैशंपायन उवाच ।</s-l><s-l>ब्रह्मास्त्रं तु यदा राजन्कृष्णेन प्रतिसंहृतम् ।</s-l><s-l>तदा तद्वेश्म ते पित्रा तेजसाभिविदीपितम् ॥ १ ॥</s-l></s-lg><s-lg><s-l>ततो रक्षांसि सर्वाणि नेशुस्त्यक्त्वा गृहं तु तत् ।</s-l><s-l>अन्तरिक्षे च वागासीत्साधु केशव साध्विति ॥ २ ॥</s-l></s-lg><s-lg><s-l>तदस्त्रं ज्वलितं चापि पितामहमगात्तदा ।</s-l><s-l>ततः प्राणान्पुनर्लेभे पिता तव जनेश्वर ।</s-l><s-l>व्यचेष्टत च बालोऽसौ यथोत्साहं यथाबलम् ॥ ३ ॥</s-l></s-lg><s-lg><s-l>बभूवुर्मुदिता राजंस्ततस्ता भरतस्त्रियः ।</s-l><s-l>ब्राह्मणान्वाचयामासुर्गोविन्दस्य च शासनात् ॥ ४ ॥</s-l></s-lg><s-lg><s-l>ततस्ता मुदिताः सर्वाः प्रशशंसुर्जनार्दनम् ।</s-l><s-l>स्त्रियो भरतसिंहानां नावं लब्ध्वेव पारगाः ॥ ५ ॥</s-l></s-lg><s-lg><s-l>कुन्ती द्रुपदपुत्री च सुभद्रा चोत्तरा तथा ।</s-l><s-l>स्त्रियश्चान्या नृसिंहानां बभूवुर्हृष्टमानसाः ॥ ६ ॥</s-l></s-lg><s-lg><s-l>तत्र मल्ला नटा झल्ला ग्रन्थिकाः सौखशायिकाः ।</s-l><s-l>सूतमागधसंघाश्चाप्यस्तुवन्वै जनार्दनम् ।</s-l><s-l>कुरुवंशस्तवाख्याभिराशीर्भिर्भरतर्षभ ॥ ७ ॥</s-l></s-lg><s-lg><s-l>उत्थाय तु यथाकालमुत्तरा यदुनन्दनम् ।</s-l><s-l>अभ्यवादयत प्रीता सह पुत्रेण भारत ।</s-l><s-l>ततस्तस्यै ददौ प्रीतो बहुरत्नं विशेषतः ॥ ८ ॥</s-l></s-lg><s-lg><s-l>तथान्ये वृष्णिशार्दूला नाम चास्याकरोत्प्रभुः ।</s-l><s-l>पितुस्तव महाराज सत्यसंधो जनार्दनः ॥ ९ ॥</s-l></s-lg><s-lg><s-l>परिक्षीणे कुले यस्माज्जातोऽयमभिमन्युजः ।</s-l><s-l>परिक्षिदिति नामास्य भवत्वित्यब्रवीत्तदा ॥ १० ॥</s-l></s-lg><s-lg><s-l>सोऽवर्धत यथाकालं पिता तव नराधिप ।</s-l><s-l>मनःप्रह्लादनश्चासीत्सर्वलोकस्य भारत ॥ ११ ॥</s-l></s-lg><s-lg><s-l>मासजातस्तु ते वीर पिता भवति भारत ।</s-l><s-l>अथाजग्मुः सुबहुलं रत्नमादाय पाण्डवाः ॥ १२ ॥</s-l></s-lg><s-lg><s-l>तान्समीपगताञ्श्रुत्वा निर्ययुर्वृष्णिपुंगवाः ।</s-l><s-l>अलंचक्रुश्च माल्यौघैः पुरुषा नागसाह्वयम् ॥ १३ ॥</s-l></s-lg><s-lg><s-l>पताकाभिर्विचित्राभिर्ध्वजैश्च विविधैरपि ।</s-l><s-l>वेश्मानि समलंचक्रुः पौराश्चापि जनाधिप ॥ १४ ॥</s-l></s-lg><s-lg><s-l>देवतायतनानां च पूजा बहुविधास्तथा ।</s-l><s-l>संदिदेशाथ विदुरः पाण्डुपुत्रप्रियेप्सया ॥ १५ ॥</s-l></s-lg><s-lg><s-l>राजमार्गाश्च तत्रासन्सुमनोभिरलंकृताः ।</s-l><s-l>शुशुभे तत्पुरं चापि समुद्रौघनिभस्वनम् ॥ १६ ॥</s-l></s-lg><s-lg><s-l>नर्तकैश्चापि नृत्यद्भिर्गायनानां च निस्वनैः ।</s-l><s-l>आसीद्वैश्रवणस्येव निवासस्तत्पुरं तदा ॥ १७ ॥</s-l></s-lg><s-lg><s-l>बन्दिभिश्च नरै राजन्स्त्रीसहायैः सहस्रशः ।</s-l><s-l>तत्र तत्र विविक्तेषु समन्तादुपशोभितम् ॥ १८ ॥</s-l></s-lg><s-lg><s-l>पताका धूयमानाश्च श्वसता मातरिश्वना ।</s-l><s-l>अदर्शयन्निव तदा कुरून्वै दक्षिणोत्तरान् ॥ १९ ॥</s-l></s-lg><s-lg><s-l>अघोषयत्तदा चापि पुरुषो राजधूर्गतः ।</s-l><s-l>सर्वरात्रिविहारोऽद्य रत्नाभरणलक्षणः ॥ २० ॥</s-l></s-lg>