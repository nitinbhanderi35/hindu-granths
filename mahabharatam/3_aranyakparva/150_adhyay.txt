<s-lg><s-l> वैशंपायन उवाच ।</s-l><s-l>ततः संहृत्य विपुलं तद्वपुः कामवर्धितम् ।</s-l><s-l>भीमसेनं पुनर्दोर्भ्यां पर्यष्वजत वानरः ॥ १ ॥</s-l></s-lg><s-lg><s-l>परिष्वक्तस्य तस्याशु भ्रात्रा भीमस्य भारत ।</s-l><s-l>श्रमो नाशमुपागच्छत्सर्वं चासीत्प्रदक्षिणम् ॥ २ ॥</s-l></s-lg><s-lg><s-l>ततः पुनरथोवाच पर्यश्रुनयनो हरिः ।</s-l><s-l>भीममाभाष्य सौहार्दाद्बाष्पगद्गदया गिरा ॥ ३ ॥</s-l></s-lg><s-lg><s-l>गच्छ वीर स्वमावासं स्मर्तव्योऽस्मि कथान्तरे ।</s-l><s-l>इहस्थश्च कुरुश्रेष्ठ न निवेद्योऽस्मि कस्यचित् ॥ ४ ॥</s-l></s-lg><s-lg><s-l>धनदस्यालयाच्चापि विसृष्टानां महाबल ।</s-l><s-l>देशकाल इहायातुं देवगन्धर्वयोषिताम् ॥ ५ ॥</s-l></s-lg><s-lg><s-l>ममापि सफलं चक्षुः स्मारितश्चास्मि राघवम् ।</s-l><s-l>मानुषं गात्रसंस्पर्शं गत्वा भीम त्वया सह ॥ ६ ॥</s-l></s-lg><s-lg><s-l>तदस्मद्दर्शनं वीर कौन्तेयामोघमस्तु ते ।</s-l><s-l>भ्रातृत्वं त्वं पुरस्कृत्य वरं वरय भारत ॥ ७ ॥</s-l></s-lg><s-lg><s-l>यदि तावन्मया क्षुद्रा गत्वा वारणसाह्वयम् ।</s-l><s-l>धार्तराष्ट्रा निहन्तव्या यावदेतत्करोम्यहम् ॥ ८ ॥</s-l></s-lg><s-lg><s-l>शिलया नगरं वा तन्मर्दितव्यं मया यदि ।</s-l><s-l>यावदद्य करोम्येतत्कामं तव महाबल ॥ ९ ॥</s-l></s-lg><s-lg><s-l>भीमसेनस्तु तद्वाक्यं श्रुत्वा तस्य महात्मनः ।</s-l><s-l>प्रत्युवाच हनूमन्तं प्रहृष्टेनान्तरात्मना ॥ १० ॥</s-l></s-lg><s-lg><s-l>कृतमेव त्वया सर्वं मम वानरपुंगव ।</s-l><s-l>स्वस्ति तेऽस्तु महाबाहो क्षामये त्वां प्रसीद मे ॥ ११ ॥</s-l></s-lg><s-lg><s-l>सनाथाः पाण्डवाः सर्वे त्वया नाथेन वीर्यवन् ।</s-l><s-l>तवैव तेजसा सर्वान्विजेष्यामो वयं रिपून् ॥ १२ ॥</s-l></s-lg><s-lg><s-l>एवमुक्तस्तु हनुमान्भीमसेनमभाषत ।</s-l><s-l>भ्रातृत्वात्सौहृदाच्चापि करिष्यामि तव प्रियम् ॥ १३ ॥</s-l></s-lg><s-lg><s-l>चमूं विगाह्य शत्रूणां शरशक्तिसमाकुलाम् ।</s-l><s-l>यदा सिंहरवं वीर करिष्यसि महाबल ।</s-l><s-l>तदाहं बृंहयिष्यामि स्वरवेण रवं तव ॥ १४ ॥</s-l></s-lg><s-lg><s-l>विजयस्य ध्वजस्थश्च नादान्मोक्ष्यामि दारुणान् ।</s-l><s-l>शत्रूणां ते प्राणहरानित्युक्त्वान्तरधीयत ॥ १५ ॥</s-l></s-lg><s-lg><s-l>गते तस्मिन्हरिवरे भीमोऽपि बलिनां वरः ।</s-l><s-l>तेन मार्गेण विपुलं व्यचरद्गन्धमादनम् ॥ १६ ॥</s-l></s-lg><s-lg><s-l>अनुस्मरन्वपुस्तस्य श्रियं चाप्रतिमां भुवि ।</s-l><s-l>माहात्म्यमनुभावं च स्मरन्दाशरथेर्ययौ ॥ १७ ॥</s-l></s-lg><s-lg><s-l>स तानि रमणीयानि वनान्युपवनानि च ।</s-l><s-l>विलोडयामास तदा सौगन्धिकवनेप्सया ॥ १८ ॥</s-l></s-lg><s-lg><s-l>फुल्लपद्मविचित्राणि पुष्पितानि वनानि च ।</s-l><s-l>मत्तवारणयूथानि पङ्कक्लिन्नानि भारत ।</s-l><s-l>वर्षतामिव मेघानां वृन्दानि ददृशे तदा ॥ १९ ॥</s-l></s-lg><s-lg><s-l>हरिणैश्चञ्चलापाङ्गैर्हरिणीसहितैर्वने ।</s-l><s-l>सशष्पकवलैः श्रीमान्पथि दृष्टो द्रुतं ययौ ॥ २० ॥</s-l></s-lg><s-lg><s-l>महिषैश्च वराहैश्च शार्दूलैश्च निषेवितम् ।</s-l><s-l>व्यपेतभीर्गिरिं शौर्याद्भीमसेनो व्यगाहत ॥ २१ ॥</s-l></s-lg><s-lg><s-l>कुसुमानतशाखैश्च ताम्रपल्लवकोमलैः ।</s-l><s-l>याच्यमान इवारण्ये द्रुमैर्मारुतकम्पितैः ॥ २२ ॥</s-l></s-lg><s-lg><s-l>कृतपद्माञ्जलिपुटा मत्तषट्पदसेविताः ।</s-l><s-l>प्रियतीर्थवना मार्गे पद्मिनीः समतिक्रमन् ॥ २३ ॥</s-l></s-lg><s-lg><s-l>सज्जमानमनोदृष्टिः फुल्लेषु गिरिसानुषु ।</s-l><s-l>द्रौपदीवाक्यपाथेयो भीमः शीघ्रतरं ययौ ॥ २४ ॥</s-l></s-lg><s-lg><s-l>परिवृत्तेऽहनि ततः प्रकीर्णहरिणे वने ।</s-l><s-l>काञ्चनैर्विमलैः पद्मैर्ददर्श विपुलां नदीम् ॥ २५ ॥</s-l></s-lg><s-lg><s-l>मत्तकारण्डवयुतां चक्रवाकोपशोभिताम् ।</s-l><s-l>रचितामिव तस्याद्रेर्मालां विमलपङ्कजाम् ॥ २६ ॥</s-l></s-lg><s-lg><s-l>तस्यां नद्यां महासत्त्वः सौगन्धिकवनं महत् ।</s-l><s-l>अपश्यत्प्रीतिजननं बालार्कसदृशद्युति ॥ २७ ॥</s-l></s-lg><s-lg><s-l>तद्दृष्ट्वा लब्धकामः स मनसा पाण्डुनन्दनः ।</s-l><s-l>वनवासपरिक्लिष्टां जगाम मनसा प्रियाम् ॥ २८ ॥</s-l></s-lg>