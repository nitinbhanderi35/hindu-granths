<s-lg><s-l> वासुदेव उवाच ।</s-l><s-l>एवं स पुरुषव्याघ्र शाल्वो राज्ञां महारिपुः ।</s-l><s-l>युध्यमानो मया संख्ये वियदभ्यागमत्पुनः ॥ १ ॥</s-l></s-lg><s-lg><s-l>ततः शतघ्नीश्च महागदाश्च दीप्तांश्च शूलान्मुसलानसींश्च ।</s-l><s-l>चिक्षेप रोषान्मयि मन्दबुद्धिः शाल्वो महाराज जयाभिकाङ्क्षी ॥ २ ॥</s-l></s-lg><s-lg><s-l>तानाशुगैरापततोऽहमाशु निवार्य तूर्णं खगमान्ख एव ।</s-l><s-l>द्विधा त्रिधा चाच्छिनमाशु मुक्तैस्ततोऽन्तरिक्षे निनदो बभूव ॥ ३ ॥</s-l></s-lg><s-lg><s-l>ततः शतसहस्रेण शराणां नतपर्वणाम् ।</s-l><s-l>दारुकं वाजिनश्चैव रथं च समवाकिरत् ॥ ४ ॥</s-l></s-lg><s-lg><s-l>ततो मामब्रवीद्वीर दारुको विह्वलन्निव ।</s-l><s-l>स्थातव्यमिति तिष्ठामि शाल्वबाणप्रपीडितः ॥ ५ ॥</s-l></s-lg><s-lg><s-l>इति तस्य निशम्याहं सारथेः करुणं वचः ।</s-l><s-l>अवेक्षमाणो यन्तारमपश्यं शरपीडितम् ॥ ६ ॥</s-l></s-lg><s-lg><s-l>न तस्योरसि नो मूर्ध्नि न काये न भुजद्वये ।</s-l><s-l>अन्तरं पाण्डवश्रेष्ठ पश्यामि नहतं शरैः ॥ ७ ॥</s-l></s-lg><s-lg><s-l>स तु बाणवरोत्पीडाद्विस्रवत्यसृगुल्बणम् ।</s-l><s-l>अभिवृष्टो यथा मेघैर्गिरिर्गैरिकधातुमान् ॥ ८ ॥</s-l></s-lg><s-lg><s-l>अभीषुहस्तं तं दृष्ट्वा सीदन्तं सारथिं रणे ।</s-l><s-l>अस्तम्भयं महाबाहो शाल्वबाणप्रपीडितम् ॥ ९ ॥</s-l></s-lg><s-lg><s-l>अथ मां पुरुषः कश्चिद्द्वारकानिलयोऽब्रवीत् ।</s-l><s-l>त्वरितो रथमभ्येत्य सौहृदादिव भारत ॥ १० ॥</s-l></s-lg><s-lg><s-l>आहुकस्य वचो वीर तस्यैव परिचारकः ।</s-l><s-l>विषण्णः सन्नकण्ठो वै तन्निबोध युधिष्ठिर ॥ ११ ॥</s-l></s-lg><s-lg><s-l>द्वारकाधिपतिर्वीर आह त्वामाहुको वचः ।</s-l><s-l>केशवेह विजानीष्व यत्त्वां पितृसखोऽब्रवीत् ॥ १२ ॥</s-l></s-lg><s-lg><s-l>उपयात्वाद्य शाल्वेन द्वारकां वृष्णिनन्दन ।</s-l><s-l>विषक्ते त्वयि दुर्धर्ष हतः शूरसुतो बलात् ॥ १३ ॥</s-l></s-lg><s-lg><s-l>तदलं साधु युद्धेन निवर्तस्व जनार्दन ।</s-l><s-l>द्वारकामेव रक्षस्व कार्यमेतन्महत्तव ॥ १४ ॥</s-l></s-lg><s-lg><s-l>इत्यहं तस्य वचनं श्रुत्वा परमदुर्मनाः ।</s-l><s-l>निश्चयं नाधिगच्छामि कर्तव्यस्येतरस्य वा ॥ १५ ॥</s-l></s-lg><s-lg><s-l>सात्यकिं बलदेवं च प्रद्युम्नं च महारथम् ।</s-l><s-l>जगर्हे मनसा वीर तच्छ्रुत्वा विप्रियं वचः ॥ १६ ॥</s-l></s-lg><s-lg><s-l>अहं हि द्वारकायाश्च पितुश्च कुरुनन्दन ।</s-l><s-l>तेषु रक्षां समाधाय प्रयातः सौभपातने ॥ १७ ॥</s-l></s-lg><s-lg><s-l>बलदेवो महाबाहुः कच्चिज्जीवति शत्रुहा ।</s-l><s-l>सात्यकी रौक्मिणेयश्च चारुदेष्णश्च वीर्यवान् ।</s-l><s-l>साम्बप्रभृतयश्चैवेत्यहमासं सुदुर्मनाः ॥ १८ ॥</s-l></s-lg><s-lg><s-l>एतेषु हि नरव्याघ्र जीवत्सु न कथंचन ।</s-l><s-l>शक्यः शूरसुतो हन्तुमपि वज्रभृता स्वयम् ॥ १९ ॥</s-l></s-lg><s-lg><s-l>हतः शूरसुतो व्यक्तं व्यक्तं ते च परासवः ।</s-l><s-l>बलदेवमुखाः सर्वे इति मे निश्चिता मतिः ॥ २० ॥</s-l></s-lg><s-lg><s-l>सोऽहं सर्वविनाशं तं चिन्तयानो मुहुर्मुहुः ।</s-l><s-l>सुविह्वलो महाराज पुनः शाल्वमयोधयम् ॥ २१ ॥</s-l></s-lg><s-lg><s-l>ततोऽपश्यं महाराज प्रपतन्तमहं तदा ।</s-l><s-l>सौभाच्छूरसुतं वीर ततो मां मोह आविशत् ॥ २२ ॥</s-l></s-lg><s-lg><s-l>तस्य रूपं प्रपततः पितुर्मम नराधिप ।</s-l><s-l>ययातेः क्षीणपुण्यस्य स्वर्गादिव महीतलम् ॥ २३ ॥</s-l></s-lg><s-lg><s-l>विशीर्णगलितोष्णीषः प्रकीर्णाम्बरमूर्धजः ।</s-l><s-l>प्रपतन्दृश्यते ह स्म क्षीणपुण्य इव ग्रहः ॥ २४ ॥</s-l></s-lg><s-lg><s-l>ततः शार्ङ्गं धनुःश्रेष्ठं करात्प्रपतितं मम ।</s-l><s-l>मोहात्सन्नश्च कौन्तेय रथोपस्थ उपाविशम् ॥ २५ ॥</s-l></s-lg><s-lg><s-l>ततो हाहाकृतं सर्वं सैन्यं मे गतचेतनम् ।</s-l><s-l>मां दृष्ट्वा रथनीडस्थं गतासुमिव भारत ॥ २६ ॥</s-l></s-lg><s-lg><s-l>प्रसार्य बाहू पततः प्रसार्य चरणावपि ।</s-l><s-l>रूपं पितुरपश्यं तच्छकुनेः पततो यथा ॥ २७ ॥</s-l></s-lg><s-lg><s-l>तं पतन्तं महाबाहो शूलपट्टिशपाणयः ।</s-l><s-l>अभिघ्नन्तो भृशं वीरा मम चेतो व्यकम्पयन् ॥ २८ ॥</s-l></s-lg><s-lg><s-l>ततो मुहूर्तात्प्रतिलभ्य संज्ञामहं तदा वीर महाविमर्दे ।</s-l><s-l>न तत्र सौभं न रिपुं न शाल्वं पश्यामि वृद्धं पितरं न चापि ॥ २९ ॥</s-l></s-lg><s-lg><s-l>ततो ममासीन्मनसि मायेयमिति निश्चितम् ।</s-l><s-l>प्रबुद्धोऽस्मि ततो भूयः शतशो विकिरञ्शरान् ॥ ३० ॥</s-l></s-lg>