<s-lg><s-l> वैशंपायन उवाच ।</s-l><s-l>युधिष्ठिरो धर्मराजः पप्रच्छ भरतर्षभ ।</s-l><s-l>मार्कण्डेयं तपोवृद्धं दीर्घायुषमकल्मषम् ॥ १ ॥</s-l></s-lg><s-lg><s-l>विदितास्तव धर्मज्ञ देवदानवराक्षसाः ।</s-l><s-l>राजवंशाश्च विविधा ऋषिवंशाश्च शाश्वताः ।</s-l><s-l>न तेऽस्त्यविदितं किंचिदस्मिँल्लोके द्विजोत्तम ॥ २ ॥</s-l></s-lg><s-lg><s-l>कथां वेत्सि मुने दिव्यां मनुष्योरगरक्षसाम् ।</s-l><s-l>एतदिच्छाम्यहं श्रोतुं तत्त्वेन कथितं द्विज ॥ ३ ॥</s-l></s-lg><s-lg><s-l>कुवलाश्व इति ख्यात इक्ष्वाकुरपराजितः ।</s-l><s-l>कथं नाम विपर्यासाद्धुन्धुमारत्वमागतः ॥ ४ ॥</s-l></s-lg><s-lg><s-l>एतदिच्छामि तत्त्वेन ज्ञातुं भार्गवसत्तम ।</s-l><s-l>विपर्यस्तं यथा नाम कुवलाश्वस्य धीमतः ॥ ५ ॥</s-l></s-lg><s-lg><s-l> मार्कण्डेय उवाच ।</s-l><s-l>हन्त ते कथयिष्यामि शृणु राजन्युधिष्ठिर ।</s-l><s-l>धर्मिष्ठमिदमाख्यानं धुन्धुमारस्य तच्छृणु ॥ ६ ॥</s-l></s-lg><s-lg><s-l>यथा स राजा इक्ष्वाकुः कुवलाश्वो महीपतिः ।</s-l><s-l>धुन्धुमारत्वमगमत्तच्छृणुष्व महीपते ॥ ७ ॥</s-l></s-lg><s-lg><s-l>महर्षिर्विश्रुतस्तात उत्तङ्क इति भारत ।</s-l><s-l>मरुधन्वसु रम्येषु आश्रमस्तस्य कौरव ॥ ८ ॥</s-l></s-lg><s-lg><s-l>उत्तङ्कस्तु महाराज तपोऽतप्यत्सुदुश्चरम् ।</s-l><s-l>आरिराधयिषुर्विष्णुं बहून्वर्षगणान्विभो ॥ ९ ॥</s-l></s-lg><s-lg><s-l>तस्य प्रीतः स भगवान्साक्षाद्दर्शनमेयिवान् ।</s-l><s-l>दृष्ट्वैव चर्षिः प्रह्वस्तं तुष्टाव विविधैः स्तवैः ॥ १० ॥</s-l></s-lg><s-lg><s-l>त्वया देव प्रजाः सर्वाः सदेवासुरमानवाः ।</s-l><s-l>स्थावराणि च भूतानि जङ्गमानि तथैव च ।</s-l><s-l>ब्रह्म वेदाश्च वेद्यं च त्वया सृष्टं महाद्युते ॥ ११ ॥</s-l></s-lg><s-lg><s-l>शिरस्ते गगनं देव नेत्रे शशिदिवाकरौ ।</s-l><s-l>निःश्वासः पवनश्चापि तेजोऽग्निश्च तवाच्युत ।</s-l><s-l>बाहवस्ते दिशः सर्वाः कुक्षिश्चापि महार्णवः ॥ १२ ॥</s-l></s-lg><s-lg><s-l>ऊरू ते पर्वता देव खं नाभिर्मधुसूदन ।</s-l><s-l>पादौ ते पृथिवी देवी रोमाण्योषधयस्तथा ॥ १३ ॥</s-l></s-lg><s-lg><s-l>इन्द्रसोमाग्निवरुणा देवासुरमहोरगाः ।</s-l><s-l>प्रह्वास्त्वामुपतिष्ठन्ति स्तुवन्तो विविधैः स्तवैः ॥ १४ ॥</s-l></s-lg><s-lg><s-l>त्वया व्याप्तानि सर्वाणि भूतानि भुवनेश्वर ।</s-l><s-l>योगिनः सुमहावीर्याः स्तुवन्ति त्वां महर्षयः ॥ १५ ॥</s-l></s-lg><s-lg><s-l>त्वयि तुष्टे जगत्स्वस्थं त्वयि क्रुद्धे महद्भयम् ।</s-l><s-l>भयानामपनेतासि त्वमेकः पुरुषोत्तम ॥ १६ ॥</s-l></s-lg><s-lg><s-l>देवानां मानुषाणां च सर्वभूतसुखावहः ।</s-l><s-l>त्रिभिर्विक्रमणैर्देव त्रयो लोकास्त्वयाहृताः ।</s-l><s-l>असुराणां समृद्धानां विनाशश्च त्वया कृतः ॥ १७ ॥</s-l></s-lg><s-lg><s-l>तव विक्रमणैर्देवा निर्वाणमगमन्परम् ।</s-l><s-l>पराभवं च दैत्येन्द्रास्त्वयि क्रुद्धे महाद्युते ॥ १८ ॥</s-l></s-lg><s-lg><s-l>त्वं हि कर्ता विकर्ता च भूतानामिह सर्वशः ।</s-l><s-l>आराधयित्वा त्वां देवाः सुखमेधन्ति सर्वशः ॥ १९ ॥</s-l></s-lg><s-lg><s-l>एवं स्तुतो हृषीकेश उत्तङ्केन महात्मना ।</s-l><s-l>उत्तङ्कमब्रवीद्विष्णुः प्रीतस्तेऽहं वरं वृणु ॥ २० ॥</s-l></s-lg><s-lg><s-l> उत्तङ्क उवाच ।</s-l><s-l>पर्याप्तो मे वरो ह्येष यदहं दृष्टवान्हरिम् ।</s-l><s-l>पुरुषं शाश्वतं दिव्यं स्रष्टारं जगतः प्रभुम् ॥ २१ ॥</s-l></s-lg><s-lg><s-l> विष्णुरुवाच ।</s-l><s-l>प्रीतस्तेऽहमलौल्येन भक्त्या च द्विजसत्तम ।</s-l><s-l>अवश्यं हि त्वया ब्रह्मन्मत्तो ग्राह्यो वरो द्विज ॥ २२ ॥</s-l></s-lg><s-lg><s-l>एवं संछन्द्यमानस्तु वरेण हरिणा तदा ।</s-l><s-l>उत्तङ्कः प्राञ्जलिर्वव्रे वरं भरतसत्तम ॥ २३ ॥</s-l></s-lg><s-lg><s-l>यदि मे भगवान्प्रीतः पुण्डरीकनिभेक्षणः ।</s-l><s-l>धर्मे सत्ये दमे चैव बुद्धिर्भवतु मे सदा ।</s-l><s-l>अभ्यासश्च भवेद्भक्त्या त्वयि नित्यं महेश्वर ॥ २४ ॥</s-l></s-lg><s-lg><s-l> विष्णुरुवाच ।</s-l><s-l>सर्वमेतद्धि भविता मत्प्रसादात्तव द्विज ।</s-l><s-l>प्रतिभास्यति योगश्च येन युक्तो दिवौकसाम् ।</s-l><s-l>त्रयाणामपि लोकानां महत्कार्यं करिष्यसि ॥ २५ ॥</s-l></s-lg><s-lg><s-l>उत्सादनार्थं लोकानां धुन्धुर्नाम महासुरः ।</s-l><s-l>तपस्यति तपो घोरं शृणु यस्तं हनिष्यति ॥ २६ ॥</s-l></s-lg><s-lg><s-l>बृहदश्व इति ख्यातो भविष्यति महीपतिः ।</s-l><s-l>तस्य पुत्रः शुचिर्दान्तः कुवलाश्व इति श्रुतः ॥ २७ ॥</s-l></s-lg><s-lg><s-l>स योगबलमास्थाय मामकं पार्थिवोत्तमः ।</s-l><s-l>शासनात्तव विप्रर्षे धुन्धुमारो भविष्यति ॥ २८ ॥</s-l></s-lg><s-lg><s-l> मार्कण्डेय उवाच ।</s-l><s-l>उत्तङ्कमेवमुक्त्वा तु विष्णुरन्तरधीयत ॥ २९ ॥</s-l></s-lg>