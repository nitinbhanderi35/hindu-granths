<s-lg><s-l> वैशंपायन उवाच ।</s-l><s-l>ततः संप्रस्थितो राजा कौन्तेयो भूरिदक्षिणः ।</s-l><s-l>अगस्त्याश्रममासाद्य दुर्जयायामुवास ह ॥ १ ॥</s-l></s-lg><s-lg><s-l>तत्र वै लोमशं राजा पप्रच्छ वदतां वरः ।</s-l><s-l>अगस्त्येनेह वातापिः किमर्थमुपशामितः ॥ २ ॥</s-l></s-lg><s-lg><s-l>आसीद्वा किंप्रभावश्च स दैत्यो मानवान्तकः ।</s-l><s-l>किमर्थं चोद्गतो मन्युरगस्त्यस्य महात्मनः ॥ ३ ॥</s-l></s-lg><s-lg><s-l> लोमश उवाच ।</s-l><s-l>इल्वलो नाम दैतेय आसीत्कौरवनन्दन ।</s-l><s-l>मणिमत्यां पुरि पुरा वातापिस्तस्य चानुजः ॥ ४ ॥</s-l></s-lg><s-lg><s-l>स ब्राह्मणं तपोयुक्तमुवाच दितिनन्दनः ।</s-l><s-l>पुत्रं मे भगवानेकमिन्द्रतुल्यं प्रयच्छतु ॥ ५ ॥</s-l></s-lg><s-lg><s-l>तस्मै स ब्राह्मणो नादात्पुत्रं वासवसंमितम् ।</s-l><s-l>चुक्रोध सोऽसुरस्तस्य ब्राह्मणस्य ततो भृशम् ॥ ६ ॥</s-l></s-lg><s-lg><s-l>समाह्वयति यं वाचा गतं वैवस्वतक्षयम् ।</s-l><s-l>स पुनर्देहमास्थाय जीवन्स्म प्रतिदृश्यते ॥ ७ ॥</s-l></s-lg><s-lg><s-l>ततो वातापिमसुरं छागं कृत्वा सुसंस्कृतम् ।</s-l><s-l>तं ब्राह्मणं भोजयित्वा पुनरेव समाह्वयत् ॥ ८ ॥</s-l></s-lg><s-lg><s-l>तस्य पार्श्वं विनिर्भिद्य ब्राह्मणस्य महासुरः ।</s-l><s-l>वातापिः प्रहसन्राजन्निश्चक्राम विशां पते ॥ ९ ॥</s-l></s-lg><s-lg><s-l>एवं स ब्राह्मणान्राजन्भोजयित्वा पुनः पुनः ।</s-l><s-l>हिंसयामास दैतेय इल्वलो दुष्टचेतनः ॥ १० ॥</s-l></s-lg><s-lg><s-l>अगस्त्यश्चापि भगवानेतस्मिन्काल एव तु ।</s-l><s-l>पितॄन्ददर्श गर्ते वै लम्बमानानधोमुखान् ॥ ११ ॥</s-l></s-lg><s-lg><s-l>सोऽपृच्छल्लम्बमानांस्तान्भवन्त इह किंपराः ।</s-l><s-l>संतानहेतोरिति ते तमूचुर्ब्रह्मवादिनः ॥ १२ ॥</s-l></s-lg><s-lg><s-l>ते तस्मै कथयामासुर्वयं ते पितरः स्वकाः ।</s-l><s-l>गर्तमेतमनुप्राप्ता लम्बामः प्रसवार्थिनः ॥ १३ ॥</s-l></s-lg><s-lg><s-l>यदि नो जनयेथास्त्वमगस्त्यापत्यमुत्तमम् ।</s-l><s-l>स्यान्नोऽस्मान्निरयान्मोक्षस्त्वं च पुत्राप्नुया गतिम् ॥ १४ ॥</s-l></s-lg><s-lg><s-l>स तानुवाच तेजस्वी सत्यधर्मपरायणः ।</s-l><s-l>करिष्ये पितरः कामं व्येतु वो मानसो ज्वरः ॥ १५ ॥</s-l></s-lg><s-lg><s-l>ततः प्रसवसंतानं चिन्तयन्भगवानृषिः ।</s-l><s-l>आत्मनः प्रसवस्यार्थे नापश्यत्सदृशीं स्त्रियम् ॥ १६ ॥</s-l></s-lg><s-lg><s-l>स तस्य तस्य सत्त्वस्य तत्तदङ्गमनुत्तमम् ।</s-l><s-l>संभृत्य तत्समैरङ्गैर्निर्ममे स्त्रियमुत्तमाम् ॥ १७ ॥</s-l></s-lg><s-lg><s-l>स तां विदर्भराजाय पुत्रकामाय ताम्यते ।</s-l><s-l>निर्मितामात्मनोऽर्थाय मुनिः प्रादान्महातपाः ॥ १८ ॥</s-l></s-lg><s-lg><s-l>सा तत्र जज्ञे सुभगा विद्युत्सौदामिनी यथा ।</s-l><s-l>विभ्राजमाना वपुसा व्यवर्धत शुभानना ॥ १९ ॥</s-l></s-lg><s-lg><s-l>जातमात्रां च तां दृष्ट्वा वैदर्भः पृथिवीपतिः ।</s-l><s-l>प्रहर्षेण द्विजातिभ्यो न्यवेदयत भारत ॥ २० ॥</s-l></s-lg><s-lg><s-l>अभ्यनन्दन्त तां सर्वे ब्राह्मणा वसुधाधिप ।</s-l><s-l>लोपामुद्रेति तस्याश्च चक्रिरे नाम ते द्विजाः ॥ २१ ॥</s-l></s-lg><s-lg><s-l>ववृधे सा महाराज बिभ्रती रूपमुत्तमम् ।</s-l><s-l>अप्स्विवोत्पलिनी शीघ्रमग्नेरिव शिखा शुभा ॥ २२ ॥</s-l></s-lg><s-lg><s-l>तां यौवनस्थां राजेन्द्र शतं कन्याः स्वलंकृताः ।</s-l><s-l>दाशीशतं च कल्याणीमुपतस्थुर्वशानुगाः ॥ २३ ॥</s-l></s-lg><s-lg><s-l>सा स्म दासीशतवृता मध्ये कन्याशतस्य च ।</s-l><s-l>आस्ते तेजस्विनी कन्या रोहिणीव दिवि प्रभो ॥ २४ ॥</s-l></s-lg><s-lg><s-l>यौवनस्थामपि च तां शीलाचारसमन्विताम् ।</s-l><s-l>न वव्रे पुरुषः कश्चिद्भयात्तस्य महात्मनः ॥ २५ ॥</s-l></s-lg><s-lg><s-l>सा तु सत्यवती कन्या रूपेणाप्सरसोऽप्यति ।</s-l><s-l>तोषयामास पितरं शीलेन स्वजनं तथा ॥ २६ ॥</s-l></s-lg><s-lg><s-l>वैदर्भीं तु तथायुक्तां युवतीं प्रेक्ष्य वै पिता ।</s-l><s-l>मनसा चिन्तयामास कस्मै दद्यां सुतामिति ॥ २७ ॥</s-l></s-lg>