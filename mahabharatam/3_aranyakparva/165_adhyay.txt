<s-lg><s-l> अर्जुन उवाच ।</s-l><s-l>कृतास्त्रमभिविश्वस्तमथ मां हरिवाहनः ।</s-l><s-l>संस्पृश्य मूर्ध्नि पाणिभ्यामिदं वचनमब्रवीत् ॥ १ ॥</s-l></s-lg><s-lg><s-l>न त्वमद्य युधा जेतुं शक्यः सुरगणैरपि ।</s-l><s-l>किं पुनर्मानुषे लोके मानुषैरकृतात्मभिः ।</s-l><s-l>अप्रमेयोऽप्रधृष्यश्च युद्धेष्वप्रतिमस्तथा ॥ २ ॥</s-l></s-lg><s-lg><s-l>अथाब्रवीत्पुनर्देवः संप्रहृष्टतनूरुहः ।</s-l><s-l>अस्त्रयुद्धे समो वीर न ते कश्चिद्भविष्यति ॥ ३ ॥</s-l></s-lg><s-lg><s-l>अप्रमत्तः सदा दक्षः सत्यवादी जितेन्द्रियः ।</s-l><s-l>ब्रह्मण्यश्चास्त्रविच्चासि शूरश्चासि कुरूद्वह ॥ ४ ॥</s-l></s-lg><s-lg><s-l>अस्त्राणि समवाप्तानि त्वया दश च पञ्च च ।</s-l><s-l>पञ्चभिर्विधिभिः पार्थ न त्वया विद्यते समः ॥ ५ ॥</s-l></s-lg><s-lg><s-l>प्रयोगमुपसंहारमावृत्तिं च धनंजय ।</s-l><s-l>प्रायश्चित्तं च वेत्थ त्वं प्रतिघातं च सर्वशः ॥ ६ ॥</s-l></s-lg><s-lg><s-l>तव गुर्वर्थकालोऽयमुपपन्नः परंतप ।</s-l><s-l>प्रतिजानीष्व तं कर्तुमतो वेत्स्याम्यहं परम् ॥ ७ ॥</s-l></s-lg><s-lg><s-l>ततोऽहमब्रुवं राजन्देवराजमिदं वचः ।</s-l><s-l>विषह्यं चेन्मया कर्तुं कृतमेव निबोध तत् ॥ ८ ॥</s-l></s-lg><s-lg><s-l>ततो मामब्रवीद्राजन्प्रहस्य बलवृत्रहा ।</s-l><s-l>नाविषह्यं तवाद्यास्ति त्रिषु लोकेषु किंचन ॥ ९ ॥</s-l></s-lg><s-lg><s-l>निवातकवचा नाम दानवा मम शत्रवः ।</s-l><s-l>समुद्रकुक्षिमाश्रित्य दुर्गे प्रतिवसन्त्युत ॥ १० ॥</s-l></s-lg><s-lg><s-l>तिस्रः कोट्यः समाख्यातास्तुल्यरूपबलप्रभाः ।</s-l><s-l>तांस्तत्र जहि कौन्तेय गुर्वर्थस्ते भविष्यति ॥ ११ ॥</s-l></s-lg><s-lg><s-l>ततो मातलिसंयुक्तं मयूरसमरोमभिः ।</s-l><s-l>हयैरुपेतं प्रादान्मे रथं दिव्यं महाप्रभम् ॥ १२ ॥</s-l></s-lg><s-lg><s-l>बबन्ध चैव मे मूर्ध्नि किरीटमिदमुत्तमम् ।</s-l><s-l>स्वरूपसदृशं चैव प्रादादङ्गविभूषणम् ॥ १३ ॥</s-l></s-lg><s-lg><s-l>अभेद्यं कवचं चेदं स्पर्शरूपवदुत्तमम् ।</s-l><s-l>अजरां ज्यामिमां चापि गाण्डीवे समयोजयत् ॥ १४ ॥</s-l></s-lg><s-lg><s-l>ततः प्रायामहं तेन स्यन्दनेन विराजता ।</s-l><s-l>येनाजयद्देवपतिर्बलिं वैरोचनिं पुरा ॥ १५ ॥</s-l></s-lg><s-lg><s-l>ततो देवाः सर्व एव तेन घोषेण बोधितः ।</s-l><s-l>मन्वाना देवराजं मां समाजग्मुर्विशां पते ।</s-l><s-l>दृष्ट्वा च मामपृच्छन्त किं करिष्यसि फल्गुन ॥ १६ ॥</s-l></s-lg><s-lg><s-l>तानब्रुवं यथाभूतमिदं कर्तास्मि संयुगे ।</s-l><s-l>निवातकवचानां तु प्रस्थितं मां वधैषिणम् ।</s-l><s-l>निबोधत महाभागाः शिवं चाशास्त मेऽनघाः ॥ १७ ॥</s-l></s-lg><s-lg><s-l>तुष्टुवुर्मां प्रसन्नास्ते यथा देवं पुरंदरम् ।</s-l><s-l>रथेनानेन मघवा जितवाञ्शम्बरं युधि ।</s-l><s-l>नमुचिं बलवृत्रौ च प्रह्लादनरकावपि ॥ १८ ॥</s-l></s-lg><s-lg><s-l>बहूनि च सहस्राणि प्रयुतान्यर्बुदानि च ।</s-l><s-l>रथेनानेन दैत्यानां जितवान्मघवान्युधि ॥ १९ ॥</s-l></s-lg><s-lg><s-l>त्वमप्येतेन कौन्तेय निवातकवचान्रणे ।</s-l><s-l>विजेता युधि विक्रम्य पुरेव मघवान्वशी ॥ २० ॥</s-l></s-lg><s-lg><s-l>अयं च शङ्खप्रवरो येन जेतासि दानवान् ।</s-l><s-l>अनेन विजिता लोकाः शक्रेणापि महात्मना ॥ २१ ॥</s-l></s-lg><s-lg><s-l>प्रदीयमानं देवैस्तु देवदत्तं जलोद्भवम् ।</s-l><s-l>प्रत्यगृह्णं जयायैनं स्तूयमानस्तदामरैः ॥ २२ ॥</s-l></s-lg><s-lg><s-l>स शङ्खी कवची बाणी प्रगृहीतशरासनः ।</s-l><s-l>दानवालयमत्युग्रं प्रयातोऽस्मि युयुत्सया ॥ २३ ॥</s-l></s-lg>