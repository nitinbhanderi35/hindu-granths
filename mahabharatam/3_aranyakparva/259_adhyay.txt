<s-lg><s-l> मार्कण्डेय उवाच ।</s-l><s-l>पुलस्त्यस्य तु यः क्रोधादर्धदेहोऽभवन्मुनिः ।</s-l><s-l>विश्रवा नाम सक्रोधः स वैश्रवणमैक्षत ॥ १ ॥</s-l></s-lg><s-lg><s-l>बुबुधे तं तु सक्रोधं पितरं राक्षसेश्वरः ।</s-l><s-l>कुबेरस्तत्प्रसादार्थं यतते स्म सदा नृप ॥ २ ॥</s-l></s-lg><s-lg><s-l>स राजराजो लङ्कायां निवसन्नरवाहनः ।</s-l><s-l>राक्षसीः प्रददौ तिस्रः पितुर्वै परिचारिकाः ॥ ३ ॥</s-l></s-lg><s-lg><s-l>तास्तदा तं महात्मानं संतोषयितुमुद्यताः ।</s-l><s-l>ऋषिं भरतशार्दूल नृत्तगीतविशारदाः ॥ ४ ॥</s-l></s-lg><s-lg><s-l>पुष्पोत्कटा च राका च मालिनी च विशां पते ।</s-l><s-l>अन्योन्यस्पर्धया राजञ्श्रेयस्कामाः सुमध्यमाः ॥ ५ ॥</s-l></s-lg><s-lg><s-l>तासां स भगवांस्तुष्टो महात्मा प्रददौ वरान् ।</s-l><s-l>लोकपालोपमान्पुत्रानेकैकस्या यथेप्सितान् ॥ ६ ॥</s-l></s-lg><s-lg><s-l>पुष्पोत्कटायां जज्ञाते द्वौ पुत्रौ राक्षसेश्वरौ ।</s-l><s-l>कुम्भकर्णदशग्रीवौ बलेनाप्रतिमौ भुवि ॥ ७ ॥</s-l></s-lg><s-lg><s-l>मालिनी जनयामास पुत्रमेकं विभीषणम् ।</s-l><s-l>राकायां मिथुनं जज्ञे खरः शूर्पणखा तथा ॥ ८ ॥</s-l></s-lg><s-lg><s-l>विभीषणस्तु रूपेण सर्वेभ्योऽभ्यधिकोऽभवत् ।</s-l><s-l>स बभूव महाभागो धर्मगोप्ता क्रियारतिः ॥ ९ ॥</s-l></s-lg><s-lg><s-l>दशग्रीवस्तु सर्वेषां ज्येष्ठो राक्षसपुंगवः ।</s-l><s-l>महोत्साहो महावीर्यो महासत्त्वपराक्रमः ॥ १० ॥</s-l></s-lg><s-lg><s-l>कुम्भकर्णो बलेनासीत्सर्वेभ्योऽभ्यधिकस्तदा ।</s-l><s-l>मायावी रणशौण्डश्च रौद्रश्च रजनीचरः ॥ ११ ॥</s-l></s-lg><s-lg><s-l>खरो धनुषि विक्रान्तो ब्रह्मद्विट्पिशिताशनः ।</s-l><s-l>सिद्धविघ्नकरी चापि रौद्रा शूर्पणखा तथा ॥ १२ ॥</s-l></s-lg><s-lg><s-l>सर्वे वेदविदः शूराः सर्वे सुचरितव्रताः ।</s-l><s-l>ऊषुः पित्रा सह रता गन्धमादनपर्वते ॥ १३ ॥</s-l></s-lg><s-lg><s-l>ततो वैश्रवणं तत्र ददृशुर्नरवाहनम् ।</s-l><s-l>पित्रा सार्धं समासीनमृद्ध्या परमया युतम् ॥ १४ ॥</s-l></s-lg><s-lg><s-l>जातस्पर्धास्ततस्ते तु तपसे धृतनिश्चयाः ।</s-l><s-l>ब्रह्माणं तोषयामासुर्घोरेण तपसा तदा ॥ १५ ॥</s-l></s-lg><s-lg><s-l>अतिष्ठदेकपादेन सहस्रं परिवत्सरान् ।</s-l><s-l>वायुभक्षो दशग्रीवः पञ्चाग्निः सुसमाहितः ॥ १६ ॥</s-l></s-lg><s-lg><s-l>अधःशायी कुम्भकर्णो यताहारो यतव्रतः ।</s-l><s-l>विभीषणः शीर्णपर्णमेकमभ्यवहारयत् ॥ १७ ॥</s-l></s-lg><s-lg><s-l>उपवासरतिर्धीमान्सदा जप्यपरायणः ।</s-l><s-l>तमेव कालमातिष्ठत्तीव्रं तप उदारधीः ॥ १८ ॥</s-l></s-lg><s-lg><s-l>खरः शूर्पणखा चैव तेषां वै तप्यतां तपः ।</s-l><s-l>परिचर्यां च रक्षां च चक्रतुर्हृष्टमानसौ ॥ १९ ॥</s-l></s-lg><s-lg><s-l>पूर्णे वर्षसहस्रे तु शिरश्छित्त्वा दशाननः ।</s-l><s-l>जुहोत्यग्नौ दुराधर्षस्तेनातुष्यज्जगत्प्रभुः ॥ २० ॥</s-l></s-lg><s-lg><s-l>ततो ब्रह्मा स्वयं गत्वा तपसस्तान्न्यवारयत् ।</s-l><s-l>प्रलोभ्य वरदानेन सर्वानेव पृथक्पृथक् ॥ २१ ॥</s-l></s-lg><s-lg><s-l> ब्रह्मोवाच ।</s-l><s-l>प्रीतोऽस्मि वो निवर्तध्वं वरान्वृणुत पुत्रकाः ।</s-l><s-l>यद्यदिष्टमृते त्वेकममरत्वं तथास्तु तत् ॥ २२ ॥</s-l></s-lg><s-lg><s-l>यद्यदग्नौ हुतं सर्वं शिरस्ते महदीप्सया ।</s-l><s-l>तथैव तानि ते देहे भविष्यन्ति यथेप्सितम् ॥ २३ ॥</s-l></s-lg><s-lg><s-l>वैरूप्यं च न ते देहे कामरूपधरस्तथा ।</s-l><s-l>भविष्यसि रणेऽरीणां विजेतासि न संशयः ॥ २४ ॥</s-l></s-lg><s-lg><s-l> रावण उवाच ।</s-l><s-l>गन्धर्वदेवासुरतो यक्षराक्षसतस्तथा ।</s-l><s-l>सर्पकिंनरभूतेभ्यो न मे भूयात्पराभवः ॥ २५ ॥</s-l></s-lg><s-lg><s-l> ब्रह्मोवाच ।</s-l><s-l>य एते कीर्तिताः सर्वे न तेभ्योऽस्ति भयं तव ।</s-l><s-l>ऋते मनुष्याद्भद्रं ते तथा तद्विहितं मया ॥ २६ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्तो दशग्रीवस्तुष्टः समभवत्तदा ।</s-l><s-l>अवमेने हि दुर्बुद्धिर्मनुष्यान्पुरुषादकः ॥ २७ ॥</s-l></s-lg><s-lg><s-l>कुम्भकर्णमथोवाच तथैव प्रपितामहः ।</s-l><s-l>स वव्रे महतीं निद्रां तमसा ग्रस्तचेतनः ॥ २८ ॥</s-l></s-lg><s-lg><s-l>तथा भविष्यतीत्युक्त्वा विभीषणमुवाच ह ।</s-l><s-l>वरं वृणीष्व पुत्र त्वं प्रीतोऽस्मीति पुनः पुनः ॥ २९ ॥</s-l></s-lg><s-lg><s-l> विभीषण उवाच ।</s-l><s-l>परमापद्गतस्यापि नाधर्मे मे मतिर्भवेत् ।</s-l><s-l>अशिक्षितं च भगवन्ब्रह्मास्त्रं प्रतिभातु मे ॥ ३० ॥</s-l></s-lg><s-lg><s-l> ब्रह्मोवाच ।</s-l><s-l>यस्माद्राक्षसयोनौ ते जातस्यामित्रकर्शन ।</s-l><s-l>नाधर्मे रमते बुद्धिरमरत्वं ददामि ते ॥ ३१ ॥</s-l></s-lg><s-lg><s-l> मार्कण्डेय उवाच ।</s-l><s-l>राक्षसस्तु वरं लब्ध्वा दशग्रीवो विशां पते ।</s-l><s-l>लङ्कायाश्च्यावयामास युधि जित्वा धनेश्वरम् ॥ ३२ ॥</s-l></s-lg><s-lg><s-l>हित्वा स भगवाँल्लङ्कामाविशद्गन्धमादनम् ।</s-l><s-l>गन्धर्वयक्षानुगतो रक्षःकिंपुरुषैः सह ॥ ३३ ॥</s-l></s-lg><s-lg><s-l>विमानं पुष्पकं तस्य जहाराक्रम्य रावणः ।</s-l><s-l>शशाप तं वैश्रवणो न त्वामेतद्वहिष्यति ॥ ३४ ॥</s-l></s-lg><s-lg><s-l>यस्तु त्वां समरे हन्ता तमेवैतद्वहिष्यति ।</s-l><s-l>अवमन्य गुरुं मां च क्षिप्रं त्वं न भविष्यसि ॥ ३५ ॥</s-l></s-lg><s-lg><s-l>विभीषणस्तु धर्मात्मा सतां धर्ममनुस्मरन् ।</s-l><s-l>अन्वगच्छन्महाराज श्रिया परमया युतः ॥ ३६ ॥</s-l></s-lg><s-lg><s-l>तस्मै स भगवांस्तुष्टो भ्राता भ्रात्रे धनेश्वरः ।</s-l><s-l>सेनापत्यं ददौ धीमान्यक्षराक्षससेनयोः ॥ ३७ ॥</s-l></s-lg><s-lg><s-l>राक्षसाः पुरुषादाश्च पिशाचाश्च महाबलाः ।</s-l><s-l>सर्वे समेत्य राजानमभ्यषिञ्चद्दशाननम् ॥ ३८ ॥</s-l></s-lg><s-lg><s-l>दशग्रीवस्तु दैत्यानां देवानां च बलोत्कटः ।</s-l><s-l>आक्रम्य रत्नान्यहरत्कामरूपी विहंगमः ॥ ३९ ॥</s-l></s-lg><s-lg><s-l>रावयामास लोकान्यत्तस्माद्रावण उच्यते ।</s-l><s-l>दशग्रीवः कामबलो देवानां भयमादधत् ॥ ४० ॥</s-l></s-lg>