<s-lg><s-l> लोमश उवाच ।</s-l><s-l>एतच्छ्रुत्वान्तरिक्षाच्च स राजा राजसत्तम ।</s-l><s-l>यथोक्तं तच्चकाराथ श्रद्दधद्भरतर्षभ ॥ १ ॥</s-l></s-lg><s-lg><s-l>षष्टिः पुत्रसहस्राणि तस्याप्रतिमतेजसः ।</s-l><s-l>रुद्रप्रसादाद्राजर्षेः समजायन्त पार्थिव ॥ २ ॥</s-l></s-lg><s-lg><s-l>ते घोराः क्रूरकर्माण आकाशपरिसर्पिणः ।</s-l><s-l>बहुत्वाच्चावजानन्तः सर्वाँल्लोकान्सहामरान् ॥ ३ ॥</s-l></s-lg><s-lg><s-l>त्रिदशांश्चाप्यबाधन्त तथा गन्धर्वराक्षसान् ।</s-l><s-l>सर्वाणि चैव भूतानि शूराः समरशालिनः ॥ ४ ॥</s-l></s-lg><s-lg><s-l>वध्यमानास्ततो लोकाः सागरैर्मन्दबुद्धिभिः ।</s-l><s-l>ब्रह्माणं शरणं जग्मुः सहिताः सर्वदैवतैः ॥ ५ ॥</s-l></s-lg><s-lg><s-l>तानुवाच महाभागः सर्वलोकपितामहः ।</s-l><s-l>गच्छध्वं त्रिदशाः सर्वे लोकैः सार्धं यथागतम् ॥ ६ ॥</s-l></s-lg><s-lg><s-l>नातिदीर्घेण कालेन सागराणां क्षयो महान् ।</s-l><s-l>भविष्यति महाघोरः स्वकृतैः कर्मभिः सुराः ॥ ७ ॥</s-l></s-lg><s-lg><s-l>एवमुक्तास्ततो देवा लोकाश्च मनुजेश्वर ।</s-l><s-l>पितामहमनुज्ञाप्य विप्रजग्मुर्यथागतम् ॥ ८ ॥</s-l></s-lg><s-lg><s-l>ततः काले बहुतिथे व्यतीते भरतर्षभ ।</s-l><s-l>दीक्षितः सगरो राजा हयमेधेन वीर्यवान् ।</s-l><s-l>तस्याश्वो व्यचरद्भूमिं पुत्रैः सुपरिरक्षितः ॥ ९ ॥</s-l></s-lg><s-lg><s-l>समुद्रं स समासाद्य निस्तोयं भीमदर्शनम् ।</s-l><s-l>रक्ष्यमाणः प्रयत्नेन तत्रैवान्तरधीयत ॥ १० ॥</s-l></s-lg><s-lg><s-l>ततस्ते सागरास्तात हृतं मत्वा हयोत्तमम् ।</s-l><s-l>आगम्य पितुराचख्युरदृश्यं तुरगं हृतम् ।</s-l><s-l>तेनोक्ता दिक्षु सर्वासु सर्वे मार्गत वाजिनम् ॥ ११ ॥</s-l></s-lg><s-lg><s-l>ततस्ते पितुराज्ञाय दिक्षु सर्वासु तं हयम् ।</s-l><s-l>अमार्गन्त महाराज सर्वं च पृथिवीतलम् ॥ १२ ॥</s-l></s-lg><s-lg><s-l>ततस्ते सागराः सर्वे समुपेत्य परस्परम् ।</s-l><s-l>नाध्यगच्छन्त तुरगमश्वहर्तारमेव च ॥ १३ ॥</s-l></s-lg><s-lg><s-l>आगम्य पितरं चोचुस्ततः प्राञ्जलयोऽग्रतः ।</s-l><s-l>ससमुद्रवनद्वीपा सनदीनदकन्दरा ।</s-l><s-l>सपर्वतवनोद्देशा निखिलेन मही नृप ॥ १४ ॥</s-l></s-lg><s-lg><s-l>अस्माभिर्विचिता राजञ्शासनात्तव पार्थिव ।</s-l><s-l>न चाश्वमधिगच्छामो नाश्वहर्तारमेव च ॥ १५ ॥</s-l></s-lg><s-lg><s-l>श्रुत्वा तु वचनं तेषां स राजा क्रोधमूर्छितः ।</s-l><s-l>उवाच वचनं सर्वांस्तदा दैववशान्नृप ॥ १६ ॥</s-l></s-lg><s-lg><s-l>अनागमाय गच्छध्वं भूयो मार्गत वाजिनम् ।</s-l><s-l>यज्ञियं तं विना ह्यश्वं नागन्तव्यं हि पुत्रकाः ॥ १७ ॥</s-l></s-lg><s-lg><s-l>प्रतिगृह्य तु संदेशं ततस्ते सगरात्मजाः ।</s-l><s-l>भूय एव महीं कृत्स्नां विचेतुमुपचक्रमुः ॥ १८ ॥</s-l></s-lg><s-lg><s-l>अथापश्यन्त ते वीराः पृथिवीमवदारिताम् ।</s-l><s-l>समासाद्य बिलं तच्च खनन्तः सगरात्मजाः ।</s-l><s-l>कुद्दालैर्ह्रेषुकैश्चैव समुद्रमखनंस्तदा ॥ १९ ॥</s-l></s-lg><s-lg><s-l>स खन्यमानः सहितैः सागरैर्वरुणालयः ।</s-l><s-l>अगच्छत्परमामार्तिं दार्यमाणः समन्ततः ॥ २० ॥</s-l></s-lg><s-lg><s-l>असुरोरगरक्षांसि सत्त्वानि विविधानि च ।</s-l><s-l>आर्तनादमकुर्वन्त वध्यमानानि सागरैः ॥ २१ ॥</s-l></s-lg><s-lg><s-l>छिन्नशीर्षा विदेहाश्च भिन्नजान्वस्थिमस्तकाः ।</s-l><s-l>प्राणिनः समदृश्यन्त शतशोऽथ सहस्रशः ॥ २२ ॥</s-l></s-lg><s-lg><s-l>एवं हि खनतां तेषां समुद्रं मकरालयम् ।</s-l><s-l>व्यतीतः सुमहान्कालो न चाश्वः समदृश्यत ॥ २३ ॥</s-l></s-lg><s-lg><s-l>ततः पूर्वोत्तरे देशे समुद्रस्य महीपते ।</s-l><s-l>विदार्य पातालमथ संक्रुद्धाः सगरात्मजाः ।</s-l><s-l>अपश्यन्त हयं तत्र विचरन्तं महीतले ॥ २४ ॥</s-l></s-lg><s-lg><s-l>कपिलं च महात्मानं तेजोराशिमनुत्तमम् ।</s-l><s-l>तपसा दीप्यमानं तं ज्वालाभिरिव पावकम् ॥ २५ ॥</s-l></s-lg>