<s-lg><s-l> वैशंपायन उवाच ।</s-l><s-l>यथागतं गते शक्रे भ्रातृभिः सह संगतः ।</s-l><s-l>कृष्णया चैव बीभत्सुर्धर्मपुत्रमपूजयत् ॥ १ ॥</s-l></s-lg><s-lg><s-l>अभिवादयमानं तु मूर्ध्न्युपाघ्राय पाण्डवम् ।</s-l><s-l>हर्षगद्गदया वाचा प्रहृष्टोऽर्जुनमब्रवीत् ॥ २ ॥</s-l></s-lg><s-lg><s-l>कथमर्जुन कालोऽयं स्वर्गे व्यतिगतस्तव ।</s-l><s-l>कथं चास्त्राण्यवाप्तानि देवराजश्च तोषितः ॥ ३ ॥</s-l></s-lg><s-lg><s-l>सम्यग्वा ते गृहीतानि कच्चिदस्त्राणि भारत ।</s-l><s-l>कच्चित्सुराधिपः प्रीतो रुद्रश्चास्त्राण्यदात्तव ॥ ४ ॥</s-l></s-lg><s-lg><s-l>यथा दृष्टश्च ते शक्रो भगवान्वा पिनाकधृक् ।</s-l><s-l>यथा चास्त्राण्यवाप्तानि यथा चाराधितश्च ते ॥ ५ ॥</s-l></s-lg><s-lg><s-l>यथोक्तवांस्त्वां भगवाञ्शतक्रतुररिंदम ।</s-l><s-l>कृतप्रियस्त्वयास्मीति तच्च ते किं प्रियं कृतम् ।</s-l><s-l>एतदिच्छाम्यहं श्रोतुं विस्तरेण महाद्युते ॥ ६ ॥</s-l></s-lg><s-lg><s-l>यथा तुष्टो महादेवो देवराजश्च तेऽनघ ।</s-l><s-l>यच्चापि वज्रपाणेस्ते प्रियं कृतमरिंदम ।</s-l><s-l>एतदाख्याहि मे सर्वमखिलेन धनंजय ॥ ७ ॥</s-l></s-lg><s-lg><s-l> अर्जुन उवाच ।</s-l><s-l>शृणु हन्त महाराज विधिना येन दृष्टवान् ।</s-l><s-l>शतक्रतुमहं देवं भगवन्तं च शंकरम् ॥ ८ ॥</s-l></s-lg><s-lg><s-l>विद्यामधीत्य तां राजंस्त्वयोक्तामरिमर्दन ।</s-l><s-l>भवता च समादिष्टस्तपसे प्रस्थितो वनम् ॥ ९ ॥</s-l></s-lg><s-lg><s-l>भृगुतुङ्गमथो गत्वा काम्यकादास्थितस्तपः ।</s-l><s-l>एकरात्रोषितः कंचिदपश्यं ब्राह्मणं पथि ॥ १० ॥</s-l></s-lg><s-lg><s-l>स मामपृच्छत्कौन्तेय क्वासि गन्ता ब्रवीहि मे ।</s-l><s-l>तस्मा अवितथं सर्वमब्रुवं कुरुनन्दन ॥ ११ ॥</s-l></s-lg><s-lg><s-l>स तथ्यं मम तच्छ्रुत्वा ब्राह्मणो राजसत्तम ।</s-l><s-l>अपूजयत मां राजन्प्रीतिमांश्चाभवन्मयि ॥ १२ ॥</s-l></s-lg><s-lg><s-l>ततो मामब्रवीत्प्रीतस्तप आतिष्ठ भारत ।</s-l><s-l>तपस्वी नचिरेण त्वं द्रक्ष्यसे विबुधाधिपम् ॥ १३ ॥</s-l></s-lg><s-lg><s-l>ततोऽहं वचनात्तस्य गिरिमारुह्य शैशिरम् ।</s-l><s-l>तपोऽतप्यं महाराज मासं मूलफलाशनः ॥ १४ ॥</s-l></s-lg><s-lg><s-l>द्वितीयश्चापि मे मासो जलं भक्षयतो गतः ।</s-l><s-l>निराहारस्तृतीयेऽथ मासे पाण्डवनन्दन ॥ १५ ॥</s-l></s-lg><s-lg><s-l>ऊर्ध्वबाहुश्चतुर्थं तु मासमस्मि स्थितस्तदा ।</s-l><s-l>न च मे हीयते प्राणस्तदद्भुतमिवाभवत् ॥ १६ ॥</s-l></s-lg><s-lg><s-l>चतुर्थे समभिक्रान्ते प्रथमे दिवसे गते ।</s-l><s-l>वराहसंस्थितं भूतं मत्समीपमुपागमत् ॥ १७ ॥</s-l></s-lg><s-lg><s-l>निघ्नन्प्रोथेन पृथिवीं विलिखंश्चरणैरपि ।</s-l><s-l>संमार्जञ्जठरेणोर्वीं विवर्तंश्च मुहुर्मुहुः ॥ १८ ॥</s-l></s-lg><s-lg><s-l>अनु तस्यापरं भूतं महत्कैरातसंस्थितम् ।</s-l><s-l>धनुर्बाणासिमत्प्राप्तं स्त्रीगणानुगतं तदा ॥ १९ ॥</s-l></s-lg><s-lg><s-l>ततोऽहं धनुरादाय तथाक्षय्यौ महेषुधी ।</s-l><s-l>अताडयं शरेणाथ तद्भूतं लोमहर्षणम् ॥ २० ॥</s-l></s-lg><s-lg><s-l>युगपत्तत्किरातश्च विकृष्य बलवद्धनुः ।</s-l><s-l>अभ्याजघ्ने दृढतरं कम्पयन्निव मे मनः ॥ २१ ॥</s-l></s-lg><s-lg><s-l>स तु मामब्रवीद्राजन्मम पूर्वपरिग्रहः ।</s-l><s-l>मृगयाधर्ममुत्सृज्य किमर्थं ताडितस्त्वया ॥ २२ ॥</s-l></s-lg><s-lg><s-l>एष ते निशितैर्बाणैर्दर्पं हन्मि स्थिरो भव ।</s-l><s-l>स वर्ष्मवान्महाकायस्ततो मामभ्यधावत ॥ २३ ॥</s-l></s-lg><s-lg><s-l>ततो गिरिमिवात्यर्थमावृणोन्मां महाशरैः ।</s-l><s-l>तं चाहं शरवर्षेण महता समवाकिरम् ॥ २४ ॥</s-l></s-lg><s-lg><s-l>ततः शरैर्दीप्तमुखैः पत्रितैरनुमन्त्रितैः ।</s-l><s-l>प्रत्यविध्यमहं तं तु वज्रैरिव शिलोच्चयम् ॥ २५ ॥</s-l></s-lg><s-lg><s-l>तस्य तच्छतधा रूपमभवच्च सहस्रधा ।</s-l><s-l>तानि चास्य शरीराणि शरैरहमताडयम् ॥ २६ ॥</s-l></s-lg><s-lg><s-l>पुनस्तानि शरीराणि एकीभूतानि भारत ।</s-l><s-l>अदृश्यन्त महाराज तान्यहं व्यधमं पुनः ॥ २७ ॥</s-l></s-lg><s-lg><s-l>अणुर्बृहच्छिरा भूत्वा बृहच्चाणुशिराः पुनः ।</s-l><s-l>एकीभूतस्तदा राजन्सोऽभ्यवर्तत मां युधि ॥ २८ ॥</s-l></s-lg><s-lg><s-l>यदाभिभवितुं बाणैर्नैव शक्नोमि तं रणे ।</s-l><s-l>ततोऽहमस्त्रमातिष्ठं वायव्यं भरतर्षभ ॥ २९ ॥</s-l></s-lg><s-lg><s-l>न चैनमशकं हन्तुं तदद्भुतमिवाभवत् ।</s-l><s-l>तस्मिन्प्रतिहते चास्त्रे विस्मयो मे महानभूत् ॥ ३० ॥</s-l></s-lg><s-lg><s-l>भूयश्चैव महाराज सविशेषमहं ततः ।</s-l><s-l>अस्त्रपूगेन महता रणे भूतमवाकिरम् ॥ ३१ ॥</s-l></s-lg><s-lg><s-l>स्थूणाकर्णमयोजालं शरवर्षं शरोल्बणम् ।</s-l><s-l>शैलास्त्रमश्मवर्षं च समास्थायाहमभ्ययाम् ।</s-l><s-l>जग्रास प्रहसंस्तानि सर्वाण्यस्त्राणि मेऽनघ ॥ ३२ ॥</s-l></s-lg><s-lg><s-l>तेषु सर्वेषु शान्तेषु ब्रह्मास्त्रमहमादिशम् ।</s-l><s-l>ततः प्रज्वलितैर्बाणैः सर्वतः सोपचीयत ।</s-l><s-l>उपचीयमानश्च मया महास्त्रेण व्यवर्धत ॥ ३३ ॥</s-l></s-lg><s-lg><s-l>ततः संतापितो लोको मत्प्रसूतेन तेजसा ।</s-l><s-l>क्षणेन हि दिशः खं च सर्वतोऽभिविदीपितम् ॥ ३४ ॥</s-l></s-lg><s-lg><s-l>तदप्यस्त्रं महातेजाः क्षणेनैव व्यशातयत् ।</s-l><s-l>ब्रह्मास्त्रे तु हते राजन्भयं मां महदाविशत् ॥ ३५ ॥</s-l></s-lg><s-lg><s-l>ततोऽहं धनुरादाय तथाक्षय्यौ महेषुधी ।</s-l><s-l>सहसाभ्यहनं भूतं तान्यप्यस्त्राण्यभक्षयत् ॥ ३६ ॥</s-l></s-lg><s-lg><s-l>हतेष्वस्त्रेषु सर्वेषु भक्षितेष्वायुधेषु च ।</s-l><s-l>मम तस्य च भूतस्य बाहुयुद्धमवर्तत ॥ ३७ ॥</s-l></s-lg><s-lg><s-l>व्यायामं मुष्टिभिः कृत्वा तलैरपि समाहतौ ।</s-l><s-l>अपातयच्च तद्भूतं निश्चेष्टो ह्यगमं महीम् ॥ ३८ ॥</s-l></s-lg><s-lg><s-l>ततः प्रहस्य तद्भूतं तत्रैवान्तरधीयत ।</s-l><s-l>सह स्त्रीभिर्महाराज पश्यतो मेऽद्भुतोपमम् ॥ ३९ ॥</s-l></s-lg><s-lg><s-l>एवं कृत्वा स भगवांस्ततोऽन्यद्रूपमात्मनः ।</s-l><s-l>दिव्यमेव महाराज वसानोऽद्भुतमम्बरम् ॥ ४० ॥</s-l></s-lg><s-lg><s-l>हित्वा किरातरूपं च भगवांस्त्रिदशेश्वरः ।</s-l><s-l>स्वरूपं दिव्यमास्थाय तस्थौ तत्र महेश्वरः ॥ ४१ ॥</s-l></s-lg><s-lg><s-l>अदृश्यत ततः साक्षाद्भगवान्गोवृषध्वजः ।</s-l><s-l>उमासहायो हरिदृग्बहुरूपः पिनाकधृक् ॥ ४२ ॥</s-l></s-lg><s-lg><s-l>स मामभ्येत्य समरे तथैवाभिमुखं स्थितम् ।</s-l><s-l>शूलपाणिरथोवाच तुष्टोऽस्मीति परंतप ॥ ४३ ॥</s-l></s-lg><s-lg><s-l>ततस्तद्धनुरादाय तूणौ चाक्षय्यसायकौ ।</s-l><s-l>प्रादान्ममैव भगवान्वरयस्वेति चाब्रवीत् ॥ ४४ ॥</s-l></s-lg><s-lg><s-l>तुष्टोऽस्मि तव कौन्तेय ब्रूहि किं करवाणि ते ।</s-l><s-l>यत्ते मनोगतं वीर तद्ब्रूहि वितराम्यहम् ।</s-l><s-l>अमरत्वमपाहाय ब्रूहि यत्ते मनोगतम् ॥ ४५ ॥</s-l></s-lg><s-lg><s-l>ततः प्राञ्जलिरेवाहमस्त्रेषु गतमानसः ।</s-l><s-l>प्रणम्य शिरसा शर्वं ततो वचनमाददे ॥ ४६ ॥</s-l></s-lg><s-lg><s-l>भगवान्मे प्रसन्नश्चेदीप्सितोऽयं वरो मम ।</s-l><s-l>अस्त्राणीच्छाम्यहं ज्ञातुं यानि देवेषु कानिचित् ।</s-l><s-l>ददानीत्येव भगवानब्रवीत्त्र्यम्बकश्च माम् ॥ ४७ ॥</s-l></s-lg><s-lg><s-l>रौद्रमस्त्रं मदीयं त्वामुपस्थास्यति पाण्डव ।</s-l><s-l>प्रददौ च मम प्रीतः सोऽस्त्रं पाशुपतं प्रभुः ॥ ४८ ॥</s-l></s-lg><s-lg><s-l>उवाच च महादेवो दत्त्वा मेऽस्त्रं सनातनम् ।</s-l><s-l>न प्रयोज्यं भवेदेतन्मानुषेषु कथंचन ॥ ४९ ॥</s-l></s-lg><s-lg><s-l>पीड्यमानेन बलवत्प्रयोज्यं ते धनंजय ।</s-l><s-l>अस्त्राणां प्रतिघाते च सर्वथैव प्रयोजयेः ॥ ५० ॥</s-l></s-lg><s-lg><s-l>तदप्रतिहतं दिव्यं सर्वास्त्रप्रतिषेधनम् ।</s-l><s-l>मूर्तिमन्मे स्थितं पार्श्वे प्रसन्ने गोवृषध्वजे ॥ ५१ ॥</s-l></s-lg><s-lg><s-l>उत्सादनममित्राणां परसेनानिकर्तनम् ।</s-l><s-l>दुरासदं दुष्प्रहसं सुरदानवराक्षसैः ॥ ५२ ॥</s-l></s-lg><s-lg><s-l>अनुज्ञातस्त्वहं तेन तत्रैव समुपाविशम् ।</s-l><s-l>प्रेक्षतश्चैव मे देवस्तत्रैवान्तरधीयत ॥ ५३ ॥</s-l></s-lg>