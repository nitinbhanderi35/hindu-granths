<s-lg><s-l> वासुदेव उवाच ।</s-l><s-l>एवमुक्तस्तु कौन्तेय सूतपुत्रस्तदा मृधे ।</s-l><s-l>प्रद्युम्नमब्रवीच्छ्लक्ष्णं मधुरं वाक्यमञ्जसा ॥ १ ॥</s-l></s-lg><s-lg><s-l>न मे भयं रौक्मिणेय संग्रामे यच्छतो हयान् ।</s-l><s-l>युद्धज्ञश्चास्मि वृष्णीनां नात्र किंचिदतोऽन्यथा ॥ २ ॥</s-l></s-lg><s-lg><s-l>आयुष्मन्नुपदेशस्तु सारथ्ये वर्ततां स्मृतः ।</s-l><s-l>सर्वार्थेषु रथी रक्ष्यस्त्वं चापि भृशपीडितः ॥ ३ ॥</s-l></s-lg><s-lg><s-l>त्वं हि शाल्वप्रयुक्तेन पत्रिणाभिहतो भृशम् ।</s-l><s-l>कश्मलाभिहतो वीर ततोऽहमपयातवान् ॥ ४ ॥</s-l></s-lg><s-lg><s-l>स त्वं सात्वतमुख्याद्य लब्धसंज्ञो यदृच्छया ।</s-l><s-l>पश्य मे हयसंयाने शिक्षां केशवनन्दन ॥ ५ ॥</s-l></s-lg><s-lg><s-l>दारुकेणाहमुत्पन्नो यथावच्चैव शिक्षितः ।</s-l><s-l>वीतभीः प्रविशाम्येतां शाल्वस्य महतीं चमूम् ॥ ६ ॥</s-l></s-lg><s-lg><s-l>एवमुक्त्वा ततो वीर हयान्संचोद्य संगरे ।</s-l><s-l>रश्मिभिश्च समुद्यम्य जवेनाभ्यपतत्तदा ॥ ७ ॥</s-l></s-lg><s-lg><s-l>मण्डलानि विचित्राणि यमकानीतराणि च ।</s-l><s-l>सव्यानि च विचित्राणि दक्षिणानि च सर्वशः ॥ ८ ॥</s-l></s-lg><s-lg><s-l>प्रतोदेनाहता राजन्रश्मिभिश्च समुद्यताः ।</s-l><s-l>उत्पतन्त इवाकाशं विबभुस्ते हयोत्तमाः ॥ ९ ॥</s-l></s-lg><s-lg><s-l>ते हस्तलाघवोपेतं विज्ञाय नृप दारुकिम् ।</s-l><s-l>दह्यमाना इव तदा पस्पृशुश्चरणैर्महीम् ॥ १० ॥</s-l></s-lg><s-lg><s-l>सोऽपसव्यां चमूं तस्य शाल्वस्य भरतर्षभ ।</s-l><s-l>चकार नातियत्नेन तदद्भुतमिवाभवत् ॥ ११ ॥</s-l></s-lg><s-lg><s-l>अमृष्यमाणोऽपसव्यं प्रद्युम्नेन स सौभराट् ।</s-l><s-l>यन्तारमस्य सहसा त्रिभिर्बाणैः समर्पयत् ॥ १२ ॥</s-l></s-lg><s-lg><s-l>दारुकस्य सुतस्तं तु बाणवेगमचिन्तयन् ।</s-l><s-l>भूय एव महाबाहो प्रययौ हयसंमतः ॥ १३ ॥</s-l></s-lg><s-lg><s-l>ततो बाणान्बहुविधान्पुनरेव स सौभराट् ।</s-l><s-l>मुमोच तनये वीरे मम रुक्मिणिनन्दने ॥ १४ ॥</s-l></s-lg><s-lg><s-l>तानप्राप्ताञ्शितैर्बाणैश्चिच्छेद परवीरहा ।</s-l><s-l>रौक्मिणेयः स्मितं कृत्वा दर्शयन्हस्तलाघवम् ॥ १५ ॥</s-l></s-lg><s-lg><s-l>छिन्नान्दृष्ट्वा तु तान्बाणान्प्रद्युम्नेन स सौभराट् ।</s-l><s-l>आसुरीं दारुणीं मायामास्थाय व्यसृजच्छरान् ॥ १६ ॥</s-l></s-lg><s-lg><s-l>प्रयुज्यमानमाज्ञाय दैतेयास्त्रं महाबलः ।</s-l><s-l>ब्रह्मास्त्रेणान्तरा छित्त्वा मुमोचान्यान्पतत्रिणः ॥ १७ ॥</s-l></s-lg><s-lg><s-l>ते तदस्त्रं विधूयाशु विव्यधू रुधिराशनाः ।</s-l><s-l>शिरस्युरसि वक्त्रे च स मुमोह पपात च ॥ १८ ॥</s-l></s-lg><s-lg><s-l>तस्मिन्निपतिते क्षुद्रे शाल्वे बाणप्रपीडिते ।</s-l><s-l>रौक्मिणेयोऽपरं बाणं संदधे शत्रुनाशनम् ॥ १९ ॥</s-l></s-lg><s-lg><s-l>तमर्चितं सर्वदाशार्हपूगैराशीर्भिरर्कज्वलनप्रकाशम् ।</s-l><s-l>दृष्ट्वा शरं ज्यामभिनीयमानं बभूव हाहाकृतमन्तरिक्षम् ॥ २० ॥</s-l></s-lg><s-lg><s-l>ततो देवगणाः सर्वे सेन्द्राः सह धनेश्वराः ।</s-l><s-l>नारदं प्रेषयामासुः श्वसनं च महाबलम् ॥ २१ ॥</s-l></s-lg><s-lg><s-l>तौ रौक्मिणेयमागम्य वचोऽब्रूतां दिवौकसाम् ।</s-l><s-l>नैष वध्यस्त्वया वीर शाल्वराजः कथंचन ॥ २२ ॥</s-l></s-lg><s-lg><s-l>संहरस्व पुनर्बाणमवध्योऽयं त्वया रणे ।</s-l><s-l>एतस्य हि शरस्याजौ नावध्योऽस्ति पुमान्क्वचित् ॥ २३ ॥</s-l></s-lg><s-lg><s-l>मृत्युरस्य महाबाहो रणे देवकिनन्दनः ।</s-l><s-l>कृष्णः संकल्पितो धात्रा तन्न मिथ्या भवेदिति ॥ २४ ॥</s-l></s-lg><s-lg><s-l>ततः परमसंहृष्टः प्रद्युम्नः शरमुत्तमम् ।</s-l><s-l>संजहार धनुःश्रेष्ठात्तूणे चैव न्यवेशयत् ॥ २५ ॥</s-l></s-lg><s-lg><s-l>तत उत्थाय राजेन्द्र शाल्वः परमदुर्मनाः ।</s-l><s-l>व्यपायात्सबलस्तूर्णं प्रद्युम्नशरपीडितः ॥ २६ ॥</s-l></s-lg><s-lg><s-l>स द्वारकां परित्यज्य क्रूरो वृष्णिभिरर्दितः ।</s-l><s-l>सौभमास्थाय राजेन्द्र दिवमाचक्रमे तदा ॥ २७ ॥</s-l></s-lg>