<s-lg><s-l> वैशंपायन उवाच ।</s-l><s-l>नगोत्तमं प्रस्रवणैरुपेतं दिशां गजैः किंनरपक्षिभिश्च ।</s-l><s-l>सुखं निवासं जहतां हि तेषां न प्रीतिरासीद्भरतर्षभाणाम् ॥ १ ॥</s-l></s-lg><s-lg><s-l>ततस्तु तेषां पुनरेव हर्षः कैलासमालोक्य महान्बभूव ।</s-l><s-l>कुबेरकान्तं भरतर्षभाणां महीधरं वारिधरप्रकाशम् ॥ २ ॥</s-l></s-lg><s-lg><s-l>समुच्छ्रयान्पर्वतसंनिरोधान्गोष्ठान्गिरीणां गिरिसेतुमालाः ।</s-l><s-l>बहून्प्रपातांश्च समीक्ष्य वीराः स्थलानि निम्नानि च तत्र तत्र ॥ ३ ॥</s-l></s-lg><s-lg><s-l>तथैव चान्यानि महावनानि मृगद्विजानेकपसेवितानि ।</s-l><s-l>आलोकयन्तोऽभिययुः प्रतीतास्ते धन्विनः खड्गधरा नराग्र्याः ॥ ४ ॥</s-l></s-lg><s-lg><s-l>वनानि रम्याणि सरांसि नद्यो गुहा गिरीणां गिरिगह्वराणि ।</s-l><s-l>एते निवासाः सततं बभूवुर्निशानिशं प्राप्य नरर्षभाणाम् ॥ ५ ॥</s-l></s-lg><s-lg><s-l>ते दुर्गवासं बहुधा निरुष्य व्यतीत्य कैलासमचिन्त्यरूपम् ।</s-l><s-l>आसेदुरत्यर्थमनोरमं वै तमाश्रमाग्र्यं वृषपर्वणस्ते ॥ ६ ॥</s-l></s-lg><s-lg><s-l>समेत्य राज्ञा वृषपर्वणस्ते प्रत्यर्चितास्तेन च वीतमोहाः ।</s-l><s-l>शशंसिरे विस्तरशः प्रवासं शिवं यथावद्वृषपर्वणस्ते ॥ ७ ॥</s-l></s-lg><s-lg><s-l>सुखोषितास्तत्र त एकरात्रं पुण्याश्रमे देवमहर्षिजुष्टे ।</s-l><s-l>अभ्याययुस्ते बदरीं विशालां सुखेन वीराः पुनरेव वासम् ॥ ८ ॥</s-l></s-lg><s-lg><s-l>ऊषुस्ततस्तत्र महानुभावा नारायणस्थानगता नराग्र्याः ।</s-l><s-l>कुबेरकान्तां नलिनीं विशोकाः संपश्यमानाः सुरसिद्धजुष्टाम् ॥ ९ ॥</s-l></s-lg><s-lg><s-l>तां चाथ दृष्ट्वा नलिनीं विशोकाः पाण्डोः सुताः सर्वनरप्रवीराः ।</s-l><s-l>ते रेमिरे नन्दनवासमेत्य द्विजर्षयो वीतभया यथैव ॥ १० ॥</s-l></s-lg><s-lg><s-l>ततः क्रमेणोपययुर्नृवीरा यथागतेनैव पथा समग्राः ।</s-l><s-l>विहृत्य मासं सुखिनो बदर्यां किरातराज्ञो विषयं सुबाहोः ॥ ११ ॥</s-l></s-lg><s-lg><s-l>चीनांस्तुखारान्दरदान्सदार्वान्देशान्कुणिन्दस्य च भूरिरत्नान् ।</s-l><s-l>अतीत्य दुर्गं हिमवत्प्रदेशं पुरं सुबाहोर्ददृशुर्नृवीराः ॥ १२ ॥</s-l></s-lg><s-lg><s-l>श्रुत्वा च तान्पार्थिवपुत्रपौत्रान्प्राप्तान्सुबाहुर्विषये समग्रान् ।</s-l><s-l>प्रत्युद्ययौ प्रीतियुतः स राजा तं चाभ्यनन्दन्वृषभाः कुरूणाम् ॥ १३ ॥</s-l></s-lg><s-lg><s-l>समेत्य राज्ञा तु सुबाहुना ते सूतैर्विशोकप्रमुखैश्च सर्वैः ।</s-l><s-l>सहेन्द्रसेनैः परिचारकैश्च पौरोगवैर्ये च महानसस्थाः ॥ १४ ॥</s-l></s-lg><s-lg><s-l>सुखोषितास्तत्र त एकरात्रं सूतानुपादाय रथांश्च सर्वान् ।</s-l><s-l>घटोत्कचं सानुचरं विसृज्य ततोऽभ्ययुर्यामुनमद्रिराजम् ॥ १५ ॥</s-l></s-lg><s-lg><s-l>तस्मिन्गिरौ प्रस्रवणोपपन्ने हिमोत्तरीयारुणपाण्डुसानौ ।</s-l><s-l>विशाखयूपं समुपेत्य चक्रुस्तदा निवासं पुरुषप्रवीराः ॥ १६ ॥</s-l></s-lg><s-lg><s-l>वराहनानामृगपक्षिजुष्टं महद्वनं चैत्ररथप्रकाशम् ।</s-l><s-l>शिवेन यात्वा मृगयाप्रधानाः संवत्सरं तत्र वने विजह्रुः ॥ १७ ॥</s-l></s-lg><s-lg><s-l>तत्राससादातिबलं भुजंगं क्षुधार्दितं मृत्युमिवोग्ररूपम् ।</s-l><s-l>वृकोदरः पर्वतकन्दरायां विषादमोहव्यथितान्तरात्मा ॥ १८ ॥</s-l></s-lg><s-lg><s-l>द्वीपोऽभवद्यत्र वृकोदरस्य युधिष्ठिरो धर्मभृतां वरिष्ठः ।</s-l><s-l>अमोक्षयद्यस्तमनन्ततेजा ग्राहेण संवेष्टितसर्वगात्रम् ॥ १९ ॥</s-l></s-lg><s-lg><s-l>ते द्वादशं वर्षमथोपयान्तं वने विहर्तुं कुरवः प्रतीताः ।</s-l><s-l>तस्माद्वनाच्चैत्ररथप्रकाशाच्छ्रिया ज्वलन्तस्तपसा च युक्ताः ॥ २० ॥</s-l></s-lg><s-lg><s-l>ततश्च यात्वा मरुधन्वपार्श्वं सदा धनुर्वेदरतिप्रधानाः ।</s-l><s-l>सरस्वतीमेत्य निवासकामाः सरस्ततो द्वैतवनं प्रतीयुः ॥ २१ ॥</s-l></s-lg><s-lg><s-l>समीक्ष्य तान्द्वैतवने निविष्टान्निवासिनस्तत्र ततोऽभिजग्मुः ।</s-l><s-l>तपोदमाचारसमाधियुक्तास्तृणोदपात्राहरणाश्मकुट्टाः ॥ २२ ॥</s-l></s-lg><s-lg><s-l>प्लक्षाक्षरौहीतकवेतसाश्च स्नुहा बदर्यः खदिराः शिरीषाः ।</s-l><s-l>बिल्वेङ्गुदाः पीलुशमीकरीराः सरस्वतीतीररुहा बभूवुः ॥ २३ ॥</s-l></s-lg><s-lg><s-l>तां यक्षगन्धर्वमहर्षिकान्तामायागभूतामिव देवतानाम् ।</s-l><s-l>सरस्वतीं प्रीतियुताश्चरन्तः सुखं विजह्रुर्नरदेवपुत्राः ॥ २४ ॥</s-l></s-lg>