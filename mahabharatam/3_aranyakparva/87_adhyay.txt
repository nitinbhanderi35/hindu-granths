<s-lg><s-l> धौम्य उवाच ।</s-l><s-l>अवन्तिषु प्रतीच्यां वै कीर्तयिष्यामि ते दिशि ।</s-l><s-l>यानि तत्र पवित्राणि पुण्यान्यायतनानि च ॥ १ ॥</s-l></s-lg><s-lg><s-l>प्रियङ्ग्वाम्रवनोपेता वानीरवनमालिनी ।</s-l><s-l>प्रत्यक्स्रोता नदी पुण्या नर्मदा तत्र भारत ॥ २ ॥</s-l></s-lg><s-lg><s-l>निकेतः ख्यायते पुण्यो यत्र विश्रवसो मुनेः ।</s-l><s-l>जज्ञे धनपतिर्यत्र कुबेरो नरवाहनः ॥ ३ ॥</s-l></s-lg><s-lg><s-l>वैडूर्यशिखरो नाम पुण्यो गिरिवरः शुभः ।</s-l><s-l>दिव्यपुष्पफलास्तत्र पादपा हरितच्छदाः ॥ ४ ॥</s-l></s-lg><s-lg><s-l>तस्य शैलस्य शिखरे सरस्तत्र च धीमतः ।</s-l><s-l>प्रफुल्लनलिनं राजन्देवगन्धर्वसेवितम् ॥ ५ ॥</s-l></s-lg><s-lg><s-l>बह्वाश्चर्यं महाराज दृश्यते तत्र पर्वते ।</s-l><s-l>पुण्ये स्वर्गोपमे दिव्ये नित्यं देवर्षिसेविते ॥ ६ ॥</s-l></s-lg><s-lg><s-l>ह्रदिनी पुण्यतीर्था च राजर्षेस्तत्र वै सरित् ।</s-l><s-l>विश्वामित्रनदी पारा पुण्या परपुरंजय ॥ ७ ॥</s-l></s-lg><s-lg><s-l>यस्यास्तीरे सतां मध्ये ययातिर्नहुषात्मजः ।</s-l><s-l>पपात स पुनर्लोकाँल्लेभे धर्मान्सनातनान् ॥ ८ ॥</s-l></s-lg><s-lg><s-l>तत्र पुण्यह्रदस्तात मैनाकश्चैव पर्वतः ।</s-l><s-l>बहुमूलफलो वीर असितो नाम पर्वतः ॥ ९ ॥</s-l></s-lg><s-lg><s-l>आश्रमः कक्षसेनस्य पुण्यस्तत्र युधिष्ठिर ।</s-l><s-l>च्यवनस्याश्रमश्चैव ख्यातः सर्वत्र पाण्डव ।</s-l><s-l>तत्राल्पेनैव सिध्यन्ति मानवास्तपसा विभो ॥ १० ॥</s-l></s-lg><s-lg><s-l>जम्बूमार्गो महाराज ऋषीणां भावितात्मनाम् ।</s-l><s-l>आश्रमः शाम्यतां श्रेष्ठ मृगद्विजगणायुतः ॥ ११ ॥</s-l></s-lg><s-lg><s-l>ततः पुण्यतमा राजन्सततं तापसायुता ।</s-l><s-l>केतुमाला च मेध्या च गङ्गारण्यं च भूमिप ।</s-l><s-l>ख्यातं च सैन्धवारण्यं पुण्यं द्विजनिषेवितम् ॥ १२ ॥</s-l></s-lg><s-lg><s-l>पितामहसरः पुण्यं पुष्करं नाम भारत ।</s-l><s-l>वैखानसानां सिद्धानामृषीणामाश्रमः प्रियः ॥ १३ ॥</s-l></s-lg><s-lg><s-l>अप्यत्र संस्तवार्थाय प्रजापतिरथो जगौ ।</s-l><s-l>पुष्करेषु कुरुश्रेष्ठ गाथां सुकृतिनां वर ॥ १४ ॥</s-l></s-lg><s-lg><s-l>मनसाप्यभिकामस्य पुष्कराणि मनस्विनः ।</s-l><s-l>पापाणि विप्रणश्यन्ति नाकपृष्ठे च मोदते ॥ १५ ॥</s-l></s-lg>