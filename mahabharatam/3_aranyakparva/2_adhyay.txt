<s-lg><s-l> वैशंपायन उवाच ।</s-l><s-l>प्रभातायां तु शर्वर्यां तेषामक्लिष्टकर्मणाम् ।</s-l><s-l>वनं यियासतां विप्रास्तस्थुर्भिक्षाभुजोऽग्रतः ।</s-l><s-l>तानुवाच ततो राजा कुन्तीपुत्रो युधिष्ठिरः ॥ १ ॥</s-l></s-lg><s-lg><s-l>वयं हि हृतसर्वस्वा हृतराज्या हृतश्रियः ।</s-l><s-l>फलमूलामिषाहारा वनं यास्याम दुःखिताः ॥ २ ॥</s-l></s-lg><s-lg><s-l>वनं च दोषबहुलं बहुव्यालसरीसृपम् ।</s-l><s-l>परिक्लेशश्च वो मन्ये ध्रुवं तत्र भविष्यति ॥ ३ ॥</s-l></s-lg><s-lg><s-l>ब्राह्मणानां परिक्लेशो दैवतान्यपि सादयेत् ।</s-l><s-l>किं पुनर्मामितो विप्रा निवर्तध्वं यथेष्टतः ॥ ४ ॥</s-l></s-lg><s-lg><s-l> ब्राह्मणा ऊचुः ।</s-l><s-l>गतिर्या भवतां राजंस्तां वयं गन्तुमुद्यताः ।</s-l><s-l>नार्हथास्मान्परित्यक्तुं भक्तान्सद्धर्मदर्शिनः ॥ ५ ॥</s-l></s-lg><s-lg><s-l>अनुकम्पां हि भक्तेषु दैवतान्यपि कुर्वते ।</s-l><s-l>विशेषतो ब्राह्मणेषु सदाचारावलम्बिषु ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>ममापि परमा भक्तिर्ब्राह्मणेषु सदा द्विजाः ।</s-l><s-l>सहायविपरिभ्रंशस्त्वयं सादयतीव माम् ॥ ७ ॥</s-l></s-lg><s-lg><s-l>आहरेयुर्हि मे येऽपि फलमूलमृगांस्तथा ।</s-l><s-l>त इमे शोकजैर्दुःखैर्भ्रातरो मे विमोहिताः ॥ ८ ॥</s-l></s-lg><s-lg><s-l>द्रौपद्या विप्रकर्षेण राज्यापहरणेन च ।</s-l><s-l>दुःखान्वितानिमान्क्लेशैर्नाहं योक्तुमिहोत्सहे ॥ ९ ॥</s-l></s-lg><s-lg><s-l> ब्राह्मणा ऊचुः ।</s-l><s-l>अस्मत्पोषणजा चिन्ता मा भूत्ते हृदि पार्थिव ।</s-l><s-l>स्वयमाहृत्य वन्यानि अनुयास्यामहे वयम् ॥ १० ॥</s-l></s-lg><s-lg><s-l>अनुध्यानेन जप्येन विधास्यामः शिवं तव ।</s-l><s-l>कथाभिश्चानुकूलाभिः सह रंस्यामहे वने ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>एवमेतन्न संदेहो रमेयं ब्राह्मणैः सह ।</s-l><s-l>न्यूनभावात्तु पश्यामि प्रत्यादेशमिवात्मनः ॥ १२ ॥</s-l></s-lg><s-lg><s-l>कथं द्रक्ष्यामि वः सर्वान्स्वयमाहृतभोजनान् ।</s-l><s-l>मद्भक्त्या क्लिश्यतोऽनर्हान्धिक्पापान्धृतराष्ट्रजान् ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा स नृपः शोचन्निषसाद महीतले ।</s-l><s-l>तमध्यात्मरतिर्विद्वाञ्शौनको नाम वै द्विजः ।</s-l><s-l>योगे सांख्ये च कुशलो राजानमिदमब्रवीत् ॥ १४ ॥</s-l></s-lg><s-lg><s-l>शोकस्थानसहस्राणि भयस्थानशतानि च ।</s-l><s-l>दिवसे दिवसे मूढमाविशन्ति न पण्डितम् ॥ १५ ॥</s-l></s-lg><s-lg><s-l>न हि ज्ञानविरुद्धेषु बहुदोषेषु कर्मसु ।</s-l><s-l>श्रेयोघातिषु सज्जन्ते बुद्धिमन्तो भवद्विधाः ॥ १६ ॥</s-l></s-lg><s-lg><s-l>अष्टाङ्गां बुद्धिमाहुर्यां सर्वाश्रेयोविघातिनीम् ।</s-l><s-l>श्रुतिस्मृतिसमायुक्तां सा राजंस्त्वय्यवस्थिता ॥ १७ ॥</s-l></s-lg><s-lg><s-l>अर्थकृच्छ्रेषु दुर्गेषु व्यापत्सु स्वजनस्य च ।</s-l><s-l>शारीरमानसैर्दुःखैर्न सीदन्ति भवद्विधाः ॥ १८ ॥</s-l></s-lg><s-lg><s-l>श्रूयतां चाभिधास्यामि जनकेन यथा पुरा ।</s-l><s-l>आत्मव्यवस्थानकरा गीताः श्लोका महात्मना ॥ १९ ॥</s-l></s-lg><s-lg><s-l>मनोदेहसमुत्थाभ्यां दुःखाभ्यामर्दितं जगत् ।</s-l><s-l>तयोर्व्याससमासाभ्यां शमोपायमिमं शृणु ॥ २० ॥</s-l></s-lg><s-lg><s-l>व्याधेरनिष्टसंस्पर्शाच्छ्रमादिष्टविवर्जनात् ।</s-l><s-l>दुःखं चतुर्भिः शारीरं कारणैः संप्रवर्तते ॥ २१ ॥</s-l></s-lg><s-lg><s-l>तदाशुप्रतिकाराच्च सततं चाविचिन्तनात् ।</s-l><s-l>आधिव्याधिप्रशमनं क्रियायोगद्वयेन तु ॥ २२ ॥</s-l></s-lg><s-lg><s-l>मतिमन्तो ह्यतो वैद्याः शमं प्रागेव कुर्वते ।</s-l><s-l>मानसस्य प्रियाख्यानैः संभोगोपनयैर्नृणाम् ॥ २३ ॥</s-l></s-lg><s-lg><s-l>मानसेन हि दुःखेन शरीरमुपतप्यते ।</s-l><s-l>अयःपिण्डेन तप्तेन कुम्भसंस्थमिवोदकम् ॥ २४ ॥</s-l></s-lg><s-lg><s-l>मानसं शमयेत्तस्माज्ज्ञानेनाग्निमिवाम्बुना ।</s-l><s-l>प्रशान्ते मानसे दुःखे शारीरमुपशाम्यति ॥ २५ ॥</s-l></s-lg><s-lg><s-l>मनसो दुःखमूलं तु स्नेह इत्युपलभ्यते ।</s-l><s-l>स्नेहात्तु सज्जते जन्तुर्दुःखयोगमुपैति च ॥ २६ ॥</s-l></s-lg><s-lg><s-l>स्नेहमूलानि दुःखानि स्नेहजानि भयानि च ।</s-l><s-l>शोकहर्षौ तथायासः सर्वं स्नेहात्प्रवर्तते ॥ २७ ॥</s-l></s-lg><s-lg><s-l>स्नेहात्करणरागश्च प्रजज्ञे वैषयस्तथा ।</s-l><s-l>अश्रेयस्कावुभावेतौ पूर्वस्तत्र गुरुः स्मृतः ॥ २८ ॥</s-l></s-lg><s-lg><s-l>कोटराग्निर्यथाशेषं समूलं पादपं दहेत् ।</s-l><s-l>धर्मार्थिनं तथाल्पोऽपि रागदोषो विनाशयेत् ॥ २९ ॥</s-l></s-lg><s-lg><s-l>विप्रयोगे न तु त्यागी दोषदर्शी समागमात् ।</s-l><s-l>विरागं भजते जन्तुर्निर्वैरो निष्परिग्रहः ॥ ३० ॥</s-l></s-lg><s-lg><s-l>तस्मात्स्नेहं स्वपक्षेभ्यो मित्रेभ्यो धनसंचयात् ।</s-l><s-l>स्वशरीरसमुत्थं तु ज्ञानेन विनिवर्तयेत् ॥ ३१ ॥</s-l></s-lg><s-lg><s-l>ज्ञानान्वितेषु मुख्येषु शास्त्रज्ञेषु कृतात्मसु ।</s-l><s-l>न तेषु सज्जते स्नेहः पद्मपत्रेष्विवोदकम् ॥ ३२ ॥</s-l></s-lg><s-lg><s-l>रागाभिभूतः पुरुषः कामेन परिकृष्यते ।</s-l><s-l>इच्छा संजायते तस्य ततस्तृष्णा प्रवर्तते ॥ ३३ ॥</s-l></s-lg><s-lg><s-l>तृष्णा हि सर्वपापिष्ठा नित्योद्वेगकरी नृणाम् ।</s-l><s-l>अधर्मबहुला चैव घोरा पापानुबन्धिनी ॥ ३४ ॥</s-l></s-lg><s-lg><s-l>या दुस्त्यजा दुर्मतिभिर्या न जीर्यति जीर्यतः ।</s-l><s-l>योऽसौ प्राणान्तिको रोगस्तां तृष्णां त्यजतः सुखम् ॥ ३५ ॥</s-l></s-lg><s-lg><s-l>अनाद्यन्ता तु सा तृष्णा अन्तर्देहगता नृणाम् ।</s-l><s-l>विनाशयति संभूता अयोनिज इवानलः ॥ ३६ ॥</s-l></s-lg><s-lg><s-l>यथैधः स्वसमुत्थेन वह्निना नाशमृच्छति ।</s-l><s-l>तथाकृतात्मा लोभेन सहजेन विनश्यति ॥ ३७ ॥</s-l></s-lg><s-lg><s-l>राजतः सलिलादग्नेश्चोरतः स्वजनादपि ।</s-l><s-l>भयमर्थवतां नित्यं मृत्योः प्राणभृतामिव ॥ ३८ ॥</s-l></s-lg><s-lg><s-l>यथा ह्यामिषमाकाशे पक्षिभिः श्वापदैर्भुवि ।</s-l><s-l>भक्ष्यते सलिले मत्स्यैस्तथा सर्वेण वित्तवान् ॥ ३९ ॥</s-l></s-lg><s-lg><s-l>अर्थ एव हि केषांचिदनर्थो भविता नृणाम् ।</s-l><s-l>अर्थश्रेयसि चासक्तो न श्रेयो विन्दते नरः ।</s-l><s-l>तस्मादर्थागमाः सर्वे मनोमोहविवर्धनाः ॥ ४० ॥</s-l></s-lg><s-lg><s-l>कार्पण्यं दर्पमानौ च भयमुद्वेग एव च ।</s-l><s-l>अर्थजानि विदुः प्राज्ञा दुःखान्येतानि देहिनाम् ॥ ४१ ॥</s-l></s-lg><s-lg><s-l>अर्थस्योपार्जने दुःखं पालने च क्षये तथा ।</s-l><s-l>नाशे दुःखं व्यये दुःखं घ्नन्ति चैवार्थकारणात् ॥ ४२ ॥</s-l></s-lg><s-lg><s-l>अर्था दुःखं परित्यक्तुं पालिताश्चापि तेऽसुखाः ।</s-l><s-l>दुःखेन चाधिगम्यन्ते तेषां नाशं न चिन्तयेत् ॥ ४३ ॥</s-l></s-lg><s-lg><s-l>असंतोषपरा मूढाः संतोषं यान्ति पण्डिताः ।</s-l><s-l>अन्तो नास्ति पिपासायाः संतोषः परमं सुखम् ॥ ४४ ॥</s-l></s-lg><s-lg><s-l>तस्मात्संतोषमेवेह धनं पश्यन्ति पण्डिताः ।</s-l><s-l>अनित्यं यौवनं रूपं जीवितं द्रव्यसंचयः ।</s-l><s-l>ऐश्वर्यं प्रियसंवासो गृध्येदेषु न पण्डितः ॥ ४५ ॥</s-l></s-lg><s-lg><s-l>त्यजेत संचयांस्तस्मात्तज्जं क्लेशं सहेत कः ।</s-l><s-l>न हि संचयवान्कश्चिद्दृश्यते निरुपद्रवः ॥ ४६ ॥</s-l></s-lg><s-lg><s-l>अतश्च धर्मिभिः पुम्भिरनीहार्थः प्रशस्यते ।</s-l><s-l>प्रक्षालनाद्धि पङ्कस्य दूरादस्पर्शनं वरम् ॥ ४७ ॥</s-l></s-lg><s-lg><s-l>युधिष्ठिरैवमर्थेषु न स्पृहां कर्तुमर्हसि ।</s-l><s-l>धर्मेण यदि ते कार्यं विमुक्तेच्छो भवार्थतः ॥ ४८ ॥</s-l></s-lg><s-lg><s-l> युधिष्ठिर उवाच ।</s-l><s-l>नार्थोपभोगलिप्सार्थमियमर्थेप्सुता मम ।</s-l><s-l>भरणार्थं तु विप्राणां ब्रह्मन्काङ्क्षे न लोभतः ॥ ४९ ॥</s-l></s-lg><s-lg><s-l>कथं ह्यस्मद्विधो ब्रह्मन्वर्तमानो गृहाश्रमे ।</s-l><s-l>भरणं पालनं चापि न कुर्यादनुयायिनाम् ॥ ५० ॥</s-l></s-lg><s-lg><s-l>संविभागो हि भूतानां सर्वेषामेव शिष्यते ।</s-l><s-l>तथैवापचमानेभ्यः प्रदेयं गृहमेधिना ॥ ५१ ॥</s-l></s-lg><s-lg><s-l>तृणानि भूमिरुदकं वाक्चतुर्थी च सूनृता ।</s-l><s-l>सतामेतानि गेहेषु नोच्छिद्यन्ते कदाचन ॥ ५२ ॥</s-l></s-lg><s-lg><s-l>देयमार्तस्य शयनं स्थितश्रान्तस्य चासनम् ।</s-l><s-l>तृषितस्य च पानीयं क्षुधितस्य च भोजनम् ॥ ५३ ॥</s-l></s-lg><s-lg><s-l>चक्षुर्दद्यान्मनो दद्याद्वाचं दद्याच्च सूनृताम् ।</s-l><s-l>प्रत्युद्गम्याभिगमनं कुर्यान्न्यायेन चार्चनम् ॥ ५४ ॥</s-l></s-lg><s-lg><s-l>अघिहोत्रमनड्वांश्च ज्ञातयोऽतिथिबान्धवाः ।</s-l><s-l>पुत्रदारभृताश्चैव निर्दहेयुरपूजिताः ॥ ५५ ॥</s-l></s-lg><s-lg><s-l>नात्मार्थं पाचयेदन्नं न वृथा घातयेत्पशून् ।</s-l><s-l>न च तत्स्वयमश्नीयाद्विधिवद्यन्न निर्वपेत् ॥ ५६ ॥</s-l></s-lg><s-lg><s-l>श्वभ्यश्च श्वपचेभ्यश्च वयोभ्यश्चावपेद्भुवि ।</s-l><s-l>वैश्वदेवं हि नामैतत्सायंप्रातर्विधीयते ॥ ५७ ॥</s-l></s-lg><s-lg><s-l>विघसाशी भवेत्तस्मान्नित्यं चामृतभोजनः ।</s-l><s-l>विघसं भृत्यशेषं तु यज्ञशेषं तथामृतम् ॥ ५८ ॥</s-l></s-lg><s-lg><s-l>एतां यो वर्तते वृत्तिं वर्तमानो गृहाश्रमे ।</s-l><s-l>तस्य धर्मं परं प्राहुः कथं वा विप्र मन्यसे ॥ ५९ ॥</s-l></s-lg><s-lg><s-l> शौनक उवाच ।</s-l><s-l>अहो बत महत्कष्टं विपरीतमिदं जगत् ।</s-l><s-l>येनापत्रपते साधुरसाधुस्तेन तुष्यति ॥ ६० ॥</s-l></s-lg><s-lg><s-l>शिश्नोदरकृतेऽप्राज्ञः करोति विघसं बहु ।</s-l><s-l>मोहरागसमाक्रान्त इन्द्रियार्थवशानुगः ॥ ६१ ॥</s-l></s-lg><s-lg><s-l>ह्रियते बुध्यमानोऽपि नरो हारिभिरिन्द्रियैः ।</s-l><s-l>विमूढसंज्ञो दुष्टाश्वैरुद्भ्रान्तैरिव सारथिः ॥ ६२ ॥</s-l></s-lg><s-lg><s-l>षडिन्द्रियाणि विषयं समागच्छन्ति वै यदा ।</s-l><s-l>तदा प्रादुर्भवत्येषां पूर्वसंकल्पजं मनः ॥ ६३ ॥</s-l></s-lg><s-lg><s-l>मनो यस्येन्द्रियग्रामविषयं प्रति चोदितम् ।</s-l><s-l>तस्यौत्सुक्यं संभवति प्रवृत्तिश्चोपजायते ॥ ६४ ॥</s-l></s-lg><s-lg><s-l>ततः संकल्पवीर्येण कामेन विषयेषुभिः ।</s-l><s-l>विद्धः पतति लोभाग्नौ ज्योतिर्लोभात्पतंगवत् ॥ ६५ ॥</s-l></s-lg><s-lg><s-l>ततो विहारैराहारैर्मोहितश्च विशां पते ।</s-l><s-l>महामोहमुखे मग्नो नात्मानमवबुध्यते ॥ ६६ ॥</s-l></s-lg><s-lg><s-l>एवं पतति संसारे तासु तास्विह योनिषु ।</s-l><s-l>अविद्याकर्मतृष्णाभिर्भ्राम्यमाणोऽथ चक्रवत् ॥ ६७ ॥</s-l></s-lg><s-lg><s-l>ब्रह्मादिषु तृणान्तेषु हूतेषु परिवर्तते ।</s-l><s-l>जले भुवि तथाकाशे जायमानः पुनः पुनः ॥ ६८ ॥</s-l></s-lg><s-lg><s-l>अबुधानां गतिस्त्वेषा बुधानामपि मे शृणु ।</s-l><s-l>ये धर्मे श्रेयसि रता विमोक्षरतयो जनाः ॥ ६९ ॥</s-l></s-lg><s-lg><s-l>यदिदं वेदवचनं कुरु कर्म त्यजेति च ।</s-l><s-l>तस्माद्धर्मानिमान्सर्वान्नाभिमानात्समाचरेत् ॥ ७० ॥</s-l></s-lg><s-lg><s-l>इज्याध्ययनदानानि तपः सत्यं क्षमा दमः ।</s-l><s-l>अलोभ इति मार्गोऽयं धर्मस्याष्टविधः स्मृतः ॥ ७१ ॥</s-l></s-lg><s-lg><s-l>तत्र पूर्वश्चतुर्वर्गः पितृयानपथे स्थितः ।</s-l><s-l>कर्तव्यमिति यत्कार्यं नाभिमानात्समाचरेत् ॥ ७२ ॥</s-l></s-lg><s-lg><s-l>उत्तरो देवयानस्तु सद्भिराचरितः सदा ।</s-l><s-l>अष्टाङ्गेनैव मार्गेण विशुद्धात्मा समाचरेत् ॥ ७३ ॥</s-l></s-lg><s-lg><s-l>सम्यक्संकल्पसंबन्धात्सम्यक्चेन्द्रियनिग्रहात् ।</s-l><s-l>सम्यग्व्रतविशेषाच्च सम्यक्च गुरुसेवनात् ॥ ७४ ॥</s-l></s-lg><s-lg><s-l>सम्यगाहारयोगाच्च सम्यक्चाध्ययनागमात् ।</s-l><s-l>सम्यक्कर्मोपसंन्यासात्सम्यक्चित्तनिरोधनात् ।</s-l><s-l>एवं कर्माणि कुर्वन्ति संसारविजिगीषवः ॥ ७५ ॥</s-l></s-lg><s-lg><s-l>रागद्वेषविनिर्मुक्ता ऐश्वर्यं देवता गताः ।</s-l><s-l>रुद्राः साध्यास्तथादित्या वसवोऽथाश्विनावपि ।</s-l><s-l>योगैश्वर्येण संयुक्ता धारयन्ति प्रजा इमाः ॥ ७६ ॥</s-l></s-lg><s-lg><s-l>तथा त्वमपि कौन्तेय शममास्थाय पुष्कलम् ।</s-l><s-l>तपसा सिद्धिमन्विच्छ योगसिद्धिं च भारत ॥ ७७ ॥</s-l></s-lg><s-lg><s-l>पितृमातृमयी सिद्धिः प्राप्ता कर्ममयी च ते ।</s-l><s-l>तपसा सिद्धिमन्विच्छ द्विजानां भरणाय वै ॥ ७८ ॥</s-l></s-lg><s-lg><s-l>सिद्धा हि यद्यदिच्छन्ति कुर्वते तदनुग्रहात् ।</s-l><s-l>तस्मात्तपः समास्थाय कुरुष्वात्ममनोरथम् ॥ ७९ ॥</s-l></s-lg>