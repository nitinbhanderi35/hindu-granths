<s-lg><s-l> मार्कण्डेय उवाच ।</s-l><s-l>धुन्धुर्नाम महातेजास्तयोः पुत्रो महाद्युतिः ।</s-l><s-l>स तपोऽतप्यत महन्महावीर्यपराक्रमः ॥ १ ॥</s-l></s-lg><s-lg><s-l>अतिष्ठदेकपादेन कृशो धमनिसंततः ।</s-l><s-l>तस्मै ब्रह्मा ददौ प्रीतो वरं वव्रे स च प्रभो ॥ २ ॥</s-l></s-lg><s-lg><s-l>देवदानवयक्षाणां सर्पगन्धर्वरक्षसाम् ।</s-l><s-l>अवध्योऽहं भवेयं वै वर एष वृतो मया ॥ ३ ॥</s-l></s-lg><s-lg><s-l>एवं भवतु गच्छेति तमुवाच पितामहः ।</s-l><s-l>स एवमुक्तस्तत्पादौ मूर्ध्ना स्पृश्य जगाम ह ॥ ४ ॥</s-l></s-lg><s-lg><s-l>स तु धुन्धुर्वरं लब्ध्वा महावीर्यपराक्रमः ।</s-l><s-l>अनुस्मरन्पितृवधं ततो विष्णुमुपाद्रवत् ॥ ५ ॥</s-l></s-lg><s-lg><s-l>स तु देवान्सगन्धर्वाञ्जित्वा धुन्धुरमर्षणः ।</s-l><s-l>बबाध सर्वानसकृद्देवान्विष्णुं च वै भृशम् ॥ ६ ॥</s-l></s-lg><s-lg><s-l>समुद्रो वालुकापूर्ण उज्जानक इति स्मृतः ।</s-l><s-l>आगम्य च स दुष्टात्मा तं देशं भरतर्षभ ।</s-l><s-l>बाधते स्म परं शक्त्या तमुत्तङ्काश्रमं प्रभो ॥ ७ ॥</s-l></s-lg><s-lg><s-l>अन्तर्भूमिगतस्तत्र वालुकान्तर्हितस्तदा ।</s-l><s-l>मधुकैटभयोः पुत्रो धुन्धुर्भीमपराक्रमः ॥ ८ ॥</s-l></s-lg><s-lg><s-l>शेते लोकविनाशाय तपोबलसमाश्रितः ।</s-l><s-l>उत्तङ्कस्याश्रमाभ्याशे निःश्वसन्पावकार्चिषः ॥ ९ ॥</s-l></s-lg><s-lg><s-l>एतस्मिन्नेव काले तु सभृत्यबलवाहनः ।</s-l><s-l>कुवलाश्वो नरपतिरन्वितो बलशालिनाम् ॥ १० ॥</s-l></s-lg><s-lg><s-l>सहस्रैरेकविंशत्या पुत्राणामरिमर्दनः ।</s-l><s-l>प्रायादुत्तङ्कसहितो धुन्धोस्तस्य निवेशनम् ॥ ११ ॥</s-l></s-lg><s-lg><s-l>तमाविशत्ततो विष्णुर्भगवांस्तेजसा प्रभुः ।</s-l><s-l>उत्तङ्कस्य नियोगेन लोकानां हितकाम्यया ॥ १२ ॥</s-l></s-lg><s-lg><s-l>तस्मिन्प्रयाते दुर्धर्षे दिवि शब्दो महानभूत् ।</s-l><s-l>एष श्रीमान्नृपसुतो धुन्धुमारो भविष्यति ॥ १३ ॥</s-l></s-lg><s-lg><s-l>दिव्यैश्च पुष्पैस्तं देवाः समन्तात्पर्यवाकिरन् ।</s-l><s-l>देवदुन्दुभयश्चैव नेदुः स्वयमुदीरिताः ॥ १४ ॥</s-l></s-lg><s-lg><s-l>शीतश्च वायुः प्रववौ प्रयाणे तस्य धीमतः ।</s-l><s-l>विपांसुलां महीं कुर्वन्ववर्ष च सुरेश्वरः ॥ १५ ॥</s-l></s-lg><s-lg><s-l>अन्तरिक्षे विमानानि देवतानां युधिष्ठिर ।</s-l><s-l>तत्रैव समदृश्यन्त धुन्धुर्यत्र महासुरः ॥ १६ ॥</s-l></s-lg><s-lg><s-l>कुवलाश्वस्य धुन्धोश्च युद्धकौतूहलान्विताः ।</s-l><s-l>देवगन्धर्वसहिताः समवैक्षन्महर्षयः ॥ १७ ॥</s-l></s-lg><s-lg><s-l>नारायणेन कौरव्य तेजसाप्यायितस्तदा ।</s-l><s-l>स गतो नृपतिः क्षिप्रं पुत्रैस्तैः सर्वतोदिशम् ॥ १८ ॥</s-l></s-lg><s-lg><s-l>अर्णवं खानयामास कुवलाश्वो महीपतिः ।</s-l><s-l>कुवलाश्वस्य पुत्रैस्तु तस्मिन्वै वालुकार्णवे ॥ १९ ॥</s-l></s-lg><s-lg><s-l>सप्तभिर्दिवसैः खात्वा दृष्टो धुन्धुर्महाबलः ।</s-l><s-l>आसीद्घोरं वपुस्तस्य वालुकान्तर्हितं महत् ।</s-l><s-l>दीप्यमानं यथा सूर्यस्तेजसा भरतर्षभ ॥ २० ॥</s-l></s-lg><s-lg><s-l>ततो धुन्धुर्महाराज दिशमाश्रित्य पश्चिमाम् ।</s-l><s-l>सुप्तोऽभूद्राजशार्दूल कालानलसमद्युतिः ॥ २१ ॥</s-l></s-lg><s-lg><s-l>कुवलाश्वस्य पुत्रैस्तु सर्वतः परिवारितः ।</s-l><s-l>अभिद्रुतः शरैस्तीक्ष्णैर्गदाभिर्मुसलैरपि ।</s-l><s-l>पट्टिशैः परिघैः प्रासैः खड्गैश्च विमलैः शितैः ॥ २२ ॥</s-l></s-lg><s-lg><s-l>स वध्यमानः संक्रुद्धः समुत्तस्थौ महाबलः ।</s-l><s-l>क्रुद्धश्चाभक्षयत्तेषां शस्त्राणि विविधानि च ॥ २३ ॥</s-l></s-lg><s-lg><s-l>आस्याद्वमन्पावकं स संवर्तकसमं तदा ।</s-l><s-l>तान्सर्वान्नृपतेः पुत्रानदहत्स्वेन तेजसा ॥ २४ ॥</s-l></s-lg><s-lg><s-l>मुखजेनाग्निना क्रुद्धो लोकानुद्वर्तयन्निव ।</s-l><s-l>क्षणेन राजशार्दूल पुरेव कपिलः प्रभुः ।</s-l><s-l>सगरस्यात्मजान्क्रुद्धस्तदद्भुतमिवाभवत् ॥ २५ ॥</s-l></s-lg><s-lg><s-l>तेषु क्रोधाग्निदग्धेषु तदा भरतसत्तम ।</s-l><s-l>तं प्रबुद्धं महात्मानं कुम्भकर्णमिवापरम् ।</s-l><s-l>आससाद महातेजाः कुवलाश्वो महीपतिः ॥ २६ ॥</s-l></s-lg><s-lg><s-l>तस्य वारि महाराज सुस्राव बहु देहतः ।</s-l><s-l>तदापीयत तत्तेजो राजा वारिमयं नृप ।</s-l><s-l>योगी योगेन वह्निं च शमयामास वारिणा ॥ २७ ॥</s-l></s-lg><s-lg><s-l>ब्रह्मास्त्रेण तदा राजा दैत्यं क्रूरपराक्रमम् ।</s-l><s-l>ददाह भरतश्रेष्ठ सर्वलोकाभयाय वै ॥ २८ ॥</s-l></s-lg><s-lg><s-l>सोऽस्त्रेण दग्ध्वा राजर्षिः कुवलाश्वो महासुरम् ।</s-l><s-l>सुरशत्रुममित्रघ्नस्त्रिलोकेश इवापरः ।</s-l><s-l>धुन्धुमार इति ख्यातो नाम्ना समभवत्ततः ॥ २९ ॥</s-l></s-lg><s-lg><s-l>प्रीतैश्च त्रिदशैः सर्वैर्महर्षिसहितैस्तदा ।</s-l><s-l>वरं वृणीष्वेत्युक्तः स प्राञ्जलिः प्रणतस्तदा ।</s-l><s-l>अतीव मुदितो राजन्निदं वचनमब्रवीत् ॥ ३० ॥</s-l></s-lg><s-lg><s-l>दद्यां वित्तं द्विजाग्र्येभ्यः शत्रूणां चापि दुर्जयः ।</s-l><s-l>सख्यं च विष्णुना मे स्याद्भूतेष्वद्रोह एव च ।</s-l><s-l>धर्मे रतिश्च सततं स्वर्गे वासस्तथाक्षयः ॥ ३१ ॥</s-l></s-lg><s-lg><s-l>तथास्त्विति ततो देवैः प्रीतैरुक्तः स पार्थिवः ।</s-l><s-l>ऋषिभिश्च सगन्धर्वैरुत्तङ्केन च धीमता ॥ ३२ ॥</s-l></s-lg><s-lg><s-l>सभाज्य चैनं विविधैराशीर्वादैस्ततो नृपम् ।</s-l><s-l>देवा महर्षयश्चैव स्वानि स्थानानि भेजिरे ॥ ३३ ॥</s-l></s-lg><s-lg><s-l>तस्य पुत्रास्त्रयः शिष्टा युधिष्ठिर तदाभवन् ।</s-l><s-l>दृढाश्वः कपिलाश्वश्च चन्द्राश्वश्चैव भारत ।</s-l><s-l>तेभ्यः परम्परा राजन्निक्ष्वाकूणां महात्मनाम् ॥ ३४ ॥</s-l></s-lg><s-lg><s-l>एवं स निहतस्तेन कुवलाश्वेन सत्तम ।</s-l><s-l>धुन्धुर्दैत्यो महावीर्यो मधुकैटभयोः सुतः ॥ ३५ ॥</s-l></s-lg><s-lg><s-l>कुवलाश्वस्तु नृपतिर्धुन्धुमार इति स्मृतः ।</s-l><s-l>नाम्ना च गुणसंयुक्तस्तदा प्रभृति सोऽभवत् ॥ ३६ ॥</s-l></s-lg><s-lg><s-l>एतत्ते सर्वमाख्यातं यन्मां त्वं परिपृच्छसि ।</s-l><s-l>धौन्धुमारमुपाख्यानं प्रथितं यस्य कर्मणा ॥ ३७ ॥</s-l></s-lg><s-lg><s-l>इदं तु पुण्यमाख्यानं विष्णोः समनुकीर्तनम् ।</s-l><s-l>शृणुयाद्यः स धर्मात्मा पुत्रवांश्च भवेन्नरः ॥ ३८ ॥</s-l></s-lg><s-lg><s-l>आयुष्मान्धृतिमांश्चैव श्रुत्वा भवति पर्वसु ।</s-l><s-l>न च व्याधिभयं किंचित्प्राप्नोति विगतज्वरः ॥ ३९ ॥</s-l></s-lg>