<s-lg><s-l> लोमश उवाच ।</s-l><s-l>एतस्मिन्नेव काले तु बृहद्द्युम्नो महीपतिः ।</s-l><s-l>सत्रमास्ते महाभागो रैभ्ययाज्यः प्रतापवान् ॥ १ ॥</s-l></s-lg><s-lg><s-l>तेन रैभ्यस्य वै पुत्रावर्वावसुपरावसू ।</s-l><s-l>वृतौ सहायौ सत्रार्थे बृहद्द्युम्नेन धीमता ॥ २ ॥</s-l></s-lg><s-lg><s-l>तत्र तौ समनुज्ञातौ पित्रा कौन्तेय जग्मतुः ।</s-l><s-l>आश्रमे त्वभवद्रैभ्यो भार्या चैव परावसोः ॥ ३ ॥</s-l></s-lg><s-lg><s-l>अथावलोककोऽगच्छद्गृहानेकः परावसुः ।</s-l><s-l>कृष्णाजिनेन संवीतं ददर्श पितरं वने ॥ ४ ॥</s-l></s-lg><s-lg><s-l>जघन्यरात्रे निद्रान्धः सावशेषे तमस्यपि ।</s-l><s-l>चरन्तं गहनेऽरण्ये मेने स पितरं मृगम् ॥ ५ ॥</s-l></s-lg><s-lg><s-l>मृगं तु मन्यमानेन पिता वै तेन हिंसितः ।</s-l><s-l>अकामयानेन तदा शरीरत्राणमिच्छता ॥ ६ ॥</s-l></s-lg><s-lg><s-l>स तस्य प्रेतकार्याणि कृत्वा सर्वाणि भारत ।</s-l><s-l>पुनरागम्य तत्सत्रमब्रवीद्भ्रातरं वचः ॥ ७ ॥</s-l></s-lg><s-lg><s-l>इदं कर्म न शक्तस्त्वं वोढुमेकः कथंचन ।</s-l><s-l>मया तु हिंसितस्तातो मन्यमानेन तं मृगम् ॥ ८ ॥</s-l></s-lg><s-lg><s-l>सोऽस्मदर्थे व्रतं साधु चर त्वं ब्रह्महिंसनम् ।</s-l><s-l>समर्थो ह्यहमेकाकी कर्म कर्तुमिदं मुने ॥ ९ ॥</s-l></s-lg><s-lg><s-l> अर्वावसुरुवाच ।</s-l><s-l>करोतु वै भवान्सत्रं बृहद्द्युम्नस्य धीमतः ।</s-l><s-l>ब्रह्महत्यां चरिष्येऽहं त्वदर्थं नियतेन्द्रियः ॥ १० ॥</s-l></s-lg><s-lg><s-l> लोमश उवाच ।</s-l><s-l>स तस्या ब्रह्महत्यायाः पारं गत्वा युधिष्ठिर ।</s-l><s-l>अर्वावसुस्तदा सत्रमाजगाम पुनर्मुनिः ॥ ११ ॥</s-l></s-lg><s-lg><s-l>ततः परावसुर्दृष्ट्वा भ्रातरं समुपस्थितम् ।</s-l><s-l>बृहद्द्युम्नमुवाचेदं वचनं परिषद्गतम् ॥ १२ ॥</s-l></s-lg><s-lg><s-l>एष ते ब्रह्महा यज्ञं मा द्रष्टुं प्रविशेदिति ।</s-l><s-l>ब्रह्महा प्रेक्षितेनापि पीडयेत्त्वां न संशयः ॥ १३ ॥</s-l></s-lg><s-lg><s-l>प्रेष्यैरुत्सार्यमाणस्तु राजन्नर्वावसुस्तदा ।</s-l><s-l>न मया ब्रह्महत्येयं कृतेत्याह पुनः पुनः ॥ १४ ॥</s-l></s-lg><s-lg><s-l>उच्यमानोऽसकृत्प्रेष्यैर्ब्रह्महन्निति भारत ।</s-l><s-l>नैव स प्रतिजानाति ब्रह्महत्यां स्वयं कृताम् ।</s-l><s-l>मम भ्रात्रा कृतमिदं मया तु परिरक्षितम् ॥ १५ ॥</s-l></s-lg><s-lg><s-l>प्रीतास्तस्याभवन्देवाः कर्मणार्वावसोर्नृप ।</s-l><s-l>तं ते प्रवरयामासुर्निरासुश्च परावसुम् ॥ १६ ॥</s-l></s-lg><s-lg><s-l>ततो देवा वरं तस्मै ददुरग्निपुरोगमाः ।</s-l><s-l>स चापि वरयामास पितुरुत्थानमात्मनः ॥ १७ ॥</s-l></s-lg><s-lg><s-l>अनागस्त्वं तथा भ्रातुः पितुश्चास्मरणं वधे ।</s-l><s-l>भरद्वाजस्य चोत्थानं यवक्रीतस्य चोभयोः ॥ १८ ॥</s-l></s-lg><s-lg><s-l>ततः प्रादुर्बभूवुस्ते सर्व एव युधिष्ठिर ।</s-l><s-l>अथाब्रवीद्यवक्रीतो देवानग्निपुरोगमान् ॥ १९ ॥</s-l></s-lg><s-lg><s-l>समधीतं मया ब्रह्म व्रतानि चरितानि च ।</s-l><s-l>कथं नु रैभ्यः शक्तो मामधीयानं तपस्विनम् ।</s-l><s-l>तथायुक्तेन विधिना निहन्तुममरोत्तमाः ॥ २० ॥</s-l></s-lg><s-lg><s-l> देवा ऊचुः ।</s-l><s-l>मैवं कृथा यवक्रीत यथा वदसि वै मुने ।</s-l><s-l>ऋते गुरुमधीता हि सुखं वेदास्त्वया पुरा ॥ २१ ॥</s-l></s-lg><s-lg><s-l>अनेन तु गुरून्दुःखात्तोषयित्वा स्वकर्मणा ।</s-l><s-l>कालेन महता क्लेशाद्ब्रह्माधिगतमुत्तमम् ॥ २२ ॥</s-l></s-lg><s-lg><s-l> लोमश उवाच ।</s-l><s-l>यवक्रीतमथोक्त्वैवं देवाः साग्निपुरोगमाः ।</s-l><s-l>संजीवयित्वा तान्सर्वान्पुनर्जग्मुस्त्रिविष्टपम् ॥ २३ ॥</s-l></s-lg><s-lg><s-l>आश्रमस्तस्य पुण्योऽयं सदापुष्पफलद्रुमः ।</s-l><s-l>अत्रोष्य राजशार्दूल सर्वपापैः प्रमोक्ष्यसे ॥ २४ ॥</s-l></s-lg>