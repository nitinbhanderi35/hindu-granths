<s-lg><s-l> जनमेजय उवाच ।</s-l><s-l>यदिदं शोचितं राज्ञा धृतराष्ट्रेण वै मुने ।</s-l><s-l>प्रव्राज्य पाण्डवान्वीरान्सर्वमेतन्निरर्थकम् ॥ १ ॥</s-l></s-lg><s-lg><s-l>कथं हि राजा पुत्रं स्वमुपेक्षेताल्पचेतसम् ।</s-l><s-l>दुर्योधनं पाण्डुपुत्रान्कोपयानं महारथान् ॥ २ ॥</s-l></s-lg><s-lg><s-l>किमासीत्पाण्डुपुत्राणां वने भोजनमुच्यताम् ।</s-l><s-l>वानेयमथ वा कृष्टमेतदाख्यातु मे भवान् ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>वानेयं च मृगांश्चैव शुद्धैर्बाणैर्निपातितान् ।</s-l><s-l>ब्राह्मणानां निवेद्याग्रमभुञ्जन्पुरुषर्षभाः ॥ ४ ॥</s-l></s-lg><s-lg><s-l>तांस्तु शूरान्महेष्वासांस्तदा निवसतो वने ।</s-l><s-l>अन्वयुर्ब्राह्मणा राजन्साग्नयोऽनग्नयस्तथा ॥ ५ ॥</s-l></s-lg><s-lg><s-l>ब्राह्मणानां सहस्राणि स्नातकानां महात्मनाम् ।</s-l><s-l>दश मोक्षविदां तद्वद्यान्बिभर्ति युधिष्ठिरः ॥ ६ ॥</s-l></s-lg><s-lg><s-l>रुरून्कृष्णमृगांश्चैव मेध्यांश्चान्यान्वनेचरान् ।</s-l><s-l>बाणैरुन्मथ्य विधिवद्ब्राह्मणेभ्यो न्यवेदयत् ॥ ७ ॥</s-l></s-lg><s-lg><s-l>न तत्र कश्चिद्दुर्वर्णो व्याधितो वाप्यदृश्यत ।</s-l><s-l>कृशो वा दुर्बलो वापि दीनो भीतोऽपि वा नरः ॥ ८ ॥</s-l></s-lg><s-lg><s-l>पुत्रानिव प्रियाञ्ज्ञातीन्भ्रातॄनिव सहोदरान् ।</s-l><s-l>पुपोष कौरवश्रेष्ठो धर्मराजो युधिष्ठिरः ॥ ९ ॥</s-l></s-lg><s-lg><s-l>पतींश्च द्रौपदी सर्वान्द्विजांश्चैव यशस्विनी ।</s-l><s-l>मातेव भोजयित्वाग्रे शिष्टमाहारयत्तदा ॥ १० ॥</s-l></s-lg><s-lg><s-l>प्राचीं राजा दक्षिणां भीमसेनो यमौ प्रतीचीमथ वाप्युदीचीम् ।</s-l><s-l>धनुर्धरा मांसहेतोर्मृगाणां क्षयं चक्रुर्नित्यमेवोपगम्य ॥ ११ ॥</s-l></s-lg><s-lg><s-l>तथा तेषां वसतां काम्यके वै विहीनानामर्जुनेनोत्सुकानाम् ।</s-l><s-l>पञ्चैव वर्षाणि तदा व्यतीयुरधीयतां जपतां जुह्वतां च ॥ १२ ॥</s-l></s-lg>