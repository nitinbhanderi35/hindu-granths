<s-lg><s-l> जनमेजय उवाच ।</s-l><s-l>एवं हृतायां कृष्णायां प्राप्य क्लेशमनुत्तमम् ।</s-l><s-l>अत ऊर्ध्वं नरव्याघ्राः किमकुर्वत पाण्डवाः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एवं कृष्णां मोक्षयित्वा विनिर्जित्य जयद्रथम् ।</s-l><s-l>आसां चक्रे मुनिगणैर्धर्मराजो युधिष्ठिरः ॥ २ ॥</s-l></s-lg><s-lg><s-l>तेषां मध्ये महर्षीणां शृण्वतामनुशोचताम् ।</s-l><s-l>मार्कण्डेयमिदं वाक्यमब्रवीत्पाण्डुनन्दनः ॥ ३ ॥</s-l></s-lg><s-lg><s-l>मन्ये कालश्च बलवान्दैवं च विधिनिर्मितम् ।</s-l><s-l>भवितव्यं च भूतानां यस्य नास्ति व्यतिक्रमः ॥ ४ ॥</s-l></s-lg><s-lg><s-l>कथं हि पत्नीमस्माकं धर्मज्ञां धर्मचारिणीम् ।</s-l><s-l>संस्पृशेदीदृशो भावः शुचिं स्तैन्यमिवानृतम् ॥ ५ ॥</s-l></s-lg><s-lg><s-l>न हि पापं कृतं किंचित्कर्म वा निन्दितं क्वचित् ।</s-l><s-l>द्रौपद्या ब्राह्मणेष्वेव धर्मः सुचरितो महान् ॥ ६ ॥</s-l></s-lg><s-lg><s-l>तां जहार बलाद्राजा मूढबुद्धिर्जयद्रथः ।</s-l><s-l>तस्याः संहरणात्प्राप्तः शिरसः केशवापनम् ।</s-l><s-l>पराजयं च संग्रामे ससहायः समाप्तवान् ॥ ७ ॥</s-l></s-lg><s-lg><s-l>प्रत्याहृता तथास्माभिर्हत्वा तत्सैन्धवं बलम् ।</s-l><s-l>तद्दारहरणं प्राप्तमस्माभिरवितर्कितम् ॥ ८ ॥</s-l></s-lg><s-lg><s-l>दुःखश्चायं वने वासो मृगयायां च जीविका ।</s-l><s-l>हिंसा च मृगजातीनां वनौकोभिर्वनौकसाम् ।</s-l><s-l>ज्ञातिभिर्विप्रवासश्च मिथ्या व्यवसितैरयम् ॥ ९ ॥</s-l></s-lg><s-lg><s-l>अस्ति नूनं मया कश्चिदल्पभाग्यतरो नरः ।</s-l><s-l>भवता दृष्टपूर्वो वा श्रुतपूर्वोऽपि वा भवेत् ॥ १० ॥</s-l></s-lg>