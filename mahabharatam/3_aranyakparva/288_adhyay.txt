<s-lg><s-l> कुन्त्युवाच ।</s-l><s-l>ब्राह्मणं यन्त्रिता राजनुपस्थास्यामि पूजया ।</s-l><s-l>यथाप्रतिज्ञं राजेन्द्र न च मिथ्या ब्रवीम्यहम् ॥ १ ॥</s-l></s-lg><s-lg><s-l>एष चैव स्वभावो मे पूजयेयं द्विजानिति ।</s-l><s-l>तव चैव प्रियं कार्यं श्रेयश्चैतत्परं मम ॥ २ ॥</s-l></s-lg><s-lg><s-l>यद्येवैष्यति सायाह्ने यदि प्रातरथो निशि ।</s-l><s-l>यद्यर्धरात्रे भगवान्न मे कोपं करिष्यति ॥ ३ ॥</s-l></s-lg><s-lg><s-l>लाभो ममैष राजेन्द्र यद्वै पूजयती द्विजान् ।</s-l><s-l>आदेशे तव तिष्ठन्ती हितं कुर्यां नरोत्तम ॥ ४ ॥</s-l></s-lg><s-lg><s-l>विस्रब्धो भव राजेन्द्र न व्यलीकं द्विजोत्तमः ।</s-l><s-l>वसन्प्राप्स्यति ते गेहे सत्यमेतद्ब्रवीमि ते ॥ ५ ॥</s-l></s-lg><s-lg><s-l>यत्प्रियं च द्विजस्यास्य हितं चैव तवानघ ।</s-l><s-l>यतिष्यामि तथा राजन्व्येतु ते मानसो ज्वरः ॥ ६ ॥</s-l></s-lg><s-lg><s-l>ब्राह्मणा हि महाभागाः पूजिताः पृथिवीपते ।</s-l><s-l>तारणाय समर्थाः स्युर्विपरीते वधाय च ॥ ७ ॥</s-l></s-lg><s-lg><s-l>साहमेतद्विजानन्ती तोषयिष्ये द्विजोत्तमम् ।</s-l><s-l>न मत्कृते व्यथां राजन्प्राप्स्यसि द्विजसत्तमात् ॥ ८ ॥</s-l></s-lg><s-lg><s-l>अपराधे हि राजेन्द्र राज्ञामश्रेयसे द्विजाः ।</s-l><s-l>भवन्ति च्यवनो यद्वत्सुकन्यायाः कृते पुरा ॥ ९ ॥</s-l></s-lg><s-lg><s-l>नियमेन परेणाहमुपस्थास्ये द्विजोत्तमम् ।</s-l><s-l>यथा त्वया नरेन्द्रेदं भाषितं ब्राह्मणं प्रति ॥ १० ॥</s-l></s-lg><s-lg><s-l> राजोवाच ।</s-l><s-l>एवमेतत्त्वया भद्रे कर्तव्यमविशङ्कया ।</s-l><s-l>मद्धितार्थं कुलार्थं च तथात्मार्थं च नन्दिनि ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा तु तां कन्यां कुन्तिभोजो महायशाः ।</s-l><s-l>पृथां परिददौ तस्मै द्विजाय सुतवत्सलः ॥ १२ ॥</s-l></s-lg><s-lg><s-l>इयं ब्रह्मन्मम सुता बाला सुखविवर्धिता ।</s-l><s-l>अपराध्येत यत्किंचिन्न तत्कार्यं हृदि त्वया ॥ १३ ॥</s-l></s-lg><s-lg><s-l>द्विजातयो महाभागा वृद्धबालतपस्विषु ।</s-l><s-l>भवन्त्यक्रोधनाः प्रायो विरुद्धेष्वपि नित्यदा ॥ १४ ॥</s-l></s-lg><s-lg><s-l>सुमहत्यपराधेऽपि क्षान्तिः कार्या द्विजातिभिः ।</s-l><s-l>यथाशक्ति यथोत्साहं पूजा ग्राह्या द्विजोत्तम ॥ १५ ॥</s-l></s-lg><s-lg><s-l>तथेति ब्राह्मणेनोक्ते स राजा प्रीतमानसः ।</s-l><s-l>हंसचन्द्रांशुसंकाशं गृहमस्य न्यवेदयत् ॥ १६ ॥</s-l></s-lg><s-lg><s-l>तत्राग्निशरणे कॢप्तमासनं तस्य भानुमत् ।</s-l><s-l>आहारादि च सर्वं तत्तथैव प्रत्यवेदयत् ॥ १७ ॥</s-l></s-lg><s-lg><s-l>निक्षिप्य राजपुत्री तु तन्द्रीं मानं तथैव च ।</s-l><s-l>आतस्थे परमं यत्नं ब्राह्मणस्याभिराधने ॥ १८ ॥</s-l></s-lg><s-lg><s-l>तत्र सा ब्राह्मणं गत्वा पृथा शौचपरा सती ।</s-l><s-l>विधिवत्परिचारार्हं देववत्पर्यतोषयत् ॥ १९ ॥</s-l></s-lg>