<s-lg><s-l> वासुदेव उवाच ।</s-l><s-l>आनर्तनगरं मुक्तं ततोऽहमगमं तदा ।</s-l><s-l>महाक्रतौ राजसूये निवृत्ते नृपते तव ॥ १ ॥</s-l></s-lg><s-lg><s-l>अपश्यं द्वारकां चाहं महाराज हतत्विषम् ।</s-l><s-l>निःस्वाध्यायवषट्कारां निर्भूषणवरस्त्रियम् ॥ २ ॥</s-l></s-lg><s-lg><s-l>अनभिज्ञेयरूपाणि द्वारकोपवनानि च ।</s-l><s-l>दृष्ट्वा शङ्कोपपन्नोऽहमपृच्छं हृदिकात्मजम् ॥ ३ ॥</s-l></s-lg><s-lg><s-l>अस्वस्थनरनारीकमिदं वृष्णिपुरं भृशम् ।</s-l><s-l>किमिदं नरशार्दूल श्रोतुमिच्छामहे वयम् ॥ ४ ॥</s-l></s-lg><s-lg><s-l>एवमुक्तस्तु स मया विस्तरेणेदमब्रवीत् ।</s-l><s-l>रोधं मोक्षं च शाल्वेन हार्दिक्यो राजसत्तम ॥ ५ ॥</s-l></s-lg><s-lg><s-l>ततोऽहं कौरवश्रेष्ठ श्रुत्वा सर्वमशेषतः ।</s-l><s-l>विनाशे शाल्वराजस्य तदैवाकरवं मतिम् ॥ ६ ॥</s-l></s-lg><s-lg><s-l>ततोऽहं भरतश्रेष्ठ समाश्वास्य पुरे जनम् ।</s-l><s-l>राजानमाहुकं चैव तथैवानकदुन्दुभिम् ।</s-l><s-l>सर्ववृष्णिप्रवीरांश्च हर्षयन्नब्रुवं तदा ॥ ७ ॥</s-l></s-lg><s-lg><s-l>अप्रमादः सदा कार्यो नगरे यादवर्षभाः ।</s-l><s-l>शाल्वराजविनाशाय प्रयातं मां निबोधत ॥ ८ ॥</s-l></s-lg><s-lg><s-l>नाहत्वा तं निवर्तिष्ये पुरीं द्वारवतीं प्रति ।</s-l><s-l>सशाल्वं सौभनगरं हत्वा द्रष्टास्मि वः पुनः ।</s-l><s-l>त्रिसामा हन्यतामेषा दुन्दुभिः शत्रुभीषणी ॥ ९ ॥</s-l></s-lg><s-lg><s-l>ते मयाश्वासिता वीरा यथावद्भरतर्षभ ।</s-l><s-l>सर्वे मामब्रुवन्हृष्टाः प्रयाहि जहि शात्रवान् ॥ १० ॥</s-l></s-lg><s-lg><s-l>तैः प्रहृष्टात्मभिर्वीरैराशीर्भिरभिनन्दितः ।</s-l><s-l>वाचयित्वा द्विजश्रेष्ठान्प्रणम्य शिरसाहुकम् ॥ ११ ॥</s-l></s-lg><s-lg><s-l>सैन्यसुग्रीवयुक्तेन रथेनानादयन्दिशः ।</s-l><s-l>प्रध्माप्य शङ्खप्रवरं पाञ्चजन्यमहं नृप ॥ १२ ॥</s-l></s-lg><s-lg><s-l>प्रयातोऽस्मि नरव्याघ्र बलेन महता वृतः ।</s-l><s-l>कॢप्तेन चतुरङ्गेण बलेन जितकाशिना ॥ १३ ॥</s-l></s-lg><s-lg><s-l>समतीत्य बहून्देशान्गिरींश्च बहुपादपान् ।</s-l><s-l>सरांसि सरितश्चैव मार्त्तिकावतमासदम् ॥ १४ ॥</s-l></s-lg><s-lg><s-l>तत्राश्रौषं नरव्याघ्र शाल्वं नगरमन्तिकात् ।</s-l><s-l>प्रयातं सौभमास्थाय तमहं पृष्ठतोऽन्वयाम् ॥ १५ ॥</s-l></s-lg><s-lg><s-l>ततः सागरमासाद्य कुक्षौ तस्य महोर्मिणः ।</s-l><s-l>समुद्रनाभ्यां शाल्वोऽभूत्सौभमास्थाय शत्रुहन् ॥ १६ ॥</s-l></s-lg><s-lg><s-l>स समालोक्य दूरान्मां स्मयन्निव युधिष्ठिर ।</s-l><s-l>आह्वयामास दुष्टात्मा युद्धायैव मुहुर्मुहुः ॥ १७ ॥</s-l></s-lg><s-lg><s-l>तस्य शार्ङ्गविनिर्मुक्तैर्बहुभिर्मर्मभेदिभिः ।</s-l><s-l>पुरं नासाद्यत शरैस्ततो मां रोष आविशत् ॥ १८ ॥</s-l></s-lg><s-lg><s-l>स चापि पापप्रकृतिर्दैतेयापसदो नृप ।</s-l><s-l>मय्यवर्षत दुर्धर्षः शरधाराः सहस्रशः ॥ १९ ॥</s-l></s-lg><s-lg><s-l>सैनिकान्मम सूतं च हयांश्च समवाकिरत् ।</s-l><s-l>अचिन्तयन्तस्तु शरान्वयं युध्याम भारत ॥ २० ॥</s-l></s-lg><s-lg><s-l>ततः शतसहस्राणि शराणां नतपर्वणाम् ।</s-l><s-l>चिक्षिपुः समरे वीरा मयि शाल्वपदानुगाः ॥ २१ ॥</s-l></s-lg><s-lg><s-l>ते हयान्मे रथं चैव तदा दारुकमेव च ।</s-l><s-l>छादयामासुरसुरा बाणैर्मर्मविभेदिभिः ॥ २२ ॥</s-l></s-lg><s-lg><s-l>न हया न रथो वीर न यन्ता मम दारुकः ।</s-l><s-l>अदृश्यन्त शरैश्छन्नास्तथाहं सैनिकाश्च मे ॥ २३ ॥</s-l></s-lg><s-lg><s-l>ततोऽहमपि कौरव्य शराणामयुतान्बहून् ।</s-l><s-l>अभिमन्त्रितानां धनुषा दिव्येन विधिनाक्षिपम् ॥ २४ ॥</s-l></s-lg><s-lg><s-l>न तत्र विषयस्त्वासीन्मम सैन्यस्य भारत ।</s-l><s-l>खे विषक्तं हि तत्सौभं क्रोशमात्र इवाभवत् ॥ २५ ॥</s-l></s-lg><s-lg><s-l>ततस्ते प्रेक्षकाः सर्वे रङ्गवाट इव स्थिताः ।</s-l><s-l>हर्षयामासुरुच्चैर्मां सिंहनादतलस्वनैः ॥ २६ ॥</s-l></s-lg><s-lg><s-l>मत्कार्मुकविनिर्मुक्ता दानवानां महारणे ।</s-l><s-l>अङ्गेषु रुधिराक्तास्ते विविशुः शलभा इव ॥ २७ ॥</s-l></s-lg><s-lg><s-l>ततो हलहलाशब्दः सौभमध्ये व्यवर्धत ।</s-l><s-l>वध्यतां विशिखैस्तीक्ष्णैः पततां च महार्णवे ॥ २८ ॥</s-l></s-lg><s-lg><s-l>ते निकृत्तभुजस्कन्धाः कबन्धाकृतिदर्शनाः ।</s-l><s-l>नदन्तो भैरवान्नादन्निपतन्ति स्म दानवाः ॥ २९ ॥</s-l></s-lg><s-lg><s-l>ततो गोक्षीरकुन्देन्दुमृणालरजतप्रभम् ।</s-l><s-l>जलजं पाञ्चजन्यं वै प्राणेनाहमपूरयम् ॥ ३० ॥</s-l></s-lg><s-lg><s-l>तान्दृष्ट्वा पतितांस्तत्र शाल्वः सौभपतिस्तदा ।</s-l><s-l>मायायुद्धेन महता योधयामास मां युधि ॥ ३१ ॥</s-l></s-lg><s-lg><s-l>ततो हुडहुडाः प्रासाः शक्तिशूलपरश्वधाः ।</s-l><s-l>पट्टिशाश्च भुशुण्ड्यश्च प्रापतन्ननिशं मयि ॥ ३२ ॥</s-l></s-lg><s-lg><s-l>तानहं माययैवाशु प्रतिगृह्य व्यनाशयम् ।</s-l><s-l>तस्यां हतायां मायायां गिरिशृङ्गैरयोधयत् ॥ ३३ ॥</s-l></s-lg><s-lg><s-l>ततोऽभवत्तम इव प्रभातमिव चाभवत् ।</s-l><s-l>दुर्दिनं सुदिनं चैव शीतमुष्णं च भारत ॥ ३४ ॥</s-l></s-lg><s-lg><s-l>एवं मायां विकुर्वाणो योधयामास मां रिपुः ।</s-l><s-l>विज्ञाय तदहं सर्वं माययैव व्यनाशयम् ।</s-l><s-l>यथाकालं तु युद्धेन व्यधमं सर्वतः शरैः ॥ ३५ ॥</s-l></s-lg><s-lg><s-l>ततो व्योम महाराज शतसूर्यमिवाभवत् ।</s-l><s-l>शतचन्द्रं च कौन्तेय सहस्रायुततारकम् ॥ ३६ ॥</s-l></s-lg><s-lg><s-l>ततो नाज्ञायत तदा दिवारात्रं तथा दिशः ।</s-l><s-l>ततोऽहं मोहमापन्नः प्रज्ञास्त्रं समयोजयम् ।</s-l><s-l>ततस्तदस्त्रमस्त्रेण विधूतं शरतूलवत् ॥ ३७ ॥</s-l></s-lg><s-lg><s-l>तथा तदभवद्युद्धं तुमुलं लोमहर्षणम् ।</s-l><s-l>लब्धालोकश्च राजेन्द्र पुनः शत्रुमयोधयम् ॥ ३८ ॥</s-l></s-lg>