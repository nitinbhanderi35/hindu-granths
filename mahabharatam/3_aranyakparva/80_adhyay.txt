<s-lg><s-l> वैशंपायन उवाच ।</s-l><s-l>धनंजयोत्सुकास्ते तु वने तस्मिन्महारथाः ।</s-l><s-l>न्यवसन्त महाभागा द्रौपद्या सह पाण्डवाः ॥ १ ॥</s-l></s-lg><s-lg><s-l>अथापश्यन्महात्मानं देवर्षिं तत्र नारदम् ।</s-l><s-l>दीप्यमानं श्रिया ब्राह्म्या दीप्ताग्निसमतेजसम् ॥ २ ॥</s-l></s-lg><s-lg><s-l>स तैः परिवृतः श्रीमान्भ्रातृभिः कुरुसत्तमः ।</s-l><s-l>विबभावतिदीप्तौजा देवैरिव शतक्रतुः ॥ ३ ॥</s-l></s-lg><s-lg><s-l>यथा च वेदान्सावित्री याज्ञसेनी तथा सती ।</s-l><s-l>न जहौ धर्मतः पार्थान्मेरुमर्कप्रभा यथा ॥ ४ ॥</s-l></s-lg><s-lg><s-l>प्रतिगृह्य तु तां पूजां नारदो भगवानृषिः ।</s-l><s-l>आश्वासयद्धर्मसुतं युक्तरूपमिवानघ ॥ ५ ॥</s-l></s-lg><s-lg><s-l>उवाच च महात्मानं धर्मराजं युधिष्ठिरम् ।</s-l><s-l>ब्रूहि धर्मभृतां श्रेष्ठ केनार्थः किं ददामि ते ॥ ६ ॥</s-l></s-lg><s-lg><s-l>अथ धर्मसुतो राजा प्रणम्य भ्रातृभिः सह ।</s-l><s-l>उवाच प्राञ्जलिर्वाक्यं नारदं देवसंमितम् ॥ ७ ॥</s-l></s-lg><s-lg><s-l>त्वयि तुष्टे महाभाग सर्वलोकाभिपूजिते ।</s-l><s-l>कृतमित्येव मन्येऽहं प्रसादात्तव सुव्रत ॥ ८ ॥</s-l></s-lg><s-lg><s-l>यदि त्वहमनुग्राह्यो भ्रातृभिः सहितोऽनघ ।</s-l><s-l>संदेहं मे मुनिश्रेष्ठ हृदिस्थं छेत्तुमर्हसि ॥ ९ ॥</s-l></s-lg><s-lg><s-l>प्रदक्षिणं यः कुरुते पृथिवीं तीर्थतत्परः ।</s-l><s-l>किं फलं तस्य कार्त्स्न्येन तद्ब्रह्मन्वक्तुमर्हसि ॥ १० ॥</s-l></s-lg><s-lg><s-l> नारद उवाच ।</s-l><s-l>शृणु राजन्नवहितो यथा भीष्मेण भारत ।</s-l><s-l>पुलस्त्यस्य सकाशाद्वै सर्वमेतदुपश्रुतम् ॥ ११ ॥</s-l></s-lg><s-lg><s-l>पुरा भागीरथीतीरे भीष्मो धर्मभृतां वरः ।</s-l><s-l>पित्र्यं व्रतं समास्थाय न्यवसन्मुनिवत्तदा ॥ १२ ॥</s-l></s-lg><s-lg><s-l>शुभे देशे महाराज पुण्ये देवर्षिसेविते ।</s-l><s-l>गङ्गाद्वारे महातेजा देवगन्धर्वसेविते ॥ १३ ॥</s-l></s-lg><s-lg><s-l>स पितॄंस्तर्पयामास देवांश्च परमद्युतिः ।</s-l><s-l>ऋषींश्च तोषयामास विधिदृष्टेन कर्मणा ॥ १४ ॥</s-l></s-lg><s-lg><s-l>कस्यचित्त्वथ कालस्य जपन्नेव महातपाः ।</s-l><s-l>ददर्शाद्भुतसंकाशं पुलस्त्यमृषिसत्तमम् ॥ १५ ॥</s-l></s-lg><s-lg><s-l>स तं दृष्ट्वोग्रतपसं दीप्यमानमिव श्रिया ।</s-l><s-l>प्रहर्षमतुलं लेभे विस्मयं च परं ययौ ॥ १६ ॥</s-l></s-lg><s-lg><s-l>उपस्थितं महाराज पूजयामास भारत ।</s-l><s-l>भीष्मो धर्मभृतां श्रेष्ठो विधिदृष्टेन कर्मणा ॥ १७ ॥</s-l></s-lg><s-lg><s-l>शिरसा चार्घ्यमादाय शुचिः प्रयतमानसः ।</s-l><s-l>नाम संकीर्तयामास तस्मिन्ब्रह्मर्षिसत्तमे ॥ १८ ॥</s-l></s-lg><s-lg><s-l>भीष्मोऽहमस्मि भद्रं ते दासोऽस्मि तव सुव्रत ।</s-l><s-l>तव संदर्शनादेव मुक्तोऽहं सर्वकिल्बिषैः ॥ १९ ॥</s-l></s-lg><s-lg><s-l>एवमुक्त्वा महाराज भीष्मो धर्मभृतां वरः ।</s-l><s-l>वाग्यतः प्राञ्जलिर्भूत्वा तूष्णीमासीद्युधिष्ठिर ॥ २० ॥</s-l></s-lg><s-lg><s-l>तं दृष्ट्वा नियमेनाथ स्वाध्यायाम्नायकर्शितम् ।</s-l><s-l>भीष्मं कुरुकुलश्रेष्ठं मुनिः प्रीतमनाभवत् ॥ २१ ॥</s-l></s-lg><s-lg><s-l> पुलस्त्य उवाच ।</s-l><s-l>अनेन तव धर्मज्ञ प्रश्रयेण दमेन च ।</s-l><s-l>सत्येन च महाभाग तुष्टोऽस्मि तव सर्वशः ॥ २२ ॥</s-l></s-lg><s-lg><s-l>यस्येदृशस्ते धर्मोऽयं पितृभक्त्याश्रितोऽनघ ।</s-l><s-l>तेन पश्यसि मां पुत्र प्रीतिश्चापि मम त्वयि ॥ २३ ॥</s-l></s-lg><s-lg><s-l>अमोघदर्शी भीष्माहं ब्रूहि किं करवाणि ते ।</s-l><s-l>यद्वक्ष्यसि कुरुश्रेष्ठ तस्य दातास्मि तेऽनघ ॥ २४ ॥</s-l></s-lg><s-lg><s-l> भीष्म उवाच ।</s-l><s-l>प्रीते त्वयि महाभाग सर्वलोकाभिपूजिते ।</s-l><s-l>कृतमित्येव मन्येऽहं यदहं दृष्टवान्प्रभुम् ॥ २५ ॥</s-l></s-lg><s-lg><s-l>यदि त्वहमनुग्राह्यस्तव धर्मभृतां वर ।</s-l><s-l>वक्ष्यामि हृत्स्थं संदेहं तन्मे त्वं वक्तुमर्हसि ॥ २६ ॥</s-l></s-lg><s-lg><s-l>अस्ति मे भगवन्कश्चित्तीर्थेभ्यो धर्मसंशयः ।</s-l><s-l>तमहं श्रोतुमिच्छामि पृथक्संकीर्तितं त्वया ॥ २७ ॥</s-l></s-lg><s-lg><s-l>प्रदक्षिणं यः पृथिवीं करोत्यमितविक्रम ।</s-l><s-l>किं फलं तस्य विप्रर्षे तन्मे ब्रूहि तपोधन ॥ २८ ॥</s-l></s-lg><s-lg><s-l> पुलस्त्य उवाच ।</s-l><s-l>हन्त तेऽहं प्रवक्ष्यामि यदृषीणां परायणम् ।</s-l><s-l>तदेकाग्रमनास्तात शृणु तीर्थेषु यत्फलम् ॥ २९ ॥</s-l></s-lg><s-lg><s-l>यस्य हस्तौ च पादौ च मनश्चैव सुसंयतम् ।</s-l><s-l>विद्या तपश्च कीर्तिश्च स तीर्थफलमश्नुते ॥ ३० ॥</s-l></s-lg><s-lg><s-l>प्रतिग्रहादुपावृत्तः संतुष्टो नियतः शुचिः ।</s-l><s-l>अहंकारनिवृत्तश्च स तीर्थफलमश्नुते ॥ ३१ ॥</s-l></s-lg><s-lg><s-l>अकल्कको निरारम्भो लघ्वाहारो जितेन्द्रियः ।</s-l><s-l>विमुक्तः सर्वदोषैर्यः स तीर्थफलमश्नुते ॥ ३२ ॥</s-l></s-lg><s-lg><s-l>अक्रोधनश्च राजेन्द्र सत्यशीलो दृढव्रतः ।</s-l><s-l>आत्मोपमश्च भूतेषु स तीर्थफलमश्नुते ॥ ३३ ॥</s-l></s-lg><s-lg><s-l>ऋषिभिः क्रतवः प्रोक्ता वेदेष्विह यथाक्रमम् ।</s-l><s-l>फलं चैव यथातत्त्वं प्रेत्य चेह च सर्वशः ॥ ३४ ॥</s-l></s-lg><s-lg><s-l>न ते शक्या दरिद्रेण यज्ञाः प्राप्तुं महीपते ।</s-l><s-l>बहूपकरणा यज्ञा नानासंभारविस्तराः ॥ ३५ ॥</s-l></s-lg><s-lg><s-l>प्राप्यन्ते पार्थिवैरेते समृद्धैर्वा नरैः क्वचित् ।</s-l><s-l>नार्थन्यूनोपकरणैरेकात्मभिरसंहतैः ॥ ३६ ॥</s-l></s-lg><s-lg><s-l>यो दरिद्रैरपि विधिः शक्यः प्राप्तुं नरेश्वर ।</s-l><s-l>तुल्यो यज्ञफलैः पुण्यैस्तं निबोध युधां वर ॥ ३७ ॥</s-l></s-lg><s-lg><s-l>ऋषीणां परमं गुह्यमिदं भरतसत्तम ।</s-l><s-l>तीर्थाभिगमनं पुण्यं यज्ञैरपि विशिष्यते ॥ ३८ ॥</s-l></s-lg><s-lg><s-l>अनुपोष्य त्रिरात्राणि तीर्थान्यनभिगम्य च ।</s-l><s-l>अदत्त्वा काञ्चनं गाश्च दरिद्रो नाम जायते ॥ ३९ ॥</s-l></s-lg><s-lg><s-l>अग्निष्टोमादिभिर्यज्ञैरिष्ट्वा विपुलदक्षिणैः ।</s-l><s-l>न तत्फलमवाप्नोति तीर्थाभिगमनेन यत् ॥ ४० ॥</s-l></s-lg><s-lg><s-l>नृलोके देवदेवस्य तीर्थं त्रैलोक्यविश्रुतम् ।</s-l><s-l>पुष्करं नाम विख्यातं महाभागः समाविशेत् ॥ ४१ ॥</s-l></s-lg><s-lg><s-l>दश कोटिसहस्राणि तीर्थानां वै महीपते ।</s-l><s-l>सांनिध्यं पुष्करे येषां त्रिसंध्यं कुरुनन्दन ॥ ४२ ॥</s-l></s-lg><s-lg><s-l>आदित्या वसवो रुद्राः साध्याश्च समरुद्गणाः ।</s-l><s-l>गन्धर्वाप्सरसश्चैव नित्यं संनिहिता विभो ॥ ४३ ॥</s-l></s-lg><s-lg><s-l>यत्र देवास्तपस्तप्त्वा दैत्या ब्रह्मर्षयस्तथा ।</s-l><s-l>दिव्ययोगा महाराज पुण्येन महतान्विताः ॥ ४४ ॥</s-l></s-lg><s-lg><s-l>मनसाप्यभिकामस्य पुष्कराणि मनस्विनः ।</s-l><s-l>पूयन्ते सर्वपापानि नाकपृष्ठे च पूज्यते ॥ ४५ ॥</s-l></s-lg><s-lg><s-l>तस्मिंस्तीर्थे महाभाग नित्यमेव पितामहः ।</s-l><s-l>उवास परमप्रीतो देवदानवसंमतः ॥ ४६ ॥</s-l></s-lg><s-lg><s-l>पुष्करेषु महाभाग देवाः सर्षिपुरोगमाः ।</s-l><s-l>सिद्धिं समभिसंप्राप्ताः पुण्येन महतान्विताः ॥ ४७ ॥</s-l></s-lg><s-lg><s-l>तत्राभिषेकं यः कुर्यात्पितृदेवार्चने रतः ।</s-l><s-l>अश्वमेधं दशगुणं प्रवदन्ति मनीषिणः ॥ ४८ ॥</s-l></s-lg><s-lg><s-l>अप्येकं भोजयेद्विप्रं पुष्करारण्यमाश्रितः ।</s-l><s-l>तेनासौ कर्मणा भीष्म प्रेत्य चेह च मोदते ॥ ४९ ॥</s-l></s-lg><s-lg><s-l>शाकमूलफलैर्वापि येन वर्तयते स्वयम् ।</s-l><s-l>तद्वै दद्याद्ब्राह्मणाय श्रद्धावाननसूयकः ।</s-l><s-l>तेनैव प्राप्नुयात्प्राज्ञो हयमेधफलं नरः ॥ ५० ॥</s-l></s-lg><s-lg><s-l>ब्राह्मणः क्षत्रियो वैश्यः शूद्रो वा राजसत्तम ।</s-l><s-l>न वियोनिं व्रजन्त्येते स्नातास्तीर्थे महात्मनः ॥ ५१ ॥</s-l></s-lg><s-lg><s-l>कार्त्तिक्यां तु विशेषेण योऽभिगच्छेत पुष्करम् ।</s-l><s-l>फलं तत्राक्षयं तस्य वर्धते भरतर्षभ ॥ ५२ ॥</s-l></s-lg><s-lg><s-l>सायं प्रातः स्मरेद्यस्तु पुष्कराणि कृताञ्जलिः ।</s-l><s-l>उपस्पृष्टं भवेत्तेन सर्वतीर्थेषु भारत ।</s-l><s-l>प्राप्नुयाच्च नरो लोकान्ब्रह्मणः सदनेऽक्षयान् ॥ ५३ ॥</s-l></s-lg><s-lg><s-l>जन्मप्रभृति यत्पापं स्त्रियो वा पुरुषस्य वा ।</s-l><s-l>पुष्करे स्नातमात्रस्य सर्वमेव प्रणश्यति ॥ ५४ ॥</s-l></s-lg><s-lg><s-l>यथा सुराणां सर्वेषामादिस्तु मधुसूदनः ।</s-l><s-l>तथैव पुष्करं राजंस्तीर्थानामादिरुच्यते ॥ ५५ ॥</s-l></s-lg><s-lg><s-l>उष्य द्वादश वर्षाणि पुष्करे नियतः शुचिः ।</s-l><s-l>क्रतून्सर्वानवाप्नोति ब्रह्मलोकं च गच्छति ॥ ५६ ॥</s-l></s-lg><s-lg><s-l>यस्तु वर्षशतं पूर्णमग्निहोत्रमुपासते ।</s-l><s-l>कार्त्तिकीं वा वसेदेकां पुष्करे सममेव तत् ॥ ५७ ॥</s-l></s-lg><s-lg><s-l>दुष्करं पुष्करं गन्तुं दुष्करं पुष्करे तपः ।</s-l><s-l>दुष्करं पुष्करे दानं वस्तुं चैव सुदुष्करम् ॥ ५८ ॥</s-l></s-lg><s-lg><s-l>उष्य द्वादशरात्रं तु नियतो नियताशनः ।</s-l><s-l>प्रदक्षिणमुपावृत्तो जम्बूमार्गं समाविशेत् ॥ ५९ ॥</s-l></s-lg><s-lg><s-l>जम्बूमार्गं समाविश्य देवर्षिपितृसेवितम् ।</s-l><s-l>अश्वमेधमवाप्नोति विष्णुलोकं च गच्छति ॥ ६० ॥</s-l></s-lg><s-lg><s-l>तत्रोष्य रजनीः पञ्च षष्ठकालक्षमी नरः ।</s-l><s-l>न दुर्गतिमवाप्नोति सिद्धिं प्राप्नोति चोत्तमाम् ॥ ६१ ॥</s-l></s-lg><s-lg><s-l>जम्बूमार्गादुपावृत्तो गच्छेत्तण्डुलिकाश्रमम् ।</s-l><s-l>न दुर्गतिमवाप्नोति स्वर्गलोके च पूज्यते ॥ ६२ ॥</s-l></s-lg><s-lg><s-l>अगस्त्यसर आसाद्य पितृदेवार्चने रतः ।</s-l><s-l>त्रिरात्रोपोषितो राजन्नग्निष्टोमफलं लभेत् ॥ ६३ ॥</s-l></s-lg><s-lg><s-l>शाकवृत्तिः फलैर्वापि कौमारं विन्दते पदम् ।</s-l><s-l>कण्वाश्रमं समासाद्य श्रीजुष्टं लोकपूजितम् ॥ ६४ ॥</s-l></s-lg><s-lg><s-l>धर्मारण्यं हि तत्पुण्यमाद्यं च भरतर्षभ ।</s-l><s-l>यत्र प्रविष्टमात्रो वै पापेभ्यो विप्रमुच्यते ॥ ६५ ॥</s-l></s-lg><s-lg><s-l>अर्चयित्वा पितॄन्देवान्नियतो नियताशनः ।</s-l><s-l>सर्वकामसमृद्धस्य यज्ञस्य फलमश्नुते ॥ ६६ ॥</s-l></s-lg><s-lg><s-l>प्रदक्षिणं ततः कृत्वा ययातिपतनं व्रजेत् ।</s-l><s-l>हयमेधस्य यज्ञस्य फलं प्राप्नोति तत्र वै ॥ ६७ ॥</s-l></s-lg><s-lg><s-l>महाकालं ततो गच्छेन्नियतो नियताशनः ।</s-l><s-l>कोटितीर्थमुपस्पृश्य हयमेधफलं लभेत् ॥ ६८ ॥</s-l></s-lg><s-lg><s-l>ततो गच्छेत धर्मज्ञ पुण्यस्थानमुमापतेः ।</s-l><s-l>नाम्ना भद्रवटं नाम त्रिषु लोकेषु विश्रुतम् ॥ ६९ ॥</s-l></s-lg><s-lg><s-l>तत्राभिगम्य चेशानं गोसहस्रफलं लभेत् ।</s-l><s-l>महादेवप्रसादाच्च गाणपत्यमवाप्नुयात् ॥ ७० ॥</s-l></s-lg><s-lg><s-l>नर्मदामथ चासाद्य नदीं त्रैलोक्यविश्रुताम् ।</s-l><s-l>तर्पयित्वा पितॄन्देवानग्निष्टोमफलं लभेत् ॥ ७१ ॥</s-l></s-lg><s-lg><s-l>दक्षिणं सिन्धुमासाद्य ब्रह्मचारी जितेन्द्रियः ।</s-l><s-l>अग्निष्टोममवाप्नोति विमानं चाधिरोहति ॥ ७२ ॥</s-l></s-lg><s-lg><s-l>चर्मण्वतीं समासाद्य नियतो नियताशनः ।</s-l><s-l>रन्तिदेवाभ्यनुज्ञातो अग्निष्टोमफलं लभेत् ॥ ७३ ॥</s-l></s-lg><s-lg><s-l>ततो गच्छेत धर्मज्ञ हिमवत्सुतमर्बुदम् ।</s-l><s-l>पृथिव्यां यत्र वै छिद्रं पूर्वमासीद्युधिष्ठिर ॥ ७४ ॥</s-l></s-lg><s-lg><s-l>तत्राश्रमो वसिष्ठस्य त्रिषु लोकेषु विश्रुतः ।</s-l><s-l>तत्रोष्य रजनीमेकां गोसहस्रफलं लभेत् ॥ ७५ ॥</s-l></s-lg><s-lg><s-l>पिङ्गातीर्थमुपस्पृश्य ब्रह्मचारी जितेन्द्रियः ।</s-l><s-l>कपिलानां नरव्याघ्र शतस्य फलमश्नुते ॥ ७६ ॥</s-l></s-lg><s-lg><s-l>ततो गच्छेत धर्मज्ञ प्रभासं लोकविश्रुतम् ।</s-l><s-l>यत्र संनिहितो नित्यं स्वयमेव हुताशनः ।</s-l><s-l>देवतानां मुखं वीर अनलोऽनिलसारथिः ॥ ७७ ॥</s-l></s-lg><s-lg><s-l>तस्मिंस्तीर्थवरे स्नात्वा शुचिः प्रयतमानसः ।</s-l><s-l>अग्निष्टोमातिरात्राभ्यां फलं प्राप्नोति मानवः ॥ ७८ ॥</s-l></s-lg><s-lg><s-l>ततो गत्वा सरस्वत्याः सागरस्य च संगमे ।</s-l><s-l>गोसहस्रफलं प्राप्य स्वर्गलोके महीयते ।</s-l><s-l>दीप्यमानोऽग्निवन्नित्यं प्रभया भरतर्षभ ॥ ७९ ॥</s-l></s-lg><s-lg><s-l>त्रिरात्रमुषितस्तत्र तर्पयेत्पितृदेवताः ।</s-l><s-l>प्रभासते यथा सोमो अश्वमेधं च विन्दति ॥ ८० ॥</s-l></s-lg><s-lg><s-l>वरदानं ततो गच्छेत्तीर्थं भरतसत्तम ।</s-l><s-l>विष्णोर्दुर्वाससा यत्र वरो दत्तो युधिष्ठिर ॥ ८१ ॥</s-l></s-lg><s-lg><s-l>वरदाने नरः स्नात्वा गोसहस्रफलं लभेत् ।</s-l><s-l>ततो द्वारवतीं गच्छेन्नियतो नियताशनः ।</s-l><s-l>पिण्डारके नरः स्नात्वा लभेद्बहु सुवर्णकम् ॥ ८२ ॥</s-l></s-lg><s-lg><s-l>तस्मिंस्तीर्थे महाभाग पद्मलक्षणलक्षिताः ।</s-l><s-l>अद्यापि मुद्रा दृश्यन्ते तदद्भुतमरिंदम ॥ ८३ ॥</s-l></s-lg><s-lg><s-l>त्रिशूलाङ्कानि पद्मानि दृश्यन्ते कुरुनन्दन ।</s-l><s-l>महादेवस्य सांनिध्यं तत्रैव भरतर्षभ ॥ ८४ ॥</s-l></s-lg><s-lg><s-l>सागरस्य च सिन्धोश्च संगमं प्राप्य भारत ।</s-l><s-l>तीर्थे सलिलराजस्य स्नात्वा प्रयतमानसः ॥ ८५ ॥</s-l></s-lg><s-lg><s-l>तर्पयित्वा पितॄन्देवानृषींश्च भरतर्षभ ।</s-l><s-l>प्राप्नोति वारुणं लोकं दीप्यमानः स्वतेजसा ॥ ८६ ॥</s-l></s-lg><s-lg><s-l>शङ्कुकर्णेश्वरं देवमर्चयित्वा युधिष्ठिर ।</s-l><s-l>अश्वमेधं दशगुणं प्रवदन्ति मनीषिणः ॥ ८७ ॥</s-l></s-lg><s-lg><s-l>प्रदक्षिणमुपावृत्य गच्छेत भरतर्षभ ।</s-l><s-l>तीर्थं कुरुवरश्रेष्ठ त्रिषु लोकेषु विश्रुतम् ।</s-l><s-l>दृमीति नाम्ना विख्यातं सर्वपापप्रमोचनम् ॥ ८८ ॥</s-l></s-lg><s-lg><s-l>यत्र ब्रह्मादयो देवा उपासन्ते महेश्वरम् ।</s-l><s-l>तत्र स्नात्वार्चयित्वा च रुद्रं देवगणैर्वृतम् ।</s-l><s-l>जन्मप्रभृति पापानि कृतानि नुदते नरः ॥ ८९ ॥</s-l></s-lg><s-lg><s-l>दृमी चात्र नरश्रेष्ठ सर्वदेवैरभिष्टुता ।</s-l><s-l>तत्र स्नात्वा नरव्याघ्र हयमेधमवाप्नुयात् ॥ ९० ॥</s-l></s-lg><s-lg><s-l>जित्वा यत्र महाप्राज्ञ विष्णुना प्रभविष्णुना ।</s-l><s-l>पुरा शौचं कृतं राजन्हत्वा दैवतकण्टकान् ॥ ९१ ॥</s-l></s-lg><s-lg><s-l>ततो गच्छेत धर्मज्ञ वसोर्धारामभिष्टुताम् ।</s-l><s-l>गमनादेव तस्यां हि हयमेधमवाप्नुयात् ॥ ९२ ॥</s-l></s-lg><s-lg><s-l>स्नात्वा कुरुवरश्रेष्ठ प्रयतात्मा तु मानवः ।</s-l><s-l>तर्प्य देवान्पितॄंश्चैव विष्णुलोके महीयते ॥ ९३ ॥</s-l></s-lg><s-lg><s-l>तीर्थं चात्र परं पुण्यं वसूनां भरतर्षभ ।</s-l><s-l>तत्र स्नात्वा च पीत्वा च वसूनां संमतो भवेत् ॥ ९४ ॥</s-l></s-lg><s-lg><s-l>सिन्धूत्तममिति ख्यातं सर्वपापप्रणाशनम् ।</s-l><s-l>तत्र स्नात्वा नरश्रेष्ठ लभेद्बहु सुवर्णकम् ॥ ९५ ॥</s-l></s-lg><s-lg><s-l>ब्रह्मतुङ्गं समासाद्य शुचिः प्रयतमानसः ।</s-l><s-l>ब्रह्मलोकमवाप्नोति सुकृती विरजा नरः ॥ ९६ ॥</s-l></s-lg><s-lg><s-l>कुमारिकाणां शक्रस्य तीर्थं सिद्धनिषेवितम् ।</s-l><s-l>तत्र स्नात्वा नरः क्षिप्रं शक्रलोकमवाप्नुयात् ॥ ९७ ॥</s-l></s-lg><s-lg><s-l>रेणुकायाश्च तत्रैव तीर्थं देवनिषेवितम् ।</s-l><s-l>तत्र स्नात्वा भवेद्विप्रो विमलश्चन्द्रमा यथा ॥ ९८ ॥</s-l></s-lg><s-lg><s-l>अथ पञ्चनदं गत्वा नियतो नियताशनः ।</s-l><s-l>पञ्च यज्ञानवाप्नोति क्रमशो येऽनुकीर्तिताः ॥ ९९ ॥</s-l></s-lg><s-lg><s-l>ततो गच्छेत धर्मज्ञ भीमायाः स्थानमुत्तमम् ।</s-l><s-l>तत्र स्नात्वा तु योन्यां वै नरो भरतसत्तम ॥ १०० ॥</s-l></s-lg><s-lg><s-l>देव्याः पुत्रो भवेद्राजंस्तप्तकुण्डलविग्रहः ।</s-l><s-l>गवां शतसहस्रस्य फलं चैवाप्नुयान्महत् ॥ १०१ ॥</s-l></s-lg><s-lg><s-l>गिरिमुञ्जं समासाद्य त्रिषु लोकेषु विश्रुतम् ।</s-l><s-l>पितामहं नमस्कृत्य गोसहस्रफलं लभेत् ॥ १०२ ॥</s-l></s-lg><s-lg><s-l>ततो गच्छेत धर्मज्ञ विमलं तीर्थमुत्तमम् ।</s-l><s-l>अद्यापि यत्र दृश्यन्ते मत्स्याः सौवर्णराजताः ॥ १०३ ॥</s-l></s-lg><s-lg><s-l>तत्र स्नात्वा नरश्रेष्ठ वाजपेयमवाप्नुयात् ।</s-l><s-l>सर्वपापविशुद्धात्मा गच्छेच्च परमां गतिम् ॥ १०४ ॥</s-l></s-lg><s-lg><s-l>ततो गच्छेत मलदां त्रिषु लोकेषु विश्रुताम् ।</s-l><s-l>पश्चिमायां तु संध्यायामुपस्पृश्य यथाविधि ॥ १०५ ॥</s-l></s-lg><s-lg><s-l>चरुं नरेन्द्र सप्तार्चेर्यथाशक्ति निवेदयेत् ।</s-l><s-l>पितॄणामक्षयं दानं प्रवदन्ति मनीषिणः ॥ १०६ ॥</s-l></s-lg><s-lg><s-l>गवां शतसहस्रेण राजसूयशतेन च ।</s-l><s-l>अश्वमेधसहस्रेण श्रेयान्सप्तार्चिषश्चरुः ॥ १०७ ॥</s-l></s-lg><s-lg><s-l>ततो निवृत्तो राजेन्द्र वस्त्रापदमथाविशेत् ।</s-l><s-l>अभिगम्य महादेवमश्वमेधफलं लभेत् ॥ १०८ ॥</s-l></s-lg><s-lg><s-l>मणिमन्तं समासाद्य ब्रह्मचारी समाहितः ।</s-l><s-l>एकरात्रोषितो राजन्नग्निष्टोमफलं लभेत् ॥ १०९ ॥</s-l></s-lg><s-lg><s-l>अथ गच्छेत राजेन्द्र देविकां लोकविश्रुताम् ।</s-l><s-l>प्रसूतिर्यत्र विप्राणां श्रूयते भरतर्षभ ॥ ११० ॥</s-l></s-lg><s-lg><s-l>त्रिशूलपाणेः स्थानं च त्रिषु लोकेषु विश्रुतम् ।</s-l><s-l>देविकायां नरः स्नात्वा समभ्यर्च्य महेश्वरम् ॥ १११ ॥</s-l></s-lg><s-lg><s-l>यथाशक्ति चरुं तत्र निवेद्य भरतर्षभ ।</s-l><s-l>सर्वकामसमृद्धस्य यज्ञस्य लभते फलम् ॥ ११२ ॥</s-l></s-lg><s-lg><s-l>कामाख्यं तत्र रुद्रस्य तीर्थं देवर्षिसेवितम् ।</s-l><s-l>तत्र स्नात्वा नरः क्षिप्रं सिद्धिमाप्नोति भारत ॥ ११३ ॥</s-l></s-lg><s-lg><s-l>यजनं याजनं गत्वा तथैव ब्रह्मवालुकाम् ।</s-l><s-l>पुष्पन्यास उपस्पृश्य न शोचेन्मरणं ततः ॥ ११४ ॥</s-l></s-lg><s-lg><s-l>अर्धयोजनविस्तारां पञ्चयोजनमायताम् ।</s-l><s-l>एतावद्देविकामाहुः पुण्यां देवर्षिसेविताम् ॥ ११५ ॥</s-l></s-lg><s-lg><s-l>ततो गच्छेत धर्मज्ञ दीर्घसत्रं यथाक्रमम् ।</s-l><s-l>यत्र ब्रह्मादयो देवाः सिद्धाश्च परमर्षयः ।</s-l><s-l>दीर्घसत्रमुपासन्ते दक्षिणाभिर्यतव्रताः ॥ ११६ ॥</s-l></s-lg><s-lg><s-l>गमनादेव राजेन्द्र दीर्घसत्रमरिंदम ।</s-l><s-l>राजसूयाश्वमेधाभ्यां फलं प्राप्नोति मानवः ॥ ११७ ॥</s-l></s-lg><s-lg><s-l>ततो विनशनं गच्छेन्नियतो नियताशनः ।</s-l><s-l>गच्छत्यन्तर्हिता यत्र मरुपृष्ठे सरस्वती ।</s-l><s-l>चमसे च शिवोद्भेदे नागोद्भेदे च दृश्यते ॥ ११८ ॥</s-l></s-lg><s-lg><s-l>स्नात्वा च चमसोद्भेदे अग्निष्टोमफलं लभेत् ।</s-l><s-l>शिवोद्भेदे नरः स्नात्वा गोसहस्रफलं लभेत् ॥ ११९ ॥</s-l></s-lg><s-lg><s-l>नागोद्भेदे नरः स्नात्वा नागलोकमवाप्नुयात् ।</s-l><s-l>शशयानं च राजेन्द्र तीर्थमासाद्य दुर्लभम् ।</s-l><s-l>शशरूपप्रतिच्छन्नाः पुष्करा यत्र भारत ॥ १२० ॥</s-l></s-lg><s-lg><s-l>सरस्वत्यां महाराज अनु संवत्सरं हि ते ।</s-l><s-l>स्नायन्ते भरतश्रेष्ठ वृत्तां वै कार्त्तिकीं सदा ॥ १२१ ॥</s-l></s-lg><s-lg><s-l>तत्र स्नात्वा नरव्याघ्र द्योतते शशिवत्सदा ।</s-l><s-l>गोसहस्रफलं चैव प्राप्नुयाद्भरतर्षभ ॥ १२२ ॥</s-l></s-lg><s-lg><s-l>कुमारकोटिमासाद्य नियतः कुरुनन्दन ।</s-l><s-l>तत्राभिषेकं कुर्वीत पितृदेवार्चने रतः ।</s-l><s-l>गवामयमवाप्नोति कुलं चैव समुद्धरेत् ॥ १२३ ॥</s-l></s-lg><s-lg><s-l>ततो गच्छेत धर्मज्ञ रुद्रकोटिं समाहितः ।</s-l><s-l>पुरा यत्र महाराज ऋषिकोटिः समाहिता ।</s-l><s-l>प्रहर्षेण च संविष्टा देवदर्शनकाङ्क्षया ॥ १२४ ॥</s-l></s-lg><s-lg><s-l>अहं पूर्वमहं पूर्वं द्रक्ष्यामि वृषभध्वजम् ।</s-l><s-l>एवं संप्रस्थिता राजन्नृषयः किल भारत ॥ १२५ ॥</s-l></s-lg><s-lg><s-l>ततो योगेश्वरेणापि योगमास्थाय भूपते ।</s-l><s-l>तेषां मन्युप्रणाशार्थमृषीणां भावितात्मनाम् ॥ १२६ ॥</s-l></s-lg><s-lg><s-l>सृष्टा कोटिस्तु रुद्राणामृषीणामग्रतः स्थिता ।</s-l><s-l>मया पूर्वतरं दृष्ट इति ते मेनिरे पृथक् ॥ १२७ ॥</s-l></s-lg><s-lg><s-l>तेषां तुष्टो महादेव ऋषीणामुग्रतेजसाम् ।</s-l><s-l>भक्त्या परमया राजन्वरं तेषां प्रदिष्टवान् ।</s-l><s-l>अद्य प्रभृति युष्माकं धर्मवृद्धिर्भविष्यति ॥ १२८ ॥</s-l></s-lg><s-lg><s-l>तत्र स्नात्वा नरव्याघ्र रुद्रकोट्यां नरः शुचिः ।</s-l><s-l>अश्वमेधमवाप्नोति कुलं चैव समुद्धरेत् ॥ १२९ ॥</s-l></s-lg><s-lg><s-l>ततो गच्छेत राजेन्द्र संगमं लोकविश्रुतम् ।</s-l><s-l>सरस्वत्या महापुण्यमुपासन्ते जनार्दनम् ॥ १३० ॥</s-l></s-lg><s-lg><s-l>यत्र ब्रह्मादयो देवा ऋषयः सिद्धचारणाः ।</s-l><s-l>अभिगच्छन्ति राजेन्द्र चैत्रशुक्लचतुर्दशीम् ॥ १३१ ॥</s-l></s-lg><s-lg><s-l>तत्र स्नात्वा नरव्याघ्र विन्देद्बहु सुवर्णकम् ।</s-l><s-l>सर्वपापविशुद्धात्मा ब्रह्मलोकं च गच्छति ॥ १३२ ॥</s-l></s-lg><s-lg><s-l>ऋषीणां यत्र सत्राणि समाप्तानि नराधिप ।</s-l><s-l>सत्रावसानमासाद्य गोसहस्रफलं लभेत् ॥ १३३ ॥</s-l></s-lg>