<s-lg><s-l> वैशंपायन उवाच ।</s-l><s-l>ते शूरास्ततधन्वानस्तूणवन्तः समार्गणाः ।</s-l><s-l>बद्धगोधाङ्गुलित्राणाः खड्गवन्तोऽमितौजसः ॥ १ ॥</s-l></s-lg><s-lg><s-l>परिगृह्य द्विजश्रेष्ठाञ्श्रेष्ठाः सर्वधनुष्मताम् ।</s-l><s-l>पाञ्चालीसहिता राजन्प्रययुर्गन्धमादनम् ॥ २ ॥</s-l></s-lg><s-lg><s-l>सरांसि सरितश्चैव पर्वतांश्च वनानि च ।</s-l><s-l>वृक्षांश्च बहुलच्छायान्ददृशुर्गिरिमूर्धनि ।</s-l><s-l>नित्यपुष्पफलान्देशान्देवर्षिगणसेवितान् ॥ ३ ॥</s-l></s-lg><s-lg><s-l>आत्मन्यात्मानमाधाय वीरा मूलफलाशनाः ।</s-l><s-l>चेरुरुच्चावचाकारान्देशान्विषमसंकटान् ।</s-l><s-l>पश्यन्तो मृगजातानि बहूनि विविधानि च ॥ ४ ॥</s-l></s-lg><s-lg><s-l>ऋषिसिद्धामरयुतं गन्धर्वाप्सरसां प्रियम् ।</s-l><s-l>विविशुस्ते महात्मानः किंनराचरितं गिरिम् ॥ ५ ॥</s-l></s-lg><s-lg><s-l>प्रविशत्स्वथ वीरेषु पर्वतं गन्धमादनम् ।</s-l><s-l>चण्डवातं महद्वर्षं प्रादुरासीद्विशां पते ॥ ६ ॥</s-l></s-lg><s-lg><s-l>ततो रेणुः समुद्भूतः सपत्रबहुलो महान् ।</s-l><s-l>पृथिवीं चान्तरिक्षं च द्यां चैव तमसावृणोत् ॥ ७ ॥</s-l></s-lg><s-lg><s-l>न स्म प्रज्ञायते किंचिदावृते व्योम्नि रेणुना ।</s-l><s-l>न चापि शेकुस्ते कर्तुमन्योन्यस्याभिभाषणम् ॥ ८ ॥</s-l></s-lg><s-lg><s-l>न चापश्यन्त तेऽन्योन्यं तमसा हतचक्षुषः ।</s-l><s-l>आकृष्यमाणा वातेन साश्मचूर्णेन भारत ॥ ९ ॥</s-l></s-lg><s-lg><s-l>द्रुमाणां वातभग्नानां पततां भूतले भृशम् ।</s-l><s-l>अन्येषां च महीजानां शब्दः समभवन्महान् ॥ १० ॥</s-l></s-lg><s-lg><s-l>द्यौः स्वित्पतति किं भूमौ दीर्यन्ते पर्वता नु किम् ।</s-l><s-l>इति ते मेनिरे सर्वे पवनेन विमोहिताः ॥ ११ ॥</s-l></s-lg><s-lg><s-l>ते यथानन्तरान्वृक्षान्वल्मीकान्विषमाणि च ।</s-l><s-l>पाणिभिः परिमार्गन्तो भीता वायोर्निलिल्यिरे ॥ १२ ॥</s-l></s-lg><s-lg><s-l>ततः कार्मुकमुद्यम्य भीमसेनो महाबलः ।</s-l><s-l>कृष्णामादाय संगत्या तस्थावाश्रित्य पादपम् ॥ १३ ॥</s-l></s-lg><s-lg><s-l>धर्मराजश्च धौम्यश्च निलिल्याते महावने ।</s-l><s-l>अग्निहोत्राण्युपादाय सहदेवस्तु पर्वते ॥ १४ ॥</s-l></s-lg><s-lg><s-l>नकुलो ब्राह्मणाश्चान्ये लोमशश्च महातपाः ।</s-l><s-l>वृक्षानासाद्य संत्रस्तास्तत्र तत्र निलिल्यिरे ॥ १५ ॥</s-l></s-lg><s-lg><s-l>मन्दीभूते च पवने तस्मिन्रजसि शाम्यति ।</s-l><s-l>महद्भिः पृषतैस्तूर्णं वर्षमभ्याजगाम ह ॥ १६ ॥</s-l></s-lg><s-lg><s-l>ततोऽश्मसहिता धाराः संवृण्वन्त्यः समन्ततः ।</s-l><s-l>प्रपेतुरनिशं तत्र शीघ्रवातसमीरिताः ॥ १७ ॥</s-l></s-lg><s-lg><s-l>ततः सागरगा आपः कीर्यमाणाः समन्ततः ।</s-l><s-l>प्रादुरासन्सकलुषाः फेनवत्यो विशां पते ॥ १८ ॥</s-l></s-lg><s-lg><s-l>वहन्त्यो वारि बहुलं फेनोडुपपरिप्लुतम् ।</s-l><s-l>परिसस्रुर्महाशब्दाः प्रकर्षन्त्यो महीरुहान् ॥ १९ ॥</s-l></s-lg><s-lg><s-l>तस्मिन्नुपरते वर्षे वाते च समतां गते ।</s-l><s-l>गते ह्यम्भसि निम्नानि प्रादुर्भूते दिवाकरे ॥ २० ॥</s-l></s-lg><s-lg><s-l>निर्जग्मुस्ते शनैः सर्वे समाजग्मुश्च भारत ।</s-l><s-l>प्रतस्थुश्च पुनर्वीराः पर्वतं गन्धमादनम् ॥ २१ ॥</s-l></s-lg>