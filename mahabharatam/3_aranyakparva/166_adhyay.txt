<s-lg><s-l> अर्जुन उवाच ।</s-l><s-l>ततोऽहं स्तूयमानस्तु तत्र तत्र महर्षिभिः ।</s-l><s-l>अपश्यमुदधिं भीममपांपतिमथाव्ययम् ॥ १ ॥</s-l></s-lg><s-lg><s-l>फेनवत्यः प्रकीर्णाश्च संहताश्च समुच्छ्रिताः ।</s-l><s-l>ऊर्मयश्चात्र दृश्यन्ते चलन्त इव पर्वताः ।</s-l><s-l>नावः सहस्रशस्तत्र रत्नपूर्णाः समन्ततः ॥ २ ॥</s-l></s-lg><s-lg><s-l>तिमिंगिलाः कच्छपाश्च तथा तिमितिमिंगिलाः ।</s-l><s-l>मकराश्चात्र दृश्यन्ते जले मग्ना इवाद्रयः ॥ ३ ॥</s-l></s-lg><s-lg><s-l>शङ्खानां च सहस्राणि मग्नान्यप्सु समन्ततः ।</s-l><s-l>दृश्यन्ते स्म यथा रात्रौ तारास्तन्वभ्रसंवृताः ॥ ४ ॥</s-l></s-lg><s-lg><s-l>तथा सहस्रशस्तत्र रत्नसंघाः प्लवन्त्युत ।</s-l><s-l>वायुश्च घूर्णते भीमस्तदद्भुतमिवाभवत् ॥ ५ ॥</s-l></s-lg><s-lg><s-l>तमतीत्य महावेगं सर्वाम्भोनिधिमुत्तमम् ।</s-l><s-l>अपश्यं दानवाकीर्णं तद्दैत्यपुरमन्तिकात् ॥ ६ ॥</s-l></s-lg><s-lg><s-l>तत्रैव मातलिस्तूर्णं निपत्य पृथिवीतले ।</s-l><s-l>नादयन्रथघोषेण तत्पुरं समुपाद्रवत् ॥ ७ ॥</s-l></s-lg><s-lg><s-l>रथघोषं तु तं श्रुत्वा स्तनयित्नोरिवाम्बरे ।</s-l><s-l>मन्वाना देवराजं मां संविग्ना दानवाभवन् ॥ ८ ॥</s-l></s-lg><s-lg><s-l>सर्वे संभ्रान्तमनसः शरचापधराः स्थिताः ।</s-l><s-l>तथा शूलासिपरशुगदामुसलपाणयः ॥ ९ ॥</s-l></s-lg><s-lg><s-l>ततो द्वाराणि पिदधुर्दानवास्त्रस्तचेतसः ।</s-l><s-l>संविधाय पुरे रक्षां न स्म कश्चन दृश्यते ॥ १० ॥</s-l></s-lg><s-lg><s-l>ततः शङ्खमुपादाय देवदत्तं महास्वनम् ।</s-l><s-l>पुरमासुरमाश्लिष्य प्राधमं तं शनैरहम् ॥ ११ ॥</s-l></s-lg><s-lg><s-l>स तु शब्दो दिवं स्तब्ध्वा प्रतिशब्दमजीजनत् ।</s-l><s-l>वित्रेसुश्च निलिल्युश्च भूतानि सुमहान्त्यपि ॥ १२ ॥</s-l></s-lg><s-lg><s-l>ततो निवातकवचाः सर्व एव समन्ततः ।</s-l><s-l>दंशिता विविधैस्त्राणैर्विविधायुधपाणयः ॥ १३ ॥</s-l></s-lg><s-lg><s-l>आयसैश्च महाशूलैर्गदाभिर्मुसलैरपि ।</s-l><s-l>पट्टिशैः करवालैश्च रथचक्रैश्च भारत ॥ १४ ॥</s-l></s-lg><s-lg><s-l>शतघ्नीभिर्भुशुण्डीभिः खड्गैश्चित्रैः स्वलंकृतैः ।</s-l><s-l>प्रगृहीतैर्दितेः पुत्राः प्रादुरासन्सहस्रशः ॥ १५ ॥</s-l></s-lg><s-lg><s-l>ततो विचार्य बहुधा रथमार्गेषु तान्हयान् ।</s-l><s-l>प्राचोदयत्समे देशे मातलिर्भरतर्षभ ॥ १६ ॥</s-l></s-lg><s-lg><s-l>तेन तेषां प्रणुन्नानामाशुत्वाच्छीघ्रगामिनाम् ।</s-l><s-l>नान्वपश्यं तदा किंचित्तन्मेऽद्भुतमिवाभवत् ॥ १७ ॥</s-l></s-lg><s-lg><s-l>ततस्ते दानवास्तत्र योधव्रातान्यनेकशः ।</s-l><s-l>विकृतस्वररूपाणि भृशं सर्वाण्यचोदयन् ॥ १८ ॥</s-l></s-lg><s-lg><s-l>तेन शब्देन महता समुद्रे पर्वतोपमाः ।</s-l><s-l>आप्लवन्त गतैः सत्त्वैर्मत्स्याः शतसहस्रशः ॥ १९ ॥</s-l></s-lg><s-lg><s-l>ततो वेगेन महता दानवा मामुपाद्रवन् ।</s-l><s-l>विमुञ्चन्तः शितान्बाणाञ्शतशोऽथ सहस्रशः ॥ २० ॥</s-l></s-lg><s-lg><s-l>स संप्रहारस्तुमुलस्तेषां मम च भारत ।</s-l><s-l>अवर्तत महाघोरो निवातकवचान्तकः ॥ २१ ॥</s-l></s-lg><s-lg><s-l>ततो देवर्षयश्चैव दानवर्षिगणाश्च ये ।</s-l><s-l>ब्रह्मर्षयश्च सिद्धाश्च समाजग्मुर्महामृधे ॥ २२ ॥</s-l></s-lg><s-lg><s-l>ते वै मामनुरूपाभिर्मधुराभिर्जयैषिणः ।</s-l><s-l>अस्तुवन्मुनयो वाग्भिर्यथेन्द्रं तारकामये ॥ २३ ॥</s-l></s-lg>