<s-lg><s-l> वैशंपायन उवाच ।</s-l><s-l>ततः सूर्योदये धौम्यः कृत्वाह्निकमरिंदम ।</s-l><s-l>आर्ष्टिषेणेन सहितः पाण्डवानभ्यवर्तत ॥ १ ॥</s-l></s-lg><s-lg><s-l>तेऽभिवाद्यार्ष्टिषेणस्य पादौ धौम्यस्य चैव ह ।</s-l><s-l>ततः प्राञ्जलयः सर्वे ब्राह्मणांस्तानपूजयन् ॥ २ ॥</s-l></s-lg><s-lg><s-l>ततो युधिष्ठिरं धौम्यो गृहीत्वा दक्षिणे करे ।</s-l><s-l>प्राचीं दिशमभिप्रेक्ष्य महर्षिरिदमब्रवीत् ॥ ३ ॥</s-l></s-lg><s-lg><s-l>असौ सागरपर्यन्तां भूमिमावृत्य तिष्ठति ।</s-l><s-l>शैलराजो महाराज मन्दरोऽभिविराजते ॥ ४ ॥</s-l></s-lg><s-lg><s-l>इन्द्रवैश्रवणावेतां दिशं पाण्डव रक्षतः ।</s-l><s-l>पर्वतैश्च वनान्तैश्च काननैश्चोपशोभिताम् ॥ ५ ॥</s-l></s-lg><s-lg><s-l>एतदाहुर्महेन्द्रस्य राज्ञो वैश्रवणस्य च ।</s-l><s-l>ऋषयः सर्वधर्मज्ञाः सद्म तात मनीषिणः ॥ ६ ॥</s-l></s-lg><s-lg><s-l>अतश्चोद्यन्तमादित्यमुपतिष्ठन्ति वै प्रजाः ।</s-l><s-l>ऋषयश्चापि धर्मज्ञाः सिद्धाः साध्याश्च देवताः ॥ ७ ॥</s-l></s-lg><s-lg><s-l>यमस्तु राजा धर्मात्मा सर्वप्राणभृतां प्रभुः ।</s-l><s-l>प्रेतसत्त्वगतीमेतां दक्षिणामाश्रितो दिशम् ॥ ८ ॥</s-l></s-lg><s-lg><s-l>एतत्संयमनं पुण्यमतीवाद्भुतदर्शनम् ।</s-l><s-l>प्रेतराजस्य भवनमृद्ध्या परमया युतम् ॥ ९ ॥</s-l></s-lg><s-lg><s-l>यं प्राप्य सविता राजन्सत्येन प्रतितिष्ठति ।</s-l><s-l>अस्तं पर्वतराजानमेतमाहुर्मनीषिणः ॥ १० ॥</s-l></s-lg><s-lg><s-l>एतं पर्वतराजानं समुद्रं च महोदधिम् ।</s-l><s-l>आवसन्वरुणो राजा भूतानि परिरक्षति ॥ ११ ॥</s-l></s-lg><s-lg><s-l>उदीचीं दीपयन्नेष दिशं तिष्ठति कीर्तिमान् ।</s-l><s-l>महामेरुर्महाभाग शिवो ब्रह्मविदां गतिः ॥ १२ ॥</s-l></s-lg><s-lg><s-l>यस्मिन्ब्रह्मसदश्चैव तिष्ठते च प्रजापतिः ।</s-l><s-l>भूतात्मा विसृजन्सर्वं यत्किंचिज्जङ्गमागमम् ॥ १३ ॥</s-l></s-lg><s-lg><s-l>यानाहुर्ब्रह्मणः पुत्रान्मानसान्दक्षसप्तमान् ।</s-l><s-l>तेषामपि महामेरुः स्थानं शिवमनामयम् ॥ १४ ॥</s-l></s-lg><s-lg><s-l>अत्रैव प्रतितिष्ठन्ति पुनरत्रोदयन्ति च ।</s-l><s-l>सप्त देवर्षयस्तात वसिष्ठप्रमुखाः सदा ॥ १५ ॥</s-l></s-lg><s-lg><s-l>देशं विरजसं पश्य मेरोः शिखरमुत्तमम् ।</s-l><s-l>यत्रात्मतृप्तैरध्यास्ते देवैः सह पितामहः ॥ १६ ॥</s-l></s-lg><s-lg><s-l>यमाहुः सर्वभूतानां प्रकृतेः प्रकृतिं ध्रुवम् ।</s-l><s-l>अनादिनिधनं देवं प्रभुं नारायणं परम् ॥ १७ ॥</s-l></s-lg><s-lg><s-l>ब्रह्मणः सदनात्तस्य परं स्थानं प्रकाशते ।</s-l><s-l>देवाश्च यत्नात्पश्यन्ति दिव्यं तेजोमयं शिवम् ॥ १८ ॥</s-l></s-lg><s-lg><s-l>अत्यर्कानलदीप्तं तत्स्थानं विष्णोर्महात्मनः ।</s-l><s-l>स्वयैव प्रभया राजन्दुष्प्रेक्ष्यं देवदानवैः ॥ १९ ॥</s-l></s-lg><s-lg><s-l>तद्वै ज्योतींषि सर्वाणि प्राप्य भासन्ति नोऽपि च ।</s-l><s-l>स्वयं विभुरदीनात्मा तत्र ह्यभिविराजते ॥ २० ॥</s-l></s-lg><s-lg><s-l>यतयस्तत्र गच्छन्ति भक्त्या नारायणं हरिम् ।</s-l><s-l>परेण तपसा युक्ता भाविताः कर्मभिः शुभैः ॥ २१ ॥</s-l></s-lg><s-lg><s-l>योगसिद्धा महात्मानस्तमोमोहविवर्जिताः ।</s-l><s-l>तत्र गत्वा पुनर्नेमं लोकमायान्ति भारत ॥ २२ ॥</s-l></s-lg><s-lg><s-l>स्थानमेतन्महाभाग ध्रुवमक्षयमव्ययम् ।</s-l><s-l>ईश्वरस्य सदा ह्येतत्प्रणमात्र युधिष्ठिर ॥ २३ ॥</s-l></s-lg><s-lg><s-l>एतं ज्योतींषि सर्वाणि प्रकर्षन्भगवानपि ।</s-l><s-l>कुरुते वितमस्कर्मा आदित्योऽभिप्रदक्षिणम् ॥ २४ ॥</s-l></s-lg><s-lg><s-l>अस्तं प्राप्य ततः संध्यामतिक्रम्य दिवाकरः ।</s-l><s-l>उदीचीं भजते काष्ठां दिशमेष विभावसुः ॥ २५ ॥</s-l></s-lg><s-lg><s-l>स मेरुमनुवृत्तः सन्पुनर्गच्छति पाण्डव ।</s-l><s-l>प्राङ्मुखः सविता देवः सर्वभूतहिते रतः ॥ २६ ॥</s-l></s-lg><s-lg><s-l>स मासं विभजन्कालं बहुधा पर्वसंधिषु ।</s-l><s-l>तथैव भगवान्सोमो नक्षत्रैः सह गच्छति ॥ २७ ॥</s-l></s-lg><s-lg><s-l>एवमेष परिक्रम्य महामेरुमतन्द्रितः ।</s-l><s-l>भावयन्सर्वभूतानि पुनर्गच्छति मन्दरम् ॥ २८ ॥</s-l></s-lg><s-lg><s-l>तथा तमिस्रहा देवो मयूखैर्भावयञ्जगत् ।</s-l><s-l>मार्गमेतदसंबाधमादित्यः परिवर्तते ॥ २९ ॥</s-l></s-lg><s-lg><s-l>सिसृक्षुः शिशिराण्येष दक्षिणां भजते दिशम् ।</s-l><s-l>ततः सर्वाणि भूतानि कालः शिशिरमृच्छति ॥ ३० ॥</s-l></s-lg><s-lg><s-l>स्थावराणां च भूतानां जङ्गमानां च तेजसा ।</s-l><s-l>तेजांसि समुपादत्ते निवृत्तः सन्विभावसुः ॥ ३१ ॥</s-l></s-lg><s-lg><s-l>ततः स्वेदः क्लमस्तन्द्री ग्लानिश्च भजते नरान् ।</s-l><s-l>प्राणिभिः सततं स्वप्नो ह्यभीक्ष्णं च निषेव्यते ॥ ३२ ॥</s-l></s-lg><s-lg><s-l>एवमेतदनिर्देश्यं मार्गमावृत्य भानुमान् ।</s-l><s-l>पुनः सृजति वर्षाणि भगवान्भावयन्प्रजाः ॥ ३३ ॥</s-l></s-lg><s-lg><s-l>वृष्टिमारुतसंतापैः सुखैः स्थावरजङ्गमान् ।</s-l><s-l>वर्धयन्सुमहातेजाः पुनः प्रतिनिवर्तते ॥ ३४ ॥</s-l></s-lg><s-lg><s-l>एवमेष चरन्पार्थ कालचक्रमतन्द्रितः ।</s-l><s-l>प्रकर्षन्सर्वभूतानि सविता परिवर्तते ॥ ३५ ॥</s-l></s-lg><s-lg><s-l>संतता गतिरेतस्य नैष तिष्ठति पाण्डव ।</s-l><s-l>आदायैव तु भूतानां तेजो विसृजते पुनः ॥ ३६ ॥</s-l></s-lg><s-lg><s-l>विभजन्सर्वभूतानामायुः कर्म च भारत ।</s-l><s-l>अहोरात्रान्कलाः काष्ठाः सृजत्येष सदा विभुः ॥ ३७ ॥</s-l></s-lg>