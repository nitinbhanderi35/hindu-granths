<s-lg><s-l> वैशंपायन उवाच ।</s-l><s-l>सा तु कन्या बहुविधं ब्रुवन्ती मधुरं वचः ।</s-l><s-l>अनुनेतुं सहस्रांशुं न शशाक मनस्विनी ॥ १ ॥</s-l></s-lg><s-lg><s-l>न शशाक यदा बाला प्रत्याख्यातुं तमोनुदम् ।</s-l><s-l>भीता शापात्ततो राजन्दध्यौ दीर्घमथान्तरम् ॥ २ ॥</s-l></s-lg><s-lg><s-l>अनागसः पितुः शापो ब्राह्मणस्य तथैव च ।</s-l><s-l>मन्निमित्तः कथं न स्यात्क्रुद्धादस्माद्विभावसोः ॥ ३ ॥</s-l></s-lg><s-lg><s-l>बालेनापि सता मोहाद्भृशं सापह्नवान्यपि ।</s-l><s-l>नात्यासादयितव्यानि तेजांसि च तपांसि च ॥ ४ ॥</s-l></s-lg><s-lg><s-l>साहमद्य भृशं भीता गृहीता च करे भृशम् ।</s-l><s-l>कथं त्वकार्यं कुर्यां वै प्रदानं ह्यात्मनः स्वयम् ॥ ५ ॥</s-l></s-lg><s-lg><s-l>सैवं शापपरित्रस्ता बहु चिन्तयती तदा ।</s-l><s-l>मोहेनाभिपरीताङ्गी स्मयमाना पुनः पुनः ॥ ६ ॥</s-l></s-lg><s-lg><s-l>तं देवमब्रवीद्भीता बन्धूनां राजसत्तम ।</s-l><s-l>व्रीडाविह्वलया वाचा शापत्रस्ता विशां पते ॥ ७ ॥</s-l></s-lg><s-lg><s-l> कुन्त्युवाच ।</s-l><s-l>पिता मे ध्रियते देव माता चान्ये च बान्धवाः ।</s-l><s-l>न तेषु ध्रियमाणेषु विधिलोपो भवेदयम् ॥ ८ ॥</s-l></s-lg><s-lg><s-l>त्वया मे संगमो देव यदि स्याद्विधिवर्जितः ।</s-l><s-l>मन्निमित्तं कुलस्यास्य लोके कीर्तिर्नशेत्ततः ॥ ९ ॥</s-l></s-lg><s-lg><s-l>अथ वा धर्ममेतं त्वं मन्यसे तपतां वर ।</s-l><s-l>ऋते प्रदानाद्बन्धुभ्यस्तव कामं करोम्यहम् ॥ १० ॥</s-l></s-lg><s-lg><s-l>आत्मप्रदानं दुर्धर्ष तव कृत्वा सती त्वहम् ।</s-l><s-l>त्वयि धर्मो यशश्चैव कीर्तिरायुश्च देहिनाम् ॥ ११ ॥</s-l></s-lg><s-lg><s-l> सूर्य उवाच ।</s-l><s-l>न ते पिता न ते माता गुरवो वा शुचिस्मिते ।</s-l><s-l>प्रभवन्ति वरारोहे भद्रं ते शृणु मे वचः ॥ १२ ॥</s-l></s-lg><s-lg><s-l>सर्वान्कामयते यस्मात्कनेर्धातोश्च भामिनि ।</s-l><s-l>तस्मात्कन्येह सुश्रोणि स्वतन्त्रा वरवर्णिनि ॥ १३ ॥</s-l></s-lg><s-lg><s-l>नाधर्मश्चरितः कश्चित्त्वया भवति भामिनि ।</s-l><s-l>अधर्मं कुत एवाहं चरेयं लोककाम्यया ॥ १४ ॥</s-l></s-lg><s-lg><s-l>अनावृताः स्त्रियः सर्वा नराश्च वरवर्णिनि ।</s-l><s-l>स्वभाव एष लोकानां विकारोऽन्य इति स्मृतः ॥ १५ ॥</s-l></s-lg><s-lg><s-l>सा मया सह संगम्य पुनः कन्या भविष्यसि ।</s-l><s-l>पुत्रश्च ते महाबाहुर्भविष्यति महायशाः ॥ १६ ॥</s-l></s-lg><s-lg><s-l> कुन्त्युवाच ।</s-l><s-l>यदि पुत्रो मम भवेत्त्वत्तः सर्वतमोपह ।</s-l><s-l>कुण्डली कवची शूरो महाबाहुर्महाबलः ॥ १७ ॥</s-l></s-lg><s-lg><s-l> सूर्य उवाच ।</s-l><s-l>भविष्यति महाबाहुः कुण्डली दिव्यवर्मभृत् ।</s-l><s-l>उभयं चामृतमयं तस्य भद्रे भविष्यति ॥ १८ ॥</s-l></s-lg><s-lg><s-l> कुन्त्युवाच ।</s-l><s-l>यद्येतदमृतादस्ति कुण्डले वर्म चोत्तमम् ।</s-l><s-l>मम पुत्रस्य यं वै त्वं मत्त उत्पादयिष्यसि ॥ १९ ॥</s-l></s-lg><s-lg><s-l>अस्तु मे संगमो देव यथोक्तं भगवंस्त्वया ।</s-l><s-l>त्वद्वीर्यरूपसत्त्वौजा धर्मयुक्तो भवेत्स च ॥ २० ॥</s-l></s-lg><s-lg><s-l> सूर्य उवाच ।</s-l><s-l>अदित्या कुण्डले राज्ञि दत्ते मे मत्तकाशिनि ।</s-l><s-l>तेऽस्य दास्यामि वै भीरु वर्म चैवेदमुत्तमम् ॥ २१ ॥</s-l></s-lg><s-lg><s-l> पृथोवाच ।</s-l><s-l>परमं भगवन्देव संगमिष्ये त्वया सह ।</s-l><s-l>यदि पुत्रो भवेदेवं यथा वदसि गोपते ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>तथेत्युक्त्वा तु तां कुन्तीमाविवेश विहंगमः ।</s-l><s-l>स्वर्भानुशत्रुर्योगात्मा नाभ्यां पस्पर्श चैव ताम् ॥ २३ ॥</s-l></s-lg><s-lg><s-l>ततः सा विह्वलेवासीत्कन्या सूर्यस्य तेजसा ।</s-l><s-l>पपाताथ च सा देवी शयने मूढचेतना ॥ २४ ॥</s-l></s-lg><s-lg><s-l> सूर्य उवाच ।</s-l><s-l>साधयिष्यामि सुश्रोणि पुत्रं वै जनयिष्यसि ।</s-l><s-l>सर्वशस्त्रभृतां श्रेष्ठं कन्या चैव भविष्यसि ॥ २५ ॥</s-l></s-lg><s-lg><s-l> वैशंपायन उवाच ।</s-l><s-l>ततः सा व्रीडिता बाला तदा सूर्यमथाब्रवीत् ।</s-l><s-l>एवमस्त्विति राजेन्द्र प्रस्थितं भूरिवर्चसम् ॥ २६ ॥</s-l></s-lg><s-lg><s-l>इति स्मोक्ता कुन्तिराजात्मजा सा विवस्वन्तं याचमाना सलज्जा ।</s-l><s-l>तस्मिन्पुण्ये शयनीये पपात मोहाविष्टा भज्यमाना लतेव ॥ २७ ॥</s-l></s-lg><s-lg><s-l>तां तिग्मांशुस्तेजसा मोहयित्वा योगेनाविश्यात्मसंस्थां चकार ।</s-l><s-l>न चैवैनां दूषयामास भानुः संज्ञां लेभे भूय एवाथ बाला ॥ २८ ॥</s-l></s-lg>