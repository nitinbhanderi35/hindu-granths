<s-lg><s-l> युधिष्ठिर उवाच ।</s-l><s-l>किमर्थं सहसा विन्ध्यः प्रवृद्धः क्रोधमूर्छितः ।</s-l><s-l>एतदिच्छाम्यहं श्रोतुं विस्तरेण महामुने ॥ १ ॥</s-l></s-lg><s-lg><s-l> लोमश उवाच ।</s-l><s-l>अद्रिराजं महाशैलं मरुं कनकपर्वतम् ।</s-l><s-l>उदयास्तमये भानुः प्रदक्षिणमवर्तत ॥ २ ॥</s-l></s-lg><s-lg><s-l>तं तु दृष्ट्वा तथा विन्ध्यः शैलः सूर्यमथाब्रवीत् ।</s-l><s-l>यथा हि मेरुर्भवता नित्यशः परिगम्यते ।</s-l><s-l>प्रदक्षिणं च क्रियते मामेवं कुरु भास्कर ॥ ३ ॥</s-l></s-lg><s-lg><s-l>एवमुक्तस्ततः सूर्यः शैलेन्द्रं प्रत्यभाषत ।</s-l><s-l>नाहमात्मेच्छया शैल करोम्येनं प्रदक्षिणम् ।</s-l><s-l>एष मार्गः प्रदिष्टो मे येनेदं निर्मितं जगत् ॥ ४ ॥</s-l></s-lg><s-lg><s-l>एवमुक्तस्ततः क्रोधात्प्रवृद्धः सहसाचलः ।</s-l><s-l>सूर्याचन्द्रमसोर्मार्गं रोद्धुमिच्छन्परंतप ॥ ५ ॥</s-l></s-lg><s-lg><s-l>ततो देवाः सहिताः सर्व एव सेन्द्राः समागम्य महाद्रिराजम् ।</s-l><s-l>निवारयामासुरुपायतस्तं न च स्म तेषां वचनं चकार ॥ ६ ॥</s-l></s-lg><s-lg><s-l>अथाभिजग्मुर्मुनिमाश्रमस्थं तपस्विनं धर्मभृतां वरिष्ठम् ।</s-l><s-l>अगस्त्यमत्यद्भुतवीर्यदीप्तं तं चार्थमूचुः सहिताः सुरास्ते ॥ ७ ॥</s-l></s-lg><s-lg><s-l> देवा ऊचुः ।</s-l><s-l>सूर्याचन्द्रमसोर्मार्गं नक्षत्राणां गतिं तथा ।</s-l><s-l>शैलराजो वृणोत्येष विन्ध्यः क्रोधवशानुगः ॥ ८ ॥</s-l></s-lg><s-lg><s-l>तं निवारयितुं शक्तो नान्यः कश्चिद्द्विजोत्तम ।</s-l><s-l>ऋते त्वां हि महाभाग तस्मादेनं निवारय ॥ ९ ॥</s-l></s-lg><s-lg><s-l> लोमश उवाच ।</s-l><s-l>तच्छ्रुत्वा वचनं विप्रः सुराणां शैलमभ्यगात् ।</s-l><s-l>सोऽभिगम्याब्रवीद्विन्ध्यं सदारः समुपस्थितः ॥ १० ॥</s-l></s-lg><s-lg><s-l>मार्गमिच्छाम्यहं दत्तं भवता पर्वतोत्तम ।</s-l><s-l>दक्षिणामभिगन्तास्मि दिशं कार्येण केनचित् ॥ ११ ॥</s-l></s-lg><s-lg><s-l>यावदागमनं मह्यं तावत्त्वं प्रतिपालय ।</s-l><s-l>निवृत्ते मयि शैलेन्द्र ततो वर्धस्व कामतः ॥ १२ ॥</s-l></s-lg><s-lg><s-l>एवं स समयं कृत्वा विन्ध्येनामित्रकर्शन ।</s-l><s-l>अद्यापि दक्षिणाद्देशाद्वारुणिर्न निवर्तते ॥ १३ ॥</s-l></s-lg><s-lg><s-l>एतत्ते सर्वमाख्यातं यथा विन्ध्यो न वर्धते ।</s-l><s-l>अगस्त्यस्य प्रभावेन यन्मां त्वं परिपृच्छसि ॥ १४ ॥</s-l></s-lg><s-lg><s-l>कालेयास्तु यथा राजन्सुरैः सर्वैर्निषूदिताः ।</s-l><s-l>अगस्त्याद्वरमासाद्य तन्मे निगदतः शृणु ॥ १५ ॥</s-l></s-lg><s-lg><s-l>त्रिदशानां वचः श्रुत्वा मैत्रावरुणिरब्रवीत् ।</s-l><s-l>किमर्थमभियाताः स्थ वरं मत्तः किमिच्छथ ।</s-l><s-l>एवमुक्तास्ततस्तेन देवास्तं मुनिमब्रुवन् ॥ १६ ॥</s-l></s-lg><s-lg><s-l>एवं त्वयेच्छाम कृतं महर्षे महार्णवं पीयमानं महात्मन् ।</s-l><s-l>ततो वधिष्याम सहानुबन्धान्कालेयसंज्ञान्सुरविद्विषस्तान् ॥ १७ ॥</s-l></s-lg><s-lg><s-l>त्रिदशानां वचः श्रुत्वा तथेति मुनिरब्रवीत् ।</s-l><s-l>करिष्ये भवतां कामं लोकानां च महत्सुखम् ॥ १८ ॥</s-l></s-lg><s-lg><s-l>एवमुक्त्वा ततोऽगच्छत्समुद्रं सरितां पतिम् ।</s-l><s-l>ऋषिभिश्च तपःसिद्धैः सार्धं देवैश्च सुव्रतः ॥ १९ ॥</s-l></s-lg><s-lg><s-l>मनुष्योरगगन्धर्वयक्षकिंपुरुषास्तथा ।</s-l><s-l>अनुजग्मुर्महात्मानं द्रष्टुकामास्तदद्भुतम् ॥ २० ॥</s-l></s-lg><s-lg><s-l>ततोऽभ्यगच्छन्सहिताः समुद्रं भीमनिस्वनम् ।</s-l><s-l>नृत्यन्तमिव चोर्मीभिर्वल्गन्तमिव वायुना ॥ २१ ॥</s-l></s-lg><s-lg><s-l>हसन्तमिव फेनौघैः स्खलन्तं कन्दरेषु च ।</s-l><s-l>नानाग्राहसमाकीर्णं नानाद्विजगणायुतम् ॥ २२ ॥</s-l></s-lg><s-lg><s-l>अगस्त्यसहिता देवाः सगन्धर्वमहोरगाः ।</s-l><s-l>ऋषयश्च महाभागाः समासेदुर्महोदधिम् ॥ २३ ॥</s-l></s-lg>