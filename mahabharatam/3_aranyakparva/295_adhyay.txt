<s-lg><s-l> जनमेजय उवाच ।</s-l><s-l>एवं हृतायां कृष्णायां प्राप्य क्लेशमनुत्तमम् ।</s-l><s-l>प्रतिलभ्य ततः कृष्णां किमकुर्वत पाण्डवाः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एवं हृतायां कृष्णायां प्राप्य क्लेशमनुत्तमम् ।</s-l><s-l>विहाय काम्यकं राजा सह भ्रातृभिरच्युतः ॥ २ ॥</s-l></s-lg><s-lg><s-l>पुनर्द्वैतवनं रम्यमाजगाम युधिष्ठिरः ।</s-l><s-l>स्वादुमूलफलं रम्यं मार्कण्डेयाश्रमं प्रति ॥ ३ ॥</s-l></s-lg><s-lg><s-l>अनुगुप्तफलाहाराः सर्व एव मिताशनाः ।</s-l><s-l>न्यवसन्पाण्डवास्तत्र कृष्णया सह भारत ॥ ४ ॥</s-l></s-lg><s-lg><s-l>वसन्द्वैतवने राजा कुन्तीपुत्रो युधिष्ठिरः ।</s-l><s-l>भीमसेनोऽर्जुनश्चैव माद्रीपुत्रौ च पाण्डवौ ॥ ५ ॥</s-l></s-lg><s-lg><s-l>ब्राह्मणार्थे पराक्रान्ता धर्मात्मानो यतव्रताः ।</s-l><s-l>क्लेशमार्छन्त विपुलं सुखोदर्कं परंतपाः ॥ ६ ॥</s-l></s-lg><s-lg><s-l>अजातशत्रुमासीनं भ्रातृभिः सहितं वने ।</s-l><s-l>आगम्य ब्राह्मणस्तूर्णं संतप्त इदमब्रवीत् ॥ ७ ॥</s-l></s-lg><s-lg><s-l>अरणीसहितं मह्यं समासक्तं वनस्पतौ ।</s-l><s-l>मृगस्य घर्षमाणस्य विषाणे समसज्जत ॥ ८ ॥</s-l></s-lg><s-lg><s-l>तदादाय गतो राजंस्त्वरमाणो महामृगः ।</s-l><s-l>आश्रमात्त्वरितः शीघ्रं प्लवमानो महाजवः ॥ ९ ॥</s-l></s-lg><s-lg><s-l>तस्य गत्वा पदं शीघ्रमासाद्य च महामृगम् ।</s-l><s-l>अग्निहोत्रं न लुप्येत तदानयत पाण्डवाः ॥ १० ॥</s-l></s-lg><s-lg><s-l>ब्राह्मणस्य वचः श्रुत्वा संतप्तोऽथ युधिष्ठिरः ।</s-l><s-l>धनुरादाय कौन्तेयः प्राद्रवद्भ्रातृभिः सह ॥ ११ ॥</s-l></s-lg><s-lg><s-l>सन्नद्धा धन्विनः सर्वे प्राद्रवन्नरपुंगवाः ।</s-l><s-l>ब्राह्मणार्थे यतन्तस्ते शीघ्रमन्वगमन्मृगम् ॥ १२ ॥</s-l></s-lg><s-lg><s-l>कर्णिनालीकनाराचानुत्सृजन्तो महारथाः ।</s-l><s-l>नाविध्यन्पाण्डवास्तत्र पश्यन्तो मृगमन्तिकात् ॥ १३ ॥</s-l></s-lg><s-lg><s-l>तेषां प्रयतमानानां नादृश्यत महामृगः ।</s-l><s-l>अपश्यन्तो मृगं श्रान्ता दुःखं प्राप्ता मनस्विनः ॥ १४ ॥</s-l></s-lg><s-lg><s-l>शीतलच्छायमासाद्य न्यग्रोधं गहने वने ।</s-l><s-l>क्षुत्पिपासापरीताङ्गाः पाण्डवाः समुपाविशन् ॥ १५ ॥</s-l></s-lg><s-lg><s-l>तेषां समुपविष्टानां नकुलो दुःखितस्तदा ।</s-l><s-l>अब्रवीद्भ्रातरं ज्येष्ठममर्षात्कुरुसत्तम ॥ १६ ॥</s-l></s-lg><s-lg><s-l>नास्मिन्कुले जातु ममज्ज धर्मो न चालस्यादर्थलोपो बभूव ।</s-l><s-l>अनुत्तराः सर्वभूतेषु भूयः संप्राप्ताः स्मः संशयं केन राजन् ॥ १७ ॥</s-l></s-lg>