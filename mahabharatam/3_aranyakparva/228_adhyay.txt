<s-lg><s-l> वैशंपायन उवाच ।</s-l><s-l>धृतराष्ट्रं ततः सर्वे ददृशुर्जनमेजय ।</s-l><s-l>पृष्ट्वा सुखमथो राज्ञः पृष्ट्वा राज्ञा च भारत ॥ १ ॥</s-l></s-lg><s-lg><s-l>ततस्तैर्विहितः पूर्वं समङ्गो नाम बल्लवः ।</s-l><s-l>समीपस्थास्तदा गावो धृतराष्ट्रे न्यवेदयत् ॥ २ ॥</s-l></s-lg><s-lg><s-l>अनन्तरं च राधेयः शकुनिश्च विशां पते ।</s-l><s-l>आहतुः पार्थिवश्रेष्ठं धृतराष्ट्रं जनाधिपम् ॥ ३ ॥</s-l></s-lg><s-lg><s-l>रमणीयेषु देशेषु घोषाः संप्रति कौरव ।</s-l><s-l>स्मारणासमयः प्राप्तो वत्सानामपि चाङ्कनम् ॥ ४ ॥</s-l></s-lg><s-lg><s-l>मृगया चोचिता राजन्नस्मिन्काले सुतस्य ते ।</s-l><s-l>दुर्योधनस्य गमनं त्वमनुज्ञातुमर्हसि ॥ ५ ॥</s-l></s-lg><s-lg><s-l> धृतराष्ट्र उवाच ।</s-l><s-l>मृगया शोभना तात गवां च समवेक्षणम् ।</s-l><s-l>विश्रम्भस्तु न गन्तव्यो बल्लवानामिति स्मरे ॥ ६ ॥</s-l></s-lg><s-lg><s-l>ते तु तत्र नरव्याघ्राः समीप इति नः श्रुतम् ।</s-l><s-l>अतो नाभ्यनुजानामि गमनं तत्र वः स्वयम् ॥ ७ ॥</s-l></s-lg><s-lg><s-l>छद्मना निर्जितास्ते हि कर्शिताश्च महावने ।</s-l><s-l>तपोनित्याश्च राधेय समर्थाश्च महारथाः ॥ ८ ॥</s-l></s-lg><s-lg><s-l>धर्मराजो न संक्रुध्येद्भीमसेनस्त्वमर्षणः ।</s-l><s-l>यज्ञसेनस्य दुहिता तेज एव तु केवलम् ॥ ९ ॥</s-l></s-lg><s-lg><s-l>यूयं चाप्यपराध्येयुर्दर्पमोहसमन्विताः ।</s-l><s-l>ततो विनिर्दहेयुस्ते तपसा हि समन्विताः ॥ १० ॥</s-l></s-lg><s-lg><s-l>अथ वा सायुधा वीरा मन्युनाभिपरिप्लुताः ।</s-l><s-l>सहिता बद्धनिस्त्रिंशा दहेयुः शस्त्रतेजसा ॥ ११ ॥</s-l></s-lg><s-lg><s-l>अथ यूयं बहुत्वात्तानारभध्वं कथंचन ।</s-l><s-l>अनार्यं परमं तत्स्यादशक्यं तच्च मे मतम् ॥ १२ ॥</s-l></s-lg><s-lg><s-l>उषितो हि महाबाहुरिन्द्रलोके धनंजयः ।</s-l><s-l>दिव्यान्यस्त्राण्यवाप्याथ ततः प्रत्यागतो वनम् ॥ १३ ॥</s-l></s-lg><s-lg><s-l>अकृतास्त्रेण पृथिवी जिता बीभत्सुना पुरा ।</s-l><s-l>किं पुनः स कृतास्त्रोऽद्य न हन्याद्वो महारथः ॥ १४ ॥</s-l></s-lg><s-lg><s-l>अथ वा मद्वचः श्रुत्वा तत्र यत्ता भविष्यथ ।</s-l><s-l>उद्विग्नवासो विश्रम्भाद्दुःखं तत्र भविष्यति ॥ १५ ॥</s-l></s-lg><s-lg><s-l>अथ वा सैनिकाः केचिदपकुर्युर्युधिष्ठिरे ।</s-l><s-l>तदबुद्धिकृतं कर्म दोषमुत्पादयेच्च वः ॥ १६ ॥</s-l></s-lg><s-lg><s-l>तस्माद्गच्छन्तु पुरुषाः स्मारणायाप्तकारिणः ।</s-l><s-l>न स्वयं तत्र गमनं रोचये तव भारत ॥ १७ ॥</s-l></s-lg><s-lg><s-l> शकुनिरुवाच ।</s-l><s-l>धर्मज्ञः पाण्डवो ज्येष्ठः प्रतिज्ञातं च संसदि ।</s-l><s-l>तेन द्वादश वर्षाणि वस्तव्यानीति भारत ॥ १८ ॥</s-l></s-lg><s-lg><s-l>अनुवृत्ताश्च ते सर्वे पाण्डवा धर्मचारिणः ।</s-l><s-l>युधिष्ठिरश्च कौन्तेयो न नः कोपं करिष्यति ॥ १९ ॥</s-l></s-lg><s-lg><s-l>मृगयां चैव नो गन्तुमिच्छा संवर्धते भृशम् ।</s-l><s-l>स्मारणं च चिकीर्षामो न तु पाण्डवदर्शनम् ॥ २० ॥</s-l></s-lg><s-lg><s-l>न चानार्यसमाचारः कश्चित्तत्र भविष्यति ।</s-l><s-l>न च तत्र गमिष्यामो यत्र तेषां प्रतिश्रयः ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः शकुनिना धृतराष्ट्रो जनेश्वरः ।</s-l><s-l>दुर्योधनं सहामात्यमनुजज्ञे न कामतः ॥ २२ ॥</s-l></s-lg><s-lg><s-l>अनुज्ञातस्तु गान्धारिः कर्णेन सहितस्तदा ।</s-l><s-l>निर्ययौ भरतश्रेष्ठो बलेन महता वृतः ॥ २३ ॥</s-l></s-lg><s-lg><s-l>दुःशासनेन च तथा सौबलेन च देविना ।</s-l><s-l>संवृतो भ्रातृभिश्चान्यैः स्त्रीभिश्चापि सहस्रशः ॥ २४ ॥</s-l></s-lg><s-lg><s-l>तं निर्यान्तं महाबाहुं द्रष्टुं द्वैतवनं सरः ।</s-l><s-l>पौराश्चानुययुः सर्वे सहदारा वनं च तत् ॥ २५ ॥</s-l></s-lg><s-lg><s-l>अष्टौ रथसहस्राणि त्रीणि नागायुतानि च ।</s-l><s-l>पत्तयो बहुसाहस्रा हयाश्च नवतिः शताः ॥ २६ ॥</s-l></s-lg><s-lg><s-l>शकटापणवेश्याश्च वणिजो बन्दिनस्तथा ।</s-l><s-l>नराश्च मृगयाशीलाः शतशोऽथ सहस्रशः ॥ २७ ॥</s-l></s-lg><s-lg><s-l>ततः प्रयाणे नृपतेः सुमहानभवत्स्वनः ।</s-l><s-l>प्रावृषीव महावायोरुद्धतस्य विशां पते ॥ २८ ॥</s-l></s-lg><s-lg><s-l>गव्यूतिमात्रे न्यवसद्राजा दुर्योधनस्तदा ।</s-l><s-l>प्रयातो वाहनैः सर्वैस्ततो द्वैतवनं सरः ॥ २९ ॥</s-l></s-lg>