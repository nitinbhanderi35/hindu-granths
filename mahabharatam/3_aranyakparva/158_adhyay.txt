<s-lg><s-l> वैशंपायन उवाच ।</s-l><s-l>श्रुत्वा बहुविधैः शब्दैर्नाद्यमाना गिरेर्गुहाः ।</s-l><s-l>अजातशत्रुः कौन्तेयो माद्रीपुत्रावुभावपि ॥ १ ॥</s-l></s-lg><s-lg><s-l>धौम्यः कृष्णा च विप्राश्च सर्वे च सुहृदस्तथा ।</s-l><s-l>भीमसेनमपश्यन्तः सर्वे विमनसोऽभवन् ॥ २ ॥</s-l></s-lg><s-lg><s-l>द्रौपदीमार्ष्टिषेणाय प्रदाय तु महारथाः ।</s-l><s-l>सहिताः सायुधाः शूराः शैलमारुरुहुस्तदा ॥ ३ ॥</s-l></s-lg><s-lg><s-l>ततः संप्राप्य शैलाग्रं वीक्षमाणा महारथाः ।</s-l><s-l>ददृशुस्ते महेष्वासा भीमसेनमरिंदमम् ॥ ४ ॥</s-l></s-lg><s-lg><s-l>स्फुरतश्च महाकायान्गतसत्त्वांश्च राक्षसान् ।</s-l><s-l>महाबलान्महाघोरान्भीमसेनेन पातितान् ॥ ५ ॥</s-l></s-lg><s-lg><s-l>शुशुभे स महाबाहुर्गदाखड्गधनुर्धरः ।</s-l><s-l>निहत्य समरे सर्वान्दानवान्मघवानिव ॥ ६ ॥</s-l></s-lg><s-lg><s-l>ततस्ते समतिक्रम्य परिष्वज्य वृकोदरम् ।</s-l><s-l>तत्रोपविविशुः पार्थाः प्राप्ता गतिमनुत्तमाम् ॥ ७ ॥</s-l></s-lg><s-lg><s-l>तैश्चतुर्भिर्महेष्वासैर्गिरिशृङ्गमशोभत ।</s-l><s-l>लोकपालैर्महाभागैर्दिवं देववरैरिव ॥ ८ ॥</s-l></s-lg><s-lg><s-l>कुबेरसदनं दृष्ट्वा राक्षसांश्च निपातितान् ।</s-l><s-l>भ्राता भ्रातरमासीनमभ्यभाषत पाण्डवम् ॥ ९ ॥</s-l></s-lg><s-lg><s-l>साहसाद्यदि वा मोहाद्भीम पापमिदं कृतम् ।</s-l><s-l>नैतत्ते सदृशं वीर मुनेरिव मृषावचः ॥ १० ॥</s-l></s-lg><s-lg><s-l>राजद्विष्टं न कर्तव्यमिति धर्मविदो विदुः ।</s-l><s-l>त्रिदशानामिदं द्विष्टं भीमसेन त्वया कृतम् ॥ ११ ॥</s-l></s-lg><s-lg><s-l>अर्थधर्मावनादृत्य यः पापे कुरुते मनः ।</s-l><s-l>कर्मणां पार्थ पापानां स फलं विन्दते ध्रुवम् ।</s-l><s-l>पुनरेवं न कर्तव्यं मम चेदिच्छसि प्रियम् ॥ १२ ॥</s-l></s-lg><s-lg><s-l>एवमुक्त्वा स धर्मात्मा भ्राता भ्रातरमच्युतम् ।</s-l><s-l>अर्थतत्त्वविभागज्ञः कुन्तीपुत्रो युधिष्ठिरः ।</s-l><s-l>विरराम महातेजास्तमेवार्थं विचिन्तयन् ॥ १३ ॥</s-l></s-lg><s-lg><s-l>ततस्तु हतशिष्टा ये भीमसेनेन राक्षसाः ।</s-l><s-l>सहिताः प्रत्यपद्यन्त कुबेरसदनं प्रति ॥ १४ ॥</s-l></s-lg><s-lg><s-l>ते जवेन महावेगाः प्राप्य वैश्रवणालयम् ।</s-l><s-l>भीममार्तस्वरं चक्रुर्भीमसेनभयार्दिताः ॥ १५ ॥</s-l></s-lg><s-lg><s-l>न्यस्तशस्त्रायुधाः श्रान्ताः शोणिताक्तपरिच्छदाः ।</s-l><s-l>प्रकीर्णमूर्धजा राजन्यक्षाधिपतिमब्रुवन् ॥ १६ ॥</s-l></s-lg><s-lg><s-l>गदापरिघनिस्त्रिंशतोमरप्रासयोधिनः ।</s-l><s-l>राक्षसा निहताः सर्वे तव देव पुरःसराः ॥ १७ ॥</s-l></s-lg><s-lg><s-l>प्रमृद्य तरसा शैलं मानुषेण धनेश्वर ।</s-l><s-l>एकेन सहिताः संख्ये हताः क्रोधवशा गणाः ॥ १८ ॥</s-l></s-lg><s-lg><s-l>प्रवरा रक्षसेन्द्राणां यक्षाणां च धनाधिप ।</s-l><s-l>शेरते निहता देव गतसत्त्वाः परासवः ॥ १९ ॥</s-l></s-lg><s-lg><s-l>लब्धः शैलो वयं मुक्ता मणिमांस्ते सखा हतः ।</s-l><s-l>मानुषेण कृतं कर्म विधत्स्व यदनन्तरम् ॥ २० ॥</s-l></s-lg><s-lg><s-l>स तच्छ्रुत्वा तु संक्रुद्धः सर्वयक्षगणाधिपः ।</s-l><s-l>कोपसंरक्तनयनः कथमित्यब्रवीद्वचः ॥ २१ ॥</s-l></s-lg><s-lg><s-l>द्वितीयमपराध्यन्तं भीमं श्रुत्वा धनेश्वरः ।</s-l><s-l>चुक्रोध यक्षाधिपतिर्युज्यतामिति चाब्रवीत् ॥ २२ ॥</s-l></s-lg><s-lg><s-l>अथाभ्रघनसंकाशं गिरिकूटमिवोच्छ्रितम् ।</s-l><s-l>हयैः संयोजयामासुर्गान्धर्वैरुत्तमं रथम् ॥ २३ ॥</s-l></s-lg><s-lg><s-l>तस्य सर्वगुणोपेता विमलाक्षा हयोत्तमाः ।</s-l><s-l>तेजोबलजवोपेता नानारत्नविभूषिताः ॥ २४ ॥</s-l></s-lg><s-lg><s-l>शोभमाना रथे युक्तास्तरिष्यन्त इवाशुगाः ।</s-l><s-l>हर्षयामासुरन्योन्यमिङ्गितैर्विजयावहैः ॥ २५ ॥</s-l></s-lg><s-lg><s-l>स तमास्थाय भगवान्राजराजो महारथम् ।</s-l><s-l>प्रययौ देवगन्धर्वैः स्तूयमानो महाद्युतिः ॥ २६ ॥</s-l></s-lg><s-lg><s-l>तं प्रयान्तं महात्मानं सर्वयक्षधनाधिपम् ।</s-l><s-l>रक्ताक्षा हेमसंकाशा महाकाया महाबलाः ॥ २७ ॥</s-l></s-lg><s-lg><s-l>सायुधा बद्धनिस्त्रिंशा यक्षा दशशतायुताः ।</s-l><s-l>जवेन महता वीराः परिवार्योपतस्थिरे ॥ २८ ॥</s-l></s-lg><s-lg><s-l>तं महान्तमुपायान्तं धनेश्वरमुपान्तिके ।</s-l><s-l>ददृशुर्हृष्टरोमाणः पाण्डवाः प्रियदर्शनम् ॥ २९ ॥</s-l></s-lg><s-lg><s-l>कुबेरस्तु महासत्त्वान्पाण्डोः पुत्रान्महारथान् ।</s-l><s-l>आत्तकार्मुकनिस्त्रिंशान्दृष्ट्वा प्रीतोऽभवत्तदा ॥ ३० ॥</s-l></s-lg><s-lg><s-l>ते पक्षिण इवोत्पत्य गिरेः शृङ्गं महाजवाः ।</s-l><s-l>तस्थुस्तेषां समभ्याशे धनेश्वरपुरःसराः ॥ ३१ ॥</s-l></s-lg><s-lg><s-l>ततस्तं हृष्टमनसं पाण्डवान्प्रति भारत ।</s-l><s-l>समीक्ष्य यक्षगन्धर्वा निर्विकारा व्यवस्थिताः ॥ ३२ ॥</s-l></s-lg><s-lg><s-l>पाण्डवाश्च महात्मानः प्रणम्य धनदं प्रभुम् ।</s-l><s-l>नकुलः सहदेवश्च धर्मपुत्रश्च धर्मवित् ॥ ३३ ॥</s-l></s-lg><s-lg><s-l>अपराद्धमिवात्मानं मन्यमाना महारथाः ।</s-l><s-l>तस्थुः प्राञ्जलयः सर्वे परिवार्य धनेश्वरम् ॥ ३४ ॥</s-l></s-lg><s-lg><s-l>शय्यासनवरं श्रीमत्पुष्पकं विश्वकर्मणा ।</s-l><s-l>विहितं चित्रपर्यन्तमातिष्ठत धनाधिपः ॥ ३५ ॥</s-l></s-lg><s-lg><s-l>तमासीनं महाकायाः शङ्कुकर्णा महाजवाः ।</s-l><s-l>उपोपविविशुर्यक्षा राक्षसाश्च सहस्रशः ॥ ३६ ॥</s-l></s-lg><s-lg><s-l>शतशश्चापि गन्धर्वास्तथैवाप्सरसां गणाः ।</s-l><s-l>परिवार्योपतिष्ठन्त यथा देवाः शतक्रतुम् ॥ ३७ ॥</s-l></s-lg><s-lg><s-l>काञ्चनीं शिरसा बिभ्रद्भीमसेनः स्रजं शुभाम् ।</s-l><s-l>बाणखड्गधनुष्पाणिरुदैक्षत धनाधिपम् ॥ ३८ ॥</s-l></s-lg><s-lg><s-l>न भीर्भीमस्य न ग्लानिर्विक्षतस्यापि राक्षसैः ।</s-l><s-l>आसीत्तस्यामवस्थायां कुबेरमपि पश्यतः ॥ ३९ ॥</s-l></s-lg><s-lg><s-l>आददानं शितान्बाणान्योद्धुकाममवस्थितम् ।</s-l><s-l>दृष्ट्वा भीमं धर्मसुतमब्रवीन्नरवाहनः ॥ ४० ॥</s-l></s-lg><s-lg><s-l>विदुस्त्वां सर्वभूतानि पार्थ भूतहिते रतम् ।</s-l><s-l>निर्भयश्चापि शैलाग्रे वस त्वं सह बन्धुभिः ॥ ४१ ॥</s-l></s-lg><s-lg><s-l>न च मन्युस्त्वया कार्यो भीमसेनस्य पाण्डव ।</s-l><s-l>कालेनैते हताः पूर्वं निमित्तमनुजस्तव ॥ ४२ ॥</s-l></s-lg><s-lg><s-l>व्रीडा चात्र न कर्तव्या साहसं यदिदं कृतम् ।</s-l><s-l>दृष्टश्चापि सुरैः पूर्वं विनाशो यक्षरक्षसाम् ॥ ४३ ॥</s-l></s-lg><s-lg><s-l>न भीमसेने कोपो मे प्रीतोऽस्मि भरतर्षभ ।</s-l><s-l>कर्मणानेन भीमस्य मम तुष्टिरभूत्पुरा ॥ ४४ ॥</s-l></s-lg><s-lg><s-l>एवमुक्त्वा तु राजानं भीमसेनमभाषत ।</s-l><s-l>नैतन्मनसि मे तात वर्तते कुरुसत्तम ।</s-l><s-l>यदिदं साहसं भीम कृष्णार्थे कृतवानसि ॥ ४५ ॥</s-l></s-lg><s-lg><s-l>मामनादृत्य देवांश्च विनाशं यक्षरक्षसाम् ।</s-l><s-l>स्वबाहुबलमाश्रित्य तेनाहं प्रीतिमांस्त्वयि ।</s-l><s-l>शापादस्मि विनिर्मुक्तो घोरादद्य वृकोदर ॥ ४६ ॥</s-l></s-lg><s-lg><s-l>अहं पूर्वमगस्त्येन क्रुद्धेन परमर्षिणा ।</s-l><s-l>शप्तोऽपराधे कस्मिंश्चित्तस्यैषा निष्कृतिः कृता ॥ ४७ ॥</s-l></s-lg><s-lg><s-l>दृष्टो हि मम संक्लेशः पुरा पाण्डवनन्दन ।</s-l><s-l>न तवात्रापराधोऽस्ति कथंचिदपि शत्रुहन् ॥ ४८ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं शप्तोऽसि भगवन्नगस्त्येन महात्मना ।</s-l><s-l>श्रोतुमिच्छाम्यहं देव तवैतच्छापकारणम् ॥ ४९ ॥</s-l></s-lg><s-lg><s-l>इदं चाश्चर्यभूतं मे यत्क्रोधात्तस्य धीमतः ।</s-l><s-l>तदैव त्वं न निर्दग्धः सबलः सपदानुगः ॥ ५० ॥</s-l></s-lg><s-lg><s-l> वैश्रवण उवाच ।</s-l><s-l>देवतानामभून्मन्त्रः कुशवत्यां नरेश्वर ।</s-l><s-l>वृतस्तत्राहमगमं महापद्मशतैस्त्रिभिः ।</s-l><s-l>यक्षाणां घोररूपाणां विविधायुधधारिणाम् ॥ ५१ ॥</s-l></s-lg><s-lg><s-l>अध्वन्यहमथापश्यमगस्त्यमृषिसत्तमम् ।</s-l><s-l>उग्रं तपस्तपस्यन्तं यमुनातीरमाश्रितम् ।</s-l><s-l>नानापक्षिगणाकीर्णं पुष्पितद्रुमशोभितम् ॥ ५२ ॥</s-l></s-lg><s-lg><s-l>तमूर्ध्वबाहुं दृष्ट्वा तु सूर्यस्याभिमुखं स्थितम् ।</s-l><s-l>तेजोराशिं दीप्यमानं हुताशनमिवैधितम् ॥ ५३ ॥</s-l></s-lg><s-lg><s-l>राक्षसाधिपतिः श्रीमान्मणिमान्नाम मे सखा ।</s-l><s-l>मौर्ख्यादज्ञानभावाच्च दर्पान्मोहाच्च भारत ।</s-l><s-l>न्यष्ठीवदाकाशगतो महर्षेस्तस्य मूर्धनि ॥ ५४ ॥</s-l></s-lg><s-lg><s-l>स कोपान्मामुवाचेदं दिशः सर्वा दहन्निव ।</s-l><s-l>मामवज्ञाय दुष्टात्मा यस्मादेष सखा तव ॥ ५५ ॥</s-l></s-lg><s-lg><s-l>धर्षणां कृतवानेतां पश्यतस्ते धनेश्वर ।</s-l><s-l>तस्मात्सहैभिः सैन्यैस्ते वधं प्राप्स्यति मानुषात् ॥ ५६ ॥</s-l></s-lg><s-lg><s-l>त्वं चाप्येभिर्हतैः सैन्यैः क्लेशं प्राप्स्यसि दुर्मते ।</s-l><s-l>तमेव मानुषं दृष्ट्वा किल्बिषाद्विप्रमोक्ष्यसे ॥ ५७ ॥</s-l></s-lg><s-lg><s-l>सैन्यानां तु तवैतेषां पुत्रपौत्रबलान्वितम् ।</s-l><s-l>न शापं प्राप्स्यते घोरं गच्छ तेऽऽज्ञां करिष्यति ॥ ५८ ॥</s-l></s-lg><s-lg><s-l>एष शापो मया प्राप्तः प्राक्तस्मादृषिसत्तमात् ।</s-l><s-l>स भीमेन महाराज भ्रात्रा तव विमोक्षितः ॥ ५९ ॥</s-l></s-lg>