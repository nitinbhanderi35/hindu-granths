<s-lg><s-l> युधिष्ठिर उवाच ।</s-l><s-l>भीमसेन यमौ चोभौ पाञ्चालि च निबोधत ।</s-l><s-l>नास्ति भूतस्य नाशो वै पश्यतास्मान्वनेचरान् ॥ १ ॥</s-l></s-lg><s-lg><s-l>दुर्बलाः क्लेशिताः स्मेति यद्ब्रवीथेतरेतरम् ।</s-l><s-l>अशक्येऽपि व्रजामेति धनंजयदिदृक्षया ॥ २ ॥</s-l></s-lg><s-lg><s-l>तन्मे दहति गात्राणि तूलराशिमिवानलः ।</s-l><s-l>यच्च वीरं न पश्यामि धनंजयमुपान्तिके ॥ ३ ॥</s-l></s-lg><s-lg><s-l>तस्य दर्शनतृष्णं मां सानुजं वनमास्थितम् ।</s-l><s-l>याज्ञसेन्याः परामर्शः स च वीर दहत्युत ॥ ४ ॥</s-l></s-lg><s-lg><s-l>नकुलात्पूर्वजं पार्थं न पश्याम्यमितौजसम् ।</s-l><s-l>अजेयमुग्रधन्वानं तेन तप्ये वृकोदर ॥ ५ ॥</s-l></s-lg><s-lg><s-l>तीर्थानि चैव रम्याणि वनानि च सरांसि च ।</s-l><s-l>चरामि सह युष्माभिस्तस्य दर्शनकाङ्क्षया ॥ ६ ॥</s-l></s-lg><s-lg><s-l>पञ्च वर्षाण्यहं वीरं सत्यसंधं धनंजयम् ।</s-l><s-l>यन्न पश्यामि बीभत्सुं तेन तप्ये वृकोदर ॥ ७ ॥</s-l></s-lg><s-lg><s-l>तं वै श्यामं गुडाकेशं सिंहविक्रान्तगामिनम् ।</s-l><s-l>न पश्यामि महाबाहुं तेन तप्ये वृकोदर ॥ ८ ॥</s-l></s-lg><s-lg><s-l>कृतास्त्रं निपुणं युद्धे प्रतिमानं धनुष्मताम् ।</s-l><s-l>न पश्यामि नरश्रेष्ठं तेन तप्ये वृकोदर ॥ ९ ॥</s-l></s-lg><s-lg><s-l>चरन्तमरिसंघेषु कालं क्रुद्धमिवान्तकम् ।</s-l><s-l>प्रभिन्नमिव मातङ्गं सिंहस्कन्धं धनंजयम् ॥ १० ॥</s-l></s-lg><s-lg><s-l>यः स शक्रादनवरो वीर्येण द्रविणेन च ।</s-l><s-l>यमयोः पूर्वजः पार्थः श्वेताश्वोऽमितविक्रमः ॥ ११ ॥</s-l></s-lg><s-lg><s-l>दुःखेन महताविष्टः स्वकृतेनानिवर्तिना ।</s-l><s-l>अजेयमुग्रधन्वानं तं न पश्यामि फल्गुनम् ॥ १२ ॥</s-l></s-lg><s-lg><s-l>सततं यः क्षमाशीलः क्षिप्यमाणोऽप्यणीयसा ।</s-l><s-l>ऋजुमार्गप्रपन्नस्य शर्मदाताभयस्य च ॥ १३ ॥</s-l></s-lg><s-lg><s-l>स तु जिह्मप्रवृत्तस्य माययाभिजिघांसतः ।</s-l><s-l>अपि वज्रधरस्यापि भवेत्कालविषोपमः ॥ १४ ॥</s-l></s-lg><s-lg><s-l>शत्रोरपि प्रपन्नस्य सोऽनृशंसः प्रतापवान् ।</s-l><s-l>दाताभयस्य बीभत्सुरमितात्मा महाबलः ॥ १५ ॥</s-l></s-lg><s-lg><s-l>सर्वेषामाश्रयोऽस्माकं रणेऽरीणां प्रमर्दिता ।</s-l><s-l>आहर्ता सर्वरत्नानां सर्वेषां नः सुखावहः ॥ १६ ॥</s-l></s-lg><s-lg><s-l>रत्नानि यस्य वीर्येण दिव्यान्यासन्पुरा मम ।</s-l><s-l>बहूनि बहुजातानि यानि प्राप्तः सुयोधनः ॥ १७ ॥</s-l></s-lg><s-lg><s-l>यस्य बाहुबलाद्वीर सभा चासीत्पुरा मम ।</s-l><s-l>सर्वरत्नमयी ख्याता त्रिषु लोकेषु पाण्डव ॥ १८ ॥</s-l></s-lg><s-lg><s-l>वासुदेवसमं वीर्ये कार्तवीर्यसमं युधि ।</s-l><s-l>अजेयमजितं युद्धे तं न पश्यामि फल्गुनम् ॥ १९ ॥</s-l></s-lg><s-lg><s-l>संकर्षणं महावीर्यं त्वां च भीमापराजितम् ।</s-l><s-l>अनुजातः स वीर्येण वासुदेवं च शत्रुहा ॥ २० ॥</s-l></s-lg><s-lg><s-l>यस्य बाहुबले तुल्यः प्रभावे च पुरंदरः ।</s-l><s-l>जवे वायुर्मुखे सोमः क्रोधे मृत्युः सनातनः ॥ २१ ॥</s-l></s-lg><s-lg><s-l>ते वयं तं नरव्याघ्रं सर्वे वीर दिदृक्षवः ।</s-l><s-l>प्रवेक्ष्यामो महाबाहो पर्वतं गन्धमादनम् ॥ २२ ॥</s-l></s-lg><s-lg><s-l>विशाला बदरी यत्र नरनारायणाश्रमः ।</s-l><s-l>तं सदाध्युषितं यक्षैर्द्रक्ष्यामो गिरिमुत्तमम् ॥ २३ ॥</s-l></s-lg><s-lg><s-l>कुबेरनलिनीं रम्यां राक्षसैरभिरक्षिताम् ।</s-l><s-l>पद्भिरेव गमिष्यामस्तप्यमाना महत्तपः ॥ २४ ॥</s-l></s-lg><s-lg><s-l>नातप्ततपसा शक्यो देशो गन्तुं वृकोदर ।</s-l><s-l>न नृशंसेन लुब्धेन नाप्रशान्तेन भारत ॥ २५ ॥</s-l></s-lg><s-lg><s-l>तत्र सर्वे गमिष्यामो भीमार्जुनपदैषिणः ।</s-l><s-l>सायुधा बद्धनिस्त्रिंशाः सह विप्रैर्महाव्रतैः ॥ २६ ॥</s-l></s-lg><s-lg><s-l>मक्षिकान्मशकान्दंशान्व्याघ्रान्सिंहान्सरीसृपान् ।</s-l><s-l>प्राप्नोत्यनियतः पार्थ नियतस्तान्न पश्यति ॥ २७ ॥</s-l></s-lg><s-lg><s-l>ते वयं नियतात्मानः पर्वतं गन्धमादनम् ।</s-l><s-l>प्रवेक्ष्यामो मिताहारा धनंजयदिदृक्षवः ॥ २८ ॥</s-l></s-lg>