<s-lg><s-l> राम उवाच ।</s-l><s-l>ममापराधात्तैः क्षुद्रैर्हतस्त्वं तात बालिशैः ।</s-l><s-l>कार्तवीर्यस्य दायादैर्वने मृग इवेषुभिः ॥ १ ॥</s-l></s-lg><s-lg><s-l>धर्मज्ञस्य कथं तात वर्तमानस्य सत्पथे ।</s-l><s-l>मृत्युरेवंविधो युक्तः सर्वभूतेष्वनागसः ॥ २ ॥</s-l></s-lg><s-lg><s-l>किं नु तैर्न कृतं पापं यैर्भवांस्तपसि स्थितः ।</s-l><s-l>अयुध्यमानो वृद्धः सन्हतः शरशतैः शितैः ॥ ३ ॥</s-l></s-lg><s-lg><s-l>किं नु ते तत्र वक्ष्यन्ति सचिवेषु सुहृत्सु च ।</s-l><s-l>अयुध्यमानं धर्मज्ञमेकं हत्वानपत्रपाः ॥ ४ ॥</s-l></s-lg><s-lg><s-l> अकृतव्रण उवाच ।</s-l><s-l>विलप्यैवं स करुणं बहु नानाविधं नृप ।</s-l><s-l>प्रेतकार्याणि सर्वाणि पितुश्चक्रे महातपाः ॥ ५ ॥</s-l></s-lg><s-lg><s-l>ददाह पितरं चाग्नौ रामः परपुरंजयः ।</s-l><s-l>प्रतिजज्ञे वधं चापि सर्वक्षत्रस्य भारत ॥ ६ ॥</s-l></s-lg><s-lg><s-l>संक्रुद्धोऽतिबलः शूरः शस्त्रमादाय वीर्यवान् ।</s-l><s-l>जघ्निवान्कार्तवीर्यस्य सुतानेकोऽन्तकोपमः ॥ ७ ॥</s-l></s-lg><s-lg><s-l>तेषां चानुगता ये च क्षत्रियाः क्षत्रियर्षभ ।</s-l><s-l>तांश्च सर्वानवामृद्नाद्रामः प्रहरतां वरः ॥ ८ ॥</s-l></s-lg><s-lg><s-l>त्रिःसप्तकृत्वः पृथिवीं कृत्वा निःक्षत्रियां प्रभुः ।</s-l><s-l>समन्तपञ्चके पञ्च चकार रुधिरह्रदान् ॥ ९ ॥</s-l></s-lg><s-lg><s-l>स तेषु तर्पयामास पितॄन्भृगुकुलोद्वहः ।</s-l><s-l>साक्षाद्ददर्श चर्चीकं स च रामं न्यवारयत् ॥ १० ॥</s-l></s-lg><s-lg><s-l>ततो यज्ञेन महता जामदग्न्यः प्रतापवान् ।</s-l><s-l>तर्पयामास देवेन्द्रमृत्विग्भ्यश्च महीं ददौ ॥ ११ ॥</s-l></s-lg><s-lg><s-l>वेदीं चाप्यददद्धैमीं कश्यपाय महात्मने ।</s-l><s-l>दशव्यामायतां कृत्वा नवोत्सेधां विशां पते ॥ १२ ॥</s-l></s-lg><s-lg><s-l>तां कश्यपस्यानुमते ब्राह्मणाः खण्डशस्तदा ।</s-l><s-l>व्यभजंस्तेन ते राजन्प्रख्याताः खाण्डवायनाः ॥ १३ ॥</s-l></s-lg><s-lg><s-l>स प्रदाय महीं तस्मै कश्यपाय महात्मने ।</s-l><s-l>अस्मिन्महेन्द्रे शैलेन्द्रे वसत्यमितविक्रमः ॥ १४ ॥</s-l></s-lg><s-lg><s-l>एवं वैरमभूत्तस्य क्षत्रियैर्लोकवासिभिः ।</s-l><s-l>पृथिवी चापि विजिता रामेणामिततेजसा ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>ततश्चतुर्दशीं रामः समयेन महामनाः ।</s-l><s-l>दर्शयामास तान्विप्रान्धर्मराजं च सानुजम् ॥ १६ ॥</s-l></s-lg><s-lg><s-l>स तमानर्च राजेन्द्रो भ्रातृभिः सहितः प्रभुः ।</s-l><s-l>द्विजानां च परां पूजां चक्रे नृपतिसत्तमः ॥ १७ ॥</s-l></s-lg><s-lg><s-l>अर्चयित्वा जामदग्न्यं पूजितस्तेन चाभिभूः ।</s-l><s-l>महेन्द्र उष्य तां रात्रिं प्रययौ दक्षिणामुखः ॥ १८ ॥</s-l></s-lg>