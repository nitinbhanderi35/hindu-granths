<s-lg><s-l> वासुदेव उवाच ।</s-l><s-l>नेदं कृच्छ्रमनुप्राप्तो भवान्स्याद्वसुधाधिप ।</s-l><s-l>यद्यहं द्वारकायां स्यां राजन्संनिहितः पुरा ॥ १ ॥</s-l></s-lg><s-lg><s-l>आगच्छेयमहं द्यूतमनाहूतोऽपि कौरवैः ।</s-l><s-l>आम्बिकेयेन दुर्धर्ष राज्ञा दुर्योधनेन च ॥ २ ॥</s-l></s-lg><s-lg><s-l>वारयेयमहं द्यूतं बहून्दोषान्प्रदर्शयन् ।</s-l><s-l>भीष्मद्रोणौ समानाय्य कृपं बाह्लीकमेव च ॥ ३ ॥</s-l></s-lg><s-lg><s-l>वैचित्रवीर्यं राजानमलं द्यूतेन कौरव ।</s-l><s-l>पुत्राणां तव राजेन्द्र त्वन्निमित्तमिति प्रभो ॥ ४ ॥</s-l></s-lg><s-lg><s-l>तत्र वक्ष्याम्यहं दोषान्यैर्भवानवरोपितः ।</s-l><s-l>वीरसेनसुतो यैश्च राज्यात्प्रभ्रंशितः पुरा ॥ ५ ॥</s-l></s-lg><s-lg><s-l>अभक्षितविनाशं च देवनेन विशां पते ।</s-l><s-l>सातत्यं च प्रसङ्गस्य वर्णयेयं यथातथम् ॥ ६ ॥</s-l></s-lg><s-lg><s-l>स्त्रियोऽक्षा मृगया पानमेतत्कामसमुत्थितम् ।</s-l><s-l>व्यसनं चतुष्टयं प्रोक्तं यै राजन्भ्रश्यते श्रियः ॥ ७ ॥</s-l></s-lg><s-lg><s-l>तत्र सर्वत्र वक्तव्यं मन्यन्ते शास्त्रकोविदाः ।</s-l><s-l>विशेषतश्च वक्तव्यं द्यूते पश्यन्ति तद्विदः ॥ ८ ॥</s-l></s-lg><s-lg><s-l>एकाह्ना द्रव्यनाशोऽत्र ध्रुवं व्यसनमेव च ।</s-l><s-l>अभुक्तनाशश्चार्थानां वाक्पारुष्यं च केवलम् ॥ ९ ॥</s-l></s-lg><s-lg><s-l>एतच्चान्यच्च कौरव्य प्रसङ्गि कटुकोदयम् ।</s-l><s-l>द्यूते ब्रूयां महाबाहो समासाद्याम्बिकासुतम् ॥ १० ॥</s-l></s-lg><s-lg><s-l>एवमुक्तो यदि मया गृह्णीयाद्वचनं मम ।</s-l><s-l>अनामयं स्याद्धर्मस्य कुरूणां कुरुनन्दन ॥ ११ ॥</s-l></s-lg><s-lg><s-l>न चेत्स मम राजेन्द्र गृह्णीयान्मधुरं वचः ।</s-l><s-l>पथ्यं च भरतश्रेष्ठ निगृह्णीयां बलेन तम् ॥ १२ ॥</s-l></s-lg><s-lg><s-l>अथैनानभिनीयैवं सुहृदो नाम दुर्हृदः ।</s-l><s-l>सभासदश्च तान्सर्वान्भेदयेयं दुरोदरान् ॥ १३ ॥</s-l></s-lg><s-lg><s-l>असांनिध्यं तु कौरव्य ममानर्तेष्वभूत्तदा ।</s-l><s-l>येनेदं व्यसनं प्राप्ता भवन्तो द्यूतकारितम् ॥ १४ ॥</s-l></s-lg><s-lg><s-l>सोऽहमेत्य कुरुश्रेष्ठ द्वारकां पाण्डुनन्दन ।</s-l><s-l>अश्रौषं त्वां व्यसनिनं युयुधानाद्यथातथम् ॥ १५ ॥</s-l></s-lg><s-lg><s-l>श्रुत्वैव चाहं राजेन्द्र परमोद्विग्नमानसः ।</s-l><s-l>तूर्णमभ्यागतोऽस्मि त्वां द्रष्टुकामो विशां पते ॥ १६ ॥</s-l></s-lg><s-lg><s-l>अहो कृच्छ्रमनुप्राप्ताः सर्वे स्म भरतर्षभ ।</s-l><s-l>ये वयं त्वां व्यसनिनं पश्यामः सह सोदरैः ॥ १७ ॥</s-l></s-lg>