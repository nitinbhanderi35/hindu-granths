<s-lg><s-l> युधिष्ठिर उवाच ।</s-l><s-l>असांनिध्यं कथं कृष्ण तवासीद्वृष्णिनन्दन ।</s-l><s-l>क्व चासीद्विप्रवासस्ते किं वाकार्षीः प्रवासकः ॥ १ ॥</s-l></s-lg><s-lg><s-l> कृष्ण उवाच ।</s-l><s-l>शाल्वस्य नगरं सौभं गतोऽहं भरतर्षभ ।</s-l><s-l>विनिहन्तुं नरश्रेष्ठ तत्र मे शृणु कारणम् ॥ २ ॥</s-l></s-lg><s-lg><s-l>महातेजा महाबाहुर्यः स राजा महायशाः ।</s-l><s-l>दमघोषात्मजो वीरः शिशुपालो मया हतः ॥ ३ ॥</s-l></s-lg><s-lg><s-l>यज्ञे ते भरतश्रेष्ठ राजसूयेऽर्हणां प्रति ।</s-l><s-l>स रोषवशसंप्राप्तो नामृष्यत दुरात्मवान् ॥ ४ ॥</s-l></s-lg><s-lg><s-l>श्रुत्वा तं निहतं शाल्वस्तीव्ररोषसमन्वितः ।</s-l><s-l>उपायाद्द्वारकां शून्यामिहस्थे मयि भारत ॥ ५ ॥</s-l></s-lg><s-lg><s-l>स तत्र योधितो राजन्बालकैर्वृष्णिपुंगवैः ।</s-l><s-l>आगतः कामगं सौभमारुह्यैव नृशंसकृत् ॥ ६ ॥</s-l></s-lg><s-lg><s-l>ततो वृष्णिप्रवीरांस्तान्बालान्हत्वा बहूंस्तदा ।</s-l><s-l>पुरोद्यानानि सर्वाणि भेदयामास दुर्मतिः ॥ ७ ॥</s-l></s-lg><s-lg><s-l>उक्तवांश्च महाबाहो क्वासौ वृष्णिकुलाधमः ।</s-l><s-l>वासुदेवः सुमन्दात्मा वसुदेवसुतो गतः ॥ ८ ॥</s-l></s-lg><s-lg><s-l>तस्य युद्धार्थिनो दर्पं युद्धे नाशयितास्म्यहम् ।</s-l><s-l>आनर्ताः सत्यमाख्यात तत्र गन्तास्मि यत्र सः ॥ ९ ॥</s-l></s-lg><s-lg><s-l>तं हत्वा विनिवर्तिष्ये कंसकेशिनिषूदनम् ।</s-l><s-l>अहत्वा न निवर्तिष्ये सत्येनायुधमालभे ॥ १० ॥</s-l></s-lg><s-lg><s-l>क्वासौ क्वासाविति पुनस्तत्र तत्र विधावति ।</s-l><s-l>मया किल रणे युद्धं काङ्क्षमाणः स सौभराट् ॥ ११ ॥</s-l></s-lg><s-lg><s-l>अद्य तं पापकर्माणं क्षुद्रं विश्वासघातिनम् ।</s-l><s-l>शिशुपालवधामर्षाद्गमयिष्ये यमक्षयम् ॥ १२ ॥</s-l></s-lg><s-lg><s-l>मम पापस्वभावेन भ्राता येन निपातितः ।</s-l><s-l>शिशुपालो महीपालस्तं वधिष्ये महीतले ॥ १३ ॥</s-l></s-lg><s-lg><s-l>भ्राता बालश्च राजा च न च संग्राममूर्धनि ।</s-l><s-l>प्रमत्तश्च हतो वीरस्तं हनिष्ये जनार्दनम् ॥ १४ ॥</s-l></s-lg><s-lg><s-l>एवमादि महाराज विलप्य दिवमास्थितः ।</s-l><s-l>कामगेन स सौभेन क्षिप्त्वा मां कुरुनन्दन ॥ १५ ॥</s-l></s-lg><s-lg><s-l>तमश्रौषमहं गत्वा यथा वृत्तः सुदुर्मतिः ।</s-l><s-l>मयि कौरव्य दुष्टात्मा मार्त्तिकावतको नृपः ॥ १६ ॥</s-l></s-lg><s-lg><s-l>ततोऽहमपि कौरव्य रोषव्याकुललोचनः ।</s-l><s-l>निश्चित्य मनसा राजन्वधायास्य मनो दधे ॥ १७ ॥</s-l></s-lg><s-lg><s-l>आनर्तेषु विमर्दं च क्षेपं चात्मनि कौरव ।</s-l><s-l>प्रवृद्धमवलेपं च तस्य दुष्कृतकर्मणः ॥ १८ ॥</s-l></s-lg><s-lg><s-l>ततः सौभवधायाहं प्रतस्थे पृथिवीपते ।</s-l><s-l>स मया सागरावर्ते दृष्ट आसीत्परीप्सता ॥ १९ ॥</s-l></s-lg><s-lg><s-l>ततः प्रध्माप्य जलजं पाञ्चजन्यमहं नृप ।</s-l><s-l>आहूय शाल्वं समरे युद्धाय समवस्थितः ॥ २० ॥</s-l></s-lg><s-lg><s-l>सुमुहूर्तमभूद्युद्धं तत्र मे दानवैः सह ।</s-l><s-l>वशीभूताश्च मे सर्वे भूतले च निपातिताः ॥ २१ ॥</s-l></s-lg><s-lg><s-l>एतत्कार्यं महाबाहो येनाहं नागमं तदा ।</s-l><s-l>श्रुत्वैव हास्तिनपुरं द्यूतं चाविनयोत्थितम् ॥ २२ ॥</s-l></s-lg>