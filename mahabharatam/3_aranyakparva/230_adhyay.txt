<s-lg><s-l> वैशंपायन उवाच ।</s-l><s-l>ततस्ते सहिताः सर्वे दुर्योधनमुपागमन् ।</s-l><s-l>अब्रुवंश्च महाराज यदूचुः कौरवं प्रति ॥ १ ॥</s-l></s-lg><s-lg><s-l>गन्धर्वैर्वारिते सैन्ये धार्तराष्ट्रः प्रतापवान् ।</s-l><s-l>अमर्षपूर्णः सैन्यानि प्रत्यभाषत भारत ॥ २ ॥</s-l></s-lg><s-lg><s-l>शासतैनानधर्मज्ञान्मम विप्रियकारिणः ।</s-l><s-l>यदि प्रक्रीडितो देवैः सर्वैः सह शतक्रतुः ॥ ३ ॥</s-l></s-lg><s-lg><s-l>दुर्योधनवचः श्रुत्वा धार्तराष्ट्रा महाबलाः ।</s-l><s-l>सर्व एवाभिसंनद्धा योधाश्चापि सहस्रशः ॥ ४ ॥</s-l></s-lg><s-lg><s-l>ततः प्रमथ्य गन्धर्वांस्तद्वनं विविशुर्बलात् ।</s-l><s-l>सिंहनादेन महता पूरयन्तो दिशो दश ॥ ५ ॥</s-l></s-lg><s-lg><s-l>ततोऽपरैरवार्यन्त गन्धर्वैः कुरुसैनिकाः ।</s-l><s-l>ते वार्यमाणा गन्धर्वैः साम्नैव वसुधाधिप ।</s-l><s-l>ताननादृत्य गन्धर्वांस्तद्वनं विविशुर्महत् ॥ ६ ॥</s-l></s-lg><s-lg><s-l>यदा वाचा न तिष्ठन्ति धार्तराष्ट्राः सराजकाः ।</s-l><s-l>ततस्ते खेचराः सर्वे चित्रसेने न्यवेदयन् ॥ ७ ॥</s-l></s-lg><s-lg><s-l>गन्धर्वराजस्तान्सर्वानब्रवीत्कौरवान्प्रति ।</s-l><s-l>अनार्याञ्शासतेत्येवं चित्रसेनोऽत्यमर्षणः ॥ ८ ॥</s-l></s-lg><s-lg><s-l>अनुज्ञातास्तु गन्धर्वाश्चित्रसेनेन भारत ।</s-l><s-l>प्रगृहीतायुधाः सर्वे धार्तराष्ट्रानभिद्रवन् ॥ ९ ॥</s-l></s-lg><s-lg><s-l>तान्दृष्ट्वा पततः शीघ्रान्गन्धर्वानुद्यतायुधान् ।</s-l><s-l>सर्वे ते प्राद्रवन्संख्ये धार्तराष्ट्रस्य पश्यतः ॥ १० ॥</s-l></s-lg><s-lg><s-l>तान्दृष्ट्वा द्रवतः सर्वान्धार्तराष्ट्रान्पराङ्मुखान् ।</s-l><s-l>वैकर्तनस्तदा वीरो नासीत्तत्र पराङ्मुखः ॥ ११ ॥</s-l></s-lg><s-lg><s-l>आपतन्तीं तु संप्रेक्ष्य गन्धर्वाणां महाचमूम् ।</s-l><s-l>महता शरवर्षेण राधेयः प्रत्यवारयत् ॥ १२ ॥</s-l></s-lg><s-lg><s-l>क्षुरप्रैर्विशिखैर्भल्लैर्वत्सदन्तैस्तथायसैः ।</s-l><s-l>गन्धर्वाञ्शतशोऽभ्यघ्नँल्लघुत्वात्सूतनन्दनः ॥ १३ ॥</s-l></s-lg><s-lg><s-l>पातयन्नुत्तमाङ्गानि गन्धर्वाणां महारथः ।</s-l><s-l>क्षणेन व्यधमत्सर्वां चित्रसेनस्य वाहिनीम् ॥ १४ ॥</s-l></s-lg><s-lg><s-l>ते वध्यमाना गन्धर्वाः सूतपुत्रेण धीमता ।</s-l><s-l>भूय एवाभ्यवर्तन्त शतशोऽथ सहस्रशः ॥ १५ ॥</s-l></s-lg><s-lg><s-l>गन्धर्वभूता पृथिवी क्षणेन समपद्यत ।</s-l><s-l>आपतद्भिर्महावेगैश्चित्रसेनस्य सैनिकैः ॥ १६ ॥</s-l></s-lg><s-lg><s-l>अथ दुर्योधनो राजा शकुनिश्चापि सौबलः ।</s-l><s-l>दुःशासनो विकर्णश्च ये चान्ये धृतराष्ट्रजाः ।</s-l><s-l>न्यहनंस्तत्तदा सैन्यं रथैर्गरुडनिस्वनैः ॥ १७ ॥</s-l></s-lg><s-lg><s-l>भूयश्च योधयामासुः कृत्वा कर्णमथाग्रतः ।</s-l><s-l>महता रथघोषेण हयचारेण चाप्युत ।</s-l><s-l>वैकर्तनं परीप्सन्तो गन्धर्वान्समवारयन् ॥ १८ ॥</s-l></s-lg><s-lg><s-l>ततः संन्यपतन्सर्वे गन्धर्वाः कौरवैः सह ।</s-l><s-l>तदा सुतुमुलं युद्धमभवल्लोमहर्षणम् ॥ १९ ॥</s-l></s-lg><s-lg><s-l>ततस्ते मृदवोऽभूवन्गन्धर्वाः शरपीडिताः ।</s-l><s-l>उच्चुक्रुशुश्च कौरव्या गन्धर्वान्प्रेक्ष्य पीडितान् ॥ २० ॥</s-l></s-lg><s-lg><s-l>गन्धर्वांस्त्रासितान्दृष्ट्वा चित्रसेनोऽत्यमर्षणः ।</s-l><s-l>उत्पपातासनात्क्रुद्धो वधे तेषां समाहितः ॥ २१ ॥</s-l></s-lg><s-lg><s-l>ततो मायास्त्रमास्थाय युयुधे चित्रमार्गवित् ।</s-l><s-l>तयामुह्यन्त कौरव्याश्चित्रसेनस्य मायया ॥ २२ ॥</s-l></s-lg><s-lg><s-l>एकैको हि तदा योधो धार्तराष्ट्रस्य भारत ।</s-l><s-l>पर्यवर्तत गन्धर्वैर्दशभिर्दशभिः सह ॥ २३ ॥</s-l></s-lg><s-lg><s-l>ततः संपीड्यमानास्ते बलेन महता तदा ।</s-l><s-l>प्राद्रवन्त रणे भीता यत्र राजा युधिष्ठिरः ॥ २४ ॥</s-l></s-lg><s-lg><s-l>भज्यमानेष्वनीकेषु धार्तराष्ट्रेषु सर्वशः ।</s-l><s-l>कर्णो वैकर्तनो राजंस्तस्थौ गिरिरिवाचलः ॥ २५ ॥</s-l></s-lg><s-lg><s-l>दुर्योधनश्च कर्णश्च शकुनिश्चापि सौबलः ।</s-l><s-l>गन्धर्वान्योधयां चक्रुः समरे भृशविक्षताः ॥ २६ ॥</s-l></s-lg><s-lg><s-l>सर्व एव तु गन्धर्वाः शतशोऽथ सहस्रशः ।</s-l><s-l>जिघांसमानाः सहिताः कर्णमभ्यद्रवन्रणे ॥ २७ ॥</s-l></s-lg><s-lg><s-l>असिभिः पट्टिशैः शूलैर्गदाभिश्च महाबलाः ।</s-l><s-l>सूतपुत्रं जिघांसन्तः समन्तात्पर्यवारयन् ॥ २८ ॥</s-l></s-lg><s-lg><s-l>अन्येऽस्य युगमच्छिन्दन्ध्वजमन्ये न्यपातयन् ।</s-l><s-l>ईषामन्ये हयानन्ये सूतमन्ये न्यपातयन् ॥ २९ ॥</s-l></s-lg><s-lg><s-l>अन्ये छत्रं वरूथं च बन्धुरं च तथापरे ।</s-l><s-l>गन्धर्वा बहुसाहस्राः खण्डशोऽभ्यहनन्रथम् ॥ ३० ॥</s-l></s-lg><s-lg><s-l>ततो रथादवप्लुत्य सूतपुत्रोऽसिचर्मभृत् ।</s-l><s-l>विकर्णरथमास्थाय मोक्षायाश्वानचोदयत् ॥ ३१ ॥</s-l></s-lg>