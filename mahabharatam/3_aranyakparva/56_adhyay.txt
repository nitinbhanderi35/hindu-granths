<s-lg><s-l> बृहदश्व उवाच ।</s-l><s-l>एवं स समयं कृत्वा द्वापरेण कलिः सह ।</s-l><s-l>आजगाम ततस्तत्र यत्र राजा स नैषधः ॥ १ ॥</s-l></s-lg><s-lg><s-l>स नित्यमन्तरप्रेक्षी निषधेष्ववसच्चिरम् ।</s-l><s-l>अथास्य द्वादशे वर्षे ददर्श कलिरन्तरम् ॥ २ ॥</s-l></s-lg><s-lg><s-l>कृत्वा मूत्रमुपस्पृश्य संध्यामास्ते स्म नैषधः ।</s-l><s-l>अकृत्वा पादयोः शौचं तत्रैनं कलिराविशत् ॥ ३ ॥</s-l></s-lg><s-lg><s-l>स समाविश्य तु नलं समीपं पुष्करस्य ह ।</s-l><s-l>गत्वा पुष्करमाहेदमेहि दीव्य नलेन वै ॥ ४ ॥</s-l></s-lg><s-lg><s-l>अक्षद्यूते नलं जेता भवान्हि सहितो मया ।</s-l><s-l>निषधान्प्रतिपद्यस्व जित्वा राजन्नलं नृपम् ॥ ५ ॥</s-l></s-lg><s-lg><s-l>एवमुक्तस्तु कलिना पुष्करो नलमभ्ययात् ।</s-l><s-l>कलिश्चैव वृषो भूत्वा गवां पुष्करमभ्ययात् ॥ ६ ॥</s-l></s-lg><s-lg><s-l>आसाद्य तु नलं वीरं पुष्करः परवीरहा ।</s-l><s-l>दीव्यावेत्यब्रवीद्भ्राता वृषेणेति मुहुर्मुहुः ॥ ७ ॥</s-l></s-lg><s-lg><s-l>न चक्षमे ततो राजा समाह्वानं महामनाः ।</s-l><s-l>वैदर्भ्याः प्रेक्षमाणायाः पणकालममन्यत ॥ ८ ॥</s-l></s-lg><s-lg><s-l>हिरण्यस्य सुवर्णस्य यानयुग्यस्य वाससाम् ।</s-l><s-l>आविष्टः कलिना द्यूते जीयते स्म नलस्तदा ॥ ९ ॥</s-l></s-lg><s-lg><s-l>तमक्षमदसंमत्तं सुहृदां न तु कश्चन ।</s-l><s-l>निवारणेऽभवच्छक्तो दीव्यमानमचेतसम् ॥ १० ॥</s-l></s-lg><s-lg><s-l>ततः पौरजनः सर्वो मन्त्रिभिः सह भारत ।</s-l><s-l>राजानं द्रष्टुमागच्छन्निवारयितुमातुरम् ॥ ११ ॥</s-l></s-lg><s-lg><s-l>ततः सूत उपागम्य दमयन्त्यै न्यवेदयत् ।</s-l><s-l>एष पौरजनः सर्वो द्वारि तिष्ठति कार्यवान् ॥ १२ ॥</s-l></s-lg><s-lg><s-l>निवेद्यतां नैषधाय सर्वाः प्रकृतयः स्थिताः ।</s-l><s-l>अमृष्यमाणा व्यसनं राज्ञो धर्मार्थदर्शिनः ॥ १३ ॥</s-l></s-lg><s-lg><s-l>ततः सा बाष्पकलया वाचा दुःखेन कर्शिता ।</s-l><s-l>उवाच नैषधं भैमी शोकोपहतचेतना ॥ १४ ॥</s-l></s-lg><s-lg><s-l>राजन्पौरजनो द्वारि त्वां दिदृक्षुरवस्थितः ।</s-l><s-l>मन्त्रिभिः सहितः सर्वै राजभक्तिपुरस्कृतः ।</s-l><s-l>तं द्रष्टुमर्हसीत्येवं पुनः पुनरभाषत ॥ १५ ॥</s-l></s-lg><s-lg><s-l>तां तथा रुचिरापाङ्गीं विलपन्तीं सुमध्यमाम् ।</s-l><s-l>आविष्टः कलिना राजा नाभ्यभाषत किंचन ॥ १६ ॥</s-l></s-lg><s-lg><s-l>ततस्ते मन्त्रिणः सर्वे ते चैव पुरवासिनः ।</s-l><s-l>नायमस्तीति दुःखार्ता व्रीडिता जग्मुरालयान् ॥ १७ ॥</s-l></s-lg><s-lg><s-l>तथा तदभवद्द्यूतं पुष्करस्य नलस्य च ।</s-l><s-l>युधिष्ठिर बहून्मासान्पुण्यश्लोकस्त्वजीयत ॥ १८ ॥</s-l></s-lg>