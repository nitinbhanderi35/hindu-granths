<s-lg><s-l> जनमेजय उवाच ।</s-l><s-l>अस्त्रहेतोर्गते पार्थे शक्रलोकं महात्मनि ।</s-l><s-l>युधिष्ठिरप्रभृतयः किमकुर्वन्त पाण्डवाः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>अस्त्रहेतोर्गते पार्थे शक्रलोकं महात्मनि ।</s-l><s-l>न्यवसन्कृष्णया सार्धं काम्यके पुरुषर्षभाः ॥ २ ॥</s-l></s-lg><s-lg><s-l>ततः कदाचिदेकान्ते विविक्त इव शाद्वले ।</s-l><s-l>दुःखार्ता भरतश्रेष्ठा निषेदुः सह कृष्णया ।</s-l><s-l>धनंजयं शोचमानाः साश्रुकण्ठाः सुदुःखिताः ॥ ३ ॥</s-l></s-lg><s-lg><s-l>तद्वियोगाद्धि तान्सर्वाञ्शोकः समभिपुप्लुवे ।</s-l><s-l>धनंजयवियोगाच्च राज्यनाशाच्च दुःखिताः ॥ ४ ॥</s-l></s-lg><s-lg><s-l>अथ भीमो महाबाहुर्युधिष्ठिरमभाषत ।</s-l><s-l>निदेशात्ते महाराज गतोऽसौ पुरुषर्षभः ।</s-l><s-l>अर्जुनः पाण्डुपुत्राणां यस्मिन्प्राणाः प्रतिष्ठिताः ॥ ५ ॥</s-l></s-lg><s-lg><s-l>यस्मिन्विनष्टे पाञ्चालाः सह पुत्रैस्तथा वयम् ।</s-l><s-l>सात्यकिर्वासुदेवश्च विनश्येयुरसंशयम् ॥ ६ ॥</s-l></s-lg><s-lg><s-l>योऽसौ गच्छति तेजस्वी बहून्क्लेशानचिन्तयन् ।</s-l><s-l>भवन्नियोगाद्बीभत्सुस्ततो दुःखतरं नु किम् ॥ ७ ॥</s-l></s-lg><s-lg><s-l>यस्य बाहू समाश्रित्य वयं सर्वे महात्मनः ।</s-l><s-l>मन्यामहे जितानाजौ परान्प्राप्तां च मेदिनीम् ॥ ८ ॥</s-l></s-lg><s-lg><s-l>यस्य प्रभावान्न मया सभामध्ये धनुष्मतः ।</s-l><s-l>नीता लोकममुं सर्वे धार्तराष्ट्राः ससौबलाः ॥ ९ ॥</s-l></s-lg><s-lg><s-l>ते वयं बाहुबलिनः क्रोधमुत्थितमात्मनः ।</s-l><s-l>सहामहे भवन्मूलं वासुदेवेन पालिताः ॥ १० ॥</s-l></s-lg><s-lg><s-l>वयं हि सह कृष्णेन हत्वा कर्णमुखान्परान् ।</s-l><s-l>स्वबाहुविजितां कृत्स्नां प्रशासेम वसुंधराम् ॥ ११ ॥</s-l></s-lg><s-lg><s-l>भवतो द्यूतदोषेण सर्वे वयमुपप्लुताः ।</s-l><s-l>अहीनपौरुषा राजन्बलिभिर्बलवत्तमाः ॥ १२ ॥</s-l></s-lg><s-lg><s-l>क्षात्रं धर्मं महाराज समवेक्षितुमर्हसि ।</s-l><s-l>न हि धर्मो महाराज क्षत्रियस्य वनाश्रयः ।</s-l><s-l>राज्यमेव परं धर्मं क्षत्रियस्य विदुर्बुधाः ॥ १३ ॥</s-l></s-lg><s-lg><s-l>स क्षत्रधर्मविद्राजन्मा धर्म्यान्नीनशः पथः ।</s-l><s-l>प्राग्द्वादश समा राजन्धार्तराष्ट्रान्निहन्महि ॥ १४ ॥</s-l></s-lg><s-lg><s-l>निवर्त्य च वनात्पार्थमानाय्य च जनार्दनम् ।</s-l><s-l>व्यूढानीकान्महाराज जवेनैव महाहवे ।</s-l><s-l>धार्तराष्ट्रानमुं लोकं गमयामि विशां पते ॥ १५ ॥</s-l></s-lg><s-lg><s-l>सर्वानहं हनिष्यामि धार्तराष्ट्रान्ससौबलान् ।</s-l><s-l>दुर्योधनं च कर्णं च यो वान्यः प्रतियोत्स्यते ॥ १६ ॥</s-l></s-lg><s-lg><s-l>मया प्रशमिते पश्चात्त्वमेष्यसि वनात्पुनः ।</s-l><s-l>एवं कृते न ते दोषो भविष्यति विशां पते ॥ १७ ॥</s-l></s-lg><s-lg><s-l>यज्ञैश्च विविधैस्तात कृतं पापमरिंदम ।</s-l><s-l>अवधूय महाराज गच्छेम स्वर्गमुत्तमम् ॥ १८ ॥</s-l></s-lg><s-lg><s-l>एवमेतद्भवेद्राजन्यदि राजा न बालिशः ।</s-l><s-l>अस्माकं दीर्घसूत्रः स्याद्भवान्धर्मपरायणः ॥ १९ ॥</s-l></s-lg><s-lg><s-l>निकृत्या निकृतिप्रज्ञा हन्तव्या इति निश्चयः ।</s-l><s-l>न हि नैकृतिकं हत्वा निकृत्या पापमुच्यते ॥ २० ॥</s-l></s-lg><s-lg><s-l>तथा भारत धर्मेषु धर्मज्ञैरिह दृश्यते ।</s-l><s-l>अहोरात्रं महाराज तुल्यं संवत्सरेण हि ॥ २१ ॥</s-l></s-lg><s-lg><s-l>तथैव वेदवचनं श्रूयते नित्यदा विभो ।</s-l><s-l>संवत्सरो महाराज पूर्णो भवति कृच्छ्रतः ॥ २२ ॥</s-l></s-lg><s-lg><s-l>यदि वेदाः प्रमाणं ते दिवसादूर्ध्वमच्युत ।</s-l><s-l>त्रयोदश समाः कालो ज्ञायतां परिनिष्ठितः ॥ २३ ॥</s-l></s-lg><s-lg><s-l>कालो दुर्योधनं हन्तुं सानुबन्धमरिंदम ।</s-l><s-l>एकाग्रां पृथिवीं सर्वां पुरा राजन्करोति सः ॥ २४ ॥</s-l></s-lg><s-lg><s-l>एवं ब्रुवाणं भीमं तु धर्मराजो युधिष्ठिरः ।</s-l><s-l>उवाच सान्त्वयन्राजा मूर्ध्न्युपाघ्राय पाण्डवम् ॥ २५ ॥</s-l></s-lg><s-lg><s-l>असंशयं महाबाहो हनिष्यसि सुयोधनम् ।</s-l><s-l>वर्षात्त्रयोदशादूर्ध्वं सह गाण्डीवधन्वना ॥ २६ ॥</s-l></s-lg><s-lg><s-l>यच्च मा भाषसे पार्थ प्राप्तः काल इति प्रभो ।</s-l><s-l>अनृतं नोत्सहे वक्तुं न ह्येतन्मयि विद्यते ॥ २७ ॥</s-l></s-lg><s-lg><s-l>अन्तरेणापि कौन्तेय निकृतिं पापनिश्चयम् ।</s-l><s-l>हन्ता त्वमसि दुर्धर्ष सानुबन्धं सुयोधनम् ॥ २८ ॥</s-l></s-lg><s-lg><s-l>एवं ब्रुवति भीमं तु धर्मराजे युधिष्ठिरे ।</s-l><s-l>आजगाम महाभागो बृहदश्वो महानृषिः ॥ २९ ॥</s-l></s-lg><s-lg><s-l>तमभिप्रेक्ष्य धर्मात्मा संप्राप्तं धर्मचारिणम् ।</s-l><s-l>शास्त्रवन्मधुपर्केण पूजयामास धर्मराट् ॥ ३० ॥</s-l></s-lg><s-lg><s-l>आश्वस्तं चैनमासीनमुपासीनो युधिष्ठिरः ।</s-l><s-l>अभिप्रेक्ष्य महाबाहुः कृपणं बह्वभाषत ॥ ३१ ॥</s-l></s-lg><s-lg><s-l>अक्षद्यूतेन भगवन्धनं राज्यं च मे हृतम् ।</s-l><s-l>आहूय निकृतिप्रज्ञैः कितवैरक्षकोविदैः ॥ ३२ ॥</s-l></s-lg><s-lg><s-l>अनक्षज्ञस्य हि सतो निकृत्या पापनिश्चयैः ।</s-l><s-l>भार्या च मे सभां नीता प्राणेभ्योऽपि गरीयसी ॥ ३३ ॥</s-l></s-lg><s-lg><s-l>अस्ति राजा मया कश्चिदल्पभाग्यतरो भुवि ।</s-l><s-l>भवता दृष्टपूर्वो वा श्रुतपूर्वोऽपि वा भवेत् ।</s-l><s-l>न मत्तो दुःखिततरः पुमानस्तीति मे मतिः ॥ ३४ ॥</s-l></s-lg><s-lg><s-l> बृहदश्व उवाच ।</s-l><s-l>यद्ब्रवीषि महाराज न मत्तो विद्यते क्वचित् ।</s-l><s-l>अल्पभाग्यतरः कश्चित्पुमानस्तीति पाण्डव ॥ ३५ ॥</s-l></s-lg><s-lg><s-l>अत्र ते कथयिष्यामि यदि शुश्रूषसेऽनघ ।</s-l><s-l>यस्त्वत्तो दुःखिततरो राजासीत्पृथिवीपते ॥ ३६ ॥</s-l></s-lg><s-lg><s-l> वैशंपायन उवाच ।</s-l><s-l>अथैनमब्रवीद्राजा ब्रवीतु भगवानिति ।</s-l><s-l>इमामवस्थां संप्राप्तं श्रोतुमिच्छामि पार्थिवम् ॥ ३७ ॥</s-l></s-lg><s-lg><s-l> बृहदश्व उवाच ।</s-l><s-l>शृणु राजन्नवहितः सह भ्रातृभिरच्युत ।</s-l><s-l>यस्त्वत्तो दुःखिततरो राजासीत्पृथिवीपते ॥ ३८ ॥</s-l></s-lg><s-lg><s-l>निषधेषु महीपालो वीरसेन इति स्म ह ।</s-l><s-l>तस्य पुत्रोऽभवन्नाम्ना नलो धर्मार्थदर्शिवान् ॥ ३९ ॥</s-l></s-lg><s-lg><s-l>स निकृत्या जितो राजा पुष्करेणेति नः श्रुतम् ।</s-l><s-l>वनवासमदुःखार्हो भार्यया न्यवसत्सह ॥ ४० ॥</s-l></s-lg><s-lg><s-l>न तस्याश्वो न च रथो न भ्राता न च बान्धवाः ।</s-l><s-l>वने निवसतो राजञ्शिष्यन्ते स्म कदाचन ॥ ४१ ॥</s-l></s-lg><s-lg><s-l>भवान्हि संवृतो वीरैर्भ्रातृभिर्देवसंमितैः ।</s-l><s-l>ब्रह्मकल्पैर्द्विजाग्र्यैश्च तस्मान्नार्हसि शोचितुम् ॥ ४२ ॥</s-l></s-lg><s-lg><s-l> युधिष्ठिर उवाच ।</s-l><s-l>विस्तरेणाहमिच्छामि नलस्य सुमहात्मनः ।</s-l><s-l>चरितं वदतां श्रेष्ठ तन्ममाख्यातुमर्हसि ॥ ४३ ॥</s-l></s-lg>