<s-lg><s-l> ऋश्यशृङ्ग उवाच ।</s-l><s-l>इहागतो जटिलो ब्रह्मचारी न वै ह्रस्वो नातिदीर्घो मनस्वी ।</s-l><s-l>सुवर्णवर्णः कमलायताक्षः सुतः सुराणामिव शोभमानः ॥ १ ॥</s-l></s-lg><s-lg><s-l>समृद्धरूपः सवितेव दीप्तः सुशुक्लकृष्णाक्षतरश्चकोरैः ।</s-l><s-l>नीलाः प्रसन्नाश्च जटाः सुगन्धा हिरण्यरज्जुग्रथिताः सुदीर्घाः ॥ २ ॥</s-l></s-lg><s-lg><s-l>आधाररूपा पुनरस्य कण्ठे विभ्राजते विद्युदिवान्तरिक्षे ।</s-l><s-l>द्वौ चास्य पिण्डावधरेण कण्ठमजातरोमौ सुमनोहरौ च ॥ ३ ॥</s-l></s-lg><s-lg><s-l>विलग्नमध्यश्च स नाभिदेशे कटिश्च तस्यातिकृतप्रमाणा ।</s-l><s-l>तथास्य चीरान्तरिता प्रभाति हिरण्मयी मेखला मे यथेयम् ॥ ४ ॥</s-l></s-lg><s-lg><s-l>अन्यच्च तस्याद्भुतदर्शनीयं विकूजितं पादयोः संप्रभाति ।</s-l><s-l>पाण्योश्च तद्वत्स्वनवन्निबद्धौ कलापकावक्षमाला यथेयम् ॥ ५ ॥</s-l></s-lg><s-lg><s-l>विचेष्टमानस्य च तस्य तानि कूजन्ति हंसा सरसीव मत्ताः ।</s-l><s-l>चीराणि तस्याद्भुतदर्शनानि नेमानि तद्वन्मम रूपवन्ति ॥ ६ ॥</s-l></s-lg><s-lg><s-l>वक्त्रं च तस्याद्भुतदर्शनीयं प्रव्याहृतं ह्लादयतीव चेतः ।</s-l><s-l>पुंस्कोकिलस्येव च तस्य वाणी तां शृण्वतो मे व्यथितोऽन्तरात्मा ॥ ७ ॥</s-l></s-lg><s-lg><s-l>यथा वनं माधवमासि मध्ये समीरितं श्वसनेनाभिवाति ।</s-l><s-l>तथा स वात्युत्तमपुण्यगन्धी निषेव्यमाणः पवनेन तात ॥ ८ ॥</s-l></s-lg><s-lg><s-l>सुसंयताश्चापि जटा विभक्ता द्वैधीकृता भान्ति समा ललाटे ।</s-l><s-l>कर्णौ च चित्रैरिव चक्रवालैः समावृतौ तस्य सुरूपवद्भिः ॥ ९ ॥</s-l></s-lg><s-lg><s-l>तथा फलं वृत्तमथो विचित्रं समाहनत्पाणिना दक्षिणेन ।</s-l><s-l>तद्भूमिमासाद्य पुनः पुनश्च समुत्पतत्यद्भुतरूपमुच्चैः ॥ १० ॥</s-l></s-lg><s-lg><s-l>तच्चापि हत्वा परिवर्ततेऽसौ वातेरितो वृक्ष इवावघूर्णः ।</s-l><s-l>तं प्रेक्ष्य मे पुत्रमिवामराणां प्रीतिः परा तात रतिश्च जाता ॥ ११ ॥</s-l></s-lg><s-lg><s-l>स मे समाश्लिष्य पुनः शरीरं जटासु गृह्याभ्यवनाम्य वक्त्रम् ।</s-l><s-l>वक्त्रेण वक्त्रं प्रणिधाय शब्दं चकार तन्मेऽजनयत्प्रहर्षम् ॥ १२ ॥</s-l></s-lg><s-lg><s-l>न चापि पाद्यं बहु मन्यतेऽसौ फलानि चेमानि मयाहृतानि ।</s-l><s-l>एवंव्रतोऽस्मीति च मामवोचत्फलानि चान्यानि नवान्यदान्मे ॥ १३ ॥</s-l></s-lg><s-lg><s-l>मयोपयुक्तानि फलानि तानि नेमानि तुल्यानि रसेन तेषाम् ।</s-l><s-l>न चापि तेषां त्वगियं यथैषां साराणि नैषामिव सन्ति तेषाम् ॥ १४ ॥</s-l></s-lg><s-lg><s-l>तोयानि चैवातिरसानि मह्यं प्रादात्स वै पातुमुदाररूपः ।</s-l><s-l>पीत्वैव यान्यभ्यधिकः प्रहर्षो ममाभवद्भूश्चलितेव चासीत् ॥ १५ ॥</s-l></s-lg><s-lg><s-l>इमानि चित्राणि च गन्धवन्ति माल्यानि तस्योद्ग्रथितानि पट्टैः ।</s-l><s-l>यानि प्रकीर्येह गतः स्वमेव स आश्रमं तपसा द्योतमानः ॥ १६ ॥</s-l></s-lg><s-lg><s-l>गतेन तेनास्मि कृतो विचेता गात्रं च मे संपरितप्यतीव ।</s-l><s-l>इच्छामि तस्यान्तिकमाशु गन्तुं तं चेह नित्यं परिवर्तमानम् ॥ १७ ॥</s-l></s-lg><s-lg><s-l>गच्छामि तस्यान्तिकमेव तात का नाम सा व्रतचर्या च तस्य ।</s-l><s-l>इच्छाम्यहं चरितुं तेन सार्धं यथा तपः स चरत्युग्रकर्मा ॥ १८ ॥</s-l></s-lg>