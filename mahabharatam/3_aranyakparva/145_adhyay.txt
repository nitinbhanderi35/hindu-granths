<s-lg><s-l> युधिष्ठिर उवाच ।</s-l><s-l>धर्मज्ञो बलवाञ्शूरः सद्यो राक्षसपुंगवः ।</s-l><s-l>भक्तोऽस्मानौरसः पुत्रो भीम गृह्णातु मातरम् ॥ १ ॥</s-l></s-lg><s-lg><s-l>तव भीम बलेनाहमतिभीमपराक्रम ।</s-l><s-l>अक्षतः सह पाञ्चाल्या गच्छेयं गन्धमादनम् ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>भ्रातुर्वचनमाज्ञाय भीमसेनो घटोत्कचम् ।</s-l><s-l>आदिदेश नरव्याघ्रस्तनयं शत्रुकर्शनम् ॥ ३ ॥</s-l></s-lg><s-lg><s-l>हैडिम्बेय परिश्रान्ता तव मातापराजिता ।</s-l><s-l>त्वं च कामगमस्तात बलवान्वह तां खग ॥ ४ ॥</s-l></s-lg><s-lg><s-l>स्कन्धमारोप्य भद्रं ते मध्येऽस्माकं विहायसा ।</s-l><s-l>गच्छ नीचिकया गत्या यथा चैनां न पीडयेः ॥ ५ ॥</s-l></s-lg><s-lg><s-l> घटोत्कच उवाच ।</s-l><s-l>धर्मराजं च धौम्यं च राजपुत्रीं यमौ तथा ।</s-l><s-l>एकोऽप्यहमलं वोढुं किमुताद्य सहायवान् ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा ततः कृष्णामुवाह स घटोत्कचः ।</s-l><s-l>पाण्डूनां मध्यगो वीरः पाण्डवानपि चापरे ॥ ७ ॥</s-l></s-lg><s-lg><s-l>लोमशः सिद्धमार्गेण जगामानुपमद्युतिः ।</s-l><s-l>स्वेनैवात्मप्रभावेन द्वितीय इव भास्करः ॥ ८ ॥</s-l></s-lg><s-lg><s-l>ब्राह्मणांश्चापि तान्सर्वान्समुपादाय राक्षसाः ।</s-l><s-l>नियोगाद्राक्षसेन्द्रस्य जग्मुर्भीमपराक्रमाः ॥ ९ ॥</s-l></s-lg><s-lg><s-l>एवं सुरमणीयानि वनान्युपवनानि च ।</s-l><s-l>आलोकयन्तस्ते जग्मुर्विशालां बदरीं प्रति ॥ १० ॥</s-l></s-lg><s-lg><s-l>ते त्वाशुगतिभिर्वीरा राक्षसैस्तैर्महाबलैः ।</s-l><s-l>उह्यमाना ययुः शीघ्रं महदध्वानमल्पवत् ॥ ११ ॥</s-l></s-lg><s-lg><s-l>देशान्म्लेच्छगणाकीर्णान्नानारत्नाकरायुतान् ।</s-l><s-l>ददृशुर्गिरिपादांश्च नानाधातुसमाचितान् ॥ १२ ॥</s-l></s-lg><s-lg><s-l>विद्याधरगणाकीर्णान्युतान्वानरकिंनरैः ।</s-l><s-l>तथा किंपुरुषैश्चैव गन्धर्वैश्च समन्ततः ॥ १३ ॥</s-l></s-lg><s-lg><s-l>नदीजालसमाकीर्णान्नानापक्षिरुताकुलान् ।</s-l><s-l>नानाविधैर्मृगैर्जुष्टान्वानरैश्चोपशोभितान् ॥ १४ ॥</s-l></s-lg><s-lg><s-l>ते व्यतीत्य बहून्देशानुत्तरांश्च कुरूनपि ।</s-l><s-l>ददृशुर्विविधाश्चर्यं कैलासं पर्वतोत्तमम् ॥ १५ ॥</s-l></s-lg><s-lg><s-l>तस्याभ्याशे तु ददृशुर्नरनारायणाश्रमम् ।</s-l><s-l>उपेतं पादपैर्दिव्यैः सदापुष्पफलोपगैः ॥ १६ ॥</s-l></s-lg><s-lg><s-l>ददृशुस्तां च बदरीं वृत्तस्कन्धां मनोरमाम् ।</s-l><s-l>स्निग्धामविरलच्छायां श्रिया परमया युताम् ॥ १७ ॥</s-l></s-lg><s-lg><s-l>पत्रैः स्निग्धैरविरलैरुपेतां मृदुभिः शुभाम् ।</s-l><s-l>विशालशाखां विस्तीर्णामतिद्युतिसमन्विताम् ॥ १८ ॥</s-l></s-lg><s-lg><s-l>फलैरुपचितैर्दिव्यैराचितां स्वादुभिर्भृशम् ।</s-l><s-l>मधुस्रवैः सदा दिव्यां महर्षिगणसेविताम् ।</s-l><s-l>मदप्रमुदितैर्नित्यं नानाद्विजगणैर्युताम् ॥ १९ ॥</s-l></s-lg><s-lg><s-l>अदंशमशके देशे बहुमूलफलोदके ।</s-l><s-l>नीलशाद्वलसंछन्ने देवगन्धर्वसेविते ॥ २० ॥</s-l></s-lg><s-lg><s-l>सुसमीकृतभूभागे स्वभावविहिते शुभे ।</s-l><s-l>जातां हिममृदुस्पर्शे देशेऽपहतकण्टके ॥ २१ ॥</s-l></s-lg><s-lg><s-l>तामुपेत्य महात्मानः सह तैर्ब्राह्मणर्षभैः ।</s-l><s-l>अवतेरुस्ततः सर्वे राक्षसस्कन्धतः शनैः ॥ २२ ॥</s-l></s-lg><s-lg><s-l>ततस्तमाश्रमं पुण्यं नरनारायणाश्रितम् ।</s-l><s-l>ददृशुः पाण्डवा राजन्सहिता द्विजपुंगवैः ॥ २३ ॥</s-l></s-lg><s-lg><s-l>तमसा रहितं पुण्यमनामृष्टं रवेः करैः ।</s-l><s-l>क्षुत्तृट्शीतोष्णदोषैश्च वर्जितं शोकनाशनम् ॥ २४ ॥</s-l></s-lg><s-lg><s-l>महर्षिगणसंबाधं ब्राह्म्या लक्ष्म्या समन्वितम् ।</s-l><s-l>दुष्प्रवेशं महाराज नरैर्धर्मबहिष्कृतैः ॥ २५ ॥</s-l></s-lg><s-lg><s-l>बलिहोमार्चितं दिव्यं सुसंमृष्टानुलेपनम् ।</s-l><s-l>दिव्यपुष्पोपहारैश्च सर्वतोऽभिविराजितम् ॥ २६ ॥</s-l></s-lg><s-lg><s-l>विशालैरग्निशरणैः स्रुग्भाण्डैराचितं शुभैः ।</s-l><s-l>महद्भिस्तोयकलशैः कठिनैश्चोपशोभितम् ।</s-l><s-l>शरण्यं सर्वभूतानां ब्रह्मघोषनिनादितम् ॥ २७ ॥</s-l></s-lg><s-lg><s-l>दिव्यमाश्रयणीयं तमाश्रमं श्रमनाशनम् ।</s-l><s-l>श्रिया युतमनिर्देश्यं देवचर्योपशोभितम् ॥ २८ ॥</s-l></s-lg><s-lg><s-l>फलमूलाशनैर्दान्तैश्चीरकृष्णाजिनाम्बरैः ।</s-l><s-l>सूर्यवैश्वानरसमैस्तपसा भावितात्मभिः ॥ २९ ॥</s-l></s-lg><s-lg><s-l>महर्षिभिर्मोक्षपरैर्यतिभिर्नियतेन्द्रियैः ।</s-l><s-l>ब्रह्मभूतैर्महाभागैरुपेतं ब्रह्मवादिभिः ॥ ३० ॥</s-l></s-lg><s-lg><s-l>सोऽभ्यगच्छन्महातेजास्तानृषीन्नियतः शुचिः ।</s-l><s-l>भ्रातृभिः सहितो धीमान्धर्मपुत्रो युधिष्ठिरः ॥ ३१ ॥</s-l></s-lg><s-lg><s-l>दिव्यज्ञानोपपन्नास्ते दृष्ट्वा प्राप्तं युधिष्ठिरम् ।</s-l><s-l>अभ्यगच्छन्त सुप्रीताः सर्व एव महर्षयः ।</s-l><s-l>आशीर्वादान्प्रयुञ्जानाः स्वाध्यायनिरता भृशम् ॥ ३२ ॥</s-l></s-lg><s-lg><s-l>प्रीतास्ते तस्य सत्कारं विधिना पावकोपमाः ।</s-l><s-l>उपाजह्रुश्च सलिलं पुष्पमूलफलं शुचि ॥ ३३ ॥</s-l></s-lg><s-lg><s-l>स तैः प्रीत्याथ सत्कारमुपनीतं महर्षिभिः ।</s-l><s-l>प्रयतः प्रतिगृह्याथ धर्मपुत्रो युधिष्ठिरः ॥ ३४ ॥</s-l></s-lg><s-lg><s-l>तं शक्रसदनप्रख्यं दिव्यगन्धं मनोरमम् ।</s-l><s-l>प्रीतः स्वर्गोपमं पुण्यं पाण्डवः सह कृष्णया ॥ ३५ ॥</s-l></s-lg><s-lg><s-l>विवेश शोभया युक्तं भ्रातृभिश्च सहानघ ।</s-l><s-l>ब्राह्मणैर्वेदवेदाङ्गपारगैश्च सहाच्युतः ॥ ३६ ॥</s-l></s-lg><s-lg><s-l>तत्रापश्यत्स धर्मात्मा देवदेवर्षिपूजितम् ।</s-l><s-l>नरनारायणस्थानं भागीरथ्योपशोभितम् ॥ ३७ ॥</s-l></s-lg><s-lg><s-l>मधुस्रवफलां दिव्यां महर्षिगणसेविताम् ।</s-l><s-l>तामुपेत्य महात्मानस्तेऽवसन्ब्राह्मणैः सह ॥ ३८ ॥</s-l></s-lg><s-lg><s-l>आलोकयन्तो मैनाकं नानाद्विजगणायुतम् ।</s-l><s-l>हिरण्यशिखरं चैव तच्च बिन्दुसरः शिवम् ॥ ३९ ॥</s-l></s-lg><s-lg><s-l>भागीरथीं सुतीर्थां च शीतामलजलां शिवाम् ।</s-l><s-l>मणिप्रवालप्रस्तारां पादपैरुपशोभिताम् ॥ ४० ॥</s-l></s-lg><s-lg><s-l>दिव्यपुष्पसमाकीर्णां मनसः प्रीतिवर्धनीम् ।</s-l><s-l>वीक्षमाणा महात्मानो विजह्रुस्तत्र पाण्डवाः ॥ ४१ ॥</s-l></s-lg><s-lg><s-l>तत्र देवान्पितॄंश्चैव तर्पयन्तः पुनः पुनः ।</s-l><s-l>ब्राह्मणैः सहिता वीरा न्यवसन्पुरुषर्षभाः ॥ ४२ ॥</s-l></s-lg><s-lg><s-l>कृष्णायास्तत्र पश्यन्तः क्रीडितान्यमरप्रभाः ।</s-l><s-l>विचित्राणि नरव्याघ्रा रेमिरे तत्र पाण्डवाः ॥ ४३ ॥</s-l></s-lg>