<s-lg><s-l> वैशंपायन उवाच ।</s-l><s-l>एवं संभाषमाणे तु धौम्ये कौरवनन्दन ।</s-l><s-l>लोमशः सुमहातेजा ऋषिस्तत्राजगाम ह ॥ १ ॥</s-l></s-lg><s-lg><s-l>तं पाण्डवाग्रजो राजा सगणो ब्राह्मणाश्च ते ।</s-l><s-l>उदतिष्ठन्महाभागं दिवि शक्रमिवामराः ॥ २ ॥</s-l></s-lg><s-lg><s-l>तमभ्यर्च्य यथान्यायं धर्मराजो युधिष्ठिरः ।</s-l><s-l>पप्रच्छागमने हेतुमटने च प्रयोजनम् ॥ ३ ॥</s-l></s-lg><s-lg><s-l>स पृष्टः पाण्डुपुत्रेण प्रीयमाणो महामनाः ।</s-l><s-l>उवाच श्लक्ष्णया वाचा हर्षयन्निव पाण्डवान् ॥ ४ ॥</s-l></s-lg><s-lg><s-l>संचरन्नस्मि कौन्तेय सर्वलोकान्यदृच्छया ।</s-l><s-l>गतः शक्रस्य सदनं तत्रापश्यं सुरेश्वरम् ॥ ५ ॥</s-l></s-lg><s-lg><s-l>तव च भ्रातरं वीरमपश्यं सव्यसाचिनम् ।</s-l><s-l>शक्रस्यार्धासनगतं तत्र मे विस्मयो महान् ।</s-l><s-l>आसीत्पुरुषशार्दूल दृष्ट्वा पार्थं तथागतम् ॥ ६ ॥</s-l></s-lg><s-lg><s-l>आह मां तत्र देवेशो गच्छ पाण्डुसुतानिति ।</s-l><s-l>सोऽहमभ्यागतः क्षिप्रं दिदृक्षुस्त्वां सहानुजम् ॥ ७ ॥</s-l></s-lg><s-lg><s-l>वचनात्पुरुहूतस्य पार्थस्य च महात्मनः ।</s-l><s-l>आख्यास्ये ते प्रियं तात महत्पाण्डवनन्दन ॥ ८ ॥</s-l></s-lg><s-lg><s-l>भ्रातृभिः सहितो राजन्कृष्णया चैव तच्छृणु ।</s-l><s-l>यत्त्वयोक्तो महाबाहुरस्त्रार्थं पाण्डवर्षभ ॥ ९ ॥</s-l></s-lg><s-lg><s-l>तदस्त्रमाप्तं पार्थेन रुद्रादप्रतिमं महत् ।</s-l><s-l>यत्तद्ब्रह्मशिरो नाम तपसा रुद्रमागतम् ॥ १० ॥</s-l></s-lg><s-lg><s-l>अमृतादुत्थितं रौद्रं तल्लब्धं सव्यसाचिना ।</s-l><s-l>तत्समन्त्रं ससंहारं सप्रायश्चित्तमङ्गलम् ॥ ११ ॥</s-l></s-lg><s-lg><s-l>वज्रं चान्यानि चास्त्राणि दण्डादीनि युधिष्ठिर ।</s-l><s-l>यमात्कुबेराद्वरुणादिन्द्राच्च कुरुनन्दन ।</s-l><s-l>अस्त्राण्यधीतवान्पार्थो दिव्यान्यमितविक्रमः ॥ १२ ॥</s-l></s-lg><s-lg><s-l>विश्वावसोश्च तनयाद्गीतं नृत्तं च साम च ।</s-l><s-l>वादित्रं च यथान्यायं प्रत्यविन्दद्यथाविधि ॥ १३ ॥</s-l></s-lg><s-lg><s-l>एवं कृतास्त्रः कौन्तेयो गान्धर्वं वेदमाप्तवान् ।</s-l><s-l>सुखं वसति बीभत्सुरनुजस्यानुजस्तव ॥ १४ ॥</s-l></s-lg><s-lg><s-l>यदर्थं मां सुरश्रेष्ठ इदं वचनमब्रवीत् ।</s-l><s-l>तच्च ते कथयिष्यामि युधिष्ठिर निबोध मे ॥ १५ ॥</s-l></s-lg><s-lg><s-l>भवान्मनुष्यलोकाय गमिष्यति न संशयः ।</s-l><s-l>ब्रूयाद्युधिष्ठिरं तत्र वचनान्मे द्विजोत्तम ॥ १६ ॥</s-l></s-lg><s-lg><s-l>आगमिष्यति ते भ्राता कृतास्त्रः क्षिप्रमर्जुनः ।</s-l><s-l>सुरकार्यं महत्कृत्वा यदाशक्यं दिवौकसैः ॥ १७ ॥</s-l></s-lg><s-lg><s-l>तपसा तु त्वमात्मानं भ्रातृभिः सह योजय ।</s-l><s-l>तपसो हि परं नास्ति तपसा विन्दते महत् ॥ १८ ॥</s-l></s-lg><s-lg><s-l>अहं च कर्णं जानामि यथावद्भरतर्षभ ।</s-l><s-l>न स पार्थस्य संग्रामे कलामर्हति षोडशीम् ॥ १९ ॥</s-l></s-lg><s-lg><s-l>यच्चापि ते भयं तस्मान्मनसिस्थमरिंदम ।</s-l><s-l>तच्चाप्यपहरिष्यामि सव्यसाचाविहागते ॥ २० ॥</s-l></s-lg><s-lg><s-l>यच्च ते मानसं वीर तीर्थयात्रामिमां प्रति ।</s-l><s-l>तच्च ते लोमशः सर्वं कथयिष्यत्यसंशयम् ॥ २१ ॥</s-l></s-lg><s-lg><s-l>यच्च किंचित्तपोयुक्तं फलं तीर्थेषु भारत ।</s-l><s-l>महर्षिरेष यद्ब्रूयात्तच्छ्रद्धेयमनन्यथा ॥ २२ ॥</s-l></s-lg>