<s-lg><s-l> वैशंपायन उवाच ।</s-l><s-l>ततस्तेषु प्रयातेषु कौन्तेयः सत्यसंगरः ।</s-l><s-l>अभ्यभाषत धर्मात्मा भ्रातॄन्सर्वान्युधिष्ठिरः ॥ १ ॥</s-l></s-lg><s-lg><s-l>द्वादशेमाः समास्माभिर्वस्तव्यं निर्जने वने ।</s-l><s-l>समीक्षध्वं महारण्ये देशं बहुमृगद्विजम् ॥ २ ॥</s-l></s-lg><s-lg><s-l>बहुपुष्पफलं रम्यं शिवं पुण्यजनोचितम् ।</s-l><s-l>यत्रेमाः शरदः सर्वाः सुखं प्रतिवसेमहि ॥ ३ ॥</s-l></s-lg><s-lg><s-l>एवमुक्ते प्रत्युवाच धर्मराजं धनंजयः ।</s-l><s-l>गुरुवन्मानवगुरुं मानयित्वा मनस्विनम् ॥ ४ ॥</s-l></s-lg><s-lg><s-l> अर्जुन उवाच ।</s-l><s-l>भवानेव महर्षीणां वृद्धानां पर्युपासिता ।</s-l><s-l>अज्ञातं मानुषे लोके भवतो नास्ति किंचन ॥ ५ ॥</s-l></s-lg><s-lg><s-l>त्वया ह्युपासिता नित्यं ब्राह्मणा भरतर्षभ ।</s-l><s-l>द्वैपायनप्रभृतयो नारदश्च महातपाः ॥ ६ ॥</s-l></s-lg><s-lg><s-l>यः सर्वलोकद्वाराणि नित्यं संचरते वशी ।</s-l><s-l>देवलोकाद्ब्रह्मलोकं गन्धर्वाप्सरसामपि ॥ ७ ॥</s-l></s-lg><s-lg><s-l>सर्वा गतीर्विजानासि ब्राह्मणानां न संशयः ।</s-l><s-l>प्रभावांश्चैव वेत्थ त्वं सर्वेषामेव पार्थिव ॥ ८ ॥</s-l></s-lg><s-lg><s-l>त्वमेव राजञ्जानासि श्रेयःकारणमेव च ।</s-l><s-l>यत्रेच्छसि महाराज निवासं तत्र कुर्महे ॥ ९ ॥</s-l></s-lg><s-lg><s-l>इदं द्वैतवनं नाम सरः पुण्यजनोचितम् ।</s-l><s-l>बहुपुष्पफलं रम्यं नानाद्विजनिषेवितम् ॥ १० ॥</s-l></s-lg><s-lg><s-l>अत्रेमा द्वादश समा विहरेमेति रोचये ।</s-l><s-l>यदि तेऽनुमतं राजन्किं वान्यन्मन्यते भवान् ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>ममाप्येतन्मतं पार्थ त्वया यत्समुदाहृतम् ।</s-l><s-l>गच्छाम पुण्यं विख्यातं महद्द्वैतवनं सरः ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>ततस्ते प्रययुः सर्वे पाण्डवा धर्मचारिणः ।</s-l><s-l>ब्राह्मणैर्बहुभिः सार्धं पुण्यं द्वैतवनं सरः ॥ १३ ॥</s-l></s-lg><s-lg><s-l>ब्राह्मणाः साग्निहोत्राश्च तथैव च निरग्नयः ।</s-l><s-l>स्वाध्यायिनो भिक्षवश्च सजपा वनवासिनः ॥ १४ ॥</s-l></s-lg><s-lg><s-l>बहवो ब्राह्मणास्तत्र परिवव्रुर्युधिष्ठिरम् ।</s-l><s-l>तपस्विनः सत्यशीलाः शतशः संशितव्रताः ॥ १५ ॥</s-l></s-lg><s-lg><s-l>ते यात्वा पाण्डवास्तत्र बहुभिर्ब्राह्मणैः सह ।</s-l><s-l>पुण्यं द्वैतवनं रम्यं विविशुर्भरतर्षभाः ॥ १६ ॥</s-l></s-lg><s-lg><s-l>तच्छालतालाम्रमधूकनीप कदम्बसर्जार्जुनकर्णिकारैः ।</s-l><s-l>तपात्यये पुष्पधरैरुपेतं महावनं राष्ट्रपतिर्ददर्श ॥ १७ ॥</s-l></s-lg><s-lg><s-l>महाद्रुमाणां शिखरेषु तस्थुर्मनोरमां वाचमुदीरयन्तः ।</s-l><s-l>मयूरदात्यूहचकोरसंघास्तस्मिन्वने काननकोकिलाश्च ॥ १८ ॥</s-l></s-lg><s-lg><s-l>करेणुयूथैः सह यूथपानां मदोत्कटानामचलप्रभाणाम् ।</s-l><s-l>महान्ति यूथानि महाद्विपानां तस्मिन्वने राष्ट्रपतिर्ददर्श ॥ १९ ॥</s-l></s-lg><s-lg><s-l>मनोरमां भोगवतीमुपेत्य धृतात्मनां चीरजटाधराणाम् ।</s-l><s-l>तस्मिन्वने धर्मभृतां निवासे ददर्श सिद्धर्षिगणाननेकान् ॥ २० ॥</s-l></s-lg><s-lg><s-l>ततः स यानादवरुह्य राजा सभ्रातृकः सजनः काननं तत् ।</s-l><s-l>विवेश धर्मात्मवतां वरिष्ठस्त्रिविष्टपं शक्र इवामितौजाः ॥ २१ ॥</s-l></s-lg><s-lg><s-l>तं सत्यसंधं सहिताभिपेतुर्दिदृक्षवश्चारणसिद्धसंघाः ।</s-l><s-l>वनौकसश्चापि नरेन्द्रसिंहं मनस्विनं संपरिवार्य तस्थुः ॥ २२ ॥</s-l></s-lg><s-lg><s-l>स तत्र सिद्धानभिवाद्य सर्वान्प्रत्यर्चितो राजवद्देववच्च ।</s-l><s-l>विवेश सर्वैः सहितो द्विजाग्र्यैः कृताञ्जलिर्धर्मभृतां वरिष्ठः ॥ २३ ॥</s-l></s-lg><s-lg><s-l>स पुण्यशीलः पितृवन्महात्मा तपस्विभिर्धर्मपरैरुपेत्य ।</s-l><s-l>प्रत्यर्चितः पुष्पधरस्य मूले महाद्रुमस्योपविवेश राजा ॥ २४ ॥</s-l></s-lg><s-lg><s-l>भीमश्च कृष्णा च धनंजयश्च यमौ च ते चानुचरा नरेन्द्रम् ।</s-l><s-l>विमुच्य वाहानवरुह्य सर्वे तत्रोपतस्थुर्भरतप्रबर्हाः ॥ २५ ॥</s-l></s-lg><s-lg><s-l>लतावतानावनतः स पाण्डवैर्महाद्रुमः पञ्चभिरुग्रधन्विभिः ।</s-l><s-l>बभौ निवासोपगतैर्महात्मभिर्महागिरिर्वारणयूथपैरिव ॥ २६ ॥</s-l></s-lg>