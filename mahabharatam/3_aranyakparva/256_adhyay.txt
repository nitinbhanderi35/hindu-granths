<s-lg><s-l> वैशंपायन उवाच ।</s-l><s-l>जयद्रथस्तु संप्रेक्ष्य भ्रातरावुद्यतायुधौ ।</s-l><s-l>प्राद्रवत्तूर्णमव्यग्रो जीवितेप्सुः सुदुःखितः ॥ १ ॥</s-l></s-lg><s-lg><s-l>तं भीमसेनो धावन्तमवतीर्य रथाद्बली ।</s-l><s-l>अभिद्रुत्य निजग्राह केशपक्षेऽत्यमर्षणः ॥ २ ॥</s-l></s-lg><s-lg><s-l>समुद्यम्य च तं रोषान्निष्पिपेष महीतले ।</s-l><s-l>गले गृहीत्वा राजानं ताडयामास चैव ह ॥ ३ ॥</s-l></s-lg><s-lg><s-l>पुनः संजीवमानस्य तस्योत्पतितुमिच्छतः ।</s-l><s-l>पदा मूर्ध्नि महाबाहुः प्राहरद्विलपिष्यतः ॥ ४ ॥</s-l></s-lg><s-lg><s-l>तस्य जानुं ददौ भीमो जघ्ने चैनमरत्निना ।</s-l><s-l>स मोहमगमद्राजा प्रहारवरपीडितः ॥ ५ ॥</s-l></s-lg><s-lg><s-l>विरोषं भीमसेनं तु वारयामास फल्गुनः ।</s-l><s-l>दुःशलायाः कृते राजा यत्तदाहेति कौरव ॥ ६ ॥</s-l></s-lg><s-lg><s-l> भीमसेन उवाच ।</s-l><s-l>नायं पापसमाचारो मत्तो जीवितुमर्हति ।</s-l><s-l>द्रौपद्यास्तदनर्हायाः परिक्लेष्टा नराधमः ॥ ७ ॥</s-l></s-lg><s-lg><s-l>किं नु शक्यं मया कर्तुं यद्राजा सततं घृणी ।</s-l><s-l>त्वं च बालिशया बुद्ध्या सदैवास्मान्प्रबाधसे ॥ ८ ॥</s-l></s-lg><s-lg><s-l>एवमुक्त्वा सटास्तस्य पञ्च चक्रे वृकोदरः ।</s-l><s-l>अर्धचन्द्रेण बाणेन किंचिदब्रुवतस्तदा ॥ ९ ॥</s-l></s-lg><s-lg><s-l>विकल्पयित्वा राजानं ततः प्राह वृकोदरः ।</s-l><s-l>जीवितुं चेच्छसे मूढ हेतुं मे गदतः शृणु ॥ १० ॥</s-l></s-lg><s-lg><s-l>दासोऽस्मीति त्वया वाच्यं संसत्सु च सभासु च ।</s-l><s-l>एवं ते जीवितं दद्यामेष युद्धजितो विधिः ॥ ११ ॥</s-l></s-lg><s-lg><s-l>एवमस्त्विति तं राजा कृच्छ्रप्राणो जयद्रथः ।</s-l><s-l>प्रोवाच पुरुषव्याघ्रं भीममाहवशोभिनम् ॥ १२ ॥</s-l></s-lg><s-lg><s-l>तत एनं विचेष्टन्तं बद्ध्वा पार्थो वृकोदरः ।</s-l><s-l>रथमारोपयामास विसंज्ञं पांसुगुण्ठितम् ॥ १३ ॥</s-l></s-lg><s-lg><s-l>ततस्तं रथमास्थाय भीमः पार्थानुगस्तदा ।</s-l><s-l>अभ्येत्याश्रममध्यस्थमभ्यगच्छद्युधिष्ठिरम् ॥ १४ ॥</s-l></s-lg><s-lg><s-l>दर्शयामास भीमस्तु तदवस्थं जयद्रथम् ।</s-l><s-l>तं राजा प्राहसद्दृष्ट्वा मुच्यतामिति चाब्रवीत् ॥ १५ ॥</s-l></s-lg><s-lg><s-l>राजानं चाब्रवीद्भीमो द्रौपद्यै कथयेति वै ।</s-l><s-l>दासभावं गतो ह्येष पाण्डूनां पापचेतनः ॥ १६ ॥</s-l></s-lg><s-lg><s-l>तमुवाच ततो ज्येष्ठो भ्राता सप्रणयं वचः ।</s-l><s-l>मुञ्चैनमधमाचारं प्रमाणं यदि ते वयम् ॥ १७ ॥</s-l></s-lg><s-lg><s-l>द्रौपदी चाब्रवीद्भीममभिप्रेक्ष्य युधिष्ठिरम् ।</s-l><s-l>दासोऽयं मुच्यतां राज्ञस्त्वया पञ्चसटः कृतः ॥ १८ ॥</s-l></s-lg><s-lg><s-l>स मुक्तोऽभ्येत्य राजानमभिवाद्य युधिष्ठिरम् ।</s-l><s-l>ववन्दे विह्वलो राजा तांश्च सर्वान्मुनींस्तदा ॥ १९ ॥</s-l></s-lg><s-lg><s-l>तमुवाच घृणी राजा धर्मपुत्रो युधिष्ठिरः ।</s-l><s-l>तथा जयद्रथं दृष्ट्वा गृहीतं सव्यसाचिना ॥ २० ॥</s-l></s-lg><s-lg><s-l>अदासो गच्छ मुक्तोऽसि मैवं कार्षीः पुनः क्वचित् ।</s-l><s-l>स्त्रीकामुक धिगस्तु त्वां क्षुद्रः क्षुद्रसहायवान् ।</s-l><s-l>एवंविधं हि कः कुर्यात्त्वदन्यः पुरुषाधमः ॥ २१ ॥</s-l></s-lg><s-lg><s-l>गतसत्त्वमिव ज्ञात्वा कर्तारमशुभस्य तम् ।</s-l><s-l>संप्रेक्ष्य भरतश्रेष्ठः कृपां चक्रे नराधिपः ॥ २२ ॥</s-l></s-lg><s-lg><s-l>धर्मे ते वर्धतां बुद्धिर्मा चाधर्मे मनः कृथाः ।</s-l><s-l>साश्वः सरथपादातः स्वस्ति गच्छ जयद्रथ ॥ २३ ॥</s-l></s-lg><s-lg><s-l>एवमुक्तस्तु सव्रीडं तूष्णीं किंचिदवाङ्मुखः ।</s-l><s-l>जगाम राजा दुःखार्तो गङ्गाद्वाराय भारत ॥ २४ ॥</s-l></s-lg><s-lg><s-l>स देवं शरणं गत्वा विरूपाक्षमुमापतिम् ।</s-l><s-l>तपश्चचार विपुलं तस्य प्रीतो वृषध्वजः ॥ २५ ॥</s-l></s-lg><s-lg><s-l>बलिं स्वयं प्रत्यगृह्णात्प्रीयमाणस्त्रिलोचनः ।</s-l><s-l>वरं चास्मै ददौ देवः स च जग्राह तच्छृणु ॥ २६ ॥</s-l></s-lg><s-lg><s-l>समस्तान्सरथान्पञ्च जयेयं युधि पाण्डवान् ।</s-l><s-l>इति राजाब्रवीद्देवं नेति देवस्तमब्रवीत् ॥ २७ ॥</s-l></s-lg><s-lg><s-l>अजय्यांश्चाप्यवध्यांश्च वारयिष्यसि तान्युधि ।</s-l><s-l>ऋतेऽर्जुनं महाबाहुं देवैरपि दुरासदम् ॥ २८ ॥</s-l></s-lg><s-lg><s-l>यमाहुरजितं देवं शङ्खचक्रगदाधरम् ।</s-l><s-l>प्रधानः सोऽस्त्रविदुषां तेन कृष्णेन रक्ष्यते ॥ २९ ॥</s-l></s-lg><s-lg><s-l>एवमुक्तस्तु नृपतिः स्वमेव भवनं ययौ ।</s-l><s-l>पाण्डवाश्च वने तस्मिन्न्यवसन्काम्यके तदा ॥ ३० ॥</s-l></s-lg>