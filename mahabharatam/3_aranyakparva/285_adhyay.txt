<s-lg><s-l> सूर्य उवाच ।</s-l><s-l>माहितं कर्ण कार्षीस्त्वमात्मनः सुहृदां तथा ।</s-l><s-l>पुत्राणामथ भार्याणामथो मातुरथो पितुः ॥ १ ॥</s-l></s-lg><s-lg><s-l>शरीरस्याविरोधेन प्राणिनां प्राणभृद्वर ।</s-l><s-l>इष्यते यशसः प्राप्तिः कीर्तिश्च त्रिदिवे स्थिरा ॥ २ ॥</s-l></s-lg><s-lg><s-l>यस्त्वं प्राणविरोधेन कीर्तिमिच्छसि शाश्वतीम् ।</s-l><s-l>सा ते प्राणान्समादाय गमिष्यति न संशयः ॥ ३ ॥</s-l></s-lg><s-lg><s-l>जीवतां कुरुते कार्यं पिता माता सुतास्तथा ।</s-l><s-l>ये चान्ये बान्धवाः केचिल्लोकेऽस्मिन्पुरुषर्षभ ।</s-l><s-l>राजानश्च नरव्याघ्र पौरुषेण निबोध तत् ॥ ४ ॥</s-l></s-lg><s-lg><s-l>कीर्तिश्च जीवतः साध्वी पुरुषस्य महाद्युते ।</s-l><s-l>मृतस्य कीर्त्या किं कार्यं भस्मीभूतस्य देहिनः ।</s-l><s-l>मृतः कीर्तिं न जानाति जीवन्कीर्तिं समश्नुते ॥ ५ ॥</s-l></s-lg><s-lg><s-l>मृतस्य कीर्तिर्मर्त्यस्य यथा माला गतायुषः ।</s-l><s-l>अहं तु त्वां ब्रवीम्येतद्भक्तोऽसीति हितेप्सया ॥ ६ ॥</s-l></s-lg><s-lg><s-l>भक्तिमन्तो हि मे रक्ष्या इत्येतेनापि हेतुना ।</s-l><s-l>भक्तोऽयं परया भक्त्या मामित्येव महाभुज ।</s-l><s-l>ममापि भक्तिरुत्पन्ना स त्वं कुरु वचो मम ॥ ७ ॥</s-l></s-lg><s-lg><s-l>अस्ति चात्र परं किंचिदध्यात्मं देवनिर्मितम् ।</s-l><s-l>अतश्च त्वां ब्रवीम्येतत्क्रियतामविशङ्कया ॥ ८ ॥</s-l></s-lg><s-lg><s-l>देवगुह्यं त्वया ज्ञातुं न शक्यं पुरुषर्षभ ।</s-l><s-l>तस्मान्नाख्यामि ते गुह्यं काले वेत्स्यति तद्भवान् ॥ ९ ॥</s-l></s-lg><s-lg><s-l>पुनरुक्तं च वक्ष्यामि त्वं राधेय निबोध तत् ।</s-l><s-l>मास्मै ते कुण्डले दद्या भिक्षवे वज्रपाणये ॥ १० ॥</s-l></s-lg><s-lg><s-l>शोभसे कुण्डलाभ्यां हि रुचिराभ्यां महाद्युते ।</s-l><s-l>विशाखयोर्मध्यगतः शशीव विमलो दिवि ॥ ११ ॥</s-l></s-lg><s-lg><s-l>कीर्तिश्च जीवतः साध्वी पुरुषस्येति विद्धि तत् ।</s-l><s-l>प्रत्याख्येयस्त्वया तात कुण्डलार्थे पुरंदरः ॥ १२ ॥</s-l></s-lg><s-lg><s-l>शक्या बहुविधैर्वाक्यैः कुण्डलेप्सा त्वयानघ ।</s-l><s-l>विहन्तुं देवराजस्य हेतुयुक्तैः पुनः पुनः ॥ १३ ॥</s-l></s-lg><s-lg><s-l>उपपत्त्युपपन्नार्थैर्माधुर्यकृतभूषणैः ।</s-l><s-l>पुरंदरस्य कर्ण त्वं बुद्धिमेतामपानुद ॥ १४ ॥</s-l></s-lg><s-lg><s-l>त्वं हि नित्यं नरव्याघ्र स्पर्धसे सव्यसाचिना ।</s-l><s-l>सव्यसाची त्वया चैव युधि शूरः समेष्यति ॥ १५ ॥</s-l></s-lg><s-lg><s-l>न तु त्वामर्जुनः शक्तः कुण्डलाभ्यां समन्वितम् ।</s-l><s-l>विजेतुं युधि यद्यस्य स्वयमिन्द्रः शरो भवेत् ॥ १६ ॥</s-l></s-lg><s-lg><s-l>तस्मान्न देये शक्राय त्वयैते कुण्डले शुभे ।</s-l><s-l>संग्रामे यदि निर्जेतुं कर्ण कामयसेऽर्जुनम् ॥ १७ ॥</s-l></s-lg>