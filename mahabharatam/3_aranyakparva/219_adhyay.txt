<s-lg><s-l> मार्कण्डेय उवाच ।</s-l><s-l>श्रिया जुष्टं महासेनं देवसेनापतिं कृतम् ।</s-l><s-l>सप्तर्षिपत्न्यः षड्देव्यस्तत्सकाशमथागमन् ॥ १ ॥</s-l></s-lg><s-lg><s-l>ऋषिभिः संपरित्यक्ता धर्मयुक्ता महाव्रताः ।</s-l><s-l>द्रुतमागम्य चोचुस्ता देवसेनापतिं प्रभुम् ॥ २ ॥</s-l></s-lg><s-lg><s-l>वयं पुत्र परित्यक्ता भर्तृभिर्देवसंमितैः ।</s-l><s-l>अकारणाद्रुषा तात पुण्यस्थानात्परिच्युताः ॥ ३ ॥</s-l></s-lg><s-lg><s-l>अस्माभिः किल जातस्त्वमिति केनाप्युदाहृतम् ।</s-l><s-l>असत्यमेतत्संश्रुत्य तस्मान्नस्त्रातुमर्हसि ॥ ४ ॥</s-l></s-lg><s-lg><s-l>अक्षयश्च भवेत्स्वर्गस्त्वत्प्रसादाद्धि नः प्रभो ।</s-l><s-l>त्वां पुत्रं चाप्यभीप्सामः कृत्वैतदनृणो भव ॥ ५ ॥</s-l></s-lg><s-lg><s-l> स्कन्द उवाच ।</s-l><s-l>मातरो हि भवत्यो मे सुतो वोऽहमनिन्दिताः ।</s-l><s-l>यच्चाभीप्सथ तत्सर्वं संभविष्यति वस्तथा ॥ ६ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्ते ततः शक्रं किं कार्यमिति सोऽब्रवीत् ।</s-l><s-l>उक्तः स्कन्देन ब्रूहीति सोऽब्रवीद्वासवस्ततः ॥ ७ ॥</s-l></s-lg><s-lg><s-l>अभिजित्स्पर्धमाना तु रोहिण्या कन्यसी स्वसा ।</s-l><s-l>इच्छन्ती ज्येष्ठतां देवी तपस्तप्तुं वनं गता ॥ ८ ॥</s-l></s-lg><s-lg><s-l>तत्र मूढोऽस्मि भद्रं ते नक्षत्रं गगनाच्च्युतम् ।</s-l><s-l>कालं त्विमं परं स्कन्द ब्रह्मणा सह चिन्तय ॥ ९ ॥</s-l></s-lg><s-lg><s-l>धनिष्ठादिस्तदा कालो ब्रह्मणा परिनिर्मितः ।</s-l><s-l>रोहिण्याद्योऽभवत्पूर्वमेवं संख्या समाभवत् ॥ १० ॥</s-l></s-lg><s-lg><s-l>एवमुक्ते तु शक्रेण त्रिदिवं कृत्तिका गताः ।</s-l><s-l>नक्षत्रं शकटाकारं भाति तद्वह्निदैवतम् ॥ ११ ॥</s-l></s-lg><s-lg><s-l>विनता चाब्रवीत्स्कन्दं मम त्वं पिण्डदः सुतः ।</s-l><s-l>इच्छामि नित्यमेवाहं त्वया पुत्र सहासितुम् ॥ १२ ॥</s-l></s-lg><s-lg><s-l> स्कन्द उवाच ।</s-l><s-l>एवमस्तु नमस्तेऽस्तु पुत्रस्नेहात्प्रशाधि माम् ।</s-l><s-l>स्नुषया पूज्यमाना वै देवि वत्स्यसि नित्यदा ॥ १३ ॥</s-l></s-lg><s-lg><s-l> मार्कण्डेय उवाच ।</s-l><s-l>अथ मातृगणः सर्वः स्कन्दं वचनमब्रवीत् ।</s-l><s-l>वयं सर्वस्य लोकस्य मातरः कविभिः स्तुताः ।</s-l><s-l>इच्छामो मातरस्तुभ्यं भवितुं पूजयस्व नः ॥ १४ ॥</s-l></s-lg><s-lg><s-l> स्कन्द उवाच ।</s-l><s-l>मातरस्तु भवत्यो मे भवतीनामहं सुतः ।</s-l><s-l>उच्यतां यन्मया कार्यं भवतीनामथेप्सितम् ॥ १५ ॥</s-l></s-lg><s-lg><s-l> मातर ऊचुः ।</s-l><s-l>यास्तु ता मातरः पूर्वं लोकस्यास्य प्रकल्पिताः ।</s-l><s-l>अस्माकं तद्भवेत्स्थानं तासां चैव न तद्भवेत् ॥ १६ ॥</s-l></s-lg><s-lg><s-l>भवेम पूज्या लोकस्य न ताः पूज्याः सुरर्षभ ।</s-l><s-l>प्रजास्माकं हृतास्ताभिस्त्वत्कृते ताः प्रयच्छ नः ॥ १७ ॥</s-l></s-lg><s-lg><s-l> स्कन्द उवाच ।</s-l><s-l>दत्ताः प्रजा न ताः शक्या भवतीभिर्निषेवितुम् ।</s-l><s-l>अन्यां वः कां प्रयच्छामि प्रजां यां मनसेच्छथ ॥ १८ ॥</s-l></s-lg><s-lg><s-l> मातर ऊचुः ।</s-l><s-l>इच्छाम तासां मातॄणां प्रजा भोक्तुं प्रयच्छ नः ।</s-l><s-l>त्वया सह पृथग्भूता ये च तासामथेश्वराः ॥ १९ ॥</s-l></s-lg><s-lg><s-l> स्कन्द उवाच ।</s-l><s-l>प्रजा वो दद्मि कष्टं तु भवतीभिरुदाहृतम् ।</s-l><s-l>परिरक्षत भद्रं वः प्रजाः साधु नमस्कृताः ॥ २० ॥</s-l></s-lg><s-lg><s-l> मातर ऊचुः ।</s-l><s-l>परिरक्षाम भद्रं ते प्रजाः स्कन्द यथेच्छसि ।</s-l><s-l>त्वया नो रोचते स्कन्द सहवासश्चिरं प्रभो ॥ २१ ॥</s-l></s-lg><s-lg><s-l> स्कन्द उवाच ।</s-l><s-l>यावत्षोडश वर्षाणि भवन्ति तरुणाः प्रजाः ।</s-l><s-l>प्रबाधत मनुष्याणां तावद्रूपैः पृथग्विधैः ॥ २२ ॥</s-l></s-lg><s-lg><s-l>अहं च वः प्रदास्यामि रौद्रमात्मानमव्ययम् ।</s-l><s-l>परमं तेन सहिता सुखं वत्स्यथ पूजिताः ॥ २३ ॥</s-l></s-lg><s-lg><s-l> मार्कण्डेय उवाच ।</s-l><s-l>ततः शरीरात्स्कन्दस्य पुरुषः काञ्चनप्रभः ।</s-l><s-l>भोक्तुं प्रजाः स मर्त्यानां निष्पपात महाबलः ॥ २४ ॥</s-l></s-lg><s-lg><s-l>अपतत्स तदा भूमौ विसंज्ञोऽथ क्षुधान्वितः ।</s-l><s-l>स्कन्देन सोऽभ्यनुज्ञातो रौद्ररूपोऽभवद्ग्रहः ।</s-l><s-l>स्कन्दापस्मारमित्याहुर्ग्रहं तं द्विजसत्तमाः ॥ २५ ॥</s-l></s-lg><s-lg><s-l>विनता तु महारौद्रा कथ्यते शकुनिग्रहः ।</s-l><s-l>पूतनां राक्षसीं प्राहुस्तं विद्यात्पूतनाग्रहम् ॥ २६ ॥</s-l></s-lg><s-lg><s-l>कष्टा दारुणरूपेण घोररूपा निशाचरी ।</s-l><s-l>पिशाची दारुणाकारा कथ्यते शीतपूतना ।</s-l><s-l>गर्भान्सा मानुषीणां तु हरते घोरदर्शना ॥ २७ ॥</s-l></s-lg><s-lg><s-l>अदितिं रेवतीं प्राहुर्ग्रहस्तस्यास्तु रैवतः ।</s-l><s-l>सोऽपि बालाञ्शिशून्घोरो बाधते वै महाग्रहः ॥ २८ ॥</s-l></s-lg><s-lg><s-l>दैत्यानां या दितिर्माता तामाहुर्मुखमण्डिकाम् ।</s-l><s-l>अत्यर्थं शिशुमांसेन संप्रहृष्टा दुरासदा ॥ २९ ॥</s-l></s-lg><s-lg><s-l>कुमाराश्च कुमार्यश्च ये प्रोक्ताः स्कन्दसंभवाः ।</s-l><s-l>तेऽपि गर्भभुजः सर्वे कौरव्य सुमहाग्रहाः ॥ ३० ॥</s-l></s-lg><s-lg><s-l>तासामेव कुमारीणां पतयस्ते प्रकीर्तिताः ।</s-l><s-l>अज्ञायमाना गृह्णन्ति बालकान्रौद्रकर्मिणः ॥ ३१ ॥</s-l></s-lg><s-lg><s-l>गवां माता तु या प्राज्ञैः कथ्यते सुरभिर्नृप ।</s-l><s-l>शकुनिस्तामथारुह्य सह भुङ्क्ते शिशून्भुवि ॥ ३२ ॥</s-l></s-lg><s-lg><s-l>सरमा नाम या माता शुनां देवी जनाधिप ।</s-l><s-l>सापि गर्भान्समादत्ते मानुषीणां सदैव हि ॥ ३३ ॥</s-l></s-lg><s-lg><s-l>पादपानां च या माता करञ्जनिलया हि सा ।</s-l><s-l>करञ्जे तां नमस्यन्ति तस्मात्पुत्रार्थिनो नराः ॥ ३४ ॥</s-l></s-lg><s-lg><s-l>इमे त्वष्टादशान्ये वै ग्रहा मांसमधुप्रियाः ।</s-l><s-l>द्विपञ्चरात्रं तिष्ठन्ति सततं सूतिकागृहे ॥ ३५ ॥</s-l></s-lg><s-lg><s-l>कद्रूः सूक्ष्मवपुर्भूत्वा गर्भिणीं प्रविशेद्यदा ।</s-l><s-l>भुङ्क्ते सा तत्र तं गर्भं सा तु नागं प्रसूयते ॥ ३६ ॥</s-l></s-lg><s-lg><s-l>गन्धर्वाणां तु या माता सा गर्भं गृह्य गच्छति ।</s-l><s-l>ततो विलीनगर्भा सा मानुषी भुवि दृश्यते ॥ ३७ ॥</s-l></s-lg><s-lg><s-l>या जनित्री त्वप्सरसां गर्भमास्ते प्रगृह्य सा ।</s-l><s-l>उपविष्टं ततो गर्भं कथयन्ति मनीषिणः ॥ ३८ ॥</s-l></s-lg><s-lg><s-l>लोहितस्योदधेः कन्या धात्री स्कन्दस्य सा स्मृता ।</s-l><s-l>लोहितायनिरित्येवं कदम्बे सा हि पूज्यते ॥ ३९ ॥</s-l></s-lg><s-lg><s-l>पुरुषेषु यथा रुद्रस्तथार्या प्रमदास्वपि ।</s-l><s-l>आर्या माता कुमारस्य पृथक्कामार्थमिज्यते ॥ ४० ॥</s-l></s-lg><s-lg><s-l>एवमेते कुमाराणां मया प्रोक्ता महाग्रहाः ।</s-l><s-l>यावत्षोडश वर्षाणि अशिवास्ते शिवास्ततः ॥ ४१ ॥</s-l></s-lg><s-lg><s-l>ये च मातृगणाः प्रोक्ताः पुरुषाश्चैव ये ग्रहाः ।</s-l><s-l>सर्वे स्कन्दग्रहा नाम ज्ञेया नित्यं शरीरिभिः ॥ ४२ ॥</s-l></s-lg><s-lg><s-l>तेषां प्रशमनं कार्यं स्नानं धूपमथाञ्जनम् ।</s-l><s-l>बलिकर्मोपहारश्च स्कन्दस्येज्या विशेषतः ॥ ४३ ॥</s-l></s-lg><s-lg><s-l>एवमेतेऽर्चिताः सर्वे प्रयच्छन्ति शुभं नृणाम् ।</s-l><s-l>आयुर्वीर्यं च राजेन्द्र सम्यक्पूजानमस्कृताः ॥ ४४ ॥</s-l></s-lg><s-lg><s-l>ऊर्ध्वं तु षोडशाद्वर्षाद्ये भवन्ति ग्रहा नृणाम् ।</s-l><s-l>तानहं संप्रवक्ष्यामि नमस्कृत्य महेश्वरम् ॥ ४५ ॥</s-l></s-lg><s-lg><s-l>यः पश्यति नरो देवाञ्जाग्रद्वा शयितोऽपि वा ।</s-l><s-l>उन्माद्यति स तु क्षिप्रं तं तु देवग्रहं विदुः ॥ ४६ ॥</s-l></s-lg><s-lg><s-l>आसीनश्च शयानश्च यः पश्यति नरः पितॄन् ।</s-l><s-l>उन्माद्यति स तु क्षिप्रं स ज्ञेयस्तु पितृग्रहः ॥ ४७ ॥</s-l></s-lg><s-lg><s-l>अवमन्यति यः सिद्धान्क्रुद्धाश्चापि शपन्ति यम् ।</s-l><s-l>उन्माद्यति स तु क्षिप्रं ज्ञेयः सिद्धग्रहस्तु सः ॥ ४८ ॥</s-l></s-lg><s-lg><s-l>उपाघ्राति च यो गन्धान्रसांश्चापि पृथग्विधान् ।</s-l><s-l>उन्माद्यति स तु क्षिप्रं स ज्ञेयो राक्षसो ग्रहः ॥ ४९ ॥</s-l></s-lg><s-lg><s-l>गन्धर्वाश्चापि यं दिव्याः संस्पृशन्ति नरं भुवि ।</s-l><s-l>उन्माद्यति स तु क्षिप्रं ग्रहो गान्धर्व एव सः ॥ ५० ॥</s-l></s-lg><s-lg><s-l>आविशन्ति च यं यक्षाः पुरुषं कालपर्यये ।</s-l><s-l>उन्माद्यति स तु क्षिप्रं ज्ञेयो यक्षग्रहस्तु सः ॥ ५१ ॥</s-l></s-lg><s-lg><s-l>अधिरोहन्ति यं नित्यं पिशाचाः पुरुषं क्वचित् ।</s-l><s-l>उन्माद्यति स तु क्षिप्रं पैशाचं तं ग्रहं विदुः ॥ ५२ ॥</s-l></s-lg><s-lg><s-l>यस्य दोषैः प्रकुपितं चित्तं मुह्यति देहिनः ।</s-l><s-l>उन्माद्यति स तु क्षिप्रं साधनं तस्य शास्त्रतः ॥ ५३ ॥</s-l></s-lg><s-lg><s-l>वैक्लव्याच्च भयाच्चैव घोराणां चापि दर्शनात् ।</s-l><s-l>उन्माद्यति स तु क्षिप्रं सत्त्वं तस्य तु साधनम् ॥ ५४ ॥</s-l></s-lg><s-lg><s-l>कश्चित्क्रीडितुकामो वै भोक्तुकामस्तथापरः ।</s-l><s-l>अभिकामस्तथैवान्य इत्येष त्रिविधो ग्रहः ॥ ५५ ॥</s-l></s-lg><s-lg><s-l>यावत्सप्ततिवर्षाणि भवन्त्येते ग्रहा नृणाम् ।</s-l><s-l>अतः परं देहिनां तु ग्रहतुल्यो भवेज्ज्वरः ॥ ५६ ॥</s-l></s-lg><s-lg><s-l>अप्रकीर्णेन्द्रियं दान्तं शुचिं नित्यमतन्द्रितम् ।</s-l><s-l>आस्तिकं श्रद्दधानं च वर्जयन्ति सदा ग्रहाः ॥ ५७ ॥</s-l></s-lg><s-lg><s-l>इत्येष ते ग्रहोद्देशो मानुषाणां प्रकीर्तितः ।</s-l><s-l>न स्पृशन्ति ग्रहा भक्तान्नरान्देवं महेश्वरम् ॥ ५८ ॥</s-l></s-lg>