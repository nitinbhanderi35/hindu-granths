<s-lg><s-l> सोमक उवाच ।</s-l><s-l>ब्रह्मन्यद्यद्यथा कार्यं तत्तत्कुरु तथा तथा ।</s-l><s-l>पुत्रकामतया सर्वं करिष्यामि वचस्तव ॥ १ ॥</s-l></s-lg><s-lg><s-l> लोमश उवाच ।</s-l><s-l>ततः स याजयामास सोमकं तेन जन्तुना ।</s-l><s-l>मातरस्तु बलात्पुत्रमपाकर्षुः कृपान्विताः ॥ २ ॥</s-l></s-lg><s-lg><s-l>हा हताः स्मेति वाशन्त्यस्तीव्रशोकसमन्विताः ।</s-l><s-l>तं मातरः प्रत्यकर्षन्गृहीत्वा दक्षिणे करे ।</s-l><s-l>सव्ये पाणौ गृहीत्वा तु याजकोऽपि स्म कर्षति ॥ ३ ॥</s-l></s-lg><s-lg><s-l>कुररीणामिवार्तानामपाकृष्य तु तं सुतम् ।</s-l><s-l>विशस्य चैनं विधिना वपामस्य जुहाव सः ॥ ४ ॥</s-l></s-lg><s-lg><s-l>वपायां हूयमानायां गन्धमाघ्राय मातरः ।</s-l><s-l>आर्ता निपेतुः सहसा पृथिव्यां कुरुनन्दन ।</s-l><s-l>सर्वाश्च गर्भानलभंस्ततस्ताः पार्थिवाङ्गनाः ॥ ५ ॥</s-l></s-lg><s-lg><s-l>ततो दशसु मासेषु सोमकस्य विशां पते ।</s-l><s-l>जज्ञे पुत्रशतं पूर्णं तासु सर्वासु भारत ॥ ६ ॥</s-l></s-lg><s-lg><s-l>जन्तुर्ज्येष्ठः समभवज्जनित्र्यामेव भारत ।</s-l><s-l>स तासामिष्ट एवासीन्न तथान्ये निजाः सुताः ॥ ७ ॥</s-l></s-lg><s-lg><s-l>तच्च लक्षणमस्यासीत्सौवर्णं पार्श्व उत्तरे ।</s-l><s-l>तस्मिन्पुत्रशते चाग्र्यः स बभूव गुणैर्युतः ॥ ८ ॥</s-l></s-lg><s-lg><s-l>ततः स लोकमगमत्सोमकस्य गुरुः परम् ।</s-l><s-l>अथ काले व्यतीते तु सोमकोऽप्यगमत्परम् ॥ ९ ॥</s-l></s-lg><s-lg><s-l>अथ तं नरके घोरे पच्यमानं ददर्श सः ।</s-l><s-l>तमपृच्छत्किमर्थं त्वं नरके पच्यसे द्विज ॥ १० ॥</s-l></s-lg><s-lg><s-l>तमब्रवीद्गुरुः सोऽथ पच्यमानोऽग्निना भृशम् ।</s-l><s-l>त्वं मया याजितो राजंस्तस्येदं कर्मणः फलम् ॥ ११ ॥</s-l></s-lg><s-lg><s-l>एतच्छ्रुत्वा स राजर्षिर्धर्मराजानमब्रवीत् ।</s-l><s-l>अहमत्र प्रवेक्ष्यामि मुच्यतां मम याजकः ।</s-l><s-l>मत्कृते हि महाभागः पच्यते नरकाग्निना ॥ १२ ॥</s-l></s-lg><s-lg><s-l> धर्म उवाच ।</s-l><s-l>नान्यः कर्तुः फलं राजन्नुपभुङ्क्ते कदाचन ।</s-l><s-l>इमानि तव दृश्यन्ते फलानि ददतां वर ॥ १३ ॥</s-l></s-lg><s-lg><s-l> सोमक उवाच ।</s-l><s-l>पुण्यान्न कामये लोकानृतेऽहं ब्रह्मवादिनम् ।</s-l><s-l>इच्छाम्यहमनेनैव सह वस्तुं सुरालये ॥ १४ ॥</s-l></s-lg><s-lg><s-l>नरके वा धर्मराज कर्मणास्य समो ह्यहम् ।</s-l><s-l>पुण्यापुण्यफलं देव सममस्त्वावयोरिदम् ॥ १५ ॥</s-l></s-lg><s-lg><s-l> धर्म उवाच ।</s-l><s-l>यद्येवमीप्सितं राजन्भुङ्क्ष्वास्य सहितः फलम् ।</s-l><s-l>तुल्यकालं सहानेन पश्चात्प्राप्स्यसि सद्गतिम् ॥ १६ ॥</s-l></s-lg><s-lg><s-l> लोमश उवाच ।</s-l><s-l>स चकार तथा सर्वं राजा राजीवलोचनः ।</s-l><s-l>पुनश्च लेभे लोकान्स्वान्कर्मणा निर्जिताञ्शुभान् ।</s-l><s-l>सह तेनैव विप्रेण गुरुणा स गुरुप्रियः ॥ १७ ॥</s-l></s-lg><s-lg><s-l>एष तस्याश्रमः पुण्यो य एषोऽग्रे विराजते ।</s-l><s-l>क्षान्त उष्यात्र षड्रात्रं प्राप्नोति सुगतिं नरः ॥ १८ ॥</s-l></s-lg><s-lg><s-l>एतस्मिन्नपि राजेन्द्र वत्स्यामो विगतज्वराः ।</s-l><s-l>षड्रात्रं नियतात्मानः सज्जीभव कुरूद्वह ॥ १९ ॥</s-l></s-lg>