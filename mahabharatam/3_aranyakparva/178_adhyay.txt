<s-lg><s-l> युधिष्ठिर उवाच ।</s-l><s-l>भवानेतादृशो लोके वेदवेदाङ्गपारगः ।</s-l><s-l>ब्रूहि किं कुर्वतः कर्म भवेद्गतिरनुत्तमा ॥ १ ॥</s-l></s-lg><s-lg><s-l> सर्प उवाच ।</s-l><s-l>पात्रे दत्त्वा प्रियाण्युक्त्वा सत्यमुक्त्वा च भारत ।</s-l><s-l>अहिंसानिरतः स्वर्गं गच्छेदिति मतिर्मम ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>दानाद्वा सर्प सत्याद्वा किमतो गुरु दृश्यते ।</s-l><s-l>अहिंसाप्रिययोश्चैव गुरुलाघवमुच्यताम् ॥ ३ ॥</s-l></s-lg><s-lg><s-l> सर्प उवाच ।</s-l><s-l>दाने रतत्वं सत्यं च अहिंसा प्रियमेव च ।</s-l><s-l>एषां कार्यगरीयस्त्वाद्दृश्यते गुरुलाघवम् ॥ ४ ॥</s-l></s-lg><s-lg><s-l>कस्माच्चिद्दानयोगाद्धि सत्यमेव विशिष्यते ।</s-l><s-l>सत्यवाक्याच्च राजेन्द्र किंचिद्दानं विशिष्यते ॥ ५ ॥</s-l></s-lg><s-lg><s-l>एवमेव महेष्वास प्रियवाक्यान्महीपते ।</s-l><s-l>अहिंसा दृश्यते गुर्वी ततश्च प्रियमिष्यते ॥ ६ ॥</s-l></s-lg><s-lg><s-l>एवमेतद्भवेद्राजन्कार्यापेक्षमनन्तरम् ।</s-l><s-l>यदभिप्रेतमन्यत्ते ब्रूहि यावद्ब्रवीम्यहम् ॥ ७ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं स्वर्गे गतिः सर्प कर्मणां च फलं ध्रुवम् ।</s-l><s-l>अशरीरस्य दृश्येत विषयांश्च ब्रवीहि मे ॥ ८ ॥</s-l></s-lg><s-lg><s-l> सर्प उवाच ।</s-l><s-l>तिस्रो वै गतयो राजन्परिदृष्टाः स्वकर्मभिः ।</s-l><s-l>मानुष्यं स्वर्गवासश्च तिर्यग्योनिश्च तत्त्रिधा ॥ ९ ॥</s-l></s-lg><s-lg><s-l>तत्र वै मानुषाल्लोकाद्दानादिभिरतन्द्रितः ।</s-l><s-l>अहिंसार्थसमायुक्तैः कारणैः स्वर्गमश्नुते ॥ १० ॥</s-l></s-lg><s-lg><s-l>विपरीतैश्च राजेन्द्र कारणैर्मानुषो भवेत् ।</s-l><s-l>तिर्यग्योनिस्तथा तात विशेषश्चात्र वक्ष्यते ॥ ११ ॥</s-l></s-lg><s-lg><s-l>कामक्रोधसमायुक्तो हिंसालोभसमन्वितः ।</s-l><s-l>मनुष्यत्वात्परिभ्रष्टस्तिर्यग्योनौ प्रसूयते ॥ १२ ॥</s-l></s-lg><s-lg><s-l>तिर्यग्योन्यां पृथग्भावो मनुष्यत्वे विधीयते ।</s-l><s-l>गवादिभ्यस्तथाश्वेभ्यो देवत्वमपि दृश्यते ॥ १३ ॥</s-l></s-lg><s-lg><s-l>सोऽयमेता गतीः सर्वा जन्तुश्चरति कार्यवान् ।</s-l><s-l>नित्ये महति चात्मानमवस्थापयते नृप ॥ १४ ॥</s-l></s-lg><s-lg><s-l>जातो जातश्च बलवान्भुङ्क्ते चात्मा स देहवान् ।</s-l><s-l>फलार्थस्तात निष्पृक्तः प्रजालक्षणभावनः ॥ १५ ॥</s-l></s-lg><s-lg><s-l> युधिष्ठिर उवाच ।</s-l><s-l>शब्दे स्पर्शे च रूपे च तथैव रसगन्धयोः ।</s-l><s-l>तस्याधिष्ठानमव्यग्रं ब्रूहि सर्प यथातथम् ॥ १६ ॥</s-l></s-lg><s-lg><s-l>किं न गृह्णासि विषयान्युगपत्त्वं महामते ।</s-l><s-l>एतावदुच्यतां चोक्तं सर्वं पन्नगसत्तम ॥ १७ ॥</s-l></s-lg><s-lg><s-l> सर्प उवाच ।</s-l><s-l>यदात्मद्रव्यमायुष्मन्देहसंश्रयणान्वितम् ।</s-l><s-l>करणाधिष्ठितं भोगानुपभुङ्क्ते यथाविधि ॥ १८ ॥</s-l></s-lg><s-lg><s-l>ज्ञानं चैवात्र बुद्धिश्च मनश्च भरतर्षभ ।</s-l><s-l>तस्य भोगाधिकरणे करणानि निबोध मे ॥ १९ ॥</s-l></s-lg><s-lg><s-l>मनसा तात पर्येति क्रमशो विषयानिमान् ।</s-l><s-l>विषयायतनस्थेन भूतात्मा क्षेत्रनिःसृतः ॥ २० ॥</s-l></s-lg><s-lg><s-l>अत्र चापि नरव्याघ्र मनो जन्तोर्विधीयते ।</s-l><s-l>तस्माद्युगपदस्यात्र ग्रहणं नोपपद्यते ॥ २१ ॥</s-l></s-lg><s-lg><s-l>स आत्मा पुरुषव्याघ्र भ्रुवोरन्तरमाश्रितः ।</s-l><s-l>द्रव्येषु सृजते बुद्धिं विविधेषु परावराम् ॥ २२ ॥</s-l></s-lg><s-lg><s-l>बुद्धेरुत्तरकालं च वेदना दृश्यते बुधैः ।</s-l><s-l>एष वै राजशार्दूल विधिः क्षेत्रज्ञभावनः ॥ २३ ॥</s-l></s-lg><s-lg><s-l> युधिष्ठिर उवाच ।</s-l><s-l>मनसश्चापि बुद्धेश्च ब्रूहि मे लक्षणं परम् ।</s-l><s-l>एतदध्यात्मविदुषां परं कार्यं विधीयते ॥ २४ ॥</s-l></s-lg><s-lg><s-l> सर्प उवाच ।</s-l><s-l>बुद्धिरात्मानुगा तात उत्पातेन विधीयते ।</s-l><s-l>तदाश्रिता हि संज्ञैषा विधिस्तस्यैषणे भवेत् ॥ २५ ॥</s-l></s-lg><s-lg><s-l>बुद्धेर्गुणविधिर्नास्ति मनस्तु गुणवद्भवेत् ।</s-l><s-l>बुद्धिरुत्पद्यते कार्ये मनस्तूत्पन्नमेव हि ॥ २६ ॥</s-l></s-lg><s-lg><s-l>एतद्विशेषणं तात मनोबुद्ध्योर्मयेरितम् ।</s-l><s-l>त्वमप्यत्राभिसंबुद्धः कथं वा मन्यते भवान् ॥ २७ ॥</s-l></s-lg><s-lg><s-l> युधिष्ठिर उवाच ।</s-l><s-l>अहो बुद्धिमतां श्रेष्ठ शुभा बुद्धिरियं तव ।</s-l><s-l>विदितं वेदितव्यं ते कस्मान्मामनुपृच्छसि ॥ २८ ॥</s-l></s-lg><s-lg><s-l>सर्वज्ञं त्वां कथं मोह आविशत्स्वर्गवासिनम् ।</s-l><s-l>एवमद्भुतकर्माणमिति मे संशयो महान् ॥ २९ ॥</s-l></s-lg><s-lg><s-l> सर्प उवाच ।</s-l><s-l>सुप्रज्ञमपि चेच्छूरमृद्धिर्मोहयते नरम् ।</s-l><s-l>वर्तमानः सुखे सर्वो नावैतीति मतिर्मम ॥ ३० ॥</s-l></s-lg><s-lg><s-l>सोऽहमैश्वर्यमोहेन मदाविष्टो युधिष्ठिर ।</s-l><s-l>पतितः प्रतिसंबुद्धस्त्वां तु संबोधयाम्यहम् ॥ ३१ ॥</s-l></s-lg><s-lg><s-l>कृतं कार्यं महाराज त्वया मम परंतप ।</s-l><s-l>क्षीणः शापः सुकृच्छ्रो मे त्वया संभाष्य साधुना ॥ ३२ ॥</s-l></s-lg><s-lg><s-l>अहं हि दिवि दिव्येन विमानेन चरन्पुरा ।</s-l><s-l>अभिमानेन मत्तः सन्कंचिन्नान्यमचिन्तयम् ॥ ३३ ॥</s-l></s-lg><s-lg><s-l>ब्रह्मर्षिदेवगन्धर्वयक्षराक्षसकिंनराः ।</s-l><s-l>करान्मम प्रयच्छन्ति सर्वे त्रैलोक्यवासिनः ॥ ३४ ॥</s-l></s-lg><s-lg><s-l>चक्षुषा यं प्रपश्यामि प्राणिनं पृथिवीपते ।</s-l><s-l>तस्य तेजो हराम्याशु तद्धि दृष्टिबलं मम ॥ ३५ ॥</s-l></s-lg><s-lg><s-l>ब्रह्मर्षीणां सहस्रं हि उवाह शिबिकां मम ।</s-l><s-l>स मामपनयो राजन्भ्रंशयामास वै श्रियः ॥ ३६ ॥</s-l></s-lg><s-lg><s-l>तत्र ह्यगस्त्यः पादेन वहन्स्पृष्टो मया मुनिः ।</s-l><s-l>अदृष्टेन ततोऽस्म्युक्तो ध्वंस सर्पेति वै रुषा ॥ ३७ ॥</s-l></s-lg><s-lg><s-l>ततस्तस्माद्विमानाग्रात्प्रच्युतश्च्युतभूषणः ।</s-l><s-l>प्रपतन्बुबुधेऽऽत्मानं व्यालीभूतमधोमुखम् ॥ ३८ ॥</s-l></s-lg><s-lg><s-l>अयाचं तमहं विप्रं शापस्यान्तो भवेदिति ।</s-l><s-l>अज्ञानात्संप्रवृत्तस्य भगवन्क्षन्तुमर्हसि ॥ ३९ ॥</s-l></s-lg><s-lg><s-l>ततः स मामुवाचेदं प्रपतन्तं कृपान्वितः ।</s-l><s-l>युधिष्ठिरो धर्मराजः शापात्त्वां मोक्षयिष्यति ॥ ४० ॥</s-l></s-lg><s-lg><s-l>अभिमानस्य घोरस्य बलस्य च नराधिप ।</s-l><s-l>फले क्षीणे महाराज फलं पुण्यमवाप्स्यसि ॥ ४१ ॥</s-l></s-lg><s-lg><s-l>ततो मे विस्मयो जातस्तद्दृष्ट्वा तपसो बलम् ।</s-l><s-l>ब्रह्म च ब्राह्मणत्वं च येन त्वाहमचूचुदम् ॥ ४२ ॥</s-l></s-lg><s-lg><s-l>सत्यं दमस्तपो योगमहिंसा दाननित्यता ।</s-l><s-l>साधकानि सदा पुंसां न जातिर्न कुलं नृप ॥ ४३ ॥</s-l></s-lg><s-lg><s-l>अरिष्ट एष ते भ्राता भीमो मुक्तो महाभुजः ।</s-l><s-l>स्वस्ति तेऽस्तु महाराज गमिष्यामि दिवं पुनः ॥ ४४ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वाजगरं देहं त्यक्त्वा स नहुषो नृपः ।</s-l><s-l>दिव्यं वपुः समास्थाय गतस्त्रिदिवमेव ह ॥ ४५ ॥</s-l></s-lg><s-lg><s-l>युधिष्ठिरोऽपि धर्मात्मा भ्रात्रा भीमेन संगतः ।</s-l><s-l>धौम्येन सहितः श्रीमानाश्रमं पुनरभ्यगात् ॥ ४६ ॥</s-l></s-lg><s-lg><s-l>ततो द्विजेभ्यः सर्वेभ्यः समेतेभ्यो यथातथम् ।</s-l><s-l>कथयामास तत्सर्वं धर्मराजो युधिष्ठिरः ॥ ४७ ॥</s-l></s-lg><s-lg><s-l>तच्छ्रुत्वा ते द्विजाः सर्वे भ्रातरश्चास्य ते त्रयः ।</s-l><s-l>आसन्सुव्रीडिता राजन्द्रौपदी च यशस्विनी ॥ ४८ ॥</s-l></s-lg><s-lg><s-l>ते तु सर्वे द्विजश्रेष्ठाः पाण्डवानां हितेप्सया ।</s-l><s-l>मैवमित्यब्रुवन्भीमं गर्हयन्तोऽस्य साहसम् ॥ ४९ ॥</s-l></s-lg><s-lg><s-l>पाण्डवास्तु भयान्मुक्तं प्रेक्ष्य भीमं महाबलम् ।</s-l><s-l>हर्षमाहारयां चक्रुर्विजह्रुश्च मुदा युताः ॥ ५० ॥</s-l></s-lg>