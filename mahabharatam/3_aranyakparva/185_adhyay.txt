<s-lg><s-l> वैशंपायन उवाच ।</s-l><s-l>ततः स पाण्डवो भूयो मार्कण्डेयमुवाच ह ।</s-l><s-l>कथयस्वेह चरितं मनोर्वैवस्वतस्य मे ॥ १ ॥</s-l></s-lg><s-lg><s-l> मार्कण्डेय उवाच ।</s-l><s-l>विवस्वतः सुतो राजन्परमर्षिः प्रतापवान् ।</s-l><s-l>बभूव नरशार्दूल प्रजापतिसमद्युतिः ॥ २ ॥</s-l></s-lg><s-lg><s-l>ओजसा तेजसा लक्ष्म्या तपसा च विशेषतः ।</s-l><s-l>अतिचक्राम पितरं मनुः स्वं च पितामहम् ॥ ३ ॥</s-l></s-lg><s-lg><s-l>ऊर्ध्वबाहुर्विशालायां बदर्यां स नराधिपः ।</s-l><s-l>एकपादस्थितस्तीव्रं चचार सुमहत्तपः ॥ ४ ॥</s-l></s-lg><s-lg><s-l>अवाक्शिरास्तथा चापि नेत्रैरनिमिषैर्दृढम् ।</s-l><s-l>सोऽतप्यत तपो घोरं वर्षाणामयुतं तदा ॥ ५ ॥</s-l></s-lg><s-lg><s-l>तं कदाचित्तपस्यन्तमार्द्रचीरजटाधरम् ।</s-l><s-l>वीरिणीतीरमागम्य मत्स्यो वचनमब्रवीत् ॥ ६ ॥</s-l></s-lg><s-lg><s-l>भगवन्क्षुद्रमत्स्योऽस्मि बलवद्भ्यो भयं मम ।</s-l><s-l>मत्स्येभ्यो हि ततो मां त्वं त्रातुमर्हसि सुव्रत ॥ ७ ॥</s-l></s-lg><s-lg><s-l>दुर्बलं बलवन्तो हि मत्स्यं मत्स्या विशेषतः ।</s-l><s-l>भक्षयन्ति यथा वृत्तिर्विहिता नः सनातनी ॥ ८ ॥</s-l></s-lg><s-lg><s-l>तस्माद्भयौघान्महतो मज्जन्तं मां विशेषतः ।</s-l><s-l>त्रातुमर्हसि कर्तास्मि कृते प्रतिकृतं तव ॥ ९ ॥</s-l></s-lg><s-lg><s-l>स मत्स्यवचनं श्रुत्वा कृपयाभिपरिप्लुतः ।</s-l><s-l>मनुर्वैवस्वतोऽगृह्णात्तं मत्स्यं पाणिना स्वयम् ॥ १० ॥</s-l></s-lg><s-lg><s-l>उदकान्तमुपानीय मत्स्यं वैवस्वतो मनुः ।</s-l><s-l>अलिञ्जरे प्राक्षिपत्स चन्द्रांशुसदृशप्रभम् ॥ ११ ॥</s-l></s-lg><s-lg><s-l>स तत्र ववृधे राजन्मत्स्यः परमसत्कृतः ।</s-l><s-l>पुत्रवच्चाकरोत्तस्मिन्मनुर्भावं विशेषतः ॥ १२ ॥</s-l></s-lg><s-lg><s-l>अथ कालेन महता स मत्स्यः सुमहानभूत् ।</s-l><s-l>अलिञ्जरे जले चैव नासौ समभवत्किल ॥ १३ ॥</s-l></s-lg><s-lg><s-l>अथ मत्स्यो मनुं दृष्ट्वा पुनरेवाभ्यभाषत ।</s-l><s-l>भगवन्साधु मेऽद्यान्यत्स्थानं संप्रतिपादय ॥ १४ ॥</s-l></s-lg><s-lg><s-l>उद्धृत्यालिञ्जरात्तस्मात्ततः स भगवान्मुनिः ।</s-l><s-l>तं मत्स्यमनयद्वापीं महतीं स मनुस्तदा ॥ १५ ॥</s-l></s-lg><s-lg><s-l>तत्र तं प्राक्षिपच्चापि मनुः परपुरंजय ।</s-l><s-l>अथावर्धत मत्स्यः स पुनर्वर्षगणान्बहून् ॥ १६ ॥</s-l></s-lg><s-lg><s-l>द्वियोजनायता वापी विस्तृता चापि योजनम् ।</s-l><s-l>तस्यां नासौ समभवन्मत्स्यो राजीवलोचन ।</s-l><s-l>विचेष्टितुं वा कौन्तेय मत्स्यो वाप्यां विशां पते ॥ १७ ॥</s-l></s-lg><s-lg><s-l>मनुं मत्स्यस्ततो दृष्ट्वा पुनरेवाभ्यभाषत ।</s-l><s-l>नय मां भगवन्साधो समुद्रमहिषीं प्रभो ।</s-l><s-l>गङ्गां तत्र निवत्स्यामि यथा वा तात मन्यसे ॥ १८ ॥</s-l></s-lg><s-lg><s-l>एवमुक्तो मनुर्मत्स्यमनयद्भगवान्वशी ।</s-l><s-l>नदीं गङ्गां तत्र चैनं स्वयं प्राक्षिपदच्युतः ॥ १९ ॥</s-l></s-lg><s-lg><s-l>स तत्र ववृधे मत्स्यः किंचित्कालमरिंदम ।</s-l><s-l>ततः पुनर्मनुं दृष्ट्वा मत्स्यो वचनमब्रवीत् ॥ २० ॥</s-l></s-lg><s-lg><s-l>गङ्गायां हि न शक्नोमि बृहत्त्वाच्चेष्टितुं प्रभो ।</s-l><s-l>समुद्रं नय मामाशु प्रसीद भगवन्निति ॥ २१ ॥</s-l></s-lg><s-lg><s-l>उद्धृत्य गङ्गासलिलात्ततो मत्स्यं मनुः स्वयम् ।</s-l><s-l>समुद्रमनयत्पार्थ तत्र चैनमवासृजत् ॥ २२ ॥</s-l></s-lg><s-lg><s-l>सुमहानपि मत्स्यः सन्स मनोर्मनसस्तदा ।</s-l><s-l>आसीद्यथेष्टहार्यश्च स्पर्शगन्धसुखश्च वै ॥ २३ ॥</s-l></s-lg><s-lg><s-l>यदा समुद्रे प्रक्षिप्तः स मत्स्यो मनुना तदा ।</s-l><s-l>तत एनमिदं वाक्यं स्मयमान इवाब्रवीत् ॥ २४ ॥</s-l></s-lg><s-lg><s-l>भगवन्कृता हि मे रक्षा त्वया सर्वा विशेषतः ।</s-l><s-l>प्राप्तकालं तु यत्कार्यं त्वया तच्छ्रूयतां मम ॥ २५ ॥</s-l></s-lg><s-lg><s-l>अचिराद्भगवन्भौममिदं स्थावरजङ्गमम् ।</s-l><s-l>सर्वमेव महाभाग प्रलयं वै गमिष्यति ॥ २६ ॥</s-l></s-lg><s-lg><s-l>संप्रक्षालनकालोऽयं लोकानां समुपस्थितः ।</s-l><s-l>तस्मात्त्वां बोधयाम्यद्य यत्ते हितमनुत्तमम् ॥ २७ ॥</s-l></s-lg><s-lg><s-l>त्रसानां स्थावराणां च यच्चेङ्गं यच्च नेङ्गति ।</s-l><s-l>तस्य सर्वस्य संप्राप्तः कालः परमदारुणः ॥ २८ ॥</s-l></s-lg><s-lg><s-l>नौश्च कारयितव्या ते दृढा युक्तवटाकरा ।</s-l><s-l>तत्र सप्तर्षिभिः सार्धमारुहेथा महामुने ॥ २९ ॥</s-l></s-lg><s-lg><s-l>बीजानि चैव सर्वाणि यथोक्तानि मया पुरा ।</s-l><s-l>तस्यामारोहयेर्नावि सुसंगुप्तानि भागशः ॥ ३० ॥</s-l></s-lg><s-lg><s-l>नौस्थश्च मां प्रतीक्षेथास्तदा मुनिजनप्रिय ।</s-l><s-l>आगमिष्याम्यहं शृङ्गी विज्ञेयस्तेन तापस ॥ ३१ ॥</s-l></s-lg><s-lg><s-l>एवमेतत्त्वया कार्यमापृष्टोऽसि व्रजाम्यहम् ।</s-l><s-l>नातिशङ्क्यमिदं चापि वचनं ते ममाभिभो ॥ ३२ ॥</s-l></s-lg><s-lg><s-l>एवं करिष्य इति तं स मत्स्यं प्रत्यभाषत ।</s-l><s-l>जग्मतुश्च यथाकाममनुज्ञाप्य परस्परम् ॥ ३३ ॥</s-l></s-lg><s-lg><s-l>ततो मनुर्महाराज यथोक्तं मत्स्यकेन ह ।</s-l><s-l>बीजान्यादाय सर्वाणि सागरं पुप्लुवे तदा ।</s-l><s-l>नावा तु शुभया वीर महोर्मिणमरिंदम ॥ ३४ ॥</s-l></s-lg><s-lg><s-l>चिन्तयामास च मनुस्तं मत्स्यं पृथिवीपते ।</s-l><s-l>स च तच्चिन्तितं ज्ञात्वा मत्स्यः परपुरंजय ।</s-l><s-l>शृङ्गी तत्राजगामाशु तदा भरतसत्तम ॥ ३५ ॥</s-l></s-lg><s-lg><s-l>तं दृष्ट्वा मनुजेन्द्रेन्द्र मनुर्मत्स्यं जलार्णवे ।</s-l><s-l>शृङ्गिणं तं यथोक्तेन रूपेणाद्रिमिवोच्छ्रितम् ॥ ३६ ॥</s-l></s-lg><s-lg><s-l>वटाकरमयं पाशमथ मत्स्यस्य मूर्धनि ।</s-l><s-l>मनुर्मनुजशार्दूल तस्मिञ्शृङ्गे न्यवेशयत् ॥ ३७ ॥</s-l></s-lg><s-lg><s-l>संयतस्तेन पाशेन मत्स्यः परपुरंजय ।</s-l><s-l>वेगेन महता नावं प्राकर्षल्लवणाम्भसि ॥ ३८ ॥</s-l></s-lg><s-lg><s-l>स ततार तया नावा समुद्रं मनुजेश्वर ।</s-l><s-l>नृत्यमानमिवोर्मीभिर्गर्जमानमिवाम्भसा ॥ ३९ ॥</s-l></s-lg><s-lg><s-l>क्षोभ्यमाणा महावातैः सा नौस्तस्मिन्महोदधौ ।</s-l><s-l>घूर्णते चपलेव स्त्री मत्ता परपुरंजय ॥ ४० ॥</s-l></s-lg><s-lg><s-l>नैव भूमिर्न च दिशः प्रदिशो वा चकाशिरे ।</s-l><s-l>सर्वमाम्भसमेवासीत्खं द्यौश्च नरपुंगव ॥ ४१ ॥</s-l></s-lg><s-lg><s-l>एवंभूते तदा लोके संकुले भरतर्षभ ।</s-l><s-l>अदृश्यन्त सप्तर्षयो मनुर्मत्स्यः सहैव ह ॥ ४२ ॥</s-l></s-lg><s-lg><s-l>एवं बहून्वर्षगणांस्तां नावं सोऽथ मत्स्यकः ।</s-l><s-l>चकर्षातन्द्रितो राजंस्तस्मिन्सलिलसंचये ॥ ४३ ॥</s-l></s-lg><s-lg><s-l>ततो हिमवतः शृङ्गं यत्परं पुरुषर्षभ ।</s-l><s-l>तत्राकर्षत्ततो नावं स मत्स्यः कुरुनन्दन ॥ ४४ ॥</s-l></s-lg><s-lg><s-l>ततोऽब्रवीत्तदा मत्स्यस्तानृषीन्प्रहसञ्शनैः ।</s-l><s-l>अस्मिन्हिमवतः शृङ्गे नावं बध्नीत माचिरम् ॥ ४५ ॥</s-l></s-lg><s-lg><s-l>सा बद्धा तत्र तैस्तूर्णमृषिभिर्भरतर्षभ ।</s-l><s-l>नौर्मत्स्यस्य वचः श्रुत्वा शृङ्गे हिमवतस्तदा ॥ ४६ ॥</s-l></s-lg><s-lg><s-l>तच्च नौबन्धनं नाम शृङ्गं हिमवतः परम् ।</s-l><s-l>ख्यातमद्यापि कौन्तेय तद्विद्धि भरतर्षभ ॥ ४७ ॥</s-l></s-lg><s-lg><s-l>अथाब्रवीदनिमिषस्तानृषीन्सहितांस्तदा ।</s-l><s-l>अहं प्रजापतिर्ब्रह्मा मत्परं नाधिगम्यते ।</s-l><s-l>मत्स्यरूपेण यूयं च मयास्मान्मोक्षिता भयात् ॥ ४८ ॥</s-l></s-lg><s-lg><s-l>मनुना च प्रजाः सर्वाः सदेवासुरमानवाः ।</s-l><s-l>स्रष्टव्याः सर्वलोकाश्च यच्चेङ्गं यच्च नेङ्गति ॥ ४९ ॥</s-l></s-lg><s-lg><s-l>तपसा चातितीव्रेण प्रतिभास्य भविष्यति ।</s-l><s-l>मत्प्रसादात्प्रजासर्गे न च मोहं गमिष्यति ॥ ५० ॥</s-l></s-lg><s-lg><s-l>इत्युक्त्वा वचनं मत्स्यः क्षणेनादर्शनं गतः ।</s-l><s-l>स्रष्टुकामः प्रजाश्चापि मनुर्वैवस्वतः स्वयम् ।</s-l><s-l>प्रमूढोऽभूत्प्रजासर्गे तपस्तेपे महत्ततः ॥ ५१ ॥</s-l></s-lg><s-lg><s-l>तपसा महता युक्तः सोऽथ स्रष्टुं प्रचक्रमे ।</s-l><s-l>सर्वाः प्रजा मनुः साक्षाद्यथावद्भरतर्षभ ॥ ५२ ॥</s-l></s-lg><s-lg><s-l>इत्येतन्मात्स्यकं नाम पुराणं परिकीर्तितम् ।</s-l><s-l>आख्यानमिदमाख्यातं सर्वपापहरं मया ॥ ५३ ॥</s-l></s-lg><s-lg><s-l>य इदं शृणुयान्नित्यं मनोश्चरितमादितः ।</s-l><s-l>स सुखी सर्वसिद्धार्थः स्वर्गलोकमियान्नरः ॥ ५४ ॥</s-l></s-lg>