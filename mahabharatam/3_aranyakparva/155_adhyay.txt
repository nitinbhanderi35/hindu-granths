<s-lg><s-l> वैशंपायन उवाच ।</s-l><s-l>निहते राक्षसे तस्मिन्पुनर्नारायणाश्रमम् ।</s-l><s-l>अभ्येत्य राजा कौन्तेयो निवासमकरोत्प्रभुः ॥ १ ॥</s-l></s-lg><s-lg><s-l>स समानीय तान्सर्वान्भ्रातॄनित्यब्रवीद्वचः ।</s-l><s-l>द्रौपद्या सहितान्काले संस्मरन्भ्रातरं जयम् ॥ २ ॥</s-l></s-lg><s-lg><s-l>समाश्चतस्रोऽभिगताः शिवेन चरतां वने ।</s-l><s-l>कृतोद्देशश्च बीभत्सुः पञ्चमीमभितः समाम् ॥ ३ ॥</s-l></s-lg><s-lg><s-l>प्राप्य पर्वतराजानं श्वेतं शिखरिणां वरम् ।</s-l><s-l>तत्रापि च कृतोद्देशः समागमदिदृक्षुभिः ॥ ४ ॥</s-l></s-lg><s-lg><s-l>कृतश्च समयस्तेन पार्थेनामिततेजसा ।</s-l><s-l>पञ्च वर्षाणि वत्स्यामि विद्यार्थीति पुरा मयि ॥ ५ ॥</s-l></s-lg><s-lg><s-l>तत्र गाण्डीवधन्वानमवाप्तास्त्रमरिंदमम् ।</s-l><s-l>देवलोकादिमं लोकं द्रक्ष्यामः पुनरागतम् ॥ ६ ॥</s-l></s-lg><s-lg><s-l>इत्युक्त्वा ब्राह्मणान्सर्वानामन्त्रयत पाण्डवः ।</s-l><s-l>कारणं चैव तत्तेषामाचचक्षे तपस्विनाम् ॥ ७ ॥</s-l></s-lg><s-lg><s-l>तमुग्रतपसः प्रीताः कृत्वा पार्थं प्रदक्षिणम् ।</s-l><s-l>ब्राह्मणास्तेऽन्वमोदन्त शिवेन कुशलेन च ॥ ८ ॥</s-l></s-lg><s-lg><s-l>सुखोदर्कमिमं क्लेशमचिराद्भरतर्षभ ।</s-l><s-l>क्षत्रधर्मेण धर्मज्ञ तीर्त्वा गां पालयिष्यसि ॥ ९ ॥</s-l></s-lg><s-lg><s-l>तत्तु राजा वचस्तेषां प्रतिगृह्य तपस्विनाम् ।</s-l><s-l>प्रतस्थे सह विप्रैस्तैर्भ्रातृभिश्च परंतपः ॥ १० ॥</s-l></s-lg><s-lg><s-l>द्रौपद्या सहितः श्रीमान्हैडिम्बेयादिभिस्तथा ।</s-l><s-l>राक्षसैरनुयातश्च लोमशेनाभिरक्षितः ॥ ११ ॥</s-l></s-lg><s-lg><s-l>क्वचिज्जगाम पद्भ्यां तु राक्षसैरुह्यते क्वचित् ।</s-l><s-l>तत्र तत्र महातेजा भ्रातृभिः सह सुव्रतः ॥ १२ ॥</s-l></s-lg><s-lg><s-l>ततो युधिष्ठिरो राजा बहून्क्लेशान्विचिन्तयन् ।</s-l><s-l>सिंहव्याघ्रगजाकीर्णामुदीचीं प्रययौ दिशम् ॥ १३ ॥</s-l></s-lg><s-lg><s-l>अवेक्षमाणः कैलासं मैनाकं चैव पर्वतम् ।</s-l><s-l>गन्धमादनपादांश्च मेरुं चापि शिलोच्चयम् ॥ १४ ॥</s-l></s-lg><s-lg><s-l>उपर्युपरि शैलस्य बह्वीश्च सरितः शिवाः ।</s-l><s-l>प्रस्थं हिमवतः पुण्यं ययौ सप्तदशेऽहनि ॥ १५ ॥</s-l></s-lg><s-lg><s-l>ददृशुः पाण्डवा राजन्गन्धमादनमन्तिकात् ।</s-l><s-l>पृष्ठे हिमवतः पुण्ये नानाद्रुमलतायुते ॥ १६ ॥</s-l></s-lg><s-lg><s-l>सलिलावर्तसंजातैः पुष्पितैश्च महीरुहैः ।</s-l><s-l>समावृतं पुण्यतममाश्रमं वृषपर्वणः ॥ १७ ॥</s-l></s-lg><s-lg><s-l>तमुपक्रम्य राजर्षिं धर्मात्मानमरिंदमाः ।</s-l><s-l>पाण्डवा वृषपर्वाणमवन्दन्त गतक्लमाः ॥ १८ ॥</s-l></s-lg><s-lg><s-l>अभ्यनन्दत्स राजर्षिः पुत्रवद्भरतर्षभान् ।</s-l><s-l>पूजिताश्चावसंस्तत्र सप्तरात्रमरिंदमाः ॥ १९ ॥</s-l></s-lg><s-lg><s-l>अष्टमेऽहनि संप्राप्ते तमृषिं लोकविश्रुतम् ।</s-l><s-l>आमन्त्र्य वृषपर्वाणं प्रस्थानं समरोचयन् ॥ २० ॥</s-l></s-lg><s-lg><s-l>एकैकशश्च तान्विप्रान्निवेद्य वृषपर्वणे ।</s-l><s-l>न्यासभूतान्यथाकालं बन्धूनिव सुसत्कृतान् ॥ २१ ॥</s-l></s-lg><s-lg><s-l>ततस्ते वरवस्त्राणि शुभान्याभरणानि च ।</s-l><s-l>न्यदधुः पाण्डवास्तस्मिन्नाश्रमे वृषपर्वणः ॥ २२ ॥</s-l></s-lg><s-lg><s-l>अतीतानागते विद्वान्कुशलः सर्वधर्मवित् ।</s-l><s-l>अन्वशासत्स धर्मज्ञः पुत्रवद्भरतर्षभान् ॥ २३ ॥</s-l></s-lg><s-lg><s-l>तेऽनुज्ञाता महात्मानः प्रययुर्दिशमुत्तराम् ।</s-l><s-l>कृष्णया सहिता वीरा ब्राह्मणैश्च महात्मभिः ।</s-l><s-l>तान्प्रस्थितानन्वगच्छद्वृषपर्वा महीपतिः ॥ २४ ॥</s-l></s-lg><s-lg><s-l>उपन्यस्य महातेजा विप्रेभ्यः पाण्डवांस्तदा ।</s-l><s-l>अनुसंसाध्य कौन्तेयानाशीर्भिरभिनन्द्य च ।</s-l><s-l>वृषपर्वा निववृते पन्थानमुपदिश्य च ॥ २५ ॥</s-l></s-lg><s-lg><s-l>नानामृगगणैर्जुष्टं कौन्तेयः सत्यविक्रमः ।</s-l><s-l>पदातिर्भ्रातृभिः सार्धं प्रातिष्ठत युधिष्ठिरः ॥ २६ ॥</s-l></s-lg><s-lg><s-l>नानाद्रुमनिरोधेषु वसन्तः शैलसानुषु ।</s-l><s-l>पर्वतं विविशुः श्वेतं चतुर्थेऽहनि पाण्डवाः ॥ २७ ॥</s-l></s-lg><s-lg><s-l>महाभ्रघनसंकाशं सलिलोपहितं शुभम् ।</s-l><s-l>मणिकाञ्चनरम्यं च शैलं नानासमुच्छ्रयम् ॥ २८ ॥</s-l></s-lg><s-lg><s-l>ते समासाद्य पन्थानं यथोक्तं वृषपर्वणा ।</s-l><s-l>अनुसस्रुर्यथोद्देशं पश्यन्तो विविधान्नगान् ॥ २९ ॥</s-l></s-lg><s-lg><s-l>उपर्युपरि शैलस्य गुहाः परमदुर्गमाः ।</s-l><s-l>सुदुर्गमांस्ते सुबहून्सुखेनैवाभिचक्रमुः ॥ ३० ॥</s-l></s-lg><s-lg><s-l>धौम्यः कृष्णा च पार्थाश्च लोमशश्च महानृषिः ।</s-l><s-l>अगमन्सहितास्तत्र न कश्चिदवहीयते ॥ ३१ ॥</s-l></s-lg><s-lg><s-l>ते मृगद्विजसंघुष्टं नानाद्विजसमाकुलम् ।</s-l><s-l>शाखामृगगणैश्चैव सेवितं सुमनोहरम् ॥ ३२ ॥</s-l></s-lg><s-lg><s-l>पुण्यं पद्मसरोपेतं सपल्वलमहावनम् ।</s-l><s-l>उपतस्थुर्महावीर्या माल्यवन्तं महागिरिम् ॥ ३३ ॥</s-l></s-lg><s-lg><s-l>ततः किंपुरुषावासं सिद्धचारणसेवितम् ।</s-l><s-l>ददृशुर्हृष्टरोमाणः पर्वतं गन्धमादनम् ॥ ३४ ॥</s-l></s-lg><s-lg><s-l>विद्याधरानुचरितं किंनरीभिस्तथैव च ।</s-l><s-l>गजसिंहसमाकीर्णमुदीर्णशरभायुतम् ॥ ३५ ॥</s-l></s-lg><s-lg><s-l>उपेतमन्यैश्च तदा मृगैर्मृदुनिनादिभिः ।</s-l><s-l>ते गन्धमादनवनं तन्नन्दनवनोपमम् ॥ ३६ ॥</s-l></s-lg><s-lg><s-l>मुदिताः पाण्डुतनया मनोहृदयनन्दनम् ।</s-l><s-l>विविशुः क्रमशो वीरा अरण्यं शुभकाननम् ॥ ३७ ॥</s-l></s-lg><s-lg><s-l>द्रौपदीसहिता वीरास्तैश्च विप्रैर्महात्मभिः ।</s-l><s-l>शृण्वन्तः प्रीतिजननान्वल्गून्मदकलाञ्शुभान् ।</s-l><s-l>श्रोत्ररम्यान्सुमधुराञ्शब्दान्खगमुखेरितान् ॥ ३८ ॥</s-l></s-lg><s-lg><s-l>सर्वर्तुफलभाराढ्यान्सर्वर्तुकुसुमोज्ज्वलान् ।</s-l><s-l>पश्यन्तः पादपांश्चापि फलभारावनामितान् ॥ ३९ ॥</s-l></s-lg><s-lg><s-l>आम्रानाम्रातकान्फुल्लान्नारिकेलान्सतिन्दुकान् ।</s-l><s-l>अजातकांस्तथा जीरान्दाडिमान्बीजपूरकान् ॥ ४० ॥</s-l></s-lg><s-lg><s-l>पनसाँल्लिकुचान्मोचान्खर्जूरानाम्रवेतसान् ।</s-l><s-l>पारावतांस्तथा क्षौद्रान्नीपांश्चापि मनोरमान् ॥ ४१ ॥</s-l></s-lg><s-lg><s-l>बिल्वान्कपित्थाञ्जम्बूंश्च काश्मरीर्बदरीस्तथा ।</s-l><s-l>प्लक्षानुदुम्बरवटानश्वत्थान्क्षीरिणस्तथा ।</s-l><s-l>भल्लातकानामलकान्हरीतकबिभीतकान् ॥ ४२ ॥</s-l></s-lg><s-lg><s-l>इङ्गुदान्करवीरांश्च तिन्दुकांश्च महाफलान् ।</s-l><s-l>एतानन्यांश्च विविधान्गन्धमादनसानुषु ॥ ४३ ॥</s-l></s-lg><s-lg><s-l>फलैरमृतकल्पैस्तानाचितान्स्वादुभिस्तरून् ।</s-l><s-l>तथैव चम्पकाशोकान्केतकान्बकुलांस्तथा ॥ ४४ ॥</s-l></s-lg><s-lg><s-l>पुंनागान्सप्तपर्णांश्च कर्णिकारान्सकेतकान् ।</s-l><s-l>पाटलान्कुटजान्रम्यान्मन्दारेन्दीवरांस्तथा ॥ ४५ ॥</s-l></s-lg><s-lg><s-l>पारिजातान्कोविदारान्देवदारुतरूंस्तथा ।</s-l><s-l>शालांस्तालांस्तमालांश्च प्रियालान्बकुलांस्तथा ।</s-l><s-l>शाल्मलीः किंशुकाशोकाञ्शिंशपांस्तरलांस्तथा ॥ ४६ ॥</s-l></s-lg><s-lg><s-l>चकोरैः शतपत्रैश्च भृङ्गराजैस्तथा शुकैः ।</s-l><s-l>कोकिलैः कलविङ्कैश्च हारीतैर्जीवजीवकैः ॥ ४७ ॥</s-l></s-lg><s-lg><s-l>प्रियव्रतैश्चातकैश्च तथान्यैर्विविधैः खगैः ।</s-l><s-l>श्रोत्ररम्यं सुमधुरं कूजद्भिश्चाप्यधिष्ठितान् ॥ ४८ ॥</s-l></s-lg><s-lg><s-l>सरांसि च विचित्राणि प्रसन्नसलिलानि च ।</s-l><s-l>कुमुदैः पुण्डरीकैश्च तथा कोकनदोत्पलैः ।</s-l><s-l>कह्लारैः कमलैश्चैव आचितानि समन्ततः ॥ ४९ ॥</s-l></s-lg><s-lg><s-l>कदम्बैश्चक्रवाकैश्च कुररैर्जलकुक्कुटैः ।</s-l><s-l>कारण्डवैः प्लवैर्हंसैर्बकैर्मद्गुभिरेव च ।</s-l><s-l>एतैश्चान्यैश्च कीर्णानि समन्ताज्जलचारिभिः ॥ ५० ॥</s-l></s-lg><s-lg><s-l>हृष्टैस्तथा तामरसरसासवमदालसैः ।</s-l><s-l>पद्मोदरच्युतरजःकिञ्जल्कारुणरञ्जितैः ॥ ५१ ॥</s-l></s-lg><s-lg><s-l>मधुरस्वरैर्मधुकरैर्विरुतान्कमलाकरान् ।</s-l><s-l>पश्यन्तस्ते मनोरम्यान्गन्धमादनसानुषु ॥ ५२ ॥</s-l></s-lg><s-lg><s-l>तथैव पद्मषण्डैश्च मण्डितेषु समन्ततः ।</s-l><s-l>शिखण्डिनीभिः सहिताँल्लतामण्डपकेषु च ।</s-l><s-l>मेघतूर्यरवोद्दाममदनाकुलितान्भृशम् ॥ ५३ ॥</s-l></s-lg><s-lg><s-l>कृत्वैव केकामधुरं संगीतमधुरस्वरम् ।</s-l><s-l>चित्रान्कलापान्विस्तीर्य सविलासान्मदालसान् ।</s-l><s-l>मयूरान्ददृशुश्चित्रान्नृत्यतो वनलासकान् ॥ ५४ ॥</s-l></s-lg><s-lg><s-l>कान्ताभिः सहितानन्यानपश्यन्रमतः सुखम् ।</s-l><s-l>वल्लीलतासंकटेषु कटकेषु स्थितांस्तथा ॥ ५५ ॥</s-l></s-lg><s-lg><s-l>कांश्चिच्छकुनजातांश्च विटपेषूत्कटानपि ।</s-l><s-l>कलापरचिताटोपान्विचित्रमुकुटानिव ।</s-l><s-l>विवरेषु तरूणां च मुदितान्ददृशुश्च ते ॥ ५६ ॥</s-l></s-lg><s-lg><s-l>सिन्धुवारानथोद्दामान्मन्मथस्येव तोमरान् ।</s-l><s-l>सुवर्णकुसुमाकीर्णान्गिरीणां शिखरेषु च ॥ ५७ ॥</s-l></s-lg><s-lg><s-l>कर्णिकारान्विरचितान्कर्णपूरानिवोत्तमान् ।</s-l><s-l>अथापश्यन्कुरबकान्वनराजिषु पुष्पितान् ।</s-l><s-l>कामवश्योत्सुककरान्कामस्येव शरोत्करान् ॥ ५८ ॥</s-l></s-lg><s-lg><s-l>तथैव वनराजीनामुदारान्रचितानिव ।</s-l><s-l>विराजमानांस्तेऽपश्यंस्तिलकांस्तिलकानिव ॥ ५९ ॥</s-l></s-lg><s-lg><s-l>तथानङ्गशराकारान्सहकारान्मनोरमान् ।</s-l><s-l>अपश्यन्भ्रमरारावान्मञ्जरीभिर्विराजितान् ॥ ६० ॥</s-l></s-lg><s-lg><s-l>हिरण्यसदृशैः पुष्पैर्दावाग्निसदृशैरपि ।</s-l><s-l>लोहितैरञ्जनाभैश्च वैडूर्यसदृशैरपि ॥ ६१ ॥</s-l></s-lg><s-lg><s-l>तथा शालांस्तमालांश्च पाटल्यो बकुलानि च ।</s-l><s-l>माला इव समासक्ताः शैलानां शिखरेषु च ॥ ६२ ॥</s-l></s-lg><s-lg><s-l>एवं क्रमेण ते वीरा वीक्षमाणाः समन्ततः ।</s-l><s-l>गजसंघसमाबाधं सिंहव्याघ्रसमायुतम् ॥ ६३ ॥</s-l></s-lg><s-lg><s-l>शरभोन्नादसंघुष्टं नानारावनिनादितम् ।</s-l><s-l>सर्वर्तुफलपुष्पाढ्यं गन्धमादनसानुषु ॥ ६४ ॥</s-l></s-lg><s-lg><s-l>पीता भास्वरवर्णाभा बभूवुर्वनराजयः ।</s-l><s-l>नात्र कण्टकिनः केचिन्नात्र केचिदपुष्पिताः ।</s-l><s-l>स्निग्धपत्रफला वृक्षा गन्धमादनसानुषु ॥ ६५ ॥</s-l></s-lg><s-lg><s-l>विमलस्फटिकाभानि पाण्डुरच्छदनैर्द्विजैः ।</s-l><s-l>राजहंसैरुपेतानि सारसाभिरुतानि च ।</s-l><s-l>सरांसि सरितः पार्थाः पश्यन्तः शैलसानुषु ॥ ६६ ॥</s-l></s-lg><s-lg><s-l>पद्मोत्पलविचित्राणि सुखस्पर्शजलानि च ।</s-l><s-l>गन्धवन्ति च माल्यानि रसवन्ति फलानि च ।</s-l><s-l>अतीव वृक्षा राजन्ते पुष्पिताः शैलसानुषु ॥ ६७ ॥</s-l></s-lg><s-lg><s-l>एते चान्ये च बहवस्तत्र काननजा द्रुमाः ।</s-l><s-l>लताश्च विविधाकाराः पत्रपुष्पफलोच्चयाः ॥ ६८ ॥</s-l></s-lg><s-lg><s-l>युधिष्ठिरस्तु तान्वृक्षान्पश्यमानो नगोत्तमे ।</s-l><s-l>भीमसेनमिदं वाक्यमब्रवीन्मधुराक्षरम् ॥ ६९ ॥</s-l></s-lg><s-lg><s-l>पश्य भीम शुभान्देशान्देवाक्रीडान्समन्ततः ।</s-l><s-l>अमानुषगतिं प्राप्ताः संसिद्धाः स्म वृकोदर ॥ ७० ॥</s-l></s-lg><s-lg><s-l>लताभिश्चैव बह्वीभिः पुष्पिताः पादपोत्तमाः ।</s-l><s-l>संश्लिष्टाः पार्थ शोभन्ते गन्धमादनसानुषु ॥ ७१ ॥</s-l></s-lg><s-lg><s-l>शिखण्डिनीभिश्चरतां सहितानां शिखण्डिनाम् ।</s-l><s-l>नर्दतां शृणु निर्घोषं भीम पर्वतसानुषु ॥ ७२ ॥</s-l></s-lg><s-lg><s-l>चकोराः शतपत्राश्च मत्तकोकिलशारिकाः ।</s-l><s-l>पत्रिणः पुष्पितानेतान्संश्लिष्यन्ति महाद्रुमान् ॥ ७३ ॥</s-l></s-lg><s-lg><s-l>रक्तपीतारुणाः पार्थ पादपाग्रगता द्विजाः ।</s-l><s-l>परस्परमुदीक्षन्ते बहवो जीवजीवकाः ॥ ७४ ॥</s-l></s-lg><s-lg><s-l>हरितारुणवर्णानां शाद्वलानां समन्ततः ।</s-l><s-l>सारसाः प्रतिदृश्यन्ते शैलप्रस्रवणेष्वपि ॥ ७५ ॥</s-l></s-lg><s-lg><s-l>वदन्ति मधुरा वाचः सर्वभूतमनोनुगाः ।</s-l><s-l>भृङ्गराजोपचक्राश्च लोहपृष्ठाश्च पत्रिणः ॥ ७६ ॥</s-l></s-lg><s-lg><s-l>चतुर्विषाणाः पद्माभाः कुञ्जराः सकरेणवः ।</s-l><s-l>एते वैडूर्यवर्णाभं क्षोभयन्ति महत्सरः ॥ ७७ ॥</s-l></s-lg><s-lg><s-l>बहुतालसमुत्सेधाः शैलशृङ्गात्परिच्युताः ।</s-l><s-l>नानाप्रस्रवणेभ्यश्च वारिधाराः पतन्त्यमूः ॥ ७८ ॥</s-l></s-lg><s-lg><s-l>भास्कराभप्रभा भीम शारदाभ्रघनोपमाः ।</s-l><s-l>शोभयन्ति महाशैलं नानारजतधातवः ॥ ७९ ॥</s-l></s-lg><s-lg><s-l>क्वचिदञ्जनवर्णाभाः क्वचित्काञ्चनसंनिभाः ।</s-l><s-l>धातवो हरितालस्य क्वचिद्धिङ्गुलकस्य च ॥ ८० ॥</s-l></s-lg><s-lg><s-l>मनःशिलागुहाश्चैव संध्याभ्रनिकरोपमाः ।</s-l><s-l>शशलोहितवर्णाभाः क्वचिद्गैरिकधातवः ॥ ८१ ॥</s-l></s-lg><s-lg><s-l>सितासिताभ्रप्रतिमा बालसूर्यसमप्रभाः ।</s-l><s-l>एते बहुविधाः शैलं शोभयन्ति महाप्रभाः ॥ ८२ ॥</s-l></s-lg><s-lg><s-l>गन्धर्वाः सह कान्ताभिर्यथोक्तं वृषपर्वणा ।</s-l><s-l>दृश्यन्ते शैलशृङ्गेषु पार्थ किंपुरुषैः सह ॥ ८३ ॥</s-l></s-lg><s-lg><s-l>गीतानां तलतालानां यथा साम्नां च निस्वनः ।</s-l><s-l>श्रूयते बहुधा भीम सर्वभूतमनोहरः ॥ ८४ ॥</s-l></s-lg><s-lg><s-l>महागङ्गामुदीक्षस्व पुण्यां देवनदीं शुभाम् ।</s-l><s-l>कलहंसगणैर्जुष्टामृषिकिंनरसेविताम् ॥ ८५ ॥</s-l></s-lg><s-lg><s-l>धातुभिश्च सरिद्भिश्च किंनरैर्मृगपक्षिभिः ।</s-l><s-l>गन्धर्वैरप्सरोभिश्च काननैश्च मनोरमैः ॥ ८६ ॥</s-l></s-lg><s-lg><s-l>व्यालैश्च विविधाकारैः शतशीर्षैः समन्ततः ।</s-l><s-l>उपेतं पश्य कौन्तेय शैलराजमरिंदम ॥ ८७ ॥</s-l></s-lg><s-lg><s-l>ते प्रीतमनसः शूराः प्राप्ता गतिमनुत्तमाम् ।</s-l><s-l>नातृप्यन्पर्वतेन्द्रस्य दर्शनेन परंतपाः ॥ ८८ ॥</s-l></s-lg><s-lg><s-l>उपेतमथ माल्यैश्च फलवद्भिश्च पादपैः ।</s-l><s-l>आर्ष्टिषेणस्य राजर्षेराश्रमं ददृशुस्तदा ॥ ८९ ॥</s-l></s-lg><s-lg><s-l>ततस्तं तीव्रतपसं कृशं धमनिसंततम् ।</s-l><s-l>पारगं सर्वधर्माणामार्ष्टिषेणमुपागमन् ॥ ९० ॥</s-l></s-lg>