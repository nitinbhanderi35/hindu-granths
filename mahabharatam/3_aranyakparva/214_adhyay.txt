<s-lg><s-l> मार्कण्डेय उवाच ।</s-l><s-l>शिवा भार्या त्वङ्गिरसः शीलरूपगुणान्विता ।</s-l><s-l>तस्याः सा प्रथमं रूपं कृत्वा देवी जनाधिप ।</s-l><s-l>जगाम पावकाभ्याशं तं चोवाच वराङ्गना ॥ १ ॥</s-l></s-lg><s-lg><s-l>मामग्ने कामसंतप्तां त्वं कामयितुमर्हसि ।</s-l><s-l>करिष्यसि न चेदेवं मृतां मामुपधारय ॥ २ ॥</s-l></s-lg><s-lg><s-l>अहमङ्गिरसो भार्या शिवा नाम हुताशन ।</s-l><s-l>सखीभिः सहिता प्राप्ता मन्त्रयित्वा विनिश्चयम् ॥ ३ ॥</s-l></s-lg><s-lg><s-l> अग्निरुवाच ।</s-l><s-l>कथं मां त्वं विजानीषे कामार्तमितराः कथम् ।</s-l><s-l>यास्त्वया कीर्तिताः सर्वाः सप्तर्षीणां प्रियाः स्त्रियः ॥ ४ ॥</s-l></s-lg><s-lg><s-l> शिवोवाच ।</s-l><s-l>अस्माकं त्वं प्रियो नित्यं बिभीमस्तु वयं तव ।</s-l><s-l>त्वच्चित्तमिङ्गितैर्ज्ञात्वा प्रेषितास्मि तवान्तिकम् ॥ ५ ॥</s-l></s-lg><s-lg><s-l>मैथुनायेह संप्राप्ता कामं प्राप्तं द्रुतं चर ।</s-l><s-l>मातरो मां प्रतीक्षन्ते गमिष्यामि हुताशन ॥ ६ ॥</s-l></s-lg><s-lg><s-l> मार्कण्डेय उवाच ।</s-l><s-l>ततोऽग्निरुपयेमे तां शिवां प्रीतिमुदायुतः ।</s-l><s-l>प्रीत्या देवी च संयुक्ता शुक्रं जग्राह पाणिना ॥ ७ ॥</s-l></s-lg><s-lg><s-l>अचिन्तयन्ममेदं ये रूपं द्रक्ष्यन्ति कानने ।</s-l><s-l>ते ब्राह्मणीनामनृतं दोषं वक्ष्यन्ति पावके ॥ ८ ॥</s-l></s-lg><s-lg><s-l>तस्मादेतद्रक्ष्यमाणा गरुडी संभवाम्यहम् ।</s-l><s-l>वनान्निर्गमनं चैव सुखं मम भविष्यति ॥ ९ ॥</s-l></s-lg><s-lg><s-l>सुपर्णी सा तदा भूत्वा निर्जगाम महावनात् ।</s-l><s-l>अपश्यत्पर्वतं श्वेतं शरस्तम्बैः सुसंवृतम् ॥ १० ॥</s-l></s-lg><s-lg><s-l>दृष्टीविषैः सप्तशीर्षैर्गुप्तं भोगिभिरद्भुतैः ।</s-l><s-l>रक्षोभिश्च पिशाचैश्च रौद्रैर्भूतगणैस्तथा ।</s-l><s-l>राक्षसीभिश्च संपूर्णमनेकैश्च मृगद्विजैः ॥ ११ ॥</s-l></s-lg><s-lg><s-l>सा तत्र सहसा गत्वा शैलपृष्ठं सुदुर्गमम् ।</s-l><s-l>प्राक्षिपत्काञ्चने कुण्डे शुक्रं सा त्वरिता सती ॥ १२ ॥</s-l></s-lg><s-lg><s-l>शिष्टानामपि सा देवी सप्तर्षीणां महात्मनाम् ।</s-l><s-l>पत्नीसरूपतां कृत्वा कामयामास पावकम् ॥ १३ ॥</s-l></s-lg><s-lg><s-l>दिव्यरूपमरुन्धत्याः कर्तुं न शकितं तया ।</s-l><s-l>तस्यास्तपःप्रभावेण भर्तृशुश्रूषणेन च ॥ १४ ॥</s-l></s-lg><s-lg><s-l>षट्कृत्वस्तत्तु निक्षिप्तमग्ने रेतः कुरूत्तम ।</s-l><s-l>तस्मिन्कुण्डे प्रतिपदि कामिन्या स्वाहया तदा ॥ १५ ॥</s-l></s-lg><s-lg><s-l>तत्स्कन्नं तेजसा तत्र संभृतं जनयत्सुतम् ।</s-l><s-l>ऋषिभिः पूजितं स्कन्नमनयत्स्कन्दतां ततः ॥ १६ ॥</s-l></s-lg><s-lg><s-l>षट्शिरा द्विगुणश्रोत्रो द्वादशाक्षिभुजक्रमः ।</s-l><s-l>एकग्रीवस्त्वेककायः कुमारः समपद्यत ॥ १७ ॥</s-l></s-lg><s-lg><s-l>द्वितीयायामभिव्यक्तस्तृतीयायां शिशुर्बभौ ।</s-l><s-l>अङ्गप्रत्यङ्गसंभूतश्चतुर्थ्यामभवद्गुहः ॥ १८ ॥</s-l></s-lg><s-lg><s-l>लोहिताभ्रेण महता संवृतः सह विद्युता ।</s-l><s-l>लोहिताभ्रे सुमहति भाति सूर्य इवोदितः ॥ १९ ॥</s-l></s-lg><s-lg><s-l>गृहीतं तु धनुस्तेन विपुलं लोमहर्षणम् ।</s-l><s-l>न्यस्तं यत्त्रिपुरघ्नेन सुरारिविनिकृन्तनम् ॥ २० ॥</s-l></s-lg><s-lg><s-l>तद्गृहीत्वा धनुःश्रेष्ठं ननाद बलवांस्तदा ।</s-l><s-l>संमोहयन्निवेमान्स त्रीँल्लोकान्सचराचरान् ॥ २१ ॥</s-l></s-lg><s-lg><s-l>तस्य तं निनदं श्रुत्वा महामेघौघनिस्वनम् ।</s-l><s-l>उत्पेततुर्महानागौ चित्रश्चैरावतश्च ह ॥ २२ ॥</s-l></s-lg><s-lg><s-l>तावापतन्तौ संप्रेक्ष्य स बालार्कसमद्युतिः ।</s-l><s-l>द्वाभ्यां गृहीत्वा पाणिभ्यां शक्तिं चान्येन पाणिना ।</s-l><s-l>अपरेणाग्निदायादस्ताम्रचूडं भुजेन सः ॥ २३ ॥</s-l></s-lg><s-lg><s-l>महाकायमुपश्लिष्टं कुक्कुटं बलिनां वरम् ।</s-l><s-l>गृहीत्वा व्यनदद्भीमं चिक्रीड च महाबलः ॥ २४ ॥</s-l></s-lg><s-lg><s-l>द्वाभ्यां भुजाभ्यां बलवान्गृहीत्वा शङ्खमुत्तमम् ।</s-l><s-l>प्राध्मापयत भूतानां त्रासनं बलिनामपि ॥ २५ ॥</s-l></s-lg><s-lg><s-l>द्वाभ्यां भुजाभ्यामाकाशं बहुशो निजघान सः ।</s-l><s-l>क्रीडन्भाति महासेनस्त्रीँल्लोकान्वदनैः पिबन् ।</s-l><s-l>पर्वताग्रेऽप्रमेयात्मा रश्मिमानुदये यथा ॥ २६ ॥</s-l></s-lg><s-lg><s-l>स तस्य पर्वतस्याग्रे निषण्णोऽद्भुतविक्रमः ।</s-l><s-l>व्यलोकयदमेयात्मा मुखैर्नानाविधैर्दिशः ।</s-l><s-l>स पश्यन्विविधान्भावांश्चकार निनदं पुनः ॥ २७ ॥</s-l></s-lg><s-lg><s-l>तस्य तं निनदं श्रुत्वा न्यपतन्बहुधा जनाः ।</s-l><s-l>भीताश्चोद्विग्नमनसस्तमेव शरणं ययुः ॥ २८ ॥</s-l></s-lg><s-lg><s-l>ये तु तं संश्रिता देवं नानावर्णास्तदा जनाः ।</s-l><s-l>तानप्याहुः पारिषदान्ब्राह्मणाः सुमहाबलान् ॥ २९ ॥</s-l></s-lg><s-lg><s-l>स तूत्थाय महाबाहुरुपसान्त्व्य च ताञ्जनान् ।</s-l><s-l>धनुर्विकृष्य व्यसृजद्बाणाञ्श्वेते महागिरौ ॥ ३० ॥</s-l></s-lg><s-lg><s-l>बिभेद स शरैः शैलं क्रौञ्चं हिमवतः सुतम् ।</s-l><s-l>तेन हंसाश्च गृध्राश्च मेरुं गच्छन्ति पर्वतम् ॥ ३१ ॥</s-l></s-lg><s-lg><s-l>स विशीर्णोऽपतच्छैलो भृशमार्तस्वरान्रुवन् ।</s-l><s-l>तस्मिन्निपतिते त्वन्ये नेदुः शैला भृशं भयात् ॥ ३२ ॥</s-l></s-lg><s-lg><s-l>स तं नादं भृशार्तानां श्रुत्वापि बलिनां वरः ।</s-l><s-l>न प्राव्यथदमेयात्मा शक्तिमुद्यम्य चानदत् ॥ ३३ ॥</s-l></s-lg><s-lg><s-l>सा तदा विपुला शक्तिः क्षिप्ता तेन महात्मना ।</s-l><s-l>बिभेद शिखरं घोरं श्वेतस्य तरसा गिरेः ॥ ३४ ॥</s-l></s-lg><s-lg><s-l>स तेनाभिहतो दीनो गिरिः श्वेतोऽचलैः सह ।</s-l><s-l>उत्पपात महीं त्यक्त्वा भीतस्तस्मान्महात्मनः ॥ ३५ ॥</s-l></s-lg><s-lg><s-l>ततः प्रव्यथिता भूमिर्व्यशीर्यत समन्ततः ।</s-l><s-l>आर्ता स्कन्दं समासाद्य पुनर्बलवती बभौ ॥ ३६ ॥</s-l></s-lg><s-lg><s-l>पर्वताश्च नमस्कृत्य तमेव पृथिवीं गताः ।</s-l><s-l>अथायमभजल्लोकः स्कन्दं शुक्लस्य पञ्चमीम् ॥ ३७ ॥</s-l></s-lg>