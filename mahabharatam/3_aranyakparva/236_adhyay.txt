<s-lg><s-l> जनमेजय उवाच ।</s-l><s-l>शत्रुभिर्जितबद्धस्य पाण्डवैश्च महात्मभिः ।</s-l><s-l>मोक्षितस्य युधा पश्चान्मानस्थस्य दुरात्मनः ॥ १ ॥</s-l></s-lg><s-lg><s-l>कत्थनस्यावलिप्तस्य गर्वितस्य च नित्यशः ।</s-l><s-l>सदा च पौरुषौदार्यैः पाण्डवानवमन्यतः ॥ २ ॥</s-l></s-lg><s-lg><s-l>दुर्योधनस्य पापस्य नित्याहंकारवादिनः ।</s-l><s-l>प्रवेशो हास्तिनपुरे दुष्करः प्रतिभाति मे ॥ ३ ॥</s-l></s-lg><s-lg><s-l>तस्य लज्जान्वितस्यैव शोकव्याकुलचेतसः ।</s-l><s-l>प्रवेशं विस्तरेण त्वं वैशंपायन कीर्तय ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>धर्मराजनिसृष्टस्तु धार्तराष्ट्रः सुयोधनः ।</s-l><s-l>लज्जयाधोमुखः सीदन्नुपासर्पत्सुदुःखितः ॥ ५ ॥</s-l></s-lg><s-lg><s-l>स्वपुरं प्रययौ राजा चतुरङ्गबलानुगः ।</s-l><s-l>शोकोपहतया बुद्ध्या चिन्तयानः पराभवम् ॥ ६ ॥</s-l></s-lg><s-lg><s-l>विमुच्य पथि यानानि देशे सुयवसोदके ।</s-l><s-l>संनिविष्टः शुभे रम्ये भूमिभागे यथेप्सितम् ।</s-l><s-l>हस्त्यश्वरथपादातं यथास्थानं न्यवेशयत् ॥ ७ ॥</s-l></s-lg><s-lg><s-l>अथोपविष्टं राजानं पर्यङ्के ज्वलनप्रभे ।</s-l><s-l>उपप्लुतं यथा सोमं राहुणा रात्रिसंक्षये ।</s-l><s-l>उपगम्याब्रवीत्कर्णो दुर्योधनमिदं तदा ॥ ८ ॥</s-l></s-lg><s-lg><s-l>दिष्ट्या जीवसि गान्धारे दिष्ट्या नः संगमः पुनः ।</s-l><s-l>दिष्ट्या त्वया जिताश्चैव गन्धर्वाः कामरूपिणः ॥ ९ ॥</s-l></s-lg><s-lg><s-l>दिष्ट्या समग्रान्पश्यामि भ्रातॄंस्ते कुरुनन्दन ।</s-l><s-l>विजिगीषून्रणान्मुक्तान्निर्जितारीन्महारथान् ॥ १० ॥</s-l></s-lg><s-lg><s-l>अहं त्वभिद्रुतः सर्वैर्गन्धर्वैः पश्यतस्तव ।</s-l><s-l>नाशक्नुवं स्थापयितुं दीर्यमाणां स्ववाहिनीम् ॥ ११ ॥</s-l></s-lg><s-lg><s-l>शरक्षताङ्गश्च भृशं व्यपयातोऽभिपीडितः ।</s-l><s-l>इदं त्वत्यद्भुतं मन्ये यद्युष्मानिह भारत ॥ १२ ॥</s-l></s-lg><s-lg><s-l>अरिष्टानक्षतांश्चापि सदारधनवाहनान् ।</s-l><s-l>विमुक्तान्संप्रपश्यामि तस्माद्युद्धादमानुषात् ॥ १३ ॥</s-l></s-lg><s-lg><s-l>नैतस्य कर्ता लोकेऽस्मिन्पुमान्विद्येत भारत ।</s-l><s-l>यत्कृतं ते महाराज सह भ्रातृभिराहवे ॥ १४ ॥</s-l></s-lg><s-lg><s-l>एवमुक्तस्तु कर्णेन राजा दुर्योधनस्तदा ।</s-l><s-l>उवाचावाक्शिरा राजन्बाष्पगद्गदया गिरा ॥ १५ ॥</s-l></s-lg>