<s-lg><s-l> मार्कण्डेय उवाच ।</s-l><s-l>चिन्तयित्वा तदाश्चर्यं स्त्रिया प्रोक्तमशेषतः ।</s-l><s-l>विनिन्दन्स द्विजोऽऽत्मानमागस्कृत इवाबभौ ॥ १ ॥</s-l></s-lg><s-lg><s-l>चिन्तयानः स धर्मस्य सूक्ष्मां गतिमथाब्रवीत् ।</s-l><s-l>श्रद्दधानेन भाव्यं वै गच्छामि मिथिलामहम् ॥ २ ॥</s-l></s-lg><s-lg><s-l>कृतात्मा धर्मवित्तस्यां व्याधो निवसते किल ।</s-l><s-l>तं गच्छाम्यहमद्यैव धर्मं प्रष्टुं तपोधनम् ॥ ३ ॥</s-l></s-lg><s-lg><s-l>इति संचिन्त्य मनसा श्रद्दधानः स्त्रिया वचः ।</s-l><s-l>बलाकाप्रत्ययेनासौ धर्म्यैश्च वचनैः शुभैः ।</s-l><s-l>संप्रतस्थे स मिथिलां कौतूहलसमन्वितः ॥ ४ ॥</s-l></s-lg><s-lg><s-l>अतिक्रामन्नरण्यानि ग्रामांश्च नगराणि च ।</s-l><s-l>ततो जगाम मिथिलां जनकेन सुरक्षिताम् ॥ ५ ॥</s-l></s-lg><s-lg><s-l>धर्मसेतुसमाकीर्णां यज्ञोत्सववतीं शुभाम् ।</s-l><s-l>गोपुराट्टालकवतीं गृहप्राकारशोभिताम् ॥ ६ ॥</s-l></s-lg><s-lg><s-l>प्रविश्य स पुरीं रम्यां विमानैर्बहुभिर्वृताम् ।</s-l><s-l>पण्यैश्च बहुभिर्युक्तां सुविभक्तमहापथाम् ॥ ७ ॥</s-l></s-lg><s-lg><s-l>अश्वै रथैस्तथा नागैर्यानैश्च बहुभिर्वृताम् ।</s-l><s-l>हृष्टपुष्टजनाकीर्णां नित्योत्सवसमाकुलाम् ॥ ८ ॥</s-l></s-lg><s-lg><s-l>सोऽपश्यद्बहुवृत्तान्तां ब्राह्मणः समतिक्रमन् ।</s-l><s-l>धर्मव्याधमपृच्छच्च स चास्य कथितो द्विजैः ॥ ९ ॥</s-l></s-lg><s-lg><s-l>अपश्यत्तत्र गत्वा तं सूनामध्ये व्यवस्थितम् ।</s-l><s-l>मार्गमाहिषमांसानि विक्रीणन्तं तपस्विनम् ।</s-l><s-l>आकुलत्वात्तु क्रेतॄणामेकान्ते संस्थितो द्विजः ॥ १० ॥</s-l></s-lg><s-lg><s-l>स तु ज्ञात्वा द्विजं प्राप्तं सहसा संभ्रमोत्थितः ।</s-l><s-l>आजगाम यतो विप्रः स्थित एकान्त आसने ॥ ११ ॥</s-l></s-lg><s-lg><s-l> व्याध उवाच ।</s-l><s-l>अभिवादये त्वा भगवन्स्वागतं ते द्विजोत्तम ।</s-l><s-l>अहं व्याधस्तु भद्रं ते किं करोमि प्रशाधि माम् ॥ १२ ॥</s-l></s-lg><s-lg><s-l>एकपत्न्या यदुक्तोऽसि गच्छ त्वं मिथिलामिति ।</s-l><s-l>जानाम्येतदहं सर्वं यदर्थं त्वमिहागतः ॥ १३ ॥</s-l></s-lg><s-lg><s-l> मार्कण्डेय उवाच ।</s-l><s-l>श्रुत्वा तु तस्य तद्वाक्यं स विप्रो भृशहर्षितः ।</s-l><s-l>द्वितीयमिदमाश्चर्यमित्यचिन्तयत द्विजः ॥ १४ ॥</s-l></s-lg><s-lg><s-l>अदेशस्थं हि ते स्थानमिति व्याधोऽब्रवीद्द्विजम् ।</s-l><s-l>गृहं गच्छाव भगवन्यदि रोचयसेऽनघ ॥ १५ ॥</s-l></s-lg><s-lg><s-l>बाढमित्येव संहृष्टो विप्रो वचनमब्रवीत् ।</s-l><s-l>अग्रतस्तु द्विजं कृत्वा स जगाम गृहान्प्रति ॥ १६ ॥</s-l></s-lg><s-lg><s-l>प्रविश्य च गृहं रम्यमासनेनाभिपूजितः ।</s-l><s-l>पाद्यमाचमनीयं च प्रतिगृह्य द्विजोत्तमः ॥ १७ ॥</s-l></s-lg><s-lg><s-l>ततः सुखोपविष्टस्तं व्याधं वचनमब्रवीत् ।</s-l><s-l>कर्मैतद्वै न सदृशं भवतः प्रतिभाति मे ।</s-l><s-l>अनुतप्ये भृशं तात तव घोरेण कर्मणा ॥ १८ ॥</s-l></s-lg><s-lg><s-l> व्याध उवाच ।</s-l><s-l>कुलोचितमिदं कर्म पितृपैतामहं मम ।</s-l><s-l>वर्तमानस्य मे धर्मे स्वे मन्युं मा कृथा द्विज ॥ १९ ॥</s-l></s-lg><s-lg><s-l>धात्रा तु विहितं पूर्वं कर्म स्वं पालयाम्यहम् ।</s-l><s-l>प्रयत्नाच्च गुरू वृद्धौ शुश्रूषेऽहं द्विजोत्तम ॥ २० ॥</s-l></s-lg><s-lg><s-l>सत्यं वदे नाभ्यसूये यथाशक्ति ददामि च ।</s-l><s-l>देवतातिथिभृत्यानामवशिष्टेन वर्तये ॥ २१ ॥</s-l></s-lg><s-lg><s-l>न कुत्सयाम्यहं किंचिन्न गर्हे बलवत्तरम् ।</s-l><s-l>कृतमन्वेति कर्तारं पुरा कर्म द्विजोत्तम ॥ २२ ॥</s-l></s-lg><s-lg><s-l>कृषिगोरक्ष्यवाणिज्यमिह लोकस्य जीवनम् ।</s-l><s-l>दण्डनीतिस्त्रयी विद्या तेन लोका भवन्त्युत ॥ २३ ॥</s-l></s-lg><s-lg><s-l>कर्म शूद्रे कृषिर्वैश्ये संग्रामः क्षत्रिये स्मृतः ।</s-l><s-l>ब्रह्मचर्यं तपो मन्त्राः सत्यं च ब्राह्मणे सदा ॥ २४ ॥</s-l></s-lg><s-lg><s-l>राजा प्रशास्ति धर्मेण स्वकर्मनिरताः प्रजाः ।</s-l><s-l>विकर्माणश्च ये केचित्तान्युनक्ति स्वकर्मसु ॥ २५ ॥</s-l></s-lg><s-lg><s-l>भेतव्यं हि सदा राज्ञां प्रजानामधिपा हि ते ।</s-l><s-l>मारयन्ति विकर्मस्थं लुब्धा मृगमिवेषुभिः ॥ २६ ॥</s-l></s-lg><s-lg><s-l>जनकस्येह विप्रर्षे विकर्मस्थो न विद्यते ।</s-l><s-l>स्वकर्मनिरता वर्णाश्चत्वारोऽपि द्विजोत्तम ॥ २७ ॥</s-l></s-lg><s-lg><s-l>स एष जनको राजा दुर्वृत्तमपि चेत्सुतम् ।</s-l><s-l>दण्ड्यं दण्डे निक्षिपति तथा न ग्लाति धार्मिकम् ॥ २८ ॥</s-l></s-lg><s-lg><s-l>सुयुक्तचारो नृपतिः सर्वं धर्मेण पश्यति ।</s-l><s-l>श्रीश्च राज्यं च दण्डश्च क्षत्रियाणां द्विजोत्तम ॥ २९ ॥</s-l></s-lg><s-lg><s-l>राजानो हि स्वधर्मेण श्रियमिच्छन्ति भूयसीम् ।</s-l><s-l>सर्वेषामेव वर्णानां त्राता राजा भवत्युत ॥ ३० ॥</s-l></s-lg><s-lg><s-l>परेण हि हतान्ब्रह्मन्वराहमहिषानहम् ।</s-l><s-l>न स्वयं हन्मि विप्रर्षे विक्रीणामि सदा त्वहम् ॥ ३१ ॥</s-l></s-lg><s-lg><s-l>न भक्षयामि मांसानि ऋतुगामी तथा ह्यहम् ।</s-l><s-l>सदोपवासी च तथा नक्तभोजी तथा द्विज ॥ ३२ ॥</s-l></s-lg><s-lg><s-l>अशीलश्चापि पुरुषो भूत्वा भवति शीलवान् ।</s-l><s-l>प्राणिहिंसारतश्चापि भवते धार्मिकः पुनः ॥ ३३ ॥</s-l></s-lg><s-lg><s-l>व्यभिचारान्नरेन्द्राणां धर्मः संकीर्यते महान् ।</s-l><s-l>अधर्मो वर्धते चापि संकीर्यन्ते तथा प्रजाः ॥ ३४ ॥</s-l></s-lg><s-lg><s-l>उरुण्डा वामनाः कुब्जाः स्थूलशीर्षास्तथैव च ।</s-l><s-l>क्लीबाश्चान्धाश्च जायन्ते बधिरा लम्बचूचुकाः ।</s-l><s-l>पार्थिवानामधर्मत्वात्प्रजानामभवः सदा ॥ ३५ ॥</s-l></s-lg><s-lg><s-l>स एष राजा जनकः सर्वं धर्मेण पश्यति ।</s-l><s-l>अनुगृह्णन्प्रजाः सर्वाः स्वधर्मनिरताः सदा ॥ ३६ ॥</s-l></s-lg><s-lg><s-l>ये चैव मां प्रशंसन्ति ये च निन्दन्ति मानवाः ।</s-l><s-l>सर्वान्सुपरिणीतेन कर्मणा तोषयाम्यहम् ॥ ३७ ॥</s-l></s-lg><s-lg><s-l>ये जीवन्ति स्वधर्मेण संभुञ्जन्ते च पार्थिवाः ।</s-l><s-l>न किंचिदुपजीवन्ति दक्षा उत्थानशीलिनः ॥ ३८ ॥</s-l></s-lg><s-lg><s-l>शक्त्यान्नदानं सततं तितिक्षा धर्मनित्यता ।</s-l><s-l>यथार्हं प्रतिपूजा च सर्वभूतेषु वै दया ।</s-l><s-l>त्यागान्नान्यत्र मर्त्यानां गुणास्तिष्ठन्ति पूरुषे ॥ ३९ ॥</s-l></s-lg><s-lg><s-l>मृषावादं परिहरेत्कुर्यात्प्रियमयाचितः ।</s-l><s-l>न च कामान्न संरम्भान्न द्वेषाद्धर्ममुत्सृजेत् ॥ ४० ॥</s-l></s-lg><s-lg><s-l>प्रिये नातिभृशं हृष्येदप्रिये न च संज्वरेत् ।</s-l><s-l>न मुह्येदर्थकृच्छ्रेषु न च धर्मं परित्यजेत् ॥ ४१ ॥</s-l></s-lg><s-lg><s-l>कर्म चेत्किंचिदन्यत्स्यादितरन्न समाचरेत् ।</s-l><s-l>यत्कल्याणमभिध्यायेत्तत्रात्मानं नियोजयेत् ॥ ४२ ॥</s-l></s-lg><s-lg><s-l>न पापं प्रति पापः स्यात्साधुरेव सदा भवेत् ।</s-l><s-l>आत्मनैव हतः पापो यः पापं कर्तुमिच्छति ॥ ४३ ॥</s-l></s-lg><s-lg><s-l>कर्म चैतदसाधूनां वृजिनानामसाधुवत् ।</s-l><s-l>न धर्मोऽस्तीति मन्वानाः शुचीनवहसन्ति ये ।</s-l><s-l>अश्रद्दधाना धर्मस्य ते नश्यन्ति न संशयः ॥ ४४ ॥</s-l></s-lg><s-lg><s-l>महादृतिरिवाध्मातः पापो भवति नित्यदा ।</s-l><s-l>मूढानामवलिप्तानामसारं भाषितं भवेत् ।</s-l><s-l>दर्शयत्यन्तरात्मानं दिवा रूपमिवांशुमान् ॥ ४५ ॥</s-l></s-lg><s-lg><s-l>न लोके राजते मूर्खः केवलात्मप्रशंसया ।</s-l><s-l>अपि चेह मृजा हीनः कृतविद्यः प्रकाशते ॥ ४६ ॥</s-l></s-lg><s-lg><s-l>अब्रुवन्कस्यचिन्निन्दामात्मपूजामवर्णयन् ।</s-l><s-l>न कश्चिद्गुणसंपन्नः प्रकाशो भुवि दृश्यते ॥ ४७ ॥</s-l></s-lg><s-lg><s-l>विकर्मणा तप्यमानः पापाद्विपरिमुच्यते ।</s-l><s-l>नैतत्कुर्यां पुनरिति द्वितीयात्परिमुच्यते ॥ ४८ ॥</s-l></s-lg><s-lg><s-l>कर्मणा येन तेनेह पापाद्द्विजवरोत्तम ।</s-l><s-l>एवं श्रुतिरियं ब्रह्मन्धर्मेषु परिदृश्यते ॥ ४९ ॥</s-l></s-lg><s-lg><s-l>पापान्यबुद्ध्वेह पुरा कृतानि प्राग्धर्मशीलो विनिहन्ति पश्चात् ।</s-l><s-l>धर्मो ब्रह्मन्नुदते पूरुषाणां यत्कुर्वते पापमिह प्रमादात् ॥ ५० ॥</s-l></s-lg><s-lg><s-l>पापं कृत्वा हि मन्येत नाहमस्मीति पूरुषः ।</s-l><s-l>चिकीर्षेदेव कल्याणं श्रद्दधानोऽनसूयकः ॥ ५१ ॥</s-l></s-lg><s-lg><s-l>वसनस्येव छिद्राणि साधूनां विवृणोति यः ।</s-l><s-l>पापं चेत्पुरुषः कृत्वा कल्याणमभिपद्यते ।</s-l><s-l>मुच्यते सर्वपापेभ्यो महाभ्रैरिव चन्द्रमाः ॥ ५२ ॥</s-l></s-lg><s-lg><s-l>यथादित्यः समुद्यन्वै तमः सर्वं व्यपोहति ।</s-l><s-l>एवं कल्याणमातिष्ठन्सर्वपापैः प्रमुच्यते ॥ ५३ ॥</s-l></s-lg><s-lg><s-l>पापानां विद्ध्यधिष्ठानं लोभमेव द्विजोत्तम ।</s-l><s-l>लुब्धाः पापं व्यवस्यन्ति नरा नातिबहुश्रुताः ।</s-l><s-l>अधर्मा धर्मरूपेण तृणैः कूपा इवावृताः ॥ ५४ ॥</s-l></s-lg><s-lg><s-l>तेषां दमः पवित्राणि प्रलापा धर्मसंश्रिताः ।</s-l><s-l>सर्वं हि विद्यते तेषु शिष्टाचारः सुदुर्लभः ॥ ५५ ॥</s-l></s-lg><s-lg><s-l> मार्कण्डेय उवाच ।</s-l><s-l>स तु विप्रो महाप्राज्ञो धर्मव्याधमपृच्छत ।</s-l><s-l>शिष्टाचारं कथमहं विद्यामिति नरोत्तम ।</s-l><s-l>एतन्महामते व्याध प्रब्रवीहि यथातथम् ॥ ५६ ॥</s-l></s-lg><s-lg><s-l> व्याध उवाच ।</s-l><s-l>यज्ञो दानं तपो वेदाः सत्यं च द्विजसत्तम ।</s-l><s-l>पञ्चैतानि पवित्राणि शिष्टाचारेषु नित्यदा ॥ ५७ ॥</s-l></s-lg><s-lg><s-l>कामक्रोधौ वशे कृत्वा दम्भं लोभमनार्जवम् ।</s-l><s-l>धर्म इत्येव संतुष्टास्ते शिष्टाः शिष्टसंमताः ॥ ५८ ॥</s-l></s-lg><s-lg><s-l>न तेषां विद्यतेऽवृत्तं यज्ञस्वाध्यायशीलिनाम् ।</s-l><s-l>आचारपालनं चैव द्वितीयं शिष्टलक्षणम् ॥ ५९ ॥</s-l></s-lg><s-lg><s-l>गुरुशुश्रूषणं सत्यमक्रोधो दानमेव च ।</s-l><s-l>एतच्चतुष्टयं ब्रह्मञ्शिष्टाचारेषु नित्यदा ॥ ६० ॥</s-l></s-lg><s-lg><s-l>शिष्टाचारे मनः कृत्वा प्रतिष्ठाप्य च सर्वशः ।</s-l><s-l>यामयं लभते तुष्टिं सा न शक्या ह्यतोऽन्यथा ॥ ६१ ॥</s-l></s-lg><s-lg><s-l>वेदस्योपनिषत्सत्यं सत्यस्योपनिषद्दमः ।</s-l><s-l>दमस्योपनिषत्त्यागः शिष्टाचारेषु नित्यदा ॥ ६२ ॥</s-l></s-lg><s-lg><s-l>ये तु धर्ममसूयन्ते बुद्धिमोहान्विता नराः ।</s-l><s-l>अपथा गच्छतां तेषामनुयातापि पीड्यते ॥ ६३ ॥</s-l></s-lg><s-lg><s-l>ये तु शिष्टाः सुनियताः श्रुतित्यागपरायणाः ।</s-l><s-l>धर्म्यं पन्थानमारूढाः सत्यधर्मपरायणाः ॥ ६४ ॥</s-l></s-lg><s-lg><s-l>नियच्छन्ति परां बुद्धिं शिष्टाचारान्विता नराः ।</s-l><s-l>उपाध्यायमते युक्ताः स्थित्या धर्मार्थदर्शिनः ॥ ६५ ॥</s-l></s-lg><s-lg><s-l>नास्तिकान्भिन्नमर्यादान्क्रूरान्पापमतौ स्थितान् ।</s-l><s-l>त्यज ताञ्ज्ञानमाश्रित्य धार्मिकानुपसेव्य च ॥ ६६ ॥</s-l></s-lg><s-lg><s-l>कामलोभग्रहाकीर्णां पञ्चेन्द्रियजलां नदीम् ।</s-l><s-l>नावं धृतिमयीं कृत्वा जन्मदुर्गाणि संतर ॥ ६७ ॥</s-l></s-lg><s-lg><s-l>क्रमेण संचितो धर्मो बुद्धियोगमयो महान् ।</s-l><s-l>शिष्टाचारे भवेत्साधू रागः शुक्लेव वाससि ॥ ६८ ॥</s-l></s-lg><s-lg><s-l>अहिंसा सत्यवचनं सर्वभूतहितं परम् ।</s-l><s-l>अहिंसा परमो धर्मः स च सत्ये प्रतिष्ठितः ।</s-l><s-l>सत्ये कृत्वा प्रतिष्ठां तु प्रवर्तन्ते प्रवृत्तयः ॥ ६९ ॥</s-l></s-lg><s-lg><s-l>सत्यमेव गरीयस्तु शिष्टाचारनिषेवितम् ।</s-l><s-l>आचारश्च सतां धर्मः सन्तश्चाचारलक्षणाः ॥ ७० ॥</s-l></s-lg><s-lg><s-l>यो यथाप्रकृतिर्जन्तुः स्वां स्वां प्रकृतिमश्नुते ।</s-l><s-l>पापात्मा क्रोधकामादीन्दोषानाप्नोत्यनात्मवान् ॥ ७१ ॥</s-l></s-lg><s-lg><s-l>आरम्भो न्याययुक्तो यः स हि धर्म इति स्मृतः ।</s-l><s-l>अनाचारस्त्वधर्मेति एतच्छिष्टानुशासनम् ॥ ७२ ॥</s-l></s-lg><s-lg><s-l>अक्रुध्यन्तोऽनसूयन्तो निरहंकारमत्सराः ।</s-l><s-l>ऋजवः शमसंपन्नाः शिष्टाचारा भवन्ति ते ॥ ७३ ॥</s-l></s-lg><s-lg><s-l>त्रैविद्यवृद्धाः शुचयो वृत्तवन्तो मनस्विनः ।</s-l><s-l>गुरुशुश्रूषवो दान्ताः शिष्टाचारा भवन्त्युत ॥ ७४ ॥</s-l></s-lg><s-lg><s-l>तेषामदीनसत्त्वानां दुष्कराचारकर्मणाम् ।</s-l><s-l>स्वैः कर्मभिः सत्कृतानां घोरत्वं संप्रणश्यति ॥ ७५ ॥</s-l></s-lg><s-lg><s-l>तं सदाचारमाश्चर्यं पुराणं शाश्वतं ध्रुवम् ।</s-l><s-l>धर्मं धर्मेण पश्यन्तः स्वर्गं यान्ति मनीषिणः ॥ ७६ ॥</s-l></s-lg><s-lg><s-l>आस्तिका मानहीनाश्च द्विजातिजनपूजकाः ।</s-l><s-l>श्रुतवृत्तोपसंपन्नाः ते सन्तः स्वर्गगामिनः ॥ ७७ ॥</s-l></s-lg><s-lg><s-l>वेदोक्तः परमो धर्मो धर्मशास्त्रेषु चापरः ।</s-l><s-l>शिष्टाचीर्णश्च शिष्टानां त्रिविधं धर्मलक्षणम् ॥ ७८ ॥</s-l></s-lg><s-lg><s-l>पारणं चापि विद्यानां तीर्थानामवगाहनम् ।</s-l><s-l>क्षमा सत्यार्जवं शौचं शिष्टाचारनिदर्शनम् ॥ ७९ ॥</s-l></s-lg><s-lg><s-l>सर्वभूतदयावन्तो अहिंसानिरताः सदा ।</s-l><s-l>परुषं न प्रभाषन्ते सदा सन्तो द्विजप्रियाः ॥ ८० ॥</s-l></s-lg><s-lg><s-l>शुभानामशुभानां च कर्मणां फलसंचये ।</s-l><s-l>विपाकमभिजानन्ति ते शिष्टाः शिष्टसंमताः ॥ ८१ ॥</s-l></s-lg><s-lg><s-l>न्यायोपेता गुणोपेताः सर्वलोकहितैषिणः ।</s-l><s-l>सन्तः स्वर्गजितः शुक्लाः संनिविष्टाश्च सत्पथे ॥ ८२ ॥</s-l></s-lg><s-lg><s-l>दातारः संविभक्तारो दीनानुग्रहकारिणः ।</s-l><s-l>सर्वभूतदयावन्तस्ते शिष्टाः शिष्टसंमताः ॥ ८३ ॥</s-l></s-lg><s-lg><s-l>सर्वपूज्याः श्रुतधनास्तथैव च तपस्विनः ।</s-l><s-l>दाननित्याः सुखाँल्लोकानाप्नुवन्तीह च श्रियम् ॥ ८४ ॥</s-l></s-lg><s-lg><s-l>पीडया च कलत्रस्य भृत्यानां च समाहिताः ।</s-l><s-l>अतिशक्त्या प्रयच्छन्ति सन्तः सद्भिः समागताः ॥ ८५ ॥</s-l></s-lg><s-lg><s-l>लोकयात्रां च पश्यन्तो धर्ममात्महितानि च ।</s-l><s-l>एवं सन्तो वर्तमाना एधन्ते शाश्वतीः समाः ॥ ८६ ॥</s-l></s-lg><s-lg><s-l>अहिंसा सत्यवचनमानृशंस्यमथार्जवम् ।</s-l><s-l>अद्रोहो नातिमानश्च ह्रीस्तितिक्षा दमः शमः ॥ ८७ ॥</s-l></s-lg><s-lg><s-l>धीमन्तो धृतिमन्तश्च भूतानामनुकम्पकाः ।</s-l><s-l>अकामद्वेषसंयुक्तास्ते सन्तो लोकसत्कृताः ॥ ८८ ॥</s-l></s-lg><s-lg><s-l>त्रीण्येव तु पदान्याहुः सतां वृत्तमनुत्तमम् ।</s-l><s-l>न द्रुह्येच्चैव दद्याच्च सत्यं चैव सदा वदेत् ॥ ८९ ॥</s-l></s-lg><s-lg><s-l>सर्वत्र च दयावन्तः सन्तः करुणवेदिनः ।</s-l><s-l>गच्छन्तीह सुसंतुष्टा धर्म्यं पन्थानमुत्तमम् ।</s-l><s-l>शिष्टाचारा महात्मानो येषां धर्मः सुनिश्चितः ॥ ९० ॥</s-l></s-lg><s-lg><s-l>अनसूया क्षमा शान्तिः संतोषः प्रियवादिता ।</s-l><s-l>कामक्रोधपरित्यागः शिष्टाचारनिषेवणम् ॥ ९१ ॥</s-l></s-lg><s-lg><s-l>कर्मणा श्रुतसंपन्नं सतां मार्गमनुत्तमम् ।</s-l><s-l>शिष्टाचारं निषेवन्ते नित्यं धर्मेष्वतन्द्रिताः ॥ ९२ ॥</s-l></s-lg><s-lg><s-l>प्रज्ञाप्रासादमारुह्य मुह्यतो महतो जनान् ।</s-l><s-l>प्रेक्षन्तो लोकवृत्तानि विविधानि द्विजोत्तम ।</s-l><s-l>अतिपुण्यानि पापानि तानि द्विजवरोत्तम ॥ ९३ ॥</s-l></s-lg><s-lg><s-l>एतत्ते सर्वमाख्यातं यथाप्रज्ञं यथाश्रुतम् ।</s-l><s-l>शिष्टाचारगुणान्ब्रह्मन्पुरस्कृत्य द्विजर्षभ ॥ ९४ ॥</s-l></s-lg>