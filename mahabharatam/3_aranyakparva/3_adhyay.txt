<s-lg><s-l> वैशंपायन उवाच ।</s-l><s-l>शौनकेनैवमुक्तस्तु कुन्तीपुत्रो युधिष्ठिरः ।</s-l><s-l>पुरोहितमुपागम्य भ्रातृमध्येऽब्रवीदिदम् ॥ १ ॥</s-l></s-lg><s-lg><s-l>प्रस्थितं मानुयान्तीमे ब्राह्मणा वेदपारगाः ।</s-l><s-l>न चास्मि पालने शक्तो बहुदुःखसमन्वितः ॥ २ ॥</s-l></s-lg><s-lg><s-l>परित्यक्तुं न शक्नोमि दानशक्तिश्च नास्ति मे ।</s-l><s-l>कथमत्र मया कार्यं भगवांस्तद्ब्रवीतु मे ॥ ३ ॥</s-l></s-lg><s-lg><s-l>मुहूर्तमिव स ध्यात्वा धर्मेणान्विष्य तां गतिम् ।</s-l><s-l>युधिष्ठिरमुवाचेदं धौम्यो धर्मभृतां वरः ॥ ४ ॥</s-l></s-lg><s-lg><s-l>पुरा सृष्टानि भूतानि पीड्यन्ते क्षुधया भृशम् ।</s-l><s-l>ततोऽनुकम्पया तेषां सविता स्वपिता इव ॥ ५ ॥</s-l></s-lg><s-lg><s-l>गत्वोत्तरायणं तेजोरसानुद्धृत्य रश्मिभिः ।</s-l><s-l>दक्षिणायनमावृत्तो महीं निविशते रविः ॥ ६ ॥</s-l></s-lg><s-lg><s-l>क्षेत्रभूते ततस्तस्मिन्नोषधीरोषधीपतिः ।</s-l><s-l>दिवस्तेजः समुद्धृत्य जनयामास वारिणा ॥ ७ ॥</s-l></s-lg><s-lg><s-l>निषिक्तश्चन्द्रतेजोभिः सूयते भूगतो रविः ।</s-l><s-l>ओषध्यः षड्रसा मेध्यास्तदन्नं प्राणिनां भुवि ॥ ८ ॥</s-l></s-lg><s-lg><s-l>एवं भानुमयं ह्यन्नं भूतानां प्राणधारणम् ।</s-l><s-l>पितैष सर्वभूतानां तस्मात्तं शरणं व्रज ॥ ९ ॥</s-l></s-lg><s-lg><s-l>राजानो हि महात्मानो योनिकर्मविशोधिताः ।</s-l><s-l>उद्धरन्ति प्रजाः सर्वास्तप आस्थाय पुष्कलम् ॥ १० ॥</s-l></s-lg><s-lg><s-l>भीमेन कार्तवीर्येण वैन्येन नहुषेण च ।</s-l><s-l>तपोयोगसमाधिस्थैरुद्धृता ह्यापदः प्रजाः ॥ ११ ॥</s-l></s-lg><s-lg><s-l>तथा त्वमपि धर्मात्मन्कर्मणा च विशोधितः ।</s-l><s-l>तप आस्थाय धर्मेण द्विजातीन्भर भारत ॥ १२ ॥</s-l></s-lg><s-lg><s-l>एवमुक्तस्तु धौम्येन तत्कालसदृशं वचः ।</s-l><s-l>धर्मराजो विशुद्धात्मा तप आतिष्ठदुत्तमम् ॥ १३ ॥</s-l></s-lg><s-lg><s-l>पुष्पोपहारैर्बलिभिरर्चयित्वा दिवाकरम् ।</s-l><s-l>योगमास्थाय धर्मात्मा वायुभक्षो जितेन्द्रियः ।</s-l><s-l>गाङ्गेयं वार्युपस्पृष्य प्राणायामेन तस्थिवान् ॥ १४ ॥</s-l></s-lg><s-lg><s-l> जनमेजय उवाच ।</s-l><s-l>कथं कुरूणामृषभः स तु राजा युधिष्ठिरः ।</s-l><s-l>विप्रार्थमाराधितवान्सूर्यमद्भुतविक्रमम् ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>शृणुष्वावहितो राजञ्शुचिर्भूत्वा समाहितः ।</s-l><s-l>क्षणं च कुरु राजेन्द्र सर्वं वक्ष्याम्यशेषतः ॥ १६ ॥</s-l></s-lg><s-lg><s-l>धौम्येन तु यथ प्रोक्तं पार्थाय सुमहात्मने ।</s-l><s-l>नाम्नामष्टशतं पुण्यं तच्छृणुष्व महामते ॥ १७ ॥</s-l></s-lg><s-lg><s-l>सूर्योऽर्यमा भगस्त्वष्टा पूषार्कः सविता रविः ।</s-l><s-l>गभस्तिमानजः कालो मृत्युर्धाता प्रभाकरः ॥ १८ ॥</s-l></s-lg><s-lg><s-l>पृथिव्यापश्च तेजश्च खं वायुश्च परायणम् ।</s-l><s-l>सोमो बृहस्पतिः शुक्रो बुधोऽङ्गारक एव च ॥ १९ ॥</s-l></s-lg><s-lg><s-l>इन्द्रो विवस्वान्दीप्तांशुः शुचिः शौरिः शनैश्चरः ।</s-l><s-l>ब्रह्मा विष्णुश्च रुद्रश्च स्कन्दो वैश्रवणो यमः ॥ २० ॥</s-l></s-lg><s-lg><s-l>वैद्युतो जाठरश्चाग्निरैन्धनस्तेजसां पतिः ।</s-l><s-l>धर्मध्वजो वेदकर्ता वेदाङ्गो वेदवाहनः ॥ २१ ॥</s-l></s-lg><s-lg><s-l>कृतं त्रेता द्वापरश्च कलिः सर्वामराश्रयः ।</s-l><s-l>कला काष्ठा मुहूर्ताश्च पक्षा मासा ऋतुस्तथा ॥ २२ ॥</s-l></s-lg><s-lg><s-l>संवत्सरकरोऽश्वत्थः कालचक्रो विभावसुः ।</s-l><s-l>पुरुषः शाश्वतो योगी व्यक्ताव्यक्तः सनातनः ॥ २३ ॥</s-l></s-lg><s-lg><s-l>लोकाध्यक्षः प्रजाध्यक्षो विश्वकर्मा तमोनुदः ।</s-l><s-l>वरुणः सागरोंऽशुश्च जीमूतो जीवनोऽरिहा ॥ २४ ॥</s-l></s-lg><s-lg><s-l>भूताश्रयो भूतपतिः सर्वभूतनिषेवितः ।</s-l><s-l>मणिः सुवर्णो भूतादिः कामदः सर्वतोमुखः ॥ २५ ॥</s-l></s-lg><s-lg><s-l>जयो विशालो वरदः शीघ्रगः प्राणधारणः ।</s-l><s-l>धन्वन्तरिर्धूमकेतुरादिदेवोऽदितेः सुतः ॥ २६ ॥</s-l></s-lg><s-lg><s-l>द्वादशात्मारविन्दाक्षः पिता माता पितामहः ।</s-l><s-l>स्वर्गद्वारं प्रजाद्वारं मोक्षद्वारं त्रिविष्टपम् ॥ २७ ॥</s-l></s-lg><s-lg><s-l>देहकर्ता प्रशान्तात्मा विश्वात्मा विश्वतोमुखः ।</s-l><s-l>चराचरात्मा सूक्ष्मात्मा मैत्रेण वपुषान्वितः ॥ २८ ॥</s-l></s-lg><s-lg><s-l>एतद्वै कीर्तनीयस्य सूर्यस्यैव महात्मनः ।</s-l><s-l>नाम्नामष्टशतं पुण्यं शक्रेणोक्तं महात्मना ॥ २९ ॥</s-l></s-lg><s-lg><s-l>शक्राच्च नारदः प्राप्तो धौम्यश्च तदनन्तरम् ।</s-l><s-l>धौम्याद्युधिष्ठिरः प्राप्य सर्वान्कामानवाप्तवान् ॥ ३० ॥</s-l></s-lg><s-lg><s-l>सुरपितृगणयक्षसेवितं ह्यसुरनिशाचरसिद्धवन्दितम् ।</s-l><s-l>वरकनकहुताशनप्रभं त्वमपि मनस्यभिधेहि भास्करम् ॥ ३१ ॥</s-l></s-lg><s-lg><s-l>सूर्योदये यस्तु समाहितः पठेत्स पुत्रलाभं धनरत्नसंचयान् ।</s-l><s-l>लभेत जातिस्मरतां सदा नरः स्मृतिं च मेधां च स विन्दते पराम् ॥ ३२ ॥</s-l></s-lg><s-lg><s-l>इमं स्तवं देववरस्य यो नरः प्रकीर्तयेच्छुचिसुमनाः समाहितः ।</s-l><s-l>स मुच्यते शोकदवाग्निसागराल्लभेत कामान्मनसा यथेप्सितान् ॥ ३३ ॥</s-l></s-lg>