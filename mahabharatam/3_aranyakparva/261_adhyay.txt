<s-lg><s-l> युधिष्ठिर उवाच ।</s-l><s-l>उक्तं भगवता जन्म रामादीनां पृथक्पृथक् ।</s-l><s-l>प्रस्थानकारणं ब्रह्मञ्श्रोतुमिच्छामि कथ्यताम् ॥ १ ॥</s-l></s-lg><s-lg><s-l>कथं दाशरथी वीरौ भ्रातरौ रामलक्ष्मणौ ।</s-l><s-l>प्रस्थापितौ वनं ब्रह्म मैथिली च यशस्विनी ॥ २ ॥</s-l></s-lg><s-lg><s-l> मार्कण्डेय उवाच ।</s-l><s-l>जातपुत्रो दशरथः प्रीतिमानभवन्नृपः ।</s-l><s-l>क्रियारतिर्धर्मपरः सततं वृद्धसेविता ॥ ३ ॥</s-l></s-lg><s-lg><s-l>क्रमेण चास्य ते पुत्रा व्यवर्धन्त महौजसः ।</s-l><s-l>वेदेषु सरहस्येषु धनुर्वेदे च पारगाः ॥ ४ ॥</s-l></s-lg><s-lg><s-l>चरितब्रह्मचर्यास्ते कृतदाराश्च पार्थिव ।</s-l><s-l>यदा तदा दशरथः प्रीतिमानभवत्सुखी ॥ ५ ॥</s-l></s-lg><s-lg><s-l>ज्येष्ठो रामोऽभवत्तेषां रमयामास हि प्रजाः ।</s-l><s-l>मनोहरतया धीमान्पितुर्हृदयतोषणः ॥ ६ ॥</s-l></s-lg><s-lg><s-l>ततः स राजा मतिमान्मत्वात्मानं वयोऽधिकम् ।</s-l><s-l>मन्त्रयामास सचिवैर्धर्मज्ञैश्च पुरोहितैः ॥ ७ ॥</s-l></s-lg><s-lg><s-l>अभिषेकाय रामस्य यौवराज्येन भारत ।</s-l><s-l>प्राप्तकालं च ते सर्वे मेनिरे मन्त्रिसत्तमाः ॥ ८ ॥</s-l></s-lg><s-lg><s-l>लोहिताक्षं महाबाहुं मत्तमातङ्गगामिनम् ।</s-l><s-l>दीर्घबाहुं महोरस्कं नीलकुञ्चितमूर्धजम् ॥ ९ ॥</s-l></s-lg><s-lg><s-l>दीप्यमानं श्रिया वीरं शक्रादनवमं बले ।</s-l><s-l>पारगं सर्वधर्माणां बृहस्पतिसमं मतौ ॥ १० ॥</s-l></s-lg><s-lg><s-l>सर्वानुरक्तप्रकृतिं सर्वविद्याविशारदम् ।</s-l><s-l>जितेन्द्रियममित्राणामपि दृष्टिमनोहरम् ॥ ११ ॥</s-l></s-lg><s-lg><s-l>नियन्तारमसाधूनां गोप्तारं धर्मचारिणाम् ।</s-l><s-l>धृतिमन्तमनाधृष्यं जेतारमपराजितम् ॥ १२ ॥</s-l></s-lg><s-lg><s-l>पुत्रं राजा दशरथः कौसल्यानन्दवर्धनम् ।</s-l><s-l>संदृश्य परमां प्रीतिमगच्छत्कुरुनन्दन ॥ १३ ॥</s-l></s-lg><s-lg><s-l>चिन्तयंश्च महातेजा गुणान्रामस्य वीर्यवान् ।</s-l><s-l>अभ्यभाषत भद्रं ते प्रीयमाणः पुरोहितम् ॥ १४ ॥</s-l></s-lg><s-lg><s-l>अद्य पुष्यो निशि ब्रह्मन्पुण्यं योगमुपैष्यति ।</s-l><s-l>संभाराः संभ्रियन्तां मे रामश्चोपनिमन्त्र्यताम् ॥ १५ ॥</s-l></s-lg><s-lg><s-l>इति तद्राजवचनं प्रतिश्रुत्याथ मन्थरा ।</s-l><s-l>कैकेयीमभिगम्येदं काले वचनमब्रवीत् ॥ १६ ॥</s-l></s-lg><s-lg><s-l>अद्य कैकेयि दौर्भाग्यं राज्ञा ते ख्यापितं महत् ।</s-l><s-l>आशीविषस्त्वां संक्रुद्धश्चण्डो दशति दुर्भगे ॥ १७ ॥</s-l></s-lg><s-lg><s-l>सुभगा खलु कौसल्या यस्याः पुत्रोऽभिषेक्ष्यते ।</s-l><s-l>कुतो हि तव सौभाग्यं यस्याः पुत्रो न राज्यभाक् ॥ १८ ॥</s-l></s-lg><s-lg><s-l>सा तद्वचनमाज्ञाय सर्वाभरणभूषिता ।</s-l><s-l>वेदीविलग्नमध्येव बिभ्रती रूपमुत्तमम् ॥ १९ ॥</s-l></s-lg><s-lg><s-l>विविक्ते पतिमासाद्य हसन्तीव शुचिस्मिता ।</s-l><s-l>प्रणयं व्यञ्जयन्तीव मधुरं वाक्यमब्रवीत् ॥ २० ॥</s-l></s-lg><s-lg><s-l>सत्यप्रतिज्ञ यन्मे त्वं काममेकं निसृष्टवान् ।</s-l><s-l>उपाकुरुष्व तद्राजंस्तस्मान्मुच्यस्व संकटात् ॥ २१ ॥</s-l></s-lg><s-lg><s-l> राजोवाच ।</s-l><s-l>वरं ददानि ते हन्त तद्गृहाण यदिच्छसि ।</s-l><s-l>अवध्यो वध्यतां कोऽद्य वध्यः कोऽद्य विमुच्यताम् ॥ २२ ॥</s-l></s-lg><s-lg><s-l>धनं ददानि कस्याद्य ह्रियतां कस्य वा पुनः ।</s-l><s-l>ब्राह्मणस्वादिहान्यत्र यत्किंचिद्वित्तमस्ति मे ॥ २३ ॥</s-l></s-lg><s-lg><s-l> मार्कण्डेय उवाच ।</s-l><s-l>सा तद्वचनमाज्ञाय परिगृह्य नराधिपम् ।</s-l><s-l>आत्मनो बलमाज्ञाय तत एनमुवाच ह ॥ २४ ॥</s-l></s-lg><s-lg><s-l>आभिषेचनिकं यत्ते रामार्थमुपकल्पितम् ।</s-l><s-l>भरतस्तदवाप्नोतु वनं गच्छतु राघवः ॥ २५ ॥</s-l></s-lg><s-lg><s-l>स तद्राजा वचः श्रुत्वा विप्रियं दारुणोदयम् ।</s-l><s-l>दुःखार्तो भरतश्रेष्ठ न किंचिद्व्याजहार ह ॥ २६ ॥</s-l></s-lg><s-lg><s-l>ततस्तथोक्तं पितरं रामो विज्ञाय वीर्यवान् ।</s-l><s-l>वनं प्रतस्थे धर्मात्मा राजा सत्यो भवत्विति ॥ २७ ॥</s-l></s-lg><s-lg><s-l>तमन्वगच्छल्लक्ष्मीवान्धनुष्माँल्लक्ष्मणस्तदा ।</s-l><s-l>सीता च भार्या भद्रं ते वैदेही जनकात्मजा ॥ २८ ॥</s-l></s-lg><s-lg><s-l>ततो वनं गते रामे राजा दशरथस्तदा ।</s-l><s-l>समयुज्यत देहस्य कालपर्यायधर्मणा ॥ २९ ॥</s-l></s-lg><s-lg><s-l>रामं तु गतमाज्ञाय राजानं च तथागतम् ।</s-l><s-l>आनाय्य भरतं देवी कैकेयी वाक्यमब्रवीत् ॥ ३० ॥</s-l></s-lg><s-lg><s-l>गतो दशरथः स्वर्गं वनस्थौ रामलक्ष्मणौ ।</s-l><s-l>गृहाण राज्यं विपुलं क्षेमं निहतकण्टकम् ॥ ३१ ॥</s-l></s-lg><s-lg><s-l>तामुवाच स धर्मात्मा नृशंसं बत ते कृतम् ।</s-l><s-l>पतिं हत्वा कुलं चेदमुत्साद्य धनलुब्धया ॥ ३२ ॥</s-l></s-lg><s-lg><s-l>अयशः पातयित्वा मे मूर्ध्नि त्वं कुलपांसने ।</s-l><s-l>सकामा भव मे मातरित्युक्त्वा प्ररुरोद ह ॥ ३३ ॥</s-l></s-lg><s-lg><s-l>स चारित्रं विशोध्याथ सर्वप्रकृतिसंनिधौ ।</s-l><s-l>अन्वयाद्भ्रातरं रामं विनिवर्तनलालसः ॥ ३४ ॥</s-l></s-lg><s-lg><s-l>कौसल्यां च सुमित्रां च कैकेयीं च सुदुःखितः ।</s-l><s-l>अग्रे प्रस्थाप्य यानैः स शत्रुघ्नसहितो ययौ ॥ ३५ ॥</s-l></s-lg><s-lg><s-l>वसिष्ठवामदेवाभ्यां विप्रैश्चान्यैः सहस्रशः ।</s-l><s-l>पौरजानपदैः सार्धं रामानयनकाङ्क्षया ॥ ३६ ॥</s-l></s-lg><s-lg><s-l>ददर्श चित्रकूटस्थं स रामं सहलक्ष्मणम् ।</s-l><s-l>तापसानामलंकारं धारयन्तं धनुर्धरम् ॥ ३७ ॥</s-l></s-lg><s-lg><s-l>विसर्जितः स रामेण पितुर्वचनकारिणा ।</s-l><s-l>नन्दिग्रामेऽकरोद्राज्यं पुरस्कृत्यास्य पादुके ॥ ३८ ॥</s-l></s-lg><s-lg><s-l>रामस्तु पुनराशङ्क्य पौरजानपदागमम् ।</s-l><s-l>प्रविवेश महारण्यं शरभङ्गाश्रमं प्रति ॥ ३९ ॥</s-l></s-lg><s-lg><s-l>सत्कृत्य शरभङ्गं स दण्डकारण्यमाश्रितः ।</s-l><s-l>नदीं गोदावरीं रम्यामाश्रित्य न्यवसत्तदा ॥ ४० ॥</s-l></s-lg><s-lg><s-l>वसतस्तस्य रामस्य ततः शूर्पणखाकृतम् ।</s-l><s-l>खरेणासीन्महद्वैरं जनस्थाननिवासिना ॥ ४१ ॥</s-l></s-lg><s-lg><s-l>रक्षार्थं तापसानां च राघवो धर्मवत्सलः ।</s-l><s-l>चतुर्दश सहस्राणि जघान भुवि रक्षसाम् ॥ ४२ ॥</s-l></s-lg><s-lg><s-l>दूषणं च खरं चैव निहत्य सुमहाबलौ ।</s-l><s-l>चक्रे क्षेमं पुनर्धीमान्धर्मारण्यं स राघवः ॥ ४३ ॥</s-l></s-lg><s-lg><s-l>हतेषु तेषु रक्षःसु ततः शूर्पणखा पुनः ।</s-l><s-l>ययौ निकृत्तनासोष्ठी लङ्कां भ्रातुर्निवेशनम् ॥ ४४ ॥</s-l></s-lg><s-lg><s-l>ततो रावणमभ्येत्य राक्षसी दुःखमूर्छिता ।</s-l><s-l>पपात पादयोर्भ्रातुः संशुष्करुधिरानना ॥ ४५ ॥</s-l></s-lg><s-lg><s-l>तां तथा विकृतां दृष्ट्वा रावणः क्रोधमूर्छितः ।</s-l><s-l>उत्पपातासनात्क्रुद्धो दन्तैर्दन्तानुपस्पृशन् ॥ ४६ ॥</s-l></s-lg><s-lg><s-l>स्वानमात्यान्विसृज्याथ विविक्ते तामुवाच सः ।</s-l><s-l>केनास्येवं कृता भद्रे मामचिन्त्यावमन्य च ॥ ४७ ॥</s-l></s-lg><s-lg><s-l>कः शूलं तीक्ष्णमासाद्य सर्वगात्रैर्निषेवते ।</s-l><s-l>कः शिरस्यग्निमादाय विश्वस्तः स्वपते सुखम् ॥ ४८ ॥</s-l></s-lg><s-lg><s-l>आशीविषं घोरतरं पादेन स्पृशतीह कः ।</s-l><s-l>सिंहं केसरिणं कश्च दंष्ट्रासु स्पृश्य तिष्ठति ॥ ४९ ॥</s-l></s-lg><s-lg><s-l>इत्येवं ब्रुवतस्तस्य स्रोतोभ्यस्तेजसोऽर्चिषः ।</s-l><s-l>निश्चेरुर्दह्यतो रात्रौ वृक्षस्येव स्वरन्ध्रतः ॥ ५० ॥</s-l></s-lg><s-lg><s-l>तस्य तत्सर्वमाचख्यौ भगिनी रामविक्रमम् ।</s-l><s-l>खरदूषणसंयुक्तं राक्षसानां पराभवम् ॥ ५१ ॥</s-l></s-lg><s-lg><s-l>स निश्चित्य ततः कृत्यं स्वसारमुपसान्त्व्य च ।</s-l><s-l>ऊर्ध्वमाचक्रमे राजा विधाय नगरे विधिम् ॥ ५२ ॥</s-l></s-lg><s-lg><s-l>त्रिकूटं समतिक्रम्य कालपर्वतमेव च ।</s-l><s-l>ददर्श मकरावासं गम्भीरोदं महोदधिम् ॥ ५३ ॥</s-l></s-lg><s-lg><s-l>तमतीत्याथ गोकर्णमभ्यगच्छद्दशाननः ।</s-l><s-l>दयितं स्थानमव्यग्रं शूलपाणेर्महात्मनः ॥ ५४ ॥</s-l></s-lg><s-lg><s-l>तत्राभ्यगच्छन्मारीचं पूर्वामात्यं दशाननः ।</s-l><s-l>पुरा रामभयादेव तापस्यं समुपाश्रितम् ॥ ५५ ॥</s-l></s-lg>