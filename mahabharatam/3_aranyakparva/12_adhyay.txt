<s-lg><s-l> धृतराष्ट्र उवाच ।</s-l><s-l>किर्मीरस्य वधं क्षत्तः श्रोतुमिच्छामि कथ्यताम् ।</s-l><s-l>रक्षसा भीमसेनस्य कथमासीत्समागमः ॥ १ ॥</s-l></s-lg><s-lg><s-l> विदुर उवाच ।</s-l><s-l>शृणु भीमस्य कर्मेदमतिमानुषकर्मणः ।</s-l><s-l>श्रुतपूर्वं मया तेषां कथान्तेषु पुनः पुनः ॥ २ ॥</s-l></s-lg><s-lg><s-l>इतः प्रयाता राजेन्द्र पाण्डवा द्यूतनिर्जिताः ।</s-l><s-l>जग्मुस्त्रिभिरहोरात्रैः काम्यकं नाम तद्वनम् ॥ ३ ॥</s-l></s-lg><s-lg><s-l>रात्रौ निशीथे स्वाभीले गतेऽर्धसमये नृप ।</s-l><s-l>प्रचारे पुरुषादानां रक्षसां भीमकर्मणाम् ॥ ४ ॥</s-l></s-lg><s-lg><s-l>तद्वनं तापसा नित्यं शेषाश्च वनचारिणः ।</s-l><s-l>दूरात्परिहरन्ति स्म पुरुषादभयात्किल ॥ ५ ॥</s-l></s-lg><s-lg><s-l>तेषां प्रविशतां तत्र मार्गमावृत्य भारत ।</s-l><s-l>दीप्ताक्षं भीषणं रक्षः सोल्मुकं प्रत्यदृश्यत ॥ ६ ॥</s-l></s-lg><s-lg><s-l>बाहू महान्तौ कृत्वा तु तथास्यं च भयानकम् ।</s-l><s-l>स्थितमावृत्य पन्थानं येन यान्ति कुरूद्वहाः ॥ ७ ॥</s-l></s-lg><s-lg><s-l>दष्टोष्ठदंष्ट्रं ताम्राक्षं प्रदीप्तोर्ध्वशिरोरुहम् ।</s-l><s-l>सार्करश्मितडिच्चक्रं सबलाकमिवाम्बुदम् ॥ ८ ॥</s-l></s-lg><s-lg><s-l>सृजन्तं राक्षसीं मायां महारावविराविणम् ।</s-l><s-l>मुञ्चन्तं विपुलं नादं सतोयमिव तोयदम् ॥ ९ ॥</s-l></s-lg><s-lg><s-l>तस्य नादेन संत्रस्ताः पक्षिणः सर्वतोदिशम् ।</s-l><s-l>विमुक्तनादाः संपेतुः स्थलजा जलजैः सह ॥ १० ॥</s-l></s-lg><s-lg><s-l>संप्रद्रुतमृगद्वीपिमहिषर्क्षसमाकुलम् ।</s-l><s-l>तद्वनं तस्य नादेन संप्रस्थितमिवाभवत् ॥ ११ ॥</s-l></s-lg><s-lg><s-l>तस्योरुवाताभिहता ताम्रपल्लवबाहवः ।</s-l><s-l>विदूरजाताश्च लताः समाश्लिष्यन्त पादपान् ॥ १२ ॥</s-l></s-lg><s-lg><s-l>तस्मिन्क्षणेऽथ प्रववौ मारुतो भृशदारुणः ।</s-l><s-l>रजसा संवृतं तेन नष्टर्क्षमभवन्नभः ॥ १३ ॥</s-l></s-lg><s-lg><s-l>पञ्चानां पाण्डुपुत्राणामविज्ञातो महारिपुः ।</s-l><s-l>पञ्चानामिन्द्रियाणां तु शोकवेग इवातुलः ॥ १४ ॥</s-l></s-lg><s-lg><s-l>स दृष्ट्वा पाण्डवान्दूरात्कृष्णाजिनसमावृतान् ।</s-l><s-l>आवृणोत्तद्वनद्वारं मैनाक इव पर्वतः ॥ १५ ॥</s-l></s-lg><s-lg><s-l>तं समासाद्य वित्रस्ता कृष्णा कमललोचना ।</s-l><s-l>अदृष्टपूर्वं संत्रासान्न्यमीलयत लोचने ॥ १६ ॥</s-l></s-lg><s-lg><s-l>दुःशासनकरोत्सृष्टविप्रकीर्णशिरोरुहा ।</s-l><s-l>पञ्चपर्वतमध्यस्था नदीवाकुलतां गता ॥ १७ ॥</s-l></s-lg><s-lg><s-l>मोमुह्यमानां तां तत्र जगृहुः पञ्च पाण्डवाः ।</s-l><s-l>इन्द्रियाणि प्रसक्तानि विषयेषु यथा रतिम् ॥ १८ ॥</s-l></s-lg><s-lg><s-l>अथ तां राक्षसीं मायामुत्थितां घोरदर्शनाम् ।</s-l><s-l>रक्षोघ्नैर्विविधैर्मन्त्रैर्धौम्यः सम्यक्प्रयोजितैः ।</s-l><s-l>पश्यतां पाण्डुपुत्राणां नाशयामास वीर्यवान् ॥ १९ ॥</s-l></s-lg><s-lg><s-l>स नष्टमायोऽतिबलः क्रोधविस्फारितेक्षणः ।</s-l><s-l>काममूर्तिधरः क्षुद्रः कालकल्पो व्यदृश्यत ॥ २० ॥</s-l></s-lg><s-lg><s-l>तमुवाच ततो राजा दीर्घप्रज्ञो युधिष्ठिरः ।</s-l><s-l>को भवान्कस्य वा किं ते क्रियतां कार्यमुच्यताम् ॥ २१ ॥</s-l></s-lg><s-lg><s-l>प्रत्युवाचाथ तद्रक्षो धर्मराजं युधिष्ठिरम् ।</s-l><s-l>अहं बकस्य वै भ्राता किर्मीर इति विश्रुतः ॥ २२ ॥</s-l></s-lg><s-lg><s-l>वनेऽस्मिन्काम्यके शून्ये निवसामि गतज्वरः ।</s-l><s-l>युधि निर्जित्य पुरुषानाहारं नित्यमाचरन् ॥ २३ ॥</s-l></s-lg><s-lg><s-l>के यूयमिह संप्राप्ता भक्ष्यभूता ममान्तिकम् ।</s-l><s-l>युधि निर्जित्य वः सर्वान्भक्षयिष्ये गतज्वरः ॥ २४ ॥</s-l></s-lg><s-lg><s-l>युधिष्ठिरस्तु तच्छ्रुत्वा वचस्तस्य दुरात्मनः ।</s-l><s-l>आचचक्षे ततः सर्वं गोत्रनामादि भारत ॥ २५ ॥</s-l></s-lg><s-lg><s-l>पाण्डवो धर्मराजोऽहं यदि ते श्रोत्रमागतः ।</s-l><s-l>सहितो भ्रातृभिः सर्वैर्भीमसेनार्जुनादिभिः ॥ २६ ॥</s-l></s-lg><s-lg><s-l>हृतराज्यो वने वासं वस्तुं कृतमतिस्ततः ।</s-l><s-l>वनमभ्यागतो घोरमिदं तव परिग्रहम् ॥ २७ ॥</s-l></s-lg><s-lg><s-l>किर्मीरस्त्वब्रवीदेनं दिष्ट्या देवैरिदं मम ।</s-l><s-l>उपपादितमद्येह चिरकालान्मनोगतम् ॥ २८ ॥</s-l></s-lg><s-lg><s-l>भीमसेनवधार्थं हि नित्यमभ्युद्यतायुधः ।</s-l><s-l>चरामि पृथिवीं कृत्स्नां नैनमासादयाम्यहम् ॥ २९ ॥</s-l></s-lg><s-lg><s-l>सोऽयमासादितो दिष्ट्या भ्रातृहा काङ्क्षितश्चिरम् ।</s-l><s-l>अनेन हि मम भ्राता बको विनिहतः प्रियः ॥ ३० ॥</s-l></s-lg><s-lg><s-l>वेत्रकीयगृहे राजन्ब्राह्मणच्छद्मरूपिणा ।</s-l><s-l>विद्याबलमुपाश्रित्य न ह्यस्त्यस्यौरसं बलम् ॥ ३१ ॥</s-l></s-lg><s-lg><s-l>हिडिम्बश्च सखा मह्यं दयितो वनगोचरः ।</s-l><s-l>हतो दुरात्मनानेन स्वसा चास्य हृता पुरा ॥ ३२ ॥</s-l></s-lg><s-lg><s-l>सोऽयमभ्यागतो मूढो ममेदं गहनं वनम् ।</s-l><s-l>प्रचारसमयेऽस्माकमर्धरात्रे समास्थिते ॥ ३३ ॥</s-l></s-lg><s-lg><s-l>अद्यास्य यातयिष्यामि तद्वैरं चिरसंभृतम् ।</s-l><s-l>तर्पयिष्यामि च बकं रुधिरेणास्य भूरिणा ॥ ३४ ॥</s-l></s-lg><s-lg><s-l>अद्याहमनृणो भूत्वा भ्रातुः सख्युस्तथैव च ।</s-l><s-l>शान्तिं लब्धास्मि परमां हत्व राक्षसकण्टकम् ॥ ३५ ॥</s-l></s-lg><s-lg><s-l>यदि तेन पुरा मुक्तो भीमसेनो बकेन वै ।</s-l><s-l>अद्यैनं भक्षयिष्यामि पश्यतस्ते युधिष्ठिर ॥ ३६ ॥</s-l></s-lg><s-lg><s-l>एनं हि विपुलप्राणमद्य हत्वा वृकोदरम् ।</s-l><s-l>संभक्ष्य जरयिष्यामि यथागस्त्यो महासुरम् ॥ ३७ ॥</s-l></s-lg><s-lg><s-l>एवमुक्तस्तु धर्मात्मा सत्यसंधो युधिष्ठिरः ।</s-l><s-l>नैतदस्तीति सक्रोधो भर्त्सयामास राक्षसम् ॥ ३८ ॥</s-l></s-lg><s-lg><s-l>ततो भीमो महाबाहुरारुज्य तरसा द्रुम ।</s-l><s-l>दशव्याममिवोद्विद्धं निष्पत्रमकरोत्तदा ॥ ३९ ॥</s-l></s-lg><s-lg><s-l>चकार सज्यं गाण्डीवं वज्रनिष्पेषगौरवम् ।</s-l><s-l>निमेषान्तरमात्रेण तथैव विजयोऽर्जुनः ॥ ४० ॥</s-l></s-lg><s-lg><s-l>निवार्य भीमो जिष्णुं तु तद्रक्षो घोरदर्शनम् ।</s-l><s-l>अभिद्रुत्याब्रवीद्वाक्यं तिष्ठ तिष्ठेति भारत ॥ ४१ ॥</s-l></s-lg><s-lg><s-l>इत्युक्त्वैनमभिक्रुद्धः कक्ष्यामुत्पीड्य पाण्डवः ।</s-l><s-l>निष्पिष्य पाणिना पाणिं संदष्टोष्ठपुटो बली ।</s-l><s-l>तमभ्यधावद्वेगेन भीमो वृक्षायुधस्तदा ॥ ४२ ॥</s-l></s-lg><s-lg><s-l>यमदण्डप्रतीकाशं ततस्तं तस्य मूर्धनि ।</s-l><s-l>पातयामास वेगेन कुलिशं मघवानिव ॥ ४३ ॥</s-l></s-lg><s-lg><s-l>असंभ्रान्तं तु तद्रक्षः समरे प्रत्यदृश्यत ।</s-l><s-l>चिक्षेप चोल्मुकं दीप्तमशनिं ज्वलितामिव ॥ ४४ ॥</s-l></s-lg><s-lg><s-l>तदुदस्तमलातं तु भीमः प्रहरतां वरः ।</s-l><s-l>पदा सव्येन चिक्षेप तद्रक्षः पुनराव्रजत् ॥ ४५ ॥</s-l></s-lg><s-lg><s-l>किर्मीरश्चापि सहसा वृक्षमुत्पाट्य पाण्डवम् ।</s-l><s-l>दण्डपाणिरिव क्रुद्धः समरे प्रत्ययुध्यत ॥ ४६ ॥</s-l></s-lg><s-lg><s-l>तद्वृक्षयुद्धमभवन्महीरुहविनाशनम् ।</s-l><s-l>वालिसुग्रीवयोर्भ्रात्रोर्यथा श्रीकाङ्क्षिणोः पुरा ॥ ४७ ॥</s-l></s-lg><s-lg><s-l>शीर्षयोः पतिता वृक्षा बिभिदुर्नैकधा तयोः ।</s-l><s-l>यथैवोत्पलपद्मानि मत्तयोर्द्विपयोस्तथा ॥ ४८ ॥</s-l></s-lg><s-lg><s-l>मुञ्जवज्जर्जरीभूता बहवस्तत्र पादपाः ।</s-l><s-l>चीराणीव व्युदस्तानि रेजुस्तत्र महावने ॥ ४९ ॥</s-l></s-lg><s-lg><s-l>तद्वृक्षयुद्धमभवत्सुमुहूर्तं विशां पते ।</s-l><s-l>राक्षसानां च मुख्यस्य नराणामुत्तमस्य च ॥ ५० ॥</s-l></s-lg><s-lg><s-l>ततः शिलां समुत्क्षिप्य भीमस्य युधि तिष्ठतः ।</s-l><s-l>प्राहिणोद्राक्षसः क्रुद्धो भीमसेनश्चचाल ह ॥ ५१ ॥</s-l></s-lg><s-lg><s-l>तं शिलाताडनजडं पर्यधावत्स राक्षसः ।</s-l><s-l>बाहुविक्षिप्तकिरणः स्वर्भानुरिव भास्करम् ॥ ५२ ॥</s-l></s-lg><s-lg><s-l>तावन्योन्यं समाश्लिष्य प्रकर्षन्तौ परस्परम् ।</s-l><s-l>उभावपि चकाशेते प्रयुद्धौ वृषभाविव ॥ ५३ ॥</s-l></s-lg><s-lg><s-l>तयोरासीत्सुतुमुलः संप्रहारः सुदारुणः ।</s-l><s-l>नखदंष्ट्रायुधवतोर्व्याघ्रयोरिव दृप्तयोः ॥ ५४ ॥</s-l></s-lg><s-lg><s-l>दुर्योधननिकाराच्च बाहुवीर्याच्च दर्पितः ।</s-l><s-l>कृष्णानयनदृष्टश्च व्यवर्धत वृकोदरः ॥ ५५ ॥</s-l></s-lg><s-lg><s-l>अभिपत्याथ बाहुभ्यां प्रत्यगृह्णादमर्षितः ।</s-l><s-l>मातङ्ग इव मातङ्गं प्रभिन्नकरटामुखः ॥ ५६ ॥</s-l></s-lg><s-lg><s-l>तं चाप्याथ ततो रक्षः प्रतिजग्राह वीर्यवान् ।</s-l><s-l>तमाक्षिपद्भीमसेनो बलेन बलिनां वरः ॥ ५७ ॥</s-l></s-lg><s-lg><s-l>तयोर्भुजविनिष्पेषादुभयोर्बलिनोस्तदा ।</s-l><s-l>शब्दः समभवद्घोरो वेणुस्फोटसमो युधि ॥ ५८ ॥</s-l></s-lg><s-lg><s-l>अथैनमाक्षिप्य बलाद्गृह्य मध्ये वृकोदरः ।</s-l><s-l>धूनयामास वेगेन वायुश्चण्ड इव द्रुमम् ॥ ५९ ॥</s-l></s-lg><s-lg><s-l>स भीमेन परामृष्टो दुर्बलो बलिना रणे ।</s-l><s-l>व्यस्पन्दत यथाप्राणं विचकर्ष च पाण्डवम् ॥ ६० ॥</s-l></s-lg><s-lg><s-l>तत एनं परिश्रान्तमुपलभ्य वृकोदरः ।</s-l><s-l>योक्त्रयामास बाहुभ्यां पशुं रशनया यथा ॥ ६१ ॥</s-l></s-lg><s-lg><s-l>विनदन्तं महानादं भिन्नभेरीसमस्वनम् ।</s-l><s-l>भ्रामयामास सुचिरं विस्फुरन्तमचेतसम् ॥ ६२ ॥</s-l></s-lg><s-lg><s-l>तं विषीदन्तमाज्ञाय राक्षसं पाण्डुनन्दनः ।</s-l><s-l>प्रगृह्य तरसा दोर्भ्यां पशुमारममारयत् ॥ ६३ ॥</s-l></s-lg><s-lg><s-l>आक्रम्य स कटीदेशे जानुना राक्षसाधमम् ।</s-l><s-l>अपीडयत बाहुभ्यां कण्ठं तस्य वृकोदरः ॥ ६४ ॥</s-l></s-lg><s-lg><s-l>अथ तं जडसर्वाङ्गं व्यावृत्तनयनोल्बणम् ।</s-l><s-l>भूतले पातयामास वाक्यं चेदमुवाच ह ॥ ६५ ॥</s-l></s-lg><s-lg><s-l>हिडिम्बबकयोः पाप न त्वमश्रुप्रमार्जनम् ।</s-l><s-l>करिष्यसि गतश्चासि यमस्य सदनं प्रति ॥ ६६ ॥</s-l></s-lg><s-lg><s-l>इत्येवमुक्त्वा पुरुषप्रवीरस्तं राक्षसं क्रोधविवृत्तनेत्रः ।</s-l><s-l>प्रस्रस्तवस्त्राभरणं स्फुरन्तमुद्भ्रान्तचित्तं व्यसुमुत्ससर्ज ॥ ६७ ॥</s-l></s-lg><s-lg><s-l>तस्मिन्हते तोयदतुल्यरूपे कृष्णां पुरस्कृत्य नरेन्द्रपुत्राः ।</s-l><s-l>भीमं प्रशस्याथ गुणैरनेकैर्हृष्टास्ततो द्वैतवनाय जग्मुः ॥ ६८ ॥</s-l></s-lg><s-lg><s-l>एवं विनिहतः संख्ये किर्मीरो मनुजाधिप ।</s-l><s-l>भीमेन वचनात्तस्य धर्मराजस्य कौरव ॥ ६९ ॥</s-l></s-lg><s-lg><s-l>ततो निष्कण्टकं कृत्वा वनं तदपराजितः ।</s-l><s-l>द्रौपद्या सह धर्मज्ञो वसतिं तामुवास ह ॥ ७० ॥</s-l></s-lg><s-lg><s-l>समाश्वास्य च ते सर्वे द्रौपदीं भरतर्षभाः ।</s-l><s-l>प्रहृष्टमनसः प्रीत्या प्रशशंसुर्वृकोदरम् ॥ ७१ ॥</s-l></s-lg><s-lg><s-l>भीमबाहुबलोत्पिष्टे विनष्टे राक्षसे ततः ।</s-l><s-l>विविशुस्तद्वनं वीराः क्षेमं निहतकण्टकम् ॥ ७२ ॥</s-l></s-lg><s-lg><s-l>स मया गच्छता मार्गे विनिकीर्णो भयावहः ।</s-l><s-l>वने महति दुष्टात्मा दृष्टो भीमबलाद्धतः ॥ ७३ ॥</s-l></s-lg><s-lg><s-l>तत्राश्रौषमहं चैतत्कर्म भीमस्य भारत ।</s-l><s-l>ब्राह्मणानां कथयतां ये तत्रासन्समागताः ॥ ७४ ॥</s-l></s-lg><s-lg><s-l> वैशंपायन उवाच ।</s-l><s-l>एवं विनिहतं संख्ये किर्मीरं राक्षसोत्तमम् ।</s-l><s-l>श्रुत्वा ध्यानपरो राजा निशश्वासार्तवत्तदा ॥ ७५ ॥</s-l></s-lg>