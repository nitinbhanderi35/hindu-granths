<s-lg><s-l> यवक्रीरुवाच ।</s-l><s-l>प्रतिभास्यन्ति वै वेदा मम तातस्य चोभयोः ।</s-l><s-l>अति चान्यान्भविष्यावो वरा लब्धास्तथा मया ॥ १ ॥</s-l></s-lg><s-lg><s-l> भरद्वाज उवाच ।</s-l><s-l>दर्पस्ते भविता तात वराँल्लब्ध्वा यथेप्सितान् ।</s-l><s-l>स दर्पपूर्णः कृपणः क्षिप्रमेव विनश्यसि ॥ २ ॥</s-l></s-lg><s-lg><s-l>अत्राप्युदाहरन्तीमा गाथा देवैरुदाहृताः ।</s-l><s-l>ऋषिरासीत्पुरा पुत्र बालधिर्नाम वीर्यवान् ॥ ३ ॥</s-l></s-lg><s-lg><s-l>स पुत्रशोकादुद्विग्नस्तपस्तेपे सुदुश्चरम् ।</s-l><s-l>भवेन्मम सुतोऽमर्त्य इति तं लब्धवांश्च सः ॥ ४ ॥</s-l></s-lg><s-lg><s-l>तस्य प्रसादो देवैश्च कृतो न त्वमरैः समः ।</s-l><s-l>नामर्त्यो विद्यते मर्त्यो निमित्तायुर्भविष्यति ॥ ५ ॥</s-l></s-lg><s-lg><s-l> बालधिरुवाच ।</s-l><s-l>यथेमे पर्वताः शश्वत्तिष्ठन्ति सुरसत्तमाः ।</s-l><s-l>अक्षयास्तन्निमित्तं मे सुतस्यायुर्भवेदिति ॥ ६ ॥</s-l></s-lg><s-lg><s-l> भरद्वाज उवाच ।</s-l><s-l>तस्य पुत्रस्तदा जज्ञे मेधावी क्रोधनः सदा ।</s-l><s-l>स तच्छ्रुत्वाकरोद्दर्पमृषींश्चैवावमन्यत ॥ ७ ॥</s-l></s-lg><s-lg><s-l>विकुर्वाणो मुनीनां तु चरमाणो महीमिमाम् ।</s-l><s-l>आससाद महावीर्यं धनुषाक्षं मनीषिणम् ॥ ८ ॥</s-l></s-lg><s-lg><s-l>तस्यापचक्रे मेधावी तं शशाप स वीर्यवान् ।</s-l><s-l>भव भस्मेति चोक्तः स न भस्म समपद्यत ॥ ९ ॥</s-l></s-lg><s-lg><s-l>धनुषाक्षस्तु तं दृष्ट्वा मेधाविनमनामयम् ।</s-l><s-l>निमित्तमस्य महिषैर्भेदयामास वीर्यवान् ॥ १० ॥</s-l></s-lg><s-lg><s-l>स निमित्ते विनष्टे तु ममार सहसा शिशुः ।</s-l><s-l>तं मृतं पुत्रमादाय विललाप ततः पिता ॥ ११ ॥</s-l></s-lg><s-lg><s-l>लालप्यमानं तं दृष्ट्वा मुनयः पुनरार्तवत् ।</s-l><s-l>ऊचुर्वेदोक्तया पूर्वं गाथया तन्निबोध मे ॥ १२ ॥</s-l></s-lg><s-lg><s-l>न दिष्टमर्थमत्येतुमीशो मर्त्यः कथंचन ।</s-l><s-l>महिषैर्भेदयामास धनुषाक्षो महीधरान् ॥ १३ ॥</s-l></s-lg><s-lg><s-l>एवं लब्ध्वा वरान्बाला दर्पपूर्णास्तरस्विनः ।</s-l><s-l>क्षिप्रमेव विनश्यन्ति यथा न स्यात्तथा भवान् ॥ १४ ॥</s-l></s-lg><s-lg><s-l>एष रैभ्यो महावीर्यः पुत्रौ चास्य तथाविधौ ।</s-l><s-l>तं यथा पुत्र नाभ्येषि तथा कुर्यास्त्वतन्द्रितः ॥ १५ ॥</s-l></s-lg><s-lg><s-l>स हि क्रुद्धः समर्थस्त्वां पुत्र पीडयितुं रुषा ।</s-l><s-l>वैद्यश्चापि तपस्वी च कोपनश्च महानृषिः ॥ १६ ॥</s-l></s-lg><s-lg><s-l> यवक्रीरुवाच ।</s-l><s-l>एवं करिष्ये मा तापं तात कार्षीः कथंचन ।</s-l><s-l>यथा हि मे भवान्मान्यस्तथा रैभ्यः पिता मम ॥ १७ ॥</s-l></s-lg><s-lg><s-l> लोमश उवाच ।</s-l><s-l>उक्त्वा स पितरं श्लक्ष्णं यवक्रीरकुतोभयः ।</s-l><s-l>विप्रकुर्वन्नृषीनन्यानतुष्यत्परया मुदा ॥ १८ ॥</s-l></s-lg>