<s-lg><s-l> दमयन्त्युवाच ।</s-l><s-l>न मामर्हसि कल्याण पापेन परिशङ्कितुम् ।</s-l><s-l>मया हि देवानुत्सृज्य वृतस्त्वं निषधाधिप ॥ १ ॥</s-l></s-lg><s-lg><s-l>तवाभिगमनार्थं तु सर्वतो ब्राह्मणा गताः ।</s-l><s-l>वाक्यानि मम गाथाभिर्गायमाना दिशो दश ॥ २ ॥</s-l></s-lg><s-lg><s-l>ततस्त्वां ब्राह्मणो विद्वान्पर्णादो नाम पार्थिव ।</s-l><s-l>अभ्यगच्छत्कोसलायामृतुपर्णनिवेशने ॥ ३ ॥</s-l></s-lg><s-lg><s-l>तेन वाक्ये हृते सम्यक्प्रतिवाक्ये तथाहृते ।</s-l><s-l>उपायोऽयं मया दृष्टो नैषधानयने तव ॥ ४ ॥</s-l></s-lg><s-lg><s-l>त्वामृते न हि लोकेऽन्य एकाह्ना पृथिवीपते ।</s-l><s-l>समर्थो योजनशतं गन्तुमश्वैर्नराधिप ॥ ५ ॥</s-l></s-lg><s-lg><s-l>तथा चेमौ महीपाल भजेऽहं चरणौ तव ।</s-l><s-l>यथा नासत्कृतं किंचिन्मनसापि चराम्यहम् ॥ ६ ॥</s-l></s-lg><s-lg><s-l>अयं चरति लोकेऽस्मिन्भूतसाक्षी सदागतिः ।</s-l><s-l>एष मुञ्चतु मे प्राणान्यदि पापं चराम्यहम् ॥ ७ ॥</s-l></s-lg><s-lg><s-l>तथा चरति तिग्मांशुः परेण भुवनं सदा ।</s-l><s-l>स विमुञ्चतु मे प्राणान्यदि पापं चराम्यहम् ॥ ८ ॥</s-l></s-lg><s-lg><s-l>चन्द्रमाः सर्वभूतानामन्तश्चरति साक्षिवत् ।</s-l><s-l>स विमुञ्चतु मे प्राणान्यदि पापं चराम्यहम् ॥ ९ ॥</s-l></s-lg><s-lg><s-l>एते देवास्त्रयः कृत्स्नं त्रैलोक्यं धारयन्ति वै ।</s-l><s-l>विब्रुवन्तु यथासत्यमेते वाद्य त्यजन्तु माम् ॥ १० ॥</s-l></s-lg><s-lg><s-l>एवमुक्ते ततो वायुरन्तरिक्षादभाषत ।</s-l><s-l>नैषा कृतवती पापं नल सत्यं ब्रवीमि ते ॥ ११ ॥</s-l></s-lg><s-lg><s-l>राजञ्शीलनिधिः स्फीतो दमयन्त्या सुरक्षितः ।</s-l><s-l>साक्षिणो रक्षिणश्चास्या वयं त्रीन्परिवत्सरान् ॥ १२ ॥</s-l></s-lg><s-lg><s-l>उपायो विहितश्चायं त्वदर्थमतुलोऽनया ।</s-l><s-l>न ह्येकाह्ना शतं गन्ता त्वदृतेऽन्यः पुमानिह ॥ १३ ॥</s-l></s-lg><s-lg><s-l>उपपन्ना त्वया भैमी त्वं च भैम्या महीपते ।</s-l><s-l>नात्र शङ्का त्वया कार्या संगच्छ सह भार्यया ॥ १४ ॥</s-l></s-lg><s-lg><s-l>तथा ब्रुवति वायौ तु पुष्पवृष्टिः पपात ह ।</s-l><s-l>देवदुन्दुभयो नेदुर्ववौ च पवनः शिवः ॥ १५ ॥</s-l></s-lg><s-lg><s-l>तदद्भुततमं दृष्ट्वा नलो राजाथ भारत ।</s-l><s-l>दमयन्त्यां विशङ्कां तां व्यपाकर्षदरिंदमः ॥ १६ ॥</s-l></s-lg><s-lg><s-l>ततस्तद्वस्त्रमरजः प्रावृणोद्वसुधाधिपः ।</s-l><s-l>संस्मृत्य नागराजानं ततो लेभे वपुः स्वकम् ॥ १७ ॥</s-l></s-lg><s-lg><s-l>स्वरूपिणं तु भर्तारं दृष्ट्वा भीमसुता तदा ।</s-l><s-l>प्राक्रोशदुच्चैरालिङ्ग्य पुण्यश्लोकमनिन्दिता ॥ १८ ॥</s-l></s-lg><s-lg><s-l>भैमीमपि नलो राजा भ्राजमानो यथा पुरा ।</s-l><s-l>सस्वजे स्वसुतौ चापि यथावत्प्रत्यनन्दत ॥ १९ ॥</s-l></s-lg><s-lg><s-l>ततः स्वोरसि विन्यस्य वक्त्रं तस्य शुभानना ।</s-l><s-l>परीता तेन दुःखेन निशश्वासायतेक्षणा ॥ २० ॥</s-l></s-lg><s-lg><s-l>तथैव मलदिग्धाङ्गी परिष्वज्य शुचिस्मिता ।</s-l><s-l>सुचिरं पुरुषव्याघ्रं तस्थौ साश्रुपरिप्लुता ॥ २१ ॥</s-l></s-lg><s-lg><s-l>ततः सर्वं यथावृत्तं दमयन्त्या नलस्य च ।</s-l><s-l>भीमायाकथयत्प्रीत्या वैदर्भ्या जननी नृप ॥ २२ ॥</s-l></s-lg><s-lg><s-l>ततोऽब्रवीन्महाराजः कृतशौचमहं नलम् ।</s-l><s-l>दमयन्त्या सहोपेतं काल्यं द्रष्टा सुखोषितम् ॥ २३ ॥</s-l></s-lg><s-lg><s-l>ततस्तौ सहितौ रात्रिं कथयन्तौ पुरातनम् ।</s-l><s-l>वने विचरितं सर्वमूषतुर्मुदितौ नृप ॥ २४ ॥</s-l></s-lg><s-lg><s-l>स चतुर्थे ततो वर्षे संगम्य सह भार्यया ।</s-l><s-l>सर्वकामैः सुसिद्धार्थो लब्धवान्परमां मुदम् ॥ २५ ॥</s-l></s-lg><s-lg><s-l>दमयन्त्यपि भर्तारमवाप्याप्यायिता भृशम् ।</s-l><s-l>अर्धसंजातसस्येव तोयं प्राप्य वसुंधरा ॥ २६ ॥</s-l></s-lg><s-lg><s-l>सैवं समेत्य व्यपनीततन्द्री शान्तज्वरा हर्षविवृद्धसत्त्वा ।</s-l><s-l>रराज भैमी समवाप्तकामा शीतांशुना रात्रिरिवोदितेन ॥ २७ ॥</s-l></s-lg>