<s-lg><s-l> मार्कण्डेय उवाच ।</s-l><s-l>ततो निविशमानांस्तान्सैनिकान्रावणानुगाः ।</s-l><s-l>अभिजग्मुर्गणानेके पिशाचक्षुद्ररक्षसाम् ॥ १ ॥</s-l></s-lg><s-lg><s-l>पर्वणः पूतनो जम्भः खरः क्रोधवशो हरिः ।</s-l><s-l>प्ररुजश्चारुजश्चैव प्रघसश्चैवमादयः ॥ २ ॥</s-l></s-lg><s-lg><s-l>ततोऽभिपततां तेषामदृश्यानां दुरात्मनाम् ।</s-l><s-l>अन्तर्धानवधं तज्ज्ञश्चकार स विभीषणः ॥ ३ ॥</s-l></s-lg><s-lg><s-l>ते दृश्यमाना हरिभिर्बलिभिर्दूरपातिभिः ।</s-l><s-l>निहताः सर्वशो राजन्महीं जग्मुर्गतासवः ॥ ४ ॥</s-l></s-lg><s-lg><s-l>अमृष्यमाणः सबलो रावणो निर्ययावथ ।</s-l><s-l>व्यूह्य चौशनसं व्यूहं हरीन्सर्वानहारयत् ॥ ५ ॥</s-l></s-lg><s-lg><s-l>राघवस्त्वभिनिर्याय व्यूढानीकं दशाननम् ।</s-l><s-l>बार्हस्पत्यं विधिं कृत्वा प्रत्यव्यूहन्निशाचरम् ॥ ६ ॥</s-l></s-lg><s-lg><s-l>समेत्य युयुधे तत्र ततो रामेण रावणः ।</s-l><s-l>युयुधे लक्ष्मणश्चैव तथैवेन्द्रजिता सह ॥ ७ ॥</s-l></s-lg><s-lg><s-l>विरूपाक्षेण सुग्रीवस्तारेण च निखर्वटः ।</s-l><s-l>तुण्डेन च नलस्तत्र पटुशः पनसेन च ॥ ८ ॥</s-l></s-lg><s-lg><s-l>विषह्यं यं हि यो मेने स स तेन समेयिवान् ।</s-l><s-l>युयुधे युद्धवेलायां स्वबाहुबलमाश्रितः ॥ ९ ॥</s-l></s-lg><s-lg><s-l>स संप्रहारो ववृधे भीरूणां भयवर्धनः ।</s-l><s-l>लोमसंहर्षणो घोरः पुरा देवासुरे यथा ॥ १० ॥</s-l></s-lg><s-lg><s-l>रावणो राममानर्छच्छक्तिशूलासिवृष्टिभिः ।</s-l><s-l>निशितैरायसैस्तीक्ष्णै रावणं चापि राघवः ॥ ११ ॥</s-l></s-lg><s-lg><s-l>तथैवेन्द्रजितं यत्तं लक्ष्मणो मर्मभेदिभिः ।</s-l><s-l>इन्द्रजिच्चापि सौमित्रिं बिभेद बहुभिः शरैः ॥ १२ ॥</s-l></s-lg><s-lg><s-l>विभीषणः प्रहस्तं च प्रहस्तश्च विभीषणम् ।</s-l><s-l>खगपत्रैः शरैस्तीक्ष्णैरभ्यवर्षद्गतव्यथः ॥ १३ ॥</s-l></s-lg><s-lg><s-l>तेषां बलवतामासीन्महास्त्राणां समागमः ।</s-l><s-l>विव्यथुः सकला येन त्रयो लोकाश्चराचराः ॥ १४ ॥</s-l></s-lg>