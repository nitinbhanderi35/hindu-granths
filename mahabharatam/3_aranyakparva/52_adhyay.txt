<s-lg><s-l> बृहदश्व उवाच ।</s-l><s-l>तेभ्यः प्रतिज्ञाय नलः करिष्य इति भारत ।</s-l><s-l>अथैनान्परिपप्रच्छ कृताञ्जलिरवस्थितः ॥ १ ॥</s-l></s-lg><s-lg><s-l>के वै भवन्तः कश्चासौ यस्याहं दूत ईप्सितः ।</s-l><s-l>किं च तत्र मया कार्यं कथयध्वं यथातथम् ॥ २ ॥</s-l></s-lg><s-lg><s-l>एवमुक्ते नैषधेन मघवान्प्रत्यभाषत ।</s-l><s-l>अमरान्वै निबोधास्मान्दमयन्त्यर्थमागतान् ॥ ३ ॥</s-l></s-lg><s-lg><s-l>अहमिन्द्रोऽयमग्निश्च तथैवायमपांपतिः ।</s-l><s-l>शरीरान्तकरो नॄणां यमोऽयमपि पार्थिव ॥ ४ ॥</s-l></s-lg><s-lg><s-l>स वै त्वमागतानस्मान्दमयन्त्यै निवेदय ।</s-l><s-l>लोकपालाः सहेन्द्रास्त्वां समायान्ति दिदृक्षवः ॥ ५ ॥</s-l></s-lg><s-lg><s-l>प्राप्तुमिच्छन्ति देवास्त्वां शक्रोऽग्निर्वरुणो यमः ।</s-l><s-l>तेषामन्यतमं देवं पतित्वे वरयस्व ह ॥ ६ ॥</s-l></s-lg><s-lg><s-l>एवमुक्तः स शक्रेण नलः प्राञ्जलिरब्रवीत् ।</s-l><s-l>एकार्थसमवेतं मां न प्रेषयितुमर्हथ ॥ ७ ॥</s-l></s-lg><s-lg><s-l> देवा ऊचुः ।</s-l><s-l>करिष्य इति संश्रुत्य पूर्वमस्मासु नैषध ।</s-l><s-l>न करिष्यसि कस्मात्त्वं व्रज नैषध माचिरम् ॥ ८ ॥</s-l></s-lg><s-lg><s-l> बृहदश्व उवाच ।</s-l><s-l>एवमुक्तः स देवैस्तैर्नैषधः पुनरब्रवीत् ।</s-l><s-l>सुरक्षितानि वेश्मानि प्रवेष्टुं कथमुत्सहे ॥ ९ ॥</s-l></s-lg><s-lg><s-l>प्रवेक्ष्यसीति तं शक्रः पुनरेवाभ्यभाषत ।</s-l><s-l>जगाम स तथेत्युक्त्वा दमयन्त्या निवेशनम् ॥ १० ॥</s-l></s-lg><s-lg><s-l>ददर्श तत्र वैदर्भीं सखीगणसमावृताम् ।</s-l><s-l>देदीप्यमानां वपुषा श्रिया च वरवर्णिनीम् ॥ ११ ॥</s-l></s-lg><s-lg><s-l>अतीव सुकुमाराङ्गीं तनुमध्यां सुलोचनाम् ।</s-l><s-l>आक्षिपन्तीमिव च भाः शशिनः स्वेन तेजसा ॥ १२ ॥</s-l></s-lg><s-lg><s-l>तस्य दृष्ट्वैव ववृधे कामस्तां चारुहासिनीम् ।</s-l><s-l>सत्यं चिकीर्षमाणस्तु धारयामास हृच्छयम् ॥ १३ ॥</s-l></s-lg><s-lg><s-l>ततस्ता नैषधं दृष्ट्वा संभ्रान्ताः परमाङ्गनाः ।</s-l><s-l>आसनेभ्यः समुत्पेतुस्तेजसा तस्य धर्षिताः ॥ १४ ॥</s-l></s-lg><s-lg><s-l>प्रशशंसुश्च सुप्रीता नलं ता विस्मयान्विताः ।</s-l><s-l>न चैनमभ्यभाषन्त मनोभिस्त्वभ्यचिन्तयन् ॥ १५ ॥</s-l></s-lg><s-lg><s-l>अहो रूपमहो कान्तिरहो धैर्यं महात्मनः ।</s-l><s-l>कोऽयं देवो नु यक्षो नु गन्धर्वो नु भविष्यति ॥ १६ ॥</s-l></s-lg><s-lg><s-l>न त्वेनं शक्नुवन्ति स्म व्याहर्तुमपि किंचन ।</s-l><s-l>तेजसा धर्षिताः सर्वा लज्जावत्यो वराङ्गनाः ॥ १७ ॥</s-l></s-lg><s-lg><s-l>अथैनं स्मयमानेव स्मितपूर्वाभिभाषिणी ।</s-l><s-l>दमयन्ती नलं वीरमभ्यभाषत विस्मिता ॥ १८ ॥</s-l></s-lg><s-lg><s-l>कस्त्वं सर्वानवद्याङ्ग मम हृच्छयवर्धन ।</s-l><s-l>प्राप्तोऽस्यमरवद्वीर ज्ञातुमिच्छामि तेऽनघ ॥ १९ ॥</s-l></s-lg><s-lg><s-l>कथमागमनं चेह कथं चासि न लक्षितः ।</s-l><s-l>सुरक्षितं हि मे वेश्म राजा चैवोग्रशासनः ॥ २० ॥</s-l></s-lg><s-lg><s-l>एवमुक्तस्तु वैदर्भ्या नलस्तां प्रत्युवाच ह ।</s-l><s-l>नलं मां विद्धि कल्याणि देवदूतमिहागतम् ॥ २१ ॥</s-l></s-lg><s-lg><s-l>देवास्त्वां प्राप्तुमिच्छन्ति शक्रोऽग्निर्वरुणो यमः ।</s-l><s-l>तेषामन्यतमं देवं पतिं वरय शोभने ॥ २२ ॥</s-l></s-lg><s-lg><s-l>तेषामेव प्रभावेन प्रविष्टोऽहमलक्षितः ।</s-l><s-l>प्रविशन्तं हि मां कश्चिन्नापश्यन्नाप्यवारयत् ॥ २३ ॥</s-l></s-lg><s-lg><s-l>एतदर्थमहं भद्रे प्रेषितः सुरसत्तमैः ।</s-l><s-l>एतच्छ्रुत्वा शुभे बुद्धिं प्रकुरुष्व यथेच्छसि ॥ २४ ॥</s-l></s-lg>