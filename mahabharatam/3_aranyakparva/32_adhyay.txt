<s-lg><s-l> युधिष्ठिर उवाच ।</s-l><s-l>वल्गु चित्रपदं श्लक्ष्णं याज्ञसेनि त्वया वचः ।</s-l><s-l>उक्तं तच्छ्रुतमस्माभिर्नास्तिक्यं तु प्रभाषसे ॥ १ ॥</s-l></s-lg><s-lg><s-l>नाहं धर्मफलान्वेषी राजपुत्रि चराम्युत ।</s-l><s-l>ददामि देयमित्येव यजे यष्टव्यमित्युत ॥ २ ॥</s-l></s-lg><s-lg><s-l>अस्तु वात्र फलं मा वा कर्तव्यं पुरुषेण यत् ।</s-l><s-l>गृहानावसता कृष्णे यथाशक्ति करोमि तत् ॥ ३ ॥</s-l></s-lg><s-lg><s-l>धर्मं चरामि सुश्रोणि न धर्मफलकारणात् ।</s-l><s-l>आगमाननतिक्रम्य सतां वृत्तमवेक्ष्य च ।</s-l><s-l>धर्म एव मनः कृष्णे स्वभावाच्चैव मे धृतम् ॥ ४ ॥</s-l></s-lg><s-lg><s-l>न धर्मफलमाप्नोति यो धर्मं दोग्धुमिच्छति ।</s-l><s-l>यश्चैनं शङ्कते कृत्वा नास्तिक्यात्पापचेतनः ॥ ५ ॥</s-l></s-lg><s-lg><s-l>अतिवादान्मदाच्चैव मा धर्ममतिशङ्किथाः ।</s-l><s-l>धर्मातिशङ्की पुरुषस्तिर्यग्गतिपरायणः ॥ ६ ॥</s-l></s-lg><s-lg><s-l>धर्मो यस्यातिशङ्क्यः स्यादार्षं वा दुर्बलात्मनः ।</s-l><s-l>वेदाच्छूद्र इवापेयात्स लोकादजरामरात् ॥ ७ ॥</s-l></s-lg><s-lg><s-l>वेदाध्यायी धर्मपरः कुले जातो यशस्विनि ।</s-l><s-l>स्थविरेषु स योक्तव्यो राजभिर्धर्मचारिभिः ॥ ८ ॥</s-l></s-lg><s-lg><s-l>पापीयान्हि स शूद्रेभ्यस्तस्करेभ्यो विशेषतः ।</s-l><s-l>शास्त्रातिगो मन्दबुद्धिर्यो धर्ममतिशङ्कते ॥ ९ ॥</s-l></s-lg><s-lg><s-l>प्रत्यक्षं हि त्वया दृष्ट ऋषिर्गच्छन्महातपाः ।</s-l><s-l>मार्कण्डेयोऽप्रमेयात्मा धर्मेण चिरजीविताम् ॥ १० ॥</s-l></s-lg><s-lg><s-l>व्यासो वसिष्ठो मैत्रेयो नारदो लोमशः शुकः ।</s-l><s-l>अन्ये च ऋषयः सिद्धा धर्मेणैव सुचेतसः ॥ ११ ॥</s-l></s-lg><s-lg><s-l>प्रत्यक्षं पश्यसि ह्येतान्दिव्ययोगसमन्वितान् ।</s-l><s-l>शापानुग्रहणे शक्तान्देवैरपि गरीयसः ॥ १२ ॥</s-l></s-lg><s-lg><s-l>एते हि धर्ममेवादौ वर्णयन्ति सदा मम ।</s-l><s-l>कर्तव्यममरप्रख्याः प्रत्यक्षागमबुद्धयः ॥ १३ ॥</s-l></s-lg><s-lg><s-l>अतो नार्हसि कल्याणि धातारं धर्ममेव च ।</s-l><s-l>रजोमूढेन मनसा क्षेप्तुं शङ्कितुमेव च ॥ १४ ॥</s-l></s-lg><s-lg><s-l>धर्मातिशङ्की नान्यस्मिन्प्रमाणमधिगच्छति ।</s-l><s-l>आत्मप्रमाण उन्नद्धः श्रेयसो ह्यवमन्यकः ॥ १५ ॥</s-l></s-lg><s-lg><s-l>इन्द्रियप्रीतिसंबद्धं यदिदं लोकसाक्षिकम् ।</s-l><s-l>एतावान्मन्यते बालो मोहमन्यत्र गच्छति ॥ १६ ॥</s-l></s-lg><s-lg><s-l>प्रायश्चित्तं न तस्यास्ति यो धर्ममतिशङ्कते ।</s-l><s-l>ध्यायन्स कृपणः पापो न लोकान्प्रतिपद्यते ॥ १७ ॥</s-l></s-lg><s-lg><s-l>प्रमाणान्यतिवृत्तो हि वेदशास्त्रार्थनिन्दकः ।</s-l><s-l>कामलोभानुगो मूढो नरकं प्रतिपद्यते ॥ १८ ॥</s-l></s-lg><s-lg><s-l>यस्तु नित्यं कृतमतिर्धर्ममेवाभिपद्यते ।</s-l><s-l>अशङ्कमानः कल्याणि सोऽमुत्रानन्त्यमश्नुते ॥ १९ ॥</s-l></s-lg><s-lg><s-l>आर्षं प्रमाणमुत्क्रम्य धर्मानपरिपालयन् ।</s-l><s-l>सर्वशास्त्रातिगो मूढः शं जन्मसु न विन्दति ॥ २० ॥</s-l></s-lg><s-lg><s-l>शिष्टैराचरितं धर्मं कृष्णे मा स्मातिशङ्किथाः ।</s-l><s-l>पुराणमृषिभिः प्रोक्तं सर्वज्ञैः सर्वदर्शिभिः ॥ २१ ॥</s-l></s-lg><s-lg><s-l>धर्म एव प्लवो नान्यः स्वर्गं द्रौपदि गच्छताम् ।</s-l><s-l>सैव नौः सागरस्येव वणिजः पारमृच्छतः ॥ २२ ॥</s-l></s-lg><s-lg><s-l>अफालो यदि धर्मः स्याच्चरितो धर्मचारिभिः ।</s-l><s-l>अप्रतिष्ठे तमस्येतज्जगन्मज्जेदनिन्दिते ॥ २३ ॥</s-l></s-lg><s-lg><s-l>निर्वाणं नाधिगच्छेयुर्जीवेयुः पशुजीविकाम् ।</s-l><s-l>विघातेनैव युज्येयुर्न चार्थं किंचिदाप्नुयुः ॥ २४ ॥</s-l></s-lg><s-lg><s-l>तपश्च ब्रह्मचर्यं च यज्ञः स्वाध्याय एव च ।</s-l><s-l>दानमार्जवमेतानि यदि स्युरफलानि वै ॥ २५ ॥</s-l></s-lg><s-lg><s-l>नाचरिष्यन्परे धर्मं परे परतरे च ये ।</s-l><s-l>विप्रलम्भोऽयमत्यन्तं यदि स्युरफलाः क्रियाः ॥ २६ ॥</s-l></s-lg><s-lg><s-l>ऋषयश्चैव देवाश्च गन्धर्वासुरराक्षसाः ।</s-l><s-l>ईश्वराः कस्य हेतोस्ते चरेयुर्धर्ममादृताः ॥ २७ ॥</s-l></s-lg><s-lg><s-l>फलदं त्विह विज्ञाय धातारं श्रेयसि ध्रुवे ।</s-l><s-l>धर्मं ते ह्याचरन्कृष्णे तद्धि धर्मसनातनम् ॥ २८ ॥</s-l></s-lg><s-lg><s-l>स चायं सफलो धर्मो न धर्मोऽफल उच्यते ।</s-l><s-l>दृश्यन्तेऽपि हि विद्यानां फलानि तपसां तथा ॥ २९ ॥</s-l></s-lg><s-lg><s-l>त्वय्येतद्वै विजानीहि जन्म कृष्णे यथा श्रुतम् ।</s-l><s-l>वेत्थ चापि यथा जातो धृष्टद्युम्नः प्रतापवान् ॥ ३० ॥</s-l></s-lg><s-lg><s-l>एतावदेव पर्याप्तमुपमानं शुचिस्मिते ।</s-l><s-l>कर्मणां फलमस्तीति धीरोऽल्पेनापि तुष्यति ॥ ३१ ॥</s-l></s-lg><s-lg><s-l>बहुनापि ह्यविद्वांसो नैव तुष्यन्त्यबुद्धयः ।</s-l><s-l>तेषां न धर्मजं किंचित्प्रेत्य शर्मास्ति कर्म वा ॥ ३२ ॥</s-l></s-lg><s-lg><s-l>कर्मणामुत पुण्यानां पापानां च फलोदयः ।</s-l><s-l>प्रभवश्चाप्ययश्चैव देवगुह्यानि भामिनि ॥ ३३ ॥</s-l></s-lg><s-lg><s-l>नैतानि वेद यः कश्चिन्मुह्यन्त्यत्र प्रजा इमाः ।</s-l><s-l>रक्ष्याण्येतानि देवानां गूढमाया हि देवताः ॥ ३४ ॥</s-l></s-lg><s-lg><s-l>कृशाङ्गाः सुव्रताश्चैव तपसा दग्धकिल्बिषाः ।</s-l><s-l>प्रसन्नैर्मानसैर्युक्ताः पश्यन्त्येतानि वै द्विजाः ॥ ३५ ॥</s-l></s-lg><s-lg><s-l>न फलादर्शनाद्धर्मः शङ्कितव्यो न देवताः ।</s-l><s-l>यष्टव्यं चाप्रमत्तेन दातव्यं चानसूयता ॥ ३६ ॥</s-l></s-lg><s-lg><s-l>कर्मणां फलमस्तीति तथैतद्धर्म शाश्वतम् ।</s-l><s-l>ब्रह्मा प्रोवाच पुत्राणां यदृषिर्वेद कश्यपः ॥ ३७ ॥</s-l></s-lg><s-lg><s-l>तस्मात्ते संशयः कृष्णे नीहार इव नश्यतु ।</s-l><s-l>व्यवस्य सर्वमस्तीति नास्तिक्यं भावमुत्सृज ॥ ३८ ॥</s-l></s-lg><s-lg><s-l>ईश्वरं चापि भूतानां धातारं मा विचिक्षिपः ।</s-l><s-l>शिक्षस्वैनं नमस्वैनं मा ते भूद्बुद्धिरीदृशी ॥ ३९ ॥</s-l></s-lg><s-lg><s-l>यस्य प्रसादात्तद्भक्तो मर्त्यो गच्छत्यमर्त्यताम् ।</s-l><s-l>उत्तमं दैवतं कृष्णे मातिवोचः कथंचन ॥ ४० ॥</s-l></s-lg>