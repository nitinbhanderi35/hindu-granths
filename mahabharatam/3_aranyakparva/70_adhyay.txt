<s-lg><s-l> बृहदश्व उवाच ।</s-l><s-l>स नदीः पर्वतांश्चैव वनानि च सरांसि च ।</s-l><s-l>अचिरेणातिचक्राम खेचरः खे चरन्निव ॥ १ ॥</s-l></s-lg><s-lg><s-l>तथा प्रयाते तु रथे तदा भाङ्गस्वरिर्नृपः ।</s-l><s-l>उत्तरीयमथापश्यद्भ्रष्टं परपुरंजयः ॥ २ ॥</s-l></s-lg><s-lg><s-l>ततः स त्वरमाणस्तु पटे निपतिते तदा ।</s-l><s-l>ग्रहीष्यामीति तं राजा नलमाह महामनाः ॥ ३ ॥</s-l></s-lg><s-lg><s-l>निगृह्णीष्व महाबुद्धे हयानेतान्महाजवान् ।</s-l><s-l>वार्ष्णेयो यावदेतं मे पटमानयतामिति ॥ ४ ॥</s-l></s-lg><s-lg><s-l>नलस्तं प्रत्युवाचाथ दूरे भ्रष्टः पटस्तव ।</s-l><s-l>योजनं समतिक्रान्तो न स शक्यस्त्वया पुनः ॥ ५ ॥</s-l></s-lg><s-lg><s-l>एवमुक्ते नलेनाथ तदा भाङ्गस्वरिर्नृपः ।</s-l><s-l>आससाद वने राजन्फलवन्तं बिभीतकम् ॥ ६ ॥</s-l></s-lg><s-lg><s-l>तं दृष्ट्वा बाहुकं राजा त्वरमाणोऽभ्यभाषत ।</s-l><s-l>ममापि सूत पश्य त्वं संख्याने परमं बलम् ॥ ७ ॥</s-l></s-lg><s-lg><s-l>सर्वः सर्वं न जानाति सर्वज्ञो नास्ति कश्चन ।</s-l><s-l>नैकत्र परिनिष्ठास्ति ज्ञानस्य पुरुषे क्वचित् ॥ ८ ॥</s-l></s-lg><s-lg><s-l>वृक्षेऽस्मिन्यानि पर्णानि फलान्यपि च बाहुक ।</s-l><s-l>पतितानि च यान्यत्र तत्रैकमधिकं शतम् ।</s-l><s-l>एकपत्राधिकं पत्रं फलमेकं च बाहुक ॥ ९ ॥</s-l></s-lg><s-lg><s-l>पञ्च कोट्योऽथ पत्राणां द्वयोरपि च शाखयोः ।</s-l><s-l>प्रचिनुह्यस्य शाखे द्वे याश्चाप्यन्याः प्रशाखिकाः ।</s-l><s-l>आभ्यां फलसहस्रे द्वे पञ्चोनं शतमेव च ॥ १० ॥</s-l></s-lg><s-lg><s-l>ततो रथादवप्लुत्य राजानं बाहुकोऽब्रवीत् ।</s-l><s-l>परोक्षमिव मे राजन्कत्थसे शत्रुकर्शन ॥ ११ ॥</s-l></s-lg><s-lg><s-l>अथ ते गणिते राजन्विद्यते न परोक्षता ।</s-l><s-l>प्रत्यक्षं ते महाराज गणयिष्ये बिभीतकम् ॥ १२ ॥</s-l></s-lg><s-lg><s-l>अहं हि नाभिजानामि भवेदेवं न वेति च ।</s-l><s-l>संख्यास्यामि फलान्यस्य पश्यतस्ते जनाधिप ।</s-l><s-l>मुहूर्तमिव वार्ष्णेयो रश्मीन्यच्छतु वाजिनाम् ॥ १३ ॥</s-l></s-lg><s-lg><s-l>तमब्रवीन्नृपः सूतं नायं कालो विलम्बितुम् ।</s-l><s-l>बाहुकस्त्वब्रवीदेनं परं यत्नं समास्थितः ॥ १४ ॥</s-l></s-lg><s-lg><s-l>प्रतीक्षस्व मुहूर्तं त्वमथ वा त्वरते भवान् ।</s-l><s-l>एष याति शिवः पन्था याहि वार्ष्णेयसारथिः ॥ १५ ॥</s-l></s-lg><s-lg><s-l>अब्रवीदृतुपर्णस्तं सान्त्वयन्कुरुनन्दन ।</s-l><s-l>त्वमेव यन्ता नान्योऽस्ति पृथिव्यामपि बाहुक ॥ १६ ॥</s-l></s-lg><s-lg><s-l>त्वत्कृते यातुमिच्छामि विदर्भान्हयकोविद ।</s-l><s-l>शरणं त्वां प्रपन्नोऽस्मि न विघ्नं कर्तुमर्हसि ॥ १७ ॥</s-l></s-lg><s-lg><s-l>कामं च ते करिष्यामि यन्मां वक्ष्यसि बाहुक ।</s-l><s-l>विदर्भान्यदि यात्वाद्य सूर्यं दर्शयितासि मे ॥ १८ ॥</s-l></s-lg><s-lg><s-l>अथाब्रवीद्बाहुकस्तं संख्यायेमं बिभीतकम् ।</s-l><s-l>ततो विदर्भान्यास्यामि कुरुष्वेदं वचो मम ॥ १९ ॥</s-l></s-lg><s-lg><s-l>अकाम इव तं राजा गणयस्वेत्युवाच ह ।</s-l><s-l>सोऽवतीर्य रथात्तूर्णं शातयामास तं द्रुमम् ॥ २० ॥</s-l></s-lg><s-lg><s-l>ततः स विस्मयाविष्टो राजानमिदमब्रवीत् ।</s-l><s-l>गणयित्वा यथोक्तानि तावन्त्येव फलानि च ॥ २१ ॥</s-l></s-lg><s-lg><s-l>अत्यद्भुतमिदं राजन्दृष्टवानस्मि ते बलम् ।</s-l><s-l>श्रोतुमिच्छामि तां विद्यां यथैतज्ज्ञायते नृप ॥ २२ ॥</s-l></s-lg><s-lg><s-l>तमुवाच ततो राजा त्वरितो गमने तदा ।</s-l><s-l>विद्ध्यक्षहृदयज्ञं मां संख्याने च विशारदम् ॥ २३ ॥</s-l></s-lg><s-lg><s-l>बाहुकस्तमुवाचाथ देहि विद्यामिमां मम ।</s-l><s-l>मत्तोऽपि चाश्वहृदयं गृहाण पुरुषर्षभ ॥ २४ ॥</s-l></s-lg><s-lg><s-l>ऋतुपर्णस्ततो राजा बाहुकं कार्यगौरवात् ।</s-l><s-l>हयज्ञानस्य लोभाच्च तथेत्येवाब्रवीद्वचः ॥ २५ ॥</s-l></s-lg><s-lg><s-l>यथेष्टं त्वं गृहाणेदमक्षाणां हृदयं परम् ।</s-l><s-l>निक्षेपो मेऽश्वहृदयं त्वयि तिष्ठतु बाहुक ।</s-l><s-l>एवमुक्त्वा ददौ विद्यामृतुपर्णो नलाय वै ॥ २६ ॥</s-l></s-lg><s-lg><s-l>तस्याक्षहृदयज्ञस्य शरीरान्निःसृतः कलिः ।</s-l><s-l>कर्कोटकविषं तीक्ष्णं मुखात्सततमुद्वमन् ॥ २७ ॥</s-l></s-lg><s-lg><s-l>कलेस्तस्य तदार्तस्य शापाग्निः स विनिःसृतः ।</s-l><s-l>स तेन कर्शितो राजा दीर्घकालमनात्मवान् ॥ २८ ॥</s-l></s-lg><s-lg><s-l>ततो विषविमुक्तात्मा स्वरूपमकरोत्कलिः ।</s-l><s-l>तं शप्तुमैच्छत्कुपितो निषधाधिपतिर्नलः ॥ २९ ॥</s-l></s-lg><s-lg><s-l>तमुवाच कलिर्भीतो वेपमानः कृताञ्जलिः ।</s-l><s-l>कोपं संयच्छ नृपते कीर्तिं दास्यामि ते पराम् ॥ ३० ॥</s-l></s-lg><s-lg><s-l>इन्द्रसेनस्य जननी कुपिता माशपत्पुरा ।</s-l><s-l>यदा त्वया परित्यक्ता ततोऽहं भृशपीडितः ॥ ३१ ॥</s-l></s-lg><s-lg><s-l>अवसं त्वयि राजेन्द्र सुदुःखमपराजित ।</s-l><s-l>विषेण नागराजस्य दह्यमानो दिवानिशम् ॥ ३२ ॥</s-l></s-lg><s-lg><s-l>ये च त्वां मनुजा लोके कीर्तयिष्यन्त्यतन्द्रिताः ।</s-l><s-l>मत्प्रसूतं भयं तेषां न कदाचिद्भविष्यति ॥ ३३ ॥</s-l></s-lg><s-lg><s-l>एवमुक्तो नलो राजा न्ययच्छत्कोपमात्मनः ।</s-l><s-l>ततो भीतः कलिः क्षिप्रं प्रविवेश बिभीतकम् ।</s-l><s-l>कलिस्त्वन्येन नादृश्यत्कथयन्नैषधेन वै ॥ ३४ ॥</s-l></s-lg><s-lg><s-l>ततो गतज्वरो राजा नैषधः परवीरहा ।</s-l><s-l>संप्रनष्टे कलौ राजन्संख्यायाथ फलान्युत ॥ ३५ ॥</s-l></s-lg><s-lg><s-l>मुदा परमया युक्तस्तेजसा च परेण ह ।</s-l><s-l>रथमारुह्य तेजस्वी प्रययौ जवनैर्हयैः ।</s-l><s-l>बिभीतकश्चाप्रशस्तः संवृत्तः कलिसंश्रयात् ॥ ३६ ॥</s-l></s-lg><s-lg><s-l>हयोत्तमानुत्पततो द्विजानिव पुनः पुनः ।</s-l><s-l>नलः संचोदयामास प्रहृष्टेनान्तरात्मना ॥ ३७ ॥</s-l></s-lg><s-lg><s-l>विदर्भाभिमुखो राजा प्रययौ स महामनाः ।</s-l><s-l>नले तु समतिक्रान्ते कलिरप्यगमद्गृहान् ॥ ३८ ॥</s-l></s-lg><s-lg><s-l>ततो गतज्वरो राजा नलोऽभूत्पृथिवीपते ।</s-l><s-l>विमुक्तः कलिना राजन्रूपमात्रवियोजितः ॥ ३९ ॥</s-l></s-lg>