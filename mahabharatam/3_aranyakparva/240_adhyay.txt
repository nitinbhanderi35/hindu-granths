<s-lg><s-l> दानवा ऊचुः ।</s-l><s-l>भोः सुयोधन राजेन्द्र भरतानां कुलोद्वह ।</s-l><s-l>शूरैः परिवृतो नित्यं तथैव च महात्मभिः ॥ १ ॥</s-l></s-lg><s-lg><s-l>अकार्षीः साहसमिदं कस्मात्प्रायोपवेशनम् ।</s-l><s-l>आत्मत्यागी ह्यवाग्याति वाच्यतां चायशस्करीम् ॥ २ ॥</s-l></s-lg><s-lg><s-l>न हि कार्यविरुद्धेषु बह्वपायेषु कर्मसु ।</s-l><s-l>मूलघातिषु सज्जन्ते बुद्धिमन्तो भवद्विधाः ॥ ३ ॥</s-l></s-lg><s-lg><s-l>नियच्छैतां मतिं राजन्धर्मार्थसुखनाशिनीम् ।</s-l><s-l>यशःप्रतापधैर्यघ्नीं शत्रूणां हर्षवर्धनीम् ॥ ४ ॥</s-l></s-lg><s-lg><s-l>श्रूयतां च प्रभो तत्त्वं दिव्यतां चात्मनो नृप ।</s-l><s-l>निर्माणं च शरीरस्य ततो धैर्यमवाप्नुहि ॥ ५ ॥</s-l></s-lg><s-lg><s-l>पुरा त्वं तपसास्माभिर्लब्धो देवान्महेश्वरात् ।</s-l><s-l>पूर्वकायश्च सर्वस्ते निर्मितो वज्रसंचयैः ॥ ६ ॥</s-l></s-lg><s-lg><s-l>अस्त्रैरभेद्यः शस्त्रैश्चाप्यधःकायश्च तेऽनघ ।</s-l><s-l>कृतः पुष्पमयो देव्या रूपतः स्त्रीमनोहरः ॥ ७ ॥</s-l></s-lg><s-lg><s-l>एवमीश्वरसंयुक्तस्तव देहो नृपोत्तम ।</s-l><s-l>देव्या च राजशार्दूल दिव्यस्त्वं हि न मानुषः ॥ ८ ॥</s-l></s-lg><s-lg><s-l>क्षत्रियाश्च महावीर्या भगदत्तपुरोगमाः ।</s-l><s-l>दिव्यास्त्रविदुषः शूराः क्षपयिष्यन्ति ते रिपून् ॥ ९ ॥</s-l></s-lg><s-lg><s-l>तदलं ते विषादेन भयं तव न विद्यते ।</s-l><s-l>साह्यार्थं च हि ते वीराः संभूता भुवि दानवाः ॥ १० ॥</s-l></s-lg><s-lg><s-l>भीष्मद्रोणकृपादींश्च प्रवेक्ष्यन्त्यपरेऽसुराः ।</s-l><s-l>यैराविष्टा घृणां त्यक्त्वा योत्स्यन्ते तव वैरिभिः ॥ ११ ॥</s-l></s-lg><s-lg><s-l>नैव पुत्रान्न च भ्रातॄन्न पितॄन्न च बान्धवान् ।</s-l><s-l>नैव शिष्यान्न च ज्ञातीन्न बालान्स्थविरान्न च ॥ १२ ॥</s-l></s-lg><s-lg><s-l>युधि संप्रहरिष्यन्तो मोक्ष्यन्ति कुरुसत्तम ।</s-l><s-l>निःस्नेहा दानवाविष्टाः समाक्रान्तेऽन्तरात्मनि ॥ १३ ॥</s-l></s-lg><s-lg><s-l>प्रहरिष्यन्ति बन्धुभ्यः स्नेहमुत्सृज्य दूरतः ।</s-l><s-l>हृष्टाः पुरुषशार्दूलाः कलुषीकृतमानसाः ।</s-l><s-l>अविज्ञानविमूढाश्च दैवाच्च विधिनिर्मितात् ॥ १४ ॥</s-l></s-lg><s-lg><s-l>व्याभाषमाणाश्चान्योन्यं न मे जीवन्विमोक्ष्यसे ।</s-l><s-l>सर्वशस्त्रास्त्रमोक्षेण पौरुषे समवस्थिताः ।</s-l><s-l>श्लाघमानाः कुरुश्रेष्ठ करिष्यन्ति जनक्षयम् ॥ १५ ॥</s-l></s-lg><s-lg><s-l>तेऽपि शक्त्या महात्मानः प्रतियोत्स्यन्ति पाण्डवाः ।</s-l><s-l>वधं चैषां करिष्यन्ति दैवयुक्ता महाबलाः ॥ १६ ॥</s-l></s-lg><s-lg><s-l>दैत्यरक्षोगणाश्चापि संभूताः क्षत्रयोनिषु ।</s-l><s-l>योत्स्यन्ति युधि विक्रम्य शत्रुभिस्तव पार्थिव ।</s-l><s-l>गदाभिर्मुसलैः खड्गैः शस्त्रैरुच्चावचैस्तथा ॥ १७ ॥</s-l></s-lg><s-lg><s-l>यच्च तेऽन्तर्गतं वीर भयमर्जुनसंभवम् ।</s-l><s-l>तत्रापि विहितोऽस्माभिर्वधोपायोऽर्जुनस्य वै ॥ १८ ॥</s-l></s-lg><s-lg><s-l>हतस्य नरकस्यात्मा कर्णमूर्तिमुपाश्रितः ।</s-l><s-l>तद्वैरं संस्मरन्वीर योत्स्यते केशवार्जुनौ ॥ १९ ॥</s-l></s-lg><s-lg><s-l>स ते विक्रमशौण्डीरो रणे पार्थं विजेष्यति ।</s-l><s-l>कर्णः प्रहरतां श्रेष्ठः सर्वांश्चारीन्महारथः ॥ २० ॥</s-l></s-lg><s-lg><s-l>ज्ञात्वैतच्छद्मना वज्री रक्षार्थं सव्यसाचिनः ।</s-l><s-l>कुण्डले कवचं चैव कर्णस्यापहरिष्यति ॥ २१ ॥</s-l></s-lg><s-lg><s-l>तस्मादस्माभिरप्यत्र दैत्याः शतसहस्रशः ।</s-l><s-l>नियुक्ता राक्षसाश्चैव ये ते संशप्तका इति ।</s-l><s-l>प्रख्यातास्तेऽर्जुनं वीरं निहनिष्यन्ति मा शुचः ॥ २२ ॥</s-l></s-lg><s-lg><s-l>असपत्ना त्वया हीयं भोक्तव्या वसुधा नृप ।</s-l><s-l>मा विषादं नयस्वास्मान्नैतत्त्वय्युपपद्यते ।</s-l><s-l>विनष्टे त्वयि चास्माकं पक्षो हीयेत कौरव ॥ २३ ॥</s-l></s-lg><s-lg><s-l>गच्छ वीर न ते बुद्धिरन्या कार्या कथंचन ।</s-l><s-l>त्वमस्माकं गतिर्नित्यं देवतानां च पाण्डवाः ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा परिष्वज्य दैत्यास्तं राजकुञ्जरम् ।</s-l><s-l>समाश्वास्य च दुर्धर्षं पुत्रवद्दानवर्षभाः ॥ २५ ॥</s-l></s-lg><s-lg><s-l>स्थिरां कृत्वा बुद्धिमस्य प्रियाण्युक्त्वा च भारत ।</s-l><s-l>गम्यतामित्यनुज्ञाय जयमाप्नुहि चेत्यथ ॥ २६ ॥</s-l></s-lg><s-lg><s-l>तैर्विसृष्टं महाबाहुं कृत्या सैवानयत्पुनः ।</s-l><s-l>तमेव देशं यत्रासौ तदा प्रायमुपाविशत् ॥ २७ ॥</s-l></s-lg><s-lg><s-l>प्रतिनिक्षिप्य तं वीरं कृत्या समभिपूज्य च ।</s-l><s-l>अनुज्ञाता च राज्ञा सा तत्रैवान्तरधीयत ॥ २८ ॥</s-l></s-lg><s-lg><s-l>गतायामथ तस्यां तु राजा दुर्योधनस्तदा ।</s-l><s-l>स्वप्नभूतमिदं सर्वमचिन्तयत भारत ।</s-l><s-l>विजेष्यामि रणे पाण्डूनिति तस्याभवन्मतिः ॥ २९ ॥</s-l></s-lg><s-lg><s-l>कर्णं संशप्तकांश्चैव पार्थस्यामित्रघातिनः ।</s-l><s-l>अमन्यत वधे युक्तान्समर्थांश्च सुयोधनः ॥ ३० ॥</s-l></s-lg><s-lg><s-l>एवमाशा दृढा तस्य धार्तराष्ट्रस्य दुर्मतेः ।</s-l><s-l>विनिर्जये पाण्डवानामभवद्भरतर्षभ ॥ ३१ ॥</s-l></s-lg><s-lg><s-l>कर्णोऽप्याविष्टचित्तात्मा नरकस्यान्तरात्मना ।</s-l><s-l>अर्जुनस्य वधे क्रूरामकरोत्स मतिं तदा ॥ ३२ ॥</s-l></s-lg><s-lg><s-l>संशप्तकाश्च ते वीरा राक्षसाविष्टचेतसः ।</s-l><s-l>रजस्तमोभ्यामाक्रान्ताः फल्गुनस्य वधैषिणः ॥ ३३ ॥</s-l></s-lg><s-lg><s-l>भीष्मद्रोणकृपाद्याश्च दानवाक्रान्तचेतसः ।</s-l><s-l>न तथा पाण्डुपुत्राणां स्नेहवन्तो विशां पते ।</s-l><s-l>न चाचचक्षे कस्मैचिदेतद्राजा सुयोधनः ॥ ३४ ॥</s-l></s-lg><s-lg><s-l>दुर्योधनं निशान्ते च कर्णो वैकर्तनोऽब्रवीत् ।</s-l><s-l>स्मयन्निवाञ्जलिं कृत्वा पार्थिवं हेतुमद्वचः ॥ ३५ ॥</s-l></s-lg><s-lg><s-l>न मृतो जयते शत्रूञ्जीवन्भद्राणि पश्यति ।</s-l><s-l>मृतस्य भद्राणि कुतः कौरवेय कुतो जयः ।</s-l><s-l>न कालोऽद्य विषादस्य भयस्य मरणस्य वा ॥ ३६ ॥</s-l></s-lg><s-lg><s-l>परिष्वज्याब्रवीच्चैनं भुजाभ्यां स महाभुजः ।</s-l><s-l>उत्तिष्ठ राजन्किं शेषे कस्माच्छोचसि शत्रुहन् ।</s-l><s-l>शत्रून्प्रताप्य वीर्येण स कथं मर्तुमिच्छसि ॥ ३७ ॥</s-l></s-lg><s-lg><s-l>अथ वा ते भयं जातं दृष्ट्वार्जुनपराक्रमम् ।</s-l><s-l>सत्यं ते प्रतिजानामि वधिष्यामि रणेऽर्जुनम् ॥ ३८ ॥</s-l></s-lg><s-lg><s-l>गते त्रयोदशे वर्षे सत्येनायुधमालभे ।</s-l><s-l>आनयिष्याम्यहं पार्थान्वशं तव जनाधिप ॥ ३९ ॥</s-l></s-lg><s-lg><s-l>एवमुक्तस्तु कर्णेन दैत्यानां वचनात्तथा ।</s-l><s-l>प्रणिपातेन चान्येषामुदतिष्ठत्सुयोधनः ।</s-l><s-l>दैत्यानां तद्वचः श्रुत्वा हृदि कृत्वा स्थिरां मतिम् ॥ ४० ॥</s-l></s-lg><s-lg><s-l>ततो मनुजशार्दूलो योजयामास वाहिनीम् ।</s-l><s-l>रथनागाश्वकलिलां पदातिजनसंकुलाम् ॥ ४१ ॥</s-l></s-lg><s-lg><s-l>गङ्गौघप्रतिमा राजन्प्रयाता सा महाचमूः ।</s-l><s-l>श्वेतच्छत्रैः पताकाभिश्चामरैश्च सुपाण्डुरैः ॥ ४२ ॥</s-l></s-lg><s-lg><s-l>रथैर्नागैः पदातैश्च शुशुभेऽतीव संकुला ।</s-l><s-l>व्यपेताभ्रघने काले द्यौरिवाव्यक्तशारदी ॥ ४३ ॥</s-l></s-lg><s-lg><s-l>जयाशीर्भिर्द्विजेन्द्रैस्तु स्तूयमानोऽधिराजवत् ।</s-l><s-l>गृह्णन्नञ्जलिमालाश्च धार्तराष्ट्रो जनाधिपः ॥ ४४ ॥</s-l></s-lg><s-lg><s-l>सुयोधनो ययावग्रे श्रिया परमया ज्वलन् ।</s-l><s-l>कर्णेन सार्धं राजेन्द्र सौबलेन च देविना ॥ ४५ ॥</s-l></s-lg><s-lg><s-l>दुःशासनादयश्चास्य भ्रातरः सर्व एव ते ।</s-l><s-l>भूरिश्रवाः सोमदत्तो महाराजश्च बाह्लिकः ॥ ४६ ॥</s-l></s-lg><s-lg><s-l>रथैर्नानाविधाकारैर्हयैर्गजवरैस्तथा ।</s-l><s-l>प्रयान्तं नृपसिंहं तमनुजग्मुः कुरूद्वहाः ।</s-l><s-l>कालेनाल्पेन राजंस्ते विविशुः स्वपुरं तदा ॥ ४७ ॥</s-l></s-lg>