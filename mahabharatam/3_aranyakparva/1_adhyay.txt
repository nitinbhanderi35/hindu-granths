<s-lg><s-l> जनमेजय उवाच ।</s-l><s-l>एवं द्यूतजिताः पार्थाः कोपिताश्च दुरात्मभिः ।</s-l><s-l>धार्तराष्ट्रैः सहामात्यैर्निकृत्या द्विजसत्तम ॥ १ ॥</s-l></s-lg><s-lg><s-l>श्राविताः परुषा वाचः सृजद्भिर्वैरमुत्तमम् ।</s-l><s-l>किमकुर्वन्त कौरव्या मम पूर्वपितामहाः ॥ २ ॥</s-l></s-lg><s-lg><s-l>कथं चैश्वर्यविभ्रष्टाः सहसा दुःखमेयुषः ।</s-l><s-l>वने विजह्रिरे पार्थाः शक्रप्रतिमतेजसः ॥ ३ ॥</s-l></s-lg><s-lg><s-l>के चैनानन्ववर्तन्त प्राप्तान्व्यसनमुत्तमम् ।</s-l><s-l>किमाहाराः किमाचाराः क्व च वासो महात्मनाम् ॥ ४ ॥</s-l></s-lg><s-lg><s-l>कथं द्वादश वर्षाणि वने तेषां महात्मनाम् ।</s-l><s-l>व्यतीयुर्ब्राह्मणश्रेष्ठ शूराणामरिघातिनाम् ॥ ५ ॥</s-l></s-lg><s-lg><s-l>कथं च राजपुत्री सा प्रवरा सर्वयोषिताम् ।</s-l><s-l>पतिव्रता महाभागा सततं सत्यवादिनी ।</s-l><s-l>वनवासमदुःखार्हा दारुणं प्रत्यपद्यत ॥ ६ ॥</s-l></s-lg><s-lg><s-l>एतदाचक्ष्व मे सर्वं विस्तरेण तपोधन ।</s-l><s-l>श्रोतुमिच्छामि चरितं भूरिद्रविणतेजसाम् ।</s-l><s-l>कथ्यमानं त्वया विप्र परं कौतूहलं हि मे ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>एवं द्यूतजिताः पार्थाः कोपिताश्च दुरात्मभिः ।</s-l><s-l>धार्तराष्ट्रैः सहामात्यैर्निर्ययुर्गजसाह्वयात् ॥ ८ ॥</s-l></s-lg><s-lg><s-l>वर्धमानपुरद्वारेणाभिनिष्क्रम्य ते तदा ।</s-l><s-l>उदङ्मुखाः शस्त्रभृतः प्रययुः सह कृष्णया ॥ ९ ॥</s-l></s-lg><s-lg><s-l>इन्द्रसेनादयश्चैनान्भृत्याः परिचतुर्दश ।</s-l><s-l>रथैरनुययुः शीघ्रैः स्त्रिय आदाय सर्वशः ॥ १० ॥</s-l></s-lg><s-lg><s-l>व्रजतस्तान्विदित्वा तु पौराः शोकाभिपीडिताः ।</s-l><s-l>गर्हयन्तोऽसकृद्भीष्मविदुरद्रोणगौतमान् ।</s-l><s-l>ऊचुर्विगतसंत्रासाः समागम्य परस्परम् ॥ ११ ॥</s-l></s-lg><s-lg><s-l>नेदमस्ति कुलं सर्वं न वयं न च नो गृहाः ।</s-l><s-l>यत्र दुर्योधनः पापः सौबलेयेन पालितः ।</s-l><s-l>कर्णदुःशासनाभ्यां च राज्यमेतच्चिकीर्षति ॥ १२ ॥</s-l></s-lg><s-lg><s-l>नो चेत्कुलं न चाचारो न धर्मोऽर्थः कुतः सुखम् ।</s-l><s-l>यत्र पापसहायोऽयं पापो राज्यं बुभूषते ॥ १३ ॥</s-l></s-lg><s-lg><s-l>दुर्योधनो गुरुद्वेषी त्यक्ताचारसुहृज्जनः ।</s-l><s-l>अर्थलुब्धोऽभिमानी च नीचः प्रकृतिनिर्घृणः ॥ १४ ॥</s-l></s-lg><s-lg><s-l>नेयमस्ति मही कृत्स्ना यत्र दुर्योधनो नृपः ।</s-l><s-l>साधु गच्छामहे सर्वे यत्र गच्छन्ति पाण्डवाः ॥ १५ ॥</s-l></s-lg><s-lg><s-l>सानुक्रोशा महात्मानो विजितेन्द्रियशत्रवः ।</s-l><s-l>ह्रीमन्तः कीर्तिमन्तश्च धर्माचारपरायणाः ॥ १६ ॥</s-l></s-lg><s-lg><s-l>एवमुक्त्वानुजग्मुस्तान्पाण्डवांस्ते समेत्य च ।</s-l><s-l>ऊचुः प्राञ्जलयः सर्वे तान्कुन्तीमाद्रिनन्दनान् ॥ १७ ॥</s-l></s-lg><s-lg><s-l>क्व गमिष्यथ भद्रं वस्त्यक्त्वास्मान्दुःखभागिनः ।</s-l><s-l>वयमप्यनुयास्यामो यत्र यूयं गमिष्यथ ॥ १८ ॥</s-l></s-lg><s-lg><s-l>अधर्मेण जिताञ्श्रुत्वा युष्मांस्त्यक्तघृणैः परैः ।</s-l><s-l>उद्विग्नाः स्म भृशं सर्वे नास्मान्हातुमिहार्हथ ॥ १९ ॥</s-l></s-lg><s-lg><s-l>भक्तानुरक्ताः सुहृदः सदा प्रियहिते रतान् ।</s-l><s-l>कुराजाधिष्ठिते राज्ये न विनश्येम सर्वशः ॥ २० ॥</s-l></s-lg><s-lg><s-l>श्रूयतां चाभिधास्यामो गुणदोषान्नरर्षभाः ।</s-l><s-l>शुभाशुभाधिवासेन संसर्गं कुरुते यथा ॥ २१ ॥</s-l></s-lg><s-lg><s-l>वस्त्रमापस्तिलान्भूमिं गन्धो वासयते यथा ।</s-l><s-l>पुष्पाणामधिवासेन तथा संसर्गजा गुणाः ॥ २२ ॥</s-l></s-lg><s-lg><s-l>मोहजालस्य योनिर्हि मूढैरेव समागमः ।</s-l><s-l>अहन्यहनि धर्मस्य योनिः साधुसमागमः ॥ २३ ॥</s-l></s-lg><s-lg><s-l>तस्मात्प्राज्ञैश्च वृद्धैश्च सुस्वभावैस्तपस्विभिः ।</s-l><s-l>सद्भिश्च सह संसर्गः कार्यः शमपरायणैः ॥ २४ ॥</s-l></s-lg><s-lg><s-l>येषां त्रीण्यवदातानि योनिर्विद्या च कर्म च ।</s-l><s-l>तान्सेवेत्तैः समास्या हि शास्त्रेभ्योऽपि गरीयसी ॥ २५ ॥</s-l></s-lg><s-lg><s-l>निरारम्भा ह्यपि वयं पुण्यशीलेषु साधुषु ।</s-l><s-l>पुण्यमेवाप्नुयामेह पापं पापोपसेवनात् ॥ २६ ॥</s-l></s-lg><s-lg><s-l>असतां दर्शनात्स्पर्शात्संजल्पनसहासनात् ।</s-l><s-l>धर्माचाराः प्रहीयन्ते न च सिध्यन्ति मानवाः ॥ २७ ॥</s-l></s-lg><s-lg><s-l>बुद्धिश्च हीयते पुंसां नीचैः सह समागमात् ।</s-l><s-l>मध्यमैर्मध्यतां याति श्रेष्ठतां याति चोत्तमैः ॥ २८ ॥</s-l></s-lg><s-lg><s-l>ये गुणाः कीर्तिता लोके धर्मकामार्थसंभवाः ।</s-l><s-l>लोकाचारात्मसंभूता वेदोक्ताः शिष्टसंमताः ॥ २९ ॥</s-l></s-lg><s-lg><s-l>ते युष्मासु समस्ताश्च व्यस्ताश्चैवेह सद्गुणाः ।</s-l><s-l>इच्छामो गुणवन्मध्ये वस्तुं श्रेयोऽभिकाङ्क्षिणः ॥ ३० ॥</s-l></s-lg><s-lg><s-l> युधिष्ठिर उवाच ।</s-l><s-l>धन्या वयं यदस्माकं स्नेहकारुण्ययन्त्रिताः ।</s-l><s-l>असतोऽपि गुणानाहुर्ब्राह्मणप्रमुखाः प्रजाः ॥ ३१ ॥</s-l></s-lg><s-lg><s-l>तदहं भ्रातृसहितः सर्वान्विज्ञापयामि वः ।</s-l><s-l>नान्यथा तद्धि कर्तव्यमस्मत्स्नेहानुकम्पया ॥ ३२ ॥</s-l></s-lg><s-lg><s-l>भीष्मः पितामहो राजा विदुरो जननी च मे ।</s-l><s-l>सुहृज्जनश्च प्रायो मे नगरे नागसाह्वये ॥ ३३ ॥</s-l></s-lg><s-lg><s-l>ते त्वस्मद्धितकामार्थं पालनीयाः प्रयत्नतः ।</s-l><s-l>युष्माभिः सहितैः सर्वैः शोकसंतापविह्वलाः ॥ ३४ ॥</s-l></s-lg><s-lg><s-l>निवर्ततागता दूरं समागमनशापिताः ।</s-l><s-l>स्वजने न्यासभूते मे कार्या स्नेहान्विता मतिः ॥ ३५ ॥</s-l></s-lg><s-lg><s-l>एतद्धि मम कार्याणां परमं हृदि संस्थितम् ।</s-l><s-l>सुकृतानेन मे तुष्टिः सत्कारश्च भविष्यति ॥ ३६ ॥</s-l></s-lg><s-lg><s-l> वैशंपायन उवाच ।</s-l><s-l>तथानुमन्त्रितास्तेन धर्मराजेन ताः प्रजाः ।</s-l><s-l>चक्रुरार्तस्वरं घोरं हा राजन्निति दुःखिताः ॥ ३७ ॥</s-l></s-lg><s-lg><s-l>गुणान्पार्थस्य संस्मृत्य दुःखार्ताः परमातुराः ।</s-l><s-l>अकामाः संन्यवर्तन्त समागम्याथ पाण्डवान् ॥ ३८ ॥</s-l></s-lg><s-lg><s-l>निवृत्तेषु तु पौरेषु रथानास्थाय पाण्डवाः ।</s-l><s-l>प्रजग्मुर्जाह्नवीतीरे प्रमाणाख्यं महावटम् ॥ ३९ ॥</s-l></s-lg><s-lg><s-l>तं ते दिवसशेषेण वटं गत्वा तु पाण्डवाः ।</s-l><s-l>ऊषुस्तां रजनीं वीराः संस्पृश्य सलिलं शुचि ।</s-l><s-l>उदकेनैव तां रात्रिमूषुस्ते दुःखकर्शिताः ॥ ४० ॥</s-l></s-lg><s-lg><s-l>अनुजग्मुश्च तत्रैतान्स्नेहात्केचिद्द्विजातयः ।</s-l><s-l>साग्नयोऽनग्नयश्चैव सशिष्यगणबान्धवाः ।</s-l><s-l>स तैः परिवृतो राजा शुशुभे ब्रह्मवादिभिः ॥ ४१ ॥</s-l></s-lg><s-lg><s-l>तेषां प्रादुष्कृताग्नीनां मुहूर्ते रम्यदारुणे ।</s-l><s-l>ब्रह्मघोषपुरस्कारः संजल्पः समजायत ॥ ४२ ॥</s-l></s-lg><s-lg><s-l>राजानं तु कुरुश्रेष्ठं ते हंसमधुरस्वराः ।</s-l><s-l>आश्वासयन्तो विप्राग्र्याः क्षपां सर्वां व्यनोदयन् ॥ ४३ ॥</s-l></s-lg>