<s-lg><s-l> वासुदेव उवाच ।</s-l><s-l>एवमुक्त्वा रौक्मिणेयो यादवान्भरतर्षभ ।</s-l><s-l>दंशितैर्हरिभिर्युक्तं रथमास्थाय काञ्चनम् ॥ १ ॥</s-l></s-lg><s-lg><s-l>उच्छ्रित्य मकरं केतुं व्यात्ताननमलंकृतम् ।</s-l><s-l>उत्पतद्भिरिवाकाशं तैर्हयैरन्वयात्परान् ॥ २ ॥</s-l></s-lg><s-lg><s-l>विक्षिपन्नादयंश्चापि धनुःश्रेष्ठं महाबलः ।</s-l><s-l>तूणखड्गधरः शूरो बद्धगोधाङ्गुलित्रवान् ॥ ३ ॥</s-l></s-lg><s-lg><s-l>स विद्युच्चलितं चापं विहरन्वै तलात्तलम् ।</s-l><s-l>मोहयामास दैतेयान्सर्वान्सौभनिवासिनः ॥ ४ ॥</s-l></s-lg><s-lg><s-l>नास्य विक्षिपतश्चापं संदधानस्य चासकृत् ।</s-l><s-l>अन्तरं ददृशे कश्चिन्निघ्नतः शात्रवान्रणे ॥ ५ ॥</s-l></s-lg><s-lg><s-l>मुखस्य वर्णो न विकल्पतेऽस्य चेलुश्च गात्राणि न चापि तस्य ।</s-l><s-l>सिंहोन्नतं चाप्यभिगर्जतोऽस्य शुश्राव लोकोऽद्भुतरूपमग्र्यम् ॥ ६ ॥</s-l></s-lg><s-lg><s-l>जलेचरः काञ्चनयष्टिसंस्थो व्यात्ताननः सर्वतिमिप्रमाथी ।</s-l><s-l>वित्रासयन्राजति वाहमुख्ये शाल्वस्य सेनाप्रमुखे ध्वजाग्र्यः ॥ ७ ॥</s-l></s-lg><s-lg><s-l>ततः स तूर्णं निष्पत्य प्रद्युम्नः शत्रुकर्शनः ।</s-l><s-l>शाल्वमेवाभिदुद्राव विधास्यन्कलहं नृप ॥ ८ ॥</s-l></s-lg><s-lg><s-l>अभियानं तु वीरेण प्रद्युम्नेन महाहवे ।</s-l><s-l>नामर्षयत संक्रुद्धः शाल्वः कुरुकुलोद्वह ॥ ९ ॥</s-l></s-lg><s-lg><s-l>स रोषमदमत्तो वै कामगादवरुह्य च ।</s-l><s-l>प्रद्युम्नं योधयामास शाल्वः परपुरंजयः ॥ १० ॥</s-l></s-lg><s-lg><s-l>तयोः सुतुमुलं युद्धं शाल्ववृष्णिप्रवीरयोः ।</s-l><s-l>समेता ददृशुर्लोका बलिवासवयोरिव ॥ ११ ॥</s-l></s-lg><s-lg><s-l>तस्य मायामयो वीर रथो हेमपरिष्कृतः ।</s-l><s-l>सध्वजः सपताकश्च सानुकर्षः सतूणवान् ॥ १२ ॥</s-l></s-lg><s-lg><s-l>स तं रथवरं श्रीमान्समारुह्य किल प्रभो ।</s-l><s-l>मुमोच बाणान्कौरव्य प्रद्युम्नाय महाबलः ॥ १३ ॥</s-l></s-lg><s-lg><s-l>ततो बाणमयं वर्षं व्यसृजत्तरसा रणे ।</s-l><s-l>प्रद्युम्नो भुजवेगेन शाल्वं संमोहयन्निव ॥ १४ ॥</s-l></s-lg><s-lg><s-l>स तैरभिहतः संख्ये नामर्षयत सौभराट् ।</s-l><s-l>शरान्दीप्ताग्निसंकाशान्मुमोच तनये मम ॥ १५ ॥</s-l></s-lg><s-lg><s-l>स शाल्वबाणै राजेन्द्र विद्धो रुक्मिणिनन्दनः ।</s-l><s-l>मुमोच बाणं त्वरितो मर्मभेदिनमाहवे ॥ १६ ॥</s-l></s-lg><s-lg><s-l>तस्य वर्म विभिद्याशु स बाणो मत्सुतेरितः ।</s-l><s-l>बिभेद हृदयं पत्री स पपात मुमोह च ॥ १७ ॥</s-l></s-lg><s-lg><s-l>तस्मिन्निपतिते वीरे शाल्वराजे विचेतसि ।</s-l><s-l>संप्राद्रवन्दानवेन्द्रा दारयन्तो वसुंधराम् ॥ १८ ॥</s-l></s-lg><s-lg><s-l>हाहाकृतमभूत्सैन्यं शाल्वस्य पृथिवीपते ।</s-l><s-l>नष्टसंज्ञे निपतिते तदा सौभपतौ नृप ॥ १९ ॥</s-l></s-lg><s-lg><s-l>तत उत्थाय कौरव्य प्रतिलभ्य च चेतनाम् ।</s-l><s-l>मुमोच बाणं तरसा प्रद्युम्नाय महाबलः ॥ २० ॥</s-l></s-lg><s-lg><s-l>तेन विद्धो महाबाहुः प्रद्युम्नः समरे स्थितः ।</s-l><s-l>जत्रुदेशे भृशं वीरो व्यवासीदद्रथे तदा ॥ २१ ॥</s-l></s-lg><s-lg><s-l>तं स विद्ध्वा महाराज शाल्वो रुक्मिणिनन्दनम् ।</s-l><s-l>ननाद सिंहनादं वै नादेनापूरयन्महीम् ॥ २२ ॥</s-l></s-lg><s-lg><s-l>ततो मोहं समापन्ने तनये मम भारत ।</s-l><s-l>मुमोच बाणांस्त्वरितः पुनरन्यान्दुरासदान् ॥ २३ ॥</s-l></s-lg><s-lg><s-l>स तैरभिहतो बाणैर्बहुभिस्तेन मोहितः ।</s-l><s-l>निश्चेष्टः कौरवश्रेष्ठ प्रद्युम्नोऽभूद्रणाजिरे ॥ २४ ॥</s-l></s-lg>