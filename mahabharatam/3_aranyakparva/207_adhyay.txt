<s-lg><s-l> वैशंपायन उवाच ।</s-l><s-l>श्रुत्वेमां धर्मसंयुक्तां धर्मराजः कथां शुभाम् ।</s-l><s-l>पुनः पप्रच्छ तमृषिं मार्कण्डेयं तपस्विनम् ॥ १ ॥</s-l></s-lg><s-lg><s-l> युधिष्ठिर उवाच ।</s-l><s-l>कथमग्निर्वनं यातः कथं चाप्यङ्गिराः पुरा ।</s-l><s-l>नष्टेऽग्नौ हव्यमवहदग्निर्भूत्वा महानृषिः ॥ २ ॥</s-l></s-lg><s-lg><s-l>अग्निर्यदा त्वेक एव बहुत्वं चास्य कर्मसु ।</s-l><s-l>दृश्यते भगवन्सर्वमेतदिच्छामि वेदितुम् ॥ ३ ॥</s-l></s-lg><s-lg><s-l>कुमारश्च यथोत्पन्नो यथा चाग्नेः सुतोऽभवत् ।</s-l><s-l>यथा रुद्राच्च संभूतो गङ्गायां कृत्तिकासु च ॥ ४ ॥</s-l></s-lg><s-lg><s-l>एतदिच्छाम्यहं त्वत्तः श्रोतुं भार्गवनन्दन ।</s-l><s-l>कौतूहलसमाविष्टो यथातथ्यं महामुने ॥ ५ ॥</s-l></s-lg><s-lg><s-l> मार्कण्डेय उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>यथा क्रुद्धो हुतवहस्तपस्तप्तुं वनं गतः ॥ ६ ॥</s-l></s-lg><s-lg><s-l>यथा च भगवानग्निः स्वयमेवाङ्गिराभवत् ।</s-l><s-l>संतापयन्स्वप्रभया नाशयंस्तिमिराणि च ॥ ७ ॥</s-l></s-lg><s-lg><s-l>आश्रमस्थो महाभागो हव्यवाहं विशेषयन् ।</s-l><s-l>तथा स भूत्वा तु तदा जगत्सर्वं प्रकाशयन् ॥ ८ ॥</s-l></s-lg><s-lg><s-l>तपश्चरंश्च हुतभुक्संतप्तस्तस्य तेजसा ।</s-l><s-l>भृशं ग्लानश्च तेजस्वी न स किंचित्प्रजज्ञिवान् ॥ ९ ॥</s-l></s-lg><s-lg><s-l>अथ संचिन्तयामास भगवान्हव्यवाहनः ।</s-l><s-l>अन्योऽग्निरिह लोकानां ब्रह्मणा संप्रवर्तितः ।</s-l><s-l>अग्नित्वं विप्रनष्टं हि तप्यमानस्य मे तपः ॥ १० ॥</s-l></s-lg><s-lg><s-l>कथमग्निः पुनरहं भवेयमिति चिन्त्य सः ।</s-l><s-l>अपश्यदग्निवल्लोकांस्तापयन्तं महामुनिम् ॥ ११ ॥</s-l></s-lg><s-lg><s-l>सोपासर्पच्छनैर्भीतस्तमुवाच तदाङ्गिराः ।</s-l><s-l>शीघ्रमेव भवस्वाग्निस्त्वं पुनर्लोकभावनः ।</s-l><s-l>विज्ञातश्चासि लोकेषु त्रिषु संस्थानचारिषु ॥ १२ ॥</s-l></s-lg><s-lg><s-l>त्वमग्ने प्रथमः सृष्टो ब्रह्मणा तिमिरापहः ।</s-l><s-l>स्वस्थानं प्रतिपद्यस्व शीघ्रमेव तमोनुद ॥ १३ ॥</s-l></s-lg><s-lg><s-l> अग्निरुवाच ।</s-l><s-l>नष्टकीर्तिरहं लोके भवाञ्जातो हुताशनः ।</s-l><s-l>भवन्तमेव ज्ञास्यन्ति पावकं न तु मां जनाः ॥ १४ ॥</s-l></s-lg><s-lg><s-l>निक्षिपाम्यहमग्नित्वं त्वमग्निः प्रथमो भव ।</s-l><s-l>भविष्यामि द्वितीयोऽहं प्राजापत्यक एव च ॥ १५ ॥</s-l></s-lg><s-lg><s-l> अङ्गिरा उवाच ।</s-l><s-l>कुरु पुण्यं प्रजास्वर्ग्यं भवाग्निस्तिमिरापहः ।</s-l><s-l>मां च देव कुरुष्वाग्ने प्रथमं पुत्रमञ्जसा ॥ १६ ॥</s-l></s-lg><s-lg><s-l> मार्कण्डेय उवाच ।</s-l><s-l>तच्छ्रुत्वाङ्गिरसो वाक्यं जातवेदास्तथाकरोत् ।</s-l><s-l>राजन्बृहस्पतिर्नाम तस्याप्यङ्गिरसः सुतः ॥ १७ ॥</s-l></s-lg><s-lg><s-l>ज्ञात्वा प्रथमजं तं तु वह्नेराङ्गिरसं सुतम् ।</s-l><s-l>उपेत्य देवाः पप्रच्छुः कारणं तत्र भारत ॥ १८ ॥</s-l></s-lg><s-lg><s-l>स तु पृष्टस्तदा देवैस्ततः कारणमब्रवीत् ।</s-l><s-l>प्रत्यगृह्णंस्तु देवाश्च तद्वचोऽङ्गिरसस्तदा ॥ १९ ॥</s-l></s-lg><s-lg><s-l>अत्र नानाविधानग्नीन्प्रवक्ष्यामि महाप्रभान् ।</s-l><s-l>कर्मभिर्बहुभिः ख्यातान्नानात्वं ब्राह्मणेष्विह ॥ २० ॥</s-l></s-lg>