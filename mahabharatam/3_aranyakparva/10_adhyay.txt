<s-lg><s-l> धृतराष्ट्र उवाच ।</s-l><s-l>भगवन्नाहमप्येतद्रोचये द्यूतसंस्तवम् ।</s-l><s-l>मन्ये तद्विधिनाक्रम्य कारितोऽस्मीति वै मुने ॥ १ ॥</s-l></s-lg><s-lg><s-l>नैतद्रोचयते भीष्मो न द्रोणो विदुरो न च ।</s-l><s-l>गान्धारी नेच्छति द्यूतं तच्च मोहात्प्रवर्तितम् ॥ २ ॥</s-l></s-lg><s-lg><s-l>परित्यक्तुं न शक्नोमि दुर्योधनमचेतनम् ।</s-l><s-l>पुत्रस्नेहेन भगवञ्जानन्नपि यतव्रत ॥ ३ ॥</s-l></s-lg><s-lg><s-l> व्यास उवाच ।</s-l><s-l>वैचित्रवीर्य नृपते सत्यमाह यथा भवान् ।</s-l><s-l>दृढं वेद्मि परं पुत्रं परं पुत्रान्न विद्यते ॥ ४ ॥</s-l></s-lg><s-lg><s-l>इन्द्रोऽप्यश्रुनिपातेन सुरभ्या प्रतिबोधितः ।</s-l><s-l>अन्यैः समृद्धैरप्यर्थैर्न सुताद्विद्यते परम् ॥ ५ ॥</s-l></s-lg><s-lg><s-l>अत्र ते वर्तयिष्यामि महदाख्यानमुत्तमम् ।</s-l><s-l>सुरभ्याश्चैव संवादमिन्द्रस्य च विशां पते ॥ ६ ॥</s-l></s-lg><s-lg><s-l>त्रिविष्टपगता राजन्सुरभिः प्रारुदत्किल ।</s-l><s-l>गवां मात पुरा तात तामिन्द्रोऽन्वकृपायत ॥ ७ ॥</s-l></s-lg><s-lg><s-l> इन्द्र उवाच ।</s-l><s-l>किमिदं रोदिषि शुभे कच्चित्क्षेमं दिवौकसाम् ।</s-l><s-l>मानुषेष्वथ वा गोषु नैतदल्पं भविष्यति ॥ ८ ॥</s-l></s-lg><s-lg><s-l> सुरभिरुवाच ।</s-l><s-l>विनिपातो न वः कश्चिद्दृश्यते त्रिदशाधिप ।</s-l><s-l>अहं तु पुत्रं शोचामि तेन रोदिमि कौशिक ॥ ९ ॥</s-l></s-lg><s-lg><s-l>पश्यैनं कर्षकं रौद्रं दुर्बलं मम पुत्रकम् ।</s-l><s-l>प्रतोदेनाभिनिघ्नन्तं लाङ्गलेन निपीडितम् ॥ १० ॥</s-l></s-lg><s-lg><s-l>एतं दृष्ट्वा भृशं श्रान्तं वध्यमानं सुराधिप ।</s-l><s-l>कृपाविष्टास्मि देवेन्द्र मनश्चोद्विजते मम ॥ ११ ॥</s-l></s-lg><s-lg><s-l>एकस्तत्र बलोपेतो धुरमुद्वहतेऽधिकाम् ।</s-l><s-l>अपरोऽल्पबलप्राणः कृशो धमनिसंततः ।</s-l><s-l>कृच्छ्रादुद्वहते भारं तं वै शोचामि वासव ॥ १२ ॥</s-l></s-lg><s-lg><s-l>वध्यमानः प्रतोदेन तुद्यमानः पुनः पुनः ।</s-l><s-l>नैव शक्नोति तं भारमुद्वोढुं पश्य वासव ॥ १३ ॥</s-l></s-lg><s-lg><s-l>ततोऽहं तस्य दुःखार्ता विरौमि भृशदुःखिता ।</s-l><s-l>अश्रूण्यावर्तयन्ती च नेत्राभ्यां करुणायती ॥ १४ ॥</s-l></s-lg><s-lg><s-l> इन्द्र उवाच ।</s-l><s-l>तव पुत्रसहस्रेषु पीड्यमानेषु शोभने ।</s-l><s-l>किं कृपायितमस्त्यत्र पुत्र एकोऽत्र पीड्यते ॥ १५ ॥</s-l></s-lg><s-lg><s-l> सुरभिरुवाच ।</s-l><s-l>यदि पुत्रसहस्रं मे सर्वत्र सममेव मे ।</s-l><s-l>दीनस्य तु सतः शक्र पुत्रस्याभ्यधिका कृपा ॥ १६ ॥</s-l></s-lg><s-lg><s-l> व्यास उवाच ।</s-l><s-l>तदिन्द्रः सुरभीवाक्यं निशम्य भृशविस्मितः ।</s-l><s-l>जीवितेनापि कौरव्य मेनेऽभ्यधिकमात्मजम् ॥ १७ ॥</s-l></s-lg><s-lg><s-l>प्रववर्ष च तत्रैव सहसा तोयमुल्बणम् ।</s-l><s-l>कर्षकस्याचरन्विघ्नं भगवान्पाकशासनः ॥ १८ ॥</s-l></s-lg><s-lg><s-l>तद्यथा सुरभिः प्राह सममेवास्तु ते तथा ।</s-l><s-l>सुतेषु राजन्सर्वेषु दीनेष्वभ्यधिका कृपा ॥ १९ ॥</s-l></s-lg><s-lg><s-l>यादृशो मे सुतः पण्डुस्तादृशो मेऽसि पुत्रक ।</s-l><s-l>विदुरश्च महाप्राज्ञः स्नेहादेतद्ब्रवीम्यहम् ॥ २० ॥</s-l></s-lg><s-lg><s-l>चिराय तव पुत्राणां शतमेकश्च पार्थिव ।</s-l><s-l>पाण्डोः पञ्चैव लक्ष्यन्ते तेऽपि मन्दाः सुदुःखिताः ॥ २१ ॥</s-l></s-lg><s-lg><s-l>कथं जीवेयुरत्यन्तं कथं वर्धेयुरित्यपि ।</s-l><s-l>इति दीनेषु पार्थेषु मनो मे परितप्यते ॥ २२ ॥</s-l></s-lg><s-lg><s-l>यदि पार्थिव कौरव्याञ्जीवमानानिहेच्छसि ।</s-l><s-l>दुर्योधनस्तव सुतः शमं गच्छतु पाण्डवैः ॥ २३ ॥</s-l></s-lg>