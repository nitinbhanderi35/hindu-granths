<s-lg><s-l> द्रौपद्युवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>प्रह्लादस्य च संवादं बलेर्वैरोचनस्य च ॥ १ ॥</s-l></s-lg><s-lg><s-l>असुरेन्द्रं महाप्राज्ञं धर्माणामागतागमम् ।</s-l><s-l>बलिः पप्रच्छ दैत्येन्द्रं प्रह्लादं पितरं पितुः ॥ २ ॥</s-l></s-lg><s-lg><s-l>क्षमा स्विच्छ्रेयसी तात उताहो तेज इत्युत ।</s-l><s-l>एतन्मे संशयं तात यथावद्ब्रूहि पृच्छते ॥ ३ ॥</s-l></s-lg><s-lg><s-l>श्रेयो यदत्र धर्मज्ञ ब्रूहि मे तदसंशयम् ।</s-l><s-l>करिष्यामि हि तत्सर्वं यथावदनुशासनम् ॥ ४ ॥</s-l></s-lg><s-lg><s-l>तस्मै प्रोवाच तत्सर्वमेवं पृष्टः पितामहः ।</s-l><s-l>सर्वनिश्चयवित्प्राज्ञः संशयं परिपृच्छते ॥ ५ ॥</s-l></s-lg><s-lg><s-l> प्रह्लाद उवाच ।</s-l><s-l>न श्रेयः सततं तेजो न नित्यं श्रेयसी क्षमा ।</s-l><s-l>इति तात विजानीहि द्वयमेतदसंशयम् ॥ ६ ॥</s-l></s-lg><s-lg><s-l>यो नित्यं क्षमते तात बहून्दोषान्स विन्दति ।</s-l><s-l>भृत्याः परिभवन्त्येनमुदासीनास्तथैव च ॥ ७ ॥</s-l></s-lg><s-lg><s-l>सर्वभूतानि चाप्यस्य न नमन्ते कदाचन ।</s-l><s-l>तस्मान्नित्यं क्षमा तात पण्डितैरपवादिता ॥ ८ ॥</s-l></s-lg><s-lg><s-l>अवज्ञाय हि तं भृत्या भजन्ते बहुदोषताम् ।</s-l><s-l>आदातुं चास्य वित्तानि प्रार्थयन्तेऽल्पचेतसः ॥ ९ ॥</s-l></s-lg><s-lg><s-l>यानं वस्त्राण्यलंकाराञ्शयनान्यासनानि च ।</s-l><s-l>भोजनान्यथ पानानि सर्वोपकरणानि च ॥ १० ॥</s-l></s-lg><s-lg><s-l>आददीरन्नधिकृता यथाकाममचेतसः ।</s-l><s-l>प्रदिष्टानि च देयानि न दद्युर्भर्तृशासनात् ॥ ११ ॥</s-l></s-lg><s-lg><s-l>न चैनं भर्तृपूजाभिः पूजयन्ति कदाचन ।</s-l><s-l>अवज्ञानं हि लोकेऽस्मिन्मरणादपि गर्हितम् ॥ १२ ॥</s-l></s-lg><s-lg><s-l>क्षमिणं तादृशं तात ब्रुवन्ति कटुकान्यपि ।</s-l><s-l>प्रेष्याः पुत्राश्च भृत्याश्च तथोदासीनवृत्तयः ॥ १३ ॥</s-l></s-lg><s-lg><s-l>अप्यस्य दारानिच्छन्ति परिभूय क्षमावतः ।</s-l><s-l>दाराश्चास्य प्रवर्तन्ते यथाकाममचेतसः ॥ १४ ॥</s-l></s-lg><s-lg><s-l>तथा च नित्यमुदिता यदि स्वल्पमपीश्वरात् ।</s-l><s-l>दण्डमर्हन्ति दुष्यन्ति दुष्टाश्चाप्यपकुर्वते ॥ १५ ॥</s-l></s-lg><s-lg><s-l>एते चान्ये च बहवो नित्यं दोषाः क्षमावताम् ।</s-l><s-l>अथ वैरोचने दोषानिमान्विद्ध्यक्षमावताम् ॥ १६ ॥</s-l></s-lg><s-lg><s-l>अस्थाने यदि वा स्थाने सततं रजसावृतः ।</s-l><s-l>क्रुद्धो दण्डान्प्रणयति विविधान्स्वेन तेजसा ॥ १७ ॥</s-l></s-lg><s-lg><s-l>मित्रैः सह विरोधं च प्राप्नुते तेजसावृतः ।</s-l><s-l>प्राप्नोति द्वेष्यतां चैव लोकात्स्वजनतस्तथा ॥ १८ ॥</s-l></s-lg><s-lg><s-l>सोऽवमानादर्थहानिमुपालम्भमनादरम् ।</s-l><s-l>संतापद्वेषलोभांश्च शत्रूंश्च लभते नरः ॥ १९ ॥</s-l></s-lg><s-lg><s-l>क्रोधाद्दण्डान्मनुष्येषु विविधान्पुरुषो नयन् ।</s-l><s-l>भ्रश्यते शीघ्रमैश्वर्यात्प्राणेभ्यः स्वजनादपि ॥ २० ॥</s-l></s-lg><s-lg><s-l>योऽपकर्तॄंश्च कर्तॄंश्च तेजसैवोपगच्छति ।</s-l><s-l>तस्मादुद्विजते लोकः सर्पाद्वेश्मगतादिव ॥ २१ ॥</s-l></s-lg><s-lg><s-l>यस्मादुद्विजते लोकः कथं तस्य भवो भवेत् ।</s-l><s-l>अन्तरं ह्यस्य दृष्ट्वैव लोको विकुरुते ध्रुवम् ।</s-l><s-l>तस्मान्नात्युत्सृजेत्तेजो न च नित्यं मृदुर्भवेत् ॥ २२ ॥</s-l></s-lg><s-lg><s-l>काले मृदुर्यो भवति काले भवति दारुणः ।</s-l><s-l>स वै सुखमवाप्नोति लोकेऽमुष्मिन्निहैव च ॥ २३ ॥</s-l></s-lg><s-lg><s-l>क्षमाकालांस्तु वक्ष्यामि शृणु मे विस्तरेण तान् ।</s-l><s-l>ये ते नित्यमसंत्याज्या यथा प्राहुर्मनीषिणः ॥ २४ ॥</s-l></s-lg><s-lg><s-l>पूर्वोपकारी यस्तु स्यादपराधेऽगरीयसि ।</s-l><s-l>उपकारेण तत्तस्य क्षन्तव्यमपराधिनः ॥ २५ ॥</s-l></s-lg><s-lg><s-l>अबुद्धिमाश्रितानां च क्षन्तव्यमपराधिनाम् ।</s-l><s-l>न हि सर्वत्र पाण्डित्यं सुलभं पुरुषेण वै ॥ २६ ॥</s-l></s-lg><s-lg><s-l>अथ चेद्बुद्धिजं कृत्वा ब्रूयुस्ते तदबुद्धिजम् ।</s-l><s-l>पापान्स्वल्पेऽपि तान्हन्यादपराधे तथानृजून् ॥ २७ ॥</s-l></s-lg><s-lg><s-l>सर्वस्यैकोऽपराधस्ते क्षन्तव्यः प्राणिनो भवेत् ।</s-l><s-l>द्वितीये सति वध्यस्तु स्वल्पेऽप्यपकृते भवेत् ॥ २८ ॥</s-l></s-lg><s-lg><s-l>अजानता भवेत्कश्चिदपराधः कृतो यदि ।</s-l><s-l>क्षन्तव्यमेव तस्याहुः सुपरीक्ष्य परीक्षया ॥ २९ ॥</s-l></s-lg><s-lg><s-l>मृदुना मार्दवं हन्ति मृदुना हन्ति दारुणम् ।</s-l><s-l>नासाध्यं मृदुना किंचित्तस्मात्तीक्ष्णतरो मृदुः ॥ ३० ॥</s-l></s-lg><s-lg><s-l>देशकालौ तु संप्रेक्ष्य बलाबलमथात्मनः ।</s-l><s-l>नादेशकाले किंचित्स्याद्देशः कालः प्रतीक्ष्यते ।</s-l><s-l>तथा लोकभयाच्चैव क्षन्तव्यमपराधिनः ॥ ३१ ॥</s-l></s-lg><s-lg><s-l>एत एवंविधाः कालाः क्षमायाः परिकीर्तिताः ।</s-l><s-l>अतोऽन्यथानुवर्तत्सु तेजसः काल उच्यते ॥ ३२ ॥</s-l></s-lg><s-lg><s-l> द्रौपद्युवाच ।</s-l><s-l>तदहं तेजसः कालं तव मन्ये नराधिप ।</s-l><s-l>धार्तराष्ट्रेषु लुब्धेषु सततं चापकारिषु ॥ ३३ ॥</s-l></s-lg><s-lg><s-l>न हि कश्चित्क्षमाकालो विद्यतेऽद्य कुरून्प्रति ।</s-l><s-l>तेजसश्चागते काले तेज उत्स्रष्टुमर्हसि ॥ ३४ ॥</s-l></s-lg><s-lg><s-l>मृदुर्भवत्यवज्ञातस्तीक्ष्णादुद्विजते जनः ।</s-l><s-l>काले प्राप्ते द्वयं ह्येतद्यो वेद स महीपतिः ॥ ३५ ॥</s-l></s-lg>