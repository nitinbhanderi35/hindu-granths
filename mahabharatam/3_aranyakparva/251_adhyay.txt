<s-lg><s-l> वैशंपायन उवाच ।</s-l><s-l>अथासीनेषु सर्वेषु तेषु राजसु भारत ।</s-l><s-l>कोटिकाश्यवचः श्रुत्वा शैब्यं सौवीरकोऽब्रवीत् ॥ १ ॥</s-l></s-lg><s-lg><s-l>यदा वाचं व्याहरन्त्यामस्यां मे रमते मनः ।</s-l><s-l>सीमन्तिनीनां मुख्यायां विनिवृत्तः कथं भवान् ॥ २ ॥</s-l></s-lg><s-lg><s-l>एतां दृष्ट्वा स्त्रियो मेऽन्या यथा शाखामृगस्त्रियः ।</s-l><s-l>प्रतिभान्ति महाबाहो सत्यमेतद्ब्रवीमि ते ॥ ३ ॥</s-l></s-lg><s-lg><s-l>दर्शनादेव हि मनस्तया मेऽपहृतं भृशम् ।</s-l><s-l>तां समाचक्ष्व कल्याणीं यदि स्याच्छैब्य मानुषी ॥ ४ ॥</s-l></s-lg><s-lg><s-l> कोटिकाश्य उवाच ।</s-l><s-l>एषा वै द्रौपदी कृष्णा राजपुत्री यशस्विनी ।</s-l><s-l>पञ्चानां पाण्डुपुत्राणां महिषी संमता भृशम् ॥ ५ ॥</s-l></s-lg><s-lg><s-l>सर्वेषां चैव पार्थानां प्रिया बहुमता सती ।</s-l><s-l>तया समेत्य सौवीर सुवीरान्सुसुखी व्रज ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः प्रत्युवाच पश्यामो द्रौपदीमिति ।</s-l><s-l>पतिः सौवीरसिन्धूनां दुष्टभावो जयद्रथः ॥ ७ ॥</s-l></s-lg><s-lg><s-l>स प्रविश्याश्रमं शून्यं सिंहगोष्ठं वृको यथा ।</s-l><s-l>आत्मना सप्तमः कृष्णामिदं वचनमब्रवीत् ॥ ८ ॥</s-l></s-lg><s-lg><s-l>कुशलं ते वरारोहे भर्तारस्तेऽप्यनामयाः ।</s-l><s-l>येषां कुशलकामासि तेऽपि कच्चिदनामयाः ॥ ९ ॥</s-l></s-lg><s-lg><s-l> द्रौपद्युवाच ।</s-l><s-l>कौरव्यः कुशली राजा कुन्तीपुत्रो युधिष्ठिरः ।</s-l><s-l>अहं च भ्रातरश्चास्य यांश्चान्यान्परिपृच्छसि ॥ १० ॥</s-l></s-lg><s-lg><s-l>पाद्यं प्रतिगृहाणेदमासनं च नृपात्मज ।</s-l><s-l>मृगान्पञ्चाशतं चैव प्रातराशं ददानि ते ॥ ११ ॥</s-l></s-lg><s-lg><s-l>ऐणेयान्पृषतान्न्यङ्कून्हरिणाञ्शरभाञ्शशान् ।</s-l><s-l>ऋश्यान्रुरूञ्शम्बरांश्च गवयांश्च मृगान्बहून् ॥ १२ ॥</s-l></s-lg><s-lg><s-l>वराहान्महिषांश्चैव याश्चान्या मृगजातयः ।</s-l><s-l>प्रदास्यति स्वयं तुभ्यं कुन्तीपुत्रो युधिष्ठिरः ॥ १३ ॥</s-l></s-lg><s-lg><s-l> जयद्रथ उवाच ।</s-l><s-l>कुशलं प्रातराशस्य सर्वा मेऽपचितिः कृता ।</s-l><s-l>एहि मे रथमारोह सुखमाप्नुहि केवलम् ॥ १४ ॥</s-l></s-lg><s-lg><s-l>गतश्रीकांश्च्युतान्राज्यात्कृपणान्गतचेतसः ।</s-l><s-l>अरण्यवासिनः पार्थान्नानुरोद्धुं त्वमर्हसि ॥ १५ ॥</s-l></s-lg><s-lg><s-l>न वै प्राज्ञा गतश्रीकं भर्तारमुपयुञ्जते ।</s-l><s-l>युञ्जानमनुयुञ्जीत न श्रियः संक्षये वसेत् ॥ १६ ॥</s-l></s-lg><s-lg><s-l>श्रिया विहीना राज्याच्च विनष्टाः शाश्वतीः समाः ।</s-l><s-l>अलं ते पाण्डुपुत्राणां भक्त्या क्लेशमुपासितुम् ॥ १७ ॥</s-l></s-lg><s-lg><s-l>भार्या मे भव सुश्रोणि त्यजैनान्सुखमाप्नुहि ।</s-l><s-l>अखिलान्सिन्धुसौवीरानवाप्नुहि मया सह ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्ता सिन्धुराजेन वाक्यं हृदयकम्पनम् ।</s-l><s-l>कृष्णा तस्मादपाक्रामद्देशात्सभ्रुकुटीमुखी ॥ १९ ॥</s-l></s-lg><s-lg><s-l>अवमत्यास्य तद्वाक्यमाक्षिप्य च सुमध्यमा ।</s-l><s-l>मैवमित्यब्रवीत्कृष्णा लज्जस्वेति च सैन्धवम् ॥ २० ॥</s-l></s-lg><s-lg><s-l>सा काङ्क्षमाणा भर्तॄणामुपयानमनिन्दिता ।</s-l><s-l>विलोभयामास परं वाक्यैर्वाक्यानि युञ्जती ॥ २१ ॥</s-l></s-lg>