<s-lg><s-l> धौम्य उवाच ।</s-l><s-l>दक्षिणस्यां तु पुण्यानि शृणु तीर्थानि भारत ।</s-l><s-l>विस्तरेण यथाबुद्धि कीर्त्यमानानि भारत ॥ १ ॥</s-l></s-lg><s-lg><s-l>यस्यामाख्यायते पुण्या दिशि गोदावरी नदी ।</s-l><s-l>बह्वारामा बहुजला तापसाचरिता शुभा ॥ २ ॥</s-l></s-lg><s-lg><s-l>वेण्णा भीमरथी चोभे नद्यौ पापभयापहे ।</s-l><s-l>मृगद्विजसमाकीर्णे तापसालयभूषिते ॥ ३ ॥</s-l></s-lg><s-lg><s-l>राजर्षेस्तत्र च सरिन्नृगस्य भरतर्षभ ।</s-l><s-l>रम्यतीर्था बहुजला पयोष्णी द्विजसेविता ॥ ४ ॥</s-l></s-lg><s-lg><s-l>अपि चात्र महायोगी मार्कण्डेयो महातपाः ।</s-l><s-l>अनुवंश्यां जगौ गाथां नृगस्य धरणीपतेः ॥ ५ ॥</s-l></s-lg><s-lg><s-l>नृगस्य यजमानस्य प्रत्यक्षमिति नः श्रुतम् ।</s-l><s-l>अमाद्यदिन्द्रः सोमेन दक्षिणाभिर्द्विजातयः ॥ ६ ॥</s-l></s-lg><s-lg><s-l>माठरस्य वनं पुण्यं बहुमूलफलं शिवम् ।</s-l><s-l>यूपश्च भरतश्रेष्ठ वरुणस्रोतसे गिरौ ॥ ७ ॥</s-l></s-lg><s-lg><s-l>प्रवेण्युत्तरपार्श्वे तु पुण्ये कण्वाश्रमे तथा ।</s-l><s-l>तापसानामरण्यानि कीर्तितानि यथाश्रुति ॥ ८ ॥</s-l></s-lg><s-lg><s-l>वेदी शूर्पारके तात जमदग्नेर्महात्मनः ।</s-l><s-l>रम्या पाषाणतीर्था च पुरश्चन्द्रा च भारत ॥ ९ ॥</s-l></s-lg><s-lg><s-l>अशोकतीर्थं मर्त्येषु कौन्तेय बहुलाश्रमम् ।</s-l><s-l>अगस्त्यतीर्थं पाण्ड्येषु वारुणं च युधिष्ठिर ॥ १० ॥</s-l></s-lg><s-lg><s-l>कुमार्यः कथिताः पुण्याः पाण्ड्येष्वेव नरर्षभ ।</s-l><s-l>ताम्रपर्णीं तु कौन्तेय कीर्तयिष्यामि तां शृणु ॥ ११ ॥</s-l></s-lg><s-lg><s-l>यत्र देवैस्तपस्तप्तं महदिच्छद्भिराश्रमे ।</s-l><s-l>गोकर्णमिति विख्यातं त्रिषु लोकेषु भारत ॥ १२ ॥</s-l></s-lg><s-lg><s-l>शीततोयो बहुजलः पुण्यस्तात शिवश्च सः ।</s-l><s-l>ह्रदः परमदुष्प्रापो मानुषैरकृतात्मभिः ॥ १३ ॥</s-l></s-lg><s-lg><s-l>तत्रैव तृणसोमाग्नेः संपन्नफलमूलवान् ।</s-l><s-l>आश्रमोऽगस्त्यशिष्यस्य पुण्यो देवसभे गिरौ ॥ १४ ॥</s-l></s-lg><s-lg><s-l>वैडूर्यपर्वतस्तत्र श्रीमान्मणिमयः शिवः ।</s-l><s-l>अगस्त्यस्याश्रमश्चैव बहुमूलफलोदकः ॥ १५ ॥</s-l></s-lg><s-lg><s-l>सुराष्ट्रेष्वपि वक्ष्यामि पुण्यान्यायतनानि च ।</s-l><s-l>आश्रमान्सरितः शैलान्सरांसि च नराधिप ॥ १६ ॥</s-l></s-lg><s-lg><s-l>चमसोन्मज्जनं विप्रास्तत्रापि कथयन्त्युत ।</s-l><s-l>प्रभासं चोदधौ तीर्थं त्रिदशानां युधिष्ठिर ॥ १७ ॥</s-l></s-lg><s-lg><s-l>तत्र पिण्डारकं नाम तापसाचरितं शुभम् ।</s-l><s-l>उज्जयन्तश्च शिखरी क्षिप्रं सिद्धिकरो महान् ॥ १८ ॥</s-l></s-lg><s-lg><s-l>तत्र देवर्षिवर्येण नारदेनानुकीर्तितः ।</s-l><s-l>पुराणः श्रूयते श्लोकस्तं निबोध युधिष्ठिर ॥ १९ ॥</s-l></s-lg><s-lg><s-l>पुण्ये गिरौ सुराष्ट्रेषु मृगपक्षिनिषेविते ।</s-l><s-l>उज्जयन्ते स्म तप्ताङ्गो नाकपृष्ठे महीयते ॥ २० ॥</s-l></s-lg><s-lg><s-l>पुण्या द्वारवती तत्र यत्रास्ते मधुसूदनः ।</s-l><s-l>साक्षाद्देवः पुराणोऽसौ स हि धर्मः सनातनः ॥ २१ ॥</s-l></s-lg><s-lg><s-l>ये च वेदविदो विप्रा ये चाध्यात्मविदो जनाः ।</s-l><s-l>ते वदन्ति महात्मानं कृष्णं धर्मं सनातनम् ॥ २२ ॥</s-l></s-lg><s-lg><s-l>पवित्राणां हि गोविन्दः पवित्रं परमुच्यते ।</s-l><s-l>पुण्यानामपि पुण्योऽसौ मङ्गलानां च मङ्गलम् ॥ २३ ॥</s-l></s-lg><s-lg><s-l>त्रैलोक्यं पुण्डरीकाक्षो देवदेवः सनातनः ।</s-l><s-l>आस्ते हरिरचिन्त्यात्मा तत्रैव मधुसूदनः ॥ २४ ॥</s-l></s-lg>