<s-lg><s-l> लोमश उवाच ।</s-l><s-l>एषा देवनदी पुण्या कौशिकी भरतर्षभ ।</s-l><s-l>विश्वामित्राश्रमो रम्य एष चात्र प्रकाशते ॥ १ ॥</s-l></s-lg><s-lg><s-l>आश्रमश्चैव पुण्याख्यः काश्यपस्य महात्मनः ।</s-l><s-l>ऋश्यशृङ्गः सुतो यस्य तपस्वी संयतेन्द्रियः ॥ २ ॥</s-l></s-lg><s-lg><s-l>तपसो यः प्रभावेन वर्षयामास वासवम् ।</s-l><s-l>अनावृष्ट्यां भयाद्यस्य ववर्ष बलवृत्रहा ॥ ३ ॥</s-l></s-lg><s-lg><s-l>मृग्यां जातः स तेजस्वी काश्यपस्य सुतः प्रभुः ।</s-l><s-l>विषये लोमपादस्य यश्चकाराद्भुतं महत् ॥ ४ ॥</s-l></s-lg><s-lg><s-l>निवर्तितेषु सस्येषु यस्मै शान्तां ददौ नृपः ।</s-l><s-l>लोमपादो दुहितरं सावित्रीं सविता यथा ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>ऋश्यशृङ्गः कथं मृग्यामुत्पन्नः काश्यपात्मजः ।</s-l><s-l>विरुद्धे योनिसंसर्गे कथं च तपसा युतः ॥ ६ ॥</s-l></s-lg><s-lg><s-l>किमर्थं च भयाच्छक्रस्तस्य बालस्य धीमतः ।</s-l><s-l>अनावृष्ट्यां प्रवृत्तायां ववर्ष बलवृत्रहा ॥ ७ ॥</s-l></s-lg><s-lg><s-l>कथंरूपा च शान्ताभूद्राजपुत्री यतव्रता ।</s-l><s-l>लोभयामास या चेतो मृगभूतस्य तस्य वै ॥ ८ ॥</s-l></s-lg><s-lg><s-l>लोमपादश्च राजर्षिर्यदाश्रूयत धार्मिकः ।</s-l><s-l>कथं वै विषये तस्य नावर्षत्पाकशासनः ॥ ९ ॥</s-l></s-lg><s-lg><s-l>एतन्मे भगवन्सर्वं विस्तरेण यथातथम् ।</s-l><s-l>वक्तुमर्हसि शुश्रूषोरृश्यशृङ्गस्य चेष्टितम् ॥ १० ॥</s-l></s-lg><s-lg><s-l> लोमश उवाच ।</s-l><s-l>विभाण्डकस्य ब्रह्मर्षेस्तपसा भावितात्मनः ।</s-l><s-l>अमोघवीर्यस्य सतः प्रजापतिसमद्युतेः ॥ ११ ॥</s-l></s-lg><s-lg><s-l>शृणु पुत्रो यथा जात ऋश्यशृङ्गः प्रतापवान् ।</s-l><s-l>महाह्रदे महातेजा बालः स्थविरसंमतः ॥ १२ ॥</s-l></s-lg><s-lg><s-l>महाह्रदं समासाद्य काश्यपस्तपसि स्थितः ।</s-l><s-l>दीर्घकालं परिश्रान्त ऋषिर्देवर्षिसंमतः ॥ १३ ॥</s-l></s-lg><s-lg><s-l>तस्य रेतः प्रचस्कन्द दृष्ट्वाप्सरसमुर्वशीम् ।</s-l><s-l>अप्सूपस्पृशतो राजन्मृगी तच्चापिबत्तदा ॥ १४ ॥</s-l></s-lg><s-lg><s-l>सह तोयेन तृषिता सा गर्भिण्यभवन्नृप ।</s-l><s-l>अमोघत्वाद्विधेश्चैव भावित्वाद्दैवनिर्मितात् ॥ १५ ॥</s-l></s-lg><s-lg><s-l>तस्यां मृग्यां समभवत्तस्य पुत्रो महानृषिः ।</s-l><s-l>ऋश्यशृङ्गस्तपोनित्यो वन एव व्यवर्धत ॥ १६ ॥</s-l></s-lg><s-lg><s-l>तस्यर्श्यशृङ्गं शिरसि राजन्नासीन्महात्मनः ।</s-l><s-l>तेनर्श्यशृङ्ग इत्येवं तदा स प्रथितोऽभवत् ॥ १७ ॥</s-l></s-lg><s-lg><s-l>न तेन दृष्टपूर्वोऽन्यः पितुरन्यत्र मानुषः ।</s-l><s-l>तस्मात्तस्य मनो नित्यं ब्रह्मचर्येऽभवन्नृप ॥ १८ ॥</s-l></s-lg><s-lg><s-l>एतस्मिन्नेव काले तु सखा दशरथस्य वै ।</s-l><s-l>लोमपाद इति ख्यातो अङ्गानामीश्वरोऽभवत् ॥ १९ ॥</s-l></s-lg><s-lg><s-l>तेन कामः कृतो मिथ्या ब्राह्मणेभ्य इति श्रुतिः ।</s-l><s-l>स ब्राह्मणैः परित्यक्तस्तदा वै जगतीपतिः ॥ २० ॥</s-l></s-lg><s-lg><s-l>पुरोहितापचाराच्च तस्य राज्ञो यदृच्छया ।</s-l><s-l>न ववर्ष सहस्राक्षस्ततोऽपीड्यन्त वै प्रजाः ॥ २१ ॥</s-l></s-lg><s-lg><s-l>स ब्राह्मणान्पर्यपृच्छत्तपोयुक्तान्मनीषिणः ।</s-l><s-l>प्रवर्षणे सुरेन्द्रस्य समर्थान्पृथिवीपतिः ॥ २२ ॥</s-l></s-lg><s-lg><s-l>कथं प्रवर्षेत्पर्जन्य उपायः परिदृश्यताम् ।</s-l><s-l>तमूचुश्चोदितास्तेन स्वमतानि मनीषिणः ॥ २३ ॥</s-l></s-lg><s-lg><s-l>तत्र त्वेको मुनिवरस्तं राजानमुवाच ह ।</s-l><s-l>कुपितास्तव राजेन्द्र ब्राह्मणा निष्कृतिं चर ॥ २४ ॥</s-l></s-lg><s-lg><s-l>ऋश्यशृङ्गं मुनिसुतमानयस्व च पार्थिव ।</s-l><s-l>वानेयमनभिज्ञं च नारीणामार्जवे रतम् ॥ २५ ॥</s-l></s-lg><s-lg><s-l>स चेदवतरेद्राजन्विषयं ते महातपाः ।</s-l><s-l>सद्यः प्रवर्षेत्पर्जन्य इति मे नात्र संशयः ॥ २६ ॥</s-l></s-lg><s-lg><s-l>एतच्छ्रुत्वा वचो राजन्कृत्वा निष्कृतिमात्मनः ।</s-l><s-l>स गत्वा पुनरागच्छत्प्रसन्नेषु द्विजातिषु ।</s-l><s-l>राजानमागतं दृष्ट्वा प्रतिसंजगृहुः प्रजाः ॥ २७ ॥</s-l></s-lg><s-lg><s-l>ततोऽङ्गपतिराहूय सचिवान्मन्त्रकोविदान् ।</s-l><s-l>ऋश्यशृङ्गागमे यत्नमकरोन्मन्त्रनिश्चये ॥ २८ ॥</s-l></s-lg><s-lg><s-l>सोऽध्यगच्छदुपायं तु तैरमात्यैः सहाच्युतः ।</s-l><s-l>शास्त्रज्ञैरलमर्थज्ञैर्नीत्यां च परिनिष्ठितैः ॥ २९ ॥</s-l></s-lg><s-lg><s-l>तत आनाययामास वारमुख्या महीपतिः ।</s-l><s-l>वेश्याः सर्वत्र निष्णातास्ता उवाच स पार्थिवः ॥ ३० ॥</s-l></s-lg><s-lg><s-l>ऋश्यशृङ्गमृषेः पुत्रमानयध्वमुपायतः ।</s-l><s-l>लोभयित्वाभिविश्वास्य विषयं मम शोभनाः ॥ ३१ ॥</s-l></s-lg><s-lg><s-l>ता राजभयभीताश्च शापभीताश्च योषितः ।</s-l><s-l>अशक्यमूचुस्तत्कार्यं विवर्णा गतचेतसः ॥ ३२ ॥</s-l></s-lg><s-lg><s-l>तत्र त्वेका जरद्योषा राजानमिदमब्रवीत् ।</s-l><s-l>प्रयतिष्ये महाराज तमानेतुं तपोधनम् ॥ ३३ ॥</s-l></s-lg><s-lg><s-l>अभिप्रेतांस्तु मे कामान्समनुज्ञातुमर्हसि ।</s-l><s-l>ततः शक्ष्ये लोभयितुमृश्यशृङ्गमृषेः सुतम् ॥ ३४ ॥</s-l></s-lg><s-lg><s-l>तस्याः सर्वमभिप्रायमन्वजानात्स पार्थिवः ।</s-l><s-l>धनं च प्रददौ भूरि रत्नानि विविधानि च ॥ ३५ ॥</s-l></s-lg><s-lg><s-l>ततो रूपेण संपन्ना वयसा च महीपते ।</s-l><s-l>स्त्रिय आदाय काश्चित्सा जगाम वनमञ्जसा ॥ ३६ ॥</s-l></s-lg>