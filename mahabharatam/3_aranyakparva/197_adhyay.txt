<s-lg><s-l> मार्कण्डेय उवाच ।</s-l><s-l>कश्चिद्द्विजातिप्रवरो वेदाध्यायी तपोधनः ।</s-l><s-l>तपस्वी धर्मशीलश्च कौशिको नाम भारत ॥ १ ॥</s-l></s-lg><s-lg><s-l>साङ्गोपनिषदान्वेदानधीते द्विजसत्तमः ।</s-l><s-l>स वृक्षमूले कस्मिंश्चिद्वेदानुच्चारयन्स्थितः ॥ २ ॥</s-l></s-lg><s-lg><s-l>उपरिष्टाच्च वृक्षस्य बलाका संन्यलीयत ।</s-l><s-l>तया पुरीषमुत्सृष्टं ब्राह्मणस्य तदोपरि ॥ ३ ॥</s-l></s-lg><s-lg><s-l>तामवेक्ष्य ततः क्रुद्धः समपध्यायत द्विजः ।</s-l><s-l>भृशं क्रोधाभिभूतेन बलाका सा निरीक्षिता ॥ ४ ॥</s-l></s-lg><s-lg><s-l>अपध्याता च विप्रेण न्यपतद्वसुधातले ।</s-l><s-l>बलाकां पतितां दृष्ट्वा गतसत्त्वामचेतनाम् ।</s-l><s-l>कारुण्यादभिसंतप्तः पर्यशोचत तां द्विजः ॥ ५ ॥</s-l></s-lg><s-lg><s-l>अकार्यं कृतवानस्मि रागद्वेषबलात्कृतः ।</s-l><s-l>इत्युक्त्वा बहुशो विद्वान्ग्रामं भैक्षाय संश्रितः ॥ ६ ॥</s-l></s-lg><s-lg><s-l>ग्रामे शुचीनि प्रचरन्कुलानि भरतर्षभ ।</s-l><s-l>प्रविष्टस्तत्कुलं यत्र पूर्वं चरितवांस्तु सः ॥ ७ ॥</s-l></s-lg><s-lg><s-l>देहीति याचमानो वै तिष्ठेत्युक्तः स्त्रिया ततः ।</s-l><s-l>शौचं तु यावत्कुरुते भाजनस्य कुटुम्बिनी ॥ ८ ॥</s-l></s-lg><s-lg><s-l>एतस्मिन्नन्तरे राजन्क्षुधासंपीडितो भृशम् ।</s-l><s-l>भर्ता प्रविष्टः सहसा तस्या भरतसत्तम ॥ ९ ॥</s-l></s-lg><s-lg><s-l>सा तु दृष्ट्वा पतिं साध्वी ब्राह्मणं व्यपहाय तम् ।</s-l><s-l>पाद्यमाचमनीयं च ददौ भर्त्रे तथासनम् ॥ १० ॥</s-l></s-lg><s-lg><s-l>प्रह्वा पर्यचरच्चापि भर्तारमसितेक्षणा ।</s-l><s-l>आहारेणाथ भक्ष्यैश्च वाक्यैः सुमधुरैस्तथा ॥ ११ ॥</s-l></s-lg><s-lg><s-l>उच्छिष्टं भुञ्जते भर्तुः सा तु नित्यं युधिष्ठिर ।</s-l><s-l>दैवतं च पतिं मेने भर्तुश्चित्तानुसारिणी ॥ १२ ॥</s-l></s-lg><s-lg><s-l>न कर्मणा न मनसा नात्यश्नान्नापि चापिबत् ।</s-l><s-l>तं सर्वभावोपगता पतिशुश्रूषणे रता ॥ १३ ॥</s-l></s-lg><s-lg><s-l>साध्वाचारा शुचिर्दक्षा कुटुम्बस्य हितैषिणी ।</s-l><s-l>भर्तुश्चापि हितं यत्तत्सततं सानुवर्तते ॥ १४ ॥</s-l></s-lg><s-lg><s-l>देवतातिथिभृत्यानां श्वश्रूश्वशुरयोस्तथा ।</s-l><s-l>शुश्रूषणपरा नित्यं सततं संयतेन्द्रिया ॥ १५ ॥</s-l></s-lg><s-lg><s-l>सा ब्राह्मणं तदा दृष्ट्वा संस्थितं भैक्षकाङ्क्षिणम् ।</s-l><s-l>कुर्वती पतिशुश्रूषां सस्माराथ शुभेक्षणा ॥ १६ ॥</s-l></s-lg><s-lg><s-l>व्रीडिता साभवत्साध्वी तदा भरतसत्तम ।</s-l><s-l>भिक्षामादाय विप्राय निर्जगाम यशस्विनी ॥ १७ ॥</s-l></s-lg><s-lg><s-l> ब्राह्मण उवाच ।</s-l><s-l>किमिदं भवति त्वं मां तिष्ठेत्युक्त्वा वराङ्गने ।</s-l><s-l>उपरोधं कृतवती न विसर्जितवत्यसि ॥ १८ ॥</s-l></s-lg><s-lg><s-l> मार्कण्डेय उवाच ।</s-l><s-l>ब्राह्मणं क्रोधसंतप्तं ज्वलन्तमिव तेजसा ।</s-l><s-l>दृष्ट्वा साध्वी मनुष्येन्द्र सान्त्वपूर्वं वचोऽब्रवीत् ॥ १९ ॥</s-l></s-lg><s-lg><s-l>क्षन्तुमर्हसि मे विप्र भर्ता मे दैवतं महत् ।</s-l><s-l>स चापि क्षुधितः श्रान्तः प्राप्तः शुश्रूषितो मया ॥ २० ॥</s-l></s-lg><s-lg><s-l> ब्राह्मण उवाच ।</s-l><s-l>ब्राह्मणा न गरीयांसो गरीयांस्ते पतिः कृतः ।</s-l><s-l>गृहस्थधर्मे वर्तन्ती ब्राह्मणानवमन्यसे ॥ २१ ॥</s-l></s-lg><s-lg><s-l>इन्द्रोऽप्येषां प्रणमते किं पुनर्मानुषा भुवि ।</s-l><s-l>अवलिप्ते न जानीषे वृद्धानां न श्रुतं त्वया ।</s-l><s-l>ब्राह्मणा ह्यग्निसदृशा दहेयुः पृथिवीमपि ॥ २२ ॥</s-l></s-lg><s-lg><s-l> स्त्र्युवाच ।</s-l><s-l>नावजानाम्यहं विप्रान्देवैस्तुल्यान्मनस्विनः ।</s-l><s-l>अपराधमिमं विप्र क्षन्तुमर्हसि मेऽनघ ॥ २३ ॥</s-l></s-lg><s-lg><s-l>जानामि तेजो विप्राणां महाभाग्यं च धीमताम् ।</s-l><s-l>अपेयः सागरः क्रोधात्कृतो हि लवणोदकः ॥ २४ ॥</s-l></s-lg><s-lg><s-l>तथैव दीप्ततपसां मुनीनां भावितात्मनाम् ।</s-l><s-l>येषां क्रोधाग्निरद्यापि दण्डके नोपशाम्यति ॥ २५ ॥</s-l></s-lg><s-lg><s-l>ब्राह्मणानां परिभवाद्वातापिश्च दुरात्मवान् ।</s-l><s-l>अगस्त्यमृषिमासाद्य जीर्णः क्रूरो महासुरः ॥ २६ ॥</s-l></s-lg><s-lg><s-l>प्रभावा बहवश्चापि श्रूयन्ते ब्रह्मवादिनाम् ।</s-l><s-l>क्रोधः सुविपुलो ब्रह्मन्प्रसादश्च महात्मनाम् ॥ २७ ॥</s-l></s-lg><s-lg><s-l>अस्मिंस्त्वतिक्रमे ब्रह्मन्क्षन्तुमर्हसि मेऽनघ ।</s-l><s-l>पतिशुश्रूषया धर्मो यः स मे रोचते द्विज ॥ २८ ॥</s-l></s-lg><s-lg><s-l>दैवतेष्वपि सर्वेषु भर्ता मे दैवतं परम् ।</s-l><s-l>अविशेषेण तस्याहं कुर्यां धर्मं द्विजोत्तम ॥ २९ ॥</s-l></s-lg><s-lg><s-l>शुश्रूषायाः फलं पश्य पत्युर्ब्राह्मण यादृशम् ।</s-l><s-l>बलाका हि त्वया दग्धा रोषात्तद्विदितं मम ॥ ३० ॥</s-l></s-lg><s-lg><s-l>क्रोधः शत्रुः शरीरस्थो मनुष्याणां द्विजोत्तम ।</s-l><s-l>यः क्रोधमोहौ त्यजति तं देवा ब्राह्मणं विदुः ॥ ३१ ॥</s-l></s-lg><s-lg><s-l>यो वदेदिह सत्यानि गुरुं संतोषयेत च ।</s-l><s-l>हिंसितश्च न हिंसेत तं देवा ब्राह्मणं विदुः ॥ ३२ ॥</s-l></s-lg><s-lg><s-l>जितेन्द्रियो धर्मपरः स्वाध्यायनिरतः शुचिः ।</s-l><s-l>कामक्रोधौ वशे यस्य तं देवा ब्राह्मणं विदुः ॥ ३३ ॥</s-l></s-lg><s-lg><s-l>यस्य चात्मसमो लोको धर्मज्ञस्य मनस्विनः ।</s-l><s-l>सर्वधर्मेषु च रतस्तं देवा ब्राह्मणं विदुः ॥ ३४ ॥</s-l></s-lg><s-lg><s-l>योऽध्यापयेदधीयीत यजेद्वा याजयीत वा ।</s-l><s-l>दद्याद्वापि यथाशक्ति तं देवा ब्राह्मणं विदुः ॥ ३५ ॥</s-l></s-lg><s-lg><s-l>ब्रह्मचारी च वेदान्यो अधीयीत द्विजोत्तमः ।</s-l><s-l>स्वाध्याये चाप्रमत्तो वै तं देवा ब्राह्मणं विदुः ॥ ३६ ॥</s-l></s-lg><s-lg><s-l>यद्ब्राह्मणानां कुशलं तदेषां परिकीर्तयेत् ।</s-l><s-l>सत्यं तथा व्याहरतां नानृते रमते मनः ॥ ३७ ॥</s-l></s-lg><s-lg><s-l>धनं तु ब्राह्मणस्याहुः स्वाध्यायं दममार्जवम् ।</s-l><s-l>इन्द्रियाणां निग्रहं च शाश्वतं द्विजसत्तम ।</s-l><s-l>सत्यार्जवे धर्ममाहुः परं धर्मविदो जनाः ॥ ३८ ॥</s-l></s-lg><s-lg><s-l>दुर्ज्ञेयः शाश्वतो धर्मः स तु सत्ये प्रतिष्ठितः ।</s-l><s-l>श्रुतिप्रमाणो धर्मः स्यादिति वृद्धानुशासनम् ॥ ३९ ॥</s-l></s-lg><s-lg><s-l>बहुधा दृश्यते धर्मः सूक्ष्म एव द्विजोत्तम ।</s-l><s-l>भवानपि च धर्मज्ञः स्वाध्यायनिरतः शुचिः ।</s-l><s-l>न तु तत्त्वेन भगवन्धर्मान्वेत्सीति मे मतिः ॥ ४० ॥</s-l></s-lg><s-lg><s-l>मातापितृभ्यां शुश्रूषुः सत्यवादी जितेन्द्रियः ।</s-l><s-l>मिथिलायां वसन्व्याधः स ते धर्मान्प्रवक्ष्यति ।</s-l><s-l>तत्र गच्छस्व भद्रं ते यथाकामं द्विजोत्तम ॥ ४१ ॥</s-l></s-lg><s-lg><s-l>अत्युक्तमपि मे सर्वं क्षन्तुमर्हस्यनिन्दित ।</s-l><s-l>स्त्रियो ह्यवध्याः सर्वेषां ये धर्मविदुषो जनाः ॥ ४२ ॥</s-l></s-lg><s-lg><s-l> ब्राह्मण उवाच ।</s-l><s-l>प्रीतोऽस्मि तव भद्रं ते गतः क्रोधश्च शोभने ।</s-l><s-l>उपालम्भस्त्वया ह्युक्तो मम निःश्रेयसं परम् ।</s-l><s-l>स्वस्ति तेऽस्तु गमिष्यामि साधयिष्यामि शोभने ॥ ४३ ॥</s-l></s-lg><s-lg><s-l> मार्कण्डेय उवाच ।</s-l><s-l>तया विसृष्टो निर्गम्य स्वमेव भवनं ययौ ।</s-l><s-l>विनिन्दन्स द्विजोऽऽत्मानं कौशिको नरसत्तम ॥ ४४ ॥</s-l></s-lg>