<s-lg><s-l> वैशंपायन उवाच ।</s-l><s-l>भोजाः प्रव्रजिताञ्श्रुत्वा वृष्णयश्चान्धकैः सह ।</s-l><s-l>पाण्डवान्दुःखसंतप्तान्समाजग्मुर्महावने ॥ १ ॥</s-l></s-lg><s-lg><s-l>पाञ्चालस्य च दायादा धृष्टकेतुश्च चेदिपः ।</s-l><s-l>केकयाश्च महावीर्या भ्रातरो लोकविश्रुताः ॥ २ ॥</s-l></s-lg><s-lg><s-l>वने तेऽभिययुः पार्थान्क्रोधामर्शसमन्विताः ।</s-l><s-l>गर्हयन्तो धार्तराष्ट्रान्किं कुर्म इति चाब्रुवन् ॥ ३ ॥</s-l></s-lg><s-lg><s-l>वासुदेवं पुरस्कृत्य सर्वे ते क्षत्रियर्षभाः ।</s-l><s-l>परिवार्योपविविशुर्धर्मराजं युधिष्ठिरम् ॥ ४ ॥</s-l></s-lg><s-lg><s-l> वासुदेव उवाच ।</s-l><s-l>दुर्योधनस्य कर्णस्य शकुनेश्च दुरात्मनः ।</s-l><s-l>दुःशासनचतुर्थानां भूमिः पास्यति शोणितम् ॥ ५ ॥</s-l></s-lg><s-lg><s-l>ततः सर्वेऽभिषिञ्चामो धर्मराजं युधिष्ठिरम् ।</s-l><s-l>निकृत्योपचरन्वध्य एष धर्मः सनातनः ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>पार्थानामभिषङ्गेण तथा क्रुद्धं जनार्दनम् ।</s-l><s-l>अर्जुनः शमयामासा दिधक्षन्तमिव प्रजाः ॥ ७ ॥</s-l></s-lg><s-lg><s-l>संक्रुद्धं केशवं दृष्ट्वा पूर्वदेहेषु फल्गुनः ।</s-l><s-l>कीर्तयामास कर्माणि सत्यकीर्तेर्महात्मनः ॥ ८ ॥</s-l></s-lg><s-lg><s-l>पुरुषस्याप्रमेयस्य सत्यस्यामिततेजसः ।</s-l><s-l>प्रजापतिपतेर्विष्णोर्लोकनाथस्य धीमतः ॥ ९ ॥</s-l></s-lg><s-lg><s-l> अर्जुन उवाच ।</s-l><s-l>दश वर्षसहस्राणि यत्रसायंगृहो मुनिः ।</s-l><s-l>व्यचरस्त्वं पुरा कृष्ण पर्वते गन्धमादने ॥ १० ॥</s-l></s-lg><s-lg><s-l>दश वर्षसहस्राणि दश वर्षशतानि च ।</s-l><s-l>पुष्करेष्ववसः कृष्ण त्वमपो भक्षयन्पुरा ॥ ११ ॥</s-l></s-lg><s-lg><s-l>ऊर्ध्वबाहुर्विशालायां बदर्यां मधुसूदन ।</s-l><s-l>अतिष्ठ एकपादेन वायुभक्षः शतं समाः ॥ १२ ॥</s-l></s-lg><s-lg><s-l>अपकृष्टोत्तरासङ्गः कृशो धमनिसंततः ।</s-l><s-l>आसीः कृष्ण सरस्वत्यां सत्रे द्वादशवार्षिके ॥ १३ ॥</s-l></s-lg><s-lg><s-l>प्रभासं चाप्यथासाद्य तीर्थं पुण्यजनोचितम् ।</s-l><s-l>तथा कृष्ण महातेजा दिव्यं वर्षसहस्रकम् ।</s-l><s-l>आतिष्ठस्तप एकेन पादेन नियमे स्थितः ॥ १४ ॥</s-l></s-lg><s-lg><s-l>क्षेत्रज्ञः सर्वभूतानामादिरन्तश्च केशव ।</s-l><s-l>निधानं तपसां कृष्ण यज्ञस्त्वं च सनातनः ॥ १५ ॥</s-l></s-lg><s-lg><s-l>निहत्य नरकं भौममाहृत्य मणिकुण्डले ।</s-l><s-l>प्रथमोत्पादितं कृष्ण मेध्यमश्वमवासृजः ॥ १६ ॥</s-l></s-lg><s-lg><s-l>कृत्वा तत्कर्म लोकानामृषभः सर्वलोकजित् ।</s-l><s-l>अवधीस्त्वं रणे सर्वान्समेतान्दैत्यदानवान् ॥ १७ ॥</s-l></s-lg><s-lg><s-l>ततः सर्वेश्वरत्वं च संप्रदाय शचीपतेः ।</s-l><s-l>मानुषेषु महाबाहो प्रादुर्भूतोऽसि केशव ॥ १८ ॥</s-l></s-lg><s-lg><s-l>स त्वं नारायणो भूत्वा हरिरासीः परंतप ।</s-l><s-l>ब्रह्मा सोमश्च सूर्यश्च धर्मो धाता यमोऽनलः ॥ १९ ॥</s-l></s-lg><s-lg><s-l>वायुर्वैश्रवणो रुद्रः कालः खं पृथिवी दिशः ।</s-l><s-l>अजश्चराचरगुरुः स्रष्टा त्वं पुरुषोत्तम ॥ २० ॥</s-l></s-lg><s-lg><s-l>तुरायणादिभिर्देव क्रतुभिर्भूरिदक्षिणैः ।</s-l><s-l>अयजो भूरितेजा वै कृष्ण चैत्ररथे वने ॥ २१ ॥</s-l></s-lg><s-lg><s-l>शतं शतसहस्राणि सुवर्णस्य जनार्दन ।</s-l><s-l>एकैकस्मिंस्तदा यज्ञे परिपूर्णानि भागशः ॥ २२ ॥</s-l></s-lg><s-lg><s-l>अदितेरपि पुत्रत्वमेत्य यादवनन्दन ।</s-l><s-l>त्वं विष्णुरिति विख्यात इन्द्रादवरजो भुवि ॥ २३ ॥</s-l></s-lg><s-lg><s-l>शिशुर्भूत्वा दिवं खं च पृथिवीं च परंतप ।</s-l><s-l>त्रिभिर्विक्रमणैः कृष्ण क्रान्तवानसि तेजसा ॥ २४ ॥</s-l></s-lg><s-lg><s-l>संप्राप्य दिवमाकाशमादित्यसदने स्थितः ।</s-l><s-l>अत्यरोचश्च भूतात्मन्भास्करं स्वेन तेजसा ॥ २५ ॥</s-l></s-lg><s-lg><s-l>सादिता मौरवाः पाशा निसुन्दनरकौ हतौ ।</s-l><s-l>कृतः क्षेमः पुनः पन्थाः पुरं प्राग्ज्योतिषं प्रति ॥ २६ ॥</s-l></s-lg><s-lg><s-l>जारूथ्यामाहुतिः क्राथः शिशुपालो जनैः सह ।</s-l><s-l>भीमसेनश्च शैब्यश्च शतधन्वा च निर्जितः ॥ २७ ॥</s-l></s-lg><s-lg><s-l>तथा पर्जन्यघोषेण रथेनादित्यवर्चसा ।</s-l><s-l>अवाक्षीर्महिषीं भोज्यां रणे निर्जित्य रुक्मिणम् ॥ २८ ॥</s-l></s-lg><s-lg><s-l>इन्द्रद्युम्नो हतः कोपाद्यवनश्च कशेरुमान् ।</s-l><s-l>हतः सौभपतिः शाल्वस्त्वया सौभं च पातितम् ॥ २९ ॥</s-l></s-lg><s-lg><s-l>इरावत्यां तथा भोजः कार्तवीर्यसमो युधि ।</s-l><s-l>गोपतिस्तालकेतुश्च त्वया विनिहतावुभौ ॥ ३० ॥</s-l></s-lg><s-lg><s-l>तां च भोगवतीं पुण्यामृषिकान्तां जनार्दन ।</s-l><s-l>द्वारकामात्मसात्कृत्वा समुद्रं गमयिष्यसि ॥ ३१ ॥</s-l></s-lg><s-lg><s-l>न क्रोधो न च मात्सर्यं नानृतं मधुसूदन ।</s-l><s-l>त्वयि तिष्ठति दाशार्ह न नृशंस्यं कुतोऽनृजु ॥ ३२ ॥</s-l></s-lg><s-lg><s-l>आसीनं चित्तमध्ये त्वां दीप्यमानं स्वतेजसा ।</s-l><s-l>आगम्य ऋषयः सर्वेऽयाचन्ताभयमच्युत ॥ ३३ ॥</s-l></s-lg><s-lg><s-l>युगान्ते सर्वभूतानि संक्षिप्य मधुसूदन ।</s-l><s-l>आत्मन्येवात्मसात्कृत्वा जगदास्से परंतप ॥ ३४ ॥</s-l></s-lg><s-lg><s-l>नैवं पूर्वे नापरे वा करिष्यन्ति कृतानि ते ।</s-l><s-l>कर्माणि यानि देव त्वं बाल एव महाद्युते ॥ ३५ ॥</s-l></s-lg><s-lg><s-l>कृतवान्पुण्डरीकाक्ष बलदेवसहायवान् ।</s-l><s-l>वैराजभवने चापि ब्रह्मणा न्यवसः सह ॥ ३६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा तदात्मानमात्मा कृष्णस्य पाण्डवः ।</s-l><s-l>तूष्णीमासीत्ततः पार्थमित्युवाच जनार्दनः ॥ ३७ ॥</s-l></s-lg><s-lg><s-l>ममैव त्वं तवैवाहं ये मदीयास्तवैव ते ।</s-l><s-l>यस्त्वां द्वेष्टि स मां द्वेष्टि यस्त्वामनु स मामनु ॥ ३८ ॥</s-l></s-lg><s-lg><s-l>नरस्त्वमसि दुर्धर्ष हरिर्नारायणो ह्यहम् ।</s-l><s-l>लोकाल्लोकमिमं प्राप्तौ नरनारायणावृषी ॥ ३९ ॥</s-l></s-lg><s-lg><s-l>अनन्यः पार्थ मत्तस्त्वमहं त्वत्तश्च भारत ।</s-l><s-l>नावयोरन्तरं शक्यं वेदितुं भरतर्षभ ॥ ४० ॥</s-l></s-lg><s-lg><s-l>तस्मिन्वीरसमावाये संरब्धेष्वथ राजसु ।</s-l><s-l>धृष्टद्युम्नमुखैर्वीरैर्भ्रातृभिः परिवारिता ॥ ४१ ॥</s-l></s-lg><s-lg><s-l>पाञ्चाली पुण्डरीकाक्षमासीनं यादवैः सह ।</s-l><s-l>अभिगम्याब्रवीत्कृष्णा शरण्यं शरणैषिणी ॥ ४२ ॥</s-l></s-lg><s-lg><s-l>पूर्वे प्रजानिसर्गे त्वामाहुरेकं प्रजापतिम् ।</s-l><s-l>स्रष्टारं सर्वभूतानामसितो देवलोऽब्रवीत् ॥ ४३ ॥</s-l></s-lg><s-lg><s-l>विष्णुस्त्वमसि दुर्धर्ष त्वं यज्ञो मधुसूदन ।</s-l><s-l>यष्टा त्वमसि यष्टव्यो जामदग्न्यो यथाब्रवीत् ॥ ४४ ॥</s-l></s-lg><s-lg><s-l>ऋषयस्त्वां क्षमामाहुः सत्यं च पुरुषोत्तम ।</s-l><s-l>सत्याद्यज्ञोऽसि संभूतः कश्यपस्त्वां यथाब्रवीत् ॥ ४५ ॥</s-l></s-lg><s-lg><s-l>साध्यानामपि देवानां वसूनामीश्वरेश्वरः ।</s-l><s-l>लोकभावन लोकेश यथा त्वां नारदोऽब्रवीत् ॥ ४६ ॥</s-l></s-lg><s-lg><s-l>दिवं ते शिरसा व्याप्तं पद्भ्यां च पृथिवी विभो ।</s-l><s-l>जठरं ते इमे लोकाः पुरुषोऽसि सनातनः ॥ ४७ ॥</s-l></s-lg><s-lg><s-l>विद्यातपोऽभितप्तानां तपसा भावितात्मनाम् ।</s-l><s-l>आत्मदर्शनसिद्धानामृषीणामृषिसत्तम ॥ ४८ ॥</s-l></s-lg><s-lg><s-l>राजर्षीणां पुण्यकृतामाहवेष्वनिवर्तिनाम् ।</s-l><s-l>सर्वधर्मोपपन्नानां त्वं गतिः पुरुषोत्तम ॥ ४९ ॥</s-l></s-lg><s-lg><s-l>त्वं प्रभुस्त्वं विभुस्त्वं भूरात्मभूस्त्वं सनातनः ।</s-l><s-l>लोकपालाश्च लोकाश्च नक्षत्राणि दिशो दश ।</s-l><s-l>नभश्चन्द्रश्च सूर्यश्च त्वयि सर्वं प्रतिष्ठितम् ॥ ५० ॥</s-l></s-lg><s-lg><s-l>मर्त्यता चैव भूतानाममरत्वं दिवौकसाम् ।</s-l><s-l>त्वयि सर्वं महाबाहो लोककार्यं प्रतिष्ठितम् ॥ ५१ ॥</s-l></s-lg><s-lg><s-l>सा तेऽहं दुःखमाख्यास्ये प्रणयान्मधुसूदन ।</s-l><s-l>ईशस्त्वं सर्वभूतानां ये दिव्या ये च मानुषाः ॥ ५२ ॥</s-l></s-lg><s-lg><s-l>कथं नु भार्या पार्थानां तव कृष्ण सखी विभो ।</s-l><s-l>धृष्टद्युम्नस्य भगिनी सभां कृष्येत मादृशी ॥ ५३ ॥</s-l></s-lg><s-lg><s-l>स्त्रीधर्मिणी वेपमाना रुधिरेण समुक्षिता ।</s-l><s-l>एकवस्त्रा विकृष्टास्मि दुःखिता कुरुसंसदि ॥ ५४ ॥</s-l></s-lg><s-lg><s-l>राजमध्ये सभायां तु रजसाभिसमीरिताम् ।</s-l><s-l>दृष्ट्वा च मां धार्तराष्ट्राः प्राहसन्पापचेतसः ॥ ५५ ॥</s-l></s-lg><s-lg><s-l>दासीभावेन भोक्तुं मामीषुस्ते मधुसूदन ।</s-l><s-l>जीवत्सु पाण्डुपुत्रेषु पाञ्चालेष्वथ वृष्णिषु ॥ ५६ ॥</s-l></s-lg><s-lg><s-l>नन्वहं कृष्ण भीष्मस्य धृतराष्ट्रस्य चोभयोः ।</s-l><s-l>स्नुषा भवामि धर्मेण साहं दासीकृता बलात् ॥ ५७ ॥</s-l></s-lg><s-lg><s-l>गर्हये पाण्डवांस्त्वेव युधि श्रेष्ठान्महाबलान् ।</s-l><s-l>ये क्लिश्यमानां प्रेक्षन्ते धर्मपत्नीं यशस्विनीम् ॥ ५८ ॥</s-l></s-lg><s-lg><s-l>धिग्बलं भीमसेनस्य धिक्पार्थस्य धनुष्मताम् ।</s-l><s-l>यौ मां विप्रकृतां क्षुद्रैर्मर्षयेतां जनार्दन ॥ ५९ ॥</s-l></s-lg><s-lg><s-l>शाश्वतोऽयं धर्मपथः सद्भिराचरितः सदा ।</s-l><s-l>यद्भार्यां परिरक्षन्ति भर्तारोऽल्पबला अपि ॥ ६० ॥</s-l></s-lg><s-lg><s-l>भार्यायां रक्ष्यमाणायां प्रजा भवति रक्षिता ।</s-l><s-l>प्रजायां रक्ष्यमाणायामात्मा भवति रक्षितः ॥ ६१ ॥</s-l></s-lg><s-lg><s-l>आत्मा हि जायते तस्यां तस्माज्जाया भवत्युत ।</s-l><s-l>भर्ता च भार्यया रक्ष्यः कथं जायान्ममोदरे ॥ ६२ ॥</s-l></s-lg><s-lg><s-l>नन्विमे शरणं प्राप्तान्न त्यजन्ति कदाचन ।</s-l><s-l>ते मां शरणमापन्नां नान्वपद्यन्त पाण्डवाः ॥ ६३ ॥</s-l></s-lg><s-lg><s-l>पञ्चेमे पञ्चभिर्जाताः कुमाराश्चामितौजसः ।</s-l><s-l>एतेषामप्यवेक्षार्थं त्रातव्यास्मि जनार्दन ॥ ६४ ॥</s-l></s-lg><s-lg><s-l>प्रतिविन्ध्यो युधिष्ठिरात्सुतसोमो वृकोदरात् ।</s-l><s-l>अर्जुनाच्छ्रुतकीर्तिस्तु शतानीकस्तु नाकुलिः ॥ ६५ ॥</s-l></s-lg><s-lg><s-l>कनिष्ठाच्छ्रुतकर्मा तु सर्वे सत्यपराक्रमाः ।</s-l><s-l>प्रद्युम्नो यादृशः कृष्ण तादृशास्ते महारथाः ॥ ६६ ॥</s-l></s-lg><s-lg><s-l>नन्विमे धनुषि श्रेष्ठा अजेया युधि शात्रवैः ।</s-l><s-l>किमर्थं धार्तराष्ट्राणां सहन्ते दुर्बलीयसाम् ॥ ६७ ॥</s-l></s-lg><s-lg><s-l>अधर्मेण हृतं राज्यं सर्वे दासाः कृतास्तथा ।</s-l><s-l>सभायां परिकृष्टाहमेकवस्त्रा रजस्वला ॥ ६८ ॥</s-l></s-lg><s-lg><s-l>नाधिज्यमपि यच्छक्यं कर्तुमन्येन गाण्डिवम् ।</s-l><s-l>अन्यत्रार्जुनभीमाभ्यां त्वया वा मधुसूदन ॥ ६९ ॥</s-l></s-lg><s-lg><s-l>धिग्भीमसेनस्य बलं धिक्पार्थस्य च गाण्डिवम् ।</s-l><s-l>यत्र दुर्योधनः कृष्ण मुहूर्तमपि जीवति ॥ ७० ॥</s-l></s-lg><s-lg><s-l>य एतानाक्षिपद्राष्ट्रात्सह मात्राविहिंसकान् ।</s-l><s-l>अधीयानान्पुरा बालान्व्रतस्थान्मधुसूदन ॥ ७१ ॥</s-l></s-lg><s-lg><s-l>भोजने भीमसेनस्य पापः प्राक्षेपयद्विषम् ।</s-l><s-l>कालकूटं नवं तीक्ष्णं संभृतं लोमहर्षणम् ॥ ७२ ॥</s-l></s-lg><s-lg><s-l>तज्जीर्णमविकारेण सहान्नेन जनार्दन ।</s-l><s-l>सशेषत्वान्महाबाहो भीमस्य पुरुषोत्तम ॥ ७३ ॥</s-l></s-lg><s-lg><s-l>प्रमाणकोट्यां विश्वस्तं तथा सुप्तं वृकोदरम् ।</s-l><s-l>बद्ध्वैनं कृष्ण गङ्गायां प्रक्षिप्य पुनराव्रजत् ॥ ७४ ॥</s-l></s-lg><s-lg><s-l>यदा विबुद्धः कौन्तेयस्तदा संछिद्य बन्धनम् ।</s-l><s-l>उदतिष्ठन्महाबाहुर्भीमसेनो महाबलः ॥ ७५ ॥</s-l></s-lg><s-lg><s-l>आशीविषैः कृष्णसर्पैः सुप्तं चैनमदंशयत् ।</s-l><s-l>सर्वेष्वेवाङ्गदेशेषु न ममार च शत्रुहा ॥ ७६ ॥</s-l></s-lg><s-lg><s-l>प्रतिबुद्धस्तु कौन्तेयः सर्वान्सर्पानपोथयत् ।</s-l><s-l>सारथिं चास्य दयितमपहस्तेन जघ्निवान् ॥ ७७ ॥</s-l></s-lg><s-lg><s-l>पुनः सुप्तानुपाधाक्षीद्बालकान्वारणावते ।</s-l><s-l>शयानानार्यया सार्धं को नु तत्कर्तुमर्हति ॥ ७८ ॥</s-l></s-lg><s-lg><s-l>यत्रार्या रुदती भीता पाण्डवानिदमब्रवीत् ।</s-l><s-l>महद्व्यसनमापन्ना शिखिना परिवारिता ॥ ७९ ॥</s-l></s-lg><s-lg><s-l>हा हतास्मि कुतो न्वद्य भवेच्छान्तिरिहानलात् ।</s-l><s-l>अनाथा विनशिष्यामि बालकैः पुत्रकैः सह ॥ ८० ॥</s-l></s-lg><s-lg><s-l>तत्र भीमो महाबाहुर्वायुवेगपराक्रमः ।</s-l><s-l>आर्यामाश्वासयामास भ्रातॄंश्चापि वृकोदरः ॥ ८१ ॥</s-l></s-lg><s-lg><s-l>वैनतेयो यथा पक्षी गरुडः पततां वरः ।</s-l><s-l>तथैवाभिपतिष्यामि भयं वो नेह विद्यते ॥ ८२ ॥</s-l></s-lg><s-lg><s-l>आर्यामङ्केन वामेन राजानं दक्षिणेन च ।</s-l><s-l>अंसयोश्च यमौ कृत्वा पृष्ठे बीभत्सुमेव च ॥ ८३ ॥</s-l></s-lg><s-lg><s-l>सहसोत्पत्य वेगेन सर्वानादाय वीर्यवान् ।</s-l><s-l>भ्रातॄनार्यां च बलवान्मोक्षयामास पावकात् ॥ ८४ ॥</s-l></s-lg><s-lg><s-l>ते रात्रौ प्रस्थिताः सर्वे मात्रा सह यशस्विनः ।</s-l><s-l>अभ्यगच्छन्महारण्यं हिडिम्बवनमन्तिकात् ॥ ८५ ॥</s-l></s-lg><s-lg><s-l>श्रान्ताः प्रसुप्तास्तत्रेमे मात्रा सह सुदुःखिताः ।</s-l><s-l>सुप्तांश्चैनानभ्यगच्छद्धिडिम्बा नाम राक्षसी ॥ ८६ ॥</s-l></s-lg><s-lg><s-l>भीमस्य पादौ कृत्वा तु स्व उत्सङ्गे ततो बलात् ।</s-l><s-l>पर्यमर्दत संहृष्टा कल्याणी मृदुपाणिना ॥ ८७ ॥</s-l></s-lg><s-lg><s-l>तामबुध्यदमेयात्मा बलवान्सत्यविक्रमः ।</s-l><s-l>पर्यपृच्छच्च तां भीमः किमिहेच्छस्यनिन्दिते ॥ ८८ ॥</s-l></s-lg><s-lg><s-l>तयोः श्रुत्वा तु कथितमागच्छद्राक्षसाधमः ।</s-l><s-l>भीमरूपो महानादान्विसृजन्भीमदर्शनः ॥ ८९ ॥</s-l></s-lg><s-lg><s-l>केन सार्धं कथयसि आनयैनं ममान्तिकम् ।</s-l><s-l>हिडिम्बे भक्षयिष्यावो न चिरं कर्तुमर्हसि ॥ ९० ॥</s-l></s-lg><s-lg><s-l>सा कृपासंगृहीतेन हृदयेन मनस्विनी ।</s-l><s-l>नैनमैच्छत्तदाख्यातुमनुक्रोशादनिन्दिता ॥ ९१ ॥</s-l></s-lg><s-lg><s-l>स नादान्विनदन्घोरान्राक्षसः पुरुषादकः ।</s-l><s-l>अभ्यद्रवत वेगेन भीमसेनं तदा किल ॥ ९२ ॥</s-l></s-lg><s-lg><s-l>तमभिद्रुत्य संक्रुद्धो वेगेन महता बली ।</s-l><s-l>अगृह्णात्पाणिना पाणिं भीमसेनस्य राक्षसः ॥ ९३ ॥</s-l></s-lg><s-lg><s-l>इन्द्राशनिसमस्पर्शं वज्रसंहननं दृढम् ।</s-l><s-l>संहत्य भीमसेनाय व्याक्षिपत्सहसा करम् ॥ ९४ ॥</s-l></s-lg><s-lg><s-l>गृहीतं पाणिना पाणिं भीमसेनोऽथ रक्षसा ।</s-l><s-l>नामृष्यत महाबाहुस्तत्राक्रुध्यद्वृकोदरः ॥ ९५ ॥</s-l></s-lg><s-lg><s-l>तत्रासीत्तुमुलं युद्धं भीमसेनहिडिम्बयोः ।</s-l><s-l>सर्वास्त्रविदुषोर्घोरं वृत्रवासवयोरिव ॥ ९६ ॥</s-l></s-lg><s-lg><s-l>हत्वा हिडिम्बं भीमोऽथ प्रस्थितो भ्रातृभिः सह ।</s-l><s-l>हिडिम्बामग्रतः कृत्वा यस्यां जातो घटोत्कचः ॥ ९७ ॥</s-l></s-lg><s-lg><s-l>ततश्च प्राद्रवन्सर्वे सह मात्रा यशस्विनः ।</s-l><s-l>एकचक्रामभिमुखाः संवृता ब्राह्मणव्रजैः ॥ ९८ ॥</s-l></s-lg><s-lg><s-l>प्रस्थाने व्यास एषां च मन्त्री प्रियहितोऽभवत् ।</s-l><s-l>ततोऽगच्छन्नेकचक्रां पाण्डवाः संशितव्रताः ॥ ९९ ॥</s-l></s-lg><s-lg><s-l>तत्राप्यासादयामासुर्बकं नाम महाबलम् ।</s-l><s-l>पुरुषादं प्रतिभयं हिडिम्बेनैव संमितम् ॥ १०० ॥</s-l></s-lg><s-lg><s-l>तं चापि विनिहत्योग्रं भीमः प्रहरतां वरः ।</s-l><s-l>सहितो भ्रातृभिः सर्वैर्द्रुपदस्य पुरं ययौ ॥ १०१ ॥</s-l></s-lg><s-lg><s-l>लब्धाहमपि तत्रैव वसता सव्यसाचिना ।</s-l><s-l>यथा त्वया जिता कृष्ण रुक्मिणी भीष्मकात्मजा ॥ १०२ ॥</s-l></s-lg><s-lg><s-l>एवं सुयुद्धे पार्थेन जिताहं मधुसूदन ।</s-l><s-l>स्वयंवरे महत्कर्म कृत्वा नसुकरं परैः ॥ १०३ ॥</s-l></s-lg><s-lg><s-l>एवं क्लेशैः सुबहुभिः क्लिश्यमानाः सुदुःखिताः ।</s-l><s-l>निवसामार्यया हीनाः कृष्ण धौम्यपुरःसराः ॥ १०४ ॥</s-l></s-lg><s-lg><s-l>त इमे सिंहविक्रान्ता वीर्येणाभ्यधिकाः परैः ।</s-l><s-l>विहीनैः परिक्लिश्यन्तीं समुपेक्षन्त मां कथम् ॥ १०५ ॥</s-l></s-lg><s-lg><s-l>एतादृशानि दुःखानि सहन्ते दुर्बलीयसाम् ।</s-l><s-l>दीर्घकालं प्रदीप्तानि पापानां क्षुद्रकर्मणाम् ॥ १०६ ॥</s-l></s-lg><s-lg><s-l>कुले महति जातास्मि दिव्येन विधिना किल ।</s-l><s-l>पाण्डवानां प्रिया भार्या स्नुषा पाण्डोर्महात्मनः ॥ १०७ ॥</s-l></s-lg><s-lg><s-l>कचग्रहमनुप्राप्ता सास्मि कृष्ण वरा सती ।</s-l><s-l>पञ्चानामिन्द्रकल्पानां प्रेक्षतां मधुसूदन ॥ १०८ ॥</s-l></s-lg><s-lg><s-l>इत्युक्त्वा प्रारुदत्कृष्णा मुखं प्रच्छाद्य पाणिना ।</s-l><s-l>पद्मकोशप्रकाशेन मृदुना मृदुभाषिणी ॥ १०९ ॥</s-l></s-lg><s-lg><s-l>स्तनावपतितौ पीनौ सुजातौ शुभलक्षणौ ।</s-l><s-l>अभ्यवर्षत पाञ्चाली दुःखजैरश्रुबिन्दुभिः ॥ ११० ॥</s-l></s-lg><s-lg><s-l>चक्षुषी परिमार्जन्ती निःश्वसन्ती पुनः पुनः ।</s-l><s-l>बाष्पपूर्णेन कण्ठेन क्रुद्धा वचनमब्रवीत् ॥ १११ ॥</s-l></s-lg><s-lg><s-l>नैव मे पतयः सन्ति न पुत्रा मधुसूदन ।</s-l><s-l>न भ्रातरो न च पिता नैव त्वं न च बान्धवाः ॥ ११२ ॥</s-l></s-lg><s-lg><s-l>ये मां विप्रकृतां क्षुद्रैरुपेक्षध्वं विशोकवत् ।</s-l><s-l>न हि मे शाम्यते दुःखं कर्णो यत्प्राहसत्तदा ॥ ११३ ॥</s-l></s-lg><s-lg><s-l>अथैनामब्रवीत्कृष्णस्तस्मिन्वीरसमागमे ।</s-l><s-l>रोदिष्यन्ति स्त्रियो ह्येवं येषां क्रुद्धासि भामिनि ॥ ११४ ॥</s-l></s-lg><s-lg><s-l>बीभत्सुशरसंछन्नाञ्शोणितौघपरिप्लुतान् ।</s-l><s-l>निहताञ्जीवितं त्यक्त्वा शयानान्वसुधातले ॥ ११५ ॥</s-l></s-lg><s-lg><s-l>यत्समर्थं पाण्डवानां तत्करिष्यामि मा शुचः ।</s-l><s-l>सत्यं ते प्रतिजानामि राज्ञां राज्ञी भविष्यसि ॥ ११६ ॥</s-l></s-lg><s-lg><s-l>पतेद्द्यौर्हिमवाञ्शीर्येत्पृथिवी शकलीभवेत् ।</s-l><s-l>शुष्येत्तोयनिधिः कृष्णे न मे मोघं वचो भवेत् ॥ ११७ ॥</s-l></s-lg><s-lg><s-l> धृष्टद्युम्न उवाच ।</s-l><s-l>अहं द्रोणं हनिष्यामि शिखण्डी तु पितामहम् ।</s-l><s-l>दुर्योधनं भीमसेनः कर्णं हन्ता धनंजयः ॥ ११८ ॥</s-l></s-lg><s-lg><s-l>रामकृष्णौ व्यपाश्रित्य अजेयाः स्म शुचिस्मिते ।</s-l><s-l>अपि वृत्रहणा युद्धे किं पुनर्धृतराष्ट्रजैः ॥ ११९ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तेऽभिमुखा वीरा वासुदेवमुपस्थिता ।</s-l><s-l>तेषां मध्ये महाबाहुः केशवो वाक्यमब्रवीत् ॥ १२० ॥</s-l></s-lg>