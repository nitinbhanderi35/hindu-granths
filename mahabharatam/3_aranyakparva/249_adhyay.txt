<s-lg><s-l> कोटिकाश्य उवाच ।</s-l><s-l>का त्वं कदम्बस्य विनम्य शाखामेकाश्रमे तिष्ठसि शोभमाना ।</s-l><s-l>देदीप्यमानाग्निशिखेव नक्तं दोधूयमाना पवनेन सुभ्रूः ॥ १ ॥</s-l></s-lg><s-lg><s-l>अतीव रूपेण समन्विता त्वं न चाप्यरण्येषु बिभेषि किं नु ।</s-l><s-l>देवी नु यक्षी यदि दानवी वा वराप्सरा दैत्यवराङ्गना वा ॥ २ ॥</s-l></s-lg><s-lg><s-l>वपुष्मती वोरगराजकन्या वनेचरी वा क्षणदाचरस्त्री ।</s-l><s-l>यद्येव राज्ञो वरुणस्य पत्नी यमस्य सोमस्य धनेश्वरस्य ॥ ३ ॥</s-l></s-lg><s-lg><s-l>धातुर्विधातुः सवितुर्विभोर्वा शक्रस्य वा त्वं सदनात्प्रपन्ना ।</s-l><s-l>न ह्येव नः पृच्छसि ये वयं स्म न चापि जानीम तवेह नाथम् ॥ ४ ॥</s-l></s-lg><s-lg><s-l>वयं हि मानं तव वर्धयन्तः पृच्छाम भद्रे प्रभवं प्रभुं च ।</s-l><s-l>आचक्ष्व बन्धूंश्च पतिं कुलं च तत्त्वेन यच्चेह करोषि कार्यम् ॥ ५ ॥</s-l></s-lg><s-lg><s-l>अहं तु राज्ञः सुरथस्य पुत्रो यं कोटिकाश्येति विदुर्मनुष्याः ।</s-l><s-l>असौ तु यस्तिष्ठति काञ्चनाङ्गे रथे हुतोऽग्निश्चयने यथैव ।</s-l><s-l>त्रिगर्तराजः कमलायताक्षि क्षेमंकरो नाम स एष वीरः ॥ ६ ॥</s-l></s-lg><s-lg><s-l>अस्मात्परस्त्वेष महाधनुष्मान्पुत्रः कुणिन्दाधिपतेर्वरिष्ठः ।</s-l><s-l>निरीक्षते त्वां विपुलायतांसः सुविस्मितः पर्वतवासनित्यः ॥ ७ ॥</s-l></s-lg><s-lg><s-l>असौ तु यः पुष्करिणीसमीपे श्यामो युवा तिष्ठति दर्शनीयः ।</s-l><s-l>इक्ष्वाकुराज्ञः सुबलस्य पुत्रः स एष हन्ता द्विषतां सुगात्रि ॥ ८ ॥</s-l></s-lg><s-lg><s-l>यस्यानुयात्रं ध्वजिनः प्रयान्ति सौवीरका द्वादश राजपुत्राः ।</s-l><s-l>शोणाश्वयुक्तेषु रथेषु सर्वे मखेषु दीप्ता इव हव्यवाहाः ॥ ९ ॥</s-l></s-lg><s-lg><s-l>अङ्गारकः कुञ्जरगुप्तकश्च शत्रुंजयः संजयसुप्रवृद्धौ ।</s-l><s-l>प्रभंकरोऽथ भ्रमरो रविश्च शूरः प्रतापः कुहरश्च नाम ॥ १० ॥</s-l></s-lg><s-lg><s-l>यं षट्सहस्रा रथिनोऽनुयान्ति नागा हयाश्चैव पदातिनश्च ।</s-l><s-l>जयद्रथो नाम यदि श्रुतस्ते सौवीरराजः सुभगे स एषः ॥ ११ ॥</s-l></s-lg><s-lg><s-l>तस्यापरे भ्रातरोऽदीनसत्त्वा बलाहकानीकविदारणाध्याः ।</s-l><s-l>सौवीरवीराः प्रवरा युवानो राजानमेते बलिनोऽनुयान्ति ॥ १२ ॥</s-l></s-lg><s-lg><s-l>एतैः सहायैरुपयाति राजा मरुद्गणैरिन्द्र इवाभिगुप्तः ।</s-l><s-l>अजानतां ख्यापय नः सुकेशि कस्यासि भार्या दुहिता च कस्य ॥ १३ ॥</s-l></s-lg>