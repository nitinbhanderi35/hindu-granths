<s-lg><s-l> मार्कण्डेय उवाच ।</s-l><s-l>बृहस्पतेश्चान्द्रमसी भार्याभूद्या यशस्विनी ।</s-l><s-l>अग्नीन्साजनयत्पुण्यान्षडेकां चापि पुत्रिकाम् ॥ १ ॥</s-l></s-lg><s-lg><s-l>आहुतिष्वेव यस्याग्नेर्हविषाज्यं विधीयते ।</s-l><s-l>सोऽग्निर्बृहस्पतेः पुत्रः शंयुर्नाम महाप्रभः ॥ २ ॥</s-l></s-lg><s-lg><s-l>चातुर्मास्येषु यस्येष्ट्यामश्वमेधेऽग्रजः पशुः ।</s-l><s-l>दीप्तो ज्वालैरनेकाभैरग्निरेकोऽथ वीर्यवान् ॥ ३ ॥</s-l></s-lg><s-lg><s-l>शंयोरप्रतिमा भार्या सत्या सत्या च धर्मजा ।</s-l><s-l>अग्निस्तस्य सुतो दीप्तस्तिस्रः कन्याश्च सुव्रताः ॥ ४ ॥</s-l></s-lg><s-lg><s-l>प्रथमेनाज्यभागेन पूज्यते योऽग्निरध्वरे ।</s-l><s-l>अग्निस्तस्य भरद्वाजः प्रथमः पुत्र उच्यते ॥ ५ ॥</s-l></s-lg><s-lg><s-l>पौर्णमास्येषु सर्वेषु हविषाज्यं स्रुवोद्यतम् ।</s-l><s-l>भरतो नामतः सोऽग्निर्द्वितीयः शंयुतः सुतः ॥ ६ ॥</s-l></s-lg><s-lg><s-l>तिस्रः कन्या भवन्त्यन्या यासां स भरतः पतिः ।</s-l><s-l>भरतस्तु सुतस्तस्य भरत्येका च पुत्रिका ॥ ७ ॥</s-l></s-lg><s-lg><s-l>भरतो भरतस्याग्नेः पावकस्तु प्रजापतेः ।</s-l><s-l>महानत्यर्थमहितस्तथा भरतसत्तम ॥ ८ ॥</s-l></s-lg><s-lg><s-l>भरद्वाजस्य भार्या तु वीरा वीरश्च पिण्डदः ।</s-l><s-l>प्राहुराज्येन तस्येज्यां सोमस्येव द्विजाः शनैः ॥ ९ ॥</s-l></s-lg><s-lg><s-l>हविषा यो द्वितीयेन सोमेन सह युज्यते ।</s-l><s-l>रथप्रभू रथध्वानः कुम्भरेताः स उच्यते ॥ १० ॥</s-l></s-lg><s-lg><s-l>सरय्वां जनयत्सिद्धिं भानुं भाभिः समावृणोत् ।</s-l><s-l>आग्नेयमानयन्नित्यमाह्वानेष्वेष कथ्यते ॥ ११ ॥</s-l></s-lg><s-lg><s-l>यस्तु न च्यवते नित्यं यशसा वर्चसा श्रिया ।</s-l><s-l>अग्निर्निश्च्यवनो नाम पृथिवीं स्तौति केवलम् ॥ १२ ॥</s-l></s-lg><s-lg><s-l>विपाप्मा कलुषैर्मुक्तो विशुद्धश्चार्चिषा ज्वलन् ।</s-l><s-l>विपापोऽग्निः सुतस्तस्य सत्यः समयकर्मसु ॥ १३ ॥</s-l></s-lg><s-lg><s-l>आक्रोशतां हि भूतानां यः करोति हि निष्कृतिम् ।</s-l><s-l>अग्निः स निष्कृतिर्नाम शोभयत्यभिसेवितः ॥ १४ ॥</s-l></s-lg><s-lg><s-l>अनुकूजन्ति येनेह वेदनार्ताः स्वयं जनाः ।</s-l><s-l>तस्य पुत्रः स्वनो नाम पावकः स रुजस्करः ॥ १५ ॥</s-l></s-lg><s-lg><s-l>यस्तु विश्वस्य जगतो बुद्धिमाक्रम्य तिष्ठति ।</s-l><s-l>तं प्राहुरध्यात्मविदो विश्वजिन्नाम पावकम् ॥ १६ ॥</s-l></s-lg><s-lg><s-l>अन्तराग्निः श्रितो यो हि भुक्तं पचति देहिनाम् ।</s-l><s-l>स यज्ञे विश्वभुङ्नाम सर्वलोकेषु भारत ॥ १७ ॥</s-l></s-lg><s-lg><s-l>ब्रह्मचारी यतात्मा च सततं विपुलव्रतः ।</s-l><s-l>ब्राह्मणाः पूजयन्त्येनं पाकयज्ञेषु पावकम् ॥ १८ ॥</s-l></s-lg><s-lg><s-l>प्रथितो गोपतिर्नाम नदी यस्याभवत्प्रिया ।</s-l><s-l>तस्मिन्सर्वाणि कर्माणि क्रियन्ते कर्मकर्तृभिः ॥ १९ ॥</s-l></s-lg><s-lg><s-l>वडवामुखः पिबत्यम्भो योऽसौ परमदारुणः ।</s-l><s-l>ऊर्ध्वभागूर्ध्वभाङ्नाम कविः प्राणाश्रितस्तु सः ॥ २० ॥</s-l></s-lg><s-lg><s-l>उदग्द्वारं हविर्यस्य गृहे नित्यं प्रदीयते ।</s-l><s-l>ततः स्विष्टं भवेदाज्यं स्विष्टकृत्परमः स्मृतः ॥ २१ ॥</s-l></s-lg><s-lg><s-l>यः प्रशान्तेषु भूतेषु मन्युर्भवति पावकः ।</s-l><s-l>क्रोधस्य तु रसो जज्ञे मन्यती चाथ पुत्रिका ।</s-l><s-l>स्वाहेति दारुणा क्रूरा सर्वभूतेषु तिष्ठति ॥ २२ ॥</s-l></s-lg><s-lg><s-l>त्रिदिवे यस्य सदृशो नास्ति रूपेण कश्चन ।</s-l><s-l>अतुल्यत्वात्कृतो देवैर्नाम्ना कामस्तु पावकः ॥ २३ ॥</s-l></s-lg><s-lg><s-l>संहर्षाद्धारयन्क्रोधं धन्वी स्रग्वी रथे स्थितः ।</s-l><s-l>समरे नाशयेच्छत्रूनमोघो नाम पावकः ॥ २४ ॥</s-l></s-lg><s-lg><s-l>उक्थो नाम महाभाग त्रिभिरुक्थैरभिष्टुतः ।</s-l><s-l>महावाचं त्वजनयत्सकामाश्वं हि यं विदुः ॥ २५ ॥</s-l></s-lg>