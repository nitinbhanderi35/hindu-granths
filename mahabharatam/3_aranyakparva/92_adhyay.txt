<s-lg><s-l> युधिष्ठिर उवाच ।</s-l><s-l>न वै निर्गुणमात्मानं मन्ये देवर्षिसत्तम ।</s-l><s-l>तथास्मि दुःखसंतप्तो यथा नान्यो महीपतिः ॥ १ ॥</s-l></s-lg><s-lg><s-l>परांश्च निर्गुणान्मन्ये न च धर्मरतानपि ।</s-l><s-l>ते च लोमश लोकेऽस्मिन्नृध्यन्ते केन केतुना ॥ २ ॥</s-l></s-lg><s-lg><s-l> लोमश उवाच ।</s-l><s-l>नात्र दुःखं त्वया राजन्कार्यं पार्थ कथंचन ।</s-l><s-l>यदधर्मेण वर्धेरन्नधर्मरुचयो जनाः ॥ ३ ॥</s-l></s-lg><s-lg><s-l>वर्धत्यधर्मेण नरस्ततो भद्राणि पश्यति ।</s-l><s-l>ततः सपत्नाञ्जयति समूलस्तु विनश्यति ॥ ४ ॥</s-l></s-lg><s-lg><s-l>मया हि दृष्टा दैतेया दानवाश्च महीपते ।</s-l><s-l>वर्धमाना ह्यधर्मेण क्षयं चोपगताः पुनः ॥ ५ ॥</s-l></s-lg><s-lg><s-l>पुरा देवयुगे चैव दृष्टं सर्वं मया विभो ।</s-l><s-l>अरोचयन्सुरा धर्मं धर्मं तत्यजिरेऽसुराः ॥ ६ ॥</s-l></s-lg><s-lg><s-l>तीर्थानि देवा विविशुर्नाविशन्भारतासुराः ।</s-l><s-l>तानधर्मकृतो दर्पः पूर्वमेव समाविशत् ॥ ७ ॥</s-l></s-lg><s-lg><s-l>दर्पान्मानः समभवन्मानात्क्रोधो व्यजायत ।</s-l><s-l>क्रोधादह्रीस्ततोऽलज्जा वृत्तं तेषां ततोऽनशत् ॥ ८ ॥</s-l></s-lg><s-lg><s-l>तानलज्जान्गतह्रीकान्हीनवृत्तान्वृथाव्रतान् ।</s-l><s-l>क्षमा लक्ष्मीश्च धर्मश्च नचिरात्प्रजहुस्ततः ।</s-l><s-l>लक्ष्मीस्तु देवानगमदलक्ष्मीरसुरान्नृप ॥ ९ ॥</s-l></s-lg><s-lg><s-l>तानलक्ष्मीसमाविष्टान्दर्पोपहतचेतसः ।</s-l><s-l>दैतेयान्दानवांश्चैव कलिरप्याविशत्ततः ॥ १० ॥</s-l></s-lg><s-lg><s-l>तानलक्ष्मीसमाविष्टान्दानवान्कलिना तथा ।</s-l><s-l>दर्पाभिभूतान्कौन्तेय क्रियाहीनानचेतसः ॥ ११ ॥</s-l></s-lg><s-lg><s-l>मानाभिभूतानचिराद्विनाशः प्रत्यपद्यत ।</s-l><s-l>निर्यशस्यास्ततो दैत्याः कृत्स्नशो विलयं गताः ॥ १२ ॥</s-l></s-lg><s-lg><s-l>देवास्तु सागरांश्चैव सरितश्च सरांसि च ।</s-l><s-l>अभ्यगच्छन्धर्मशीलाः पुण्यान्यायतनानि च ॥ १३ ॥</s-l></s-lg><s-lg><s-l>तपोभिः क्रतुभिर्दानैराशीर्वादैश्च पाण्डव ।</s-l><s-l>प्रजहुः सर्वपापानि श्रेयश्च प्रतिपेदिरे ॥ १४ ॥</s-l></s-lg><s-lg><s-l>एवं हि दानवन्तश्च क्रियावन्तश्च सर्वशः ।</s-l><s-l>तीर्थान्यगच्छन्विबुधास्तेनापुर्भूतिमुत्तमाम् ॥ १५ ॥</s-l></s-lg><s-lg><s-l>तथा त्वमपि राजेन्द्र स्नात्वा तीर्थेषु सानुजः ।</s-l><s-l>पुनर्वेत्स्यसि तां लक्ष्मीमेष पन्थाः सनातनः ॥ १६ ॥</s-l></s-lg><s-lg><s-l>यथैव हि नृगो राजा शिबिरौशीनरो यथा ।</s-l><s-l>भगीरथो वसुमना गयः पूरुः पुरूरवाः ॥ १७ ॥</s-l></s-lg><s-lg><s-l>चरमाणास्तपो नित्यं स्पर्शनादम्भसश्च ते ।</s-l><s-l>तीर्थाभिगमनात्पूता दर्शनाच्च महात्मनाम् ॥ १८ ॥</s-l></s-lg><s-lg><s-l>अलभन्त यशः पुण्यं धनानि च विशां पते ।</s-l><s-l>तथा त्वमपि राजेन्द्र लब्धासि विपुलां श्रियम् ॥ १९ ॥</s-l></s-lg><s-lg><s-l>यथा चेक्ष्वाकुरचरत्सपुत्रजनबान्धवः ।</s-l><s-l>मुचुकुन्दोऽथ मान्धाता मरुत्तश्च महीपतिः ॥ २० ॥</s-l></s-lg><s-lg><s-l>कीर्तिं पुण्यामविन्दन्त यथा देवास्तपोबलात् ।</s-l><s-l>देवर्षयश्च कार्त्स्न्येन तथा त्वमपि वेत्स्यसे ॥ २१ ॥</s-l></s-lg><s-lg><s-l>धार्तराष्ट्रास्तु दर्पेण मोहेन च वशीकृताः ।</s-l><s-l>नचिराद्विनशिष्यन्ति दैत्या इव न संशयः ॥ २२ ॥</s-l></s-lg>