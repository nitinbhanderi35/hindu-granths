<s-lg><s-l> मार्कण्डेय उवाच ।</s-l><s-l>स हत्वा रावणं क्षुद्रं राक्षसेन्द्रं सुरद्विषम् ।</s-l><s-l>बभूव हृष्टः ससुहृद्रामः सौमित्रिणा सह ॥ १ ॥</s-l></s-lg><s-lg><s-l>ततो हते दशग्रीवे देवाः सर्षिपुरोगमाः ।</s-l><s-l>आशीर्भिर्जययुक्ताभिरानर्चुस्तं महाभुजम् ॥ २ ॥</s-l></s-lg><s-lg><s-l>रामं कमलपत्राक्षं तुष्टुवुः सर्वदेवताः ।</s-l><s-l>गन्धर्वाः पुष्पवर्षैश्च वाग्भिश्च त्रिदशालयाः ॥ ३ ॥</s-l></s-lg><s-lg><s-l>पूजयित्वा यथा रामं प्रतिजग्मुर्यथागतम् ।</s-l><s-l>तन्महोत्सवसंकाशमासीदाकाशमच्युत ॥ ४ ॥</s-l></s-lg><s-lg><s-l>ततो हत्वा दशग्रीवं लङ्कां रामो महायशाः ।</s-l><s-l>विभीषणाय प्रददौ प्रभुः परपुरंजयः ॥ ५ ॥</s-l></s-lg><s-lg><s-l>ततः सीतां पुरस्कृत्य विभीषणपुरस्कृताम् ।</s-l><s-l>अविन्ध्यो नाम सुप्रज्ञो वृद्धामात्यो विनिर्ययौ ॥ ६ ॥</s-l></s-lg><s-lg><s-l>उवाच च महात्मानं काकुत्स्थं दैन्यमास्थितम् ।</s-l><s-l>प्रतीच्छ देवीं सद्वृत्तां महात्मञ्जानकीमिति ॥ ७ ॥</s-l></s-lg><s-lg><s-l>एतच्छ्रुत्वा वचस्तस्मादवतीर्य रथोत्तमात् ।</s-l><s-l>बाष्पेणापिहितां सीतां ददर्शेक्ष्वाकुनन्दनः ॥ ८ ॥</s-l></s-lg><s-lg><s-l>तां दृष्ट्वा चारुसर्वाङ्गीं यानस्थां शोककर्शिताम् ।</s-l><s-l>मलोपचितसर्वाङ्गीं जटिलां कृष्णवाससम् ॥ ९ ॥</s-l></s-lg><s-lg><s-l>उवाच रामो वैदेहीं परामर्शविशङ्कितः ।</s-l><s-l>गच्छ वैदेहि मुक्ता त्वं यत्कार्यं तन्मया कृतम् ॥ १० ॥</s-l></s-lg><s-lg><s-l>मामासाद्य पतिं भद्रे न त्वं राक्षसवेश्मनि ।</s-l><s-l>जरां व्रजेथा इति मे निहतोऽसौ निशाचरः ॥ ११ ॥</s-l></s-lg><s-lg><s-l>कथं ह्यस्मद्विधो जातु जानन्धर्मविनिश्चयम् ।</s-l><s-l>परहस्तगतां नारीं मुहूर्तमपि धारयेत् ॥ १२ ॥</s-l></s-lg><s-lg><s-l>सुवृत्तामसुवृत्तां वाप्यहं त्वामद्य मैथिलि ।</s-l><s-l>नोत्सहे परिभोगाय श्वावलीढं हविर्यथा ॥ १३ ॥</s-l></s-lg><s-lg><s-l>ततः सा सहसा बाला तच्छ्रुत्वा दारुणं वचः ।</s-l><s-l>पपात देवी व्यथिता निकृत्ता कदली यथा ॥ १४ ॥</s-l></s-lg><s-lg><s-l>यो ह्यस्या हर्षसंभूतो मुखरागस्तदाभवत् ।</s-l><s-l>क्षणेन स पुनर्भ्रष्टो निःश्वासादिव दर्पणे ॥ १५ ॥</s-l></s-lg><s-lg><s-l>ततस्ते हरयः सर्वे तच्छ्रुत्वा रामभाषितम् ।</s-l><s-l>गतासुकल्पा निश्चेष्टा बभूवुः सहलक्ष्मणाः ॥ १६ ॥</s-l></s-lg><s-lg><s-l>ततो देवो विशुद्धात्मा विमानेन चतुर्मुखः ।</s-l><s-l>पितामहो जगत्स्रष्टा दर्शयामास राघवम् ॥ १७ ॥</s-l></s-lg><s-lg><s-l>शक्रश्चाग्निश्च वायुश्च यमो वरुण एव च ।</s-l><s-l>यक्षाधिपश्च भगवांस्तथा सप्तर्षयोऽमलाः ॥ १८ ॥</s-l></s-lg><s-lg><s-l>राजा दशरथश्चैव दिव्यभास्वरमूर्तिमान् ।</s-l><s-l>विमानेन महार्हेण हंसयुक्तेन भास्वता ॥ १९ ॥</s-l></s-lg><s-lg><s-l>ततोऽन्तरिक्षं तत्सर्वं देवगन्धर्वसंकुलम् ।</s-l><s-l>शुशुभे तारकाचित्रं शरदीव नभस्तलम् ॥ २० ॥</s-l></s-lg><s-lg><s-l>तत उत्थाय वैदेहि तेषां मध्ये यशस्विनी ।</s-l><s-l>उवाच वाक्यं कल्याणी रामं पृथुलवक्षसम् ॥ २१ ॥</s-l></s-lg><s-lg><s-l>राजपुत्र न ते कोपं करोमि विदिता हि मे ।</s-l><s-l>गतिः स्त्रीणां नराणां च शृणु चेदं वचो मम ॥ २२ ॥</s-l></s-lg><s-lg><s-l>अन्तश्चरति भूतानां मातरिश्वा सदागतिः ।</s-l><s-l>स मे विमुञ्चतु प्राणान्यदि पापं चराम्यहम् ॥ २३ ॥</s-l></s-lg><s-lg><s-l>अग्निरापस्तथाकाशं पृथिवी वायुरेव च ।</s-l><s-l>विमुञ्चन्तु मम प्राणान्यदि पापं चराम्यहम् ॥ २४ ॥</s-l></s-lg><s-lg><s-l>ततोऽन्तरिक्षे वागासीत्सर्वा विश्रावयन्दिशः ।</s-l><s-l>पुण्या संहर्षणी तेषां वानराणां महात्मनाम् ॥ २५ ॥</s-l></s-lg><s-lg><s-l> वायुरुवाच ।</s-l><s-l>भो भो राघव सत्यं वै वायुरस्मि सदागतिः ।</s-l><s-l>अपापा मैथिली राजन्संगच्छ सह भार्यया ॥ २६ ॥</s-l></s-lg><s-lg><s-l> अग्निरुवाच ।</s-l><s-l>अहमन्तःशरीरस्थो भूतानां रघुनन्दन ।</s-l><s-l>सुसूक्ष्ममपि काकुत्स्थ मैथिली नापराध्यति ॥ २७ ॥</s-l></s-lg><s-lg><s-l> वरुण उवाच ।</s-l><s-l>रसा वै मत्प्रसूता हि भूतदेहेषु राघव ।</s-l><s-l>अहं वै त्वां प्रब्रवीमि मैथिली प्रतिगृह्यताम् ॥ २८ ॥</s-l></s-lg><s-lg><s-l> ब्रह्मोवाच ।</s-l><s-l>पुत्र नैतदिहाश्चर्यं त्वयि राजर्षिधर्मिणि ।</s-l><s-l>साधो सद्वृत्तमार्गस्थे शृणु चेदं वचो मम ॥ २९ ॥</s-l></s-lg><s-lg><s-l>शत्रुरेष त्वया वीर देवगन्धर्वभोगिनाम् ।</s-l><s-l>यक्षाणां दानवानां च महर्षीणां च पातितः ॥ ३० ॥</s-l></s-lg><s-lg><s-l>अवध्यः सर्वभूतानां मत्प्रसादात्पुराभवत् ।</s-l><s-l>कस्माच्चित्कारणात्पापः कंचित्कालमुपेक्षितः ॥ ३१ ॥</s-l></s-lg><s-lg><s-l>वधार्थमात्मनस्तेन हृता सीता दुरात्मना ।</s-l><s-l>नलकूबरशापेन रक्षा चास्याः कृता मया ॥ ३२ ॥</s-l></s-lg><s-lg><s-l>यदि ह्यकामामासेवेत्स्त्रियमन्यामपि ध्रुवम् ।</s-l><s-l>शतधास्य फलेद्देह इत्युक्तः सोऽभवत्पुरा ॥ ३३ ॥</s-l></s-lg><s-lg><s-l>नात्र शङ्का त्वया कार्या प्रतीच्छेमां महाद्युते ।</s-l><s-l>कृतं त्वया महत्कार्यं देवानाममरप्रभ ॥ ३४ ॥</s-l></s-lg><s-lg><s-l> दशरथ उवाच ।</s-l><s-l>प्रीतोऽस्मि वत्स भद्रं ते पिता दशरथोऽस्मि ते ।</s-l><s-l>अनुजानामि राज्यं च प्रशाधि पुरुषोत्तम ॥ ३५ ॥</s-l></s-lg><s-lg><s-l> राम उवाच ।</s-l><s-l>अभिवादये त्वां राजेन्द्र यदि त्वं जनको मम ।</s-l><s-l>गमिष्यामि पुरीं रम्यामयोध्यां शासनात्तव ॥ ३६ ॥</s-l></s-lg><s-lg><s-l> मार्कण्डेय उवाच ।</s-l><s-l>तमुवाच पिता भूयः प्रहृष्टो मनुजाधिप ।</s-l><s-l>गच्छायोध्यां प्रशाधि त्वं राम रक्तान्तलोचन ॥ ३७ ॥</s-l></s-lg><s-lg><s-l>ततो देवान्नमस्कृत्य सुहृद्भिरभिनन्दितः ।</s-l><s-l>महेन्द्र इव पौलोम्या भार्यया स समेयिवान् ॥ ३८ ॥</s-l></s-lg><s-lg><s-l>ततो वरं ददौ तस्मै अविन्ध्याय परंतपः ।</s-l><s-l>त्रिजटां चार्थमानाभ्यां योजयामास राक्षसीम् ॥ ३९ ॥</s-l></s-lg><s-lg><s-l>तमुवाच ततो ब्रह्मा देवैः शक्रमुखैर्वृतः ।</s-l><s-l>कौसल्यामातरिष्टांस्ते वरानद्य ददानि कान् ॥ ४० ॥</s-l></s-lg><s-lg><s-l>वव्रे रामः स्थितिं धर्मे शत्रुभिश्चापराजयम् ।</s-l><s-l>राक्षसैर्निहतानां च वानराणां समुद्भवम् ॥ ४१ ॥</s-l></s-lg><s-lg><s-l>ततस्ते ब्रह्मणा प्रोक्ते तथेति वचने तदा ।</s-l><s-l>समुत्तस्थुर्महाराज वानरा लब्धचेतसः ॥ ४२ ॥</s-l></s-lg><s-lg><s-l>सीता चापि महाभागा वरं हनुमते ददौ ।</s-l><s-l>रामकीर्त्या समं पुत्र जीवितं ते भविष्यति ॥ ४३ ॥</s-l></s-lg><s-lg><s-l>दिव्यास्त्वामुपभोगाश्च मत्प्रसादकृताः सदा ।</s-l><s-l>उपस्थास्यन्ति हनुमन्निति स्म हरिलोचन ॥ ४४ ॥</s-l></s-lg><s-lg><s-l>ततस्ते प्रेक्षमाणानां तेषामक्लिष्टकर्मणाम् ।</s-l><s-l>अन्तर्धानं ययुर्देवाः सर्वे शक्रपुरोगमाः ॥ ४५ ॥</s-l></s-lg><s-lg><s-l>दृष्ट्वा तु रामं जानक्या समेतं शक्रसारथिः ।</s-l><s-l>उवाच परमप्रीतः सुहृन्मध्य इदं वचः ॥ ४६ ॥</s-l></s-lg><s-lg><s-l>देवगन्धर्वयक्षाणां मानुषासुरभोगिनाम् ।</s-l><s-l>अपनीतं त्वया दुःखमिदं सत्यपराक्रम ॥ ४७ ॥</s-l></s-lg><s-lg><s-l>सदेवासुरगन्धर्वा यक्षराक्षसपन्नगाः ।</s-l><s-l>कथयिष्यन्ति लोकास्त्वां यावद्भूमिर्धरिष्यति ॥ ४८ ॥</s-l></s-lg><s-lg><s-l>इत्येवमुक्त्वानुज्ञाप्य रामं शस्त्रभृतां वरम् ।</s-l><s-l>संपूज्यापाक्रमत्तेन रथेनादित्यवर्चसा ॥ ४९ ॥</s-l></s-lg><s-lg><s-l>ततः सीतां पुरस्कृत्य रामः सौमित्रिणा सह ।</s-l><s-l>सुग्रीवप्रमुखैश्चैव सहितः सर्ववानरैः ॥ ५० ॥</s-l></s-lg><s-lg><s-l>विधाय रक्षां लङ्कायां विभीषणपुरस्कृतः ।</s-l><s-l>संततार पुनस्तेन सेतुना मकरालयम् ॥ ५१ ॥</s-l></s-lg><s-lg><s-l>पुष्पकेण विमानेन खेचरेण विराजता ।</s-l><s-l>कामगेन यथा मुख्यैरमात्यैः संवृतो वशी ॥ ५२ ॥</s-l></s-lg><s-lg><s-l>ततस्तीरे समुद्रस्य यत्र शिश्ये स पार्थिवः ।</s-l><s-l>तत्रैवोवास धर्मात्मा सहितः सर्ववानरैः ॥ ५३ ॥</s-l></s-lg><s-lg><s-l>अथैनान्राघवः काले समानीयाभिपूज्य च ।</s-l><s-l>विसर्जयामास तदा रत्नैः संतोष्य सर्वशः ॥ ५४ ॥</s-l></s-lg><s-lg><s-l>गतेषु वानरेन्द्रेषु गोपुच्छर्क्षेषु तेषु च ।</s-l><s-l>सुग्रीवसहितो रामः किष्किन्धां पुनरागमत् ॥ ५५ ॥</s-l></s-lg><s-lg><s-l>विभीषणेनानुगतः सुग्रीवसहितस्तदा ।</s-l><s-l>पुष्पकेण विमानेन वैदेह्या दर्शयन्वनम् ॥ ५६ ॥</s-l></s-lg><s-lg><s-l>किष्किन्धां तु समासाद्य रामः प्रहरतां वरः ।</s-l><s-l>अङ्गदं कृतकर्माणं यौवराज्येऽभ्यषेचयत् ॥ ५७ ॥</s-l></s-lg><s-lg><s-l>ततस्तैरेव सहितो रामः सौमित्रिणा सह ।</s-l><s-l>यथागतेन मार्गेण प्रययौ स्वपुरं प्रति ॥ ५८ ॥</s-l></s-lg><s-lg><s-l>अयोध्यां स समासाद्य पुरीं राष्ट्रपतिस्ततः ।</s-l><s-l>भरताय हनूमन्तं दूतं प्रस्थापयत्तदा ॥ ५९ ॥</s-l></s-lg><s-lg><s-l>लक्षयित्वेङ्गितं सर्वं प्रियं तस्मै निवेद्य च ।</s-l><s-l>वायुपुत्रे पुनः प्राप्ते नन्दिग्राममुपागमत् ॥ ६० ॥</s-l></s-lg><s-lg><s-l>स तत्र मलदिग्धाङ्गं भरतं चीरवाससम् ।</s-l><s-l>अग्रतः पादुके कृत्वा ददर्शासीनमासने ॥ ६१ ॥</s-l></s-lg><s-lg><s-l>समेत्य भरतेनाथ शत्रुघ्नेन च वीर्यवान् ।</s-l><s-l>राघवः सहसौमित्रिर्मुमुदे भरतर्षभ ॥ ६२ ॥</s-l></s-lg><s-lg><s-l>तथा भरतशत्रुघ्नौ समेतौ गुरुणा तदा ।</s-l><s-l>वैदेह्या दर्शनेनोभौ प्रहर्षं समवापतुः ॥ ६३ ॥</s-l></s-lg><s-lg><s-l>तस्मै तद्भरतो राज्यमागतायाभिसत्कृतम् ।</s-l><s-l>न्यासं निर्यातयामास युक्तः परमया मुदा ॥ ६४ ॥</s-l></s-lg><s-lg><s-l>ततस्तं वैष्णवे शूरं नक्षत्रेऽभिमतेऽहनि ।</s-l><s-l>वसिष्ठो वामदेवश्च सहितावभ्यषिञ्चताम् ॥ ६५ ॥</s-l></s-lg><s-lg><s-l>सोऽभिषिक्तः कपिश्रेष्ठं सुग्रीवं ससुहृज्जनम् ।</s-l><s-l>विभीषणं च पौलस्त्यमन्वजानाद्गृहान्प्रति ॥ ६६ ॥</s-l></s-lg><s-lg><s-l>अभ्यर्च्य विविधै रत्नैः प्रीतियुक्तौ मुदा युतौ ।</s-l><s-l>समाधायेतिकर्तव्यं दुःखेन विससर्ज ह ॥ ६७ ॥</s-l></s-lg><s-lg><s-l>पुष्पकं च विमानं तत्पूजयित्वा स राघवः ।</s-l><s-l>प्रादाद्वैश्रवणायैव प्रीत्या स रघुनन्दनः ॥ ६८ ॥</s-l></s-lg><s-lg><s-l>ततो देवर्षिसहितः सरितं गोमतीमनु ।</s-l><s-l>दशाश्वमेधानाजह्रे जारूथ्यान्स निरर्गलान् ॥ ६९ ॥</s-l></s-lg>