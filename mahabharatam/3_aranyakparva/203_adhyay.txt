<s-lg><s-l> मार्कण्डेय उवाच ।</s-l><s-l>एवं तु सूक्ष्मे कथिते धर्मव्याधेन भारत ।</s-l><s-l>ब्राह्मणः स पुनः सूक्ष्मं पप्रच्छ सुसमाहितः ॥ १ ॥</s-l></s-lg><s-lg><s-l> ब्राह्मण उवाच ।</s-l><s-l>सत्त्वस्य रजसश्चैव तमसश्च यथातथम् ।</s-l><s-l>गुणांस्तत्त्वेन मे ब्रूहि यथावदिह पृच्छतः ॥ २ ॥</s-l></s-lg><s-lg><s-l> व्याध उवाच ।</s-l><s-l>हन्त ते कथयिष्यामि यन्मां त्वं परिपृच्छसि ।</s-l><s-l>एषां गुणान्पृथक्त्वेन निबोध गदतो मम ॥ ३ ॥</s-l></s-lg><s-lg><s-l>मोहात्मकं तमस्तेषां रज एषां प्रवर्तकम् ।</s-l><s-l>प्रकाशबहुलत्वाच्च सत्त्वं ज्याय इहोच्यते ॥ ४ ॥</s-l></s-lg><s-lg><s-l>अविद्याबहुलो मूढः स्वप्नशीलो विचेतनः ।</s-l><s-l>दुर्दृशीकस्तमोध्वस्तः सक्रोधस्तामसोऽलसः ॥ ५ ॥</s-l></s-lg><s-lg><s-l>प्रवृत्तवाक्यो मन्त्री च योऽनुराग्यभ्यसूयकः ।</s-l><s-l>विवित्समानो विप्रर्षे स्तब्धो मानी स राजसः ॥ ६ ॥</s-l></s-lg><s-lg><s-l>प्रकाशबहुलो धीरो निर्विवित्सोऽनसूयकः ।</s-l><s-l>अक्रोधनो नरो धीमान्दान्तश्चैव स सात्त्विकः ॥ ७ ॥</s-l></s-lg><s-lg><s-l>सात्त्विकस्त्वथ संबुद्धो लोकवृत्तेन क्लिश्यते ।</s-l><s-l>यदा बुध्यति बोद्धव्यं लोकवृत्तं जुगुप्सते ॥ ८ ॥</s-l></s-lg><s-lg><s-l>वैराग्यस्य हि रूपं तु पूर्वमेव प्रवर्तते ।</s-l><s-l>मृदुर्भवत्यहंकारः प्रसीदत्यार्जवं च यत् ॥ ९ ॥</s-l></s-lg><s-lg><s-l>ततोऽस्य सर्वद्वंद्वानि प्रशाम्यन्ति परस्परम् ।</s-l><s-l>न चास्य संयमो नाम क्वचिद्भवति कश्चन ॥ १० ॥</s-l></s-lg><s-lg><s-l>शूद्रयोनौ हि जातस्य सद्गुणानुपतिष्ठतः ।</s-l><s-l>वैश्यत्वं भवति ब्रह्मन्क्षत्रियत्वं तथैव च ॥ ११ ॥</s-l></s-lg><s-lg><s-l>आर्जवे वर्तमानस्य ब्राह्मण्यमभिजायते ।</s-l><s-l>गुणास्ते कीर्तिताः सर्वे किं भूयः श्रोतुमिच्छसि ॥ १२ ॥</s-l></s-lg><s-lg><s-l> ब्राह्मण उवाच ।</s-l><s-l>पार्थिवं धातुमासाद्य शारीरोऽग्निः कथं भवेत् ।</s-l><s-l>अवकाशविशेषेण कथं वर्तयतेऽनिलः ॥ १३ ॥</s-l></s-lg><s-lg><s-l> मार्कण्डेय उवाच ।</s-l><s-l>प्रश्नमेतं समुद्दिष्टं ब्राह्मणेन युधिष्ठिर ।</s-l><s-l>व्याधः स कथयामास ब्राह्मणाय महात्मने ॥ १४ ॥</s-l></s-lg><s-lg><s-l> व्याध उवाच ।</s-l><s-l>मूर्धानमाश्रितो वह्निः शरीरं परिपालयन् ।</s-l><s-l>प्राणो मूर्धनि चाग्नौ च वर्तमानो विचेष्टते ।</s-l><s-l>भूतं भव्यं भविष्यच्च सर्वं प्राणे प्रतिष्ठितम् ॥ १५ ॥</s-l></s-lg><s-lg><s-l>श्रेष्ठं तदेव भूतानां ब्रह्मज्योतिरुपास्महे ।</s-l><s-l>स जन्तुः सर्वभूतात्मा पुरुषः स सनातनः ।</s-l><s-l>मनो बुद्धिरहंकारो भूतानां विषयश्च सः ॥ १६ ॥</s-l></s-lg><s-lg><s-l>एवं त्विह स सर्वत्र प्राणेन परिपाल्यते ।</s-l><s-l>पृष्ठतस्तु समानेन स्वां स्वां गतिमुपाश्रितः ॥ १७ ॥</s-l></s-lg><s-lg><s-l>बस्तिमूले गुदे चैव पावकः समुपाश्रितः ।</s-l><s-l>वहन्मूत्रं पुरीषं चाप्यपानः परिवर्तते ॥ १८ ॥</s-l></s-lg><s-lg><s-l>प्रयत्ने कर्मणि बले य एकस्त्रिषु वर्तते ।</s-l><s-l>उदान इति तं प्राहुरध्यात्मविदुषो जनाः ॥ १९ ॥</s-l></s-lg><s-lg><s-l>संधौ संधौ संनिविष्टः सर्वेष्वपि तथानिलः ।</s-l><s-l>शरीरेषु मनुष्याणां व्यान इत्युपदिष्यते ॥ २० ॥</s-l></s-lg><s-lg><s-l>धातुष्वग्निस्तु विततः स तु वायुसमीरितः ।</s-l><s-l>रसान्धातूंश्च दोषांश्च वर्तयन्परिधावति ॥ २१ ॥</s-l></s-lg><s-lg><s-l>प्राणानां संनिपातात्तु संनिपातः प्रजायते ।</s-l><s-l>ऊष्मा चाग्निरिति ज्ञेयो योऽन्नं पचति देहिनाम् ॥ २२ ॥</s-l></s-lg><s-lg><s-l>अपानोदानयोर्मध्ये प्राणव्यानौ समाहितौ ।</s-l><s-l>समन्वितस्त्वधिष्ठानं सम्यक्पचति पावकः ॥ २३ ॥</s-l></s-lg><s-lg><s-l>तस्यापि पायुपर्यन्तस्तथा स्याद्गुदसंज्ञितः ।</s-l><s-l>स्रोतांसि तस्माज्जायन्ते सर्वप्राणेषु देहिनाम् ॥ २४ ॥</s-l></s-lg><s-lg><s-l>अग्निवेगवहः प्राणो गुदान्ते प्रतिहन्यते ।</s-l><s-l>स ऊर्ध्वमागम्य पुनः समुत्क्षिपति पावकम् ॥ २५ ॥</s-l></s-lg><s-lg><s-l>पक्वाशयस्त्वधो नाभ्या ऊर्ध्वमामाशयः स्थितः ।</s-l><s-l>नाभिमध्ये शरीरस्य प्राणाः सर्वे प्रतिष्ठिताः ॥ २६ ॥</s-l></s-lg><s-lg><s-l>प्रवृत्ता हृदयात्सर्वास्तिर्यगूर्ध्वमधस्तथा ।</s-l><s-l>वहन्त्यन्नरसान्नाड्यो दश प्राणप्रचोदिताः ॥ २७ ॥</s-l></s-lg><s-lg><s-l>योगिनामेष मार्गस्तु येन गच्छन्ति तत्परम् ।</s-l><s-l>जितक्लमासना धीरा मूर्धन्यात्मानमादधुः ।</s-l><s-l>एवं सर्वेषु विततौ प्राणापानौ हि देहिषु ॥ २८ ॥</s-l></s-lg><s-lg><s-l>एकादशविकारात्मा कलासंभारसंभृतः ।</s-l><s-l>मूर्तिमन्तं हि तं विद्धि नित्यं कर्मजितात्मकम् ॥ २९ ॥</s-l></s-lg><s-lg><s-l>तस्मिन्यः संस्थितो ह्यग्निर्नित्यं स्थाल्यामिवाहितः ।</s-l><s-l>आत्मानं तं विजानीहि नित्यं योगजितात्मकम् ॥ ३० ॥</s-l></s-lg><s-lg><s-l>देवो यः संस्थितस्तस्मिन्नब्बिन्दुरिव पुष्करे ।</s-l><s-l>क्षेत्रज्ञं तं विजानीहि नित्यं त्यागजितात्मकम् ॥ ३१ ॥</s-l></s-lg><s-lg><s-l>जीवात्मकानि जानीहि रजः सत्त्वं तमस्तथा ।</s-l><s-l>जीवमात्मगुणं विद्धि तथात्मानं परात्मकम् ॥ ३२ ॥</s-l></s-lg><s-lg><s-l>सचेतनं जीवगुणं वदन्ति स चेष्टते चेष्टयते च सर्वम् ।</s-l><s-l>ततः परं क्षेत्रविदो वदन्ति प्राकल्पयद्यो भुवनानि सप्त ॥ ३३ ॥</s-l></s-lg><s-lg><s-l>एवं सर्वेषु भूतेषु भूतात्मा न प्रकाशते ।</s-l><s-l>दृश्यते त्वग्र्यया बुद्ध्या सूक्ष्मया ज्ञानवेदिभिः ॥ ३४ ॥</s-l></s-lg><s-lg><s-l>चित्तस्य हि प्रसादेन हन्ति कर्म शुभाशुभम् ।</s-l><s-l>प्रसन्नात्मात्मनि स्थित्वा सुखमानन्त्यमश्नुते ॥ ३५ ॥</s-l></s-lg><s-lg><s-l>लक्षणं तु प्रसादस्य यथा तृप्तः सुखं स्वपेत् ।</s-l><s-l>निवाते वा यथा दीपो दीप्येत्कुशलदीपितः ॥ ३६ ॥</s-l></s-lg><s-lg><s-l>पूर्वरात्रे परे चैव युञ्जानः सततं मनः ।</s-l><s-l>लघ्वाहारो विशुद्धात्मा पश्यन्नात्मानमात्मनि ॥ ३७ ॥</s-l></s-lg><s-lg><s-l>प्रदीप्तेनेव दीपेन मनोदीपेन पश्यति ।</s-l><s-l>दृष्ट्वात्मानं निरात्मानं तदा स तु विमुच्यते ॥ ३८ ॥</s-l></s-lg><s-lg><s-l>सर्वोपायैस्तु लोभस्य क्रोधस्य च विनिग्रहः ।</s-l><s-l>एतत्पवित्रं यज्ञानां तपो वै संक्रमो मतः ॥ ३९ ॥</s-l></s-lg><s-lg><s-l>नित्यं क्रोधात्तपो रक्षेच्छ्रियं रक्षेत मत्सरात् ।</s-l><s-l>विद्यां मानापमानाभ्यामात्मानं तु प्रमादतः ॥ ४० ॥</s-l></s-lg><s-lg><s-l>आनृशंस्यं परो धर्मः क्षमा च परमं बलम् ।</s-l><s-l>आत्मज्ञानं परं ज्ञानं परं सत्यव्रतं व्रतम् ॥ ४१ ॥</s-l></s-lg><s-lg><s-l>सत्यस्य वचनं श्रेयः सत्यं ज्ञानं हितं भवेत् ।</s-l><s-l>यद्भूतहितमत्यन्तं तद्वै सत्यं परं मतम् ॥ ४२ ॥</s-l></s-lg><s-lg><s-l>यस्य सर्वे समारम्भाः निराशीर्बन्धनाः सदा ।</s-l><s-l>त्यागे यस्य हुतं सर्वं स त्यागी स च बुद्धिमान् ॥ ४३ ॥</s-l></s-lg><s-lg><s-l>यतो न गुरुरप्येनं च्यावयेदुपपादयन् ।</s-l><s-l>तं विद्याद्ब्रह्मणो योगं वियोगं योगसंज्ञितम् ॥ ४४ ॥</s-l></s-lg><s-lg><s-l>न हिंस्यात्सर्वभूतानि मैत्रायणगतश्चरेत् ।</s-l><s-l>नेदं जीवितमासाद्य वैरं कुर्वीत केनचित् ॥ ४५ ॥</s-l></s-lg><s-lg><s-l>आकिंचन्यं सुसंतोषो निराशित्वमचापलम् ।</s-l><s-l>एतदेव परं ज्ञानं सदात्मज्ञानमुत्तमम् ॥ ४६ ॥</s-l></s-lg><s-lg><s-l>परिग्रहं परित्यज्य भव बुद्ध्या यतव्रतः ।</s-l><s-l>अशोकं स्थानमातिष्ठेन्निश्चलं प्रेत्य चेह च ॥ ४७ ॥</s-l></s-lg><s-lg><s-l>तपोनित्येन दान्तेन मुनिना संयतात्मना ।</s-l><s-l>अजितं जेतुकामेन भाव्यं सङ्गेष्वसङ्गिना ॥ ४८ ॥</s-l></s-lg><s-lg><s-l>गुणागुणमनासङ्गमेककार्यमनन्तरम् ।</s-l><s-l>एतद्ब्राह्मण ते वृत्तमाहुरेकपदं सुखम् ॥ ४९ ॥</s-l></s-lg><s-lg><s-l>परित्यजति यो दुःखं सुखं चाप्युभयं नरः ।</s-l><s-l>ब्रह्म प्राप्नोति सोऽत्यन्तमसङ्गेन च गच्छति ॥ ५० ॥</s-l></s-lg><s-lg><s-l>यथाश्रुतमिदं सर्वं समासेन द्विजोत्तम ।</s-l><s-l>एतत्ते सर्वमाख्यातं किं भूयः श्रोतुमिच्छसि ॥ ५१ ॥</s-l></s-lg>