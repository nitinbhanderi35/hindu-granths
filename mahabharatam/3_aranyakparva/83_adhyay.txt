<s-lg><s-l> पुलस्त्य उवाच ।</s-l><s-l>अथ संध्यां समासाद्य संवेद्यं तीर्थमुत्तमम् ।</s-l><s-l>उपस्पृश्य नरो विद्वान्भवेन्नास्त्यत्र संशयः ॥ १ ॥</s-l></s-lg><s-lg><s-l>रामस्य च प्रसादेन तीर्थं राजन्कृतं पुरा ।</s-l><s-l>तल्लोहित्यं समासाद्य विन्द्याद्बहु सुवर्णकम् ॥ २ ॥</s-l></s-lg><s-lg><s-l>करतोयां समासाद्य त्रिरात्रोपोषितो नरः ।</s-l><s-l>अश्वमेधमवाप्नोति कृते पैतामहे विधौ ॥ ३ ॥</s-l></s-lg><s-lg><s-l>गङ्गायास्त्वथ राजेन्द्र सागरस्य च संगमे ।</s-l><s-l>अश्वमेधं दशगुणं प्रवदन्ति मनीषिणः ॥ ४ ॥</s-l></s-lg><s-lg><s-l>गङ्गायास्त्वपरं द्वीपं प्राप्य यः स्नाति भारत ।</s-l><s-l>त्रिरात्रोपोषितो राजन्सर्वकामानवाप्नुयात् ॥ ५ ॥</s-l></s-lg><s-lg><s-l>ततो वैतरणीं गत्वा नदीं पापप्रमोचनीम् ।</s-l><s-l>विरजं तीर्थमासाद्य विराजति यथा शशी ॥ ६ ॥</s-l></s-lg><s-lg><s-l>प्रभवेच्च कुले पुण्ये सर्वपापं व्यपोहति ।</s-l><s-l>गोसहस्रफलं लब्ध्वा पुनाति च कुलं नरः ॥ ७ ॥</s-l></s-lg><s-lg><s-l>शोणस्य ज्योतिरथ्याश्च संगमे निवसञ्शुचिः ।</s-l><s-l>तर्पयित्वा पितॄन्देवानग्निष्टोमफलं लभेत् ॥ ८ ॥</s-l></s-lg><s-lg><s-l>शोणस्य नर्मदायाश्च प्रभवे कुरुनन्दन ।</s-l><s-l>वंशगुल्म उपस्पृश्य वाजिमेधफलं लभेत् ॥ ९ ॥</s-l></s-lg><s-lg><s-l>ऋषभं तीर्थमासाद्य कोशलायां नराधिप ।</s-l><s-l>वाजपेयमवाप्नोति त्रिरात्रोपोषितो नरः ॥ १० ॥</s-l></s-lg><s-lg><s-l>कोशलायां समासाद्य कालतीर्थ उपस्पृशेत् ।</s-l><s-l>वृषभैकादशफलं लभते नात्र संशयः ॥ ११ ॥</s-l></s-lg><s-lg><s-l>पुष्पवत्यामुपस्पृश्य त्रिरात्रोपोषितो नरः ।</s-l><s-l>गोसहस्रफलं विन्द्यात्कुलं चैव समुद्धरेत् ॥ १२ ॥</s-l></s-lg><s-lg><s-l>ततो बदरिकातीर्थे स्नात्वा प्रयतमानसः ।</s-l><s-l>दीर्घमायुरवाप्नोति स्वर्गलोकं च गच्छति ॥ १३ ॥</s-l></s-lg><s-lg><s-l>ततो महेन्द्रमासाद्य जामदग्न्यनिषेवितम् ।</s-l><s-l>रामतीर्थे नरः स्नात्वा वाजिमेधफलं लभेत् ॥ १४ ॥</s-l></s-lg><s-lg><s-l>मतङ्गस्य तु केदारस्तत्रैव कुरुनन्दन ।</s-l><s-l>तत्र स्नात्वा नरो राजन्गोसहस्रफलं लभेत् ॥ १५ ॥</s-l></s-lg><s-lg><s-l>श्रीपर्वतं समासाद्य नदीतीर उपस्पृशेत् ।</s-l><s-l>अश्वमेधमवाप्नोति स्वर्गलोकं च गच्छति ॥ १६ ॥</s-l></s-lg><s-lg><s-l>श्रीपर्वते महादेवो देव्या सह महाद्युतिः ।</s-l><s-l>न्यवसत्परमप्रीतो ब्रह्मा च त्रिदशैर्वृतः ॥ १७ ॥</s-l></s-lg><s-lg><s-l>तत्र देवह्रदे स्नात्वा शुचिः प्रयतमानसः ।</s-l><s-l>अश्वमेधमवाप्नोति परां सिद्धिं च गच्छति ॥ १८ ॥</s-l></s-lg><s-lg><s-l>ऋषभं पर्वतं गत्वा पाण्ड्येषु सुरपूजितम् ।</s-l><s-l>वाजपेयमवाप्नोति नाकपृष्ठे च मोदते ॥ १९ ॥</s-l></s-lg><s-lg><s-l>ततो गच्छेत कावेरीं वृतामप्सरसां गणैः ।</s-l><s-l>तत्र स्नात्वा नरो राजन्गोसहस्रफलं लभेत् ॥ २० ॥</s-l></s-lg><s-lg><s-l>ततस्तीरे समुद्रस्य कन्यातीर्थ उपस्पृशेत् ।</s-l><s-l>तत्रोपस्पृश्य राजेन्द्र सर्वपापैः प्रमुच्यते ॥ २१ ॥</s-l></s-lg><s-lg><s-l>अथ गोकर्णमासाद्य त्रिषु लोकेषु विश्रुतम् ।</s-l><s-l>समुद्रमध्ये राजेन्द्र सर्वलोकनमस्कृतम् ॥ २२ ॥</s-l></s-lg><s-lg><s-l>यत्र ब्रह्मादयो देवा ऋषयश्च तपोधनाः ।</s-l><s-l>भूतयक्षपिशाचाश्च किंनराः समहोरगाः ॥ २३ ॥</s-l></s-lg><s-lg><s-l>सिद्धचारणगन्धर्वा मानुषाः पन्नगास्तथा ।</s-l><s-l>सरितः सागराः शैला उपासन्त उमापतिम् ॥ २४ ॥</s-l></s-lg><s-lg><s-l>तत्रेशानं समभ्यर्च्य त्रिरात्रोपोषितो नरः ।</s-l><s-l>दशाश्वमेधमाप्नोति गाणपत्यं च विन्दति ।</s-l><s-l>उष्य द्वादशरात्रं तु कृतात्मा भवते नरः ॥ २५ ॥</s-l></s-lg><s-lg><s-l>तत एव तु गायत्र्याः स्थानं त्रैलोक्यविश्रुतम् ।</s-l><s-l>त्रिरात्रमुषितस्तत्र गोसहस्रफलं लभेत् ॥ २६ ॥</s-l></s-lg><s-lg><s-l>निदर्शनं च प्रत्यक्षं ब्राह्मणानां नराधिप ।</s-l><s-l>गायत्रीं पठते यस्तु योनिसंकरजस्तथा ।</s-l><s-l>गाथा वा गीतिका वापि तस्य संपद्यते नृप ॥ २७ ॥</s-l></s-lg><s-lg><s-l>संवर्तस्य तु विप्रर्षेर्वापीमासाद्य दुर्लभाम् ।</s-l><s-l>रूपस्य भागी भवति सुभगश्चैव जायते ॥ २८ ॥</s-l></s-lg><s-lg><s-l>ततो वेण्णां समासाद्य तर्पयेत्पितृदेवताः ।</s-l><s-l>मयूरहंससंयुक्तं विमानं लभते नरः ॥ २९ ॥</s-l></s-lg><s-lg><s-l>ततो गोदावरीं प्राप्य नित्यं सिद्धनिषेविताम् ।</s-l><s-l>गवामयमवाप्नोति वासुकेर्लोकमाप्नुयात् ॥ ३० ॥</s-l></s-lg><s-lg><s-l>वेण्णायाः संगमे स्नात्वा वाजपेयफलं लभेत् ।</s-l><s-l>वरदासंगमे स्नात्वा गोसहस्रफलं लभेत् ॥ ३१ ॥</s-l></s-lg><s-lg><s-l>ब्रह्मस्थानं समासाद्य त्रिरात्रमुषितो नरः ।</s-l><s-l>गोसहस्रफलं विन्देत्स्वर्गलोकं च गच्छति ॥ ३२ ॥</s-l></s-lg><s-lg><s-l>कुशप्लवनमासाद्य ब्रह्मचारी समाहितः ।</s-l><s-l>त्रिरात्रमुषितः स्नात्वा अश्वमेधफलं लभेत् ॥ ३३ ॥</s-l></s-lg><s-lg><s-l>ततो देवह्रदे रम्ये कृष्णवेण्णाजलोद्भवे ।</s-l><s-l>जातिमात्रह्रदे चैव तथा कन्याश्रमे नृप ॥ ३४ ॥</s-l></s-lg><s-lg><s-l>यत्र क्रतुशतैरिष्ट्वा देवराजो दिवं गतः ।</s-l><s-l>अग्निष्टोमशतं विन्देद्गमनादेव भारत ॥ ३५ ॥</s-l></s-lg><s-lg><s-l>सर्वदेवह्रदे स्नात्वा गोसहस्रफलं लभेत् ।</s-l><s-l>जातिमात्रह्रदे स्नात्वा भवेज्जातिस्मरो नरः ॥ ३६ ॥</s-l></s-lg><s-lg><s-l>ततोऽवाप्य महापुण्यां पयोष्णीं सरितां वराम् ।</s-l><s-l>पितृदेवार्चनरतो गोसहस्रफलं लभेत् ॥ ३७ ॥</s-l></s-lg><s-lg><s-l>दण्डकारण्यमासाद्य महाराज उपस्पृशेत् ।</s-l><s-l>गोसहस्रफलं तत्र स्नातमात्रस्य भारत ॥ ३८ ॥</s-l></s-lg><s-lg><s-l>शरभङ्गाश्रमं गत्वा शुकस्य च महात्मनः ।</s-l><s-l>न दुर्गतिमवाप्नोति पुनाति च कुलं नरः ॥ ३९ ॥</s-l></s-lg><s-lg><s-l>ततः शूर्पारकं गच्छेज्जामदग्न्यनिषेवितम् ।</s-l><s-l>रामतीर्थे नरः स्नात्वा विन्द्याद्बहु सुवर्णकम् ॥ ४० ॥</s-l></s-lg><s-lg><s-l>सप्तगोदावरे स्नात्वा नियतो नियताशनः ।</s-l><s-l>महत्पुण्यमवाप्नोति देवलोकं च गच्छति ॥ ४१ ॥</s-l></s-lg><s-lg><s-l>ततो देवपथं गच्छेन्नियतो नियताशनः ।</s-l><s-l>देवसत्रस्य यत्पुण्यं तदवाप्नोति मानवः ॥ ४२ ॥</s-l></s-lg><s-lg><s-l>तुङ्गकारण्यमासाद्य ब्रह्मचारी जितेन्द्रियः ।</s-l><s-l>वेदानध्यापयत्तत्र ऋषिः सारस्वतः पुरा ॥ ४३ ॥</s-l></s-lg><s-lg><s-l>तत्र वेदान्प्रनष्टांस्तु मुनेरङ्गिरसः सुतः ।</s-l><s-l>उपविष्टो महर्षीणामुत्तरीयेषु भारत ॥ ४४ ॥</s-l></s-lg><s-lg><s-l>ओंकारेण यथान्यायं सम्यगुच्चारितेन च ।</s-l><s-l>येन यत्पूर्वमभ्यस्तं तत्तस्य समुपस्थितम् ॥ ४५ ॥</s-l></s-lg><s-lg><s-l>ऋषयस्तत्र देवाश्च वरुणोऽग्निः प्रजापतिः ।</s-l><s-l>हरिर्नारायणो देवो महादेवस्तथैव च ॥ ४६ ॥</s-l></s-lg><s-lg><s-l>पितामहश्च भगवान्देवैः सह महाद्युतिः ।</s-l><s-l>भृगुं नियोजयामास याजनार्थे महाद्युतिम् ॥ ४७ ॥</s-l></s-lg><s-lg><s-l>ततः स चक्रे भगवानृषीणां विधिवत्तदा ।</s-l><s-l>सर्वेषां पुनराधानं विधिदृष्टेन कर्मणा ॥ ४८ ॥</s-l></s-lg><s-lg><s-l>आज्यभागेन वै तत्र तर्पितास्तु यथाविधि ।</s-l><s-l>देवास्त्रिभुवणं याता ऋषयश्च यथासुखम् ॥ ४९ ॥</s-l></s-lg><s-lg><s-l>तदरण्यं प्रविष्टस्य तुङ्गकं राजसत्तम ।</s-l><s-l>पापं प्रणश्यते सर्वं स्त्रियो वा पुरुषस्य वा ॥ ५० ॥</s-l></s-lg><s-lg><s-l>तत्र मासं वसेद्धीरो नियतो नियताशनः ।</s-l><s-l>ब्रह्मलोकं व्रजेद्राजन्पुनीते च कुलं नरः ॥ ५१ ॥</s-l></s-lg><s-lg><s-l>मेधाविकं समासाद्य पितॄन्देवांश्च तर्पयेत् ।</s-l><s-l>अग्निष्टोममवाप्नोति स्मृतिं मेधां च विन्दति ॥ ५२ ॥</s-l></s-lg><s-lg><s-l>ततः कालंजरं गत्वा पर्वतं लोकविश्रुतम् ।</s-l><s-l>तत्र देवह्रदे स्नात्वा गोसहस्रफलं लभेत् ॥ ५३ ॥</s-l></s-lg><s-lg><s-l>आत्मानं साधयेत्तत्र गिरौ कालंजरे नृप ।</s-l><s-l>स्वर्गलोके महीयेत नरो नास्त्यत्र संशयः ॥ ५४ ॥</s-l></s-lg><s-lg><s-l>ततो गिरिवरश्रेष्ठे चित्रकूटे विशां पते ।</s-l><s-l>मन्दाकिनीं समासाद्य नदीं पापप्रमोचनीम् ॥ ५५ ॥</s-l></s-lg><s-lg><s-l>तत्राभिषेकं कुर्वाणः पितृदेवार्चने रतः ।</s-l><s-l>अश्वमेधमवाप्नोति गतिं च परमां व्रजेत् ॥ ५६ ॥</s-l></s-lg><s-lg><s-l>ततो गच्छेत राजेन्द्र भर्तृस्थानमनुत्तमम् ।</s-l><s-l>यत्र देवो महासेनो नित्यं संनिहितो नृपः ॥ ५७ ॥</s-l></s-lg><s-lg><s-l>पुमांस्तत्र नरश्रेष्ठ गमनादेव सिध्यति ।</s-l><s-l>कोटितीर्थे नरः स्नात्वा गोसहस्रफलं लभेत् ॥ ५८ ॥</s-l></s-lg><s-lg><s-l>प्रदक्षिणमुपावृत्य ज्येष्ठस्थानं व्रजेन्नरः ।</s-l><s-l>अभिगम्य महादेवं विराजति यथा शशी ॥ ५९ ॥</s-l></s-lg><s-lg><s-l>तत्र कूपो महाराज विश्रुतो भरतर्षभ ।</s-l><s-l>समुद्रास्तत्र चत्वारो निवसन्ति युधिष्ठिर ॥ ६० ॥</s-l></s-lg><s-lg><s-l>तत्रोपस्पृश्य राजेन्द्र कृत्वा चापि प्रदक्षिणम् ।</s-l><s-l>नियतात्मा नरः पूतो गच्छेत परमां गतिम् ॥ ६१ ॥</s-l></s-lg><s-lg><s-l>ततो गच्छेत्कुरुश्रेष्ठ शृङ्गवेरपुरं महत् ।</s-l><s-l>यत्र तीर्णो महाराज रामो दाशरथिः पुरा ॥ ६२ ॥</s-l></s-lg><s-lg><s-l>गङ्गायां तु नरः स्नात्वा ब्रह्मचारी समाहितः ।</s-l><s-l>विधूतपाप्मा भवति वाजपेयं च विन्दति ॥ ६३ ॥</s-l></s-lg><s-lg><s-l>अभिगम्य महादेवमभ्यर्च्य च नराधिप ।</s-l><s-l>प्रदक्षिणमुपावृत्य गाणपत्यमवाप्नुयात् ॥ ६४ ॥</s-l></s-lg><s-lg><s-l>ततो गच्छेत राजेन्द्र प्रयागमृषिसंस्तुतम् ।</s-l><s-l>यत्र ब्रह्मादयो देवा दिशश्च सदिगीश्वराः ॥ ६५ ॥</s-l></s-lg><s-lg><s-l>लोकपालाश्च साध्याश्च नैरृताः पितरस्तथा ।</s-l><s-l>सनत्कुमारप्रमुखास्तथैव परमर्षयः ॥ ६६ ॥</s-l></s-lg><s-lg><s-l>अङ्गिरःप्रमुखाश्चैव तथा ब्रह्मर्षयोऽपरे ।</s-l><s-l>तथा नागाः सुपर्णाश्च सिद्धाश्चक्रचरास्तथा ॥ ६७ ॥</s-l></s-lg><s-lg><s-l>सरितः सागराश्चैव गन्धर्वाप्सरसस्तथा ।</s-l><s-l>हरिश्च भगवानास्ते प्रजापतिपुरस्कृतः ॥ ६८ ॥</s-l></s-lg><s-lg><s-l>तत्र त्रीण्यग्निकुण्डानि येषां मध्ये च जाह्नवी ।</s-l><s-l>प्रयागादभिनिष्क्रान्ता सर्वतीर्थपुरस्कृता ॥ ६९ ॥</s-l></s-lg><s-lg><s-l>तपनस्य सुता तत्र त्रिषु लोकेषु विश्रुता ।</s-l><s-l>यमुना गङ्गया सार्धं संगता लोकपावनी ॥ ७० ॥</s-l></s-lg><s-lg><s-l>गङ्गायमुनयोर्मध्यं पृथिव्या जघनं स्मृतम् ।</s-l><s-l>प्रयागं जघनस्यान्तमुपस्थमृषयो विदुः ॥ ७१ ॥</s-l></s-lg><s-lg><s-l>प्रयागं सप्रतिष्ठानं कम्बलाश्वतरौ तथा ।</s-l><s-l>तीर्थं भोगवती चैव वेदी प्रोक्ता प्रजापतेः ॥ ७२ ॥</s-l></s-lg><s-lg><s-l>तत्र वेदाश्च यज्ञाश्च मूर्तिमन्तो युधिष्ठिर ।</s-l><s-l>प्रजापतिमुपासन्ते ऋषयश्च महाव्रताः ।</s-l><s-l>यजन्ते क्रतुभिर्देवास्तथा चक्रचरा नृप ॥ ७३ ॥</s-l></s-lg><s-lg><s-l>ततः पुण्यतमं नास्ति त्रिषु लोकेषु भारत ।</s-l><s-l>प्रयागः सर्वतीर्थेभ्यः प्रभवत्यधिकं विभो ॥ ७४ ॥</s-l></s-lg><s-lg><s-l>श्रवणात्तस्य तीर्थस्य नामसंकीर्तनादपि ।</s-l><s-l>मृत्तिकालम्भनाद्वापि नरः पापात्प्रमुच्यते ॥ ७५ ॥</s-l></s-lg><s-lg><s-l>तत्राभिषेकं यः कुर्यात्संगमे संशितव्रतः ।</s-l><s-l>पुण्यं स फलमाप्नोति राजसूयाश्वमेधयोः ॥ ७६ ॥</s-l></s-lg><s-lg><s-l>एषा यजनभूमिर्हि देवानामपि सत्कृता ।</s-l><s-l>तत्र दत्तं सूक्ष्ममपि महद्भवति भारत ॥ ७७ ॥</s-l></s-lg><s-lg><s-l>न वेदवचनात्तात न लोकवचनादपि ।</s-l><s-l>मतिरुत्क्रमणीया ते प्रयागमरणं प्रति ॥ ७८ ॥</s-l></s-lg><s-lg><s-l>दश तीर्थसहस्राणि षष्टिकोट्यस्तथापराः ।</s-l><s-l>येषां सांनिध्यमत्रैव कीर्तितं कुरुनन्दन ॥ ७९ ॥</s-l></s-lg><s-lg><s-l>चातुर्वेदे च यत्पुण्यं सत्यवादिषु चैव यत् ।</s-l><s-l>स्नात एव तदाप्नोति गङ्गायमुनसंगमे ॥ ८० ॥</s-l></s-lg><s-lg><s-l>तत्र भोगवती नाम वासुकेस्तीर्थमुत्तमम् ।</s-l><s-l>तत्राभिषेकं यः कुर्यात्सोऽश्वमेधमवाप्नुयात् ॥ ८१ ॥</s-l></s-lg><s-lg><s-l>तत्र हंसप्रपतनं तीर्थं त्रैलोक्यविश्रुतम् ।</s-l><s-l>दशाश्वमेधिकं चैव गङ्गायां कुरुनन्दन ॥ ८२ ॥</s-l></s-lg><s-lg><s-l>यत्र गङ्गा महाराज स देशस्तत्तपोवनम् ।</s-l><s-l>सिद्धक्षेत्रं तु तज्ज्ञेयं गङ्गातीरसमाश्रितम् ॥ ८३ ॥</s-l></s-lg><s-lg><s-l>इदं सत्यं द्विजातीनां साधूनामात्मजस्य च ।</s-l><s-l>सुहृदां च जपेत्कर्णे शिष्यस्यानुगतस्य च ॥ ८४ ॥</s-l></s-lg><s-lg><s-l>इदं धर्म्यमिदं पुण्यमिदं मेध्यमिदं सुखम् ।</s-l><s-l>इदं स्वर्ग्यमिदं रम्यमिदं पावनमुत्तमम् ॥ ८५ ॥</s-l></s-lg><s-lg><s-l>महर्षीणामिदं गुह्यं सर्वपापप्रमोचनम् ।</s-l><s-l>अधीत्य द्विजमध्ये च निर्मलत्वमवाप्नुयात् ॥ ८६ ॥</s-l></s-lg><s-lg><s-l>यश्चेदं शृणुयान्नित्यं तीर्थपुण्यं सदा शुचिः ।</s-l><s-l>जातीः स स्मरते बह्वीर्नाकपृष्ठे च मोदते ॥ ८७ ॥</s-l></s-lg><s-lg><s-l>गम्यान्यपि च तीर्थानि कीर्तितान्यगमानि च ।</s-l><s-l>मनसा तानि गच्छेत सर्वतीर्थसमीक्षया ॥ ८८ ॥</s-l></s-lg><s-lg><s-l>एतानि वसुभिः साध्यैरादित्यैर्मरुदश्विभिः ।</s-l><s-l>ऋषिभिर्देवकल्पैश्च श्रितानि सुकृतैषिभिः ॥ ८९ ॥</s-l></s-lg><s-lg><s-l>एवं त्वमपि कौरव्य विधिनानेन सुव्रत ।</s-l><s-l>व्रज तीर्थानि नियतः पुण्यं पुण्येन वर्धते ॥ ९० ॥</s-l></s-lg><s-lg><s-l>भावितैः कारणैः पूर्वमास्तिक्याच्छ्रुतिदर्शनात् ।</s-l><s-l>प्राप्यन्ते तानि तीर्थानि सद्भिः शिष्टानुदर्शिभिः ॥ ९१ ॥</s-l></s-lg><s-lg><s-l>नाव्रतो नाकृतात्मा च नाशुचिर्न च तस्करः ।</s-l><s-l>स्नाति तीर्थेषु कौरव्य न च वक्रमतिर्नरः ॥ ९२ ॥</s-l></s-lg><s-lg><s-l>त्वया तु सम्यग्वृत्तेन नित्यं धर्मार्थदर्शिना ।</s-l><s-l>पितरस्तारितास्तात सर्वे च प्रपितामहाः ॥ ९३ ॥</s-l></s-lg><s-lg><s-l>पितामहपुरोगाश्च देवाः सर्षिगणा नृप ।</s-l><s-l>तव धर्मेण धर्मज्ञ नित्यमेवाभितोषिताः ॥ ९४ ॥</s-l></s-lg><s-lg><s-l>अवाप्स्यसि च लोकान्वै वसूनां वासवोपम ।</s-l><s-l>कीर्तिं च महतीं भीष्म प्राप्स्यसे भुवि शाश्वतीम् ॥ ९५ ॥</s-l></s-lg><s-lg><s-l> नारद उवाच ।</s-l><s-l>एवमुक्त्वाभ्यनुज्ञाप्य पुलस्त्यो भगवानृषिः ।</s-l><s-l>प्रीतः प्रीतेन मनसा तत्रैवान्तरधीयत ॥ ९६ ॥</s-l></s-lg><s-lg><s-l>भीष्मश्च कुरुशार्दूल शास्त्रतत्त्वार्थदर्शिवान् ।</s-l><s-l>पुलस्त्यवचनाच्चैव पृथिवीमनुचक्रमे ॥ ९७ ॥</s-l></s-lg><s-lg><s-l>अनेन विधिना यस्तु पृथिवीं संचरिष्यति ।</s-l><s-l>अश्वमेधशतस्याग्र्यं फलं प्रेत्य स भोक्ष्यते ॥ ९८ ॥</s-l></s-lg><s-lg><s-l>अतश्चाष्टगुणं पार्थ प्राप्स्यसे धर्ममुत्तमम् ।</s-l><s-l>नेता च त्वमृषीन्यस्मात्तेन तेऽष्टगुणं फलम् ॥ ९९ ॥</s-l></s-lg><s-lg><s-l>रक्षोगणावकीर्णानि तीर्थान्येतानि भारत ।</s-l><s-l>न गतिर्विद्यतेऽन्यस्य त्वामृते कुरुनन्दन ॥ १०० ॥</s-l></s-lg><s-lg><s-l>इदं देवर्षिचरितं सर्वतीर्थार्थसंश्रितम् ।</s-l><s-l>यः पठेत्कल्यमुत्थाय सर्वपापैः प्रमुच्यते ॥ १०१ ॥</s-l></s-lg><s-lg><s-l>ऋषिमुख्याः सदा यत्र वाल्मीकिस्त्वथ काश्यपः ।</s-l><s-l>आत्रेयस्त्वथ कौण्डिन्यो विश्वामित्रोऽथ गौतमः ॥ १०२ ॥</s-l></s-lg><s-lg><s-l>असितो देवलश्चैव मार्कण्डेयोऽथ गालवः ।</s-l><s-l>भरद्वाजो वसिष्ठश्च मुनिरुद्दालकस्तथा ॥ १०३ ॥</s-l></s-lg><s-lg><s-l>शौनकः सह पुत्रेण व्यासश्च जपतां वरः ।</s-l><s-l>दुर्वासाश्च मुनिश्रेष्ठो गालवश्च महातपाः ॥ १०४ ॥</s-l></s-lg><s-lg><s-l>एते ऋषिवराः सर्वे त्वत्प्रतीक्षास्तपोधनाः ।</s-l><s-l>एभिः सह महाराज तीर्थान्येतान्यनुव्रज ॥ १०५ ॥</s-l></s-lg><s-lg><s-l>एष वै लोमशो नाम देवर्षिरमितद्युतिः ।</s-l><s-l>समेष्यति त्वया चैव तेन सार्धमनुव्रज ॥ १०६ ॥</s-l></s-lg><s-lg><s-l>मया च सह धर्मज्ञ तीर्थान्येतान्यनुव्रज ।</s-l><s-l>प्राप्स्यसे महतीं कीर्तिं यथा राजा महाभिषः ॥ १०७ ॥</s-l></s-lg><s-lg><s-l>यथा ययातिर्धर्मात्मा यथा राजा पुरूरवाः ।</s-l><s-l>तथा त्वं कुरुशार्दूल स्वेन धर्मेण शोभसे ॥ १०८ ॥</s-l></s-lg><s-lg><s-l>यथा भगीरथो राजा यथा रामश्च विश्रुतः ।</s-l><s-l>तथा त्वं सर्वराजभ्यो भ्राजसे रश्मिवानिव ॥ १०९ ॥</s-l></s-lg><s-lg><s-l>यथा मनुर्यथेक्ष्वाकुर्यथा पूरुर्महायशाः ।</s-l><s-l>यथा वैन्यो महातेजास्तथा त्वमपि विश्रुतः ॥ ११० ॥</s-l></s-lg><s-lg><s-l>यथा च वृत्रहा सर्वान्सपत्नान्निर्दहत्पुरा ।</s-l><s-l>तथा शत्रुक्षयं कृत्वा प्रजास्त्वं पालयिष्यसि ॥ १११ ॥</s-l></s-lg><s-lg><s-l>स्वधर्मविजितामुर्वीं प्राप्य राजीवलोचन ।</s-l><s-l>ख्यातिं यास्यसि धर्मेण कार्तवीर्यार्जुनो यथा ॥ ११२ ॥</s-l></s-lg><s-lg><s-l> वैशंपायन उवाच ।</s-l><s-l>एवमाश्वास्य राजानं नारदो भगवानृषिः ।</s-l><s-l>अनुज्ञाप्य महात्मानं तत्रैवान्तरधीयत ॥ ११३ ॥</s-l></s-lg><s-lg><s-l>युधिष्ठिरोऽपि धर्मात्मा तमेवार्थं विचिन्तयन् ।</s-l><s-l>तीर्थयात्राश्रयं पुण्यमृषीणां प्रत्यवेदयत् ॥ ११४ ॥</s-l></s-lg>