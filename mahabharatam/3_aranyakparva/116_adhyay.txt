<s-lg><s-l> अकृतव्रण उवाच ।</s-l><s-l>स वेदाध्ययने युक्तो जमदग्निर्महातपाः ।</s-l><s-l>तपस्तेपे ततो देवान्नियमाद्वशमानयत् ॥ १ ॥</s-l></s-lg><s-lg><s-l>स प्रसेनजितं राजन्नधिगम्य नराधिपम् ।</s-l><s-l>रेणुकां वरयामास स च तस्मै ददौ नृपः ॥ २ ॥</s-l></s-lg><s-lg><s-l>रेणुकां त्वथ संप्राप्य भार्यां भार्गवनन्दनः ।</s-l><s-l>आश्रमस्थस्तया सार्धं तपस्तेपेऽनुकूलया ॥ ३ ॥</s-l></s-lg><s-lg><s-l>तस्याः कुमाराश्चत्वारो जज्ञिरे रामपञ्चमाः ।</s-l><s-l>सर्वेषामजघन्यस्तु राम आसीज्जघन्यजः ॥ ४ ॥</s-l></s-lg><s-lg><s-l>फलाहारेषु सर्वेषु गतेष्वथ सुतेषु वै ।</s-l><s-l>रेणुका स्नातुमगमत्कदाचिन्नियतव्रता ॥ ५ ॥</s-l></s-lg><s-lg><s-l>सा तु चित्ररथं नाम मार्त्तिकावतकं नृपम् ।</s-l><s-l>ददर्श रेणुका राजन्नागच्छन्ती यदृच्छया ॥ ६ ॥</s-l></s-lg><s-lg><s-l>क्रीडन्तं सलिले दृष्ट्वा सभार्यं पद्ममालिनम् ।</s-l><s-l>ऋद्धिमन्तं ततस्तस्य स्पृहयामास रेणुका ॥ ७ ॥</s-l></s-lg><s-lg><s-l>व्यभिचारात्तु सा तस्मात्क्लिन्नाम्भसि विचेतना ।</s-l><s-l>प्रविवेशाश्रमं त्रस्ता तां वै भर्तान्वबुध्यत ॥ ८ ॥</s-l></s-lg><s-lg><s-l>स तां दृष्ट्वा च्युतां धैर्याद्ब्राह्म्या लक्ष्म्या विवर्जिताम् ।</s-l><s-l>धिक्शब्देन महातेजा गर्हयामास वीर्यवान् ॥ ९ ॥</s-l></s-lg><s-lg><s-l>ततो ज्येष्ठो जामदग्न्यो रुमण्वान्नाम नामतः ।</s-l><s-l>आजगाम सुषेणश्च वसुर्विश्वावसुस्तथा ॥ १० ॥</s-l></s-lg><s-lg><s-l>तानानुपूर्व्याद्भगवान्वधे मातुरचोदयत् ।</s-l><s-l>न च ते जातसंमोहाः किंचिदूचुर्विचेतसः ॥ ११ ॥</s-l></s-lg><s-lg><s-l>ततः शशाप तान्कोपात्ते शप्ताश्चेतनां जहुः ।</s-l><s-l>मृगपक्षिसधर्माणः क्षिप्रमासञ्जडोपमाः ॥ १२ ॥</s-l></s-lg><s-lg><s-l>ततो रामोऽभ्यगात्पश्चादाश्रमं परवीरहा ।</s-l><s-l>तमुवाच महामन्युर्जमदग्निर्महातपाः ॥ १३ ॥</s-l></s-lg><s-lg><s-l>जहीमां मातरं पापां मा च पुत्र व्यथां कृथाः ।</s-l><s-l>तत आदाय परशुं रामो मातुः शिरोऽहरत् ॥ १४ ॥</s-l></s-lg><s-lg><s-l>ततस्तस्य महाराज जमदग्नेर्महात्मनः ।</s-l><s-l>कोपो अगच्छत्सहसा प्रसन्नश्चाब्रवीदिदम् ॥ १५ ॥</s-l></s-lg><s-lg><s-l>ममेदं वचनात्तात कृतं ते कर्म दुष्करम् ।</s-l><s-l>वृणीष्व कामान्धर्मज्ञ यावतो वाञ्छसे हृदा ॥ १६ ॥</s-l></s-lg><s-lg><s-l>स वव्रे मातुरुत्थानमस्मृतिं च वधस्य वै ।</s-l><s-l>पापेन तेन चास्पर्शं भ्रातॄणां प्रकृतिं तथा ॥ १७ ॥</s-l></s-lg><s-lg><s-l>अप्रतिद्वन्द्वतां युद्धे दीर्घमायुश्च भारत ।</s-l><s-l>ददौ च सर्वान्कामांस्ताञ्जमदग्निर्महातपाः ॥ १८ ॥</s-l></s-lg><s-lg><s-l>कदाचित्तु तथैवास्य विनिष्क्रान्ताः सुताः प्रभो ।</s-l><s-l>अथानूपपतिर्वीरः कार्तवीर्योऽभ्यवर्तत ॥ १९ ॥</s-l></s-lg><s-lg><s-l>तमाश्रमपदं प्राप्तमृषेर्भार्या समर्चयत् ।</s-l><s-l>स युद्धमदसंमत्तो नाभ्यनन्दत्तथार्चनम् ॥ २० ॥</s-l></s-lg><s-lg><s-l>प्रमथ्य चाश्रमात्तस्माद्धोमधेन्वास्तदा बलात् ।</s-l><s-l>जहार वत्सं क्रोशन्त्या बभञ्ज च महाद्रुमान् ॥ २१ ॥</s-l></s-lg><s-lg><s-l>आगताय च रामाय तदाचष्ट पिता स्वयम् ।</s-l><s-l>गां च रोरूयतीं दृष्ट्वा कोपो रामं समाविशत् ॥ २२ ॥</s-l></s-lg><s-lg><s-l>स मन्युवशमापन्नः कार्तवीर्यमुपाद्रवत् ।</s-l><s-l>तस्याथ युधि विक्रम्य भार्गवः परवीरहा ॥ २३ ॥</s-l></s-lg><s-lg><s-l>चिच्छेद निशितैर्भल्लैर्बाहून्परिघसंनिभान् ।</s-l><s-l>सहस्रसंमितान्राजन्प्रगृह्य रुचिरं धनुः ॥ २४ ॥</s-l></s-lg><s-lg><s-l>अर्जुनस्याथ दायादा रामेण कृतमन्यवः ।</s-l><s-l>आश्रमस्थं विना रामं जमदग्निमुपाद्रवन् ॥ २५ ॥</s-l></s-lg><s-lg><s-l>ते तं जघ्नुर्महावीर्यमयुध्यन्तं तपस्विनम् ।</s-l><s-l>असकृद्राम रामेति विक्रोशन्तमनाथवत् ॥ २६ ॥</s-l></s-lg><s-lg><s-l>कार्तवीर्यस्य पुत्रास्तु जमदग्निं युधिष्ठिर ।</s-l><s-l>घातयित्वा शरैर्जग्मुर्यथागतमरिंदमाः ॥ २७ ॥</s-l></s-lg><s-lg><s-l>अपक्रान्तेषु चैतेषु जमदग्नौ तथागते ।</s-l><s-l>समित्पाणिरुपागच्छदाश्रमं भृगुनन्दनः ॥ २८ ॥</s-l></s-lg><s-lg><s-l>स दृष्ट्वा पितरं वीरस्तथा मृत्युवशं गतम् ।</s-l><s-l>अनर्हन्तं तथाभूतं विललाप सुदुःखितः ॥ २९ ॥</s-l></s-lg>