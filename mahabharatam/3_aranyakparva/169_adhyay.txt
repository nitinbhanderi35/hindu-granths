<s-lg><s-l> अर्जुन उवाच ।</s-l><s-l>अदृश्यमानास्ते दैत्या योधयन्ति स्म मायया ।</s-l><s-l>अदृश्यानस्त्रवीर्येण तानप्यहमयोधयम् ॥ १ ॥</s-l></s-lg><s-lg><s-l>गाण्डीवमुक्ता विशिखाः सम्यगस्त्रप्रचोदिताः ।</s-l><s-l>अच्छिन्दन्नुत्तमाङ्गानि यत्र यत्र स्म तेऽभवन् ॥ २ ॥</s-l></s-lg><s-lg><s-l>ततो निवातकवचा वध्यमाना मया युधि ।</s-l><s-l>संहृत्य मायां सहसा प्राविशन्पुरमात्मनः ॥ ३ ॥</s-l></s-lg><s-lg><s-l>व्यपयातेषु दैत्येषु प्रादुर्भूते च दर्शने ।</s-l><s-l>अपश्यं दानवांस्तत्र हताञ्शतसहस्रशः ॥ ४ ॥</s-l></s-lg><s-lg><s-l>विनिष्पिष्टानि तत्रैषां शस्त्राण्याभरणानि च ।</s-l><s-l>कूटशः स्म प्रदृश्यन्ते गात्राणि कवचानि च ॥ ५ ॥</s-l></s-lg><s-lg><s-l>हयानां नान्तरं ह्यासीत्पदाद्विचलितुं पदम् ।</s-l><s-l>उत्पत्य सहसा तस्थुरन्तरिक्षगमास्ततः ॥ ६ ॥</s-l></s-lg><s-lg><s-l>ततो निवातकवचा व्योम संछाद्य केवलम् ।</s-l><s-l>अदृश्या ह्यभ्यवर्तन्त विसृजन्तः शिलोच्चयान् ॥ ७ ॥</s-l></s-lg><s-lg><s-l>अन्तर्भूमिगताश्चान्ये हयानां चरणान्यथ ।</s-l><s-l>न्यगृह्णन्दानवा घोरा रथचक्रे च भारत ॥ ८ ॥</s-l></s-lg><s-lg><s-l>विनिगृह्य हरीनश्वान्रथं च मम युध्यतः ।</s-l><s-l>सर्वतो मामचिन्वन्त सरथं धरणीधरैः ॥ ९ ॥</s-l></s-lg><s-lg><s-l>पर्वतैरुपचीयद्भिः पतमानैस्तथापरैः ।</s-l><s-l>स देशो यत्र वर्ताम गुहेव समपद्यत ॥ १० ॥</s-l></s-lg><s-lg><s-l>पर्वतैश्छाद्यमानोऽहं निगृहीतैश्च वाजिभिः ।</s-l><s-l>अगच्छं परमामार्तिं मातलिस्तदलक्षयत् ॥ ११ ॥</s-l></s-lg><s-lg><s-l>लक्षयित्वा तु मां भीतमिदं वचनमब्रवीत् ।</s-l><s-l>अर्जुनार्जुन मा भैस्त्वं वज्रमस्त्रमुदीरय ॥ १२ ॥</s-l></s-lg><s-lg><s-l>ततोऽहं तस्य तद्वाक्यं श्रुत्वा वज्रमुदीरयम् ।</s-l><s-l>देवराजस्य दयितं वज्रमस्त्रं नराधिप ॥ १३ ॥</s-l></s-lg><s-lg><s-l>अचलं स्थानमासाद्य गाण्डीवमनुमन्त्र्य च ।</s-l><s-l>अमुञ्चं वज्रसंस्पर्शानायसान्निशिताञ्शरान् ॥ १४ ॥</s-l></s-lg><s-lg><s-l>ततो मायाश्च ताः सर्वा निवातकवचांश्च तान् ।</s-l><s-l>ते वज्रचोदिता बाणा वज्रभूताः समाविशन् ॥ १५ ॥</s-l></s-lg><s-lg><s-l>ते वज्रवेगाभिहता दानवाः पर्वतोपमाः ।</s-l><s-l>इतरेतरमाश्लिष्य न्यपतन्पृथिवीतले ॥ १६ ॥</s-l></s-lg><s-lg><s-l>अन्तर्भूमौ तु येऽगृह्णन्दानवा रथवाजिनः ।</s-l><s-l>अनुप्रविश्य तान्बाणाः प्राहिण्वन्यमसादनम् ॥ १७ ॥</s-l></s-lg><s-lg><s-l>हतैर्निवातकवचैर्निरस्तैः पर्वतोपमैः ।</s-l><s-l>समाच्छाद्यत देशः स विकीर्णैरिव पर्वतैः ॥ १८ ॥</s-l></s-lg><s-lg><s-l>न हयानां क्षतिः काचिन्न रथस्य न मातलेः ।</s-l><s-l>मम चादृश्यत तदा तदद्भुतमिवाभवत् ॥ १९ ॥</s-l></s-lg><s-lg><s-l>ततो मां प्रहसन्राजन्मातलिः प्रत्यभाषत ।</s-l><s-l>नैतदर्जुन देवेषु त्वयि वीर्यं यदीक्ष्यते ॥ २० ॥</s-l></s-lg><s-lg><s-l>हतेष्वसुरसंघेषु दारास्तेषां तु सर्वशः ।</s-l><s-l>प्राक्रोशन्नगरे तस्मिन्यथा शरदि लक्ष्मणाः ॥ २१ ॥</s-l></s-lg><s-lg><s-l>ततो मातलिना सार्धमहं तत्पुरमभ्ययाम् ।</s-l><s-l>त्रासयन्रथघोषेण निवातकवचस्त्रियः ॥ २२ ॥</s-l></s-lg><s-lg><s-l>तान्दृष्ट्वा दशसाहस्रान्मयूरसदृशान्हयान् ।</s-l><s-l>रथं च रविसंकाशं प्राद्रवन्गणशः स्त्रियः ॥ २३ ॥</s-l></s-lg><s-lg><s-l>ताभिराभरणैः शब्दस्त्रासिताभिः समीरितः ।</s-l><s-l>शिलानामिव शैलेषु पतन्तीनामभूत्तदा ॥ २४ ॥</s-l></s-lg><s-lg><s-l>वित्रस्ता दैत्यनार्यस्ताः स्वानि वेश्मान्यथाविशन् ।</s-l><s-l>बहुरत्नविचित्राणि शातकुम्भमयानि च ॥ २५ ॥</s-l></s-lg><s-lg><s-l>तदद्भुताकारमहं दृष्ट्वा नगरमुत्तमम् ।</s-l><s-l>विशिष्टं देवनगरादपृच्छं मातलिं ततः ॥ २६ ॥</s-l></s-lg><s-lg><s-l>इदमेवंविधं कस्माद्देवता नाविशन्त्युत ।</s-l><s-l>पुरंदरपुराद्धीदं विशिष्टमिति लक्षये ॥ २७ ॥</s-l></s-lg><s-lg><s-l> मातलिरुवाच ।</s-l><s-l>आसीदिदं पुरा पार्थ देवराजस्य नः पुरम् ।</s-l><s-l>ततो निवातकवचैरितः प्रच्याविताः सुराः ॥ २८ ॥</s-l></s-lg><s-lg><s-l>तपस्तप्त्वा महत्तीव्रं प्रसाद्य च पितामहम् ।</s-l><s-l>इदं वृतं निवासाय देवेभ्यश्चाभयं युधि ॥ २९ ॥</s-l></s-lg><s-lg><s-l>ततः शक्रेण भगवान्स्वयम्भूरभिचोदितः ।</s-l><s-l>विधत्तां भगवानत्रेत्यात्मनो हितकाम्यया ॥ ३० ॥</s-l></s-lg><s-lg><s-l>तत उक्तो भगवता दिष्टमत्रेति वासवः ।</s-l><s-l>भवितान्तस्त्वमेवैषां देहेनान्येन वृत्रहन् ॥ ३१ ॥</s-l></s-lg><s-lg><s-l>तत एषां वधार्थाय शक्रोऽस्त्राणि ददौ तव ।</s-l><s-l>न हि शक्याः सुरैर्हन्तुं य एते निहतास्त्वया ॥ ३२ ॥</s-l></s-lg><s-lg><s-l>कालस्य परिणामेन ततस्त्वमिह भारत ।</s-l><s-l>एषामन्तकरः प्राप्तस्तत्त्वया च कृतं तथा ॥ ३३ ॥</s-l></s-lg><s-lg><s-l>दानवानां विनाशार्थं महास्त्राणां महद्बलम् ।</s-l><s-l>ग्राहितस्त्वं महेन्द्रेण पुरुषेन्द्र तदुत्तमम् ॥ ३४ ॥</s-l></s-lg><s-lg><s-l> अर्जुन उवाच ।</s-l><s-l>ततः प्रविश्य नगरं दानवांश्च निहत्य तान् ।</s-l><s-l>पुनर्मातलिना सार्धमगच्छं देवसद्म तत् ॥ ३५ ॥</s-l></s-lg>