<s-lg><s-l> वैशंपायन उवाच ।</s-l><s-l>एतस्मिन्नेव काले तु सर्ववादित्रनिस्वनः ।</s-l><s-l>बभूव तुमुलः शब्दस्त्वन्तरिक्षे दिवौकसाम् ॥ १ ॥</s-l></s-lg><s-lg><s-l>रथनेमिस्वनश्चैव घण्टाशब्दश्च भारत ।</s-l><s-l>पृथग्व्यालमृगाणां च पक्षिणां चैव सर्वशः ॥ २ ॥</s-l></s-lg><s-lg><s-l>तं समन्तादनुययुर्गन्धर्वाप्सरसस्तथा ।</s-l><s-l>विमानैः सूर्यसंकाशैर्देवराजमरिंदमम् ॥ ३ ॥</s-l></s-lg><s-lg><s-l>ततः स हरिभिर्युक्तं जाम्बूनदपरिष्कृतम् ।</s-l><s-l>मेघनादिनमारुह्य श्रिया परमया ज्वलन् ॥ ४ ॥</s-l></s-lg><s-lg><s-l>पार्थानभ्याजगामाशु देवराजः पुरंदरः ।</s-l><s-l>आगत्य च सहस्राक्षो रथादवरुरोह वै ॥ ५ ॥</s-l></s-lg><s-lg><s-l>तं दृष्ट्वैव महात्मानं धर्मराजो युधिष्ठिरः ।</s-l><s-l>भ्रातृभिः सहितः श्रीमान्देवराजमुपागमत् ॥ ६ ॥</s-l></s-lg><s-lg><s-l>पूजयामास चैवाथ विधिवद्भूरिदक्षिणः ।</s-l><s-l>यथार्हममितात्मानं विधिदृष्टेन कर्मणा ॥ ७ ॥</s-l></s-lg><s-lg><s-l>धनंजयश्च तेजस्वी प्रणिपत्य पुरंदरम् ।</s-l><s-l>भृत्यवत्प्रणतस्तस्थौ देवराजसमीपतः ॥ ८ ॥</s-l></s-lg><s-lg><s-l>आप्यायत महातेजाः कुन्तीपुत्रो युधिष्ठिरः ।</s-l><s-l>धनंजयमभिप्रेक्ष्य विनीतं स्थितमन्तिके ॥ ९ ॥</s-l></s-lg><s-lg><s-l>जटिलं देवराजस्य तपोयुक्तमकल्मषम् ।</s-l><s-l>हर्षेण महताविष्टः फल्गुनस्याथ दर्शनात् ॥ १० ॥</s-l></s-lg><s-lg><s-l>तं तथादीनमनसं राजानं हर्षसंप्लुतम् ।</s-l><s-l>उवाच वचनं धीमान्देवराजः पुरंदरः ॥ ११ ॥</s-l></s-lg><s-lg><s-l>त्वमिमां पृथिवीं राजन्प्रशासिष्यसि पाण्डव ।</s-l><s-l>स्वस्ति प्राप्नुहि कौन्तेय काम्यकं पुनराश्रमम् ॥ १२ ॥</s-l></s-lg><s-lg><s-l>अस्त्राणि लब्धानि च पाण्डवेन सर्वाणि मत्तः प्रयतेन राजन् ।</s-l><s-l>कृतप्रियश्चास्मि धनंजयेन जेतुं न शक्यस्त्रिभिरेष लोकैः ॥ १३ ॥</s-l></s-lg><s-lg><s-l>एवमुक्त्वा सहस्राक्षः कुन्तीपुत्रं युधिष्ठिरम् ।</s-l><s-l>जगाम त्रिदिवं हृष्टः स्तूयमानो महर्षिभिः ॥ १४ ॥</s-l></s-lg><s-lg><s-l>धनेश्वरगृहस्थानां पाण्डवानां समागमम् ।</s-l><s-l>शक्रेण य इमं विद्वानधीयीत समाहितः ॥ १५ ॥</s-l></s-lg><s-lg><s-l>संवत्सरं ब्रह्मचारी नियतः संशितव्रतः ।</s-l><s-l>स जीवेत निराबाधः सुसुखी शरदां शतम् ॥ १६ ॥</s-l></s-lg>