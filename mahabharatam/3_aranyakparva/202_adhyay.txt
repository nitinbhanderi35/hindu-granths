<s-lg><s-l> मार्कण्डेय उवाच ।</s-l><s-l>एवमुक्तः स विप्रस्तु धर्मव्याधेन भारत ।</s-l><s-l>कथामकथयद्भूयो मनसः प्रीतिवर्धनीम् ॥ १ ॥</s-l></s-lg><s-lg><s-l> ब्राह्मण ।</s-l><s-l>महाभूतानि यान्याहुः पञ्च धर्मविदां वर ।</s-l><s-l>एकैकस्य गुणान्सम्यक्पञ्चानामपि मे वद ॥ २ ॥</s-l></s-lg><s-lg><s-l> व्याध उवाच ।</s-l><s-l>भूमिरापस्तथा ज्योतिर्वायुराकाशमेव च ।</s-l><s-l>गुणोत्तराणि सर्वाणि तेषां वक्ष्यामि ते गुणान् ॥ ३ ॥</s-l></s-lg><s-lg><s-l>भूमिः पञ्चगुणा ब्रह्मन्नुदकं च चतुर्गुणम् ।</s-l><s-l>गुणास्त्रयस्तेजसि च त्रयश्चाकाशवातयोः ॥ ४ ॥</s-l></s-lg><s-lg><s-l>शब्दः स्पर्शश्च रूपं च रसो गन्धश्च पञ्चमः ।</s-l><s-l>एते गुणाः पञ्च भूमेः सर्वेभ्यो गुणवत्तराः ॥ ५ ॥</s-l></s-lg><s-lg><s-l>शब्दः स्पर्शश्च रूपं च रसश्चापि द्विजोत्तम ।</s-l><s-l>अपामेते गुणा ब्रह्मन्कीर्तितास्तव सुव्रत ॥ ६ ॥</s-l></s-lg><s-lg><s-l>शब्दः स्पर्शश्च रूपं च तेजसोऽथ गुणास्त्रयः ।</s-l><s-l>शब्दः स्पर्शश्च वायौ तु शब्द आकाश एव च ॥ ७ ॥</s-l></s-lg><s-lg><s-l>एते पञ्चदश ब्रह्मन्गुणा भूतेषु पञ्चसु ।</s-l><s-l>वर्तन्ते सर्वभूतेषु येषु लोकाः प्रतिष्ठिताः ।</s-l><s-l>अन्योन्यं नातिवर्तन्ते संपच्च भवति द्विज ॥ ८ ॥</s-l></s-lg><s-lg><s-l>यदा तु विषमीभावमाचरन्ति चराचराः ।</s-l><s-l>तदा देही देहमन्यं व्यतिरोहति कालतः ॥ ९ ॥</s-l></s-lg><s-lg><s-l>आनुपूर्व्या विनश्यन्ति जायन्ते चानुपूर्वशः ।</s-l><s-l>तत्र तत्र हि दृश्यन्ते धातवः पाञ्चभौतिकाः ।</s-l><s-l>यैरावृतमिदं सर्वं जगत्स्थावरजङ्गमम् ॥ १० ॥</s-l></s-lg><s-lg><s-l>इन्द्रियैः सृज्यते यद्यत्तत्तद्व्यक्तमिति स्मृतम् ।</s-l><s-l>अव्यक्तमिति विज्ञेयं लिङ्गग्राह्यमतीन्द्रियम् ॥ ११ ॥</s-l></s-lg><s-lg><s-l>यथास्वं ग्राहकान्येषां शब्दादीनामिमानि तु ।</s-l><s-l>इन्द्रियाणि यदा देही धारयन्निह तप्यते ॥ १२ ॥</s-l></s-lg><s-lg><s-l>लोके विततमात्मानं लोकं चात्मनि पश्यति ।</s-l><s-l>परावरज्ञः सक्तः सन्सर्वभूतानि पश्यति ॥ १३ ॥</s-l></s-lg><s-lg><s-l>पश्यतः सर्वभूतानि सर्वावस्थासु सर्वदा ।</s-l><s-l>ब्रह्मभूतस्य संयोगो नाशुभेनोपपद्यते ॥ १४ ॥</s-l></s-lg><s-lg><s-l>ज्ञानमूलात्मकं क्लेशमतिवृत्तस्य मोहजम् ।</s-l><s-l>लोको बुद्धिप्रकाशेन ज्ञेयमार्गेण दृश्यते ॥ १५ ॥</s-l></s-lg><s-lg><s-l>अनादिनिधनं जन्तुमात्मयोनिं सदाव्ययम् ।</s-l><s-l>अनौपम्यममूर्तं च भगवानाह बुद्धिमान् ।</s-l><s-l>तपोमूलमिदं सर्वं यन्मां विप्रानुपृच्छसि ॥ १६ ॥</s-l></s-lg><s-lg><s-l>इन्द्रियाण्येव तत्सर्वं यत्स्वर्गनरकावुभौ ।</s-l><s-l>निगृहीतविसृष्टानि स्वर्गाय नरकाय च ॥ १७ ॥</s-l></s-lg><s-lg><s-l>एष योगविधिः कृत्स्नो यावदिन्द्रियधारणम् ।</s-l><s-l>एतन्मूलं हि तपसः कृत्स्नस्य नरकस्य च ॥ १८ ॥</s-l></s-lg><s-lg><s-l>इन्द्रियाणां प्रसङ्गेन दोषमृच्छत्यसंशयम् ।</s-l><s-l>संनियम्य तु तान्येव ततः सिद्धिमवाप्नुते ॥ १९ ॥</s-l></s-lg><s-lg><s-l>षण्णामात्मनि नित्यानामैश्वर्यं योऽधिगच्छति ।</s-l><s-l>न स पापैः कुतोऽनर्थैर्युज्यते विजितेन्द्रियः ॥ २० ॥</s-l></s-lg><s-lg><s-l>रथः शरीरं पुरुषस्य दृष्टमात्मा नियन्तेन्द्रियाण्याहुरश्वान् ।</s-l><s-l>तैरप्रमत्तः कुशली सदश्वैर्दान्तैः सुखं याति रथीव धीरः ॥ २१ ॥</s-l></s-lg><s-lg><s-l>षण्णामात्मनि नित्यानामिन्द्रियाणां प्रमाथिनाम् ।</s-l><s-l>यो धीरो धारयेद्रश्मीन्स स्यात्परमसारथिः ॥ २२ ॥</s-l></s-lg><s-lg><s-l>इन्द्रियाणां प्रसृष्टानां हयानामिव वर्त्मसु ।</s-l><s-l>धृतिं कुर्वीत सारथ्ये धृत्या तानि जयेद्ध्रुवम् ॥ २३ ॥</s-l></s-lg><s-lg><s-l>इन्द्रियाणां हि चरतां यन्मनोऽनुविधीयते ।</s-l><s-l>तदस्य हरते बुद्धिं नावं वायुरिवाम्भसि ॥ २४ ॥</s-l></s-lg><s-lg><s-l>येषु विप्रतिपद्यन्ते षट्सु मोहात्फलागमे ।</s-l><s-l>तेष्वध्यवसिताध्यायी विन्दते ध्यानजं फलम् ॥ २५ ॥</s-l></s-lg>