<s-lg><s-l> युधिष्ठिर उवाच ।</s-l><s-l>मान्धाता राजशार्दूलस्त्रिषु लोकेषु विश्रुतः ।</s-l><s-l>कथं जातो महाब्रह्मन्यौवनाश्वो नृपोत्तमः ।</s-l><s-l>कथं चैतां परां काष्ठां प्राप्तवानमितद्युतिः ॥ १ ॥</s-l></s-lg><s-lg><s-l>यस्य लोकास्त्रयो वश्या विष्णोरिव महात्मनः ।</s-l><s-l>एतदिच्छाम्यहं श्रोतुं चरितं तस्य धीमतः ॥ २ ॥</s-l></s-lg><s-lg><s-l>यथा मान्धातृशब्दश्च तस्य शक्रसमद्युतेः ।</s-l><s-l>जन्म चाप्रतिवीर्यस्य कुशलो ह्यसि भाषितुम् ॥ ३ ॥</s-l></s-lg><s-lg><s-l> लोमश उवाच ।</s-l><s-l>शृणुष्वावहितो राजन्राज्ञस्तस्य महात्मनः ।</s-l><s-l>यथा मान्धातृशब्दो वै लोकेषु परिगीयते ॥ ४ ॥</s-l></s-lg><s-lg><s-l>इक्ष्वाकुवंशप्रभवो युवनाश्वो महीपतिः ।</s-l><s-l>सोऽयजत्पृथिवीपाल क्रतुभिर्भूरिदक्षिणैः ॥ ५ ॥</s-l></s-lg><s-lg><s-l>अश्वमेधसहस्रं च प्राप्य धर्मभृतां वरः ।</s-l><s-l>अन्यैश्च क्रतुभिर्मुख्यैर्विविधैराप्तदक्षिणैः ॥ ६ ॥</s-l></s-lg><s-lg><s-l>अनपत्यस्तु राजर्षिः स महात्मा दृढव्रतः ।</s-l><s-l>मन्त्रिष्वाधाय तद्राज्यं वननित्यो बभूव ह ॥ ७ ॥</s-l></s-lg><s-lg><s-l>शास्त्रदृष्टेन विधिना संयोज्यात्मानमात्मना ।</s-l><s-l>पिपासाशुष्कहृदयः प्रविवेशाश्रमं भृगोः ॥ ८ ॥</s-l></s-lg><s-lg><s-l>तामेव रात्रिं राजेन्द्र महात्मा भृगुनन्दनः ।</s-l><s-l>इष्टिं चकार सौद्युम्नेर्महर्षिः पुत्रकारणात् ॥ ९ ॥</s-l></s-lg><s-lg><s-l>संभृतो मन्त्रपूतेन वारिणा कलशो महान् ।</s-l><s-l>तत्रातिष्ठत राजेन्द्र पूर्वमेव समाहितः ।</s-l><s-l>यत्प्राश्य प्रसवेत्तस्य पत्नी शक्रसमं सुतम् ॥ १० ॥</s-l></s-lg><s-lg><s-l>तं न्यस्य वेद्यां कलशं सुषुपुस्ते महर्षयः ।</s-l><s-l>रात्रिजागरणश्रान्ताः सौद्युम्निः समतीत्य तान् ॥ ११ ॥</s-l></s-lg><s-lg><s-l>शुष्ककण्ठः पिपासार्तः पानीयार्थी भृशं नृपः ।</s-l><s-l>तं प्रविश्याश्रमं श्रान्तः पानीयं सोऽभ्ययाचत ॥ १२ ॥</s-l></s-lg><s-lg><s-l>तस्य श्रान्तस्य शुष्केण कण्ठेन क्रोशतस्तदा ।</s-l><s-l>नाश्रौषीत्कश्चन तदा शकुनेरिव वाशितम् ॥ १३ ॥</s-l></s-lg><s-lg><s-l>ततस्तं कलशं दृष्ट्वा जलपूर्णं स पार्थिवः ।</s-l><s-l>अभ्यद्रवत वेगेन पीत्वा चाम्भो व्यवासृजत् ॥ १४ ॥</s-l></s-lg><s-lg><s-l>स पीत्वा शीतलं तोयं पिपासार्तो महीपतिः ।</s-l><s-l>निर्वाणमगमद्धीमान्सुसुखी चाभवत्तदा ॥ १५ ॥</s-l></s-lg><s-lg><s-l>ततस्ते प्रत्यबुध्यन्त ऋषयः सनराधिपाः ।</s-l><s-l>निस्तोयं तं च कलशं ददृशुः सर्व एव ते ॥ १६ ॥</s-l></s-lg><s-lg><s-l>कस्य कर्मेदमिति च पर्यपृच्छन्समागताः ।</s-l><s-l>युवनाश्वो मयेत्येव सत्यं समभिपद्यत ॥ १७ ॥</s-l></s-lg><s-lg><s-l>न युक्तमिति तं प्राह भगवान्भार्गवस्तदा ।</s-l><s-l>सुतार्थं स्थापिता ह्यापस्तपसा चैव संभृताः ॥ १८ ॥</s-l></s-lg><s-lg><s-l>मया ह्यत्राहितं ब्रह्म तप आस्थाय दारुणम् ।</s-l><s-l>पुत्रार्थं तव राजर्षे महाबलपराक्रम ॥ १९ ॥</s-l></s-lg><s-lg><s-l>महाबलो महावीर्यस्तपोबलसमन्वितः ।</s-l><s-l>यः शक्रमपि वीर्येण गमयेद्यमसादनम् ॥ २० ॥</s-l></s-lg><s-lg><s-l>अनेन विधिना राजन्मयैतदुपपादितम् ।</s-l><s-l>अब्भक्षणं त्वया राजन्नयुक्तं कृतमद्य वै ॥ २१ ॥</s-l></s-lg><s-lg><s-l>न त्वद्य शक्यमस्माभिरेतत्कर्तुमतोऽन्यथा ।</s-l><s-l>नूनं दैवकृतं ह्येतद्यदेवं कृतवानसि ॥ २२ ॥</s-l></s-lg><s-lg><s-l>पिपासितेन याः पीता विधिमन्त्रपुरस्कृताः ।</s-l><s-l>आपस्त्वया महाराज मत्तपोवीर्यसंभृताः ।</s-l><s-l>ताभ्यस्त्वमात्मना पुत्रमेवंवीर्यं जनिष्यसि ॥ २३ ॥</s-l></s-lg><s-lg><s-l>विधास्यामो वयं तत्र तवेष्टिं परमाद्भुताम् ।</s-l><s-l>यथा शक्रसमं पुत्रं जनयिष्यसि वीर्यवान् ॥ २४ ॥</s-l></s-lg><s-lg><s-l>ततो वर्षशते पूर्णे तस्य राज्ञो महात्मनः ।</s-l><s-l>वामं पार्श्वं विनिर्भिद्य सुतः सूर्य इवापरः ॥ २५ ॥</s-l></s-lg><s-lg><s-l>निश्चक्राम महातेजा न च तं मृत्युराविशत् ।</s-l><s-l>युवनाश्वं नरपतिं तदद्भुतमिवाभवत् ॥ २६ ॥</s-l></s-lg><s-lg><s-l>ततः शक्रो महातेजास्तं दिदृक्षुरुपागमत् ।</s-l><s-l>प्रदेशिनीं ततोऽस्यास्ये शक्रः समभिसंदधे ॥ २७ ॥</s-l></s-lg><s-lg><s-l>मामयं धास्यतीत्येवं परिभाष्टः स वज्रिणा ।</s-l><s-l>मान्धातेति च नामास्य चक्रुः सेन्द्रा दिवौकसः ॥ २८ ॥</s-l></s-lg><s-lg><s-l>प्रदेशिनीं शक्रदत्तामास्वाद्य स शिशुस्तदा ।</s-l><s-l>अवर्धत महीपाल किष्कूणां च त्रयोदश ॥ २९ ॥</s-l></s-lg><s-lg><s-l>वेदास्तं सधनुर्वेदा दिव्यान्यस्त्राणि चेश्वरम् ।</s-l><s-l>उपतस्थुर्महाराज ध्यातमात्राणि सर्वशः ॥ ३० ॥</s-l></s-lg><s-lg><s-l>धनुराजगवं नाम शराः शृङ्गोद्भवाश्च ये ।</s-l><s-l>अभेद्यं कवचं चैव सद्यस्तमुपसंश्रयन् ॥ ३१ ॥</s-l></s-lg><s-lg><s-l>सोऽभिषिक्तो मघवता स्वयं शक्रेण भारत ।</s-l><s-l>धर्मेण व्यजयल्लोकांस्त्रीन्विष्णुरिव विक्रमैः ॥ ३२ ॥</s-l></s-lg><s-lg><s-l>तस्याप्रतिहतं चक्रं प्रावर्तत महात्मनः ।</s-l><s-l>रत्नानि चैव राजर्षिं स्वयमेवोपतस्थिरे ॥ ३३ ॥</s-l></s-lg><s-lg><s-l>तस्येयं वसुसंपूर्णा वसुधा वसुधाधिप ।</s-l><s-l>तेनेष्टं विविधैर्यज्ञैर्बहुभिः स्वाप्तदक्षिणैः ॥ ३४ ॥</s-l></s-lg><s-lg><s-l>चितचैत्यो महातेजा धर्मं प्राप्य च पुष्कलम् ।</s-l><s-l>शक्रस्यार्धासनं राजँल्लब्धवानमितद्युतिः ॥ ३५ ॥</s-l></s-lg><s-lg><s-l>एकाह्ना पृथिवी तेन धर्मनित्येन धीमता ।</s-l><s-l>निर्जिता शासनादेव सरत्नाकरपत्तना ॥ ३६ ॥</s-l></s-lg><s-lg><s-l>तस्य चित्यैर्महाराज क्रतूनां दक्षिणावताम् ।</s-l><s-l>चतुरन्ता मही व्याप्ता नासीत्किंचिदनावृतम् ॥ ३७ ॥</s-l></s-lg><s-lg><s-l>तेन पद्मसहस्राणि गवां दश महात्मना ।</s-l><s-l>ब्राह्मणेभ्यो महाराज दत्तानीति प्रचक्षते ॥ ३८ ॥</s-l></s-lg><s-lg><s-l>तेन द्वादशवार्षिक्यामनावृष्ट्यां महात्मना ।</s-l><s-l>वृष्टं सस्यविवृद्ध्यर्थं मिषतो वज्रपाणिनः ॥ ३९ ॥</s-l></s-lg><s-lg><s-l>तेन सोमकुलोत्पन्नो गान्धाराधिपतिर्महान् ।</s-l><s-l>गर्जन्निव महामेघः प्रमथ्य निहतः शरैः ॥ ४० ॥</s-l></s-lg><s-lg><s-l>प्रजाश्चतुर्विधास्तेन जिता राजन्महात्मना ।</s-l><s-l>तेनात्मतपसा लोकाः स्थापिताश्चापि तेजसा ॥ ४१ ॥</s-l></s-lg><s-lg><s-l>तस्यैतद्देवयजनं स्थानमादित्यवर्चसः ।</s-l><s-l>पश्य पुण्यतमे देशे कुरुक्षेत्रस्य मध्यतः ॥ ४२ ॥</s-l></s-lg><s-lg><s-l>एतत्ते सर्वमाख्यातं मान्धातुश्चरितं महत् ।</s-l><s-l>जन्म चाग्र्यं महीपाल यन्मां त्वं परिपृच्छसि ॥ ४३ ॥</s-l></s-lg>