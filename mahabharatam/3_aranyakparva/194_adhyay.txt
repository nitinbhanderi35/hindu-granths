<s-lg><s-l> मार्कण्डेय उवाच ।</s-l><s-l>स एवमुक्तो राजर्षिरुत्तङ्केनापराजितः ।</s-l><s-l>उत्तङ्कं कौरवश्रेष्ठ कृताञ्जलिरथाब्रवीत् ॥ १ ॥</s-l></s-lg><s-lg><s-l>न तेऽभिगमनं ब्रह्मन्मोघमेतद्भविष्यति ।</s-l><s-l>पुत्रो ममायं भगवन्कुवलाश्व इति स्मृतः ॥ २ ॥</s-l></s-lg><s-lg><s-l>धृतिमान्क्षिप्रकारी च वीर्येणाप्रतिमो भुवि ।</s-l><s-l>प्रियं वै सर्वमेतत्ते करिष्यति न संशयः ॥ ३ ॥</s-l></s-lg><s-lg><s-l>पुत्रैः परिवृतः सर्वैः शूरैः परिघबाहुभिः ।</s-l><s-l>विसर्जयस्व मां ब्रह्मन्न्यस्तशस्त्रोऽस्मि सांप्रतम् ॥ ४ ॥</s-l></s-lg><s-lg><s-l>तथास्त्विति च तेनोक्तो मुनिनामिततेजसा ।</s-l><s-l>स तमादिश्य तनयमुत्तङ्काय महात्मने ।</s-l><s-l>क्रियतामिति राजर्षिर्जगाम वनमुत्तमम् ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>क एष भगवन्दैत्यो महावीर्यस्तपोधन ।</s-l><s-l>कस्य पुत्रोऽथ नप्ता वा एतदिच्छामि वेदितुम् ॥ ६ ॥</s-l></s-lg><s-lg><s-l>एवं महाबलो दैत्यो न श्रुतो मे तपोधन ।</s-l><s-l>एतदिच्छामि भगवन्याथातथ्येन वेदितुम् ।</s-l><s-l>सर्वमेव महाप्राज्ञ विस्तरेण तपोधन ॥ ७ ॥</s-l></s-lg><s-lg><s-l> मार्कण्डेय उवाच ।</s-l><s-l>शृणु राजन्निदं सर्वं यथावृत्तं नराधिप ।</s-l><s-l>एकार्णवे तदा घोरे नष्टे स्थावरजङ्गमे ।</s-l><s-l>प्रनष्टेषु च भूतेषु सर्वेषु भरतर्षभ ॥ ८ ॥</s-l></s-lg><s-lg><s-l>प्रभवः सर्वभूतानां शाश्वतः पुरुषोऽव्ययः ।</s-l><s-l>सुष्वाप भगवान्विष्णुरप्शय्यामेक एव ह ।</s-l><s-l>नागस्य भोगे महति शेषस्यामिततेजसः ॥ ९ ॥</s-l></s-lg><s-lg><s-l>लोककर्ता महाभाग भगवानच्युतो हरिः ।</s-l><s-l>नागभोगेन महता परिरभ्य महीमिमाम् ॥ १० ॥</s-l></s-lg><s-lg><s-l>स्वपतस्तस्य देवस्य पद्मं सूर्यसमप्रभम् ।</s-l><s-l>नाभ्यां विनिःसृतं तत्र यत्रोत्पन्नः पितामहः ।</s-l><s-l>साक्षाल्लोकगुरुर्ब्रह्मा पद्मे सूर्येन्दुसप्रभे ॥ ११ ॥</s-l></s-lg><s-lg><s-l>चतुर्वेदश्चतुर्मूर्तिस्तथैव च चतुर्मुखः ।</s-l><s-l>स्वप्रभावाद्दुराधर्षो महाबलपराक्रमः ॥ १२ ॥</s-l></s-lg><s-lg><s-l>कस्यचित्त्वथ कालस्य दानवौ वीर्यवत्तरौ ।</s-l><s-l>मधुश्च कैटभश्चैव दृष्टवन्तौ हरिं प्रभुम् ॥ १३ ॥</s-l></s-lg><s-lg><s-l>शयानं शयने दिव्ये नागभोगे महाद्युतिम् ।</s-l><s-l>बहुयोजनविस्तीर्णे बहुयोजनमायते ॥ १४ ॥</s-l></s-lg><s-lg><s-l>किरीटकौस्तुभधरं पीतकौशेयवाससम् ।</s-l><s-l>दीप्यमानं श्रिया राजंस्तेजसा वपुषा तथा ।</s-l><s-l>सहस्रसूर्यप्रतिममद्भुतोपमदर्शनम् ॥ १५ ॥</s-l></s-lg><s-lg><s-l>विस्मयः सुमहानासीन्मधुकैटभयोस्तदा ।</s-l><s-l>दृष्ट्वा पितामहं चैव पद्मे पद्मनिभेक्षणम् ॥ १६ ॥</s-l></s-lg><s-lg><s-l>वित्रासयेतामथ तौ ब्रह्माणममितौजसम् ।</s-l><s-l>वित्रास्यमानो बहुशो ब्रह्मा ताभ्यां महायशाः ।</s-l><s-l>अकम्पयत्पद्मनालं ततोऽबुध्यत केशवः ॥ १७ ॥</s-l></s-lg><s-lg><s-l>अथापश्यत गोविन्दो दानवौ वीर्यवत्तरौ ।</s-l><s-l>दृष्ट्वा तावब्रवीद्देवः स्वागतं वां महाबलौ ।</s-l><s-l>ददानि वां वरं श्रेष्ठं प्रीतिर्हि मम जायते ॥ १८ ॥</s-l></s-lg><s-lg><s-l>तौ प्रहस्य हृषीकेशं महावीर्यौ महासुरौ ।</s-l><s-l>प्रत्यब्रूतां महाराज सहितौ मधुसूदनम् ॥ १९ ॥</s-l></s-lg><s-lg><s-l>आवां वरय देव त्वं वरदौ स्वः सुरोत्तम ।</s-l><s-l>दातारौ स्वो वरं तुभ्यं तद्ब्रवीह्यविचारयन् ॥ २० ॥</s-l></s-lg><s-lg><s-l> भगवानुवाच ।</s-l><s-l>प्रतिगृह्णे वरं वीरावीप्सितश्च वरो मम ।</s-l><s-l>युवां हि वीर्यसंपन्नौ न वामस्ति समः पुमान् ॥ २१ ॥</s-l></s-lg><s-lg><s-l>वध्यत्वमुपगच्छेतां मम सत्यपराक्रमौ ।</s-l><s-l>एतदिच्छाम्यहं कामं प्राप्तुं लोकहिताय वै ॥ २२ ॥</s-l></s-lg><s-lg><s-l> मधुकैटभावूचतुः ।</s-l><s-l>अनृतं नोक्तपूर्वं नौ स्वैरेष्वपि कुतोऽन्यथा ।</s-l><s-l>सत्ये धर्मे च निरतौ विद्ध्यावां पुरुषोत्तम ॥ २३ ॥</s-l></s-lg><s-lg><s-l>बले रूपे च वीर्ये च शमे च न समोऽस्ति नौ ।</s-l><s-l>धर्मे तपसि दाने च शीलसत्त्वदमेषु च ॥ २४ ॥</s-l></s-lg><s-lg><s-l>उपप्लवो महानस्मानुपावर्तत केशव ।</s-l><s-l>उक्तं प्रतिकुरुष्व त्वं कालो हि दुरतिक्रमः ॥ २५ ॥</s-l></s-lg><s-lg><s-l>आवामिच्छावहे देव कृतमेकं त्वया विभो ।</s-l><s-l>अनावृतेऽस्मिन्नाकाशे वधं सुरवरोत्तम ॥ २६ ॥</s-l></s-lg><s-lg><s-l>पुत्रत्वमभिगच्छाव तव चैव सुलोचन ।</s-l><s-l>वर एष वृतो देव तद्विद्धि सुरसत्तम ॥ २७ ॥</s-l></s-lg><s-lg><s-l> भगवानुवाच ।</s-l><s-l>बाढमेवं करिष्यामि सर्वमेतद्भविष्यति ॥ २८ ॥</s-l></s-lg><s-lg><s-l> मार्कण्डेय उवाच ।</s-l><s-l>विचिन्त्य त्वथ गोविन्दो नापश्यद्यदनावृतम् ।</s-l><s-l>अवकाशं पृथिव्यां वा दिवि वा मधुसूदनः ॥ २९ ॥</s-l></s-lg><s-lg><s-l>स्वकावनावृतावूरू दृष्ट्वा देववरस्तदा ।</s-l><s-l>मधुकैटभयो राजञ्शिरसी मधुसूदनः ।</s-l><s-l>चक्रेण शितधारेण न्यकृन्तत महायशाः ॥ ३० ॥</s-l></s-lg>