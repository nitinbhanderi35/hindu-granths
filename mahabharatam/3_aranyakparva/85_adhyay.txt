<s-lg><s-l> वैशंपायन उवाच ।</s-l><s-l>तान्सर्वानुत्सुकान्दृष्ट्वा पाण्डवान्दीनचेतसः ।</s-l><s-l>आश्वासयंस्तदा धौम्यो बृहस्पतिसमोऽब्रवीत् ॥ १ ॥</s-l></s-lg><s-lg><s-l>ब्राह्मणानुमतान्पुण्यानाश्रमान्भरतर्षभ ।</s-l><s-l>दिशस्तीर्थानि शैलांश्च शृणु मे गदतो नृप ॥ २ ॥</s-l></s-lg><s-lg><s-l>पूर्वं प्राचीं दिशं राजन्राजर्षिगणसेविताम् ।</s-l><s-l>रम्यां ते कीर्तयिष्यामि युधिष्ठिर यथास्मृति ॥ ३ ॥</s-l></s-lg><s-lg><s-l>तस्यां देवर्षिजुष्टायां नैमिषं नाम भारत ।</s-l><s-l>यत्र तीर्थानि देवानां सुपुण्यानि पृथक्पृथक् ॥ ४ ॥</s-l></s-lg><s-lg><s-l>यत्र सा गोमती पुण्या रम्या देवर्षिसेविता ।</s-l><s-l>यज्ञभूमिश्च देवानां शामित्रं च विवस्वतः ॥ ५ ॥</s-l></s-lg><s-lg><s-l>तस्यां गिरिवरः पुण्यो गयो राजर्षिसत्कृतः ।</s-l><s-l>शिवं ब्रह्मसरो यत्र सेवितं त्रिदशर्षिभिः ॥ ६ ॥</s-l></s-lg><s-lg><s-l>यदर्थं पुरुषव्याघ्र कीर्तयन्ति पुरातनाः ।</s-l><s-l>एष्टव्या बहवः पुत्रा यद्येकोऽपि गयां व्रजेत् ॥ ७ ॥</s-l></s-lg><s-lg><s-l>महानदी च तत्रैव तथा गयशिरोऽनघ ।</s-l><s-l>यत्रासौ कीर्त्यते विप्रैरक्षय्यकरणो वटः ।</s-l><s-l>यत्र दत्तं पितृभ्योऽन्नमक्षय्यं भवति प्रभो ॥ ८ ॥</s-l></s-lg><s-lg><s-l>सा च पुण्यजला यत्र फल्गुनामा महानदी ।</s-l><s-l>बहुमूलफला चापि कौशिकी भरतर्षभ ।</s-l><s-l>विश्वामित्रोऽभ्यगाद्यत्र ब्राह्मणत्वं तपोधनः ॥ ९ ॥</s-l></s-lg><s-lg><s-l>गङ्गा यत्र नदी पुण्या यस्यास्तीरे भगीरथः ।</s-l><s-l>अयजत्तात बहुभिः क्रतुभिर्भूरिदक्षिणैः ॥ १० ॥</s-l></s-lg><s-lg><s-l>पाञ्चालेषु च कौरव्य कथयन्त्युत्पलावतम् ।</s-l><s-l>विश्वामित्रोऽयजद्यत्र शक्रेण सह कौशिकः ।</s-l><s-l>यत्रानुवंशं भगवाञ्जामदग्न्यस्तथा जगौ ॥ ११ ॥</s-l></s-lg><s-lg><s-l>विश्वामित्रस्य तां दृष्ट्वा विभूतिमतिमानुषीम् ।</s-l><s-l>कन्यकुब्जेऽपिबत्सोममिन्द्रेण सह कौशिकः ।</s-l><s-l>ततः क्षत्रादपाक्रामद्ब्राह्मणोऽस्मीति चाब्रवीत् ॥ १२ ॥</s-l></s-lg><s-lg><s-l>पवित्रमृषिभिर्जुष्टं पुण्यं पावनमुत्तमम् ।</s-l><s-l>गङ्गायमुनयोर्वीर संगमं लोकविश्रुतम् ॥ १३ ॥</s-l></s-lg><s-lg><s-l>यत्रायजत भूतात्मा पूर्वमेव पितामहः ।</s-l><s-l>प्रयागमिति विख्यातं तस्माद्भरतसत्तम ॥ १४ ॥</s-l></s-lg><s-lg><s-l>अगस्त्यस्य च राजेन्द्र तत्राश्रमवरो महान् ।</s-l><s-l>हिरण्यबिन्दुः कथितो गिरौ कालंजरे नृप ॥ १५ ॥</s-l></s-lg><s-lg><s-l>अत्यन्यान्पर्वतान्राजन्पुण्यो गिरिवरः शिवः ।</s-l><s-l>महेन्द्रो नाम कौरव्य भार्गवस्य महात्मनः ॥ १६ ॥</s-l></s-lg><s-lg><s-l>अयजद्यत्र कौन्तेय पूर्वमेव पितामहः ।</s-l><s-l>यत्र भागीरथी पुण्या सदस्यासीद्युधिष्ठिर ॥ १७ ॥</s-l></s-lg><s-lg><s-l>यत्रासौ ब्रह्मशालेति पुण्या ख्याता विशां पते ।</s-l><s-l>धूतपाप्मभिराकीर्णा पुण्यं तस्याश्च दर्शनम् ॥ १८ ॥</s-l></s-lg><s-lg><s-l>पवित्रो मङ्गलीयश्च ख्यातो लोके सनातनः ।</s-l><s-l>केदारश्च मतङ्गस्य महानाश्रम उत्तमः ॥ १९ ॥</s-l></s-lg><s-lg><s-l>कुण्डोदः पर्वतो रम्यो बहुमूलफलोदकः ।</s-l><s-l>नैषधस्तृषितो यत्र जलं शर्म च लब्धवान् ॥ २० ॥</s-l></s-lg><s-lg><s-l>यत्र देववनं रम्यं तापसैरुपशोभितम् ।</s-l><s-l>बाहुदा च नदी यत्र नन्दा च गिरिमूर्धनि ॥ २१ ॥</s-l></s-lg><s-lg><s-l>तीर्थानि सरितः शैलाः पुण्यान्यायतनानि च ।</s-l><s-l>प्राच्यां दिशि महाराज कीर्तितानि मया तव ॥ २२ ॥</s-l></s-lg><s-lg><s-l>तिसृष्वन्यासु पुण्यानि दिक्षु तीर्थानि मे शृणु ।</s-l><s-l>सरितः पर्वतांश्चैव पुण्यान्यायतनानि च ॥ २३ ॥</s-l></s-lg>