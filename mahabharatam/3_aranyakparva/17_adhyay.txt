<s-lg><s-l> वासुदेव उवाच ।</s-l><s-l>तां तूपयात्वा राजेन्द्र शाल्वः सौभपतिस्तदा ।</s-l><s-l>प्रभूतनरनागेन बलेनोपविवेश ह ॥ १ ॥</s-l></s-lg><s-lg><s-l>समे निविष्टा सा सेना प्रभूतसलिलाशये ।</s-l><s-l>चतुरङ्गबलोपेता शाल्वराजाभिपालिता ॥ २ ॥</s-l></s-lg><s-lg><s-l>वर्जयित्वा श्मशानानि देवतायतनानि च ।</s-l><s-l>वल्मीकांश्चैव चैत्यांश्च तन्निविष्टमभूद्बलम् ॥ ३ ॥</s-l></s-lg><s-lg><s-l>अनीकानां विभागेन पन्थानः षट्कृताभवन् ।</s-l><s-l>प्रवणा नव चैवासञ्शाल्वस्य शिबिरे नृप ॥ ४ ॥</s-l></s-lg><s-lg><s-l>सर्वायुधसमोपेतं सर्वशस्त्रविशारदम् ।</s-l><s-l>रथनागाश्वकलिलं पदातिध्वजसंकुलम् ॥ ५ ॥</s-l></s-lg><s-lg><s-l>तुष्टपुष्टजनोपेतं वीरलक्षणलक्षितम् ।</s-l><s-l>विचित्रध्वजसंनाहं विचित्ररथकार्मुकम् ॥ ६ ॥</s-l></s-lg><s-lg><s-l>संनिवेश्य च कौरव्य द्वारकायां नरर्षभ ।</s-l><s-l>अभिसारयामास तदा वेगेन पतगेन्द्रवत् ॥ ७ ॥</s-l></s-lg><s-lg><s-l>तदापतन्तं संदृश्य बलं शाल्वपतेस्तदा ।</s-l><s-l>निर्याय योधयामासुः कुमारा वृष्णिनन्दनाः ॥ ८ ॥</s-l></s-lg><s-lg><s-l>असहन्तोऽभियानं तच्छाल्वराजस्य कौरव ।</s-l><s-l>चारुदेष्णश्च साम्बश्च प्रद्युम्नश्च महारथः ॥ ९ ॥</s-l></s-lg><s-lg><s-l>ते रथैर्दंशिताः सर्वे विचित्राभरणध्वजाः ।</s-l><s-l>संसक्ताः शाल्वराजस्य बहुभिर्योधपुंगवैः ॥ १० ॥</s-l></s-lg><s-lg><s-l>गृहीत्वा तु धनुः साम्बः शाल्वस्य सचिवं रणे ।</s-l><s-l>योधयामास संहृष्टः क्षेमवृद्धिं चमूपतिम् ॥ ११ ॥</s-l></s-lg><s-lg><s-l>तस्य बाणमयं वर्षं जाम्बवत्याः सुतो महत् ।</s-l><s-l>मुमोच भरतश्रेष्ठ यथा वर्षं सहस्रदृक् ॥ १२ ॥</s-l></s-lg><s-lg><s-l>तद्बाणवर्षं तुमुलं विषेहे स चमूपतिः ।</s-l><s-l>क्षेमवृद्धिर्महाराज हिमवानिव निश्चलः ॥ १३ ॥</s-l></s-lg><s-lg><s-l>ततः साम्बाय राजेन्द्र क्षेमवृद्धिरपि स्म ह ।</s-l><s-l>मुमोच मायाविहितं शरजालं महत्तरम् ॥ १४ ॥</s-l></s-lg><s-lg><s-l>ततो मायामयं जालं माययैव विदार्य सः ।</s-l><s-l>साम्बः शरसहस्रेण रथमस्याभ्यवर्षत ॥ १५ ॥</s-l></s-lg><s-lg><s-l>ततः स विद्धः साम्बेन क्षेमवृद्धिश्चमूपतिः ।</s-l><s-l>अपायाज्जवनैरश्वैः साम्बबाणप्रपीडितः ॥ १६ ॥</s-l></s-lg><s-lg><s-l>तस्मिन्विप्रद्रुते क्रूरे शाल्वस्याथ चमूपतौ ।</s-l><s-l>वेगवान्नाम दैतेयः सुतं मेऽभ्यद्रवद्बली ॥ १७ ॥</s-l></s-lg><s-lg><s-l>अभिपन्नस्तु राजेन्द्र साम्बो वृष्णिकुलोद्वहः ।</s-l><s-l>वेगं वेगवतो राजंस्तस्थौ वीरो विधारयन् ॥ १८ ॥</s-l></s-lg><s-lg><s-l>स वेगवति कौन्तेय साम्बो वेगवतीं गदाम् ।</s-l><s-l>चिक्षेप तरसा वीरो व्याविध्य सत्यविक्रमः ॥ १९ ॥</s-l></s-lg><s-lg><s-l>तया त्वभिहतो राजन्वेगवानपतद्भुवि ।</s-l><s-l>वातरुग्ण इव क्षुण्णो जीर्णमूलो वनस्पतिः ॥ २० ॥</s-l></s-lg><s-lg><s-l>तस्मिन्निपतिते वीरे गदानुन्ने महासुरे ।</s-l><s-l>प्रविश्य महतीं सेनां योधयामास मे सुतः ॥ २१ ॥</s-l></s-lg><s-lg><s-l>चारुदेष्णेन संसक्तो विविन्ध्यो नाम दानवः ।</s-l><s-l>महारथः समाज्ञातो महाराज महाधनुः ॥ २२ ॥</s-l></s-lg><s-lg><s-l>ततः सुतुमुलं युद्धं चारुदेष्णविविन्ध्ययोः ।</s-l><s-l>वृत्रवासवयो राजन्यथा पूर्वं तथाभवत् ॥ २३ ॥</s-l></s-lg><s-lg><s-l>अन्योन्यस्याभिसंक्रुद्धावन्योन्यं जघ्नतुः शरैः ।</s-l><s-l>विनदन्तौ महाराज सिंहाविव महाबलौ ॥ २४ ॥</s-l></s-lg><s-lg><s-l>रौक्मिणेयस्ततो बाणमग्न्यर्कोपमवर्चसम् ।</s-l><s-l>अभिमन्त्र्य महास्त्रेण संदधे शत्रुनाशनम् ॥ २५ ॥</s-l></s-lg><s-lg><s-l>स विविन्ध्याय सक्रोधः समाहूय महारथः ।</s-l><s-l>चिक्षेप मे सुतो राजन्स गतासुरथापतत् ॥ २६ ॥</s-l></s-lg><s-lg><s-l>विविन्ध्यं निहतं दृष्ट्वा तां च विक्षोभितां चमूम् ।</s-l><s-l>कामगेन स सौभेन शाल्वः पुनरुपागमत् ॥ २७ ॥</s-l></s-lg><s-lg><s-l>ततो व्याकुलितं सर्वं द्वारकावासि तद्बलम् ।</s-l><s-l>दृष्ट्वा शाल्वं महाबाहो सौभस्थं पृथिवीगतम् ॥ २८ ॥</s-l></s-lg><s-lg><s-l>ततो निर्याय कौन्तेय व्यवस्थाप्य च तद्बलम् ।</s-l><s-l>आनर्तानां महाराज प्रद्युम्नो वाक्यमब्रवीत् ॥ २९ ॥</s-l></s-lg><s-lg><s-l>सर्वे भवन्तस्तिष्ठन्तु सर्वे पश्यन्तु मां युधि ।</s-l><s-l>निवारयन्तं संग्रामे बलात्सौभं सराजकम् ॥ ३० ॥</s-l></s-lg><s-lg><s-l>अहं सौभपतेः सेनामायसैर्भुजगैरिव ।</s-l><s-l>धनुर्भुजविनिर्मुक्तैर्नाशयाम्यद्य यादवाः ॥ ३१ ॥</s-l></s-lg><s-lg><s-l>आश्वसध्वं न भीः कार्या सौभराडद्य नश्यति ।</s-l><s-l>मयाभिपन्नो दुष्टात्मा ससौभो विनशिष्यति ॥ ३२ ॥</s-l></s-lg><s-lg><s-l>एवं ब्रुवति संहृष्टे प्रद्युम्ने पाण्डुनन्दन ।</s-l><s-l>विष्ठितं तद्बलं वीर युयुधे च यथासुखम् ॥ ३३ ॥</s-l></s-lg>