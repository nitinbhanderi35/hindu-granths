<s-lg><s-l> मार्कण्डेय उवाच ।</s-l><s-l>ततस्तत्रैव रामस्य समासीनस्य तैः सह ।</s-l><s-l>समाजग्मुः कपिश्रेष्ठाः सुग्रीववचनात्तदा ॥ १ ॥</s-l></s-lg><s-lg><s-l>वृतः कोटिसहस्रेण वानराणां तरस्विनाम् ।</s-l><s-l>श्वशुरो वालिनः श्रीमान्सुषेणो राममभ्ययात् ॥ २ ॥</s-l></s-lg><s-lg><s-l>कोटीशतवृतौ चापि गजो गवय एव च ।</s-l><s-l>वानरेन्द्रौ महावीर्यौ पृथक्पृथगदृश्यताम् ॥ ३ ॥</s-l></s-lg><s-lg><s-l>षष्टिकोटिसहस्राणि प्रकर्षन्प्रत्यदृश्यत ।</s-l><s-l>गोलाङ्गूलो महाराज गवाक्षो भीमदर्शनः ॥ ४ ॥</s-l></s-lg><s-lg><s-l>गन्धमादनवासी तु प्रथितो गन्धमादनः ।</s-l><s-l>कोटीसहस्रमुग्राणां हरीणां समकर्षत ॥ ५ ॥</s-l></s-lg><s-lg><s-l>पनसो नाम मेधावी वानरः सुमहाबलः ।</s-l><s-l>कोटीर्दश द्वादश च त्रिंशत्पञ्च प्रकर्षति ॥ ६ ॥</s-l></s-lg><s-lg><s-l>श्रीमान्दधिमुखो नाम हरिवृद्धोऽपि वीर्यवान् ।</s-l><s-l>प्रचकर्ष महत्सैन्यं हरीणां भीमतेजसाम् ॥ ७ ॥</s-l></s-lg><s-lg><s-l>कृष्णानां मुखपुण्ड्राणामृक्षाणां भीमकर्मणाम् ।</s-l><s-l>कोटीशतसहस्रेण जाम्बवान्प्रत्यदृश्यत ॥ ८ ॥</s-l></s-lg><s-lg><s-l>एते चान्ये च बहवो हरियूथपयूथपाः ।</s-l><s-l>असंख्येया महाराज समीयू रामकारणात् ॥ ९ ॥</s-l></s-lg><s-lg><s-l>शिरीषकुसुमाभानां सिंहानामिव नर्दताम् ।</s-l><s-l>श्रूयते तुमुलः शब्दस्तत्र तत्र प्रधावताम् ॥ १० ॥</s-l></s-lg><s-lg><s-l>गिरिकूटनिभाः केचित्केचिन्महिषसंनिभाः ।</s-l><s-l>शरदभ्रप्रतीकाशाः पिष्टहिङ्गुलकाननाः ॥ ११ ॥</s-l></s-lg><s-lg><s-l>उत्पतन्तः पतन्तश्च प्लवमानाश्च वानराः ।</s-l><s-l>उद्धुन्वन्तोऽपरे रेणून्समाजग्मुः समन्ततः ॥ १२ ॥</s-l></s-lg><s-lg><s-l>स वानरमहालोकः पूर्णसागरसंनिभः ।</s-l><s-l>निवेशमकरोत्तत्र सुग्रीवानुमते तदा ॥ १३ ॥</s-l></s-lg><s-lg><s-l>ततस्तेषु हरीन्द्रेषु समावृत्तेषु सर्वशः ।</s-l><s-l>तिथौ प्रशस्ते नक्षत्रे मुहूर्ते चाभिपूजिते ॥ १४ ॥</s-l></s-lg><s-lg><s-l>तेन व्यूढेन सैन्येन लोकानुद्वर्तयन्निव ।</s-l><s-l>प्रययौ राघवः श्रीमान्सुग्रीवसहितस्तदा ॥ १५ ॥</s-l></s-lg><s-lg><s-l>मुखमासीत्तु सैन्यस्य हनूमान्मारुतात्मजः ।</s-l><s-l>जघनं पालयामास सौमित्रिरकुतोभयः ॥ १६ ॥</s-l></s-lg><s-lg><s-l>बद्धगोधाङ्गुलित्राणौ राघवौ तत्र रेजतुः ।</s-l><s-l>वृतौ हरिमहामात्रैश्चन्द्रसूर्यौ ग्रहैरिव ॥ १७ ॥</s-l></s-lg><s-lg><s-l>प्रबभौ हरिसैन्यं तच्छालतालशिलायुधम् ।</s-l><s-l>सुमहच्छालिभवनं यथा सूर्योदयं प्रति ॥ १८ ॥</s-l></s-lg><s-lg><s-l>नलनीलाङ्गदक्राथमैन्दद्विविदपालिता ।</s-l><s-l>ययौ सुमहती सेना राघवस्यार्थसिद्धये ॥ १९ ॥</s-l></s-lg><s-lg><s-l>विधिवत्सुप्रशस्तेषु बहुमूलफलेषु च ।</s-l><s-l>प्रभूतमधुमांसेषु वारिमत्सु शिवेषु च ॥ २० ॥</s-l></s-lg><s-lg><s-l>निवसन्ती निराबाधा तथैव गिरिसानुषु ।</s-l><s-l>उपायाद्धरिसेना सा क्षारोदमथ सागरम् ॥ २१ ॥</s-l></s-lg><s-lg><s-l>द्वितीयसागरनिभं तद्बलं बहुलध्वजम् ।</s-l><s-l>वेलावनं समासाद्य निवासमकरोत्तदा ॥ २२ ॥</s-l></s-lg><s-lg><s-l>ततो दाशरथिः श्रीमान्सुग्रीवं प्रत्यभाषत ।</s-l><s-l>मध्ये वानरमुख्यानां प्राप्तकालमिदं वचः ॥ २३ ॥</s-l></s-lg><s-lg><s-l>उपायः को नु भवतां मतः सागरलङ्घने ।</s-l><s-l>इयं च महती सेना सागरश्चापि दुस्तरः ॥ २४ ॥</s-l></s-lg><s-lg><s-l>तत्रान्ये व्याहरन्ति स्म वानराः पटुमानिनः ।</s-l><s-l>समर्था लङ्घने सिन्धोर्न तु कृत्स्नस्य वानराः ॥ २५ ॥</s-l></s-lg><s-lg><s-l>केचिन्नौभिर्व्यवस्यन्ति केचिच्च विविधैः प्लवैः ।</s-l><s-l>नेति रामश्च तान्सर्वान्सान्त्वयन्प्रत्यभाषत ॥ २६ ॥</s-l></s-lg><s-lg><s-l>शतयोजनविस्तारं न शक्ताः सर्ववानराः ।</s-l><s-l>क्रान्तुं तोयनिधिं वीरा नैषा वो नैष्ठिकी मतिः ॥ २७ ॥</s-l></s-lg><s-lg><s-l>नावो न सन्ति सेनाया बह्व्यस्तारयितुं तथा ।</s-l><s-l>वणिजामुपघातं च कथमस्मद्विधश्चरेत् ॥ २८ ॥</s-l></s-lg><s-lg><s-l>विस्तीर्णं चैव नः सैन्यं हन्याच्छिद्रेषु वै परः ।</s-l><s-l>प्लवोडुपप्रतारश्च नैवात्र मम रोचते ॥ २९ ॥</s-l></s-lg><s-lg><s-l>अहं त्विमं जलनिधिं समारप्स्याम्युपायतः ।</s-l><s-l>प्रतिशेष्याम्युपवसन्दर्शयिष्यति मां ततः ॥ ३० ॥</s-l></s-lg><s-lg><s-l>न चेद्दर्शयिता मार्गं धक्ष्याम्येनमहं ततः ।</s-l><s-l>महास्त्रैरप्रतिहतैरत्यग्निपवनोज्ज्वलैः ॥ ३१ ॥</s-l></s-lg><s-lg><s-l>इत्युक्त्वा सहसौमित्रिरुपस्पृश्याथ राघवः ।</s-l><s-l>प्रतिशिश्ये जलनिधिं विधिवत्कुशसंस्तरे ॥ ३२ ॥</s-l></s-lg><s-lg><s-l>सागरस्तु ततः स्वप्ने दर्शयामास राघवम् ।</s-l><s-l>देवो नदनदीभर्ता श्रीमान्यादोगणैर्वृतः ॥ ३३ ॥</s-l></s-lg><s-lg><s-l>कौसल्यामातरित्येवमाभाष्य मधुरं वचः ।</s-l><s-l>इदमित्याह रत्नानामाकरैः शतशो वृतः ॥ ३४ ॥</s-l></s-lg><s-lg><s-l>ब्रूहि किं ते करोम्यत्र साहाय्यं पुरुषर्षभ ।</s-l><s-l>इक्ष्वाकुरस्मि ते ज्ञातिरिति रामस्तमब्रवीत् ॥ ३५ ॥</s-l></s-lg><s-lg><s-l>मार्गमिच्छामि सैन्यस्य दत्तं नदनदीपते ।</s-l><s-l>येन गत्वा दशग्रीवं हन्यां पौलस्त्यपांसनम् ॥ ३६ ॥</s-l></s-lg><s-lg><s-l>यद्येवं याचतो मार्गं न प्रदास्यति मे भवान् ।</s-l><s-l>शरैस्त्वां शोषयिष्यामि दिव्यास्त्रप्रतिमन्त्रितैः ॥ ३७ ॥</s-l></s-lg><s-lg><s-l>इत्येवं ब्रुवतः श्रुत्वा रामस्य वरुणालयः ।</s-l><s-l>उवाच व्यथितो वाक्यमिति बद्धाञ्जलिः स्थितः ॥ ३८ ॥</s-l></s-lg><s-lg><s-l>नेच्छामि प्रतिघातं ते नास्मि विघ्नकरस्तव ।</s-l><s-l>शृणु चेदं वचो राम श्रुत्वा कर्तव्यमाचर ॥ ३९ ॥</s-l></s-lg><s-lg><s-l>यदि दास्यामि ते मार्गं सैन्यस्य व्रजतोऽऽज्ञया ।</s-l><s-l>अन्येऽप्याज्ञापयिष्यन्ति मामेवं धनुषो बलात् ॥ ४० ॥</s-l></s-lg><s-lg><s-l>अस्ति त्वत्र नलो नाम वानरः शिल्पिसंमतः ।</s-l><s-l>त्वष्टुर्देवस्य तनयो बलवान्विश्वकर्मणः ॥ ४१ ॥</s-l></s-lg><s-lg><s-l>स यत्काष्ठं तृणं वापि शिलां वा क्षेप्स्यते मयि ।</s-l><s-l>सर्वं तद्धारयिष्यामि स ते सेतुर्भविष्यति ॥ ४२ ॥</s-l></s-lg><s-lg><s-l>इत्युक्त्वान्तर्हिते तस्मिन्रामो नलमुवाच ह ।</s-l><s-l>कुरु सेतुं समुद्रे त्वं शक्तो ह्यसि मतो मम ॥ ४३ ॥</s-l></s-lg><s-lg><s-l>तेनोपायेन काकुत्स्थः सेतुबन्धमकारयत् ।</s-l><s-l>दशयोजनविस्तारमायतं शतयोजनम् ॥ ४४ ॥</s-l></s-lg><s-lg><s-l>नलसेतुरिति ख्यातो योऽद्यापि प्रथितो भुवि ।</s-l><s-l>रामस्याज्ञां पुरस्कृत्य धार्यते गिरिसंनिभः ॥ ४५ ॥</s-l></s-lg><s-lg><s-l>तत्रस्थं स तु धर्मात्मा समागच्छद्विभीषणः ।</s-l><s-l>भ्राता वै राक्षसेन्द्रस्य चतुर्भिः सचिवैः सह ॥ ४६ ॥</s-l></s-lg><s-lg><s-l>प्रतिजग्राह रामस्तं स्वागतेन महामनाः ।</s-l><s-l>सुग्रीवस्य तु शङ्काभूत्प्रणिधिः स्यादिति स्म ह ॥ ४७ ॥</s-l></s-lg><s-lg><s-l>राघवस्तस्य चेष्टाभिः सम्यक्च चरितेङ्गितैः ।</s-l><s-l>यदा तत्त्वेन तुष्टोऽभूत्तत एनमपूजयत् ॥ ४८ ॥</s-l></s-lg><s-lg><s-l>सर्वराक्षसराज्ये चाप्यभ्यषिञ्चद्विभीषणम् ।</s-l><s-l>चक्रे च मन्त्रानुचरं सुहृदं लक्ष्मणस्य च ॥ ४९ ॥</s-l></s-lg><s-lg><s-l>विभीषणमते चैव सोऽत्यक्रामन्महार्णवम् ।</s-l><s-l>ससैन्यः सेतुना तेन मासेनैव नराधिप ॥ ५० ॥</s-l></s-lg><s-lg><s-l>ततो गत्वा समासाद्य लङ्कोद्यानान्यनेकशः ।</s-l><s-l>भेदयामास कपिभिर्महान्ति च बहूनि च ॥ ५१ ॥</s-l></s-lg><s-lg><s-l>तत्रास्तां रावणामात्यौ राक्षसौ शुकसारणौ ।</s-l><s-l>चारौ वानररूपेण तौ जग्राह विभीषणः ॥ ५२ ॥</s-l></s-lg><s-lg><s-l>प्रतिपन्नौ यदा रूपं राक्षसं तौ निशाचरौ ।</s-l><s-l>दर्शयित्वा ततः सैन्यं रामः पश्चादवासृजत् ॥ ५३ ॥</s-l></s-lg><s-lg><s-l>निवेश्योपवने सैन्यं तच्छूरः प्राज्ञवानरम् ।</s-l><s-l>प्रेषयामास दौत्येन रावणस्य ततोऽङ्गदम् ॥ ५४ ॥</s-l></s-lg>