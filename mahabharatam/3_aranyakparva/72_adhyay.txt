<s-lg><s-l> दमयन्त्युवाच ।</s-l><s-l>गच्छ केशिनि जानीहि क एष रथवाहकः ।</s-l><s-l>उपविष्टो रथोपस्थे विकृतो ह्रस्वबाहुकः ॥ १ ॥</s-l></s-lg><s-lg><s-l>अभ्येत्य कुशलं भद्रे मृदुपूर्वं समाहिता ।</s-l><s-l>पृच्छेथाः पुरुषं ह्येनं यथातत्त्वमनिन्दिते ॥ २ ॥</s-l></s-lg><s-lg><s-l>अत्र मे महती शङ्का भवेदेष नलो नृपः ।</s-l><s-l>तथा च मे मनस्तुष्टिर्हृदयस्य च निर्वृतिः ॥ ३ ॥</s-l></s-lg><s-lg><s-l>ब्रूयाश्चैनं कथान्ते त्वं पर्णादवचनं यथा ।</s-l><s-l>प्रतिवाक्यं च सुश्रोणि बुध्येथास्त्वमनिन्दिते ॥ ४ ॥</s-l></s-lg><s-lg><s-l> बृहदश्व उवाच ।</s-l><s-l>एवं समाहिता गत्वा दूती बाहुकमब्रवीत् ।</s-l><s-l>दमयन्त्यपि कल्याणी प्रासादस्थान्ववैक्षत ॥ ५ ॥</s-l></s-lg><s-lg><s-l> केशिन्युवाच ।</s-l><s-l>स्वागतं ते मनुष्येन्द्र कुशलं ते ब्रवीम्यहम् ।</s-l><s-l>दमयन्त्या वचः साधु निबोध पुरुषर्षभ ॥ ६ ॥</s-l></s-lg><s-lg><s-l>कदा वै प्रस्थिता यूयं किमर्थमिह चागताः ।</s-l><s-l>तत्त्वं ब्रूहि यथान्यायं वैदर्भी श्रोतुमिच्छति ॥ ७ ॥</s-l></s-lg><s-lg><s-l> बाहुक उवाच ।</s-l><s-l>श्रुतः स्वयंवरो राज्ञा कौसल्येन यशस्विना ।</s-l><s-l>द्वितीयो दमयन्त्या वै श्वोभूत इति भामिनि ॥ ८ ॥</s-l></s-lg><s-lg><s-l>श्रुत्वा तं प्रस्थितो राजा शतयोजनयायिभिः ।</s-l><s-l>हयैर्वातजवैर्मुख्यैरहमस्य च सारथिः ॥ ९ ॥</s-l></s-lg><s-lg><s-l> केशिन्युवाच ।</s-l><s-l>अथ योऽसौ तृतीयो वः स कुतः कस्य वा पुनः ।</s-l><s-l>त्वं च कस्य कथं चेदं त्वयि कर्म समाहितम् ॥ १० ॥</s-l></s-lg><s-lg><s-l> बाहुक उवाच ।</s-l><s-l>पुण्यश्लोकस्य वै सूतो वार्ष्णेय इति विश्रुतः ।</s-l><s-l>स नले विद्रुते भद्रे भाङ्गस्वरिमुपस्थितः ॥ ११ ॥</s-l></s-lg><s-lg><s-l>अहमप्यश्वकुशलः सूदत्वे च सुनिष्ठितः ।</s-l><s-l>ऋतुपर्णेन सारथ्ये भोजने च वृतः स्वयम् ॥ १२ ॥</s-l></s-lg><s-lg><s-l> केशिन्युवाच ।</s-l><s-l>अथ जानाति वार्ष्णेयः क्व नु राजा नलो गतः ।</s-l><s-l>कथंचित्त्वयि वैतेन कथितं स्यात्तु बाहुक ॥ १३ ॥</s-l></s-lg><s-lg><s-l> बाहुक उवाच ।</s-l><s-l>इहैव पुत्रौ निक्षिप्य नलस्याशुभकर्मणः ।</s-l><s-l>गतस्ततो यथाकामं नैष जानाति नैषधम् ॥ १४ ॥</s-l></s-lg><s-lg><s-l>न चान्यः पुरुषः कश्चिन्नलं वेत्ति यशस्विनि ।</s-l><s-l>गूढश्चरति लोकेऽस्मिन्नष्टरूपो महीपतिः ॥ १५ ॥</s-l></s-lg><s-lg><s-l>आत्मैव हि नलं वेत्ति या चास्य तदनन्तरा ।</s-l><s-l>न हि वै तानि लिङ्गानि नलं शंसन्ति कर्हिचित् ॥ १६ ॥</s-l></s-lg><s-lg><s-l> केशिन्युवाच ।</s-l><s-l>योऽसावयोध्यां प्रथमं गतवान्ब्राह्मणस्तदा ।</s-l><s-l>इमानि नारीवाक्यानि कथयानः पुनः पुनः ॥ १७ ॥</s-l></s-lg><s-lg><s-l>क्व नु त्वं कितव छित्त्वा वस्त्रार्धं प्रस्थितो मम ।</s-l><s-l>उत्सृज्य विपिने सुप्तामनुरक्तां प्रियां प्रिय ॥ १८ ॥</s-l></s-lg><s-lg><s-l>सा वै यथा समादिष्टा तत्रास्ते त्वत्प्रतीक्षिणी ।</s-l><s-l>दह्यमाना दिवारात्रं वस्त्रार्धेनाभिसंवृता ॥ १९ ॥</s-l></s-lg><s-lg><s-l>तस्या रुदन्त्याः सततं तेन दुःखेन पार्थिव ।</s-l><s-l>प्रसादं कुरु वै वीर प्रतिवाक्यं प्रयच्छ च ॥ २० ॥</s-l></s-lg><s-lg><s-l>तस्यास्तत्प्रियमाख्यानं प्रब्रवीहि महामते ।</s-l><s-l>तदेव वाक्यं वैदर्भी श्रोतुमिच्छत्यनिन्दिता ॥ २१ ॥</s-l></s-lg><s-lg><s-l>एतच्छ्रुत्वा प्रतिवचस्तस्य दत्तं त्वया किल ।</s-l><s-l>यत्पुरा तत्पुनस्त्वत्तो वैदर्भी श्रोतुमिच्छति ॥ २२ ॥</s-l></s-lg><s-lg><s-l> बृहदश्व उवाच ।</s-l><s-l>एवमुक्तस्य केशिन्या नलस्य कुरुनन्दन ।</s-l><s-l>हृदयं व्यथितं चासीदश्रुपूर्णे च लोचने ॥ २३ ॥</s-l></s-lg><s-lg><s-l>स निगृह्यात्मनो दुःखं दह्यमानो महीपतिः ।</s-l><s-l>बाष्पसंदिग्धया वाचा पुनरेवेदमब्रवीत् ॥ २४ ॥</s-l></s-lg><s-lg><s-l>वैषम्यमपि संप्राप्ता गोपायन्ति कुलस्त्रियः ।</s-l><s-l>आत्मानमात्मना सत्यो जितस्वर्गा न संशयः ॥ २५ ॥</s-l></s-lg><s-lg><s-l>रहिता भर्तृभिश्चैव न क्रुध्यन्ति कदाचन ।</s-l><s-l>प्राणांश्चारित्रकवचा धारयन्तीह सत्स्त्रियः ॥ २६ ॥</s-l></s-lg><s-lg><s-l>प्राणयात्रां परिप्रेप्सोः शकुनैर्हृतवाससः ।</s-l><s-l>आधिभिर्दह्यमानस्य श्यामा न क्रोद्धुमर्हति ॥ २७ ॥</s-l></s-lg><s-lg><s-l>सत्कृतासत्कृता वापि पतिं दृष्ट्वा तथागतम् ।</s-l><s-l>भ्रष्टराज्यं श्रिया हीनं क्षुधितं व्यसनाप्लुतम् ॥ २८ ॥</s-l></s-lg><s-lg><s-l>एवं ब्रुवाणस्तद्वाक्यं नलः परमदुःखितः ।</s-l><s-l>न बाष्पमशकत्सोढुं प्ररुरोद च भारत ॥ २९ ॥</s-l></s-lg><s-lg><s-l>ततः सा केशिनी गत्वा दमयन्त्यै न्यवेदयत् ।</s-l><s-l>तत्सर्वं कथितं चैव विकारं चैव तस्य तम् ॥ ३० ॥</s-l></s-lg>