<s-lg><s-l> लोमश उवाच ।</s-l><s-l>भृगोर्महर्षेः पुत्रोऽभूच्च्यवनो नाम भार्गवः ।</s-l><s-l>समीपे सरसः सोऽस्य तपस्तेपे महाद्युतिः ॥ १ ॥</s-l></s-lg><s-lg><s-l>स्थाणुभूतो महातेजा वीरस्थानेन पाण्डव ।</s-l><s-l>अतिष्ठत्सुबहून्कालानेकदेशे विशां पते ॥ २ ॥</s-l></s-lg><s-lg><s-l>स वल्मीकोऽभवदृषिर्लताभिरभिसंवृतः ।</s-l><s-l>कालेन महता राजन्समाकीर्णः पिपीलिकैः ॥ ३ ॥</s-l></s-lg><s-lg><s-l>तथा स संवृतो धीमान्मृत्पिण्ड इव सर्वशः ।</s-l><s-l>तप्यति स्म तपो राजन्वल्मीकेन समावृतः ॥ ४ ॥</s-l></s-lg><s-lg><s-l>अथ दीर्घस्य कालस्य शर्यातिर्नाम पार्थिवः ।</s-l><s-l>आजगाम सरो रम्यं विहर्तुमिदमुत्तमम् ॥ ५ ॥</s-l></s-lg><s-lg><s-l>तस्य स्त्रीणां सहस्राणि चत्वार्यासन्परिग्रहः ।</s-l><s-l>एकैव च सुता शुभ्रा सुकन्या नाम भारत ॥ ६ ॥</s-l></s-lg><s-lg><s-l>सा सखीभिः परिवृता सर्वाभरणभूषिता ।</s-l><s-l>चङ्क्रम्यमाणा वल्मीकं भार्गवस्य समासदत् ॥ ७ ॥</s-l></s-lg><s-lg><s-l>सा चैव सुदती तत्र पश्यमाना मनोरमान् ।</s-l><s-l>वनस्पतीन्विचिन्वन्ती विजहार सखीवृता ॥ ८ ॥</s-l></s-lg><s-lg><s-l>रूपेण वयसा चैव मदनेन मदेन च ।</s-l><s-l>बभञ्ज वनवृक्षाणां शाखाः परमपुष्पिताः ॥ ९ ॥</s-l></s-lg><s-lg><s-l>तां सखीरहितामेकामेकवस्त्रामलंकृताम् ।</s-l><s-l>ददर्श भार्गवो धीमांश्चरन्तीमिव विद्युतम् ॥ १० ॥</s-l></s-lg><s-lg><s-l>तां पश्यमानो विजने स रेमे परमद्युतिः ।</s-l><s-l>क्षामकण्ठश्च ब्रह्मर्षिस्तपोबलसमन्वितः ।</s-l><s-l>तामाबभाषे कल्याणीं सा चास्य न शृणोति वै ॥ ११ ॥</s-l></s-lg><s-lg><s-l>ततः सुकन्या वल्मीके दृष्ट्वा भार्गवचक्षुषी ।</s-l><s-l>कौतूहलात्कण्टकेन बुद्धिमोहबलात्कृता ॥ १२ ॥</s-l></s-lg><s-lg><s-l>किं नु खल्विदमित्युक्त्वा निर्बिभेदास्य लोचने ।</s-l><s-l>अक्रुध्यत्स तया विद्धे नेत्रे परममन्युमान् ।</s-l><s-l>ततः शर्यातिसैन्यस्य शकृन्मूत्रं समावृणोत् ॥ १३ ॥</s-l></s-lg><s-lg><s-l>ततो रुद्धे शकृन्मूत्रे सैन्यमानाहदुःखितम् ।</s-l><s-l>तथागतमभिप्रेक्ष्य पर्यपृच्छत्स पार्थिवः ॥ १४ ॥</s-l></s-lg><s-lg><s-l>तपोनित्यस्य वृद्धस्य रोषणस्य विशेषतः ।</s-l><s-l>केनापकृतमद्येह भार्गवस्य महात्मनः ।</s-l><s-l>ज्ञातं वा यदि वाज्ञातं तदृतं ब्रूत माचिरम् ॥ १५ ॥</s-l></s-lg><s-lg><s-l>तमूचुः सैनिकाः सर्वे न विद्मोऽपकृतं वयम् ।</s-l><s-l>सर्वोपायैर्यथाकामं भवांस्तदधिगच्छतु ॥ १६ ॥</s-l></s-lg><s-lg><s-l>ततः स पृथिवीपालः साम्ना चोग्रेण च स्वयम् ।</s-l><s-l>पर्यपृच्छत्सुहृद्वर्गं प्रत्यजानन्न चैव ते ॥ १७ ॥</s-l></s-lg><s-lg><s-l>आनाहार्तं ततो दृष्ट्वा तत्सैन्यमसुखार्दितम् ।</s-l><s-l>पितरं दुःखितं चापि सुकन्येदमथाब्रवीत् ॥ १८ ॥</s-l></s-lg><s-lg><s-l>मयाटन्त्येह वल्मीके दृष्टं सत्त्वमभिज्वलत् ।</s-l><s-l>खद्योतवदभिज्ञातं तन्मया विद्धमन्तिकात् ॥ १९ ॥</s-l></s-lg><s-lg><s-l>एतच्छ्रुत्वा तु शर्यातिर्वल्मीकं तूर्णमाद्रवत् ।</s-l><s-l>तत्रापश्यत्तपोवृद्धं वयोवृद्धं च भार्गवम् ॥ २० ॥</s-l></s-lg><s-lg><s-l>अयाचदथ सैन्यार्थं प्राञ्जलिः पृथिवीपतिः ।</s-l><s-l>अज्ञानाद्बालया यत्ते कृतं तत्क्षन्तुमर्हसि ॥ २१ ॥</s-l></s-lg><s-lg><s-l>ततोऽब्रवीन्महीपालं च्यवनो भार्गवस्तदा ।</s-l><s-l>रूपौदार्यसमायुक्तां लोभमोहबलात्कृताम् ॥ २२ ॥</s-l></s-lg><s-lg><s-l>तामेव प्रतिगृह्याहं राजन्दुहितरं तव ।</s-l><s-l>क्षमिष्यामि महीपाल सत्यमेतद्ब्रवीमि ते ॥ २३ ॥</s-l></s-lg><s-lg><s-l>ऋषेर्वचनमाज्ञाय शर्यातिरविचारयन् ।</s-l><s-l>ददौ दुहितरं तस्मै च्यवनाय महात्मने ॥ २४ ॥</s-l></s-lg><s-lg><s-l>प्रतिगृह्य च तां कन्यां च्यवनः प्रससाद ह ।</s-l><s-l>प्राप्तप्रसादो राजा स ससैन्यः पुनराव्रजत् ॥ २५ ॥</s-l></s-lg><s-lg><s-l>सुकन्यापि पतिं लब्ध्वा तपस्विनमनिन्दिता ।</s-l><s-l>नित्यं पर्यचरत्प्रीत्या तपसा नियमेन च ॥ २६ ॥</s-l></s-lg><s-lg><s-l>अग्नीनामतिथीनां च शुश्रूषुरनसूयिका ।</s-l><s-l>समाराधयत क्षिप्रं च्यवनं सा शुभानना ॥ २७ ॥</s-l></s-lg>