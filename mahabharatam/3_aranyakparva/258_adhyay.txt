<s-lg><s-l> मार्कण्डेय उवाच ।</s-l><s-l>प्राप्तमप्रतिमं दुःखं रामेण भरतर्षभ ।</s-l><s-l>रक्षसा जानकी तस्य हृता भार्या बलीयसा ॥ १ ॥</s-l></s-lg><s-lg><s-l>आश्रमाद्राक्षसेन्द्रेण रावणेन विहायसा ।</s-l><s-l>मायामास्थाय तरसा हत्वा गृध्रं जटायुषम् ॥ २ ॥</s-l></s-lg><s-lg><s-l>प्रत्याजहार तां रामः सुग्रीवबलमाश्रितः ।</s-l><s-l>बद्ध्वा सेतुं समुद्रस्य दग्ध्वा लङ्कां शितैः शरैः ॥ ३ ॥</s-l></s-lg><s-lg><s-l> युधिष्ठिर उवाच ।</s-l><s-l>कस्मिन्रामः कुले जातः किंवीर्यः किंपराक्रमः ।</s-l><s-l>रावणः कस्य वा पुत्रः किं वैरं तस्य तेन ह ॥ ४ ॥</s-l></s-lg><s-lg><s-l>एतन्मे भगवन्सर्वं सम्यगाख्यातुमर्हसि ।</s-l><s-l>श्रोतुमिच्छामि चरितं रामस्याक्लिष्टकर्मणः ॥ ५ ॥</s-l></s-lg><s-lg><s-l> मार्कण्डेय उवाच ।</s-l><s-l>अजो नामाभवद्राजा महानिक्ष्वाकुवंशजः ।</s-l><s-l>तस्य पुत्रो दशरथः शश्वत्स्वाध्यायवाञ्शुचिः ॥ ६ ॥</s-l></s-lg><s-lg><s-l>अभवंस्तस्य चत्वारः पुत्रा धर्मार्थकोविदाः ।</s-l><s-l>रामलक्ष्मणशत्रुघ्ना भरतश्च महाबलः ॥ ७ ॥</s-l></s-lg><s-lg><s-l>रामस्य माता कौसल्या कैकेयी भरतस्य तु ।</s-l><s-l>सुतौ लक्ष्मणशत्रुघ्नौ सुमित्रायाः परंतपौ ॥ ८ ॥</s-l></s-lg><s-lg><s-l>विदेहराजो जनकः सीता तस्यात्मजा विभो ।</s-l><s-l>यां चकार स्वयं त्वष्टा रामस्य महिषीं प्रियाम् ॥ ९ ॥</s-l></s-lg><s-lg><s-l>एतद्रामस्य ते जन्म सीतायाश्च प्रकीर्तितम् ।</s-l><s-l>रावणस्यापि ते जन्म व्याख्यास्यामि जनेश्वर ॥ १० ॥</s-l></s-lg><s-lg><s-l>पितामहो रावणस्य साक्षाद्देवः प्रजापतिः ।</s-l><s-l>स्वयंभूः सर्वलोकानां प्रभुः स्रष्टा महातपाः ॥ ११ ॥</s-l></s-lg><s-lg><s-l>पुलस्त्यो नाम तस्यासीन्मानसो दयितः सुतः ।</s-l><s-l>तस्य वैश्रवणो नाम गवि पुत्रोऽभवत्प्रभुः ॥ १२ ॥</s-l></s-lg><s-lg><s-l>पितरं स समुत्सृज्य पितामहमुपस्थितः ।</s-l><s-l>तस्य कोपात्पिता राजन्ससर्जात्मानमात्मना ॥ १३ ॥</s-l></s-lg><s-lg><s-l>स जज्ञे विश्रवा नाम तस्यात्मार्धेन वै द्विजः ।</s-l><s-l>प्रतीकाराय सक्रोधस्ततो वैश्रवणस्य वै ॥ १४ ॥</s-l></s-lg><s-lg><s-l>पितामहस्तु प्रीतात्मा ददौ वैश्रवणस्य ह ।</s-l><s-l>अमरत्वं धनेशत्वं लोकपालत्वमेव च ॥ १५ ॥</s-l></s-lg><s-lg><s-l>ईशानेन तथा सख्यं पुत्रं च नलकूबरम् ।</s-l><s-l>राजधानीनिवेशं च लङ्कां रक्षोगणान्विताम् ॥ १६ ॥</s-l></s-lg>