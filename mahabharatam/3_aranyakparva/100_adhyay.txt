<s-lg><s-l> लोमश उवाच ।</s-l><s-l>समुद्रं ते समाश्रित्य वारुणं निधिमम्भसाम् ।</s-l><s-l>कालेयाः संप्रवर्तन्त त्रैलोक्यस्य विनाशने ॥ १ ॥</s-l></s-lg><s-lg><s-l>ते रात्रौ समभिक्रुद्धा भक्षयन्ति सदा मुनीन् ।</s-l><s-l>आश्रमेषु च ये सन्ति पुन्येष्वायतनेषु च ॥ २ ॥</s-l></s-lg><s-lg><s-l>वसिष्ठस्याश्रमे विप्रा भक्षितास्तैर्दुरात्मभिः ।</s-l><s-l>अशीतिशतमष्टौ च नव चान्ये तपस्विनः ॥ ३ ॥</s-l></s-lg><s-lg><s-l>च्यवनस्याश्रमं गत्वा पुण्यं द्विजनिषेवितम् ।</s-l><s-l>फलमूलाशनानां हि मुनीनां भक्षितं शतम् ॥ ४ ॥</s-l></s-lg><s-lg><s-l>एवं रात्रौ स्म कुर्वन्ति विविशुश्चार्णवं दिवा ।</s-l><s-l>भरद्वाजाश्रमे चैव नियता ब्रह्मचारिणः ।</s-l><s-l>वाय्वाहाराम्बुभक्षाश्च विंशतिः संनिपातिताः ॥ ५ ॥</s-l></s-lg><s-lg><s-l>एवं क्रमेण सर्वांस्तानाश्रमान्दानवास्तदा ।</s-l><s-l>निशायां परिधावन्ति मत्ता भुजबलाश्रयात् ।</s-l><s-l>कालोपसृष्टाः कालेया घ्नन्तो द्विजगणान्बहून् ॥ ६ ॥</s-l></s-lg><s-lg><s-l>न चैनानन्वबुध्यन्त मनुजा मनुजोत्तम ।</s-l><s-l>एवं प्रवृत्तान्दैत्यांस्तांस्तापसेषु तपस्विषु ॥ ७ ॥</s-l></s-lg><s-lg><s-l>प्रभाते समदृश्यन्त नियताहारकर्शिताः ।</s-l><s-l>महीतलस्था मुनयः शरीरैर्गतजीवितैः ॥ ८ ॥</s-l></s-lg><s-lg><s-l>क्षीणमांसैर्विरुधिरैर्विमज्जान्त्रैर्विसंधिभिः ।</s-l><s-l>आकीर्णैराचिता भूमिः शङ्खानामिव राशिभिः ॥ ९ ॥</s-l></s-lg><s-lg><s-l>कलशैर्विप्रविद्धैश्च स्रुवैर्भग्नैस्तथैव च ।</s-l><s-l>विकीर्णैरग्निहोत्रैश्च भूर्बभूव समावृता ॥ १० ॥</s-l></s-lg><s-lg><s-l>निःस्वाध्यायवषट्कारं नष्टयज्ञोत्सवक्रियम् ।</s-l><s-l>जगदासीन्निरुत्साहं कालेयभयपीडितम् ॥ ११ ॥</s-l></s-lg><s-lg><s-l>एवं प्रक्षीयमाणाश्च मानवा मनुजेश्वर ।</s-l><s-l>आत्मत्राणपरा भीताः प्राद्रवन्त दिशो भयात् ॥ १२ ॥</s-l></s-lg><s-lg><s-l>केचिद्गुहाः प्रविविशुर्निर्झरांश्चापरे श्रिताः ।</s-l><s-l>अपरे मरणोद्विग्ना भयात्प्रानान्समुत्सृजन् ॥ १३ ॥</s-l></s-lg><s-lg><s-l>केचिदत्र महेष्वासाः शूराः परमदर्पिताः ।</s-l><s-l>मार्गमाणाः परं यत्नं दानवानां प्रचक्रिरे ॥ १४ ॥</s-l></s-lg><s-lg><s-l>न चैतानधिजग्मुस्ते समुद्रं समुपाश्रितान् ।</s-l><s-l>श्रमं जग्मुश्च परममाजग्मुः क्षयमेव च ॥ १५ ॥</s-l></s-lg><s-lg><s-l>जगत्युपशमं याते नष्टयज्ञोत्सवक्रिये ।</s-l><s-l>आजग्मुः परमामार्तिं त्रिदशा मनुजेश्वर ॥ १६ ॥</s-l></s-lg><s-lg><s-l>समेत्य समहेन्द्राश्च भयान्मन्त्रं प्रचक्रिरे ।</s-l><s-l>नारायणं पुरस्कृत्य वैकुण्ठमपराजितम् ॥ १७ ॥</s-l></s-lg><s-lg><s-l>ततो देवाः समेतास्ते तदोचुर्मधुसूदनम् ।</s-l><s-l>त्वं नः स्रष्टा च पाता च भर्ता च जगतः प्रभो ।</s-l><s-l>त्वया सृष्टमिदं सर्वं यच्चेङ्गं यच्च नेङ्गति ॥ १८ ॥</s-l></s-lg><s-lg><s-l>त्वया भूमिः पुरा नष्टा समुद्रात्पुष्करेक्षण ।</s-l><s-l>वाराहं रूपमास्थाय जगदर्थे समुद्धृता ॥ १९ ॥</s-l></s-lg><s-lg><s-l>आदिदैत्यो महावीर्यो हिरण्यकशिपुस्त्वया ।</s-l><s-l>नारसिंहं वपुः कृत्वा सूदितः पुरुषोत्तम ॥ २० ॥</s-l></s-lg><s-lg><s-l>अवध्यः सर्वभूतानां बलिश्चापि महासुरः ।</s-l><s-l>वामनं वपुराश्रित्य त्रैलोक्याद्भ्रंशितस्त्वया ॥ २१ ॥</s-l></s-lg><s-lg><s-l>असुरश्च महेष्वासो जम्भ इत्यभिविश्रुतः ।</s-l><s-l>यज्ञक्षोभकरः क्रूरस्त्वयैव विनिपातितः ॥ २२ ॥</s-l></s-lg><s-lg><s-l>एवमादीनि कर्माणि येषां संख्या न विद्यते ।</s-l><s-l>अस्माकं भयभीतानां त्वं गतिर्मधुसूदन ॥ २३ ॥</s-l></s-lg><s-lg><s-l>तस्मात्त्वां देव देवेश लोकार्थं ज्ञापयामहे ।</s-l><s-l>रक्ष लोकांश्च देवांश्च शक्रं च महतो भयात् ॥ २४ ॥</s-l></s-lg>