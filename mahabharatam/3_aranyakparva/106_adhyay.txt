<s-lg><s-l> लोमश उवाच ।</s-l><s-l>ते तं दृष्ट्वा हयं राजन्संप्रहृष्टतनूरुहाः ।</s-l><s-l>अनादृत्य महात्मानं कपिलं कालचोदिताः ।</s-l><s-l>संक्रुद्धाः समधावन्त अश्वग्रहणकाङ्क्षिणः ॥ १ ॥</s-l></s-lg><s-lg><s-l>ततः क्रुद्धो महाराज कपिलो मुनिसत्तमः ।</s-l><s-l>वासुदेवेति यं प्राहुः कपिलं मुनिसत्तमम् ॥ २ ॥</s-l></s-lg><s-lg><s-l>स चक्षुर्विवृतं कृत्वा तेजस्तेषु समुत्सृजन् ।</s-l><s-l>ददाह सुमहातेजा मन्दबुद्धीन्स सागरान् ॥ ३ ॥</s-l></s-lg><s-lg><s-l>तान्दृष्ट्वा भस्मसाद्भूतान्नारदः सुमहातपाः ।</s-l><s-l>सगरान्तिकमागच्छत्तच्च तस्मै न्यवेदयत् ॥ ४ ॥</s-l></s-lg><s-lg><s-l>स तच्छ्रुत्वा वचो घोरं राजा मुनिमुखोद्गतम् ।</s-l><s-l>मुहूर्तं विमना भूत्वा स्थाणोर्वाक्यमचिन्तयत् ।</s-l><s-l>आत्मानमात्मनाश्वास्य हयमेवान्वचिन्तयत् ॥ ५ ॥</s-l></s-lg><s-lg><s-l>अंशुमन्तं समाहूय असमञ्जःसुतं तदा ।</s-l><s-l>पौत्रं भरतशार्दूल इदं वचनमब्रवीत् ॥ ६ ॥</s-l></s-lg><s-lg><s-l>षष्टिस्तानि सहस्राणि पुत्राणाममितौजसाम् ।</s-l><s-l>कापिलं तेज आसाद्य मत्कृते निधनं गताः ॥ ७ ॥</s-l></s-lg><s-lg><s-l>तव चापि पिता तात परित्यक्तो मयानघ ।</s-l><s-l>धर्मं संरक्षमाणेन पौराणां हितमिच्छता ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>किमर्थं राजशार्दूलः सगरः पुत्रमात्मजम् ।</s-l><s-l>त्यक्तवान्दुस्त्यजं वीरं तन्मे ब्रूहि तपोधन ॥ ९ ॥</s-l></s-lg><s-lg><s-l> लोमश उवाच ।</s-l><s-l>असमञ्जा इति ख्यातः सगरस्य सुतो ह्यभूत् ।</s-l><s-l>यं शैब्या जनयामास पौराणां स हि दारकान् ।</s-l><s-l>खुरेषु क्रोशतो गृह्य नद्यां चिक्षेप दुर्बलान् ॥ १० ॥</s-l></s-lg><s-lg><s-l>ततः पौराः समाजग्मुर्भयशोकपरिप्लुताः ।</s-l><s-l>सगरं चाभ्ययाचन्त सर्वे प्राञ्जलयः स्थिताः ॥ ११ ॥</s-l></s-lg><s-lg><s-l>त्वं नस्त्राता महाराज परचक्रादिभिर्भयैः ।</s-l><s-l>असमञ्जोभयाद्घोरात्ततो नस्त्रातुमर्हसि ॥ १२ ॥</s-l></s-lg><s-lg><s-l>पौराणां वचनं श्रुत्वा घोरं नृपतिसत्तमः ।</s-l><s-l>मुहूर्तं विमना भूत्वा सचिवानिदमब्रवीत् ॥ १३ ॥</s-l></s-lg><s-lg><s-l>असमञ्जाः पुरादद्य सुतो मे विप्रवास्यताम् ।</s-l><s-l>यदि वो मत्प्रियं कार्यमेतच्छीघ्रं विधीयताम् ॥ १४ ॥</s-l></s-lg><s-lg><s-l>एवमुक्ता नरेन्द्रेण सचिवास्ते नराधिप ।</s-l><s-l>यथोक्तं त्वरिताश्चक्रुर्यथाज्ञापितवान्नृपः ॥ १५ ॥</s-l></s-lg><s-lg><s-l>एतत्ते सर्वमाख्यातं यथा पुत्रो महात्मना ।</s-l><s-l>पौराणां हितकामेन सगरेण विवासितः ॥ १६ ॥</s-l></s-lg><s-lg><s-l>अंशुमांस्तु महेष्वासो यदुक्तः सगरेण ह ।</s-l><s-l>तत्ते सर्वं प्रवक्ष्यामि कीर्त्यमानं निबोध मे ॥ १७ ॥</s-l></s-lg><s-lg><s-l> सगर उवाच ।</s-l><s-l>पितुश्च तेऽहं त्यागेन पुत्राणां निधनेन च ।</s-l><s-l>अलाभेन तथाश्वस्य परितप्यामि पुत्रक ॥ १८ ॥</s-l></s-lg><s-lg><s-l>तस्माद्दुःखाभिसंतप्तं यज्ञविघ्नाच्च मोहितम् ।</s-l><s-l>हयस्यानयनात्पौत्र नरकान्मां समुद्धर ॥ १९ ॥</s-l></s-lg><s-lg><s-l> लोमश उवाच ।</s-l><s-l>अंशुमानेवमुक्तस्तु सगरेण महात्मना ।</s-l><s-l>जगाम दुःखात्तं देशं यत्र वै दारिता मही ॥ २० ॥</s-l></s-lg><s-lg><s-l>स तु तेनैव मार्गेण समुद्रं प्रविवेश ह ।</s-l><s-l>अपश्यच्च महात्मानं कपिलं तुरगं च तम् ॥ २१ ॥</s-l></s-lg><s-lg><s-l>स दृष्ट्वा तेजसो राशिं पुराणमृषिसत्तमम् ।</s-l><s-l>प्रणम्य शिरसा भूमौ कार्यमस्मै न्यवेदयत् ॥ २२ ॥</s-l></s-lg><s-lg><s-l>ततः प्रीतो महातेजाः कलिपोंऽशुमतोऽभवत् ।</s-l><s-l>उवाच चैनं धर्मात्मा वरदोऽस्मीति भारत ॥ २३ ॥</s-l></s-lg><s-lg><s-l>स वव्रे तुरगं तत्र प्रथमं यज्ञकारणात् ।</s-l><s-l>द्वितीयमुदकं वव्रे पितॄणां पावनेप्सया ॥ २४ ॥</s-l></s-lg><s-lg><s-l>तमुवाच महातेजाः कपिलो मुनिपुंगवः ।</s-l><s-l>ददानि तव भद्रं ते यद्यत्प्रार्थयसेऽनघ ॥ २५ ॥</s-l></s-lg><s-lg><s-l>त्वयि क्षमा च धर्मश्च सत्यं चापि प्रतिष्ठितम् ।</s-l><s-l>त्वया कृतार्थः सगरः पुत्रवांश्च त्वया पिता ॥ २६ ॥</s-l></s-lg><s-lg><s-l>तव चैव प्रभावेन स्वर्गं यास्यन्ति सागराः ।</s-l><s-l>पौत्रश्च ते त्रिपथगां त्रिदिवादानयिष्यति ।</s-l><s-l>पावनार्थं सागराणां तोषयित्वा महेश्वरम् ॥ २७ ॥</s-l></s-lg><s-lg><s-l>हयं नयस्व भद्रं ते यज्ञियं नरपुंगव ।</s-l><s-l>यज्ञः समाप्यतां तात सगरस्य महात्मनः ॥ २८ ॥</s-l></s-lg><s-lg><s-l>अंशुमानेवमुक्तस्तु कपिलेन महात्मना ।</s-l><s-l>आजगाम हयं गृह्य यज्ञवाटं महात्मनः ॥ २९ ॥</s-l></s-lg><s-lg><s-l>सोऽभिवाद्य ततः पादौ सगरस्य महात्मनः ।</s-l><s-l>मूर्ध्नि तेनाप्युपाघ्रातस्तस्मै सर्वं न्यवेदयत् ॥ ३० ॥</s-l></s-lg><s-lg><s-l>यथा दृष्टं श्रुतं चापि सागराणां क्षयं तथा ।</s-l><s-l>तं चास्मै हयमाचष्ट यज्ञवाटमुपागतम् ॥ ३१ ॥</s-l></s-lg><s-lg><s-l>तच्छ्रुत्वा सगरो राजा पुत्रजं दुःखमत्यजत् ।</s-l><s-l>अंशुमन्तं च संपूज्य समापयत तं क्रतुम् ॥ ३२ ॥</s-l></s-lg><s-lg><s-l>समाप्तयज्ञः सगरो देवैः सर्वैः सभाजितः ।</s-l><s-l>पुत्रत्वे कल्पयामास समुद्रं वरुणालयम् ॥ ३३ ॥</s-l></s-lg><s-lg><s-l>प्रशास्य सुचिरं कालं राज्यं राजीवलोचनः ।</s-l><s-l>पौत्रे भारं समावेश्य जगाम त्रिदिवं तदा ॥ ३४ ॥</s-l></s-lg><s-lg><s-l>अंशुमानपि धर्मात्मा महीं सागरमेखलाम् ।</s-l><s-l>प्रशशास महाराज यथैवास्य पितामहः ॥ ३५ ॥</s-l></s-lg><s-lg><s-l>तस्य पुत्रः समभवद्दिलीपो नाम धर्मवित् ।</s-l><s-l>तस्मै राज्यं समाधाय अंशुमानपि संस्थितः ॥ ३६ ॥</s-l></s-lg><s-lg><s-l>दिलीपस्तु ततः श्रुत्वा पितॄणां निधनं महत् ।</s-l><s-l>पर्यतप्यत दुःखेन तेषां गतिमचिन्तयत् ॥ ३७ ॥</s-l></s-lg><s-lg><s-l>गङ्गावतरणे यत्नं सुमहच्चाकरोन्नृपः ।</s-l><s-l>न चावतारयामास चेष्टमानो यथाबलम् ॥ ३८ ॥</s-l></s-lg><s-lg><s-l>तस्य पुत्रः समभवच्छ्रीमान्धर्मपरायणः ।</s-l><s-l>भगीरथ इति ख्यातः सत्यवागनसूयकः ॥ ३९ ॥</s-l></s-lg><s-lg><s-l>अभिषिच्य तु तं राज्ये दिलीपो वनमाश्रितः ।</s-l><s-l>तपःसिद्धिसमायोगात्स राजा भरतर्षभ ।</s-l><s-l>वनाज्जगाम त्रिदिवं कालयोगेन भारत ॥ ४० ॥</s-l></s-lg>