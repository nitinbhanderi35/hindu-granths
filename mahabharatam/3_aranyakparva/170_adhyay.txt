<s-lg><s-l> अर्जुन उवाच ।</s-l><s-l>निवर्तमानेन मया महद्दृष्टं ततोऽपरम् ।</s-l><s-l>पुरं कामचरं दिव्यं पावकार्कसमप्रभम् ॥ १ ॥</s-l></s-lg><s-lg><s-l>द्रुमै रत्नमयैश्चैत्रैर्भास्वरैश्च पतत्रिभिः ।</s-l><s-l>पौलोमैः कालकेयैश्च नित्यहृष्टैरधिष्ठितम् ॥ २ ॥</s-l></s-lg><s-lg><s-l>गोपुराट्टालकोपेतं चतुर्द्वारं दुरासदम् ।</s-l><s-l>सर्वरत्नमयं दिव्यमद्भुतोपमदर्शनम् ।</s-l><s-l>द्रुमैः पुष्पफलोपेतैर्दिव्यरत्नमयैर्वृतम् ॥ ३ ॥</s-l></s-lg><s-lg><s-l>तथा पतत्रिभिर्दिव्यैरुपेतं सुमनोहरैः ।</s-l><s-l>असुरैर्नित्यमुदितैः शूलर्ष्टिमुसलायुधैः ।</s-l><s-l>चापमुद्गरहस्तैश्च स्रग्विभिः सर्वतो वृतम् ॥ ४ ॥</s-l></s-lg><s-lg><s-l>तदहं प्रेक्ष्य दैत्यानां पुरमद्भुतदर्शनम् ।</s-l><s-l>अपृच्छं मातलिं राजन्किमिदं दृश्यतेति वै ॥ ५ ॥</s-l></s-lg><s-lg><s-l> मातलिरुवाच ।</s-l><s-l>पुलोमा नाम दैतेयी कालका च महासुरी ।</s-l><s-l>दिव्यं वर्षसहस्रं ते चेरतुः परमं तपः ।</s-l><s-l>तपसोऽन्ते ततस्ताभ्यां स्वयम्भूरददाद्वरम् ॥ ६ ॥</s-l></s-lg><s-lg><s-l>अगृह्णीतां वरं ते तु सुतानामल्पदुःखताम् ।</s-l><s-l>अवध्यतां च राजेन्द्र सुरराक्षसपन्नगैः ॥ ७ ॥</s-l></s-lg><s-lg><s-l>रमणीयं पुरं चेदं खचरं सुकृतप्रभम् ।</s-l><s-l>सर्वरत्नैः समुदितं दुर्धर्षममरैरपि ।</s-l><s-l>सयक्षगन्धर्वगणैः पन्नगासुरराक्षसैः ॥ ८ ॥</s-l></s-lg><s-lg><s-l>सर्वकामगुणोपेतं वीतशोकमनामयम् ।</s-l><s-l>ब्रह्मणा भरतश्रेष्ठ कालकेयकृते कृतम् ॥ ९ ॥</s-l></s-lg><s-lg><s-l>तदेतत्खचरं दिव्यं चरत्यमरवर्जितम् ।</s-l><s-l>पौलोमाध्युषितं वीर कालकेयैश्च दानवैः ॥ १० ॥</s-l></s-lg><s-lg><s-l>हिरण्यपुरमित्येतत्ख्यायते नगरं महत् ।</s-l><s-l>रक्षितं कालकेयैश्च पौलोमैश्च महासुरैः ॥ ११ ॥</s-l></s-lg><s-lg><s-l>त एते मुदिता नित्यमवध्याः सर्वदैवतैः ।</s-l><s-l>निवसन्त्यत्र राजेन्द्र गतोद्वेगा निरुत्सुकाः ।</s-l><s-l>मानुषो मृत्युरेतेषां निर्दिष्टो ब्रह्मणा पुरा ॥ १२ ॥</s-l></s-lg><s-lg><s-l> अर्जुन उवाच ।</s-l><s-l>सुरासुरैरवध्यांस्तानहं ज्ञात्वा ततः प्रभो ।</s-l><s-l>अब्रुवं मातलिं हृष्टो याह्येतत्पुरमञ्जसा ॥ १३ ॥</s-l></s-lg><s-lg><s-l>त्रिदशेशद्विषो यावत्क्षयमस्त्रैर्नयाम्यहम् ।</s-l><s-l>न कथंचिद्धि मे पापा न वध्या ये सुरद्विषः ॥ १४ ॥</s-l></s-lg><s-lg><s-l>उवाह मां ततः शीघ्रं हिरण्यपुरमन्तिकात् ।</s-l><s-l>रथेन तेन दिव्येन हरियुक्तेन मातलिः ॥ १५ ॥</s-l></s-lg><s-lg><s-l>ते मामालक्ष्य दैतेया विचित्राभरणाम्बराः ।</s-l><s-l>समुत्पेतुर्महावेगा रथानास्थाय दंशिताः ॥ १६ ॥</s-l></s-lg><s-lg><s-l>ततो नालीकनाराचैर्भल्लशक्त्यृष्टितोमरैः ।</s-l><s-l>अभ्यघ्नन्दानवेन्द्रा मां क्रुद्धास्तीव्रपराक्रमाः ॥ १७ ॥</s-l></s-lg><s-lg><s-l>तदहं चास्त्रवर्षेण महता प्रत्यवारयम् ।</s-l><s-l>शस्त्रवर्षं महद्राजन्विद्याबलमुपाश्रितः ॥ १८ ॥</s-l></s-lg><s-lg><s-l>व्यामोहयं च तान्सर्वान्रथमार्गैश्चरन्रणे ।</s-l><s-l>तेऽन्योन्यमभिसंमूढाः पातयन्ति स्म दानवाः ॥ १९ ॥</s-l></s-lg><s-lg><s-l>तेषामहं विमूढानामन्योन्यमभिधावताम् ।</s-l><s-l>शिरांसि विशिखैर्दीप्तैर्व्यहरं शतसंघशः ॥ २० ॥</s-l></s-lg><s-lg><s-l>ते वध्यमाना दैतेयाः पुरमास्थाय तत्पुनः ।</s-l><s-l>खमुत्पेतुः सनगरा मायामास्थाय दानवीम् ॥ २१ ॥</s-l></s-lg><s-lg><s-l>ततोऽहं शरवर्षेण महता प्रत्यवारयम् ।</s-l><s-l>मार्गमावृत्य दैत्यानां गतिं चैषामवारयम् ॥ २२ ॥</s-l></s-lg><s-lg><s-l>तत्पुरं खचरं दिव्यं कामगं दिव्यवर्चसम् ।</s-l><s-l>दैतेयैर्वरदानेन धार्यते स्म यथासुखम् ॥ २३ ॥</s-l></s-lg><s-lg><s-l>अन्तर्भूमौ निपतितं पुनरूर्ध्वं प्रतिष्ठते ।</s-l><s-l>पुनस्तिर्यक्प्रयात्याशु पुनरप्सु निमज्जति ॥ २४ ॥</s-l></s-lg><s-lg><s-l>अमरावतिसंकाशं पुरं कामगमं तु तत् ।</s-l><s-l>अहमस्त्रैर्बहुविधैः प्रत्यगृह्णं नराधिप ॥ २५ ॥</s-l></s-lg><s-lg><s-l>ततोऽहं शरजालेन दिव्यास्त्रमुदितेन च ।</s-l><s-l>न्यगृह्णं सह दैतेयैस्तत्पुरं भरतर्षभ ॥ २६ ॥</s-l></s-lg><s-lg><s-l>विक्षतं चायसैर्बाणैर्मत्प्रयुक्तैरजिह्मगैः ।</s-l><s-l>महीमभ्यपतद्राजन्प्रभग्नं पुरमासुरम् ॥ २७ ॥</s-l></s-lg><s-lg><s-l>ते वध्यमाना मद्बाणैर्वज्रवेगैरयस्मयैः ।</s-l><s-l>पर्यभ्रमन्त वै राजन्नसुराः कालचोदिताः ॥ २८ ॥</s-l></s-lg><s-lg><s-l>ततो मातलिरप्याशु पुरस्तान्निपतन्निव ।</s-l><s-l>महीमवातरत्क्षिप्रं रथेनादित्यवर्चसा ॥ २९ ॥</s-l></s-lg><s-lg><s-l>ततो रथसहस्राणि षष्टिस्तेषाममर्षिणाम् ।</s-l><s-l>युयुत्सूनां मया सार्धं पर्यवर्तन्त भारत ॥ ३० ॥</s-l></s-lg><s-lg><s-l>तानहं निशितैर्बाणैर्व्यधमं गार्ध्रवाजितैः ।</s-l><s-l>ते युद्धे संन्यवर्तन्त समुद्रस्य यथोर्मयः ॥ ३१ ॥</s-l></s-lg><s-lg><s-l>नेमे शक्या मानुषेण युद्धेनेति प्रचिन्त्य वै ।</s-l><s-l>ततोऽहमानुपूर्व्येण सर्वाण्यस्त्राण्ययोजयम् ॥ ३२ ॥</s-l></s-lg><s-lg><s-l>ततस्तानि सहस्राणि रथानां चित्रयोधिनाम् ।</s-l><s-l>अस्त्राणि मम दिव्यानि प्रत्यघ्नञ्शनकैरिव ॥ ३३ ॥</s-l></s-lg><s-lg><s-l>रथमार्गान्विचित्रांस्ते विचरन्तो महारथाः ।</s-l><s-l>प्रत्यदृश्यन्त संग्रामे शतशोऽथ सहस्रशः ॥ ३४ ॥</s-l></s-lg><s-lg><s-l>विचित्रमुकुटापीडा विचित्रकवचध्वजाः ।</s-l><s-l>विचित्राभरणाश्चैव नन्दयन्तीव मे मनः ॥ ३५ ॥</s-l></s-lg><s-lg><s-l>अहं तु शरवर्षैस्तानस्त्रप्रमुदितै रणे ।</s-l><s-l>नाशक्नुवं पीडयितुं ते तु मां पर्यपीडयन् ॥ ३६ ॥</s-l></s-lg><s-lg><s-l>तैः पीड्यमानो बहुभिः कृतास्त्रैः कुशलैर्युधि ।</s-l><s-l>व्यथितोऽस्मि महायुद्धे भयं चागान्महन्मम ॥ ३७ ॥</s-l></s-lg><s-lg><s-l>ततोऽहं देवदेवाय रुद्राय प्रणतो रणे ।</s-l><s-l>स्वस्ति भूतेभ्य इत्युक्त्वा महास्त्रं समयोजयम् ।</s-l><s-l>यत्तद्रौद्रमिति ख्यातं सर्वामित्रविनाशनम् ॥ ३८ ॥</s-l></s-lg><s-lg><s-l>ततोऽपश्यं त्रिशिरसं पुरुषं नवलोचनम् ।</s-l><s-l>त्रिमुखं षड्भुजं दीप्तमर्कज्वलनमूर्धजम् ।</s-l><s-l>लेलिहानैर्महानागैः कृतशीर्षममित्रहन् ॥ ३९ ॥</s-l></s-lg><s-lg><s-l>विभीस्ततस्तदस्त्रं तु घोरं रौद्रं सनातनम् ।</s-l><s-l>दृष्ट्वा गाण्डीवसंयोगमानीय भरतर्षभ ॥ ४० ॥</s-l></s-lg><s-lg><s-l>नमस्कृत्वा त्रिनेत्राय शर्वायामिततेजसे ।</s-l><s-l>मुक्तवान्दानवेन्द्राणां पराभावाय भारत ॥ ४१ ॥</s-l></s-lg><s-lg><s-l>मुक्तमात्रे ततस्तस्मिन्रूपाण्यासन्सहस्रशः ।</s-l><s-l>मृगाणामथ सिंहानां व्याघ्राणां च विशां पते ।</s-l><s-l>ऋक्षाणां महिषाणां च पन्नगानां तथा गवाम् ॥ ४२ ॥</s-l></s-lg><s-lg><s-l>गजानां सृमराणां च शरभाणां च सर्वशः ।</s-l><s-l>ऋषभाणां वराहाणां मार्जाराणां तथैव च ।</s-l><s-l>शालावृकाणां प्रेतानां भुरुण्डानां च सर्वशः ॥ ४३ ॥</s-l></s-lg><s-lg><s-l>गृध्राणां गरुडानां च मकराणां तथैव च ।</s-l><s-l>पिशाचानां सयक्षाणां तथैव च सुरद्विषाम् ॥ ४४ ॥</s-l></s-lg><s-lg><s-l>गुह्यकानां च संग्रामे नैरृतानां तथैव च ।</s-l><s-l>झषाणां गजवक्त्राणामुलूकानां तथैव च ॥ ४५ ॥</s-l></s-lg><s-lg><s-l>मीनकूर्मसमूहानां नानाशस्त्रासिपाणिनाम् ।</s-l><s-l>तथैव यातु धानानां गदामुद्गरधारिणाम् ॥ ४६ ॥</s-l></s-lg><s-lg><s-l>एतैश्चान्यैश्च बहुभिर्नानारूपधरैस्तथा ।</s-l><s-l>सर्वमासीज्जगद्व्याप्तं तस्मिन्नस्त्रे विसर्जिते ॥ ४७ ॥</s-l></s-lg><s-lg><s-l>त्रिशिरोभिश्चतुर्दंष्ट्रैश्चतुरास्यैश्चतुर्भुजैः ।</s-l><s-l>अनेकरूपसंयुक्तैर्मांसमेदोवसाशिभिः ।</s-l><s-l>अभीक्ष्णं वध्यमानास्ते दानवा ये समागताः ॥ ४८ ॥</s-l></s-lg><s-lg><s-l>अर्कज्वलनतेजोभिर्वज्राशनिसमप्रभैः ।</s-l><s-l>अद्रिसारमयैश्चान्यैर्बाणैररिविदारणैः ।</s-l><s-l>न्यहनं दानवान्सर्वान्मुहूर्तेनैव भारत ॥ ४९ ॥</s-l></s-lg><s-lg><s-l>गाण्डीवास्त्रप्रणुन्नांस्तान्गतासून्नभसश्च्युतान् ।</s-l><s-l>दृष्ट्वाहं प्राणमं भूयस्त्रिपुरघ्नाय वेधसे ॥ ५० ॥</s-l></s-lg><s-lg><s-l>तथा रौद्रास्त्रनिष्पिष्टान्दिव्याभरणभूषितान् ।</s-l><s-l>निशाम्य परमं हर्षमगमद्देवसारथिः ॥ ५१ ॥</s-l></s-lg><s-lg><s-l>तदसह्यं कृतं कर्म देवैरपि दुरासदम् ।</s-l><s-l>दृष्ट्वा मां पूजयामास मातलिः शक्रसारथिः ॥ ५२ ॥</s-l></s-lg><s-lg><s-l>उवाच चेदं वचनं प्रीयमाणः कृताञ्जलिः ।</s-l><s-l>सुरासुरैरसह्यं हि कर्म यत्साधितं त्वया ।</s-l><s-l>न ह्येतत्संयुगे कर्तुमपि शक्तः सुरेश्वरः ॥ ५३ ॥</s-l></s-lg><s-lg><s-l>सुरासुरैरवध्यं हि पुरमेतत्खगं महत् ।</s-l><s-l>त्वया विमथितं वीर स्ववीर्यास्त्रतपोबलात् ॥ ५४ ॥</s-l></s-lg><s-lg><s-l>विध्वस्तेऽथ पुरे तस्मिन्दानवेषु हतेषु च ।</s-l><s-l>विनदन्त्यः स्त्रियः सर्वा निष्पेतुर्नगराद्बहिः ॥ ५५ ॥</s-l></s-lg><s-lg><s-l>प्रकीर्णकेश्यो व्यथिताः कुरर्य इव दुःखिताः ।</s-l><s-l>पेतुः पुत्रान्पितॄन्भ्रातॄञ्शोचमाना महीतले ॥ ५६ ॥</s-l></s-lg><s-lg><s-l>रुदन्त्यो दीनकण्ठ्यस्ता विनदन्त्यो हतेश्वराः ।</s-l><s-l>उरांसि पाणिभिर्घ्नन्त्यः प्रस्रस्तस्रग्विभूषणाः ॥ ५७ ॥</s-l></s-lg><s-lg><s-l>तच्छोकयुक्तमश्रीकं दुःखदैन्यसमाहतम् ।</s-l><s-l>न बभौ दानवपुरं हतत्विट्कं हतेश्वरम् ॥ ५८ ॥</s-l></s-lg><s-lg><s-l>गन्धर्वनगराकारं हतनागमिव ह्रदम् ।</s-l><s-l>शुष्कवृक्षमिवारण्यमदृश्यमभवत्पुरम् ॥ ५९ ॥</s-l></s-lg><s-lg><s-l>मां तु संहृष्टमनसं क्षिप्रं मातलिरानयत् ।</s-l><s-l>देवराजस्य भवनं कृतकर्माणमाहवात् ॥ ६० ॥</s-l></s-lg><s-lg><s-l>हिरण्यपुरमारुज्य निहत्य च महासुरान् ।</s-l><s-l>निवातकवचांश्चैव ततोऽहं शक्रमागमम् ॥ ६१ ॥</s-l></s-lg><s-lg><s-l>मम कर्म च देवेन्द्रं मातलिर्विस्तरेण तत् ।</s-l><s-l>सर्वं विश्रावयामास यथा भूतं महाद्युते ॥ ६२ ॥</s-l></s-lg><s-lg><s-l>हिरण्यपुरघातं च मायानां च निवारणम् ।</s-l><s-l>निवातकवचानां च वधं संख्ये महौजसाम् ॥ ६३ ॥</s-l></s-lg><s-lg><s-l>तच्छ्रुत्वा भगवान्प्रीतः सहस्राक्षः पुरंदरः ।</s-l><s-l>मरुद्भिः सहितः श्रीमान्साधु साध्वित्यथाब्रवीत् ॥ ६४ ॥</s-l></s-lg><s-lg><s-l>ततो मां देवराजो वै समाश्वास्य पुनः पुनः ।</s-l><s-l>अब्रवीद्विबुधैः सार्धमिदं सुमधुरं वचः ॥ ६५ ॥</s-l></s-lg><s-lg><s-l>अतिदेवासुरं कर्म कृतमेतत्त्वया रणे ।</s-l><s-l>गुर्वर्थश्च महान्पार्थ कृतः शत्रून्घ्नता मम ॥ ६६ ॥</s-l></s-lg><s-lg><s-l>एवमेव सदा भाव्यं स्थिरेणाजौ धनंजय ।</s-l><s-l>असंमूढेन चास्त्राणां कर्तव्यं प्रतिपादनम् ॥ ६७ ॥</s-l></s-lg><s-lg><s-l>अविषह्यो रणे हि त्वं देवदानवराक्षसैः ।</s-l><s-l>सयक्षासुरगन्धर्वैः सपक्षिगणपन्नगैः ॥ ६८ ॥</s-l></s-lg><s-lg><s-l>वसुधां चापि कौन्तेय त्वद्बाहुबलनिर्जिताम् ।</s-l><s-l>पालयिष्यति धर्मात्मा कुन्तीपुत्रो युधिष्ठिरः ॥ ६९ ॥</s-l></s-lg>