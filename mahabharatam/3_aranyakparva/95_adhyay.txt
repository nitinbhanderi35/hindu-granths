<s-lg><s-l> लोमश उवाच ।</s-l><s-l>यदा त्वमन्यतागस्त्यो गार्हस्थ्ये तां क्षमामिति ।</s-l><s-l>तदाभिगम्य प्रोवाच वैदर्भं पृथिवीपतिम् ॥ १ ॥</s-l></s-lg><s-lg><s-l>राजन्निवेशे बुद्धिर्मे वर्तते पुत्रकारणात् ।</s-l><s-l>वरये त्वां महीपाल लोपामुद्रां प्रयच्छ मे ॥ २ ॥</s-l></s-lg><s-lg><s-l>एवमुक्तः स मुनिना महीपालो विचेतनः ।</s-l><s-l>प्रत्याख्यानाय चाशक्तः प्रदातुमपि नैच्छत ॥ ३ ॥</s-l></s-lg><s-lg><s-l>ततः स भार्यामभ्येत्य प्रोवाच पृथिवीपतिः ।</s-l><s-l>महर्षिर्वीर्यवानेष क्रुद्धः शापाग्निना दहेत् ॥ ४ ॥</s-l></s-lg><s-lg><s-l>तं तथा दुःखितं दृष्ट्वा सभार्यं पृथिवीपतिम् ।</s-l><s-l>लोपामुद्राभिगम्येदं काले वचनमब्रवीत् ॥ ५ ॥</s-l></s-lg><s-lg><s-l>न मत्कृते महीपाल पीडामभ्येतुमर्हसि ।</s-l><s-l>प्रयच्छ मामगस्त्याय त्राह्यात्मानं मया पितः ॥ ६ ॥</s-l></s-lg><s-lg><s-l>दुहितुर्वचनाद्राजा सोऽगस्त्याय महात्मने ।</s-l><s-l>लोपामुद्रां ततः प्रादाद्विधिपूर्वं विशां पते ॥ ७ ॥</s-l></s-lg><s-lg><s-l>प्राप्य भार्यामगस्त्यस्तु लोपामुद्रामभाषत ।</s-l><s-l>महार्हाण्युत्सृजैतानि वासांस्याभरणानि च ॥ ८ ॥</s-l></s-lg><s-lg><s-l>ततः सा दर्शनीयानि महार्हाणि तनूनि च ।</s-l><s-l>समुत्ससर्ज रम्भोरूर्वसनान्यायतेक्षणा ॥ ९ ॥</s-l></s-lg><s-lg><s-l>ततश्चीराणि जग्राह वल्कलान्यजिनानि च ।</s-l><s-l>समानव्रतचर्या च बभूवायतलोचना ॥ १० ॥</s-l></s-lg><s-lg><s-l>गङ्गाद्वारमथागम्य भगवानृषिसत्तमः ।</s-l><s-l>उग्रमातिष्ठत तपः सह पत्न्यानुकूलया ॥ ११ ॥</s-l></s-lg><s-lg><s-l>सा प्रीत्या बहुमानाच्च पतिं पर्यचरत्तदा ।</s-l><s-l>अगस्त्यश्च परां प्रीतिं भार्यायामकरोत्प्रभुः ॥ १२ ॥</s-l></s-lg><s-lg><s-l>ततो बहुतिथे काले लोपामुद्रां विशां पते ।</s-l><s-l>तपसा द्योतितां स्नातां ददर्श भगवानृषिः ॥ १३ ॥</s-l></s-lg><s-lg><s-l>स तस्याः परिचारेण शौचेन च दमेन च ।</s-l><s-l>श्रिया रूपेण च प्रीतो मैथुनायाजुहाव ताम् ॥ १४ ॥</s-l></s-lg><s-lg><s-l>ततः सा प्राञ्जलिर्भूत्वा लज्जमानेव भामिनी ।</s-l><s-l>तदा सप्रणयं वाक्यं भगवन्तमथाब्रवीत् ॥ १५ ॥</s-l></s-lg><s-lg><s-l>असंशयं प्रजाहेतोर्भार्यां पतिरविन्दत ।</s-l><s-l>या तु त्वयि मम प्रीतिस्तामृषे कर्तुमर्हसि ॥ १६ ॥</s-l></s-lg><s-lg><s-l>यथा पितुर्गृहे विप्र प्रासादे शयनं मम ।</s-l><s-l>तथाविधे त्वं शयने मामुपैतुमिहार्हसि ॥ १७ ॥</s-l></s-lg><s-lg><s-l>इच्छामि त्वां स्रग्विणं च भूषणैश्च विभूषितम् ।</s-l><s-l>उपसर्तुं यथाकामं दिव्याभरणभूषिता ॥ १८ ॥</s-l></s-lg><s-lg><s-l> अगस्त्य उवाच ।</s-l><s-l>न वै धनानि विद्यन्ते लोपामुद्रे तथा मम ।</s-l><s-l>यथाविधानि कल्याणि पितुस्तव सुमध्यमे ॥ १९ ॥</s-l></s-lg><s-lg><s-l> लोपामुद्रोवाच ।</s-l><s-l>ईशोऽसि तपसा सर्वं समाहर्तुमिहेश्वर ।</s-l><s-l>क्षणेन जीवलोके यद्वसु किंचन विद्यते ॥ २० ॥</s-l></s-lg><s-lg><s-l> अगस्त्य उवाच ।</s-l><s-l>एवमेतद्यथात्थ त्वं तपोव्ययकरं तु मे ।</s-l><s-l>यथा तु मे न नश्येत तपस्तन्मां प्रचोदय ॥ २१ ॥</s-l></s-lg><s-lg><s-l> लोपामुद्रोवाच ।</s-l><s-l>अल्पावशिष्टः कालोऽयमृतौ मम तपोधन ।</s-l><s-l>न चान्यथाहमिच्छामि त्वामुपैतुं कथंचन ॥ २२ ॥</s-l></s-lg><s-lg><s-l>न चापि धर्ममिच्छामि विलोप्तुं ते तपोधन ।</s-l><s-l>एतत्तु मे यथाकामं संपादयितुमर्हसि ॥ २३ ॥</s-l></s-lg><s-lg><s-l> अगस्त्य उवाच ।</s-l><s-l>यद्येष कामः सुभगे तव बुद्ध्या विनिश्चितः ।</s-l><s-l>हन्त गच्छाम्यहं भद्रे चर काममिह स्थिता ॥ २४ ॥</s-l></s-lg>