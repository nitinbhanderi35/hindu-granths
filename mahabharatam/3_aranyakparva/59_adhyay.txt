<s-lg><s-l> नल उवाच ।</s-l><s-l>यथा राज्यं पितुस्ते तत्तथा मम न संशयः ।</s-l><s-l>न तु तत्र गमिष्यामि विषमस्थः कथंचन ॥ १ ॥</s-l></s-lg><s-lg><s-l>कथं समृद्धो गत्वाहं तव हर्षविवर्धनः ।</s-l><s-l>परिद्यूनो गमिष्यामि तव शोकविवर्धनः ॥ २ ॥</s-l></s-lg><s-lg><s-l> बृहदश्व उवाच ।</s-l><s-l>इति ब्रुवन्नलो राजा दमयन्तीं पुनः पुनः ।</s-l><s-l>सान्त्वयामास कल्याणीं वाससोऽर्धेन संवृताम् ॥ ३ ॥</s-l></s-lg><s-lg><s-l>तावेकवस्त्रसंवीतावटमानावितस्ततः ।</s-l><s-l>क्षुत्पिपासापरिश्रान्तौ सभां कांचिदुपेयतुः ॥ ४ ॥</s-l></s-lg><s-lg><s-l>तां सभामुपसंप्राप्य तदा स निषधाधिपः ।</s-l><s-l>वैदर्भ्या सहितो राजा निषसाद महीतले ॥ ५ ॥</s-l></s-lg><s-lg><s-l>स वै विवस्त्रो मलिनो विकचः पांसुगुण्ठितः ।</s-l><s-l>दमयन्त्या सह श्रान्तः सुष्वाप धरणीतले ॥ ६ ॥</s-l></s-lg><s-lg><s-l>दमयन्त्यपि कल्याणी निद्रयापहृता ततः ।</s-l><s-l>सहसा दुःखमासाद्य सुकुमारी तपस्विनी ॥ ७ ॥</s-l></s-lg><s-lg><s-l>सुप्तायां दमयन्त्यां तु नलो राजा विशां पते ।</s-l><s-l>शोकोन्मथितचित्तात्मा न स्म शेते यथा पुरा ॥ ८ ॥</s-l></s-lg><s-lg><s-l>स तद्राज्यापहरणं सुहृत्त्यागं च सर्वशः ।</s-l><s-l>वने च तं परिध्वंसं प्रेक्ष्य चिन्तामुपेयिवान् ॥ ९ ॥</s-l></s-lg><s-lg><s-l>किं नु मे स्यादिदं कृत्वा किं नु मे स्यादकुर्वतः ।</s-l><s-l>किं नु मे मरणं श्रेयः परित्यागो जनस्य वा ॥ १० ॥</s-l></s-lg><s-lg><s-l>मामियं ह्यनुरक्तेदं दुःखमाप्नोति मत्कृते ।</s-l><s-l>मद्विहीना त्वियं गच्छेत्कदाचित्स्वजनं प्रति ॥ ११ ॥</s-l></s-lg><s-lg><s-l>मया निःसंशयं दुःखमियं प्राप्स्यत्यनुत्तमा ।</s-l><s-l>उत्सर्गे संशयः स्यात्तु विन्देतापि सुखं क्वचित् ॥ १२ ॥</s-l></s-lg><s-lg><s-l>स विनिश्चित्य बहुधा विचार्य च पुनः पुनः ।</s-l><s-l>उत्सर्गेऽमन्यत श्रेयो दमयन्त्या नराधिपः ॥ १३ ॥</s-l></s-lg><s-lg><s-l>सोऽवस्त्रतामात्मनश्च तस्याश्चाप्येकवस्त्रताम् ।</s-l><s-l>चिन्तयित्वाध्यगाद्राजा वस्त्रार्धस्यावकर्तनम् ॥ १४ ॥</s-l></s-lg><s-lg><s-l>कथं वासो विकर्तेयं न च बुध्येत मे प्रिया ।</s-l><s-l>चिन्त्यैवं नैषधो राजा सभां पर्यचरत्तदा ॥ १५ ॥</s-l></s-lg><s-lg><s-l>परिधावन्नथ नल इतश्चेतश्च भारत ।</s-l><s-l>आससाद सभोद्देशे विकोशं खड्गमुत्तमम् ॥ १६ ॥</s-l></s-lg><s-lg><s-l>तेनार्धं वाससश्छित्त्वा निवस्य च परंतपः ।</s-l><s-l>सुप्तामुत्सृज्य वैदर्भीं प्राद्रवद्गतचेतनः ॥ १७ ॥</s-l></s-lg><s-lg><s-l>ततो निबद्धहृदयः पुनरागम्य तां सभाम् ।</s-l><s-l>दमयन्तीं तथा दृष्ट्वा रुरोद निषधाधिपः ॥ १८ ॥</s-l></s-lg><s-lg><s-l>यां न वायुर्न चादित्यः पुरा पश्यति मे प्रियाम् ।</s-l><s-l>सेयमद्य सभामध्ये शेते भूमावनाथवत् ॥ १९ ॥</s-l></s-lg><s-lg><s-l>इयं वस्त्रावकर्तेन संवीता चारुहासिनी ।</s-l><s-l>उन्मत्तेव वरारोहा कथं बुद्ध्वा भविष्यति ॥ २० ॥</s-l></s-lg><s-lg><s-l>कथमेका सती भैमी मया विरहिता शुभा ।</s-l><s-l>चरिष्यति वने घोरे मृगव्यालनिषेविते ॥ २१ ॥</s-l></s-lg><s-lg><s-l>गत्वा गत्वा नलो राजा पुनरेति सभां मुहुः ।</s-l><s-l>आकृष्यमाणः कलिना सौहृदेनापकृष्यते ॥ २२ ॥</s-l></s-lg><s-lg><s-l>द्विधेव हृदयं तस्य दुःखितस्याभवत्तदा ।</s-l><s-l>दोलेव मुहुरायाति याति चैव सभां मुहुः ॥ २३ ॥</s-l></s-lg><s-lg><s-l>सोऽपकृष्टस्तु कलिना मोहितः प्राद्रवन्नलः ।</s-l><s-l>सुप्तामुत्सृज्य तां भार्यां विलप्य करुणं बहु ॥ २४ ॥</s-l></s-lg><s-lg><s-l>नष्टात्मा कलिना स्पृष्टस्तत्तद्विगणयन्नृपः ।</s-l><s-l>जगामैव वने शून्ये भार्यामुत्सृज्य दुःखितः ॥ २५ ॥</s-l></s-lg>