<s-lg><s-l> वैशंपायन उवाच ।</s-l><s-l>कर्णस्य वचनं श्रुत्वा राजा दुर्योधनस्तदा ।</s-l><s-l>हृष्टो भूत्वा पुनर्दीन इदं वचनमब्रवीत् ॥ १ ॥</s-l></s-lg><s-lg><s-l>ब्रवीषि यदिदं कर्ण सर्वं मे मनसि स्थितम् ।</s-l><s-l>न त्वभ्यनुज्ञां लप्स्यामि गमने यत्र पाण्डवाः ॥ २ ॥</s-l></s-lg><s-lg><s-l>परिदेवति तान्वीरान्धृतराष्ट्रो महीपतिः ।</s-l><s-l>मन्यतेऽभ्यधिकांश्चापि तपोयोगेन पाण्डवान् ॥ ३ ॥</s-l></s-lg><s-lg><s-l>अथ वाप्यनुबुध्येत नृपोऽस्माकं चिकीर्षितम् ।</s-l><s-l>एवमप्यायतिं रक्षन्नाभ्यनुज्ञातुमर्हति ॥ ४ ॥</s-l></s-lg><s-lg><s-l>न हि द्वैतवने किंचिद्विद्यतेऽन्यत्प्रयोजनम् ।</s-l><s-l>उत्सादनमृते तेषां वनस्थानां मम द्विषाम् ॥ ५ ॥</s-l></s-lg><s-lg><s-l>जानासि हि यथा क्षत्ता द्यूतकाल उपस्थिते ।</s-l><s-l>अब्रवीद्यच्च मां त्वां च सौबलं च वचस्तदा ॥ ६ ॥</s-l></s-lg><s-lg><s-l>तानि पूर्वाणि वाक्यानि यच्चान्यत्परिदेवितम् ।</s-l><s-l>विचिन्त्य नाधिगच्छामि गमनायेतराय वा ॥ ७ ॥</s-l></s-lg><s-lg><s-l>ममापि हि महान्हर्षो यदहं भीमफल्गुनौ ।</s-l><s-l>क्लिष्टावरण्ये पश्येयं कृष्णया सहिताविति ॥ ८ ॥</s-l></s-lg><s-lg><s-l>न तथा प्राप्नुयां प्रीतिमवाप्य वसुधामपि ।</s-l><s-l>दृष्ट्वा यथा पाण्डुसुतान्वल्कलाजिनवाससः ॥ ९ ॥</s-l></s-lg><s-lg><s-l>किं नु स्यादधिकं तस्माद्यदहं द्रुपदात्मजाम् ।</s-l><s-l>द्रौपदीं कर्ण पश्येयं काषायवसनां वने ॥ १० ॥</s-l></s-lg><s-lg><s-l>यदि मां धर्मराजश्च भीमसेनश्च पाण्डवः ।</s-l><s-l>युक्तं परमया लक्ष्म्या पश्येतां जीवितं भवेत् ॥ ११ ॥</s-l></s-lg><s-lg><s-l>उपायं न तु पश्यामि येन गच्छेम तद्वनम् ।</s-l><s-l>यथा चाभ्यनुजानीयाद्गच्छन्तं मां महीपतिः ॥ १२ ॥</s-l></s-lg><s-lg><s-l>स सौबलेन सहितस्तथा दुःशासनेन च ।</s-l><s-l>उपायं पश्य निपुणं येन गच्छेम तद्वनम् ॥ १३ ॥</s-l></s-lg><s-lg><s-l>अहमप्यद्य निश्चित्य गमनायेतराय वा ।</s-l><s-l>काल्यमेव गमिष्यामि समीपं पार्थिवस्य ह ॥ १४ ॥</s-l></s-lg><s-lg><s-l>मयि तत्रोपविष्टे तु भीष्मे च कुरुसत्तमे ।</s-l><s-l>उपायो यो भवेद्दृष्टस्तं ब्रूयाः सहसौबलः ॥ १५ ॥</s-l></s-lg><s-lg><s-l>ततो भीष्मस्य राज्ञश्च निशम्य गमनं प्रति ।</s-l><s-l>व्यवसायं करिष्येऽहमनुनीय पितामहम् ॥ १६ ॥</s-l></s-lg><s-lg><s-l>तथेत्युक्त्वा तु ते सर्वे जग्मुरावसथान्प्रति ।</s-l><s-l>व्युषितायां रजन्यां तु कर्णो राजानमभ्ययात् ॥ १७ ॥</s-l></s-lg><s-lg><s-l>ततो दुर्योधनं कर्णः प्रहसन्निदमब्रवीत् ।</s-l><s-l>उपायः परिदृष्टोऽयं तं निबोध जनेश्वर ॥ १८ ॥</s-l></s-lg><s-lg><s-l>घोषा द्वैतवने सर्वे त्वत्प्रतीक्षा नराधिप ।</s-l><s-l>घोषयात्रापदेशेन गमिष्यामो न संशयः ॥ १९ ॥</s-l></s-lg><s-lg><s-l>उचितं हि सदा गन्तुं घोषयात्रां विशां पते ।</s-l><s-l>एवं च त्वां पिता राजन्समनुज्ञातुमर्हति ॥ २० ॥</s-l></s-lg><s-lg><s-l>तथा कथयमानौ तौ घोषयात्राविनिश्चयम् ।</s-l><s-l>गान्धारराजः शकुनिः प्रत्युवाच हसन्निव ॥ २१ ॥</s-l></s-lg><s-lg><s-l>उपायोऽयं मया दृष्टो गमनाय निरामयः ।</s-l><s-l>अनुज्ञास्यति नो राजा चोदयिष्यति चाप्युत ॥ २२ ॥</s-l></s-lg><s-lg><s-l>घोषा द्वैतवने सर्वे त्वत्प्रतीक्षा नराधिप ।</s-l><s-l>घोषयात्रापदेशेन गमिष्यामो न संशयः ॥ २३ ॥</s-l></s-lg><s-lg><s-l>ततः प्रहसिताः सर्वे तेऽन्योन्यस्य तलान्ददुः ।</s-l><s-l>तदेव च विनिश्चित्य ददृशुः कुरुसत्तमम् ॥ २४ ॥</s-l></s-lg>