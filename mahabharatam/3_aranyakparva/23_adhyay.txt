<s-lg><s-l> वासुदेव उवाच ।</s-l><s-l>ततोऽहं भरतश्रेष्ठ प्रगृह्य रुचिरं धनुः ।</s-l><s-l>शरैरपातयं सौभाच्छिरांसि विबुधद्विषाम् ॥ १ ॥</s-l></s-lg><s-lg><s-l>शरांश्चाशीविषाकारानूर्ध्वगांस्तिग्मतेजसः ।</s-l><s-l>अप्रैषं शाल्वराजाय शार्ङ्गमुक्तान्सुवाससः ॥ २ ॥</s-l></s-lg><s-lg><s-l>ततो नादृश्यत तदा सौभं कुरुकुलोद्वह ।</s-l><s-l>अन्तर्हितं माययाभूत्ततोऽहं विस्मितोऽभवम् ॥ ३ ॥</s-l></s-lg><s-lg><s-l>अथ दानवसंघास्ते विकृताननमूर्धजाः ।</s-l><s-l>उदक्रोशन्महाराज विष्ठिते मयि भारत ॥ ४ ॥</s-l></s-lg><s-lg><s-l>ततोऽस्त्रं शब्दसाहं वै त्वरमाणो महाहवे ।</s-l><s-l>अयोजयं तद्वधाय ततः शब्द उपारमत् ॥ ५ ॥</s-l></s-lg><s-lg><s-l>हतास्ते दानवाः सर्वे यैः स शब्द उदीरितः ।</s-l><s-l>शरैरादित्यसंकाशैर्ज्वलितैः शब्दसाधनैः ॥ ६ ॥</s-l></s-lg><s-lg><s-l>तस्मिन्नुपरते शब्दे पुनरेवान्यतोऽभवत् ।</s-l><s-l>शब्दोऽपरो महाराज तत्रापि प्राहरं शरान् ॥ ७ ॥</s-l></s-lg><s-lg><s-l>एवं दश दिशः सर्वास्तिर्यगूर्ध्वं च भारत ।</s-l><s-l>नादयामासुरसुरास्ते चापि निहता मया ॥ ८ ॥</s-l></s-lg><s-lg><s-l>ततः प्राग्ज्योतिषं गत्वा पुनरेव व्यदृश्यत ।</s-l><s-l>सौभं कामगमं वीर मोहयन्मम चक्षुषी ॥ ९ ॥</s-l></s-lg><s-lg><s-l>ततो लोकान्तकरणो दानवो वानराकृतिः ।</s-l><s-l>शिलावर्षेण सहसा महता मां समावृणोत् ॥ १० ॥</s-l></s-lg><s-lg><s-l>सोऽहं पर्वतवर्षेण वध्यमानः समन्ततः ।</s-l><s-l>वल्मीक इव राजेन्द्र पर्वतोपचितोऽभवम् ॥ ११ ॥</s-l></s-lg><s-lg><s-l>ततोऽहं पर्वतचितः सहयः सहसारथिः ।</s-l><s-l>अप्रख्यातिमियां राजन्सध्वजः पर्वतैश्चितः ॥ १२ ॥</s-l></s-lg><s-lg><s-l>ततो वृष्णिप्रवीरा ये ममासन्सैनिकास्तदा ।</s-l><s-l>ते भयार्ता दिशः सर्वाः सहसा विप्रदुद्रुवुः ॥ १३ ॥</s-l></s-lg><s-lg><s-l>ततो हाहाकृतं सर्वमभूत्किल विशां पते ।</s-l><s-l>द्यौश्च भूमिश्च खं चैवादृश्यमाने तथा मयि ॥ १४ ॥</s-l></s-lg><s-lg><s-l>ततो विषण्णमनसो मम राजन्सुहृज्जनाः ।</s-l><s-l>रुरुदुश्चुक्रुशुश्चैव दुःखशोकसमन्विताः ॥ १५ ॥</s-l></s-lg><s-lg><s-l>द्विषतां च प्रहर्षोऽभूदार्तिश्चाद्विषतामपि ।</s-l><s-l>एवं विजितवान्वीर पश्चादश्रौषमच्युत ॥ १६ ॥</s-l></s-lg><s-lg><s-l>ततोऽहमस्त्रं दयितं सर्वपाषाणभेदनम् ।</s-l><s-l>वज्रमुद्यम्य तान्सर्वान्पर्वतान्समशातयम् ॥ १७ ॥</s-l></s-lg><s-lg><s-l>ततः पर्वतभारार्ता मन्दप्राणविचेष्टिताः ।</s-l><s-l>हया मम महाराज वेपमाना इवाभवन् ॥ १८ ॥</s-l></s-lg><s-lg><s-l>मेघजालमिवाकाशे विदार्याभ्युदितं रविम् ।</s-l><s-l>दृष्ट्वा मां बान्धवाः सर्वे हर्षमाहारयन्पुनः ॥ १९ ॥</s-l></s-lg><s-lg><s-l>ततो मामब्रवीत्सूतः प्राञ्जलिः प्रणतो नृप ।</s-l><s-l>साधु संपश्य वार्ष्णेय शाल्वं सौभपतिं स्थितम् ॥ २० ॥</s-l></s-lg><s-lg><s-l>अलं कृष्णावमन्यैनं साधु यत्नं समाचर ।</s-l><s-l>मार्दवं सखितां चैव शाल्वादद्य व्यपाहर ॥ २१ ॥</s-l></s-lg><s-lg><s-l>जहि शाल्वं महाबाहो मैनं जीवय केशव ।</s-l><s-l>सर्वैः पराक्रमैर्वीर वध्यः शत्रुरमित्रहन् ॥ २२ ॥</s-l></s-lg><s-lg><s-l>न शत्रुरवमन्तव्यो दुर्बलोऽपि बलीयसा ।</s-l><s-l>योऽपि स्यात्पीठगः कश्चित्किं पुनः समरे स्थितः ॥ २३ ॥</s-l></s-lg><s-lg><s-l>स त्वं पुरुषशार्दूल सर्वयत्नैरिमं प्रभो ।</s-l><s-l>जहि वृष्णिकुलश्रेष्ठ मा त्वां कालोऽत्यगात्पुनः ॥ २४ ॥</s-l></s-lg><s-lg><s-l>नैष मार्दवसाध्यो वै मतो नापि सखा तव ।</s-l><s-l>येन त्वं योधितो वीर द्वारका चावमर्दिता ॥ २५ ॥</s-l></s-lg><s-lg><s-l>एवमादि तु कौन्तेय श्रुत्वाहं सारथेर्वचः ।</s-l><s-l>तत्त्वमेतदिति ज्ञात्वा युद्धे मतिमधारयम् ॥ २६ ॥</s-l></s-lg><s-lg><s-l>वधाय शाल्वराजस्य सौभस्य च निपातने ।</s-l><s-l>दारुकं चाब्रुवं वीर मुहूर्तं स्थीयतामिति ॥ २७ ॥</s-l></s-lg><s-lg><s-l>ततोऽप्रतिहतं दिव्यमभेद्यमतिवीर्यवत् ।</s-l><s-l>आग्नेयमस्त्रं दयितं सर्वसाहं महाप्रभम् ॥ २८ ॥</s-l></s-lg><s-lg><s-l>यक्षाणां राक्षसानां च दानवानां च संयुगे ।</s-l><s-l>राज्ञां च प्रतिलोमानां भस्मान्तकरणं महत् ॥ २९ ॥</s-l></s-lg><s-lg><s-l>क्षुरान्तममलं चक्रं कालान्तकयमोपमम् ।</s-l><s-l>अभिमन्त्र्याहमतुलं द्विषतां च निबर्हणम् ॥ ३० ॥</s-l></s-lg><s-lg><s-l>जहि सौभं स्ववीर्येण ये चात्र रिपवो मम ।</s-l><s-l>इत्युक्त्वा भुजवीर्येण तस्मै प्राहिणवं रुषा ॥ ३१ ॥</s-l></s-lg><s-lg><s-l>रूपं सुदर्शनस्यासीदाकाशे पततस्तदा ।</s-l><s-l>द्वितीयस्येव सूर्यस्य युगान्ते परिविष्यतः ॥ ३२ ॥</s-l></s-lg><s-lg><s-l>तत्समासाद्य नगरं सौभं व्यपगतत्विषम् ।</s-l><s-l>मध्येन पाटयामास क्रकचो दार्विवोच्छ्रितम् ॥ ३३ ॥</s-l></s-lg><s-lg><s-l>द्विधा कृतं ततः सौभं सुदर्शनबलाद्धतम् ।</s-l><s-l>महेश्वरशरोद्धूतं पपात त्रिपुरं यथा ॥ ३४ ॥</s-l></s-lg><s-lg><s-l>तस्मिन्निपतिते सौभे चक्रमागात्करं मम ।</s-l><s-l>पुनश्चोद्धूय वेगेन शाल्वायेत्यहमब्रुवम् ॥ ३५ ॥</s-l></s-lg><s-lg><s-l>ततः शाल्वं गदां गुर्वीमाविध्यन्तं महाहवे ।</s-l><s-l>द्विधा चकार सहसा प्रजज्वाल च तेजसा ॥ ३६ ॥</s-l></s-lg><s-lg><s-l>तस्मिन्निपतिते वीरे दानवास्त्रस्तचेतसः ।</s-l><s-l>हाहाभूता दिशो जग्मुरर्दिता मम सायकैः ॥ ३७ ॥</s-l></s-lg><s-lg><s-l>ततोऽहं समवस्थाप्य रथं सौभसमीपतः ।</s-l><s-l>शङ्खं प्रध्माप्य हर्षेण सुहृदः पर्यहर्षयम् ॥ ३८ ॥</s-l></s-lg><s-lg><s-l>तन्मेरुशिखराकारं विध्वस्ताट्टालगोपुरम् ।</s-l><s-l>दह्यमानमभिप्रेक्ष्य स्त्रियस्ताः संप्रदुद्रुवुः ॥ ३९ ॥</s-l></s-lg><s-lg><s-l>एवं निहत्य समरे शाल्वं सौभं निपात्य च ।</s-l><s-l>आनर्तान्पुनरागम्य सुहृदां प्रीतिमावहम् ॥ ४० ॥</s-l></s-lg><s-lg><s-l>एतस्मात्कारणाद्राजन्नागमं नागसाह्वयम् ।</s-l><s-l>यद्यगां परवीरघ्न न हि जीवेत्सुयोधनः ॥ ४१ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा महाबाहुः कौरवं पुरुषोत्तमः ।</s-l><s-l>आमन्त्र्य प्रययौ धीमान्पाण्डवान्मधुसूदनः ॥ ४२ ॥</s-l></s-lg><s-lg><s-l>अभिवाद्य महाबाहुर्धर्मराजं युधिष्ठिरम् ।</s-l><s-l>राज्ञा मूर्धन्युपाघ्रातो भीमेन च महाभुजः ॥ ४३ ॥</s-l></s-lg><s-lg><s-l>सुभद्रामभिमन्युं च रथमारोप्य काञ्चनम् ।</s-l><s-l>आरुरोह रथं कृष्णः पाण्डवैरभिपूजितः ॥ ४४ ॥</s-l></s-lg><s-lg><s-l>सैन्यसुग्रीवयुक्तेन रथेनादित्यवर्चसा ।</s-l><s-l>द्वारकां प्रययौ कृष्णः समाश्वास्य युधिष्ठिरम् ॥ ४५ ॥</s-l></s-lg><s-lg><s-l>ततः प्रयाते दाशार्हे धृष्टद्युम्नोऽपि पार्षतः ।</s-l><s-l>द्रौपदेयानुपादाय प्रययौ स्वपुरं तदा ॥ ४६ ॥</s-l></s-lg><s-lg><s-l>धृष्टकेतुः स्वसारं च समादायाथ चेदिराट् ।</s-l><s-l>जगाम पाण्डवान्दृष्ट्वा रम्यां शुक्तिमतीं पुरीम् ॥ ४७ ॥</s-l></s-lg><s-lg><s-l>केकयाश्चाप्यनुज्ञाताः कौन्तेयेनामितौजसा ।</s-l><s-l>आमन्त्र्य पाण्डवान्सर्वान्प्रययुस्तेऽपि भारत ॥ ४८ ॥</s-l></s-lg><s-lg><s-l>ब्राह्मणाश्च विशश्चैव तथा विषयवासिनः ।</s-l><s-l>विसृज्यमानाः सुभृशं न त्यजन्ति स्म पाण्डवान् ॥ ४९ ॥</s-l></s-lg><s-lg><s-l>समवायः स राजेन्द्र सुमहाद्भुतदर्शनः ।</s-l><s-l>आसीन्महात्मनां तेषां काम्यके भरतर्षभ ॥ ५० ॥</s-l></s-lg><s-lg><s-l>युधिष्ठिरस्तु विप्रांस्ताननुमान्य महामनाः ।</s-l><s-l>शशास पुरुषान्काले रथान्योजयतेति ह ॥ ५१ ॥</s-l></s-lg>