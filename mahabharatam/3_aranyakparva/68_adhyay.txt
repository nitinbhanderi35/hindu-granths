<s-lg><s-l> बृहदश्व उवाच ।</s-l><s-l>अथ दीर्घस्य कालस्य पर्णादो नाम वै द्विजः ।</s-l><s-l>प्रत्येत्य नगरं भैमीमिदं वचनमब्रवीत् ॥ १ ॥</s-l></s-lg><s-lg><s-l>नैषधं मृगयानेन दमयन्ति दिवानिशम् ।</s-l><s-l>अयोध्यां नगरीं गत्वा भाङ्गस्वरिरुपस्थितः ॥ २ ॥</s-l></s-lg><s-lg><s-l>श्रावितश्च मया वाक्यं त्वदीयं स महाजने ।</s-l><s-l>ऋतुपर्णो महाभागो यथोक्तं वरवर्णिनि ॥ ३ ॥</s-l></s-lg><s-lg><s-l>तच्छ्रुत्वा नाब्रवीत्किंचिदृतुपर्णो नराधिपः ।</s-l><s-l>न च पारिषदः कश्चिद्भाष्यमाणो मयासकृत् ॥ ४ ॥</s-l></s-lg><s-lg><s-l>अनुज्ञातं तु मां राज्ञा विजने कश्चिदब्रवीत् ।</s-l><s-l>ऋतुपर्णस्य पुरुषो बाहुको नाम नामतः ॥ ५ ॥</s-l></s-lg><s-lg><s-l>सूतस्तस्य नरेन्द्रस्य विरूपो ह्रस्वबाहुकः ।</s-l><s-l>शीघ्रयाने सुकुशलो मृष्टकर्ता च भोजने ॥ ६ ॥</s-l></s-lg><s-lg><s-l>स विनिःश्वस्य बहुशो रुदित्वा च मुहुर्मुहुः ।</s-l><s-l>कुशलं चैव मां पृष्ट्वा पश्चादिदमभाषत ॥ ७ ॥</s-l></s-lg><s-lg><s-l>वैषम्यमपि संप्राप्ता गोपायन्ति कुलस्त्रियः ।</s-l><s-l>आत्मानमात्मना सत्यो जितस्वर्गा न संशयः ।</s-l><s-l>रहिता भर्तृभिश्चैव न क्रुध्यन्ति कदाचन ॥ ८ ॥</s-l></s-lg><s-lg><s-l>विषमस्थेन मूढेन परिभ्रष्टसुखेन च ।</s-l><s-l>यत्सा तेन परित्यक्ता तत्र न क्रोद्धुमर्हति ॥ ९ ॥</s-l></s-lg><s-lg><s-l>प्राणयात्रां परिप्रेप्सोः शकुनैर्हृतवाससः ।</s-l><s-l>आधिभिर्दह्यमानस्य श्यामा न क्रोद्धुमर्हति ॥ १० ॥</s-l></s-lg><s-lg><s-l>सत्कृतासत्कृता वापि पतिं दृष्ट्वा तथागतम् ।</s-l><s-l>भ्रष्टराज्यं श्रिया हीनं श्यामा न क्रोद्धुमर्हति ॥ ११ ॥</s-l></s-lg><s-lg><s-l>तस्य तद्वचनं श्रुत्वा त्वरितोऽहमिहागतः ।</s-l><s-l>श्रुत्वा प्रमाणं भवती राज्ञश्चैव निवेदय ॥ १२ ॥</s-l></s-lg><s-lg><s-l>एतच्छ्रुत्वाश्रुपूर्णाक्षी पर्णादस्य विशां पते ।</s-l><s-l>दमयन्ती रहोऽभ्येत्य मातरं प्रत्यभाषत ॥ १३ ॥</s-l></s-lg><s-lg><s-l>अयमर्थो न संवेद्यो भीमे मातः कथंचन ।</s-l><s-l>त्वत्संनिधौ समादेक्ष्ये सुदेवं द्विजसत्तमम् ॥ १४ ॥</s-l></s-lg><s-lg><s-l>यथा न नृपतिर्भीमः प्रतिपद्येत मे मतम् ।</s-l><s-l>तथा त्वया प्रयत्तव्यं मम चेत्प्रियमिच्छसि ॥ १५ ॥</s-l></s-lg><s-lg><s-l>यथा चाहं समानीता सुदेवेनाशु बान्धवान् ।</s-l><s-l>तेनैव मङ्गलेनाशु सुदेवो यातु माचिरम् ।</s-l><s-l>समानेतुं नलं मातरयोध्यां नगरीमितः ॥ १६ ॥</s-l></s-lg><s-lg><s-l>विश्रान्तं च ततः पश्चात्पर्णादं द्विजसत्तमम् ।</s-l><s-l>अर्चयामास वैदर्भी धनेनातीव भामिनी ॥ १७ ॥</s-l></s-lg><s-lg><s-l>नले चेहागते विप्र भूयो दास्यामि ते वसु ।</s-l><s-l>त्वया हि मे बहु कृतं यथा नान्यः करिष्यति ।</s-l><s-l>यद्भर्त्राहं समेष्यामि शीघ्रमेव द्विजोत्तम ॥ १८ ॥</s-l></s-lg><s-lg><s-l>एवमुक्तोऽर्चयित्वा तामाशीर्वादैः सुमङ्गलैः ।</s-l><s-l>गृहानुपययौ चापि कृतार्थः स महामनाः ॥ १९ ॥</s-l></s-lg><s-lg><s-l>ततश्चानाय्य तं विप्रं दमयन्ती युधिष्ठिर ।</s-l><s-l>अब्रवीत्संनिधौ मातुर्दुःखशोकसमन्विता ॥ २० ॥</s-l></s-lg><s-lg><s-l>गत्वा सुदेव नगरीमयोध्यावासिनं नृपम् ।</s-l><s-l>ऋतुपर्णं वचो ब्रूहि पतिमन्यं चिकीर्षती ।</s-l><s-l>आस्थास्यति पुनर्भैमी दमयन्ती स्वयंवरम् ॥ २१ ॥</s-l></s-lg><s-lg><s-l>तत्र गच्छन्ति राजानो राजपुत्राश्च सर्वशः ।</s-l><s-l>यथा च गणितः कालः श्वोभूते स भविष्यति ॥ २२ ॥</s-l></s-lg><s-lg><s-l>यदि संभावनीयं ते गच्छ शीघ्रमरिंदम ।</s-l><s-l>सूर्योदये द्वितीयं सा भर्तारं वरयिष्यति ।</s-l><s-l>न हि स ज्ञायते वीरो नलो जीवन्मृतोऽपि वा ॥ २३ ॥</s-l></s-lg><s-lg><s-l>एवं तया यथोक्तं वै गत्वा राजानमब्रवीत् ।</s-l><s-l>ऋतुपर्णं महाराज सुदेवो ब्राह्मणस्तदा ॥ २४ ॥</s-l></s-lg>