<s-lg><s-l> लोमश उवाच ।</s-l><s-l>धनंजयेन चाप्युक्तं यत्तच्छृणु युधिष्ठिर ।</s-l><s-l>युधिष्ठिरं भ्रातरं मे योजयेर्धर्म्यया श्रिया ॥ १ ॥</s-l></s-lg><s-lg><s-l>त्वं हि धर्मान्परान्वेत्थ तपांसि च तपोधन ।</s-l><s-l>श्रीमतां चापि जानासि राज्ञां धर्मं सनातनम् ॥ २ ॥</s-l></s-lg><s-lg><s-l>स भवान्यत्परं वेद पावनं पुरुषान्प्रति ।</s-l><s-l>तेन संयोजयेथास्त्वं तीर्थपुण्येन पाण्डवम् ॥ ३ ॥</s-l></s-lg><s-lg><s-l>यथा तीर्थानि गच्छेत गाश्च दद्यात्स पार्थिवः ।</s-l><s-l>तथा सर्वात्मना कार्यमिति मां विजयोऽब्रवीत् ॥ ४ ॥</s-l></s-lg><s-lg><s-l>भवता चानुगुप्तोऽसौ चरेत्तीर्थानि सर्वशः ।</s-l><s-l>रक्षोभ्यो रक्षितव्यश्च दुर्गेषु विषमेषु च ॥ ५ ॥</s-l></s-lg><s-lg><s-l>दधीच इव देवेन्द्रं यथा चाप्यङ्गिरा रविम् ।</s-l><s-l>तथा रक्षस्व कौन्तेयं राक्षसेभ्यो द्विजोत्तम ॥ ६ ॥</s-l></s-lg><s-lg><s-l>यातुधाना हि बहवो राक्षसाः पर्वतोपमाः ।</s-l><s-l>त्वयाभिगुप्तान्कौन्तेयान्नातिवर्तेयुरन्तिकात् ॥ ७ ॥</s-l></s-lg><s-lg><s-l>सोऽहमिन्द्रस्य वचनान्नियोगादर्जुनस्य च ।</s-l><s-l>रक्षमाणो भयेभ्यस्त्वां चरिष्यामि त्वया सह ॥ ८ ॥</s-l></s-lg><s-lg><s-l>द्विस्तीर्थानि मया पूर्वं दृष्टानि कुरुनन्दन ।</s-l><s-l>इदं तृतीयं द्रक्ष्यामि तान्येव भवता सह ॥ ९ ॥</s-l></s-lg><s-lg><s-l>इयं राजर्षिभिर्याता पुण्यकृद्भिर्युधिष्ठिर ।</s-l><s-l>मन्वादिभिर्महाराज तीर्थयात्रा भयापहा ॥ १० ॥</s-l></s-lg><s-lg><s-l>नानृजुर्नाकृतात्मा च नावैद्यो न च पापकृत् ।</s-l><s-l>स्नाति तीर्थेषु कौरव्य न च वक्रमतिर्नरः ॥ ११ ॥</s-l></s-lg><s-lg><s-l>त्वं तु धर्ममतिर्नित्यं धर्मज्ञः सत्यसंगरः ।</s-l><s-l>विमुक्तः सर्वपापेभ्यो भूय एव भविष्यसि ॥ १२ ॥</s-l></s-lg><s-lg><s-l>यथा भगीरथो राजा राजानश्च गयादयः ।</s-l><s-l>यथा ययातिः कौन्तेय तथा त्वमपि पाण्डव ॥ १३ ॥</s-l></s-lg><s-lg><s-l> युधिष्ठिर उवाच ।</s-l><s-l>न हर्षात्संप्रपश्यामि वाक्यस्यास्योत्तरं क्वचित् ।</s-l><s-l>स्मरेद्धि देवराजो यं किं नामाभ्यधिकं ततः ॥ १४ ॥</s-l></s-lg><s-lg><s-l>भवता संगमो यस्य भ्राता यस्य धनंजयः ।</s-l><s-l>वासवः स्मरते यस्य को नामाभ्यधिकस्ततः ॥ १५ ॥</s-l></s-lg><s-lg><s-l>यच्च मां भगवानाह तीर्थानां दर्शनं प्रति ।</s-l><s-l>धौम्यस्य वचनादेषा बुद्धिः पूर्वं कृतैव मे ॥ १६ ॥</s-l></s-lg><s-lg><s-l>तद्यदा मन्यसे ब्रह्मन्गमनं तीर्थदर्शने ।</s-l><s-l>तदैव गन्तास्मि दृढमेष मे निश्चयः परः ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>गमने कृतबुद्धिं तं पाण्डवं लोमशोऽब्रवीत् ।</s-l><s-l>लघुर्भव महाराज लघुः स्वैरं गमिष्यसि ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>बिक्षाभुजो निवर्तन्तां ब्राह्मणा यतयश्च ये ।</s-l><s-l>ये चाप्यनुगताः पौरा राजभक्तिपुरस्कृताः ॥ १९ ॥</s-l></s-lg><s-lg><s-l>धृतराष्ट्रं महाराजमभिगच्छन्तु चैव ते ।</s-l><s-l>स दास्यति यथाकालमुचिता यस्य या भृतिः ॥ २० ॥</s-l></s-lg><s-lg><s-l>स चेद्यथोचितां वृत्तिं न दद्यान्मनुजेश्वरः ।</s-l><s-l>अस्मत्प्रियहितार्थाय पाञ्चाल्यो वः प्रदास्यति ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>ततो भूयिष्ठशः पौरा गुरुभारसमाहिताः ।</s-l><s-l>विप्राश्च यतयो युक्ता जग्मुर्नागपुरं प्रति ॥ २२ ॥</s-l></s-lg><s-lg><s-l>तान्सर्वान्धर्मराजस्य प्रेम्णा राजाम्बिकासुतः ।</s-l><s-l>प्रतिजग्राह विधिवद्धनैश्च समतर्पयत् ॥ २३ ॥</s-l></s-lg><s-lg><s-l>ततः कुन्तीसुतो राजा लघुभिर्ब्राह्मणैः सह ।</s-l><s-l>लोमशेन च सुप्रीतस्त्रिरात्रं काम्यकेऽवसत् ॥ २४ ॥</s-l></s-lg>