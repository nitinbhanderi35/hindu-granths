<s-lg><s-l> मार्कण्डेय उवाच ।</s-l><s-l>गुरुभिर्नियमैर्युक्तो भरतो नाम पावकः ।</s-l><s-l>अग्निः पुष्टिमतिर्नाम तुष्टः पुष्टिं प्रयच्छति ।</s-l><s-l>भरत्येष प्रजाः सर्वास्ततो भरत उच्यते ॥ १ ॥</s-l></s-lg><s-lg><s-l>अग्निर्यस्तु शिवो नाम शक्तिपूजापरश्च सः ।</s-l><s-l>दुःखार्तानां स सर्वेषां शिवकृत्सततं शिवः ॥ २ ॥</s-l></s-lg><s-lg><s-l>तपसस्तु फलं दृष्ट्वा संप्रवृद्धं तपो महत् ।</s-l><s-l>उद्धर्तुकामो मतिमान्पुत्रो जज्ञे पुरंदरः ॥ ३ ॥</s-l></s-lg><s-lg><s-l>ऊष्मा चैवोष्मणो जज्ञे सोऽग्निर्भूतेषु लक्ष्यते ।</s-l><s-l>अग्निश्चापि मनुर्नाम प्राजापत्यमकारयत् ॥ ४ ॥</s-l></s-lg><s-lg><s-l>शंभुमग्निमथ प्राहुर्ब्राह्मणा वेदपारगाः ।</s-l><s-l>आवसथ्यं द्विजाः प्राहुर्दीप्तमग्निं महाप्रभम् ॥ ५ ॥</s-l></s-lg><s-lg><s-l>ऊर्जस्करान्हव्यवाहान्सुवर्णसदृशप्रभान् ।</s-l><s-l>अग्निस्तपो ह्यजनयत्पञ्च यज्ञसुतानिह ॥ ६ ॥</s-l></s-lg><s-lg><s-l>प्रशान्तेऽग्निर्महाभाग परिश्रान्तो गवांपतिः ।</s-l><s-l>असुराञ्जनयन्घोरान्मर्त्यांश्चैव पृथग्विधान् ॥ ७ ॥</s-l></s-lg><s-lg><s-l>तपसश्च मनुं पुत्रं भानुं चाप्यङ्गिरासृजत् ।</s-l><s-l>बृहद्भानुं तु तं प्राहुर्ब्राह्मणा वेदपारगाः ॥ ८ ॥</s-l></s-lg><s-lg><s-l>भानोर्भार्या सुप्रजा तु बृहद्भासा तु सोमजा ।</s-l><s-l>असृजेतां तु षट्पुत्राञ्शृणु तासां प्रजाविधिम् ॥ ९ ॥</s-l></s-lg><s-lg><s-l>दुर्बलानां तु भूतानां तनुं यः संप्रयच्छति ।</s-l><s-l>तमग्निं बलदं प्राहुः प्रथमं भानुतः सुतम् ॥ १० ॥</s-l></s-lg><s-lg><s-l>यः प्रशान्तेषु भूतेषु मन्युर्भवति दारुणः ।</s-l><s-l>अग्निः स मन्युमान्नाम द्वितीयो भानुतः सुतः ॥ ११ ॥</s-l></s-lg><s-lg><s-l>दर्शे च पौर्णमासे च यस्येह हविरुच्यते ।</s-l><s-l>विष्णुर्नामेह योऽग्निस्तु धृतिमान्नाम सोऽङ्गिराः ॥ १२ ॥</s-l></s-lg><s-lg><s-l>इन्द्रेण सहितं यस्य हविराग्रयणं स्मृतम् ।</s-l><s-l>अग्निराग्रयणो नाम भानोरेवान्वयस्तु सः ॥ १३ ॥</s-l></s-lg><s-lg><s-l>चातुर्मास्येषु नित्यानां हविषां यो निरग्रहः ।</s-l><s-l>चतुर्भिः सहितः पुत्रैर्भानोरेवान्वयस्तु सः ॥ १४ ॥</s-l></s-lg><s-lg><s-l>निशां त्वजनयत्कन्यामग्नीषोमावुभौ तथा ।</s-l><s-l>मनोरेवाभवद्भार्या सुषुवे पञ्च पावकान् ॥ १५ ॥</s-l></s-lg><s-lg><s-l>पूज्यते हविषाग्र्येण चातुर्मास्येषु पावकः ।</s-l><s-l>पर्जन्यसहितः श्रीमानग्निर्वैश्वानरस्तु सः ॥ १६ ॥</s-l></s-lg><s-lg><s-l>अस्य लोकस्य सर्वस्य यः पतिः परिपठ्यते ।</s-l><s-l>सोऽग्निर्विश्वपतिर्नाम द्वितीयो वै मनोः सुतः ।</s-l><s-l>ततः स्विष्टं भवेदाज्यं स्विष्टकृत्परमः स्मृतः ॥ १७ ॥</s-l></s-lg><s-lg><s-l>कन्या सा रोहिणी नाम हिरण्यकशिपोः सुता ।</s-l><s-l>कर्मणासौ बभौ भार्या स वह्निः स प्रजापतिः ॥ १८ ॥</s-l></s-lg><s-lg><s-l>प्राणमाश्रित्य यो देहं प्रवर्तयति देहिनाम् ।</s-l><s-l>तस्य संनिहितो नाम शब्दरूपस्य साधनः ॥ १९ ॥</s-l></s-lg><s-lg><s-l>शुक्लकृष्णगतिर्देवो यो बिभर्ति हुताशनम् ।</s-l><s-l>अकल्मषः कल्मषाणां कर्ता क्रोधाश्रितस्तु सः ॥ २० ॥</s-l></s-lg><s-lg><s-l>कपिलं परमर्षिं च यं प्राहुर्यतयः सदा ।</s-l><s-l>अग्निः स कपिलो नाम सांख्ययोगप्रवर्तकः ॥ २१ ॥</s-l></s-lg><s-lg><s-l>अग्निर्यच्छति भूतानि येन भूतानि नित्यदा ।</s-l><s-l>कर्मस्विह विचित्रेषु सोऽग्रणीर्वह्निरुच्यते ॥ २२ ॥</s-l></s-lg><s-lg><s-l>इमानन्यान्समसृजत्पावकान्प्रथितान्भुवि ।</s-l><s-l>अग्निहोत्रस्य दुष्टस्य प्रायश्चित्तार्थमुल्बणान् ॥ २३ ॥</s-l></s-lg><s-lg><s-l>संस्पृशेयुर्यदान्योन्यं कथंचिद्वायुनाग्नयः ।</s-l><s-l>इष्टिरष्टाकपालेन कार्या वै शुचयेऽग्नये ॥ २४ ॥</s-l></s-lg><s-lg><s-l>दक्षिणाग्निर्यदा द्वाभ्यां संसृजेत तदा किल ।</s-l><s-l>इष्टिरष्टाकपालेन कार्या वै वीतयेऽग्नये ॥ २५ ॥</s-l></s-lg><s-lg><s-l>यद्यग्नयो हि स्पृश्येयुर्निवेशस्था दवाग्निना ।</s-l><s-l>इष्टिरष्टाकपालेन कार्या तु शुचयेऽग्नये ॥ २६ ॥</s-l></s-lg><s-lg><s-l>अग्निं रजस्वला चेत्स्त्री संस्पृशेदग्निहोत्रिकम् ।</s-l><s-l>इष्टिरष्टाकपालेन कार्या दस्युमतेऽग्नये ॥ २७ ॥</s-l></s-lg><s-lg><s-l>मृतः श्रूयेत यो जीवन्परेयुः पशवो यथा ।</s-l><s-l>इष्टिरष्टाकपालेन कर्तव्याभिमतेऽग्नये ॥ २८ ॥</s-l></s-lg><s-lg><s-l>आर्तो न जुहुयादग्निं त्रिरात्रं यस्तु ब्राह्मणः ।</s-l><s-l>इष्टिरष्टाकपालेन कार्या स्यादुत्तराग्नये ॥ २९ ॥</s-l></s-lg><s-lg><s-l>दर्शं च पौर्णमासं च यस्य तिष्ठेत्प्रतिष्ठितम् ।</s-l><s-l>इष्टिरष्टाकपालेन कार्या पथिकृतेऽग्नये ॥ ३० ॥</s-l></s-lg><s-lg><s-l>सूतिकाग्निर्यदा चाग्निं संस्पृशेदग्निहोत्रिकम् ।</s-l><s-l>इष्टिरष्टाकपालेन कार्या चाग्निमतेऽग्नये ॥ ३१ ॥</s-l></s-lg>