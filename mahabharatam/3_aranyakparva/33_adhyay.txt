<s-lg><s-l> द्रौपद्युवाच ।</s-l><s-l>नावमन्ये न गर्हे च धर्मं पार्थ कथंचन ।</s-l><s-l>ईश्वरं कुत एवाहमवमंस्ये प्रजापतिम् ॥ १ ॥</s-l></s-lg><s-lg><s-l>आर्ताहं प्रलपामीदमिति मां विद्धि भारत ।</s-l><s-l>भूयश्च विलपिष्यामि सुमनास्तन्निबोध मे ॥ २ ॥</s-l></s-lg><s-lg><s-l>कर्म खल्विह कर्तव्यं जातेनामित्रकर्शन ।</s-l><s-l>अकर्माणो हि जीवन्ति स्थावरा नेतरे जनाः ॥ ३ ॥</s-l></s-lg><s-lg><s-l>आ मातृस्तनपानाच्च यावच्छय्योपसर्पणम् ।</s-l><s-l>जङ्गमाः कर्मणा वृत्तिमाप्नुवन्ति युधिष्ठिर ॥ ४ ॥</s-l></s-lg><s-lg><s-l>जङ्गमेषु विशेषेण मनुष्या भरतर्षभ ।</s-l><s-l>इच्छन्ति कर्मणा वृत्तिमवाप्तुं प्रेत्य चेह च ॥ ५ ॥</s-l></s-lg><s-lg><s-l>उत्थानमभिजानन्ति सर्वभूतानि भारत ।</s-l><s-l>प्रत्यक्षं फलमश्नन्ति कर्मणां लोकसाक्षिकम् ॥ ६ ॥</s-l></s-lg><s-lg><s-l>पश्यामि स्वं समुत्थानमुपजीवन्ति जन्तवः ।</s-l><s-l>अपि धाता विधाता च यथायमुदके बकः ॥ ७ ॥</s-l></s-lg><s-lg><s-l>स्वकर्म कुरु मा ग्लासीः कर्मणा भव दंशितः ।</s-l><s-l>कृत्यं हि योऽभिजानाति सहस्रे नास्ति सोऽस्ति वा ॥ ८ ॥</s-l></s-lg><s-lg><s-l>तस्य चापि भवेत्कार्यं विवृद्धौ रक्षणे तथा ।</s-l><s-l>भक्ष्यमाणो ह्यनावापः क्षीयते हिमवानपि ॥ ९ ॥</s-l></s-lg><s-lg><s-l>उत्सीदेरन्प्रजाः सर्वा न कुर्युः कर्म चेद्यदि ।</s-l><s-l>अपि चाप्यफलं कर्म पश्यामः कुर्वतो जनान् ।</s-l><s-l>नान्यथा ह्यभिजानन्ति वृत्तिं लोके कथंचन ॥ १० ॥</s-l></s-lg><s-lg><s-l>यश्च दिष्टपरो लोके यश्चायं हठवादकः ।</s-l><s-l>उभावपसदावेतौ कर्मबुद्धिः प्रशस्यते ॥ ११ ॥</s-l></s-lg><s-lg><s-l>यो हि दिष्टमुपासीनो निर्विचेष्टः सुखं स्वपेत् ।</s-l><s-l>अवसीदेत्सुदुर्बुद्धिरामो घट इवाम्भसि ॥ १२ ॥</s-l></s-lg><s-lg><s-l>तथैव हठबुद्धिर्यः शक्तः कर्मण्यकर्मकृत् ।</s-l><s-l>आसीत न चिरं जीवेदनाथ इव दुर्बलः ॥ १३ ॥</s-l></s-lg><s-lg><s-l>अकस्मादपि यः कश्चिदर्थं प्राप्नोति पूरुषः ।</s-l><s-l>तं हठेनेति मन्यन्ते स हि यत्नो न कस्यचित् ॥ १४ ॥</s-l></s-lg><s-lg><s-l>यच्चापि किंचित्पुरुषो दिष्टं नाम लभत्युत ।</s-l><s-l>दैवेन विधिना पार्थ तद्दैवमिति निश्चितम् ॥ १५ ॥</s-l></s-lg><s-lg><s-l>यत्स्वयं कर्मणा किंचित्फलमाप्नोति पूरुषः ।</s-l><s-l>प्रत्यक्षं चक्षुषा दृष्टं तत्पौरुषमिति स्मृतम् ॥ १६ ॥</s-l></s-lg><s-lg><s-l>स्वभावतः प्रवृत्तोऽन्यः प्राप्नोत्यर्थानकारणात् ।</s-l><s-l>तत्स्वभावात्मकं विद्धि फलं पुरुषसत्तम ॥ १७ ॥</s-l></s-lg><s-lg><s-l>एवं हठाच्च दैवाच्च स्वभावात्कर्मणस्तथा ।</s-l><s-l>यानि प्राप्नोति पुरुषस्तत्फलं पूर्वकर्मणः ॥ १८ ॥</s-l></s-lg><s-lg><s-l>धातापि हि स्वकर्मैव तैस्तैर्हेतुभिरीश्वरः ।</s-l><s-l>विदधाति विभज्येह फलं पूर्वकृतं नृणाम् ॥ १९ ॥</s-l></s-lg><s-lg><s-l>यद्ध्ययं पुरुषः किंचित्कुरुते वै शुभाशुभम् ।</s-l><s-l>तद्धातृविहितं विद्धि पूर्वकर्मफलोदयम् ॥ २० ॥</s-l></s-lg><s-lg><s-l>कारणं तस्य देहोऽयं धातुः कर्मणि कर्मणि ।</s-l><s-l>स यथा प्रेरयत्येनं तथायं कुरुतेऽवशः ॥ २१ ॥</s-l></s-lg><s-lg><s-l>तेषु तेषु हि कृत्येषु विनियोक्ता महेश्वरः ।</s-l><s-l>सर्वभूतानि कौन्तेय कारयत्यवशान्यपि ॥ २२ ॥</s-l></s-lg><s-lg><s-l>मनसार्थान्विनिश्चित्य पश्चात्प्राप्नोति कर्मणा ।</s-l><s-l>बुद्धिपूर्वं स्वयं धीरः पुरुषस्तत्र कारणम् ॥ २३ ॥</s-l></s-lg><s-lg><s-l>संख्यातुं नैव शक्यानि कर्माणि पुरुषर्षभ ।</s-l><s-l>अगारनगराणां हि सिद्धिः पुरुषहैतुकी ॥ २४ ॥</s-l></s-lg><s-lg><s-l>तिले तैलं गवि क्षीरं काष्ठे पावकमन्ततः ।</s-l><s-l>धिया धीरो विजानीयादुपायं चास्य सिद्धये ॥ २५ ॥</s-l></s-lg><s-lg><s-l>ततः प्रवर्तते पश्चात्करणेष्वस्य सिद्धये ।</s-l><s-l>तां सिद्धिमुपजीवन्ति कर्मणामिह जन्तवः ॥ २६ ॥</s-l></s-lg><s-lg><s-l>कुशलेन कृतं कर्म कर्त्रा साधु विनिश्चितम् ।</s-l><s-l>इदं त्वकुशलेनेति विशेषादुपलभ्यते ॥ २७ ॥</s-l></s-lg><s-lg><s-l>इष्टापूर्तफलं न स्यान्न शिष्यो न गुरुर्भवेत् ।</s-l><s-l>पुरुषः कर्मसाध्येषु स्याच्चेदयमकारणम् ॥ २८ ॥</s-l></s-lg><s-lg><s-l>कर्तृत्वादेव पुरुषः कर्मसिद्धौ प्रशस्यते ।</s-l><s-l>असिद्धौ निन्द्यते चापि कर्मनाशः कथं त्विह ॥ २९ ॥</s-l></s-lg><s-lg><s-l>सर्वमेव हठेनैके दिष्टेनैके वदन्त्युत ।</s-l><s-l>पुरुषप्रयत्नजं केचित्त्रैधमेतन्निरुच्यते ॥ ३० ॥</s-l></s-lg><s-lg><s-l>न चैवैतावता कार्यं मन्यन्त इति चापरे ।</s-l><s-l>अस्ति सर्वमदृश्यं तु दिष्टं चैव तथा हठः ।</s-l><s-l>दृश्यते हि हठाच्चैव दिष्टाच्चार्थस्य संततिः ॥ ३१ ॥</s-l></s-lg><s-lg><s-l>किंचिद्दैवाद्धठात्किंचित्किंचिदेव स्वकर्मतः ।</s-l><s-l>पुरुषः फलमाप्नोति चतुर्थं नात्र कारणम् ।</s-l><s-l>कुशलाः प्रतिजानन्ति ये तत्त्वविदुषो जनाः ॥ ३२ ॥</s-l></s-lg><s-lg><s-l>तथैव धाता भूतानामिष्टानिष्टफलप्रदः ।</s-l><s-l>यदि न स्यान्न भूतानां कृपणो नाम कश्चन ॥ ३३ ॥</s-l></s-lg><s-lg><s-l>यं यमर्थमभिप्रेप्सुः कुरुते कर्म पूरुषः ।</s-l><s-l>तत्तत्सफलमेव स्याद्यदि न स्यात्पुराकृतम् ॥ ३४ ॥</s-l></s-lg><s-lg><s-l>त्रिद्वारामर्थसिद्धिं तु नानुपश्यन्ति ये नराः ।</s-l><s-l>तथैवानर्थसिद्धिं च यथा लोकास्तथैव ते ॥ ३५ ॥</s-l></s-lg><s-lg><s-l>कर्तव्यं त्वेव कर्मेति मनोरेष विनिश्चयः ।</s-l><s-l>एकान्तेन ह्यनीहोऽयं पराभवति पूरुषः ॥ ३६ ॥</s-l></s-lg><s-lg><s-l>कुर्वतो हि भवत्येव प्रायेणेह युधिष्ठिर ।</s-l><s-l>एकान्तफलसिद्धिं तु न विन्दत्यलसः क्वचित् ॥ ३७ ॥</s-l></s-lg><s-lg><s-l>असंभवे त्वस्य हेतुः प्रायश्चित्तं तु लक्ष्यते ।</s-l><s-l>कृते कर्मणि राजेन्द्र तथानृण्यमवाप्यते ॥ ३८ ॥</s-l></s-lg><s-lg><s-l>अलक्ष्मीराविशत्येनं शयानमलसं नरम् ।</s-l><s-l>निःसंशयं फलं लब्ध्वा दक्षो भूतिमुपाश्नुते ॥ ३९ ॥</s-l></s-lg><s-lg><s-l>अनर्थं संशयावस्थं वृण्वते मुक्तसंशयाः ।</s-l><s-l>धीरा नराः कर्मरता न तु निःसंशयं क्वचित् ॥ ४० ॥</s-l></s-lg><s-lg><s-l>एकान्तेन ह्यनर्थोऽयं वर्ततेऽस्मासु सांप्रतम् ।</s-l><s-l>न तु निःसंशयं न स्यात्त्वयि कर्मण्यवस्थिते ॥ ४१ ॥</s-l></s-lg><s-lg><s-l>अथ वा सिद्धिरेव स्यान्महिमा तु तथैव ते ।</s-l><s-l>वृकोदरस्य बीभत्सोर्भ्रात्रोश्च यमयोरपि ॥ ४२ ॥</s-l></s-lg><s-lg><s-l>अन्येषां कर्म सफलमस्माकमपि वा पुनः ।</s-l><s-l>विप्रकर्षेण बुध्येत कृतकर्मा यथा फलम् ॥ ४३ ॥</s-l></s-lg><s-lg><s-l>पृथिवीं लाङ्गलेनैव भित्त्वा बीजं वपत्युत ।</s-l><s-l>आस्तेऽथ कर्षकस्तूष्णीं पर्जन्यस्तत्र कारणम् ॥ ४४ ॥</s-l></s-lg><s-lg><s-l>वृष्टिश्चेन्नानुगृह्णीयादनेनास्तत्र कर्षकः ।</s-l><s-l>यदन्यः पुरुषः कुर्यात्कृतं तत्सकलं मया ॥ ४५ ॥</s-l></s-lg><s-lg><s-l>तच्चेदफलमस्माकं नापराधोऽस्ति नः क्वचित् ।</s-l><s-l>इति धीरोऽन्ववेक्ष्यैव नात्मानं तत्र गर्हयेत् ॥ ४६ ॥</s-l></s-lg><s-lg><s-l>कुर्वतो नार्थसिद्धिर्मे भवतीति ह भारत ।</s-l><s-l>निर्वेदो नात्र गन्तव्यो द्वावेतौ ह्यस्य कर्मणः ।</s-l><s-l>सिद्धिर्वाप्यथ वासिद्धिरप्रवृत्तिरतोऽन्यथा ॥ ४७ ॥</s-l></s-lg><s-lg><s-l>बहूनां समवाये हि भावानां कर्म सिध्यति ।</s-l><s-l>गुणाभावे फलं न्यूनं भवत्यफलमेव वा ।</s-l><s-l>अनारम्भे तु न फलं न गुणो दृश्यतेऽच्युत ॥ ४८ ॥</s-l></s-lg><s-lg><s-l>देशकालावुपायांश्च मङ्गलं स्वस्ति वृद्धये ।</s-l><s-l>युनक्ति मेधया धीरो यथाशक्ति यथाबलम् ॥ ४९ ॥</s-l></s-lg><s-lg><s-l>अप्रमत्तेन तत्कार्यमुपदेष्टा पराक्रमः ।</s-l><s-l>भूयिष्ठं कर्मयोगेषु सर्व एव पराक्रमः ॥ ५० ॥</s-l></s-lg><s-lg><s-l>यं तु धीरोऽन्ववेक्षेत श्रेयांसं बहुभिर्गुणैः ।</s-l><s-l>साम्नैवार्थं ततो लिप्सेत्कर्म चास्मै प्रयोजयेत् ॥ ५१ ॥</s-l></s-lg><s-lg><s-l>व्यसनं वास्य काङ्क्षेत विनाशं वा युधिष्ठिर ।</s-l><s-l>अपि सिन्धोर्गिरेर्वापि किं पुनर्मर्त्यधर्मिणः ॥ ५२ ॥</s-l></s-lg><s-lg><s-l>उत्थानयुक्तः सततं परेषामन्तरैषणे ।</s-l><s-l>आनृण्यमाप्नोति नरः परस्यात्मन एव च ॥ ५३ ॥</s-l></s-lg><s-lg><s-l>न चैवात्मावमन्तव्यः पुरुषेण कदाचन ।</s-l><s-l>न ह्यात्मपरिभूतस्य भूतिर्भवति भारत ॥ ५४ ॥</s-l></s-lg><s-lg><s-l>एवं संस्थितिका सिद्धिरियं लोकस्य भारत ।</s-l><s-l>चित्रा सिद्धिगतिः प्रोक्ता कालावस्थाविभागतः ॥ ५५ ॥</s-l></s-lg><s-lg><s-l>ब्राह्मणं मे पिता पूर्वं वासयामास पण्डितम् ।</s-l><s-l>सोऽस्मा अर्थमिमं प्राह पित्रे मे भरतर्षभ ॥ ५६ ॥</s-l></s-lg><s-lg><s-l>नीतिं बृहस्पतिप्रोक्तां भ्रातॄन्मेऽग्राहयत्पुरा ।</s-l><s-l>तेषां सांकथ्यमश्रौषमहमेतत्तदा गृहे ॥ ५७ ॥</s-l></s-lg><s-lg><s-l>स मां राजन्कर्मवतीमागतामाह सान्त्वयन् ।</s-l><s-l>शुश्रूषमाणामासीनां पितुरङ्के युधिष्ठिर ॥ ५८ ॥</s-l></s-lg>