<s-lg><s-l> बृहदश्व उवाच ।</s-l><s-l>तस्मिन्नन्तर्हिते नागे प्रययौ नैषधो नलः ।</s-l><s-l>ऋतुपर्णस्य नगरं प्राविशद्दशमेऽहनि ॥ १ ॥</s-l></s-lg><s-lg><s-l>स राजानमुपातिष्ठद्बाहुकोऽहमिति ब्रुवन् ।</s-l><s-l>अश्वानां वाहने युक्तः पृथिव्यां नास्ति मत्समः ॥ २ ॥</s-l></s-lg><s-lg><s-l>अर्थकृच्छ्रेषु चैवाहं प्रष्टव्यो नैपुणेषु च ।</s-l><s-l>अन्नसंस्कारमपि च जानाम्यन्यैर्विशेषतः ॥ ३ ॥</s-l></s-lg><s-lg><s-l>यानि शिल्पानि लोकेऽस्मिन्यच्चाप्यन्यत्सुदुष्करम् ।</s-l><s-l>सर्वं यतिष्ये तत्कर्तुमृतुपर्ण भरस्व माम् ॥ ४ ॥</s-l></s-lg><s-lg><s-l> ऋतुपर्ण उवाच ।</s-l><s-l>वस बाहुक भद्रं ते सर्वमेतत्करिष्यसि ।</s-l><s-l>शीघ्रयाने सदा बुद्धिर्धीयते मे विशेषतः ॥ ५ ॥</s-l></s-lg><s-lg><s-l>स त्वमातिष्ठ योगं तं येन शीघ्रा हया मम ।</s-l><s-l>भवेयुरश्वाध्यक्षोऽसि वेतनं ते शतं शताः ॥ ६ ॥</s-l></s-lg><s-lg><s-l>त्वामुपस्थास्यतश्चेमौ नित्यं वार्ष्णेयजीवलौ ।</s-l><s-l>एताभ्यां रंस्यसे सार्धं वस वै मयि बाहुक ॥ ७ ॥</s-l></s-lg><s-lg><s-l> बृहदश्व उवाच ।</s-l><s-l>एवमुक्तो नलस्तेन न्यवसत्तत्र पूजितः ।</s-l><s-l>ऋतुपर्णस्य नगरे सहवार्ष्णेयजीवलः ॥ ८ ॥</s-l></s-lg><s-lg><s-l>स तत्र निवसन्राजा वैदर्भीमनुचिन्तयन् ।</s-l><s-l>सायं सायं सदा चेमं श्लोकमेकं जगाद ह ॥ ९ ॥</s-l></s-lg><s-lg><s-l>क्व नु सा क्षुत्पिपासार्ता श्रान्ता शेते तपस्विनी ।</s-l><s-l>स्मरन्ती तस्य मन्दस्य कं वा साद्योपतिष्ठति ॥ १० ॥</s-l></s-lg><s-lg><s-l>एवं ब्रुवन्तं राजानं निशायां जीवलोऽब्रवीत् ।</s-l><s-l>कामेनां शोचसे नित्यं श्रोतुमिच्छामि बाहुक ॥ ११ ॥</s-l></s-lg><s-lg><s-l>तमुवाच नलो राजा मन्दप्रज्ञस्य कस्यचित् ।</s-l><s-l>आसीद्बहुमता नारी तस्या दृढतरं च सः ॥ १२ ॥</s-l></s-lg><s-lg><s-l>स वै केनचिदर्थेन तया मन्दो व्ययुज्यत ।</s-l><s-l>विप्रयुक्तश्च मन्दात्मा भ्रमत्यसुखपीडितः ॥ १३ ॥</s-l></s-lg><s-lg><s-l>दह्यमानः स शोकेन दिवारात्रमतन्द्रितः ।</s-l><s-l>निशाकाले स्मरंस्तस्याः श्लोकमेकं स्म गायति ॥ १४ ॥</s-l></s-lg><s-lg><s-l>स वै भ्रमन्महीं सर्वां क्वचिदासाद्य किंचन ।</s-l><s-l>वसत्यनर्हस्तद्दुःखं भूय एवानुसंस्मरन् ॥ १५ ॥</s-l></s-lg><s-lg><s-l>सा तु तं पुरुषं नारी कृच्छ्रेऽप्यनुगता वने ।</s-l><s-l>त्यक्ता तेनाल्पपुण्येन दुष्करं यदि जीवति ॥ १६ ॥</s-l></s-lg><s-lg><s-l>एका बालानभिज्ञा च मार्गाणामतथोचिता ।</s-l><s-l>क्षुत्पिपासापरीता च दुष्करं यदि जीवति ॥ १७ ॥</s-l></s-lg><s-lg><s-l>श्वापदाचरिते नित्यं वने महति दारुणे ।</s-l><s-l>त्यक्ता तेनाल्पपुण्येन मन्दप्रज्ञेन मारिष ॥ १८ ॥</s-l></s-lg><s-lg><s-l>इत्येवं नैषधो राजा दमयन्तीमनुस्मरन् ।</s-l><s-l>अज्ञातवासमवसद्राज्ञस्तस्य निवेशने ॥ १९ ॥</s-l></s-lg>