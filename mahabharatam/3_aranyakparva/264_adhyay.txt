<s-lg><s-l> मार्कण्डेय उवाच ।</s-l><s-l>ततोऽविदूरे नलिनीं प्रभूतकमलोत्पलाम् ।</s-l><s-l>सीताहरणदुःखार्तः पम्पां रामः समासदत् ॥ १ ॥</s-l></s-lg><s-lg><s-l>मारुतेन सुशीतेन सुखेनामृतगन्धिना ।</s-l><s-l>सेव्यमानो वने तस्मिञ्जगाम मनसा प्रियाम् ॥ २ ॥</s-l></s-lg><s-lg><s-l>विललाप स राजेन्द्रस्तत्र कान्तामनुस्मरन् ।</s-l><s-l>कामबाणाभिसंतप्तः सौमित्रिस्तमथाब्रवीत् ॥ ३ ॥</s-l></s-lg><s-lg><s-l>न त्वामेवंविधो भावः स्प्रष्टुमर्हति मानद ।</s-l><s-l>आत्मवन्तमिव व्याधिः पुरुषं वृद्धशीलिनम् ॥ ४ ॥</s-l></s-lg><s-lg><s-l>प्रवृत्तिरुपलब्धा ते वैदेह्या रावणस्य च ।</s-l><s-l>तां त्वं पुरुषकारेण बुद्ध्या चैवोपपादय ॥ ५ ॥</s-l></s-lg><s-lg><s-l>अभिगच्छाव सुग्रीवं शैलस्थं हरिपुंगवम् ।</s-l><s-l>मयि शिष्ये च भृत्ये च सहाये च समाश्वस ॥ ६ ॥</s-l></s-lg><s-lg><s-l>एवं बहुविधैर्वाक्यैर्लक्ष्मणेन स राघवः ।</s-l><s-l>उक्तः प्रकृतिमापेदे कार्ये चानन्तरोऽभवत् ॥ ७ ॥</s-l></s-lg><s-lg><s-l>निषेव्य वारि पम्पायास्तर्पयित्वा पितॄनपि ।</s-l><s-l>प्रतस्थतुरुभौ वीरौ भ्रातरौ रामलक्ष्मणौ ॥ ८ ॥</s-l></s-lg><s-lg><s-l>तावृश्यमूकमभ्येत्य बहुमूलफलं गिरिम् ।</s-l><s-l>गिर्यग्रे वानरान्पञ्च वीरौ ददृशतुस्तदा ॥ ९ ॥</s-l></s-lg><s-lg><s-l>सुग्रीवः प्रेषयामास सचिवं वानरं तयोः ।</s-l><s-l>बुद्धिमन्तं हनूमन्तं हिमवन्तमिव स्थितम् ॥ १० ॥</s-l></s-lg><s-lg><s-l>तेन संभाष्य पूर्वं तौ सुग्रीवमभिजग्मतुः ।</s-l><s-l>सख्यं वानरराजेन चक्रे रामस्ततो नृप ॥ ११ ॥</s-l></s-lg><s-lg><s-l>तद्वासो दर्शयामासुस्तस्य कार्ये निवेदिते ।</s-l><s-l>वानराणां तु यत्सीता ह्रियमाणाभ्यवासृजत् ॥ १२ ॥</s-l></s-lg><s-lg><s-l>तत्प्रत्ययकरं लब्ध्वा सुग्रीवं प्लवगाधिपम् ।</s-l><s-l>पृथिव्यां वानरैश्वर्ये स्वयं रामोऽभ्यषेचयत् ॥ १३ ॥</s-l></s-lg><s-lg><s-l>प्रतिजज्ञे च काकुत्स्थः समरे वालिनो वधम् ।</s-l><s-l>सुग्रीवश्चापि वैदेह्याः पुनरानयनं नृप ॥ १४ ॥</s-l></s-lg><s-lg><s-l>इत्युक्त्वा समयं कृत्वा विश्वास्य च परस्परम् ।</s-l><s-l>अभ्येत्य सर्वे किष्किन्धां तस्थुर्युद्धाभिकाङ्क्षिणः ॥ १५ ॥</s-l></s-lg><s-lg><s-l>सुग्रीवः प्राप्य किष्किन्धां ननादौघनिभस्वनः ।</s-l><s-l>नास्य तन्ममृषे वाली तं तारा प्रत्यषेधयत् ॥ १६ ॥</s-l></s-lg><s-lg><s-l>यथा नदति सुग्रीवो बलवानेष वानरः ।</s-l><s-l>मन्ये चाश्रयवान्प्राप्तो न त्वं निर्गन्तुमर्हसि ॥ १७ ॥</s-l></s-lg><s-lg><s-l>हेममाली ततो वाली तारां ताराधिपाननाम् ।</s-l><s-l>प्रोवाच वचनं वाग्मी तां वानरपतिः पतिः ॥ १८ ॥</s-l></s-lg><s-lg><s-l>सर्वभूतरुतज्ञा त्वं पश्य बुद्ध्या समन्विता ।</s-l><s-l>केनापाश्रयवान्प्राप्तो ममैष भ्रातृगन्धिकः ॥ १९ ॥</s-l></s-lg><s-lg><s-l>चिन्तयित्वा मुहूर्तं तु तारा ताराधिपप्रभा ।</s-l><s-l>पतिमित्यब्रवीत्प्राज्ञा शृणु सर्वं कपीश्वर ॥ २० ॥</s-l></s-lg><s-lg><s-l>हृतदारो महासत्त्वो रामो दशरथात्मजः ।</s-l><s-l>तुल्यारिमित्रतां प्राप्तः सुग्रीवेण धनुर्धरः ॥ २१ ॥</s-l></s-lg><s-lg><s-l>भ्राता चास्य महाबाहुः सौमित्रिरपराजितः ।</s-l><s-l>लक्ष्मणो नाम मेधावी स्थितः कार्यार्थसिद्धये ॥ २२ ॥</s-l></s-lg><s-lg><s-l>मैन्दश्च द्विविदश्चैव हनूमांश्चानिलात्मजः ।</s-l><s-l>जाम्बवानृक्षराजश्च सुग्रीवसचिवाः स्थिताः ॥ २३ ॥</s-l></s-lg><s-lg><s-l>सर्व एते महात्मानो बुद्धिमन्तो महाबलाः ।</s-l><s-l>अलं तव विनाशाय रामवीर्यव्यपाश्रयात् ॥ २४ ॥</s-l></s-lg><s-lg><s-l>तस्यास्तदाक्षिप्य वचो हितमुक्तं कपीश्वरः ।</s-l><s-l>पर्यशङ्कत तामीर्षुः सुग्रीवगतमानसाम् ॥ २५ ॥</s-l></s-lg><s-lg><s-l>तारां परुषमुक्त्वा स निर्जगाम गुहामुखात् ।</s-l><s-l>स्थितं माल्यवतोऽभ्याशे सुग्रीवं सोऽभ्यभाषत ॥ २६ ॥</s-l></s-lg><s-lg><s-l>असकृत्त्वं मया मूढ निर्जितो जीवितप्रियः ।</s-l><s-l>मुक्तो ज्ञातिरिति ज्ञात्वा का त्वरा मरणे पुनः ॥ २७ ॥</s-l></s-lg><s-lg><s-l>इत्युक्तः प्राह सुग्रीवो भ्रातरं हेतुमद्वचः ।</s-l><s-l>प्राप्तकालममित्रघ्नो रामं संबोधयन्निव ॥ २८ ॥</s-l></s-lg><s-lg><s-l>हृतदारस्य मे राजन्हृतराज्यस्य च त्वया ।</s-l><s-l>किं नु जीवितसामर्थ्यमिति विद्धि समागतम् ॥ २९ ॥</s-l></s-lg><s-lg><s-l>एवमुक्त्वा बहुविधं ततस्तौ संनिपेततुः ।</s-l><s-l>समरे वालिसुग्रीवौ शालतालशिलायुधौ ॥ ३० ॥</s-l></s-lg><s-lg><s-l>उभौ जघ्नतुरन्योन्यमुभौ भूमौ निपेततुः ।</s-l><s-l>उभौ ववल्गतुश्चित्रं मुष्टिभिश्च निजघ्नतुः ॥ ३१ ॥</s-l></s-lg><s-lg><s-l>उभौ रुधिरसंसिक्तौ नखदन्तपरिक्षतौ ।</s-l><s-l>शुशुभाते तदा वीरौ पुष्पिताविव किंशुकौ ॥ ३२ ॥</s-l></s-lg><s-lg><s-l>न विशेषस्तयोर्युद्धे तदा कश्चन दृश्यते ।</s-l><s-l>सुग्रीवस्य तदा मालां हनूमान्कण्ठ आसजत् ॥ ३३ ॥</s-l></s-lg><s-lg><s-l>स मालया तदा वीरः शुशुभे कण्ठसक्तया ।</s-l><s-l>श्रीमानिव महाशैलो मलयो मेघमालया ॥ ३४ ॥</s-l></s-lg><s-lg><s-l>कृतचिह्नं तु सुग्रीवं रामो दृष्ट्वा महाधनुः ।</s-l><s-l>विचकर्ष धनुःश्रेष्ठं वालिमुद्दिश्य लक्ष्यवत् ॥ ३५ ॥</s-l></s-lg><s-lg><s-l>विस्फारस्तस्य धनुषो यन्त्रस्येव तदा बभौ ।</s-l><s-l>वितत्रास तदा वाली शरेणाभिहतो हृदि ॥ ३६ ॥</s-l></s-lg><s-lg><s-l>स भिन्नमर्माभिहतो वक्त्राच्छोणितमुद्वमन् ।</s-l><s-l>ददर्शावस्थितं राममारात्सौमित्रिणा सह ॥ ३७ ॥</s-l></s-lg><s-lg><s-l>गर्हयित्वा स काकुत्स्थं पपात भुवि मूर्छितः ।</s-l><s-l>तारा ददर्श तं भूमौ तारापतिमिव च्युतम् ॥ ३८ ॥</s-l></s-lg><s-lg><s-l>हते वालिनि सुग्रीवः किष्किन्धां प्रत्यपद्यत ।</s-l><s-l>तां च तारापतिमुखीं तारां निपतितेश्वराम् ॥ ३९ ॥</s-l></s-lg><s-lg><s-l>रामस्तु चतुरो मासान्पृष्ठे माल्यवतः शुभे ।</s-l><s-l>निवासमकरोद्धीमान्सुग्रीवेणाभ्युपस्थितः ॥ ४० ॥</s-l></s-lg><s-lg><s-l>रावणोऽपि पुरीं गत्वा लङ्कां कामबलात्कृतः ।</s-l><s-l>सीतां निवेशयामास भवने नन्दनोपमे ।</s-l><s-l>अशोकवनिकाभ्याशे तापसाश्रमसंनिभे ॥ ४१ ॥</s-l></s-lg><s-lg><s-l>भर्तृस्मरणतन्वङ्गी तापसीवेषधारिणी ।</s-l><s-l>उपवासतपःशीला तत्र सा पृथुलेक्षणा ।</s-l><s-l>उवास दुःखवसतीः फलमूलकृताशना ॥ ४२ ॥</s-l></s-lg><s-lg><s-l>दिदेश राक्षसीस्तत्र रक्षणे राक्षसाधिपः ।</s-l><s-l>प्रासासिशूलपरशुमुद्गरालातधारिणीः ॥ ४३ ॥</s-l></s-lg><s-lg><s-l>द्व्यक्षीं त्र्यक्षीं ललाटाक्षीं दीर्घजिह्वामजिह्विकाम् ।</s-l><s-l>त्रिस्तनीमेकपादां च त्रिजटामेकलोचनाम् ॥ ४४ ॥</s-l></s-lg><s-lg><s-l>एताश्चान्याश्च दीप्ताक्ष्यः करभोत्कटमूर्धजाः ।</s-l><s-l>परिवार्यासते सीतां दिवारात्रमतन्द्रिताः ॥ ४५ ॥</s-l></s-lg><s-lg><s-l>तास्तु तामायतापाङ्गीं पिशाच्यो दारुणस्वनाः ।</s-l><s-l>तर्जयन्ति सदा रौद्राः परुषव्यञ्जनाक्षराः ॥ ४६ ॥</s-l></s-lg><s-lg><s-l>खादाम पाटयामैनां तिलशः प्रविभज्य ताम् ।</s-l><s-l>येयं भर्तारमस्माकमवमन्येह जीवति ॥ ४७ ॥</s-l></s-lg><s-lg><s-l>इत्येवं परिभर्त्सन्तीस्त्रास्यमाना पुनः पुनः ।</s-l><s-l>भर्तृशोकसमाविष्टा निःश्वस्येदमुवाच ताः ॥ ४८ ॥</s-l></s-lg><s-lg><s-l>आर्याः खादत मां शीघ्रं न मे लोभोऽस्ति जीविते ।</s-l><s-l>विना तं पुण्डरीकाक्षं नीलकुञ्चितमूर्धजम् ॥ ४९ ॥</s-l></s-lg><s-lg><s-l>अप्येवाहं निराहारा जीवितप्रियवर्जिता ।</s-l><s-l>शोषयिष्यामि गात्राणि व्याली तालगता यथा ॥ ५० ॥</s-l></s-lg><s-lg><s-l>न त्वन्यमभिगच्छेयं पुमांसं राघवादृते ।</s-l><s-l>इति जानीत सत्यं मे क्रियतां यदनन्तरम् ॥ ५१ ॥</s-l></s-lg><s-lg><s-l>तस्यास्तद्वचनं श्रुत्वा राक्षस्यस्ताः खरस्वनाः ।</s-l><s-l>आख्यातुं राक्षसेन्द्राय जग्मुस्तत्सर्वमादितः ॥ ५२ ॥</s-l></s-lg><s-lg><s-l>गतासु तासु सर्वासु त्रिजटा नाम राक्षसी ।</s-l><s-l>सान्त्वयामास वैदेहीं धर्मज्ञा प्रियवादिनी ॥ ५३ ॥</s-l></s-lg><s-lg><s-l>सीते वक्ष्यामि ते किंचिद्विश्वासं कुरु मे सखि ।</s-l><s-l>भयं ते व्येतु वामोरु शृणु चेदं वचो मम ॥ ५४ ॥</s-l></s-lg><s-lg><s-l>अविन्ध्यो नाम मेधावी वृद्धो राक्षसपुंगवः ।</s-l><s-l>स रामस्य हितान्वेषी त्वदर्थे हि स मावदत् ॥ ५५ ॥</s-l></s-lg><s-lg><s-l>सीता मद्वचनाद्वाच्या समाश्वास्य प्रसाद्य च ।</s-l><s-l>भर्ता ते कुशली रामो लक्ष्मणानुगतो बली ॥ ५६ ॥</s-l></s-lg><s-lg><s-l>सख्यं वानरराजेन शक्रप्रतिमतेजसा ।</s-l><s-l>कृतवान्राघवः श्रीमांस्त्वदर्थे च समुद्यतः ॥ ५७ ॥</s-l></s-lg><s-lg><s-l>मा च तेऽस्तु भयं भीरु रावणाल्लोकगर्हितात् ।</s-l><s-l>नलकूबरशापेन रक्षिता ह्यस्यनिन्दिते ॥ ५८ ॥</s-l></s-lg><s-lg><s-l>शप्तो ह्येष पुरा पापो वधूं रम्भां परामृशन् ।</s-l><s-l>न शक्तो विवशां नारीमुपैतुमजितेन्द्रियः ॥ ५९ ॥</s-l></s-lg><s-lg><s-l>क्षिप्रमेष्यति ते भर्ता सुग्रीवेणाभिरक्षितः ।</s-l><s-l>सौमित्रिसहितो धीमांस्त्वां चेतो मोक्षयिष्यति ॥ ६० ॥</s-l></s-lg><s-lg><s-l>स्वप्ना हि सुमहाघोरा दृष्टा मेऽनिष्टदर्शनाः ।</s-l><s-l>विनाशायास्य दुर्बुद्धेः पौलस्त्यकुलघातिनः ॥ ६१ ॥</s-l></s-lg><s-lg><s-l>दारुणो ह्येष दुष्टात्मा क्षुद्रकर्मा निशाचरः ।</s-l><s-l>स्वभावाच्छीलदोषेण सर्वेषां भयवर्धनः ॥ ६२ ॥</s-l></s-lg><s-lg><s-l>स्पर्धते सर्वदेवैर्यः कालोपहतचेतनः ।</s-l><s-l>मया विनाशलिङ्गानि स्वप्ने दृष्टानि तस्य वै ॥ ६३ ॥</s-l></s-lg><s-lg><s-l>तैलाभिषिक्तो विकचो मज्जन्पङ्के दशाननः ।</s-l><s-l>असकृत्खरयुक्ते तु रथे नृत्यन्निव स्थितः ॥ ६४ ॥</s-l></s-lg><s-lg><s-l>कुम्भकर्णादयश्चेमे नग्नाः पतितमूर्धजाः ।</s-l><s-l>कृष्यन्ते दक्षिणामाशां रक्तमाल्यानुलेपनाः ॥ ६५ ॥</s-l></s-lg><s-lg><s-l>श्वेतातपत्रः सोष्णीषः शुक्लमाल्यविभूषणः ।</s-l><s-l>श्वेतपर्वतमारूढ एक एव विभीषणः ॥ ६६ ॥</s-l></s-lg><s-lg><s-l>सचिवाश्चास्य चत्वारः शुक्लमाल्यानुलेपनाः ।</s-l><s-l>श्वेतपर्वतमारूढा मोक्ष्यन्तेऽस्मान्महाभयात् ॥ ६७ ॥</s-l></s-lg><s-lg><s-l>रामस्यास्त्रेण पृथिवी परिक्षिप्ता ससागरा ।</s-l><s-l>यशसा पृथिवीं कृत्स्नां पूरयिष्यति ते पतिः ॥ ६८ ॥</s-l></s-lg><s-lg><s-l>अस्थिसंचयमारूढो भुञ्जानो मधुपायसम् ।</s-l><s-l>लक्ष्मणश्च मया दृष्टो निरीक्षन्सर्वतो दिशः ॥ ६९ ॥</s-l></s-lg><s-lg><s-l>रुदती रुधिरार्द्राङ्गी व्याघ्रेण परिरक्षिता ।</s-l><s-l>असकृत्त्वं मया दृष्टा गच्छन्ती दिशमुत्तराम् ॥ ७० ॥</s-l></s-lg><s-lg><s-l>हर्षमेष्यसि वैदेहि क्षिप्रं भर्तृसमन्विता ।</s-l><s-l>राघवेण सह भ्रात्रा सीते त्वमचिरादिव ॥ ७१ ॥</s-l></s-lg><s-lg><s-l>इति सा मृगशावाक्षी तच्छ्रुत्वा त्रिजटावचः ।</s-l><s-l>बभूवाशावती बाला पुनर्भर्तृसमागमे ॥ ७२ ॥</s-l></s-lg><s-lg><s-l>यावदभ्यागता रौद्राः पिशाच्यस्ताः सुदारुणाः ।</s-l><s-l>ददृशुस्तां त्रिजटया सहासीनां यथा पुरा ॥ ७३ ॥</s-l></s-lg>