<s-lg><s-l> मार्कण्डेय उवाच ।</s-l><s-l>अग्नीनां विविधो वंशः कीर्तितस्ते मयानघ ।</s-l><s-l>शृणु जन्म तु कौरव्य कार्त्तिकेयस्य धीमतः ॥ १ ॥</s-l></s-lg><s-lg><s-l>अद्भुतस्याद्भुतं पुत्रं प्रवक्ष्याम्यमितौजसम् ।</s-l><s-l>जातं सप्तर्षिभार्याभिर्ब्रह्मण्यं कीर्तिवर्धनम् ॥ २ ॥</s-l></s-lg><s-lg><s-l>देवासुराः पुरा यत्ता विनिघ्नन्तः परस्परम् ।</s-l><s-l>तत्राजयन्सदा देवान्दानवा घोररूपिणः ॥ ३ ॥</s-l></s-lg><s-lg><s-l>वध्यमानं बलं दृष्ट्वा बहुशस्तैः पुरंदरः ।</s-l><s-l>स्वसैन्यनायकार्थाय चिन्तामाप भृशं तदा ॥ ४ ॥</s-l></s-lg><s-lg><s-l>देवसेनां दानवैर्यो भग्नां दृष्ट्वा महाबलः ।</s-l><s-l>पालयेद्वीर्यमाश्रित्य स ज्ञेयः पुरुषो मया ॥ ५ ॥</s-l></s-lg><s-lg><s-l>स शैलं मानसं गत्वा ध्यायन्नर्थमिमं भृशम् ।</s-l><s-l>शुश्रावार्तस्वरं घोरमथ मुक्तं स्त्रिया तदा ॥ ६ ॥</s-l></s-lg><s-lg><s-l>अभिधावतु मा कश्चित्पुरुषस्त्रातु चैव ह ।</s-l><s-l>पतिं च मे प्रदिशतु स्वयं वा पतिरस्तु मे ॥ ७ ॥</s-l></s-lg><s-lg><s-l>पुरंदरस्तु तामाह मा भैर्नास्ति भयं तव ।</s-l><s-l>एवमुक्त्वा ततोऽपश्यत्केशिनं स्थितमग्रतः ॥ ८ ॥</s-l></s-lg><s-lg><s-l>किरीटिनं गदापाणिं धातुमन्तमिवाचलम् ।</s-l><s-l>हस्ते गृहीत्वा तां कन्यामथैनं वासवोऽब्रवीत् ॥ ९ ॥</s-l></s-lg><s-lg><s-l>अनार्यकर्मन्कस्मात्त्वमिमां कन्यां जिहीर्षसि ।</s-l><s-l>वज्रिणं मां विजानीहि विरमास्याः प्रबाधनात् ॥ १० ॥</s-l></s-lg><s-lg><s-l> केश्युवाच ।</s-l><s-l>विसृजस्व त्वमेवैनां शक्रैषा प्रार्थिता मया ।</s-l><s-l>क्षमं ते जीवतो गन्तुं स्वपुरं पाकशासन ॥ ११ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्त्वा गदां केशी चिक्षेपेन्द्रवधाय वै ।</s-l><s-l>तामापतन्तीं चिच्छेद मध्ये वज्रेण वासवः ॥ १२ ॥</s-l></s-lg><s-lg><s-l>अथास्य शैलशिखरं केशी क्रुद्धो व्यवासृजत् ।</s-l><s-l>तदापतन्तं संप्रेक्ष्य शैलशृङ्गं शतक्रतुः ।</s-l><s-l>बिभेद राजन्वज्रेण भुवि तन्निपपात ह ॥ १३ ॥</s-l></s-lg><s-lg><s-l>पतता तु तदा केशी तेन शृङ्गेण ताडितः ।</s-l><s-l>हित्वा कन्यां महाभागां प्राद्रवद्भृशपीडितः ॥ १४ ॥</s-l></s-lg><s-lg><s-l>अपयातेऽसुरे तस्मिंस्तां कन्यां वासवोऽब्रवीत् ।</s-l><s-l>कासि कस्यासि किं चेह कुरुषे त्वं शुभानने ॥ १५ ॥</s-l></s-lg><s-lg><s-l> कन्योवाच ।</s-l><s-l>अहं प्रजापतेः कन्या देवसेनेति विश्रुता ।</s-l><s-l>भगिनी दैत्यसेना मे सा पूर्वं केशिना हृता ॥ १६ ॥</s-l></s-lg><s-lg><s-l>सहैवावां भगिन्यौ तु सखीभिः सह मानसम् ।</s-l><s-l>आगच्छावेह रत्यर्थमनुज्ञाप्य प्रजापतिम् ॥ १७ ॥</s-l></s-lg><s-lg><s-l>नित्यं चावां प्रार्थयते हर्तुं केशी महासुरः ।</s-l><s-l>इच्छत्येनं दैत्यसेना न त्वहं पाकशासन ॥ १८ ॥</s-l></s-lg><s-lg><s-l>सा हृता तेन भगवन्मुक्ताहं त्वद्बलेन तु ।</s-l><s-l>त्वया देवेन्द्र निर्दिष्टं पतिमिच्छामि दुर्जयम् ॥ १९ ॥</s-l></s-lg><s-lg><s-l> इन्द्र उवाच ।</s-l><s-l>मम मातृष्वसेया त्वं माता दाक्षायणी मम ।</s-l><s-l>आख्यातं त्वहमिच्छामि स्वयमात्मबलं त्वया ॥ २० ॥</s-l></s-lg><s-lg><s-l> कन्योवाच ।</s-l><s-l>अबलाहं महाबाहो पतिस्तु बलवान्मम ।</s-l><s-l>वरदानात्पितुर्भावी सुरासुरनमस्कृतः ॥ २१ ॥</s-l></s-lg><s-lg><s-l> इन्द्र उवाच ।</s-l><s-l>कीदृशं वै बलं देवि पत्युस्तव भविष्यति ।</s-l><s-l>एतदिच्छाम्यहं श्रोतुं तव वाक्यमनिन्दिते ॥ २२ ॥</s-l></s-lg><s-lg><s-l> कन्योवाच ।</s-l><s-l>देवदानवयक्षाणां किंनरोरगरक्षसाम् ।</s-l><s-l>जेता स दृष्टो दुष्टानां महावीर्यो महाबलः ॥ २३ ॥</s-l></s-lg><s-lg><s-l>यस्तु सर्वाणि भूतानि त्वया सह विजेष्यति ।</s-l><s-l>स हि मे भविता भर्ता ब्रह्मण्यः कीर्तिवर्धनः ॥ २४ ॥</s-l></s-lg><s-lg><s-l> मार्कण्डेय उवाच ।</s-l><s-l>इन्द्रस्तस्या वचः श्रुत्वा दुःखितोऽचिन्तयद्भृशम् ।</s-l><s-l>अस्या देव्याः पतिर्नास्ति यादृशं संप्रभाषते ॥ २५ ॥</s-l></s-lg><s-lg><s-l>अथापश्यत्स उदये भास्करं भास्करद्युतिः ।</s-l><s-l>सोमं चैव महाभागं विशमानं दिवाकरम् ॥ २६ ॥</s-l></s-lg><s-lg><s-l>अमावास्यां संप्रवृत्तं मुहूर्तं रौद्रमेव च ।</s-l><s-l>देवासुरं च संग्रामं सोऽपश्यदुदये गिरौ ॥ २७ ॥</s-l></s-lg><s-lg><s-l>लोहितैश्च घनैर्युक्तां पूर्वां संध्यां शतक्रतुः ।</s-l><s-l>अपश्यल्लोहितोदं च भगवान्वरुणालयम् ॥ २८ ॥</s-l></s-lg><s-lg><s-l>भृगुभिश्चाङ्गिरोभिश्च हुतं मन्त्रैः पृथग्विधैः ।</s-l><s-l>हव्यं गृहीत्वा वह्निं च प्रविशन्तं दिवाकरम् ॥ २९ ॥</s-l></s-lg><s-lg><s-l>पर्व चैव चतुर्विंशं तदा सूर्यमुपस्थितम् ।</s-l><s-l>तथा धर्मगतं रौद्रं सोमं सूर्यगतं च तम् ॥ ३० ॥</s-l></s-lg><s-lg><s-l>समालोक्यैकतामेव शशिनो भास्करस्य च ।</s-l><s-l>समवायं तु तं रौद्रं दृष्ट्वा शक्रो व्यचिन्तयत् ॥ ३१ ॥</s-l></s-lg><s-lg><s-l>एष रौद्रश्च संघातो महान्युक्तश्च तेजसा ।</s-l><s-l>सोमस्य वह्निसूर्याभ्यामद्भुतोऽयं समागमः ।</s-l><s-l>जनयेद्यं सुतं सोमः सोऽस्या देव्याः पतिर्भवेत् ॥ ३२ ॥</s-l></s-lg><s-lg><s-l>अग्निश्चैतैर्गुणैर्युक्तः सर्वैरग्निश्च देवता ।</s-l><s-l>एष चेज्जनयेद्गर्भं सोऽस्या देव्याः पतिर्भवेत् ॥ ३३ ॥</s-l></s-lg><s-lg><s-l>एवं संचिन्त्य भगवान्ब्रह्मलोकं तदा गतः ।</s-l><s-l>गृहीत्वा देवसेनां तामवन्दत्स पितामहम् ।</s-l><s-l>उवाच चास्या देव्यास्त्वं साधु शूरं पतिं दिश ॥ ३४ ॥</s-l></s-lg><s-lg><s-l> ब्रह्मोवाच ।</s-l><s-l>यथैतच्चिन्तितं कार्यं त्वया दानवसूदन ।</s-l><s-l>तथा स भविता गर्भो बलवानुरुविक्रमः ॥ ३५ ॥</s-l></s-lg><s-lg><s-l>स भविष्यति सेनानीस्त्वया सह शतक्रतो ।</s-l><s-l>अस्या देव्याः पतिश्चैव स भविष्यति वीर्यवान् ॥ ३६ ॥</s-l></s-lg><s-lg><s-l> मार्कण्डेय उवाच ।</s-l><s-l>एतच्छ्रुत्वा नमस्तस्मै कृत्वासौ सह कन्यया ।</s-l><s-l>तत्राभ्यगच्छद्देवेन्द्रो यत्र देवर्षयोऽभवन् ।</s-l><s-l>वसिष्ठप्रमुखा मुख्या विप्रेन्द्राः सुमहाव्रताः ॥ ३७ ॥</s-l></s-lg><s-lg><s-l>भागार्थं तपसोपात्तं तेषां सोमं तथाध्वरे ।</s-l><s-l>पिपासवो ययुर्देवाः शतक्रतुपुरोगमाः ॥ ३८ ॥</s-l></s-lg><s-lg><s-l>इष्टिं कृत्वा यथान्यायं सुसमिद्धे हुताशने ।</s-l><s-l>जुहुवुस्ते महात्मानो हव्यं सर्वदिवौकसाम् ॥ ३९ ॥</s-l></s-lg><s-lg><s-l>समाहूतो हुतवहः सोऽद्भुतः सूर्यमण्डलात् ।</s-l><s-l>विनिःसृत्याययौ वह्निर्वाग्यतो विधिवत्प्रभुः ।</s-l><s-l>आगम्याहवनीयं वै तैर्द्विजैर्मन्त्रतो हुतम् ॥ ४० ॥</s-l></s-lg><s-lg><s-l>स तत्र विविधं हव्यं प्रतिगृह्य हुताशनः ।</s-l><s-l>ऋषिभ्यो भरतश्रेष्ठ प्रायच्छत दिवौकसाम् ॥ ४१ ॥</s-l></s-lg><s-lg><s-l>निष्क्रामंश्चाप्यपश्यत्स पत्नीस्तेषां महात्मनाम् ।</s-l><s-l>स्वेष्वाश्रमेषूपविष्टाः स्नायन्तीश्च यथासुखम् ॥ ४२ ॥</s-l></s-lg><s-lg><s-l>रुक्मवेदिनिभास्तास्तु चन्द्रलेखा इवामलाः ।</s-l><s-l>हुताशनार्चिप्रतिमाः सर्वास्तारा इवाद्भुताः ॥ ४३ ॥</s-l></s-lg><s-lg><s-l>स तद्गतेन मनसा बभूव क्षुभितेन्द्रियः ।</s-l><s-l>पत्नीर्दृष्ट्वा द्विजेन्द्राणां वह्निः कामवशं ययौ ॥ ४४ ॥</s-l></s-lg><s-lg><s-l>स भूयश्चिन्तयामास न न्याय्यं क्षुभितोऽस्मि यत् ।</s-l><s-l>साध्वीः पत्नीर्द्विजेन्द्राणामकामाः कामयाम्यहम् ॥ ४५ ॥</s-l></s-lg><s-lg><s-l>नैताः शक्या मया द्रष्टुं स्प्रष्टुं वाप्यनिमित्ततः ।</s-l><s-l>गार्हपत्यं समाविश्य तस्मात्पश्याम्यभीक्ष्णशः ॥ ४६ ॥</s-l></s-lg><s-lg><s-l>संस्पृशन्निव सर्वास्ताः शिखाभिः काञ्चनप्रभाः ।</s-l><s-l>पश्यमानश्च मुमुदे गार्हपत्यं समाश्रितः ॥ ४७ ॥</s-l></s-lg><s-lg><s-l>निरुष्य तत्र सुचिरमेवं वह्निर्वशं गतः ।</s-l><s-l>मनस्तासु विनिक्षिप्य कामयानो वराङ्गनाः ॥ ४८ ॥</s-l></s-lg><s-lg><s-l>कामसंतप्तहृदयो देहत्यागे सुनिश्चितः ।</s-l><s-l>अलाभे ब्राह्मणस्त्रीणामग्निर्वनमुपागतः ॥ ४९ ॥</s-l></s-lg><s-lg><s-l>स्वाहा तं दक्षदुहिता प्रथमं कामयत्तदा ।</s-l><s-l>सा तस्य छिद्रमन्वैच्छच्चिरात्प्रभृति भामिनी ।</s-l><s-l>अप्रमत्तस्य देवस्य न चापश्यदनिन्दिता ॥ ५० ॥</s-l></s-lg><s-lg><s-l>सा तं ज्ञात्वा यथावत्तु वह्निं वनमुपागतम् ।</s-l><s-l>तत्त्वतः कामसंतप्तं चिन्तयामास भामिनी ॥ ५१ ॥</s-l></s-lg><s-lg><s-l>अहं सप्तर्षिपत्नीनां कृत्वा रूपाणि पावकम् ।</s-l><s-l>कामयिष्यामि कामार्तं तासां रूपेण मोहितम् ।</s-l><s-l>एवं कृते प्रीतिरस्य कामावाप्तिश्च मे भवेत् ॥ ५२ ॥</s-l></s-lg>