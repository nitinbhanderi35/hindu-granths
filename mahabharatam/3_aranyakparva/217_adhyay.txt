<s-lg><s-l> मार्कण्डेय उवाच ।</s-l><s-l>स्कन्दस्य पार्षदान्घोराञ्शृणुष्वाद्भुतदर्शनान् ।</s-l><s-l>वज्रप्रहारात्स्कन्दस्य जज्ञुस्तत्र कुमारकाः ।</s-l><s-l>ये हरन्ति शिशूञ्जातान्गर्भस्थांश्चैव दारुणाः ॥ १ ॥</s-l></s-lg><s-lg><s-l>वज्रप्रहारात्कन्याश्च जज्ञिरेऽस्य महाबलाः ।</s-l><s-l>कुमाराश्च विशाखं तं पितृत्वे समकल्पयन् ॥ २ ॥</s-l></s-lg><s-lg><s-l>स भूत्वा भगवान्संख्ये रक्षंश्छागमुखस्तदा ।</s-l><s-l>वृतः कन्यागणैः सर्वैरात्मनीनैश्च पुत्रकैः ॥ ३ ॥</s-l></s-lg><s-lg><s-l>मातॄणां प्रेक्षतीनां च भद्रशाखश्च कौशलः ।</s-l><s-l>ततः कुमारपितरं स्कन्दमाहुर्जना भुवि ॥ ४ ॥</s-l></s-lg><s-lg><s-l>रुद्रमग्निमुमां स्वाहां प्रदेशेषु महाबलाम् ।</s-l><s-l>यजन्ति पुत्रकामाश्च पुत्रिणश्च सदा जनाः ॥ ५ ॥</s-l></s-lg><s-lg><s-l>यास्तास्त्वजनयत्कन्यास्तपो नाम हुताशनः ।</s-l><s-l>किं करोमीति ताः स्कन्दं संप्राप्ताः समभाषत ॥ ६ ॥</s-l></s-lg><s-lg><s-l> मातर ऊचुः ।</s-l><s-l>भवेम सर्वलोकस्य वयं मातर उत्तमाः ।</s-l><s-l>प्रसादात्तव पूज्याश्च प्रियमेतत्कुरुष्व नः ॥ ७ ॥</s-l></s-lg><s-lg><s-l> मार्कण्डेय उवाच ।</s-l><s-l>सोऽब्रवीद्बाढमित्येवं भविष्यध्वं पृथग्विधाः ।</s-l><s-l>अशिवाश्च शिवाश्चैव पुनः पुनरुदारधीः ॥ ८ ॥</s-l></s-lg><s-lg><s-l>ततः संकल्प्य पुत्रत्वे स्कंदं मातृगणोऽगमत् ।</s-l><s-l>काकी च हलिमा चैव रुद्राथ बृहली तथा ।</s-l><s-l>आर्या पलाला वै मित्रा सप्तैताः शिशुमातरः ॥ ९ ॥</s-l></s-lg><s-lg><s-l>एतासां वीर्यसंपन्नः शिशुर्नामातिदारुणः ।</s-l><s-l>स्कन्दप्रसादजः पुत्रो लोहिताक्षो भयंकरः ॥ १० ॥</s-l></s-lg><s-lg><s-l>एष वीराष्टकः प्रोक्तः स्कन्दमातृगणोद्भवः ।</s-l><s-l>छागवक्त्रेण सहितो नवकः परिकीर्त्यते ॥ ११ ॥</s-l></s-lg><s-lg><s-l>षष्ठं छागमयं वक्त्रं स्कन्दस्यैवेति विद्धि तत् ।</s-l><s-l>षट्शिरोऽभ्यन्तरं राजन्नित्यं मातृगणार्चितम् ॥ १२ ॥</s-l></s-lg><s-lg><s-l>षण्णां तु प्रवरं तस्य शीर्षाणामिह शब्द्यते ।</s-l><s-l>शक्तिं येनासृजद्दिव्यां भद्रशाख इति स्म ह ॥ १३ ॥</s-l></s-lg><s-lg><s-l>इत्येतद्विविधाकारं वृत्तं शुक्लस्य पञ्चमीम् ।</s-l><s-l>तत्र युद्धं महाघोरं वृत्तं षष्ठ्यां जनाधिप ॥ १४ ॥</s-l></s-lg>