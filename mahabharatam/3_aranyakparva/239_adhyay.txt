<s-lg><s-l> वैशंपायन उवाच ।</s-l><s-l>प्रायोपविष्टं राजानं दुर्योधनममर्षणम् ।</s-l><s-l>उवाच सान्त्वयन्राजञ्शकुनिः सौबलस्तदा ॥ १ ॥</s-l></s-lg><s-lg><s-l>सम्यगुक्तं हि कर्णेन तच्छ्रुतं कौरव त्वया ।</s-l><s-l>मयाहृतां श्रियं स्फीतां मोहात्समपहाय किम् ।</s-l><s-l>त्वमबुद्ध्या नृपवर प्राणानुत्स्रष्टुमिच्छसि ॥ २ ॥</s-l></s-lg><s-lg><s-l>अद्य चाप्यवगच्छामि न वृद्धाः सेवितास्त्वया ।</s-l><s-l>यः समुत्पतितं हर्षं दैन्यं वा न नियच्छति ।</s-l><s-l>स नश्यति श्रियं प्राप्य पात्रमाममिवाम्भसि ॥ ३ ॥</s-l></s-lg><s-lg><s-l>अतिभीरुमतिक्लीबं दीर्घसूत्रं प्रमादिनम् ।</s-l><s-l>व्यसनाद्विषयाक्रान्तं न भजन्ति नृपं श्रियः ॥ ४ ॥</s-l></s-lg><s-lg><s-l>सत्कृतस्य हि ते शोको विपरीते कथं भवेत् ।</s-l><s-l>मा कृतं शोभनं पार्थैः शोकमालम्ब्य नाशय ॥ ५ ॥</s-l></s-lg><s-lg><s-l>यत्र हर्षस्त्वया कार्यः सत्कर्तव्याश्च पाण्डवाः ।</s-l><s-l>तत्र शोचसि राजेन्द्र विपरीतमिदं तव ॥ ६ ॥</s-l></s-lg><s-lg><s-l>प्रसीद मा त्यजात्मानं तुष्टश्च सुकृतं स्मर ।</s-l><s-l>प्रयच्छ राज्यं पार्थानां यशो धर्ममवाप्नुहि ॥ ७ ॥</s-l></s-lg><s-lg><s-l>क्रियामेतां समाज्ञाय कृतघ्नो न भविष्यसि ।</s-l><s-l>सौभ्रात्रं पाण्डवैः कृत्वा समवस्थाप्य चैव तान् ।</s-l><s-l>पित्र्यं राज्यं प्रयच्छैषां ततः सुखमवाप्नुहि ॥ ८ ॥</s-l></s-lg><s-lg><s-l>शकुनेस्तु वचः श्रुत्वा दुःशासनमवेक्ष्य च ।</s-l><s-l>पादयोः पतितं वीरं विक्लवं भ्रातृसौहृदात् ॥ ९ ॥</s-l></s-lg><s-lg><s-l>बाहुभ्यां साधुजाताभ्यां दुःशासनमरिंदमम् ।</s-l><s-l>उत्थाप्य संपरिष्वज्य प्रीत्याजिघ्रत मूर्धनि ॥ १० ॥</s-l></s-lg><s-lg><s-l>कर्णसौबलयोश्चापि संस्मृत्य वचनान्यसौ ।</s-l><s-l>निर्वेदं परमं गत्वा राजा दुर्योधनस्तदा ।</s-l><s-l>व्रीडयाभिपरीतात्मा नैराश्यमगमत्परम् ॥ ११ ॥</s-l></s-lg><s-lg><s-l>सुहृदां चैव तच्छ्रुत्वा समन्युरिदमब्रवीत् ।</s-l><s-l>न धर्मधनसौख्येन नैश्वर्येण न चाज्ञया ।</s-l><s-l>नैव भोगैश्च मे कार्यं मा विहन्यत गच्छत ॥ १२ ॥</s-l></s-lg><s-lg><s-l>निश्चितेयं मम मतिः स्थिता प्रायोपवेशने ।</s-l><s-l>गच्छध्वं नगरं सर्वे पूज्याश्च गुरवो मम ॥ १३ ॥</s-l></s-lg><s-lg><s-l>त एवमुक्ताः प्रत्यूचू राजानमरिमर्दनम् ।</s-l><s-l>या गतिस्तव राजेन्द्र सास्माकमपि भारत ।</s-l><s-l>कथं वा संप्रवेक्ष्यामस्त्वद्विहीनाः पुरं वयम् ॥ १४ ॥</s-l></s-lg><s-lg><s-l>स सुहृद्भिरमात्यैश्च भ्रातृभिः स्वजनेन च ।</s-l><s-l>बहुप्रकारमप्युक्तो निश्चयान्न व्यचाल्यत ॥ १५ ॥</s-l></s-lg><s-lg><s-l>दर्भप्रस्तरमास्तीर्य निश्चयाद्धृतराष्ट्रजः ।</s-l><s-l>संस्पृश्यापः शुचिर्भूत्वा भूतलं समुपाश्रितः ॥ १६ ॥</s-l></s-lg><s-lg><s-l>कुशचीराम्बरधरः परं नियममास्थितः ।</s-l><s-l>वाग्यतो राजशार्दूलः स स्वर्गगतिकाङ्क्षया ।</s-l><s-l>मनसोपचितिं कृत्वा निरस्य च बहिष्क्रियाः ॥ १७ ॥</s-l></s-lg><s-lg><s-l>अथ तं निश्चयं तस्य बुद्ध्वा दैतेयदानवाः ।</s-l><s-l>पातालवासिनो रौद्राः पूर्वं देवैर्विनिर्जिताः ॥ १८ ॥</s-l></s-lg><s-lg><s-l>ते स्वपक्षक्षयं तं तु ज्ञात्वा दुर्योधनस्य वै ।</s-l><s-l>आह्वानाय तदा चक्रुः कर्म वैतानसंभवम् ॥ १९ ॥</s-l></s-lg><s-lg><s-l>बृहस्पत्युशनोक्तैश्च मन्त्रैर्मन्त्रविशारदाः ।</s-l><s-l>अथर्ववेदप्रोक्तैश्च याश्चोपनिषदि क्रियाः ।</s-l><s-l>मन्त्रजप्यसमायुक्तास्तास्तदा समवर्तयन् ॥ २० ॥</s-l></s-lg><s-lg><s-l>जुह्वत्यग्नौ हविः क्षीरं मन्त्रवत्सुसमाहिताः ।</s-l><s-l>ब्राह्मणा वेदवेदाङ्गपारगाः सुदृढव्रताः ॥ २१ ॥</s-l></s-lg><s-lg><s-l>कर्मसिद्धौ तदा तत्र जृम्भमाणा महाद्भुता ।</s-l><s-l>कृत्या समुत्थिता राजन्किं करोमीति चाब्रवीत् ॥ २२ ॥</s-l></s-lg><s-lg><s-l>आहुर्दैत्याश्च तां तत्र सुप्रीतेनान्तरात्मना ।</s-l><s-l>प्रायोपविष्टं राजानं धार्तराष्ट्रमिहानय ॥ २३ ॥</s-l></s-lg><s-lg><s-l>तथेति च प्रतिश्रुत्य सा कृत्या प्रययौ तदा ।</s-l><s-l>निमेषादगमच्चापि यत्र राजा सुयोधनः ॥ २४ ॥</s-l></s-lg><s-lg><s-l>समादाय च राजानं प्रविवेश रसातलम् ।</s-l><s-l>दानवानां मुहूर्ताच्च तमानीतं न्यवेदयत् ॥ २५ ॥</s-l></s-lg><s-lg><s-l>तमानीतं नृपं दृष्ट्वा रात्रौ संहत्य दानवाः ।</s-l><s-l>प्रहृष्टमनसः सर्वे किंचिदुत्फुल्ललोचनाः ।</s-l><s-l>साभिमानमिदं वाक्यं दुर्योधनमथाब्रुवन् ॥ २६ ॥</s-l></s-lg>