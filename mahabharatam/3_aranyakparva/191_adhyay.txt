<s-lg><s-l> वैशंपायन उवाच ।</s-l><s-l>मार्कण्डेयमृषयः पाण्डवाश्च पर्यपृच्छन् ।</s-l><s-l>अस्ति कश्चिद्भवतश्चिरजाततर इति ॥ १ ॥</s-l></s-lg><s-lg><s-l>स तानुवाच ।</s-l><s-l>अस्ति खलु राजर्षिरिन्द्रद्युम्नो नाम क्षीणपुण्यस्त्रिदिवात्प्रच्युतः ।</s-l><s-l>कीर्तिस्ते व्युच्छिन्नेति ।</s-l><s-l>स मामुपातिष्ठत् ।</s-l><s-l>अथ प्रत्यभिजानाति मां भवानिति ॥ २ ॥</s-l></s-lg><s-lg><s-l>तमहमब्रुवम् ।</s-l><s-l>न वयं रासायनिकाः शरीरोपतापेनात्मनः समारभामहेऽर्थानामनुष्ठानम् ॥ ३ ॥</s-l></s-lg><s-lg><s-l>अस्ति खलु हिमवति प्राकारकर्णो नामोलूकः ।</s-l><s-l>स भवन्तं यदि जानीयात् ।</s-l><s-l>प्रकृष्टे चाध्वनि हिमवान् ।</s-l><s-l>तत्रासौ प्रतिवसतीति ॥ ४ ॥</s-l></s-lg><s-lg><s-l>स मामश्वो भूत्वा तत्रावहद्यत्र बभूवोलूकः ॥ ५ ॥</s-l></s-lg><s-lg><s-l>अथैनं स राजर्षिः पर्यपृच्छत् ।</s-l><s-l>प्रत्यभिजानाति मां भवानिति ॥ ६ ॥</s-l></s-lg><s-lg><s-l>स मुहूर्तं ध्यात्वाब्रवीदेनम् ।</s-l><s-l>नाभिजाने भवन्तमिति ॥ ७ ॥</s-l></s-lg><s-lg><s-l>स एवमुक्तो राजर्षिरिन्द्रद्युम्नः पुनस्तमुलूकमब्रवीत् ।</s-l><s-l>अस्ति कश्चिद्भवतश्चिरजाततर इति ॥ ८ ॥</s-l></s-lg><s-lg><s-l>स एवमुक्तोऽब्रवीदेनम् ।</s-l><s-l>अस्ति खल्विन्द्रद्युम्नसरो नाम ।</s-l><s-l>तस्मिन्नाडीजङ्घो नाम बकः प्रतिवसति ।</s-l><s-l>सोऽस्मत्तश्चिरजाततरः ।</s-l><s-l>तं पृच्छेति ॥ ९ ॥</s-l></s-lg><s-lg><s-l>तत इन्द्रद्युम्नो मां चोलूकं चादाय तत्सरोऽगच्छद्यत्रासौ नाडीजङ्घो नाम बको बभूव ॥ १० ॥</s-l></s-lg><s-lg><s-l>सोऽस्माभिः पृष्टः ।</s-l><s-l>भवानिन्द्रद्युम्नं राजानं प्रत्यभिजानातीति ॥ ११ ॥</s-l></s-lg><s-lg><s-l>स एवमुक्तोऽब्रवीन्मुहूर्तं ध्यात्वा ।</s-l><s-l>नाभिजानाम्यहमिन्द्रद्युम्नं राजानमिति ॥ १२ ॥</s-l></s-lg><s-lg><s-l>ततः सोऽस्माभिः पृष्टः ।</s-l><s-l>अस्ति कश्चिदन्यो भवतश्चिरजाततर इति ॥ १३ ॥</s-l></s-lg><s-lg><s-l>स नोऽब्रवीदस्ति खल्विहैव सरस्यकूपारो नाम कच्छपः प्रतिवसति ।</s-l><s-l>स मत्तश्चिरजाततर इति ।</s-l><s-l>स यदि कथंचिदभिजानीयादिमं राजानं तमकूपारं पृच्छाम इति ॥ १४ ॥</s-l></s-lg><s-lg><s-l>ततः स बकस्तमकूपारं कच्छपं विज्ञापयामास ।</s-l><s-l>अस्त्यस्माकमभिप्रेतं भवन्तं कंचिदर्थमभिप्रष्टुम् ।</s-l><s-l>साध्वागम्यतां तावदिति ॥ १५ ॥</s-l></s-lg><s-lg><s-l>एतच्छ्रुत्वा स कच्छपस्तस्मात्सरस उत्थायाभ्यगच्छद्यत्र तिष्ठामो वयं तस्य सरसस्तीरे ॥ १६ ॥</s-l></s-lg><s-lg><s-l>आगतं चैनं वयमपृच्छाम ।</s-l><s-l>भवानिन्द्रद्युम्नं राजानमभिजानातीति ॥ १७ ॥</s-l></s-lg><s-lg><s-l>स मुहूर्तं ध्यात्वा बाष्पपूर्णनयन उद्विग्नहृदयो वेपमानो विसंज्ञकल्पः प्राञ्जलिरब्रवीत् ।</s-l><s-l>किमहमेनं न प्रत्यभिजानामि ।</s-l><s-l>अहं ह्यनेन सहस्रकृत्वः पूर्वमग्निचितिषूपहितपूर्वः ।</s-l><s-l>सरश्चेदमस्य दक्षिणादत्ताभिर्गोभिरतिक्रममाणाभिः कृतम् ।</s-l><s-l>अत्र चाहं प्रतिवसामीति ॥ १८ ॥</s-l></s-lg><s-lg><s-l>अथैतत्कच्छपेनोदाहृतं श्रुत्वा समनन्तरं देवलोकाद्देवरथः प्रादुरासीत् ॥ १९ ॥</s-l></s-lg><s-lg><s-l>वाचश्चाश्रूयन्तेन्द्रद्युम्नं प्रति ।</s-l><s-l>प्रस्तुतस्ते स्वर्गः ।</s-l><s-l>यथोचितं स्थानमभिपद्यस्व ।</s-l><s-l>कीर्तिमानसि ।</s-l><s-l>अव्यग्रो याहीति ॥ २० ॥</s-l></s-lg><s-lg><s-l>दिवं स्पृशति भूमिं च शब्दः पुण्यस्य कर्मणः ।</s-l><s-l>यावत्स शब्दो भवति तावत्पुरुष उच्यते ॥ २१ ॥</s-l></s-lg><s-lg><s-l>अकीर्तिः कीर्त्यते यस्य लोके भूतस्य कस्यचित् ।</s-l><s-l>पतत्येवाधमाँल्लोकान्यावच्छब्दः स कीर्त्यते ॥ २२ ॥</s-l></s-lg><s-lg><s-l>तस्मात्कल्याणवृत्तः स्यादत्यन्ताय नरो भुवि ।</s-l><s-l>विहाय वृत्तं पापिष्ठं धर्ममेवाभिसंश्रयेत् ॥ २३ ॥</s-l></s-lg><s-lg><s-l>इत्येतच्छ्रुत्वा स राजाब्रवीत् ।</s-l><s-l>तिष्ठ तावद्यावदिदानीमिमौ वृद्धौ यथास्थानं प्रतिपादयामीति ॥ २४ ॥</s-l></s-lg><s-lg><s-l>स मां प्राकारकर्णं चोलूकं यथोचिते स्थाने प्रतिपाद्य तेनैव यानेन संसिद्धो यथोचितं स्थानं प्रतिपन्नः ॥ २५ ॥</s-l></s-lg><s-lg><s-l>एतन्मयानुभूतं चिरजीविना दृष्टमिति पाण्डवानुवाच मार्कण्डेयः ॥ २६ ॥</s-l></s-lg><s-lg><s-l>पाण्डवाश्चोचुः प्रीताः ।</s-l><s-l>साधु ।</s-l><s-l>शोभनं कृतं भवता राजानमिन्द्रद्युम्नं स्वर्गलोकाच्च्युतं स्वे स्थाने स्वर्गे पुनः प्रतिपादयतेति ॥ २७ ॥</s-l></s-lg><s-lg><s-l>अथैनानब्रवीदसौ ।</s-l><s-l>ननु देवकीपुत्रेणापि कृष्णेन नरके मज्जमानो राजर्षिर्नृगस्तस्मात्कृच्छ्रात्समुद्धृत्य पुनः स्वर्गं प्रतिपादित इति ॥ २८ ॥</s-l></s-lg>