<s-lg><s-l> वैशंपायन उवाच ।</s-l><s-l>ते तथा सहिता वीरा वसन्तस्तत्र तत्र ह ।</s-l><s-l>क्रमेण पृथिवीपाल नैमिषारण्यमागताः ॥ १ ॥</s-l></s-lg><s-lg><s-l>ततस्तीर्थेषु पुण्येषु गोमत्याः पाण्डवा नृप ।</s-l><s-l>कृताभिषेकाः प्रददुर्गाश्च वित्तं च भारत ॥ २ ॥</s-l></s-lg><s-lg><s-l>तत्र देवान्पितॄन्विप्रांस्तर्पयित्वा पुनः पुनः ।</s-l><s-l>कन्यातीर्थेऽश्वतीर्थे च गवां तीर्थे च कौरवाः ॥ ३ ॥</s-l></s-lg><s-lg><s-l>वालकोट्यां वृषप्रस्थे गिरावुष्य च पाण्डवाः ।</s-l><s-l>बाहुदायां महीपाल चक्रुः सर्वेऽभिषेचनम् ॥ ४ ॥</s-l></s-lg><s-lg><s-l>प्रयागे देवयजने देवानां पृथिवीपते ।</s-l><s-l>ऊषुराप्लुत्य गात्राणि तपश्चातस्थुरुत्तमम् ॥ ५ ॥</s-l></s-lg><s-lg><s-l>गङ्गायमुनयोश्चैव संगमे सत्यसंगराः ।</s-l><s-l>विपाप्मानो महात्मानो विप्रेभ्यः प्रददुर्वसु ॥ ६ ॥</s-l></s-lg><s-lg><s-l>तपस्विजनजुष्टां च ततो वेदीं प्रजापतेः ।</s-l><s-l>जग्मुः पाण्डुसुता राजन्ब्राह्मणैः सह भारत ॥ ७ ॥</s-l></s-lg><s-lg><s-l>तत्र ते न्यवसन्वीरास्तपश्चातस्थुरुत्तमम् ।</s-l><s-l>संतर्पयन्तः सततं वन्येन हविषा द्विजान् ॥ ८ ॥</s-l></s-lg><s-lg><s-l>ततो महीधरं जग्मुर्धर्मज्ञेनाभिसत्कृतम् ।</s-l><s-l>राजर्षिणा पुण्यकृता गयेनानुपमद्युते ॥ ९ ॥</s-l></s-lg><s-lg><s-l>सरो गयशिरो यत्र पुण्या चैव महानदी ।</s-l><s-l>ऋषिजुष्टं सुपुण्यं तत्तीर्थं ब्रह्मसरोत्तमम् ॥ १० ॥</s-l></s-lg><s-lg><s-l>अगस्त्यो भगवान्यत्र गतो वैवस्वतं प्रति ।</s-l><s-l>उवास च स्वयं यत्र धर्मो राजन्सनातनः ॥ ११ ॥</s-l></s-lg><s-lg><s-l>सर्वासां सरितां चैव समुद्भेदो विशां पते ।</s-l><s-l>यत्र संनिहितो नित्यं महादेवः पिनाकधृक् ॥ १२ ॥</s-l></s-lg><s-lg><s-l>तत्र ते पाण्डवा वीराश्चातुर्मास्यैस्तदेजिरे ।</s-l><s-l>ऋषियज्ञेन महता यत्राक्षयवटो महान् ॥ १३ ॥</s-l></s-lg><s-lg><s-l>ब्राह्मणास्तत्र शतशः समाजग्मुस्तपोधनाः ।</s-l><s-l>चातुर्मास्येनायजन्त आर्षेण विधिना तदा ॥ १४ ॥</s-l></s-lg><s-lg><s-l>तत्र विद्यातपोनित्या ब्राह्मणा वेदपारगाः ।</s-l><s-l>कथाः प्रचक्रिरे पुण्याः सदसिस्था महात्मनाम् ॥ १५ ॥</s-l></s-lg><s-lg><s-l>तत्र विद्याव्रतस्नातः कौमारं व्रतमास्थितः ।</s-l><s-l>शमठोऽकथयद्राजन्नामूर्तरयसं गयम् ॥ १६ ॥</s-l></s-lg><s-lg><s-l>अमूर्तरयसः पुत्रो गयो राजर्षिसत्तमः ।</s-l><s-l>पुण्यानि यस्य कर्माणि तानि मे शृणु भारत ॥ १७ ॥</s-l></s-lg><s-lg><s-l>यस्य यज्ञो बभूवेह बह्वन्नो बहुदक्षिणः ।</s-l><s-l>यत्रान्नपर्वता राजञ्शतशोऽथ सहस्रशः ॥ १८ ॥</s-l></s-lg><s-lg><s-l>घृतकुल्याश्च दध्नश्च नद्यो बहुशतास्तथा ।</s-l><s-l>व्यञ्जनानां प्रवाहाश्च महार्हाणां सहस्रशः ॥ १९ ॥</s-l></s-lg><s-lg><s-l>अहन्यहनि चाप्येतद्याचतां संप्रदीयते ।</s-l><s-l>अन्यत्तु ब्राह्मणा राजन्भुञ्जतेऽन्नं सुसंस्कृतम् ॥ २० ॥</s-l></s-lg><s-lg><s-l>तत्र वै दक्षिणाकाले ब्रह्मघोषो दिवं गतः ।</s-l><s-l>न स्म प्रज्ञायते किंचिद्ब्रह्मशब्देन भारत ॥ २१ ॥</s-l></s-lg><s-lg><s-l>पुण्येन चरता राजन्भूर्दिशः खं नभस्तथा ।</s-l><s-l>आपूर्णमासीच्छब्देन तदप्यासीन्महाद्भुतम् ॥ २२ ॥</s-l></s-lg><s-lg><s-l>तत्र स्म गाथा गायन्ति मनुष्या भरतर्षभ ।</s-l><s-l>अन्नपानैः शुभैस्तृप्ता देशे देशे सुवर्चसः ॥ २३ ॥</s-l></s-lg><s-lg><s-l>गयस्य यज्ञे के त्वद्य प्राणिनो भोक्तुमीप्सवः ।</s-l><s-l>यत्र भोजनशिष्टस्य पर्वताः पञ्चविंशतिः ॥ २४ ॥</s-l></s-lg><s-lg><s-l>न स्म पूर्वे जनाश्चक्रुर्न करिष्यन्ति चापरे ।</s-l><s-l>गयो यदकरोद्यज्ञे राजर्षिरमितद्युतिः ॥ २५ ॥</s-l></s-lg><s-lg><s-l>कथं नु देवा हविषा गयेन परितर्पिताः ।</s-l><s-l>पुनः शक्ष्यन्त्युपादातुमन्यैर्दत्तानि कानिचित् ॥ २६ ॥</s-l></s-lg><s-lg><s-l>एवंविधाः सुबहवस्तस्य यज्ञे महात्मनः ।</s-l><s-l>बभूवुरस्य सरसः समीपे कुरुनन्दन ॥ २७ ॥</s-l></s-lg>