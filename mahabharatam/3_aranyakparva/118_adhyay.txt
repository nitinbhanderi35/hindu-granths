<s-lg><s-l> वैशंपायन उवाच ।</s-l><s-l>गच्छन्स तीर्थानि महानुभावः पुण्यानि रम्याणि ददर्श राजा ।</s-l><s-l>सर्वाणि विप्रैरुपशोभितानि क्वचित्क्वचिद्भारत सागरस्य ॥ १ ॥</s-l></s-lg><s-lg><s-l>स वृत्तवांस्तेषु कृताभिषेकः सहानुजः पार्थिवपुत्रपौत्रः ।</s-l><s-l>समुद्रगां पुण्यतमां प्रशस्तां जगाम पारिक्षित पाण्डुपुत्रः ॥ २ ॥</s-l></s-lg><s-lg><s-l>तत्रापि चाप्लुत्य महानुभावः संतर्पयामास पितॄन्सुरांश्च ।</s-l><s-l>द्विजातिमुख्येषु धनं विसृज्य गोदावरीं सागरगामगच्छत् ॥ ३ ॥</s-l></s-lg><s-lg><s-l>ततो विपाप्मा द्रविडेषु राजन्समुद्रमासाद्य च लोकपुण्यम् ।</s-l><s-l>अगस्त्यतीर्थं च पवित्रपुण्यं नारीतीर्थान्यथ वीरो ददर्श ॥ ४ ॥</s-l></s-lg><s-lg><s-l>तत्रार्जुनस्याग्र्यधनुर्धरस्य निशम्य तत्कर्म परैरसह्यम् ।</s-l><s-l>संपूज्यमानः परमर्षिसंघैः परां मुदं पाण्डुसुतः स लेभे ॥ ५ ॥</s-l></s-lg><s-lg><s-l>स तेषु तीर्थेष्वभिषिक्तगात्रः कृष्णासहायः सहितोऽनुजैश्च ।</s-l><s-l>संपूजयन्विक्रममर्जुनस्य रेमे महीपालपतिः पृथिव्याम् ॥ ६ ॥</s-l></s-lg><s-lg><s-l>ततः सहस्राणि गवां प्रदाय तीर्थेषु तेष्वम्बुधरोत्तमस्य ।</s-l><s-l>हृष्टः सह भ्रातृभिरर्जुनस्य संकीर्तयामास गवां प्रदानम् ॥ ७ ॥</s-l></s-lg><s-lg><s-l>स तानि तीर्थानि च सागरस्य पुण्यानि चान्यानि बहूनि राजन् ।</s-l><s-l>क्रमेण गच्छन्परिपूर्णकामः शूर्पारकं पुण्यतमं ददर्श ॥ ८ ॥</s-l></s-lg><s-lg><s-l>तत्रोदधेः कंचिदतीत्य देशं ख्यातं पृथिव्यां वनमाससाद ।</s-l><s-l>तप्तं सुरैर्यत्र तपः पुरस्तादिष्टं तथा पुण्यतमैर्नरेन्द्रैः ॥ ९ ॥</s-l></s-lg><s-lg><s-l>स तत्र तामग्र्यधनुर्धरस्य वेदीं ददर्शायतपीनबाहुः ।</s-l><s-l>ऋचीकपुत्रस्य तपस्विसंघैः समावृतां पुण्यकृदर्चनीयाम् ॥ १० ॥</s-l></s-lg><s-lg><s-l>ततो वसूनां वसुधाधिपः स मरुद्गणानां च तथाश्विनोश्च ।</s-l><s-l>वैवस्वतादित्यधनेश्वराणामिन्द्रस्य विष्णोः सवितुर्विभोश्च ॥ ११ ॥</s-l></s-lg><s-lg><s-l>भगस्य चन्द्रस्य दिवाकरस्य पतेरपां साध्यगणस्य चैव ।</s-l><s-l>धातुः पितॄणां च तथा महात्मा रुद्रस्य राजन्सगणस्य चैव ॥ १२ ॥</s-l></s-lg><s-lg><s-l>सरस्वत्याः सिद्धगणस्य चैव पूष्णश्च ये चाप्यमरास्तथान्ये ।</s-l><s-l>पुण्यानि चाप्यायतनानि तेषां ददर्श राजा सुमनोहराणि ॥ १३ ॥</s-l></s-lg><s-lg><s-l>तेषूपवासान्विविधानुपोष्य दत्त्वा च रत्नानि महाधनानि ।</s-l><s-l>तीर्थेषु सर्वेषु परिप्लुताङ्गः पुनः स शूर्पारकमाजगाम ॥ १४ ॥</s-l></s-lg><s-lg><s-l>स तेन तीर्थेन तु सागरस्य पुनः प्रयातः सह सोदरीयैः ।</s-l><s-l>द्विजैः पृथिव्यां प्रथितं महद्भिस्तीर्थं प्रभासं समुपाजगाम ॥ १५ ॥</s-l></s-lg><s-lg><s-l>तत्राभिषिक्तः पृथुलोहिताक्षः सहानुजैर्देवगणान्पितॄंश्च ।</s-l><s-l>संतर्पयामास तथैव कृष्णा ते चापि विप्राः सह लोमशेन ॥ १६ ॥</s-l></s-lg><s-lg><s-l>स द्वादशाहं जलवायुभक्षः कुर्वन्क्षपाहःसु तदाभिषेकम् ।</s-l><s-l>समन्ततोऽग्नीनुपदीपयित्वा तेपे तपो धर्मभृतां वरिष्ठः ॥ १७ ॥</s-l></s-lg><s-lg><s-l>तमुग्रमास्थाय तपश्चरन्तं शुश्राव रामश्च जनार्दनश्च ।</s-l><s-l>तौ सर्ववृष्णिप्रवरौ ससैन्यौ युधिष्ठिरं जग्मतुराजमीढम् ॥ १८ ॥</s-l></s-lg><s-lg><s-l>ते वृष्णयः पाण्डुसुतान्समीक्ष्य भूमौ शयानान्मलदिग्धगात्रान् ।</s-l><s-l>अनर्हतीं द्रौपदीं चापि दृष्ट्वा सुदुःखिताश्चुक्रुशुरार्तनादम् ॥ १९ ॥</s-l></s-lg><s-lg><s-l>ततः स रामं च जनार्दनं च कार्ष्णिं च साम्बं च शिनेश्च पौत्रम् ।</s-l><s-l>अन्यांश्च वृष्णीनुपगम्य पूजां चक्रे यथाधर्ममदीनसत्त्वः ॥ २० ॥</s-l></s-lg><s-lg><s-l>ते चापि सर्वान्प्रतिपूज्य पार्थांस्तैः सत्कृताः पाण्डुसुतैस्तथैव ।</s-l><s-l>युधिष्ठिरं संपरिवार्य राजन्नुपाविशन्देवगणा यथेन्द्रम् ॥ २१ ॥</s-l></s-lg><s-lg><s-l>तेषां स सर्वं चरितं परेषां वने च वासं परमप्रतीतः ।</s-l><s-l>अस्त्रार्थमिन्द्रस्य गतं च पार्थं कृष्णे शशंसामरराजपुत्रम् ॥ २२ ॥</s-l></s-lg><s-lg><s-l>श्रुत्वा तु ते तस्य वचः प्रतीतास्तांश्चापि दृष्ट्वा सुकृशानतीव ।</s-l><s-l>नेत्रोद्भवं संमुमुचुर्दशार्हा दुःखार्तिजं वारि महानुभावाः ॥ २३ ॥</s-l></s-lg>