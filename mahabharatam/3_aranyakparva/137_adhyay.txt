<s-lg><s-l> लोमश उवाच ।</s-l><s-l>चङ्क्रम्यमाणः स तदा यवक्रीरकुतोभयः ।</s-l><s-l>जगाम माधवे मासि रैभ्याश्रमपदं प्रति ॥ १ ॥</s-l></s-lg><s-lg><s-l>स ददर्शाश्रमे पुण्ये पुष्पितद्रुमभूषिते ।</s-l><s-l>विचरन्तीं स्नुषां तस्य किंनरीमिव भारत ॥ २ ॥</s-l></s-lg><s-lg><s-l>यवक्रीस्तामुवाचेदमुपतिष्ठस्व मामिति ।</s-l><s-l>निर्लज्जो लज्जया युक्तां कामेन हृतचेतनः ॥ ३ ॥</s-l></s-lg><s-lg><s-l>सा तस्य शीलमाज्ञाय तस्माच्छापाच्च बिभ्यती ।</s-l><s-l>तेजस्वितां च रैभ्यस्य तथेत्युक्त्वा जगाम सा ॥ ४ ॥</s-l></s-lg><s-lg><s-l>तत एकान्तमुन्नीय मज्जयामास भारत ।</s-l><s-l>आजगाम तदा रैभ्यः स्वमाश्रममरिंदम ॥ ५ ॥</s-l></s-lg><s-lg><s-l>रुदन्तीं च स्नुषां दृष्ट्वा भार्यामार्तां परावसोः ।</s-l><s-l>सान्त्वयञ्श्लक्ष्णया वाचा पर्यपृच्छद्युधिष्ठिर ॥ ६ ॥</s-l></s-lg><s-lg><s-l>सा तस्मै सर्वमाचष्ट यवक्रीभाषितं शुभा ।</s-l><s-l>प्रत्युक्तं च यवक्रीतं प्रेक्षापूर्वं तदात्मना ॥ ७ ॥</s-l></s-lg><s-lg><s-l>शृण्वानस्यैव रैभ्यस्य यवक्रीतविचेष्टितम् ।</s-l><s-l>दहन्निव तदा चेतः क्रोधः समभवन्महान् ॥ ८ ॥</s-l></s-lg><s-lg><s-l>स तदा मन्युनाविष्टस्तपस्वी भृशकोपनः ।</s-l><s-l>अवलुप्य जटामेकां जुहावाग्नौ सुसंस्कृते ॥ ९ ॥</s-l></s-lg><s-lg><s-l>ततः समभवन्नारी तस्या रूपेण संमिता ।</s-l><s-l>अवलुप्यापरां चाथ जुहावाग्नौ जटां पुनः ॥ १० ॥</s-l></s-lg><s-lg><s-l>ततः समभवद्रक्षो घोराक्षं भीमदर्शनम् ।</s-l><s-l>अब्रूतां तौ तदा रैभ्यं किं कार्यं करवामहे ॥ ११ ॥</s-l></s-lg><s-lg><s-l>तावब्रवीदृषिः क्रुद्धो यवक्रीर्वध्यतामिति ।</s-l><s-l>जग्मतुस्तौ तथेत्युक्त्वा यवक्रीतजिघांसया ॥ १२ ॥</s-l></s-lg><s-lg><s-l>ततस्तं समुपास्थाय कृत्या सृष्टा महात्मना ।</s-l><s-l>कमण्डलुं जहारास्य मोहयित्वा तु भारत ॥ १३ ॥</s-l></s-lg><s-lg><s-l>उच्छिष्टं तु यवक्रीतमपकृष्टकमण्डलुम् ।</s-l><s-l>तत उद्यतशूलः स राक्षसः समुपाद्रवत् ॥ १४ ॥</s-l></s-lg><s-lg><s-l>तमापतन्तं संप्रेक्ष्य शूलहस्तं जिघांसया ।</s-l><s-l>यवक्रीः सहसोत्थाय प्राद्रवद्येन वै सरः ॥ १५ ॥</s-l></s-lg><s-lg><s-l>जलहीनं सरो दृष्ट्वा यवक्रीस्त्वरितः पुनः ।</s-l><s-l>जगाम सरितः सर्वास्ताश्चाप्यासन्विशोषिताः ॥ १६ ॥</s-l></s-lg><s-lg><s-l>स काल्यमानो घोरेण शूलहस्तेन रक्षसा ।</s-l><s-l>अग्निहोत्रं पितुर्भीतः सहसा समुपाद्रवत् ॥ १७ ॥</s-l></s-lg><s-lg><s-l>स वै प्रविशमानस्तु शूद्रेणान्धेन रक्षिणा ।</s-l><s-l>निगृहीतो बलाद्द्वारि सोऽवातिष्ठत पार्थिव ॥ १८ ॥</s-l></s-lg><s-lg><s-l>निगृहीतं तु शूद्रेण यवक्रीतं स राक्षसः ।</s-l><s-l>ताडयामास शूलेन स भिन्नहृदयोऽपतत् ॥ १९ ॥</s-l></s-lg><s-lg><s-l>यवक्रीतं स हत्वा तु राक्षसो रैभ्यमागमत् ।</s-l><s-l>अनुज्ञातस्तु रैभ्येण तया नार्या सहाचरत् ॥ २० ॥</s-l></s-lg>