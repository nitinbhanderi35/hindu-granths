<s-lg><s-l> मार्कण्डेय उवाच ।</s-l><s-l>एतस्मिन्नेव काले तु द्युमत्सेनो महावने ।</s-l><s-l>लब्धचक्षुः प्रसन्नात्मा दृष्ट्या सर्वं ददर्श ह ॥ १ ॥</s-l></s-lg><s-lg><s-l>स सर्वानाश्रमान्गत्वा शैब्यया सह भार्यया ।</s-l><s-l>पुत्रहेतोः परामार्तिं जगाम मनुजर्षभ ॥ २ ॥</s-l></s-lg><s-lg><s-l>तावाश्रमान्नदीश्चैव वनानि च सरांसि च ।</s-l><s-l>तांस्तान्देशान्विचिन्वन्तौ दम्पती परिजग्मतुः ॥ ३ ॥</s-l></s-lg><s-lg><s-l>श्रुत्वा शब्दं तु यत्किंचिदुन्मुखौ सुतशङ्कया ।</s-l><s-l>सावित्रीसहितोऽभ्येति सत्यवानित्यधावताम् ॥ ४ ॥</s-l></s-lg><s-lg><s-l>भिन्नैश्च परुषैः पादैः सव्रणैः शोणितोक्षितैः ।</s-l><s-l>कुशकण्टकविद्धाङ्गावुन्मत्ताविव धावतः ॥ ५ ॥</s-l></s-lg><s-lg><s-l>ततोऽभिसृत्य तैर्विप्रैः सर्वैराश्रमवासिभिः ।</s-l><s-l>परिवार्य समाश्वास्य समानीतौ स्वमाश्रमम् ॥ ६ ॥</s-l></s-lg><s-lg><s-l>तत्र भार्यासहायः स वृतो वृद्धैस्तपोधनैः ।</s-l><s-l>आश्वासितो विचित्रार्थैः पूर्वराज्ञां कथाश्रयैः ॥ ७ ॥</s-l></s-lg><s-lg><s-l>ततस्तौ पुनराश्वस्तौ वृद्धौ पुत्रदिदृक्षया ।</s-l><s-l>बाल्ये वृत्तानि पुत्रस्य स्मरन्तौ भृशदुःखितौ ॥ ८ ॥</s-l></s-lg><s-lg><s-l>पुनरुक्त्वा च करुणां वाचं तौ शोककर्शितौ ।</s-l><s-l>हा पुत्र हा साध्वि वधूः क्वासि क्वासीत्यरोदताम् ॥ ९ ॥</s-l></s-lg><s-lg><s-l> सुवर्चा उवाच ।</s-l><s-l>यथास्य भार्या सावित्री तपसा च दमेन च ।</s-l><s-l>आचारेण च संयुक्ता तथा जीवति सत्यवान् ॥ १० ॥</s-l></s-lg><s-lg><s-l> गौतम उवाच ।</s-l><s-l>वेदाः साङ्गा मयाधीतास्तपो मे संचितं महत् ।</s-l><s-l>कौमारं ब्रह्मचर्यं मे गुरवोऽग्निश्च तोषिताः ॥ ११ ॥</s-l></s-lg><s-lg><s-l>समाहितेन चीर्णानि सर्वाण्येव व्रतानि मे ।</s-l><s-l>वायुभक्षोपवासश्च कुशलानि च यानि मे ॥ १२ ॥</s-l></s-lg><s-lg><s-l>अनेन तपसा वेद्मि सर्वं परिचिकीर्षितम् ।</s-l><s-l>सत्यमेतन्निबोध त्वं ध्रियते सत्यवानिति ॥ १३ ॥</s-l></s-lg><s-lg><s-l> शिष्य उवाच ।</s-l><s-l>उपाध्यायस्य मे वक्त्राद्यथा वाक्यं विनिःसृतम् ।</s-l><s-l>नैतज्जातु भवेन्मिथ्या तथा जीवति सत्यवान् ॥ १४ ॥</s-l></s-lg><s-lg><s-l> ऋषय ऊचुः ।</s-l><s-l>यथास्य भार्या सावित्री सर्वैरेव सुलक्षणैः ।</s-l><s-l>अवैधव्यकरैर्युक्ता तथा जीवति सत्यवान् ॥ १५ ॥</s-l></s-lg><s-lg><s-l> भारद्वाज उवाच ।</s-l><s-l>यथास्य भार्या सावित्री तपसा च दमेन च ।</s-l><s-l>आचारेण च संयुक्ता तथा जीवति सत्यवान् ॥ १६ ॥</s-l></s-lg><s-lg><s-l> दाल्भ्य उवाच ।</s-l><s-l>यथा दृष्टिः प्रवृत्ता ते सावित्र्याश्च यथा व्रतम् ।</s-l><s-l>गताहारमकृत्वा च तथा जीवति सत्यवान् ॥ १७ ॥</s-l></s-lg><s-lg><s-l> माण्डव्य उवाच ।</s-l><s-l>यथा वदन्ति शान्तायां दिशि वै मृगपक्षिणः ।</s-l><s-l>पार्थिवी च प्रवृत्तिस्ते तथा जीवति सत्यवान् ॥ १८ ॥</s-l></s-lg><s-lg><s-l> धौम्य उवाच ।</s-l><s-l>सर्वैर्गुणैरुपेतस्ते यथा पुत्रो जनप्रियः ।</s-l><s-l>दीर्घायुर्लक्षणोपेतस्तथा जीवति सत्यवान् ॥ १९ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमाश्वासितस्तैस्तु सत्यवाग्भिस्तपस्विभिः ।</s-l><s-l>तांस्तान्विगणयन्नर्थानवस्थित इवाभवत् ॥ २० ॥</s-l></s-lg><s-lg><s-l>ततो मुहूर्तात्सावित्री भर्त्रा सत्यवता सह ।</s-l><s-l>आजगामाश्रमं रात्रौ प्रहृष्टा प्रविवेश ह ॥ २१ ॥</s-l></s-lg><s-lg><s-l> ब्राह्मणा ऊचुः ।</s-l><s-l>पुत्रेण संगतं त्वाद्य चक्षुष्मन्तं निरीक्ष्य च ।</s-l><s-l>सर्वे वयं वै पृच्छामो वृद्धिं ते पृथिवीपते ॥ २२ ॥</s-l></s-lg><s-lg><s-l>समागमेन पुत्रस्य सावित्र्या दर्शनेन च ।</s-l><s-l>चक्षुषश्चात्मनो लाभात्त्रिभिर्दिष्ट्या विवर्धसे ॥ २३ ॥</s-l></s-lg><s-lg><s-l>सर्वैरस्माभिरुक्तं यत्तथा तन्नात्र संशयः ।</s-l><s-l>भूयो भूयश्च वृद्धिस्ते क्षिप्रमेव भविष्यति ॥ २४ ॥</s-l></s-lg><s-lg><s-l> मार्कण्डेय उवाच ।</s-l><s-l>ततोऽग्निं तत्र संज्वाल्य द्विजास्ते सर्व एव हि ।</s-l><s-l>उपासां चक्रिरे पार्थ द्युमत्सेनं महीपतिम् ॥ २५ ॥</s-l></s-lg><s-lg><s-l>शैब्या च सत्यवांश्चैव सावित्री चैकतः स्थिताः ।</s-l><s-l>सर्वैस्तैरभ्यनुज्ञाता विशोकाः समुपाविशन् ॥ २६ ॥</s-l></s-lg><s-lg><s-l>ततो राज्ञा सहासीनाः सर्वे ते वनवासिनः ।</s-l><s-l>जातकौतूहलाः पार्थ पप्रच्छुर्नृपतेः सुतम् ॥ २७ ॥</s-l></s-lg><s-lg><s-l>प्रागेव नागतं कस्मात्सभार्येण त्वया विभो ।</s-l><s-l>विरात्रे चागतं कस्मात्कोऽनुबन्धश्च तेऽभवत् ॥ २८ ॥</s-l></s-lg><s-lg><s-l>संतापितः पिता माता वयं चैव नृपात्मज ।</s-l><s-l>नाकस्मादिति जानीमस्तत्सर्वं वक्तुमर्हसि ॥ २९ ॥</s-l></s-lg><s-lg><s-l> सत्यवानुवाच ।</s-l><s-l>पित्राहमभ्यनुज्ञातः सावित्रीसहितो गतः ।</s-l><s-l>अथ मेऽभूच्छिरोदुःखं वने काष्ठानि भिन्दतः ॥ ३० ॥</s-l></s-lg><s-lg><s-l>सुप्तश्चाहं वेदनया चिरमित्युपलक्षये ।</s-l><s-l>तावत्कालं च न मया सुप्तपूर्वं कदाचन ॥ ३१ ॥</s-l></s-lg><s-lg><s-l>सर्वेषामेव भवतां संतापो मा भवेदिति ।</s-l><s-l>अतो विरात्रागमनं नान्यदस्तीह कारणम् ॥ ३२ ॥</s-l></s-lg><s-lg><s-l> गौतम उवाच ।</s-l><s-l>अकस्माच्चक्षुषः प्राप्तिर्द्युमत्सेनस्य ते पितुः ।</s-l><s-l>नास्य त्वं कारणं वेत्थ सावित्री वक्तुमर्हति ॥ ३३ ॥</s-l></s-lg><s-lg><s-l>श्रोतुमिच्छामि सावित्रि त्वं हि वेत्थ परावरम् ।</s-l><s-l>त्वां हि जानामि सावित्रि सावित्रीमिव तेजसा ॥ ३४ ॥</s-l></s-lg><s-lg><s-l>त्वमत्र हेतुं जानीषे तस्मात्सत्यं निरुच्यताम् ।</s-l><s-l>रहस्यं यदि ते नास्ति किंचिदत्र वदस्व नः ॥ ३५ ॥</s-l></s-lg><s-lg><s-l> सावित्र्युवाच ।</s-l><s-l>एवमेतद्यथा वेत्थ संकल्पो नान्यथा हि वः ।</s-l><s-l>न च किंचिद्रहस्यं मे श्रूयतां तथ्यमत्र यत् ॥ ३६ ॥</s-l></s-lg><s-lg><s-l>मृत्युर्मे भर्तुराख्यातो नारदेन महात्मना ।</s-l><s-l>स चाद्य दिवसः प्राप्तस्ततो नैनं जहाम्यहम् ॥ ३७ ॥</s-l></s-lg><s-lg><s-l>सुप्तं चैनं यमः साक्षादुपागच्छत्सकिंकरः ।</s-l><s-l>स एनमनयद्बद्ध्वा दिशं पितृनिषेविताम् ॥ ३८ ॥</s-l></s-lg><s-lg><s-l>अस्तौषं तमहं देवं सत्येन वचसा विभुम् ।</s-l><s-l>पञ्च वै तेन मे दत्ता वराः शृणुत तान्मम ॥ ३९ ॥</s-l></s-lg><s-lg><s-l>चक्षुषी च स्वराज्यं च द्वौ वरौ श्वशुरस्य मे ।</s-l><s-l>लब्धं पितुः पुत्रशतं पुत्राणामात्मनः शतम् ॥ ४० ॥</s-l></s-lg><s-lg><s-l>चतुर्वर्षशतायुर्मे भर्ता लब्धश्च सत्यवान् ।</s-l><s-l>भर्तुर्हि जीवितार्थं तु मया चीर्णं स्थिरं व्रतम् ॥ ४१ ॥</s-l></s-lg><s-lg><s-l>एतत्सत्यं मयाख्यातं कारणं विस्तरेण वः ।</s-l><s-l>यथा वृत्तं सुखोदर्कमिदं दुःखं महन्मम ॥ ४२ ॥</s-l></s-lg><s-lg><s-l> ऋषय ऊचुः ।</s-l><s-l>निमज्जमानं व्यसनैरभिद्रुतं कुलं नरेन्द्रस्य तमोमये ह्रदे ।</s-l><s-l>त्वया सुशीले धृतधर्मपुण्यया समुद्धृतं साध्वि पुनः कुलीनया ॥ ४३ ॥</s-l></s-lg><s-lg><s-l> मार्कण्डेय उवाच ।</s-l><s-l>तथा प्रशस्य ह्यभिपूज्य चैव ते वरस्त्रियं तामृषयः समागताः ।</s-l><s-l>नरेन्द्रमामन्त्र्य सपुत्रमञ्जसा शिवेन जग्मुर्मुदिताः स्वमालयम् ॥ ४४ ॥</s-l></s-lg>