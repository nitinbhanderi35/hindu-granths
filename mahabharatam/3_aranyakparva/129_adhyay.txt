<s-lg><s-l> लोमश उवाच ।</s-l><s-l>अस्मिन्किल स्वयं राजन्निष्टवान्वै प्रजापतिः ।</s-l><s-l>सत्रमिष्टीकृतं नाम पुरा वर्षसहस्रिकम् ॥ १ ॥</s-l></s-lg><s-lg><s-l>अम्बरीषश्च नाभाग इष्टवान्यमुनामनु ।</s-l><s-l>यज्ञैश्च तपसा चैव परां सिद्धिमवाप सः ॥ २ ॥</s-l></s-lg><s-lg><s-l>देशो नाहुषयज्ञानामयं पुण्यतमो नृप ।</s-l><s-l>यत्रेष्ट्वा दश पद्मानि सदस्येभ्यो निसृष्टवान् ॥ ३ ॥</s-l></s-lg><s-lg><s-l>सार्वभौमस्य कौन्तेय ययातेरमितौजसः ।</s-l><s-l>स्पर्धमानस्य शक्रेण पश्येदं यज्ञवास्त्विह ॥ ४ ॥</s-l></s-lg><s-lg><s-l>पश्य नानाविधाकारैरग्निभिर्निचितां महीम् ।</s-l><s-l>मज्जन्तीमिव चाक्रान्तां ययातेर्यज्ञकर्मभिः ॥ ५ ॥</s-l></s-lg><s-lg><s-l>एषा शम्येकपत्रा सा शरकं चैतदुत्तमम् ।</s-l><s-l>पश्य रामह्रदानेतान्पश्य नारायणाश्रमम् ॥ ६ ॥</s-l></s-lg><s-lg><s-l>एतदार्चीकपुत्रस्य योगैर्विचरतो महीम् ।</s-l><s-l>अपसर्पणं महीपाल रौप्यायाममितौजसः ॥ ७ ॥</s-l></s-lg><s-lg><s-l>अत्रानुवंशं पठतः शृणु मे कुरुनन्दन ।</s-l><s-l>उलूखलैराभरणैः पिशाची यदभाषत ॥ ८ ॥</s-l></s-lg><s-lg><s-l>युगंधरे दधि प्राश्य उषित्वा चाच्युतस्थले ।</s-l><s-l>तद्वद्भूतिलये स्नात्वा सपुत्रा वस्तुमिच्छसि ॥ ९ ॥</s-l></s-lg><s-lg><s-l>एकरात्रमुषित्वेह द्वितीयं यदि वत्स्यसि ।</s-l><s-l>एतद्वै ते दिवा वृत्तं रात्रौ वृत्तमतोऽन्यथा ॥ १० ॥</s-l></s-lg><s-lg><s-l>अत्राद्याहो निवत्स्यामः क्षपां भरतसत्तम ।</s-l><s-l>द्वारमेतद्धि कौन्तेय कुरुक्षेत्रस्य भारत ॥ ११ ॥</s-l></s-lg><s-lg><s-l>अत्रैव नाहुषो राजा राजन्क्रतुभिरिष्टवान् ।</s-l><s-l>ययातिर्बहुरत्नाढ्यैर्यत्रेन्द्रो मुदमभ्यगात् ॥ १२ ॥</s-l></s-lg><s-lg><s-l>एतत्प्लक्षावतरणं यमुनातीर्थमुच्यते ।</s-l><s-l>एतद्वै नाकपृष्ठस्य द्वारमाहुर्मनीषिणः ॥ १३ ॥</s-l></s-lg><s-lg><s-l>अत्र सारस्वतैर्यज्ञैरीजानाः परमर्षयः ।</s-l><s-l>यूपोलूखलिनस्तात गच्छन्त्यवभृथाप्लवम् ॥ १४ ॥</s-l></s-lg><s-lg><s-l>अत्रैव भरतो राजा मेध्यमश्वमवासृजत् ।</s-l><s-l>असकृत्कृष्णसारङ्गं धर्मेणावाप्य मेदिनीम् ॥ १५ ॥</s-l></s-lg><s-lg><s-l>अत्रैव पुरुषव्याघ्र मरुत्तः सत्रमुत्तमम् ।</s-l><s-l>आस्ते देवर्षिमुख्येन संवर्तेनाभिपालितः ॥ १६ ॥</s-l></s-lg><s-lg><s-l>अत्रोपस्पृश्य राजेन्द्र सर्वाँल्लोकान्प्रपश्यति ।</s-l><s-l>पूयते दुष्कृताच्चैव समुपस्पृश्य भारत ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>तत्र सभ्रातृकः स्नात्वा स्तूयमानो महर्षिभिः ।</s-l><s-l>लोमशं पाण्डवश्रेष्ठ इदं वचनमब्रवीत् ॥ १८ ॥</s-l></s-lg><s-lg><s-l>सर्वाँल्लोकान्प्रपश्यामि तपसा सत्यविक्रम ।</s-l><s-l>इहस्थः पाण्डवश्रेष्ठं पश्यामि श्वेतवाहनम् ॥ १९ ॥</s-l></s-lg><s-lg><s-l> लोमश उवाच ।</s-l><s-l>एवमेतन्महाबाहो पश्यन्ति परमर्षयः ।</s-l><s-l>सरस्वतीमिमां पुण्यां पश्यैकशरणावृताम् ॥ २० ॥</s-l></s-lg><s-lg><s-l>यत्र स्नात्वा नरश्रेष्ठ धूतपाप्मा भविष्यति ।</s-l><s-l>इह सारस्वतैर्यज्ञैरिष्टवन्तः सुरर्षयः ।</s-l><s-l>ऋषयश्चैव कौन्तेय तथा राजर्षयोऽपि च ॥ २१ ॥</s-l></s-lg><s-lg><s-l>वेदी प्रजापतेरेषा समन्तात्पञ्चयोजना ।</s-l><s-l>कुरोर्वै यज्ञशीलस्य क्षेत्रमेतन्महात्मनः ॥ २२ ॥</s-l></s-lg>