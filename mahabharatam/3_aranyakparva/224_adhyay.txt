<s-lg><s-l> वैशंपायन उवाच ।</s-l><s-l>मार्कण्डेयादिभिर्विप्रैः पाण्डवैश्च महात्मभिः ।</s-l><s-l>कथाभिरनुकूलाभिः सहासित्वा जनार्दनः ॥ १ ॥</s-l></s-lg><s-lg><s-l>ततस्तैः संविदं कृत्वा यथावन्मधुसूदनः ।</s-l><s-l>आरुरुक्षू रथं सत्यामाह्वयामास केशवः ॥ २ ॥</s-l></s-lg><s-lg><s-l>सत्यभामा ततस्तत्र स्वजित्वा द्रुपदात्मजाम् ।</s-l><s-l>उवाच वचनं हृद्यं यथाभावसमाहितम् ॥ ३ ॥</s-l></s-lg><s-lg><s-l>कृष्णे मा भूत्तवोत्कण्ठा मा व्यथा मा प्रजागरः ।</s-l><s-l>भर्तृभिर्देवसंकाशैर्जितां प्राप्स्यसि मेदिनीम् ॥ ४ ॥</s-l></s-lg><s-lg><s-l>न ह्येवं शीलसंपन्ना नैवं पूजितलक्षणाः ।</s-l><s-l>प्राप्नुवन्ति चिरं क्लेशं यथा त्वमसितेक्षणे ॥ ५ ॥</s-l></s-lg><s-lg><s-l>अवश्यं च त्वया भूमिरियं निहतकण्टका ।</s-l><s-l>भर्तृभिः सह भोक्तव्या निर्द्वंद्वेति श्रुतं मया ॥ ६ ॥</s-l></s-lg><s-lg><s-l>धार्तराष्ट्रवधं कृत्वा वैराणि प्रतियात्य च ।</s-l><s-l>युधिष्ठिरस्थां पृथिवीं द्रष्टासि द्रुपदात्मजे ॥ ७ ॥</s-l></s-lg><s-lg><s-l>यास्ताः प्रव्राजमानां त्वां प्राहसन्दर्पमोहिताः ।</s-l><s-l>ताः क्षिप्रं हतसंकल्पा द्रक्ष्यसि त्वं कुरुस्त्रियः ॥ ८ ॥</s-l></s-lg><s-lg><s-l>तव दुःखोपपन्नाया यैराचरितमप्रियम् ।</s-l><s-l>विद्धि संप्रस्थितान्सर्वांस्तान्कृष्णे यमसादनम् ॥ ९ ॥</s-l></s-lg><s-lg><s-l>पुत्रस्ते प्रतिविन्ध्यश्च सुतसोमस्तथा विभुः ।</s-l><s-l>श्रुतकर्मार्जुनिश्चैव शतानीकश्च नाकुलिः ।</s-l><s-l>सहदेवाच्च यो जातः श्रुतसेनस्तवात्मजः ॥ १० ॥</s-l></s-lg><s-lg><s-l>सर्वे कुशलिनो वीराः कृतास्त्राश्च सुतास्तव ।</s-l><s-l>अभिमन्युरिव प्रीता द्वारवत्यां रता भृशम् ॥ ११ ॥</s-l></s-lg><s-lg><s-l>त्वमिवैषां सुभद्रा च प्रीत्या सर्वात्मना स्थिता ।</s-l><s-l>प्रीयते भावनिर्द्वंद्वा तेभ्यश्च विगतज्वरा ॥ १२ ॥</s-l></s-lg><s-lg><s-l>भेजे सर्वात्मना चैव प्रद्युम्नजननी तथा ।</s-l><s-l>भानुप्रभृतिभिश्चैनान्विशिनष्टि च केशवः ॥ १३ ॥</s-l></s-lg><s-lg><s-l>भोजनाच्छादने चैषां नित्यं मे श्वशुरः स्थितः ।</s-l><s-l>रामप्रभृतयः सर्वे भजन्त्यन्धकवृष्णयः ।</s-l><s-l>तुल्यो हि प्रणयस्तेषां प्रद्युम्नस्य च भामिनि ॥ १४ ॥</s-l></s-lg><s-lg><s-l>एवमादि प्रियं प्रीत्या हृद्यमुक्त्वा मनोनुगम् ।</s-l><s-l>गमनाय मनश्चक्रे वासुदेवरथं प्रति ॥ १५ ॥</s-l></s-lg><s-lg><s-l>तां कृष्णां कृष्णमहिषी चकाराभिप्रदक्षिणम् ।</s-l><s-l>आरुरोह रथं शौरेः सत्यभामा च भामिनी ॥ १६ ॥</s-l></s-lg><s-lg><s-l>स्मयित्वा तु यदुश्रेष्ठो द्रौपदीं परिसान्त्व्य च ।</s-l><s-l>उपावर्त्य ततः शीघ्रैर्हयैः प्रायात्परंतपः ॥ १७ ॥</s-l></s-lg>