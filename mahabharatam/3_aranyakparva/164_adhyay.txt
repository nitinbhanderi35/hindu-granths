<s-lg><s-l> अर्जुन उवाच ।</s-l><s-l>ततस्तामवसं प्रीतो रजनीं तत्र भारत ।</s-l><s-l>प्रसादाद्देवदेवस्य त्र्यम्बकस्य महात्मनः ॥ १ ॥</s-l></s-lg><s-lg><s-l>व्युषितो रजनीं चाहं कृत्वा पूर्वाह्णिकक्रियाम् ।</s-l><s-l>अपश्यं तं द्विजश्रेष्ठं दृष्टवानस्मि यं पुरा ॥ २ ॥</s-l></s-lg><s-lg><s-l>तस्मै चाहं यथावृत्तं सर्वमेव न्यवेदयम् ।</s-l><s-l>भगवन्तं महादेवं समेतोऽस्मीति भारत ॥ ३ ॥</s-l></s-lg><s-lg><s-l>स मामुवाच राजेन्द्र प्रीयमाणो द्विजोत्तमः ।</s-l><s-l>दृष्टस्त्वया महादेवो यथा नान्येन केनचित् ॥ ४ ॥</s-l></s-lg><s-lg><s-l>समेत्य लोकपालैस्तु सर्वैर्वैवस्वतादिभिः ।</s-l><s-l>द्रष्टास्यनघ देवेन्द्रं स च तेऽस्त्राणि दास्यति ॥ ५ ॥</s-l></s-lg><s-lg><s-l>एवमुक्त्वा स मां राजन्नाश्लिष्य च पुनः पुनः ।</s-l><s-l>अगच्छत्स यथाकामं ब्राह्मणः सूर्यसंनिभः ॥ ६ ॥</s-l></s-lg><s-lg><s-l>अथापराह्णे तस्याह्नः प्रावात्पुण्यः समीरणः ।</s-l><s-l>पुनर्नवमिमं लोकं कुर्वन्निव सपत्नहन् ॥ ७ ॥</s-l></s-lg><s-lg><s-l>दिव्यानि चैव माल्यानि सुगन्धीनि नवानि च ।</s-l><s-l>शैशिरस्य गिरेः पादे प्रादुरासन्समीपतः ॥ ८ ॥</s-l></s-lg><s-lg><s-l>वादित्राणि च दिव्यानि सुघोषाणि समन्ततः ।</s-l><s-l>स्तुतयश्चेन्द्रसंयुक्ता अश्रूयन्त मनोहराः ॥ ९ ॥</s-l></s-lg><s-lg><s-l>गणाश्चाप्सरसां तत्र गन्धर्वाणां तथैव च ।</s-l><s-l>पुरस्ताद्देवदेवस्य जगुर्गीतानि सर्वशः ॥ १० ॥</s-l></s-lg><s-lg><s-l>मरुतां च गणास्तत्र देवयानैरुपागमन् ।</s-l><s-l>महेन्द्रानुचरा ये च देवसद्मनिवासिनः ॥ ११ ॥</s-l></s-lg><s-lg><s-l>ततो मरुत्वान्हरिभिर्युक्तैर्वाहैः स्वलंकृतैः ।</s-l><s-l>शचीसहायस्तत्रायात्सह सर्वैस्तदामरैः ॥ १२ ॥</s-l></s-lg><s-lg><s-l>एतस्मिन्नेव काले तु कुबेरो नरवाहनः ।</s-l><s-l>दर्शयामास मां राजँल्लक्ष्म्या परमया युतः ॥ १३ ॥</s-l></s-lg><s-lg><s-l>दक्षिणस्यां दिशि यमं प्रत्यपश्यं व्यवस्थितम् ।</s-l><s-l>वरुणं देवराजं च यथास्थानमवस्थितम् ॥ १४ ॥</s-l></s-lg><s-lg><s-l>ते मामूचुर्महाराज सान्त्वयित्वा सुरर्षभाः ।</s-l><s-l>सव्यसाचिन्समीक्षस्व लोकपालानवस्थितान् ॥ १५ ॥</s-l></s-lg><s-lg><s-l>सुरकार्यार्थसिद्ध्यर्थं दृष्टवानसि शंकरम् ।</s-l><s-l>अस्मत्तोऽपि गृहाण त्वमस्त्राणीति समन्ततः ॥ १६ ॥</s-l></s-lg><s-lg><s-l>ततोऽहं प्रयतो भूत्वा प्रणिपत्य सुरर्षभान् ।</s-l><s-l>प्रत्यगृह्णं तदास्त्राणि महान्ति विधिवत्प्रभो ॥ १७ ॥</s-l></s-lg><s-lg><s-l>गृहीतास्त्रस्ततो देवैरनुज्ञातोऽस्मि भारत ।</s-l><s-l>अथ देवा ययुः सर्वे यथागतमरिंदम ॥ १८ ॥</s-l></s-lg><s-lg><s-l>मघवानपि देवेशो रथमारुह्य सुप्रभम् ।</s-l><s-l>उवाच भगवान्वाक्यं स्मयन्निव सुरारिहा ॥ १९ ॥</s-l></s-lg><s-lg><s-l>पुरैवागमनादस्माद्वेदाहं त्वां धनंजय ।</s-l><s-l>अतः परं त्वहं वै त्वां दर्शये भरतर्षभ ॥ २० ॥</s-l></s-lg><s-lg><s-l>त्वया हि तीर्थेषु पुरा समाप्लावः कृतोऽसकृत् ।</s-l><s-l>तपश्चेदं पुरा तप्तं स्वर्गं गन्तासि पाण्डव ॥ २१ ॥</s-l></s-lg><s-lg><s-l>भूयश्चैव तु तप्तव्यं तपः परमदारुणम् ।</s-l><s-l>उवाच भगवान्सर्वं तपसश्चोपपादनम् ॥ २२ ॥</s-l></s-lg><s-lg><s-l>मातलिर्मन्नियोगात्त्वां त्रिदिवं प्रापयिष्यति ।</s-l><s-l>विदितस्त्वं हि देवानामृषीणां च महात्मनाम् ॥ २३ ॥</s-l></s-lg><s-lg><s-l>ततोऽहमब्रुवं शक्रं प्रसीद भगवन्मम ।</s-l><s-l>आचार्यं वरये त्वाहमस्त्रार्थं त्रिदशेश्वर ॥ २४ ॥</s-l></s-lg><s-lg><s-l> इन्द्र उवाच ।</s-l><s-l>क्रूरं कर्मास्त्रवित्तात करिष्यसि परंतप ।</s-l><s-l>यदर्थमस्त्राणीप्सुस्त्वं तं कामं पाण्डवाप्नुहि ॥ २५ ॥</s-l></s-lg><s-lg><s-l> अर्जुन उवाच ।</s-l><s-l>ततोऽहमब्रुवं नाहं दिव्यान्यस्त्राणि शत्रुहन् ।</s-l><s-l>मानुषेषु प्रयोक्ष्यामि विनास्त्रप्रतिघातनम् ॥ २६ ॥</s-l></s-lg><s-lg><s-l>तानि दिव्यानि मेऽस्त्राणि प्रयच्छ विबुधाधिप ।</s-l><s-l>लोकांश्चास्त्रजितान्पश्चाल्लभेयं सुरपुंगव ॥ २७ ॥</s-l></s-lg><s-lg><s-l> इन्द्र उवाच ।</s-l><s-l>परीक्षार्थं मयैतत्ते वाक्यमुक्तं धनंजय ।</s-l><s-l>ममात्मजस्य वचनं सूपपन्नमिदं तव ॥ २८ ॥</s-l></s-lg><s-lg><s-l>शिक्ष मे भवनं गत्वा सर्वाण्यस्त्राणि भारत ।</s-l><s-l>वायोरग्नेर्वसुभ्योऽथ वरुणात्समरुद्गणात् ॥ २९ ॥</s-l></s-lg><s-lg><s-l>साध्यं पैतामहं चैव गन्धर्वोरगरक्षसाम् ।</s-l><s-l>वैष्णवानि च सर्वाणि नैरृतानि तथैव च ।</s-l><s-l>मद्गतानि च यानीह सर्वास्त्राणि कुरूद्वह ॥ ३० ॥</s-l></s-lg><s-lg><s-l> अर्जुन उवाच ।</s-l><s-l>एवमुक्त्वा तु मां शक्रस्तत्रैवान्तरधीयत ।</s-l><s-l>अथापश्यं हरियुजं रथमैन्द्रमुपस्थितम् ।</s-l><s-l>दिव्यं मायामयं पुण्यं यत्तं मातलिना नृप ॥ ३१ ॥</s-l></s-lg><s-lg><s-l>लोकपालेषु यातेषु मामुवाचाथ मातलिः ।</s-l><s-l>द्रष्टुमिच्छति शक्रस्त्वां देवराजो महाद्युते ॥ ३२ ॥</s-l></s-lg><s-lg><s-l>संसिद्धस्त्वं महाबाहो कुरु कार्यमनुत्तमम् ।</s-l><s-l>पश्य पुण्यकृतां लोकान्सशरीरो दिवं व्रज ॥ ३३ ॥</s-l></s-lg><s-lg><s-l>इत्युक्तोऽहं मातलिना गिरिमामन्त्र्य शैशिरम् ।</s-l><s-l>प्रदक्षिणमुपावृत्य समारोहं रथोत्तमम् ॥ ३४ ॥</s-l></s-lg><s-lg><s-l>चोदयामास स हयान्मनोमारुतरंहसः ।</s-l><s-l>मातलिर्हयशास्त्रज्ञो यथावद्भूरिदक्षिणः ॥ ३५ ॥</s-l></s-lg><s-lg><s-l>अवैक्षत च मे वक्त्रं स्थितस्याथ स सारथिः ।</s-l><s-l>तथा भ्रान्ते रथे राजन्विस्मितश्चेदमब्रवीत् ॥ ३६ ॥</s-l></s-lg><s-lg><s-l>अत्यद्भुतमिदं मेऽद्य विचित्रं प्रतिभाति माम् ।</s-l><s-l>यदास्थितो रथं दिव्यं पदा न चलितो भवान् ॥ ३७ ॥</s-l></s-lg><s-lg><s-l>देवराजोऽपि हि मया नित्यमत्रोपलक्षितः ।</s-l><s-l>विचलन्प्रथमोत्पाते हयानां भरतर्षभ ॥ ३८ ॥</s-l></s-lg><s-lg><s-l>त्वं पुनः स्थित एवात्र रथे भ्रान्ते कुरूद्वह ।</s-l><s-l>अतिशक्रमिदं सत्त्वं तवेति प्रतिभाति मे ॥ ३९ ॥</s-l></s-lg><s-lg><s-l>इत्युक्त्वाकाशमाविश्य मातलिर्विबुधालयान् ।</s-l><s-l>दर्शयामास मे राजन्विमानानि च भारत ॥ ४० ॥</s-l></s-lg><s-lg><s-l>नन्दनादीनि देवानां वनानि बहुलान्युत ।</s-l><s-l>दर्शयामास मे प्रीत्या मातलिः शक्रसारथिः ॥ ४१ ॥</s-l></s-lg><s-lg><s-l>ततः शक्रस्य भवनमपश्यममरावतीम् ।</s-l><s-l>दिव्यैः कामफलैर्वृक्षै रत्नैश्च समलंकृताम् ॥ ४२ ॥</s-l></s-lg><s-lg><s-l>न तां भासयते सूर्यो न शीतोष्णे न च क्लमः ।</s-l><s-l>रजः पङ्को न च तमस्तत्रास्ति न जरा नृप ॥ ४३ ॥</s-l></s-lg><s-lg><s-l>न तत्र शोको दैन्यं वा वैवर्ण्यं चोपलक्ष्यते ।</s-l><s-l>दिवौकसां महाराज न च ग्लानिररिंदम ॥ ४४ ॥</s-l></s-lg><s-lg><s-l>न क्रोधलोभौ तत्रास्तामशुभं च विशां पते ।</s-l><s-l>नित्यतुष्टाश्च हृष्टाश्च प्राणिनः सुरवेश्मनि ॥ ४५ ॥</s-l></s-lg><s-lg><s-l>नित्यपुष्पफलास्तत्र पादपा हरितच्छदाः ।</s-l><s-l>पुष्करिण्यश्च विविधाः पद्मसौगन्धिकायुताः ॥ ४६ ॥</s-l></s-lg><s-lg><s-l>शीतस्तत्र ववौ वायुः सुगन्धो जीवनः शुचिः ।</s-l><s-l>सर्वरत्नविचित्रा च भूमिः पुष्पविभूषिता ॥ ४७ ॥</s-l></s-lg><s-lg><s-l>मृगद्विजाश्च बहवो रुचिरा मधुरस्वराः ।</s-l><s-l>विमानयायिनश्चात्र दृश्यन्ते बहवोऽमराः ॥ ४८ ॥</s-l></s-lg><s-lg><s-l>ततोऽपश्यं वसून्रुद्रान्साध्यांश्च समरुद्गणान् ।</s-l><s-l>आदित्यानश्विनौ चैव तान्सर्वान्प्रत्यपूजयम् ॥ ४९ ॥</s-l></s-lg><s-lg><s-l>ते मां वीर्येण यशसा तेजसा च बलेन च ।</s-l><s-l>अस्त्रैश्चाप्यन्वजानन्त संग्रामविजयेन च ॥ ५० ॥</s-l></s-lg><s-lg><s-l>प्रविश्य तां पुरीं रम्यां देवगन्धर्वसेविताम् ।</s-l><s-l>देवराजं सहस्राक्षमुपातिष्ठं कृताञ्जलिः ॥ ५१ ॥</s-l></s-lg><s-lg><s-l>ददावर्धासनं प्रीतः शक्रो मे ददतां वरः ।</s-l><s-l>बहुमानाच्च गात्राणि पस्पर्श मम वासवः ॥ ५२ ॥</s-l></s-lg><s-lg><s-l>तत्राहं देवगन्धर्वैः सहितो भूरिदक्षिण ।</s-l><s-l>अस्त्रार्थमवसं स्वर्गे कुर्वाणोऽस्त्राणि भारत ॥ ५३ ॥</s-l></s-lg><s-lg><s-l>विश्वावसोश्च मे पुत्रश्चित्रसेनोऽभवत्सखा ।</s-l><s-l>स च गान्धर्वमखिलं ग्राहयामास मां नृप ॥ ५४ ॥</s-l></s-lg><s-lg><s-l>ततोऽहमवसं राजन्गृहीतास्त्रः सुपूजितः ।</s-l><s-l>सुखं शक्रस्य भवने सर्वकामसमन्वितः ॥ ५५ ॥</s-l></s-lg><s-lg><s-l>शृण्वन्वै गीतशब्दं च तूर्यशब्दं च पुष्कलम् ।</s-l><s-l>पश्यंश्चाप्सरसः श्रेष्ठा नृत्यमानाः परंतप ॥ ५६ ॥</s-l></s-lg><s-lg><s-l>तत्सर्वमनवज्ञाय तथ्यं विज्ज्ञाय भारत ।</s-l><s-l>अत्यर्थं प्रतिगृह्याहमस्त्रेष्वेव व्यवस्थितः ॥ ५७ ॥</s-l></s-lg><s-lg><s-l>ततोऽतुष्यत्सहस्राक्षस्तेन कामेन मे विभुः ।</s-l><s-l>एवं मे वसतो राजन्नेष कालोऽत्यगाद्दिवि ॥ ५८ ॥</s-l></s-lg>