<s-lg><s-l> युधिष्ठिर उवाच ।</s-l><s-l>भूय एवाहमिच्छामि महर्षेस्तस्य धीमतः ।</s-l><s-l>कर्मणां विस्तरं श्रोतुमगस्त्यस्य द्विजोत्तम ॥ १ ॥</s-l></s-lg><s-lg><s-l> लोमश उवाच ।</s-l><s-l>शृणु राजन्कथां दिव्यामद्भुतामतिमानुषीम् ।</s-l><s-l>अगस्त्यस्य महाराज प्रभावममितात्मनः ॥ २ ॥</s-l></s-lg><s-lg><s-l>आसन्कृतयुगे घोरा दानवा युद्धदुर्मदाः ।</s-l><s-l>कालेया इति विख्याता गणाः परमदारुणाः ॥ ३ ॥</s-l></s-lg><s-lg><s-l>ते तु वृत्रं समाश्रित्य नानाप्रहरणोद्यताः ।</s-l><s-l>समन्तात्पर्यधावन्त महेन्द्रप्रमुखान्सुरान् ॥ ४ ॥</s-l></s-lg><s-lg><s-l>ततो वृत्रवधे यत्नमकुर्वंस्त्रिदशाः पुरा ।</s-l><s-l>पुरंदरं पुरस्कृत्य ब्रह्माणमुपतस्थिरे ॥ ५ ॥</s-l></s-lg><s-lg><s-l>कृताञ्जलींस्तु तान्सर्वान्परमेष्ठी उवाच ह ।</s-l><s-l>विदितं मे सुराः सर्वं यद्वः कार्यं चिकीर्षितम् ॥ ६ ॥</s-l></s-lg><s-lg><s-l>तमुपायं प्रवक्ष्यामि यथा वृत्रं वधिष्यथ ।</s-l><s-l>दधीच इति विख्यातो महानृषिरुदारधीः ॥ ७ ॥</s-l></s-lg><s-lg><s-l>तं गत्वा सहिताः सर्वे वरं वै संप्रयाचत ।</s-l><s-l>स वो दास्यति धर्मात्मा सुप्रीतेनान्तरात्मना ॥ ८ ॥</s-l></s-lg><s-lg><s-l>स वाच्यः सहितैः सर्वैर्भवद्भिर्जयकाङ्क्षिभिः ।</s-l><s-l>स्वान्यस्थीनि प्रयच्छेति त्रैलोक्यस्य हिताय वै ।</s-l><s-l>स शरीरं समुत्सृज्य स्वान्यस्थीनि प्रदास्यति ॥ ९ ॥</s-l></s-lg><s-lg><s-l>तस्यास्थिभिर्महाघोरं वज्रं संभ्रियतां दृढम् ।</s-l><s-l>महच्छत्रुहणं तीक्ष्णं षडश्रं भीमनिस्वनम् ॥ १० ॥</s-l></s-lg><s-lg><s-l>तेन वज्रेण वै वृत्रं वधिष्यति शतक्रतुः ।</s-l><s-l>एतद्वः सर्वमाख्यातं तस्माच्छीघ्रं विधीयताम् ॥ ११ ॥</s-l></s-lg><s-lg><s-l>एवमुक्तास्ततो देवा अनुज्ञाप्य पितामहम् ।</s-l><s-l>नारायणं पुरस्कृत्य दधीचस्याश्रमं ययुः ॥ १२ ॥</s-l></s-lg><s-lg><s-l>सरस्वत्याः परे पारे नानाद्रुमलतावृतम् ।</s-l><s-l>षट्पदोद्गीतनिनदैर्विघुष्टं सामगैरिव ।</s-l><s-l>पुंस्कोकिलरवोन्मिश्रं जीवंजीवकनादितम् ॥ १३ ॥</s-l></s-lg><s-lg><s-l>महिषैश्च वराहैश्च सृमरैश्चमरैरपि ।</s-l><s-l>तत्र तत्रानुचरितं शार्दूलभयवर्जितैः ॥ १४ ॥</s-l></s-lg><s-lg><s-l>करेणुभिर्वारणैश्च प्रभिन्नकरटामुखैः ।</s-l><s-l>सरोऽवगाढैः क्रीडद्भिः समन्तादनुनादितम् ॥ १५ ॥</s-l></s-lg><s-lg><s-l>सिंहव्याघ्रैर्महानादान्नदद्भिरनुनादितम् ।</s-l><s-l>अपरैश्चापि संलीनैर्गुहाकन्दरवासिभिः ॥ १६ ॥</s-l></s-lg><s-lg><s-l>तेषु तेष्ववकाशेषु शोभितं सुमनोरमम् ।</s-l><s-l>त्रिविष्टपसमप्रख्यं दधीचाश्रममागमन् ॥ १७ ॥</s-l></s-lg><s-lg><s-l>तत्रापश्यन्दधीचं ते दिवाकरसमद्युतिम् ।</s-l><s-l>जाज्वल्यमानं वपुषा यथा लक्ष्म्या पितामहम् ॥ १८ ॥</s-l></s-lg><s-lg><s-l>तस्य पादौ सुरा राजन्नभिवाद्य प्रणम्य च ।</s-l><s-l>अयाचन्त वरं सर्वे यथोक्तं परमेष्ठिना ॥ १९ ॥</s-l></s-lg><s-lg><s-l>ततो दधीचः परमप्रतीतः सुरोत्तमांस्तानिदमभ्युवाच ।</s-l><s-l>करोमि यद्वो हितमद्य देवाः स्वं चापि देहं त्वहमुत्सृजामि ॥ २० ॥</s-l></s-lg><s-lg><s-l>स एवमुक्त्वा द्विपदां वरिष्ठः प्राणान्वशी स्वान्सहसोत्ससर्ज ।</s-l><s-l>ततः सुरास्ते जगृहुः परासोरस्थीनि तस्याथ यथोपदेशम् ॥ २१ ॥</s-l></s-lg><s-lg><s-l>प्रहृष्टरूपाश्च जयाय देवास्त्वष्टारमागम्य तमर्थमूचुः ।</s-l><s-l>त्वष्टा तु तेषां वचनं निशम्य प्रहृष्टरूपः प्रयतः प्रयत्नात् ॥ २२ ॥</s-l></s-lg><s-lg><s-l>चकार वज्रं भृशमुग्ररूपं कृत्वा च शक्रं स उवाच हृष्टः ।</s-l><s-l>अनेन वज्रप्रवरेण देव भस्मीकुरुष्वाद्य सुरारिमुग्रम् ॥ २३ ॥</s-l></s-lg><s-lg><s-l>ततो हतारिः सगणः सुखं वै प्रशाधि कृत्स्नं त्रिदिवं दिविष्ठः ।</s-l><s-l>त्वष्ट्रा तथोक्तः स पुरंदरस्तु वज्रं प्रहृष्टः प्रयतोऽभ्यगृह्णात् ॥ २४ ॥</s-l></s-lg>