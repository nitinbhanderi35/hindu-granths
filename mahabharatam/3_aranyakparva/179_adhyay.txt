<s-lg><s-l> वैशंपायन उवाच ।</s-l><s-l>निदाघान्तकरः कालः सर्वभूतसुखावहः ।</s-l><s-l>तत्रैव वसतां तेषां प्रावृट्समभिपद्यत ॥ १ ॥</s-l></s-lg><s-lg><s-l>छादयन्तो महाघोषाः खं दिशश्च बलाहकाः ।</s-l><s-l>प्रववर्षुर्दिवारात्रमसिताः सततं तदा ॥ २ ॥</s-l></s-lg><s-lg><s-l>तपात्ययनिकेताश्च शतशोऽथ सहस्रशः ।</s-l><s-l>अपेतार्कप्रभाजालाः सविद्युद्विमलप्रभाः ॥ ३ ॥</s-l></s-lg><s-lg><s-l>विरूढशष्पा पृथिवी मत्तदंशसरीसृपा ।</s-l><s-l>बभूव पयसा सिक्ता शान्तधूमरजोऽरुणा ॥ ४ ॥</s-l></s-lg><s-lg><s-l>न स्म प्रज्ञायते किंचिदम्भसा समवस्तृते ।</s-l><s-l>समं वा विषमं वापि नद्यो वा स्थावराणि वा ॥ ५ ॥</s-l></s-lg><s-lg><s-l>क्षुब्धतोया महाघोषाः श्वसमाना इवाशुगाः ।</s-l><s-l>सिन्धवः शोभयां चक्रुः काननानि तपात्यये ॥ ६ ॥</s-l></s-lg><s-lg><s-l>नदतां काननान्तेषु श्रूयन्ते विविधाः स्वनाः ।</s-l><s-l>वृष्टिभिस्ताड्यमानानां वराहमृगपक्षिणाम् ॥ ७ ॥</s-l></s-lg><s-lg><s-l>स्तोककाः शिखिनश्चैव पुंस्कोकिलगणैः सह ।</s-l><s-l>मत्ताः परिपतन्ति स्म दर्दुराश्चैव दर्पिताः ॥ ८ ॥</s-l></s-lg><s-lg><s-l>तथा बहुविधाकारा प्रावृण्मेघानुनादिता ।</s-l><s-l>अभ्यतीता शिवा तेषां चरतां मरुधन्वसु ॥ ९ ॥</s-l></s-lg><s-lg><s-l>क्रौञ्चहंसगणाकीर्णा शरत्प्रणिहिताभवत् ।</s-l><s-l>रूढकक्षवनप्रस्था प्रसन्नजलनिम्नगा ॥ १० ॥</s-l></s-lg><s-lg><s-l>विमलाकाशनक्षत्रा शरत्तेषां शिवाभवत् ।</s-l><s-l>मृगद्विजसमाकीर्णा पाण्डवानां महात्मनाम् ॥ ११ ॥</s-l></s-lg><s-lg><s-l>पश्यन्तः शान्तरजसः क्षपा जलदशीतलाः ।</s-l><s-l>ग्रहनक्षत्रसंघैश्च सोमेन च विराजिताः ॥ १२ ॥</s-l></s-lg><s-lg><s-l>कुमुदैः पुण्डरीकैश्च शीतवारिधराः शिवाः ।</s-l><s-l>नदीः पुष्करिणीश्चैव ददृशुः समलंकृताः ॥ १३ ॥</s-l></s-lg><s-lg><s-l>आकाशनीकाशतटां नीपनीवारसंकुलाम् ।</s-l><s-l>बभूव चरतां हर्षः पुण्यतीर्थां सरस्वतीम् ॥ १४ ॥</s-l></s-lg><s-lg><s-l>ते वै मुमुदिरे वीराः प्रसन्नसलिलां शिवाम् ।</s-l><s-l>पश्यन्तो दृढधन्वानः परिपूर्णां सरस्वतीम् ॥ १५ ॥</s-l></s-lg><s-lg><s-l>तेषां पुण्यतमा रात्रिः पर्वसंधौ स्म शारदी ।</s-l><s-l>तत्रैव वसतामासीत्कार्त्तिकी जनमेजय ॥ १६ ॥</s-l></s-lg><s-lg><s-l>पुण्यकृद्भिर्महासत्त्वैस्तापसैः सह पाण्डवाः ।</s-l><s-l>तत्सर्वं भरतश्रेष्ठाः समूहुर्योगमुत्तमम् ॥ १७ ॥</s-l></s-lg><s-lg><s-l>तमिस्राभ्युदये तस्मिन्धौम्येन सह पाण्डवाः ।</s-l><s-l>सूतैः पौरोगवैश्चैव काम्यकं प्रययुर्वनम् ॥ १८ ॥</s-l></s-lg>