<s-lg><s-l> वैशंपायन उवाच ।</s-l><s-l>एवमुक्तो महाबाहुर्भीमसेनः प्रतापवान् ।</s-l><s-l>प्रणिपत्य ततः प्रीत्या भ्रातरं हृष्टमानसः ।</s-l><s-l>उवाच श्लक्ष्णया वाचा हनूमन्तं कपीश्वरम् ॥ १ ॥</s-l></s-lg><s-lg><s-l>मया धन्यतरो नास्ति यदार्यं दृष्टवानहम् ।</s-l><s-l>अनुग्रहो मे सुमहांस्तृप्तिश्च तव दर्शनात् ॥ २ ॥</s-l></s-lg><s-lg><s-l>एवं तु कृतमिच्छामि त्वयार्याद्य प्रियं मम ।</s-l><s-l>यत्ते तदासीत्प्लवतः सागरं मकरालयम् ।</s-l><s-l>रूपमप्रतिमं वीर तदिच्छामि निरीक्षितुम् ॥ ३ ॥</s-l></s-lg><s-lg><s-l>एवं तुष्टो भविष्यामि श्रद्धास्यामि च ते वचः ।</s-l><s-l>एवमुक्तः स तेजस्वी प्रहस्य हरिरब्रवीत् ॥ ४ ॥</s-l></s-lg><s-lg><s-l>न तच्छक्यं त्वया द्रष्टुं रूपं नान्येन केनचित् ।</s-l><s-l>कालावस्था तदा ह्यन्या वर्तते सा न सांप्रतम् ॥ ५ ॥</s-l></s-lg><s-lg><s-l>अन्यः कृतयुगे कालस्त्रेतायां द्वापरेऽपरः ।</s-l><s-l>अयं प्रध्वंसनः कालो नाद्य तद्रूपमस्ति मे ॥ ६ ॥</s-l></s-lg><s-lg><s-l>भूमिर्नद्यो नगाः शैलाः सिद्धा देवा महर्षयः ।</s-l><s-l>कालं समनुवर्तन्ते यथा भावा युगे युगे ।</s-l><s-l>बलवर्ष्मप्रभावा हि प्रहीयन्त्युद्भवन्ति च ॥ ७ ॥</s-l></s-lg><s-lg><s-l>तदलं तव तद्रूपं द्रष्टुं कुरुकुलोद्वह ।</s-l><s-l>युगं समनुवर्तामि कालो हि दुरतिक्रमः ॥ ८ ॥</s-l></s-lg><s-lg><s-l> भीम उवाच ।</s-l><s-l>युगसंख्यां समाचक्ष्व आचारं च युगे युगे ।</s-l><s-l>धर्मकामार्थभावांश्च वर्ष्म वीर्यं भवाभवौ ॥ ९ ॥</s-l></s-lg><s-lg><s-l> हनूमानुवाच ।</s-l><s-l>कृतं नाम युगं तात यत्र धर्मः सनातनः ।</s-l><s-l>कृतमेव न कर्तव्यं तस्मिन्काले युगोत्तमे ॥ १० ॥</s-l></s-lg><s-lg><s-l>न तत्र धर्माः सीदन्ति न क्षीयन्ते च वै प्रजाः ।</s-l><s-l>ततः कृतयुगं नाम कालेन गुणतां गतम् ॥ ११ ॥</s-l></s-lg><s-lg><s-l>देवदानवगन्धर्वयक्षराक्षसपन्नगाः ।</s-l><s-l>नासन्कृतयुगे तात तदा न क्रयविक्रयाः ॥ १२ ॥</s-l></s-lg><s-lg><s-l>न सामयजुऋग्वर्णाः क्रिया नासीच्च मानवी ।</s-l><s-l>अभिध्याय फलं तत्र धर्मः संन्यास एव च ॥ १३ ॥</s-l></s-lg><s-lg><s-l>न तस्मिन्युगसंसर्गे व्याधयो नेन्द्रियक्षयः ।</s-l><s-l>नासूया नापि रुदितं न दर्पो नापि पैशुनम् ॥ १४ ॥</s-l></s-lg><s-lg><s-l>न विग्रहः कुतस्तन्द्री न द्वेषो नापि वैकृतम् ।</s-l><s-l>न भयं न च संतापो न चेर्ष्या न च मत्सरः ॥ १५ ॥</s-l></s-lg><s-lg><s-l>ततः परमकं ब्रह्म या गतिर्योगिनां परा ।</s-l><s-l>आत्मा च सर्वभूतानां शुक्लो नारायणस्तदा ॥ १६ ॥</s-l></s-lg><s-lg><s-l>ब्राह्मणाः क्षत्रिया वैश्याः शूद्राश्च कृतलक्षणाः ।</s-l><s-l>कृते युगे समभवन्स्वकर्मनिरताः प्रजाः ॥ १७ ॥</s-l></s-lg><s-lg><s-l>समाश्रमं समाचारं समज्ञानमतीबलम् ।</s-l><s-l>तदा हि समकर्माणो वर्णा धर्मानवाप्नुवन् ॥ १८ ॥</s-l></s-lg><s-lg><s-l>एकवेदसमायुक्ता एकमन्त्रविधिक्रियाः ।</s-l><s-l>पृथग्धर्मास्त्वेकवेदा धर्ममेकमनुव्रताः ॥ १९ ॥</s-l></s-lg><s-lg><s-l>चातुराश्रम्ययुक्तेन कर्मणा कालयोगिना ।</s-l><s-l>अकामफलसंयोगात्प्राप्नुवन्ति परां गतिम् ॥ २० ॥</s-l></s-lg><s-lg><s-l>आत्मयोगसमायुक्तो धर्मोऽयं कृतलक्षणः ।</s-l><s-l>कृते युगे चतुष्पादश्चातुर्वर्ण्यस्य शाश्वतः ॥ २१ ॥</s-l></s-lg><s-lg><s-l>एतत्कृतयुगं नाम त्रैगुण्यपरिवर्जितम् ।</s-l><s-l>त्रेतामपि निबोध त्वं यस्मिन्सत्रं प्रवर्तते ॥ २२ ॥</s-l></s-lg><s-lg><s-l>पादेन ह्रसते धर्मो रक्ततां याति चाच्युतः ।</s-l><s-l>सत्यप्रवृत्ताश्च नराः क्रियाधर्मपरायणाः ॥ २३ ॥</s-l></s-lg><s-lg><s-l>ततो यज्ञाः प्रवर्तन्ते धर्माश्च विविधाः क्रियाः ।</s-l><s-l>त्रेतायां भावसंकल्पाः क्रियादानफलोदयाः ॥ २४ ॥</s-l></s-lg><s-lg><s-l>प्रचलन्ति न वै धर्मात्तपोदानपरायणाः ।</s-l><s-l>स्वधर्मस्थाः क्रियावन्तो जनास्त्रेतायुगेऽभवन् ॥ २५ ॥</s-l></s-lg><s-lg><s-l>द्वापरेऽपि युगे धर्मो द्विभागोनः प्रवर्तते ।</s-l><s-l>विष्णुर्वै पीततां याति चतुर्धा वेद एव च ॥ २६ ॥</s-l></s-lg><s-lg><s-l>ततोऽन्ये च चतुर्वेदास्त्रिवेदाश्च तथापरे ।</s-l><s-l>द्विवेदाश्चैकवेदाश्चाप्यनृचश्च तथापरे ॥ २७ ॥</s-l></s-lg><s-lg><s-l>एवं शास्त्रेषु भिन्नेषु बहुधा नीयते क्रिया ।</s-l><s-l>तपोदानप्रवृत्ता च राजसी भवति प्रजा ॥ २८ ॥</s-l></s-lg><s-lg><s-l>एकवेदस्य चाज्ञानाद्वेदास्ते बहवः कृताः ।</s-l><s-l>सत्यस्य चेह विभ्रंशात्सत्ये कश्चिदवस्थितः ॥ २९ ॥</s-l></s-lg><s-lg><s-l>सत्यात्प्रच्यवमानानां व्याधयो बहवोऽभवन् ।</s-l><s-l>कामाश्चोपद्रवाश्चैव तदा दैवतकारिताः ॥ ३० ॥</s-l></s-lg><s-lg><s-l>यैरर्द्यमानाः सुभृशं तपस्तप्यन्ति मानवाः ।</s-l><s-l>कामकामाः स्वर्गकामा यज्ञांस्तन्वन्ति चापरे ॥ ३१ ॥</s-l></s-lg><s-lg><s-l>एवं द्वापरमासाद्य प्रजाः क्षीयन्त्यधर्मतः ।</s-l><s-l>पादेनैकेन कौन्तेय धर्मः कलियुगे स्थितः ॥ ३२ ॥</s-l></s-lg><s-lg><s-l>तामसं युगमासाद्य कृष्णो भवति केशवः ।</s-l><s-l>वेदाचाराः प्रशाम्यन्ति धर्मयज्ञक्रियास्तथा ॥ ३३ ॥</s-l></s-lg><s-lg><s-l>ईतयो व्याधयस्तन्द्री दोषाः क्रोधादयस्तथा ।</s-l><s-l>उपद्रवाश्च वर्तन्ते आधयो व्याधयस्तथा ॥ ३४ ॥</s-l></s-lg><s-lg><s-l>युगेष्वावर्तमानेषु धर्मो व्यावर्तते पुनः ।</s-l><s-l>धर्मे व्यावर्तमाने तु लोको व्यावर्तते पुनः ॥ ३५ ॥</s-l></s-lg><s-lg><s-l>लोके क्षीणे क्षयं यान्ति भावा लोकप्रवर्तकाः ।</s-l><s-l>युगक्षयकृता धर्माः प्रार्थनानि विकुर्वते ॥ ३६ ॥</s-l></s-lg><s-lg><s-l>एतत्कलियुगं नाम अचिराद्यत्प्रवर्तते ।</s-l><s-l>युगानुवर्तनं त्वेतत्कुर्वन्ति चिरजीविनः ॥ ३७ ॥</s-l></s-lg><s-lg><s-l>यच्च ते मत्परिज्ञाने कौतूहलमरिंदम ।</s-l><s-l>अनर्थकेषु को भावः पुरुषस्य विजानतः ॥ ३८ ॥</s-l></s-lg><s-lg><s-l>एतत्ते सर्वमाख्यातं यन्मां त्वं परिपृच्छसि ।</s-l><s-l>युगसंख्यां महाबाहो स्वस्ति प्राप्नुहि गम्यताम् ॥ ३९ ॥</s-l></s-lg>