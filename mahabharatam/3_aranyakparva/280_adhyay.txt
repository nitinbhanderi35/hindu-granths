<s-lg><s-l> मार्कण्डेय उवाच ।</s-l><s-l>ततः काले बहुतिथे व्यतिक्रान्ते कदाचन ।</s-l><s-l>प्राप्तः स कालो मर्तव्यं यत्र सत्यवता नृप ॥ १ ॥</s-l></s-lg><s-lg><s-l>गणयन्त्याश्च सावित्र्या दिवसे दिवसे गते ।</s-l><s-l>तद्वाक्यं नारदेनोक्तं वर्तते हृदि नित्यशः ॥ २ ॥</s-l></s-lg><s-lg><s-l>चतुर्थेऽहनि मर्तव्यमिति संचिन्त्य भामिनी ।</s-l><s-l>व्रतं त्रिरात्रमुद्दिश्य दिवारात्रं स्थिताभवत् ॥ ३ ॥</s-l></s-lg><s-lg><s-l>तं श्रुत्वा नियमं दुःखं वध्वा दुःखान्वितो नृपः ।</s-l><s-l>उत्थाय वाक्यं सावित्रीमब्रवीत्परिसान्त्वयन् ॥ ४ ॥</s-l></s-lg><s-lg><s-l>अतितीव्रोऽयमारम्भस्त्वयारब्धो नृपात्मजे ।</s-l><s-l>तिसृणां वसतीनां हि स्थानं परमदुष्करम् ॥ ५ ॥</s-l></s-lg><s-lg><s-l> सावित्र्युवाच ।</s-l><s-l>न कार्यस्तात संतापः पारयिष्याम्यहं व्रतम् ।</s-l><s-l>व्यवसायकृतं हीदं व्यवसायश्च कारणम् ॥ ६ ॥</s-l></s-lg><s-lg><s-l> द्युमत्सेन उवाच ।</s-l><s-l>व्रतं भिन्धीति वक्तुं त्वां नास्मि शक्तः कथंचन ।</s-l><s-l>पारयस्वेति वचनं युक्तमस्मद्विधो वदेत् ॥ ७ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्त्वा द्युमत्सेनो विरराम महामनाः ।</s-l><s-l>तिष्ठन्ती चापि सावित्री काष्ठभूतेव लक्ष्यते ॥ ८ ॥</s-l></s-lg><s-lg><s-l>श्वोभूते भर्तृमरणे सावित्र्या भरतर्षभ ।</s-l><s-l>दुःखान्वितायास्तिष्ठन्त्याः सा रात्रिर्व्यत्यवर्तत ॥ ९ ॥</s-l></s-lg><s-lg><s-l>अद्य तद्दिवसं चेति हुत्वा दीप्तं हुताशनम् ।</s-l><s-l>युगमात्रोदिते सूर्ये कृत्वा पौर्वाह्णिकीः क्रियाः ॥ १० ॥</s-l></s-lg><s-lg><s-l>ततः सर्वान्द्विजान्वृद्धाञ्श्वश्रूं श्वशुरमेव च ।</s-l><s-l>अभिवाद्यानुपूर्व्येण प्राञ्जलिर्नियता स्थिता ॥ ११ ॥</s-l></s-lg><s-lg><s-l>अवैधव्याशिषस्ते तु सावित्र्यर्थं हिताः शुभाः ।</s-l><s-l>ऊचुस्तपस्विनः सर्वे तपोवननिवासिनः ॥ १२ ॥</s-l></s-lg><s-lg><s-l>एवमस्त्विति सावित्री ध्यानयोगपरायणा ।</s-l><s-l>मनसा ता गिरः सर्वाः प्रत्यगृह्णात्तपस्विनाम् ॥ १३ ॥</s-l></s-lg><s-lg><s-l>तं कालं च मुहूर्तं च प्रतीक्षन्ती नृपात्मजा ।</s-l><s-l>यथोक्तं नारदवचश्चिन्तयन्ती सुदुःखिता ॥ १४ ॥</s-l></s-lg><s-lg><s-l>ततस्तु श्वश्रूश्वशुरावूचतुस्तां नृपात्मजाम् ।</s-l><s-l>एकान्तस्थामिदं वाक्यं प्रीत्या भरतसत्तम ॥ १५ ॥</s-l></s-lg><s-lg><s-l> श्वशुरावूचतुः ।</s-l><s-l>व्रतो यथोपदिष्टोऽयं यथावत्पारितस्त्वया ।</s-l><s-l>आहारकालः संप्राप्तः क्रियतां यदनन्तरम् ॥ १६ ॥</s-l></s-lg><s-lg><s-l> सावित्र्युवाच ।</s-l><s-l>अस्तं गते मयादित्ये भोक्तव्यं कृतकामया ।</s-l><s-l>एष मे हृदि संकल्पः समयश्च कृतो मया ॥ १७ ॥</s-l></s-lg><s-lg><s-l> मार्कण्डेय उवाच ।</s-l><s-l>एवं संभाषमाणायाः सावित्र्या भोजनं प्रति ।</s-l><s-l>स्कन्धे परशुमादाय सत्यवान्प्रस्थितो वनम् ॥ १८ ॥</s-l></s-lg><s-lg><s-l>सावित्री त्वाह भर्तारं नैकस्त्वं गन्तुमर्हसि ।</s-l><s-l>सह त्वयागमिष्यामि न हि त्वां हातुमुत्सहे ॥ १९ ॥</s-l></s-lg><s-lg><s-l> सत्यवानुवाच ।</s-l><s-l>वनं न गतपूर्वं ते दुःखः पन्थाश्च भामिनि ।</s-l><s-l>व्रतोपवासक्षामा च कथं पद्भ्यां गमिष्यसि ॥ २० ॥</s-l></s-lg><s-lg><s-l> सावित्र्युवाच ।</s-l><s-l>उपवासान्न मे ग्लानिर्नास्ति चापि परिश्रमः ।</s-l><s-l>गमने च कृतोत्साहां प्रतिषेद्धुं न मार्हसि ॥ २१ ॥</s-l></s-lg><s-lg><s-l> सत्यवानुवाच ।</s-l><s-l>यदि ते गमनोत्साहः करिष्यामि तव प्रियम् ।</s-l><s-l>मम त्वामन्त्रय गुरून्न मां दोषः स्पृशेदयम् ॥ २२ ॥</s-l></s-lg><s-lg><s-l> मार्कण्डेय उवाच ।</s-l><s-l>साभिगम्याब्रवीच्छ्वश्रूं श्वशुरं च महाव्रता ।</s-l><s-l>अयं गच्छति मे भर्ता फलाहारो महावनम् ॥ २३ ॥</s-l></s-lg><s-lg><s-l>इच्छेयमभ्यनुज्ञातुमार्यया श्वशुरेण च ।</s-l><s-l>अनेन सह निर्गन्तुं न हि मे विरहः क्षमः ॥ २४ ॥</s-l></s-lg><s-lg><s-l>गुर्वग्निहोत्रार्थकृते प्रस्थितश्च सुतस्तव ।</s-l><s-l>न निवार्यो निवार्यः स्यादन्यथा प्रस्थितो वनम् ॥ २५ ॥</s-l></s-lg><s-lg><s-l>संवत्सरः किंचिदूनो न निष्क्रान्ताहमाश्रमात् ।</s-l><s-l>वनं कुसुमितं द्रष्टुं परं कौतूहलं हि मे ॥ २६ ॥</s-l></s-lg><s-lg><s-l> द्युमत्सेन उवाच ।</s-l><s-l>यतः प्रभृति सावित्री पित्रा दत्ता स्नुषा मम ।</s-l><s-l>नानयाभ्यर्थनायुक्तमुक्तपूर्वं स्मराम्यहम् ॥ २७ ॥</s-l></s-lg><s-lg><s-l>तदेषा लभतां कामं यथाभिलषितं वधूः ।</s-l><s-l>अप्रमादश्च कर्तव्यः पुत्रि सत्यवतः पथि ॥ २८ ॥</s-l></s-lg><s-lg><s-l> मार्कण्डेय उवाच ।</s-l><s-l>उभाभ्यामभ्यनुज्ञाता सा जगाम यशस्विनी ।</s-l><s-l>सह भर्त्रा हसन्तीव हृदयेन विदूयता ॥ २९ ॥</s-l></s-lg><s-lg><s-l>सा वनानि विचित्राणि रमणीयानि सर्वशः ।</s-l><s-l>मयूररवघुष्टानि ददर्श विपुलेक्षणा ॥ ३० ॥</s-l></s-lg><s-lg><s-l>नदीः पुण्यवहाश्चैव पुष्पितांश्च नगोत्तमान् ।</s-l><s-l>सत्यवानाह पश्येति सावित्रीं मधुराक्षरम् ॥ ३१ ॥</s-l></s-lg><s-lg><s-l>निरीक्षमाणा भर्तारं सर्वावस्थमनिन्दिता ।</s-l><s-l>मृतमेव हि तं मेने काले मुनिवचः स्मरन् ॥ ३२ ॥</s-l></s-lg><s-lg><s-l>अनुवर्तती तु भर्तारं जगाम मृदुगामिनी ।</s-l><s-l>द्विधेव हृदयं कृत्वा तं च कालमवेक्षती ॥ ३३ ॥</s-l></s-lg>