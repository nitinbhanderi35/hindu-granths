<s-lg><s-l> मार्कण्डेय उवाच ।</s-l><s-l>यदाभिषिक्तो भगवान्सेनापत्येन पावकिः ।</s-l><s-l>तदा संप्रस्थितः श्रीमान्हृष्टो भद्रवटं हरः ।</s-l><s-l>रथेनादित्यवर्णेन पार्वत्या सहितः प्रभुः ॥ १ ॥</s-l></s-lg><s-lg><s-l>सहस्रं तस्य सिंहानां तस्मिन्युक्तं रथोत्तमे ।</s-l><s-l>उत्पपात दिवं शुभ्रं कालेनाभिप्रचोदितः ॥ २ ॥</s-l></s-lg><s-lg><s-l>ते पिबन्त इवाकाशं त्रासयन्तश्चराचरान् ।</s-l><s-l>सिंहा नभस्यगच्छन्त नदन्तश्चारुकेसराः ॥ ३ ॥</s-l></s-lg><s-lg><s-l>तस्मिन्रथे पशुपतिः स्थितो भात्युमया सह ।</s-l><s-l>विद्युता सहितः सूर्यः सेन्द्रचापे घने यथा ॥ ४ ॥</s-l></s-lg><s-lg><s-l>अग्रतस्तस्य भगवान्धनेशो गुह्यकैः सह ।</s-l><s-l>आस्थाय रुचिरं याति पुष्पकं नरवाहनः ॥ ५ ॥</s-l></s-lg><s-lg><s-l>ऐरावतं समास्थाय शक्रश्चापि सुरैः सह ।</s-l><s-l>पृष्ठतोऽनुययौ यान्तं वरदं वृषभध्वजम् ॥ ६ ॥</s-l></s-lg><s-lg><s-l>जम्भकैर्यक्षरक्षोभिः स्रग्विभिः समलंकृतः ।</s-l><s-l>यात्यमोघो महायक्षो दक्षिणं पक्षमास्थितः ॥ ७ ॥</s-l></s-lg><s-lg><s-l>तस्य दक्षिणतो देवा मरुतश्चित्रयोधिनः ।</s-l><s-l>गच्छन्ति वसुभिः सार्धं रुद्रैश्च सह संगताः ॥ ८ ॥</s-l></s-lg><s-lg><s-l>यमश्च मृत्युना सार्धं सर्वतः परिवारितः ।</s-l><s-l>घोरैर्व्याधिशतैर्याति घोररूपवपुस्तथा ॥ ९ ॥</s-l></s-lg><s-lg><s-l>यमस्य पृष्ठतश्चैव घोरस्त्रिशिखरः शितः ।</s-l><s-l>विजयो नाम रुद्रस्य याति शूलः स्वलंकृतः ॥ १० ॥</s-l></s-lg><s-lg><s-l>तमुग्रपाशो वरुणो भगवान्सलिलेश्वरः ।</s-l><s-l>परिवार्य शनैर्याति यादोभिर्विविधैर्वृतः ॥ ११ ॥</s-l></s-lg><s-lg><s-l>पृष्ठतो विजयस्यापि याति रुद्रस्य पट्टिशः ।</s-l><s-l>गदामुसलशक्त्याद्यैर्वृतः प्रहरणोत्तमैः ॥ १२ ॥</s-l></s-lg><s-lg><s-l>पट्टिशं त्वन्वगाद्राजंश्छत्रं रौद्रं महाप्रभम् ।</s-l><s-l>कमण्डलुश्चाप्यनु तं महर्षिगणसंवृतः ॥ १३ ॥</s-l></s-lg><s-lg><s-l>तस्य दक्षिणतो भाति दण्डो गच्छञ्श्रिया वृतः ।</s-l><s-l>भृग्वङ्गिरोभिः सहितो देवैश्चाप्यभिपूजितः ॥ १४ ॥</s-l></s-lg><s-lg><s-l>एषां तु पृष्ठतो रुद्रो विमले स्यन्दने स्थितः ।</s-l><s-l>याति संहर्षयन्सर्वांस्तेजसा त्रिदिवौकसः ॥ १५ ॥</s-l></s-lg><s-lg><s-l>ऋषयश्चैव देवाश्च गन्धर्वा भुजगास्तथा ।</s-l><s-l>नद्यो नदा द्रुमाश्चैव तथैवाप्सरसां गणाः ॥ १६ ॥</s-l></s-lg><s-lg><s-l>नक्षत्राणि ग्रहाश्चैव देवानां शिशवश्च ये ।</s-l><s-l>स्त्रियश्च विविधाकारा यान्ति रुद्रस्य पृष्ठतः ।</s-l><s-l>सृजन्त्यः पुष्पवर्षाणि चारुरूपा वराङ्गनाः ॥ १७ ॥</s-l></s-lg><s-lg><s-l>पर्जन्यश्चाप्यनुययौ नमस्कृत्य पिनाकिनम् ।</s-l><s-l>छत्रं तु पाण्डुरं सोमस्तस्य मूर्धन्यधारयत् ।</s-l><s-l>चामरे चापि वायुश्च गृहीत्वाग्निश्च विष्ठितौ ॥ १८ ॥</s-l></s-lg><s-lg><s-l>शक्रश्च पृष्ठतस्तस्य याति राजञ्श्रिया वृतः ।</s-l><s-l>सह राजर्षिभिः सर्वैः स्तुवानो वृषकेतनम् ॥ १९ ॥</s-l></s-lg><s-lg><s-l>गौरी विद्याथ गान्धारी केशिनी मित्रसाह्वया ।</s-l><s-l>सावित्र्या सह सर्वास्ताः पार्वत्या यान्ति पृष्ठतः ॥ २० ॥</s-l></s-lg><s-lg><s-l>तत्र विद्यागणाः सर्वे ये केचित्कविभिः कृताः ।</s-l><s-l>यस्य कुर्वन्ति वचनं सेन्द्रा देवाश्चमूमुखे ॥ २१ ॥</s-l></s-lg><s-lg><s-l>स गृहीत्वा पताकां तु यात्यग्रे राक्षसो ग्रहः ।</s-l><s-l>व्यापृतस्तु श्मशाने यो नित्यं रुद्रस्य वै सखा ।</s-l><s-l>पिङ्गलो नाम यक्षेन्द्रो लोकस्यानन्ददायकः ॥ २२ ॥</s-l></s-lg><s-lg><s-l>एभिः स सहितस्तत्र ययौ देवो यथासुखम् ।</s-l><s-l>अग्रतः पृष्ठतश्चैव न हि तस्य गतिर्ध्रुवा ॥ २३ ॥</s-l></s-lg><s-lg><s-l>रुद्रं सत्कर्मभिर्मर्त्याः पूजयन्तीह दैवतम् ।</s-l><s-l>शिवमित्येव यं प्राहुरीशं रुद्रं पिनाकिनम् ।</s-l><s-l>भावैस्तु विविधाकारैः पूजयन्ति महेश्वरम् ॥ २४ ॥</s-l></s-lg><s-lg><s-l>देवसेनापतिस्त्वेवं देवसेनाभिरावृतः ।</s-l><s-l>अनुगच्छति देवेशं ब्रह्मण्यः कृत्तिकासुतः ॥ २५ ॥</s-l></s-lg><s-lg><s-l>अथाब्रवीन्महासेनं महादेवो बृहद्वचः ।</s-l><s-l>सप्तमं मारुतस्कन्धं रक्ष नित्यमतन्द्रितः ॥ २६ ॥</s-l></s-lg><s-lg><s-l> स्कन्द उवाच ।</s-l><s-l>सप्तमं मारुतस्कन्धं पालयिष्याम्यहं प्रभो ।</s-l><s-l>यदन्यदपि मे कार्यं देव तद्वद माचिरम् ॥ २७ ॥</s-l></s-lg><s-lg><s-l> रुद्र उवाच ।</s-l><s-l>कार्येष्वहं त्वया पुत्र संद्रष्टव्यः सदैव हि ।</s-l><s-l>दर्शनान्मम भक्त्या च श्रेयः परमवाप्स्यसि ॥ २८ ॥</s-l></s-lg><s-lg><s-l> मार्कण्डेय उवाच ।</s-l><s-l>इत्युक्त्वा विससर्जैनं परिष्वज्य महेष्वरः ।</s-l><s-l>विसर्जिते ततः स्कन्दे बभूवौत्पातिकं महत् ।</s-l><s-l>सहसैव महाराज देवान्सर्वान्प्रमोहयत् ॥ २९ ॥</s-l></s-lg><s-lg><s-l>जज्वाल खं सनक्षत्रं प्रमूढं भुवनं भृशम् ।</s-l><s-l>चचाल व्यनदच्चोर्वी तमोभूतं जगत्प्रभो ॥ ३० ॥</s-l></s-lg><s-lg><s-l>ततस्तद्दारुणं दृष्ट्वा क्षुभितः शंकरस्तदा ।</s-l><s-l>उमा चैव महाभागा देवाश्च समहर्षयः ॥ ३१ ॥</s-l></s-lg><s-lg><s-l>ततस्तेषु प्रमूढेषु पर्वताम्बुदसंनिभम् ।</s-l><s-l>नानाप्रहरणं घोरमदृश्यत महद्बलम् ॥ ३२ ॥</s-l></s-lg><s-lg><s-l>तद्धि घोरमसंख्येयं गर्जच्च विविधा गिरः ।</s-l><s-l>अभ्यद्रवद्रणे देवान्भगवन्तं च शंकरम् ॥ ३३ ॥</s-l></s-lg><s-lg><s-l>तैर्विसृष्टान्यनीकेषु बाणजालान्यनेकशः ।</s-l><s-l>पर्वताश्च शतघ्न्यश्च प्रासाश्च परिघा गदाः ॥ ३४ ॥</s-l></s-lg><s-lg><s-l>निपतद्भिश्च तैर्घोरैर्देवानीकं महायुधैः ।</s-l><s-l>क्षणेन व्यद्रवत्सर्वं विमुखं चाप्यदृश्यत ॥ ३५ ॥</s-l></s-lg><s-lg><s-l>निकृत्तयोधनागाश्वं कृत्तायुधमहारथम् ।</s-l><s-l>दानवैरर्दितं सैन्यं देवानां विमुखं बभौ ॥ ३६ ॥</s-l></s-lg><s-lg><s-l>असुरैर्वध्यमानं तत्पावकैरिव काननम् ।</s-l><s-l>अपतद्दग्धभूयिष्ठं महाद्रुमवनं यथा ॥ ३७ ॥</s-l></s-lg><s-lg><s-l>ते विभिन्नशिरोदेहाः प्रच्यवन्ते दिवौकसः ।</s-l><s-l>न नाथमध्यगच्छन्त वध्यमाना महारणे ॥ ३८ ॥</s-l></s-lg><s-lg><s-l>अथ तद्विद्रुतं सैन्यं दृष्ट्वा देवः पुरंदरः ।</s-l><s-l>आश्वासयन्नुवाचेदं बलवद्दानवार्दितम् ॥ ३९ ॥</s-l></s-lg><s-lg><s-l>भयं त्यजत भद्रं वः शूराः शस्त्राणि गृह्णत ।</s-l><s-l>कुरुध्वं विक्रमे बुद्धिं मा वः काचिद्व्यथा भवेत् ॥ ४० ॥</s-l></s-lg><s-lg><s-l>जयतैनान्सुदुर्वृत्तान्दानवान्घोरदर्शनान् ।</s-l><s-l>अभिद्रवत भद्रं वो मया सह महासुरान् ॥ ४१ ॥</s-l></s-lg><s-lg><s-l>शक्रस्य वचनं श्रुत्वा समाश्वस्ता दिवौकसः ।</s-l><s-l>दानवान्प्रत्ययुध्यन्त शक्रं कृत्वा व्यपाश्रयम् ॥ ४२ ॥</s-l></s-lg><s-lg><s-l>ततस्ते त्रिदशाः सर्वे मरुतश्च महाबलाः ।</s-l><s-l>प्रत्युद्ययुर्महावेगाः साध्याश्च वसुभिः सह ॥ ४३ ॥</s-l></s-lg><s-lg><s-l>तैर्विसृष्टान्यनीकेषु क्रुद्धैः शस्त्राणि संयुगे ।</s-l><s-l>शराश्च दैत्यकायेषु पिबन्ति स्मासृगुल्बणम् ॥ ४४ ॥</s-l></s-lg><s-lg><s-l>तेषां देहान्विनिर्भिद्य शरास्ते निशितास्तदा ।</s-l><s-l>निष्पतन्तो अदृश्यन्त नगेभ्य इव पन्नगाः ॥ ४५ ॥</s-l></s-lg><s-lg><s-l>तानि दैत्यशरीराणि निर्भिन्नानि स्म सायकैः ।</s-l><s-l>अपतन्भूतले राजंश्छिन्नाभ्राणीव सर्वशः ॥ ४६ ॥</s-l></s-lg><s-lg><s-l>ततस्तद्दानवं सैन्यं सर्वैर्देवगणैर्युधि ।</s-l><s-l>त्रासितं विविधैर्बाणैः कृतं चैव पराङ्मुखम् ॥ ४७ ॥</s-l></s-lg><s-lg><s-l>अथोत्क्रुष्टं तदा हृष्टैः सर्वैर्देवैरुदायुधैः ।</s-l><s-l>संहतानि च तूर्याणि तदा सर्वाण्यनेकशः ॥ ४८ ॥</s-l></s-lg><s-lg><s-l>एवमन्योन्यसंयुक्तं युद्धमासीत्सुदारुणम् ।</s-l><s-l>देवानां दानवानां च मांसशोणितकर्दमम् ॥ ४९ ॥</s-l></s-lg><s-lg><s-l>अनयो देवलोकस्य सहसैव व्यदृश्यत ।</s-l><s-l>तथा हि दानवा घोरा विनिघ्नन्ति दिवौकसः ॥ ५० ॥</s-l></s-lg><s-lg><s-l>ततस्तूर्यप्रणादाश्च भेरीणां च महास्वनाः ।</s-l><s-l>बभूवुर्दानवेन्द्राणां सिंहनादाश्च दारुणाः ॥ ५१ ॥</s-l></s-lg><s-lg><s-l>अथ दैत्यबलाद्घोरान्निष्पपात महाबलः ।</s-l><s-l>दानवो महिषो नाम प्रगृह्य विपुलं गिरिम् ॥ ५२ ॥</s-l></s-lg><s-lg><s-l>ते तं घनैरिवादित्यं दृष्ट्वा संपरिवारितम् ।</s-l><s-l>समुद्यतगिरिं राजन्व्यद्रवन्त दिवौकसः ॥ ५३ ॥</s-l></s-lg><s-lg><s-l>अथाभिद्रुत्य महिषो देवांश्चिक्षेप तं गिरिम् ।</s-l><s-l>पतता तेन गिरिणा देवसैन्यस्य पार्थिव ।</s-l><s-l>भीमरूपेण निहतमयुतं प्रापतद्भुवि ॥ ५४ ॥</s-l></s-lg><s-lg><s-l>अथ तैर्दानवैः सार्धं महिषस्त्रासयन्सुरान् ।</s-l><s-l>अभ्यद्रवद्रणे तूर्णं सिंहः क्षुद्रमृगानिव ॥ ५५ ॥</s-l></s-lg><s-lg><s-l>तमापतन्तं महिषं दृष्ट्वा सेन्द्रा दिवौकसः ।</s-l><s-l>व्यद्रवन्त रणे भीता विशीर्णायुधकेतनाः ॥ ५६ ॥</s-l></s-lg><s-lg><s-l>ततः स महिषः क्रुद्धस्तूर्णं रुद्ररथं ययौ ।</s-l><s-l>अभिद्रुत्य च जग्राह रुद्रस्य रथकूबरम् ॥ ५७ ॥</s-l></s-lg><s-lg><s-l>यदा रुद्ररथं क्रुद्धो महिषः सहसा गतः ।</s-l><s-l>रेसतू रोदसी गाढं मुमुहुश्च महर्षयः ॥ ५८ ॥</s-l></s-lg><s-lg><s-l>व्यनदंश्च महाकाया दैत्या जलधरोपमाः ।</s-l><s-l>आसीच्च निश्चितं तेषां जितमस्माभिरित्युत ॥ ५९ ॥</s-l></s-lg><s-lg><s-l>तथाभूते तु भगवान्नावधीन्महिषं रणे ।</s-l><s-l>सस्मार च तदा स्कन्दं मृत्युं तस्य दुरात्मनः ॥ ६० ॥</s-l></s-lg><s-lg><s-l>महिषोऽपि रथं दृष्ट्वा रौद्रं रुद्रस्य नानदत् ।</s-l><s-l>देवान्संत्रासयंश्चापि दैत्यांश्चापि प्रहर्षयन् ॥ ६१ ॥</s-l></s-lg><s-lg><s-l>ततस्तस्मिन्भये घोरे देवानां समुपस्थिते ।</s-l><s-l>आजगाम महासेनः क्रोधात्सूर्य इव ज्वलन् ॥ ६२ ॥</s-l></s-lg><s-lg><s-l>लोहिताम्बरसंवीतो लोहितस्रग्विभूषणः ।</s-l><s-l>लोहितास्यो महाबाहुर्हिरण्यकवचः प्रभुः ॥ ६३ ॥</s-l></s-lg><s-lg><s-l>रथमादित्यसंकाशमास्थितः कनकप्रभम् ।</s-l><s-l>तं दृष्ट्वा दैत्यसेना सा व्यद्रवत्सहसा रणे ॥ ६४ ॥</s-l></s-lg><s-lg><s-l>स चापि तां प्रज्वलितां महिषस्य विदारिणीम् ।</s-l><s-l>मुमोच शक्तिं राजेन्द्र महासेनो महाबलः ॥ ६५ ॥</s-l></s-lg><s-lg><s-l>सा मुक्ताभ्यहनच्छक्तिर्महिषस्य शिरो महत् ।</s-l><s-l>पपात भिन्ने शिरसि महिषस्त्यक्तजीवितः ॥ ६६ ॥</s-l></s-lg><s-lg><s-l>क्षिप्ताक्षिप्ता तु सा शक्तिर्हत्वा शत्रून्सहस्रशः ।</s-l><s-l>स्कन्दहस्तमनुप्राप्ता दृश्यते देवदानवैः ॥ ६७ ॥</s-l></s-lg><s-lg><s-l>प्रायः शरैर्विनिहता महासेनेन धीमता ।</s-l><s-l>शेषा दैत्यगणा घोरा भीतास्त्रस्ता दुरासदैः ।</s-l><s-l>स्कन्दस्य पार्षदैर्हत्वा भक्षिताः शतसंघशः ॥ ६८ ॥</s-l></s-lg><s-lg><s-l>दानवान्भक्षयन्तस्ते प्रपिबन्तश्च शोणितम् ।</s-l><s-l>क्षणान्निर्दानवं सर्वमकार्षुर्भृशहर्षिताः ॥ ६९ ॥</s-l></s-lg><s-lg><s-l>तमांसीव यथा सूर्यो वृक्षानग्निर्घनान्खगः ।</s-l><s-l>तथा स्कन्दोऽजयच्छत्रून्स्वेन वीर्येण कीर्तिमान् ॥ ७० ॥</s-l></s-lg><s-lg><s-l>संपूज्यमानस्त्रिदशैरभिवाद्य महेश्वरम् ।</s-l><s-l>शुशुभे कृत्तिकापुत्रः प्रकीर्णांशुरिवांशुमान् ॥ ७१ ॥</s-l></s-lg><s-lg><s-l>नष्टशत्रुर्यदा स्कन्दः प्रयातश्च महेश्वरम् ।</s-l><s-l>अथाब्रवीन्महासेनं परिष्वज्य पुरंदरः ॥ ७२ ॥</s-l></s-lg><s-lg><s-l>ब्रह्मदत्तवरः स्कन्द त्वयायं महिषो हतः ।</s-l><s-l>देवास्तृणमया यस्य बभूवुर्जयतां वर ।</s-l><s-l>सोऽयं त्वया महाबाहो शमितो देवकण्टकः ॥ ७३ ॥</s-l></s-lg><s-lg><s-l>शतं महिषतुल्यानां दानवानां त्वया रणे ।</s-l><s-l>निहतं देवशत्रूणां यैर्वयं पूर्वतापिताः ॥ ७४ ॥</s-l></s-lg><s-lg><s-l>तावकैर्भक्षिताश्चान्ये दानवाः शतसंघशः ।</s-l><s-l>अजेयस्त्वं रणेऽरीणामुमापतिरिव प्रभुः ॥ ७५ ॥</s-l></s-lg><s-lg><s-l>एतत्ते प्रथमं देव ख्यातं कर्म भविष्यति ।</s-l><s-l>त्रिषु लोकेषु कीर्तिश्च तवाक्षय्या भविष्यति ।</s-l><s-l>वशगाश्च भविष्यन्ति सुरास्तव सुरात्मज ॥ ७६ ॥</s-l></s-lg><s-lg><s-l>महासेनेत्येवमुक्त्वा निवृत्तः सह दैवतैः ।</s-l><s-l>अनुज्ञातो भगवता त्र्यम्बकेन शचीपतिः ॥ ७७ ॥</s-l></s-lg><s-lg><s-l>गतो भद्रवटं रुद्रो निवृत्ताश्च दिवौकसः ।</s-l><s-l>उक्ताश्च देवा रुद्रेण स्कन्दं पश्यत मामिव ॥ ७८ ॥</s-l></s-lg><s-lg><s-l>स हत्वा दानवगणान्पूज्यमानो महर्षिभिः ।</s-l><s-l>एकाह्नैवाजयत्सर्वं त्रैलोक्यं वह्निनन्दनः ॥ ७९ ॥</s-l></s-lg><s-lg><s-l>स्कन्दस्य य इदं जन्म पठते सुसमाहितः ।</s-l><s-l>स पुष्टिमिह संप्राप्य स्कन्दसालोक्यतामियात् ॥ ८० ॥</s-l></s-lg>