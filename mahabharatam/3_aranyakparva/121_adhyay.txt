<s-lg><s-l> लोमश उवाच ।</s-l><s-l>नृगेण यजमानेन सोमेनेह पुरंदरः ।</s-l><s-l>तर्पितः श्रूयते राजन्स तृप्तो मदमभ्यगात् ॥ १ ॥</s-l></s-lg><s-lg><s-l>इह देवैः सहेन्द्रैर्हि प्रजापतिभिरेव च ।</s-l><s-l>इष्टं बहुविधैर्यज्ञैर्महद्भिर्भूरिदक्षिणैः ॥ २ ॥</s-l></s-lg><s-lg><s-l>आमूर्तरयसश्चेह राजा वज्रधरं प्रभुम् ।</s-l><s-l>तर्पयामास सोमेन हयमेधेषु सप्तसु ॥ ३ ॥</s-l></s-lg><s-lg><s-l>तस्य सप्तसु यज्ञेषु सर्वमासीद्धिरण्मयम् ।</s-l><s-l>वानस्पत्यं च भौमं च यद्द्रव्यं नियतं मखे ॥ ४ ॥</s-l></s-lg><s-lg><s-l>तेष्वेव चास्य यज्ञेषु प्रयोगाः सप्त विश्रुताः ।</s-l><s-l>सप्तैकैकस्य यूपस्य चषालाश्चोपरि स्थिताः ॥ ५ ॥</s-l></s-lg><s-lg><s-l>तस्य स्म यूपान्यज्ञेषु भ्राजमानान्हिरण्मयान् ।</s-l><s-l>स्वयमुत्थापयामासुर्देवाः सेन्द्रा युधिष्ठिर ॥ ६ ॥</s-l></s-lg><s-lg><s-l>तेषु तस्य मखाग्र्येषु गयस्य पृथिवीपतेः ।</s-l><s-l>अमाद्यदिन्द्रः सोमेन दक्षिणाभिर्द्विजातयः ॥ ७ ॥</s-l></s-lg><s-lg><s-l>सिकता वा यथा लोके यथा वा दिवि तारकाः ।</s-l><s-l>यथा वा वर्षतो धारा असंख्येयाश्च केनचित् ॥ ८ ॥</s-l></s-lg><s-lg><s-l>तथैव तदसंख्येयं धनं यत्प्रददौ गयः ।</s-l><s-l>सदस्येभ्यो महाराज तेषु यज्ञेषु सप्तसु ॥ ९ ॥</s-l></s-lg><s-lg><s-l>भवेत्संख्येयमेतद्वै यदेतत्परिकीर्तितम् ।</s-l><s-l>न सा शक्या तु संख्यातुं दक्षिणा दक्षिणावतः ॥ १० ॥</s-l></s-lg><s-lg><s-l>हिरण्मयीभिर्गोभिश्च कृताभिर्विश्वकर्मणा ।</s-l><s-l>ब्राह्मणांस्तर्पयामास नानादिग्भ्यः समागतान् ॥ ११ ॥</s-l></s-lg><s-lg><s-l>अल्पावशेषा पृथिवी चैत्यैरासीन्महात्मनः ।</s-l><s-l>गयस्य यजमानस्य तत्र तत्र विशां पते ॥ १२ ॥</s-l></s-lg><s-lg><s-l>स लोकान्प्राप्तवानैन्द्रान्कर्मणा तेन भारत ।</s-l><s-l>सलोकतां तस्य गच्छेत्पयोष्ण्यां य उपस्पृशेत् ॥ १३ ॥</s-l></s-lg><s-lg><s-l>तस्मात्त्वमत्र राजेन्द्र भ्रातृभिः सहितोऽनघ ।</s-l><s-l>उपस्पृश्य महीपाल धूतपाप्मा भविष्यसि ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>स पयोष्ण्यां नरश्रेष्ठः स्नात्वा वै भ्रातृभिः सह ।</s-l><s-l>वैडूर्यपर्वतं चैव नर्मदां च महानदीम् ।</s-l><s-l>समाजगाम तेजस्वी भ्रातृभिः सहितोऽनघः ॥ १५ ॥</s-l></s-lg><s-lg><s-l>ततोऽस्य सर्वाण्याचख्यौ लोमशो भगवानृषिः ।</s-l><s-l>तीर्थानि रमणीयानि तत्र तत्र विशां पते ॥ १६ ॥</s-l></s-lg><s-lg><s-l>यथायोगं यथाप्रीति प्रययौ भ्रातृभिः सह ।</s-l><s-l>ददमानोऽसकृद्वित्तं ब्राह्मणेभ्यः सहस्रशः ॥ १७ ॥</s-l></s-lg><s-lg><s-l> लोमश उवाच ।</s-l><s-l>देवानामेति कौन्तेय तथा राज्ञां सलोकताम् ।</s-l><s-l>वैडूर्यपर्वतं दृष्ट्वा नर्मदामवतीर्य च ॥ १८ ॥</s-l></s-lg><s-lg><s-l>संधिरेष नरश्रेष्ठ त्रेताया द्वापरस्य च ।</s-l><s-l>एतमासाद्य कौन्तेय सर्वपापैः प्रमुच्यते ॥ १९ ॥</s-l></s-lg><s-lg><s-l>एष शर्यातियज्ञस्य देशस्तात प्रकाशते ।</s-l><s-l>साक्षाद्यत्रापिबत्सोममश्विभ्यां सह कौशिकः ॥ २० ॥</s-l></s-lg><s-lg><s-l>चुकोप भार्गवश्चापि महेन्द्रस्य महातपाः ।</s-l><s-l>संस्तम्भयामास च तं वासवं च्यवनः प्रभुः ।</s-l><s-l>सुकन्यां चापि भार्यां स राजपुत्रीमिवाप्तवान् ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं विष्टम्भितस्तेन भगवान्पाकशासनः ।</s-l><s-l>किमर्थं भार्गवश्चापि कोपं चक्रे महातपाः ॥ २२ ॥</s-l></s-lg><s-lg><s-l>नासत्यौ च कथं ब्रह्मन्कृतवान्सोमपीथिनौ ।</s-l><s-l>एतत्सर्वं यथावृत्तमाख्यातु भगवान्मम ॥ २३ ॥</s-l></s-lg>