<s-lg><s-l> वैशंपायन उवाच ।</s-l><s-l>गन्धर्वैस्तु महाराज भग्ने कर्णे महारथे ।</s-l><s-l>संप्राद्रवच्चमूः सर्वा धार्तराष्ट्रस्य पश्यतः ॥ १ ॥</s-l></s-lg><s-lg><s-l>तान्दृष्ट्वा द्रवतः सर्वान्धार्तराष्ट्रान्पराङ्मुखान् ।</s-l><s-l>दुर्योधनो महाराज नासीत्तत्र पराङ्मुखः ॥ २ ॥</s-l></s-lg><s-lg><s-l>तामापतन्तीं संप्रेक्ष्य गन्धर्वाणां महाचमूम् ।</s-l><s-l>महता शरवर्षेण सोऽभ्यवर्षदरिंदमः ॥ ३ ॥</s-l></s-lg><s-lg><s-l>अचिन्त्य शरवर्षं तु गन्धर्वास्तस्य तं रथम् ।</s-l><s-l>दुर्योधनं जिघांसन्तः समन्तात्पर्यवारयन् ॥ ४ ॥</s-l></s-lg><s-lg><s-l>युगमीषां वरूथं च तथैव ध्वजसारथी ।</s-l><s-l>अश्वांस्त्रिवेणुं तल्पं च तिलशोऽभ्यहनन्रथम् ॥ ५ ॥</s-l></s-lg><s-lg><s-l>दुर्योधनं चित्रसेनो विरथं पतितं भुवि ।</s-l><s-l>अभिद्रुत्य महाबाहुर्जीवग्राहमथाग्रहीत् ॥ ६ ॥</s-l></s-lg><s-lg><s-l>तस्मिन्गृहीते राजेन्द्र स्थितं दुःशासनं रथे ।</s-l><s-l>पर्यगृह्णन्त गन्धर्वाः परिवार्य समन्ततः ॥ ७ ॥</s-l></s-lg><s-lg><s-l>विविंशतिं चित्रसेनमादायान्ये प्रदुद्रुवुः ।</s-l><s-l>विन्दानुविन्दावपरे राजदारांश्च सर्वशः ॥ ८ ॥</s-l></s-lg><s-lg><s-l>सैन्यास्तु धार्तराष्ट्रस्य गन्धर्वैः समभिद्रुताः ।</s-l><s-l>पूर्वं प्रभग्नैः सहिताः पाण्डवानभ्ययुस्तदा ॥ ९ ॥</s-l></s-lg><s-lg><s-l>शकटापणवेश्याश्च यानयुग्यं च सर्वशः ।</s-l><s-l>शरणं पाण्डवाञ्जग्मुर्ह्रियमाणे महीपतौ ॥ १० ॥</s-l></s-lg><s-lg><s-l>प्रियदर्शनो महाबाहुर्धार्तराष्ट्रो महाबलः ।</s-l><s-l>गन्धर्वैर्ह्रियते राजा पार्थास्तमनुधावत ॥ ११ ॥</s-l></s-lg><s-lg><s-l>दुःशासनो दुर्विषहो दुर्मुखो दुर्जयस्तथा ।</s-l><s-l>बद्ध्वा ह्रियन्ते गन्धर्वै राजदाराश्च सर्वशः ॥ १२ ॥</s-l></s-lg><s-lg><s-l>इति दुर्योधनामात्याः क्रोशन्तो राजगृद्धिनः ।</s-l><s-l>आर्ता दीनस्वराः सर्वे युधिष्ठिरमुपागमन् ॥ १३ ॥</s-l></s-lg><s-lg><s-l>तांस्तथा व्यथितान्दीनान्भिक्षमाणान्युधिष्ठिरम् ।</s-l><s-l>वृद्धान्दुर्योधनामात्यान्भीमसेनोऽभ्यभाषत ॥ १४ ॥</s-l></s-lg><s-lg><s-l>अन्यथा वर्तमानानामर्थो जातोऽयमन्यथा ।</s-l><s-l>अस्माभिर्यदनुष्ठेयं गन्धर्वैस्तदनुष्ठितम् ॥ १५ ॥</s-l></s-lg><s-lg><s-l>दुर्मन्त्रितमिदं तात राज्ञो दुर्द्यूतदेविनः ।</s-l><s-l>द्वेष्टारमन्ये क्लीबस्य पातयन्तीति नः श्रुतम् ॥ १६ ॥</s-l></s-lg><s-lg><s-l>तदिदं कृतं नः प्रत्यक्षं गन्धर्वैरतिमानुषम् ।</s-l><s-l>दिष्ट्या लोके पुमानस्ति कश्चिदस्मत्प्रिये स्थितः ।</s-l><s-l>येनास्माकं हृतो भार आसीनानां सुखावहः ॥ १७ ॥</s-l></s-lg><s-lg><s-l>शीतवातातपसहांस्तपसा चैव कर्शितान् ।</s-l><s-l>समस्थो विषमस्थान्हि द्रष्टुमिच्छति दुर्मतिः ॥ १८ ॥</s-l></s-lg><s-lg><s-l>अधर्मचारिणस्तस्य कौरव्यस्य दुरात्मनः ।</s-l><s-l>ये शीलमनुवर्तन्ते ते पश्यन्ति पराभवम् ॥ १९ ॥</s-l></s-lg><s-lg><s-l>अधर्मो हि कृतस्तेन येनैतदुपशिक्षितम् ।</s-l><s-l>अनृशंसास्तु कौन्तेयास्तस्याध्यक्षान्ब्रवीमि वः ॥ २० ॥</s-l></s-lg><s-lg><s-l>एवं ब्रुवाणं कौन्तेयं भीमसेनममर्षणम् ।</s-l><s-l>न कालः परुषस्यायमिति राजाभ्यभाषत ॥ २१ ॥</s-l></s-lg>