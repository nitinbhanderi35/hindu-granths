<s-lg><s-l> मार्कण्डेय उवाच ।</s-l><s-l>राघवस्तु ससौमित्रिः सुग्रीवेणाभिपालितः ।</s-l><s-l>वसन्माल्यवतः पृष्ठे ददर्श विमलं नभः ॥ १ ॥</s-l></s-lg><s-lg><s-l>स दृष्ट्वा विमले व्योम्नि निर्मलं शशलक्षणम् ।</s-l><s-l>ग्रहनक्षत्रताराभिरनुयातममित्रहा ॥ २ ॥</s-l></s-lg><s-lg><s-l>कुमुदोत्पलपद्मानां गन्धमादाय वायुना ।</s-l><s-l>महीधरस्थः शीतेन सहसा प्रतिबोधितः ॥ ३ ॥</s-l></s-lg><s-lg><s-l>प्रभाते लक्ष्मणं वीरमभ्यभाषत दुर्मनाः ।</s-l><s-l>सीतां संस्मृत्य धर्मात्मा रुद्धां राक्षसवेश्मनि ॥ ४ ॥</s-l></s-lg><s-lg><s-l>गच्छ लक्ष्मण जानीहि किष्किन्धायां कपीश्वरम् ।</s-l><s-l>प्रमत्तं ग्राम्यधर्मेषु कृतघ्नं स्वार्थपण्डितम् ॥ ५ ॥</s-l></s-lg><s-lg><s-l>योऽसौ कुलाधमो मूढो मया राज्येऽभिषेचितः ।</s-l><s-l>सर्ववानरगोपुच्छा यमृक्षाश्च भजन्ति वै ॥ ६ ॥</s-l></s-lg><s-lg><s-l>यदर्थं निहतो वाली मया रघुकुलोद्वह ।</s-l><s-l>त्वया सह महाबाहो किष्किन्धोपवने तदा ॥ ७ ॥</s-l></s-lg><s-lg><s-l>कृतघ्नं तमहं मन्ये वानरापसदं भुवि ।</s-l><s-l>यो मामेवंगतो मूढो न जानीतेऽद्य लक्ष्मण ॥ ८ ॥</s-l></s-lg><s-lg><s-l>असौ मन्ये न जानीते समयप्रतिपादनम् ।</s-l><s-l>कृतोपकारं मां नूनमवमन्याल्पया धिया ॥ ९ ॥</s-l></s-lg><s-lg><s-l>यदि तावदनुद्युक्तः शेते कामसुखात्मकः ।</s-l><s-l>नेतव्यो वालिमार्गेण सर्वभूतगतिं त्वया ॥ १० ॥</s-l></s-lg><s-lg><s-l>अथापि घटतेऽस्माकमर्थे वानरपुंगवः ।</s-l><s-l>तमादायैहि काकुत्स्थ त्वरावान्भव मा चिरम् ॥ ११ ॥</s-l></s-lg><s-lg><s-l>इत्युक्तो लक्ष्मणो भ्रात्रा गुरुवाक्यहिते रतः ।</s-l><s-l>प्रतस्थे रुचिरं गृह्य समार्गणगुणं धनुः ।</s-l><s-l>किष्किन्धाद्वारमासाद्य प्रविवेशानिवारितः ॥ १२ ॥</s-l></s-lg><s-lg><s-l>सक्रोध इति तं मत्वा राजा प्रत्युद्ययौ हरिः ।</s-l><s-l>तं सदारो विनीतात्मा सुग्रीवः प्लवगाधिपः ।</s-l><s-l>पूजया प्रतिजग्राह प्रीयमाणस्तदर्हया ॥ १३ ॥</s-l></s-lg><s-lg><s-l>तमब्रवीद्रामवचः सौमित्रिरकुतोभयः ।</s-l><s-l>स तत्सर्वमशेषेण श्रुत्वा प्रह्वः कृताञ्जलिः ॥ १४ ॥</s-l></s-lg><s-lg><s-l>सभृत्यदारो राजेन्द्र सुग्रीवो वानराधिपः ।</s-l><s-l>इदमाह वचः प्रीतो लक्ष्मणं नरकुञ्जरम् ॥ १५ ॥</s-l></s-lg><s-lg><s-l>नास्मि लक्ष्मण दुर्मेधा न कृतघ्नो न निर्घृणः ।</s-l><s-l>श्रूयतां यः प्रयत्नो मे सीतापर्येषणे कृतः ॥ १६ ॥</s-l></s-lg><s-lg><s-l>दिशः प्रस्थापिताः सर्वे विनीता हरयो मया ।</s-l><s-l>सर्वेषां च कृतः कालो मासेनागमनं पुनः ॥ १७ ॥</s-l></s-lg><s-lg><s-l>यैरियं सवना साद्रिः सपुरा सागराम्बरा ।</s-l><s-l>विचेतव्या मही वीर सग्रामनगराकरा ॥ १८ ॥</s-l></s-lg><s-lg><s-l>स मासः पञ्चरात्रेण पूर्णो भवितुमर्हति ।</s-l><s-l>ततः श्रोष्यसि रामेण सहितः सुमहत्प्रियम् ॥ १९ ॥</s-l></s-lg><s-lg><s-l>इत्युक्तो लक्ष्मणस्तेन वानरेन्द्रेण धीमता ।</s-l><s-l>त्यक्त्वा रोषमदीनात्मा सुग्रीवं प्रत्यपूजयत् ॥ २० ॥</s-l></s-lg><s-lg><s-l>स रामं सहसुग्रीवो माल्यवत्पृष्ठमास्थितम् ।</s-l><s-l>अभिगम्योदयं तस्य कार्यस्य प्रत्यवेदयत् ॥ २१ ॥</s-l></s-lg><s-lg><s-l>इत्येवं वानरेन्द्रास्ते समाजग्मुः सहस्रशः ।</s-l><s-l>दिशस्तिस्रो विचित्याथ न तु ये दक्षिणां गताः ॥ २२ ॥</s-l></s-lg><s-lg><s-l>आचख्युस्ते तु रामाय महीं सागरमेखलाम् ।</s-l><s-l>विचितां न तु वैदेह्या दर्शनं रावणस्य वा ॥ २३ ॥</s-l></s-lg><s-lg><s-l>गतास्तु दक्षिणामाशां ये वै वानरपुंगवाः ।</s-l><s-l>आशावांस्तेषु काकुत्स्थः प्राणानार्तोऽप्यधारयत् ॥ २४ ॥</s-l></s-lg><s-lg><s-l>द्विमासोपरमे काले व्यतीते प्लवगास्ततः ।</s-l><s-l>सुग्रीवमभिगम्येदं त्वरिता वाक्यमब्रुवन् ॥ २५ ॥</s-l></s-lg><s-lg><s-l>रक्षितं वालिना यत्तत्स्फीतं मधुवनं महत् ।</s-l><s-l>त्वया च प्लवगश्रेष्ठ तद्भुङ्क्ते पवनात्मजः ॥ २६ ॥</s-l></s-lg><s-lg><s-l>वालिपुत्रोऽङ्गदश्चैव ये चान्ये प्लवगर्षभाः ।</s-l><s-l>विचेतुं दक्षिणामाशां राजन्प्रस्थापितास्त्वया ॥ २७ ॥</s-l></s-lg><s-lg><s-l>तेषां तं प्रणयं श्रुत्वा मेने स कृतकृत्यताम् ।</s-l><s-l>कृतार्थानां हि भृत्यानामेतद्भवति चेष्टितम् ॥ २८ ॥</s-l></s-lg><s-lg><s-l>स तद्रामाय मेधावी शशंस प्लवगर्षभः ।</s-l><s-l>रामश्चाप्यनुमानेन मेने दृष्टां तु मैथिलीम् ॥ २९ ॥</s-l></s-lg><s-lg><s-l>हनूमत्प्रमुखाश्चापि विश्रान्तास्ते प्लवंगमाः ।</s-l><s-l>अभिजग्मुर्हरीन्द्रं तं रामलक्ष्मणसंनिधौ ॥ ३० ॥</s-l></s-lg><s-lg><s-l>गतिं च मुखवर्णं च दृष्ट्वा रामो हनूमतः ।</s-l><s-l>अगमत्प्रत्ययं भूयो दृष्टा सीतेति भारत ॥ ३१ ॥</s-l></s-lg><s-lg><s-l>हनूमत्प्रमुखास्ते तु वानराः पूर्णमानसाः ।</s-l><s-l>प्रणेमुर्विधिवद्रामं सुग्रीवं लक्ष्मणं तथा ॥ ३२ ॥</s-l></s-lg><s-lg><s-l>तानुवाचागतान्रामः प्रगृह्य सशरं धनुः ।</s-l><s-l>अपि मां जीवयिष्यध्वमपि वः कृतकृत्यता ॥ ३३ ॥</s-l></s-lg><s-lg><s-l>अपि राज्यमयोध्यायां कारयिष्याम्यहं पुनः ।</s-l><s-l>निहत्य समरे शत्रूनाहृत्य जनकात्मजाम् ॥ ३४ ॥</s-l></s-lg><s-lg><s-l>अमोक्षयित्वा वैदेहीमहत्वा च रिपून्रणे ।</s-l><s-l>हृतदारोऽवधूतश्च नाहं जीवितुमुत्सहे ॥ ३५ ॥</s-l></s-lg><s-lg><s-l>इत्युक्तवचनं रामं प्रत्युवाचानिलात्मजः ।</s-l><s-l>प्रियमाख्यामि ते राम दृष्टा सा जानकी मया ॥ ३६ ॥</s-l></s-lg><s-lg><s-l>विचित्य दक्षिणामाशां सपर्वतवनाकराम् ।</s-l><s-l>श्रान्ताः काले व्यतीते स्म दृष्टवन्तो महागुहाम् ॥ ३७ ॥</s-l></s-lg><s-lg><s-l>प्रविशामो वयं तां तु बहुयोजनमायताम् ।</s-l><s-l>अन्धकारां सुविपिनां गहनां कीटसेविताम् ॥ ३८ ॥</s-l></s-lg><s-lg><s-l>गत्वा सुमहदध्वानमादित्यस्य प्रभां ततः ।</s-l><s-l>दृष्टवन्तः स्म तत्रैव भवनं दिव्यमन्तरा ॥ ३९ ॥</s-l></s-lg><s-lg><s-l>मयस्य किल दैत्यस्य तदासीद्वेश्म राघव ।</s-l><s-l>तत्र प्रभावती नाम तपोऽतप्यत तापसी ॥ ४० ॥</s-l></s-lg><s-lg><s-l>तया दत्तानि भोज्यानि पानानि विविधानि च ।</s-l><s-l>भुक्त्वा लब्धबलाः सन्तस्तयोक्तेन पथा ततः ॥ ४१ ॥</s-l></s-lg><s-lg><s-l>निर्याय तस्मादुद्देशात्पश्यामो लवणाम्भसः ।</s-l><s-l>समीपे सह्यमलयौ दर्दुरं च महागिरिम् ॥ ४२ ॥</s-l></s-lg><s-lg><s-l>ततो मलयमारुह्य पश्यन्तो वरुणालयम् ।</s-l><s-l>विषण्णा व्यथिताः खिन्ना निराशा जीविते भृशम् ॥ ४३ ॥</s-l></s-lg><s-lg><s-l>अनेकशतविस्तीर्णं योजनानां महोदधिम् ।</s-l><s-l>तिमिनक्रझषावासं चिन्तयन्तः सुदुःखिताः ॥ ४४ ॥</s-l></s-lg><s-lg><s-l>तत्रानशनसंकल्पं कृत्वासीना वयं तदा ।</s-l><s-l>ततः कथान्ते गृध्रस्य जटायोरभवत्कथा ॥ ४५ ॥</s-l></s-lg><s-lg><s-l>ततः पर्वतशृङ्गाभं घोररूपं भयावहम् ।</s-l><s-l>पक्षिणं दृष्टवन्तः स्म वैनतेयमिवापरम् ॥ ४६ ॥</s-l></s-lg><s-lg><s-l>सोऽस्मानतर्कयद्भोक्तुमथाभ्येत्य वचोऽब्रवीत् ।</s-l><s-l>भोः क एष मम भ्रातुर्जटायोः कुरुते कथाम् ॥ ४७ ॥</s-l></s-lg><s-lg><s-l>संपातिर्नाम तस्याहं ज्येष्ठो भ्राता खगाधिपः ।</s-l><s-l>अन्योन्यस्पर्धयारूढावावामादित्यसंसदम् ॥ ४८ ॥</s-l></s-lg><s-lg><s-l>ततो दग्धाविमौ पक्षौ न दग्धौ तु जटायुषः ।</s-l><s-l>तदा मे चिरदृष्टः स भ्राता गृध्रपतिः प्रियः ।</s-l><s-l>निर्दग्धपक्षः पतितो ह्यहमस्मिन्महागिरौ ॥ ४९ ॥</s-l></s-lg><s-lg><s-l>तस्यैवं वदतोऽस्माभिर्हतो भ्राता निवेदितः ।</s-l><s-l>व्यसनं भवतश्चेदं संक्षेपाद्वै निवेदितम् ॥ ५० ॥</s-l></s-lg><s-lg><s-l>स संपातिस्तदा राजञ्श्रुत्वा सुमहदप्रियम् ।</s-l><s-l>विषण्णचेताः पप्रच्छ पुनरस्मानरिंदम ॥ ५१ ॥</s-l></s-lg><s-lg><s-l>कः स रामः कथं सीता जटायुश्च कथं हतः ।</s-l><s-l>इच्छामि सर्वमेवैतच्छ्रोतुं प्लवगसत्तमाः ॥ ५२ ॥</s-l></s-lg><s-lg><s-l>तस्याहं सर्वमेवैतं भवतो व्यसनागमम् ।</s-l><s-l>प्रायोपवेशने चैव हेतुं विस्तरतोऽब्रुवम् ॥ ५३ ॥</s-l></s-lg><s-lg><s-l>सोऽस्मानुत्थापयामास वाक्येनानेन पक्षिराट् ।</s-l><s-l>रावणो विदितो मह्यं लङ्का चास्य महापुरी ॥ ५४ ॥</s-l></s-lg><s-lg><s-l>दृष्टा पारे समुद्रस्य त्रिकूटगिरिकन्दरे ।</s-l><s-l>भवित्री तत्र वैदेही न मेऽस्त्यत्र विचारणा ॥ ५५ ॥</s-l></s-lg><s-lg><s-l>इति तस्य वचः श्रुत्वा वयमुत्थाय सत्वराः ।</s-l><s-l>सागरप्लवने मन्त्रं मन्त्रयामः परंतप ॥ ५६ ॥</s-l></s-lg><s-lg><s-l>नाध्यवस्यद्यदा कश्चित्सागरस्य विलङ्घने ।</s-l><s-l>ततः पितरमाविश्य पुप्लुवेऽहं महार्णवम् ।</s-l><s-l>शतयोजनविस्तीर्णं निहत्य जलराक्षसीम् ॥ ५७ ॥</s-l></s-lg><s-lg><s-l>तत्र सीता मया दृष्टा रावणान्तःपुरे सती ।</s-l><s-l>उपवासतपःशीला भर्तृदर्शनलालसा ।</s-l><s-l>जटिला मलदिग्धाङ्गी कृशा दीना तपस्विनी ॥ ५८ ॥</s-l></s-lg><s-lg><s-l>निमित्तैस्तामहं सीतामुपलभ्य पृथग्विधैः ।</s-l><s-l>उपसृत्याब्रुवं चार्यामभिगम्य रहोगताम् ॥ ५९ ॥</s-l></s-lg><s-lg><s-l>सीते रामस्य दूतोऽहं वानरो मारुतात्मजः ।</s-l><s-l>त्वद्दर्शनमभिप्रेप्सुरिह प्राप्तो विहायसा ॥ ६० ॥</s-l></s-lg><s-lg><s-l>राजपुत्रौ कुशलिनौ भ्रातरौ रामलक्ष्मणौ ।</s-l><s-l>सर्वशाखामृगेन्द्रेण सुग्रीवेणाभिपालितौ ॥ ६१ ॥</s-l></s-lg><s-lg><s-l>कुशलं त्वाब्रवीद्रामः सीते सौमित्रिणा सह ।</s-l><s-l>सखिभावाच्च सुग्रीवः कुशलं त्वानुपृच्छति ॥ ६२ ॥</s-l></s-lg><s-lg><s-l>क्षिप्रमेष्यति ते भर्ता सर्वशाखामृगैः सह ।</s-l><s-l>प्रत्ययं कुरु मे देवि वानरोऽस्मि न राक्षसः ॥ ६३ ॥</s-l></s-lg><s-lg><s-l>मुहूर्तमिव च ध्यात्वा सीता मां प्रत्युवाच ह ।</s-l><s-l>अवैमि त्वां हनूमन्तमविन्ध्यवचनादहम् ॥ ६४ ॥</s-l></s-lg><s-lg><s-l>अविन्ध्यो हि महाबाहो राक्षसो वृद्धसंमतः ।</s-l><s-l>कथितस्तेन सुग्रीवस्त्वद्विधैः सचिवैर्वृतः ॥ ६५ ॥</s-l></s-lg><s-lg><s-l>गम्यतामिति चोक्त्वा मां सीता प्रादादिमं मणिम् ।</s-l><s-l>धारिता येन वैदेही कालमेतमनिन्दिता ॥ ६६ ॥</s-l></s-lg><s-lg><s-l>प्रत्ययार्थं कथां चेमां कथयामास जानकी ।</s-l><s-l>क्षिप्तामिषीकां काकस्य चित्रकूटे महागिरौ ।</s-l><s-l>भवता पुरुषव्याघ्र प्रत्यभिज्ञानकारणात् ॥ ६७ ॥</s-l></s-lg><s-lg><s-l>श्रावयित्वा तदात्मानं ततो दग्ध्वा च तां पुरीम् ।</s-l><s-l>संप्राप्त इति तं रामः प्रियवादिनमर्चयत् ॥ ६८ ॥</s-l></s-lg>