<s-lg><s-l> वैशंपायन उवाच ।</s-l><s-l>देवराजमनुप्राप्तं ब्राह्मणच्छद्मना वृषः ।</s-l><s-l>दृष्ट्वा स्वागतमित्याह न बुबोधास्य मानसम् ॥ १ ॥</s-l></s-lg><s-lg><s-l>हिरण्यकण्ठीः प्रमदा ग्रामान्वा बहुगोकुलान् ।</s-l><s-l>किं ददानीति तं विप्रमुवाचाधिरथिस्ततः ॥ २ ॥</s-l></s-lg><s-lg><s-l> ब्राह्मण उवाच ।</s-l><s-l>हिरण्यकण्ठ्यः प्रमदा यच्चान्यत्प्रीतिवर्धनम् ।</s-l><s-l>नाहं दत्तमिहेच्छामि तदर्थिभ्यः प्रदीयताम् ॥ ३ ॥</s-l></s-lg><s-lg><s-l>यदेतत्सहजं वर्म कुण्डले च तवानघ ।</s-l><s-l>एतदुत्कृत्य मे देहि यदि सत्यव्रतो भवान् ॥ ४ ॥</s-l></s-lg><s-lg><s-l>एतदिच्छाम्यहं क्षिप्रं त्वया दत्तं परंतप ।</s-l><s-l>एष मे सर्वलाभानां लाभः परमको मतः ॥ ५ ॥</s-l></s-lg><s-lg><s-l> कर्ण उवाच ।</s-l><s-l>अवनिं प्रमदा गाश्च निर्वापं बहुवार्षिकम् ।</s-l><s-l>तत्ते विप्र प्रदास्यामि न तु वर्म न कुण्डले ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एवं बहुविधैर्वाक्यैर्याच्यमानः स तु द्विजः ।</s-l><s-l>कर्णेन भरतश्रेष्ठ नान्यं वरमयाचत ॥ ७ ॥</s-l></s-lg><s-lg><s-l>सान्त्वितश्च यथाशक्ति पूजितश्च यथाविधि ।</s-l><s-l>नैवान्यं स द्विजश्रेष्ठः कामयामास वै वरम् ॥ ८ ॥</s-l></s-lg><s-lg><s-l>यदा नान्यं प्रवृणुते वरं वै द्विजसत्तमः ।</s-l><s-l>तदैनमब्रवीद्भूयो राधेयः प्रहसन्निव ॥ ९ ॥</s-l></s-lg><s-lg><s-l>सहजं वर्म मे विप्र कुण्डले चामृतोद्भवे ।</s-l><s-l>तेनावध्योऽस्मि लोकेषु ततो नैतद्ददाम्यहम् ॥ १० ॥</s-l></s-lg><s-lg><s-l>विशालं पृथिवीराज्यं क्षेमं निहतकण्टकम् ।</s-l><s-l>प्रतिगृह्णीष्व मत्तस्त्वं साधु ब्राह्मणपुंगव ॥ ११ ॥</s-l></s-lg><s-lg><s-l>कुण्डलाभ्यां विमुक्तोऽहं वर्मणा सहजेन च ।</s-l><s-l>गमनीयो भविष्यामि शत्रूणां द्विजसत्तम ॥ १२ ॥</s-l></s-lg><s-lg><s-l>यदा नान्यं वरं वव्रे भगवान्पाकशासनः ।</s-l><s-l>ततः प्रहस्य कर्णस्तं पुनरित्यब्रवीद्वचः ॥ १३ ॥</s-l></s-lg><s-lg><s-l>विदितो देवदेवेश प्रागेवासि मम प्रभो ।</s-l><s-l>न तु न्याय्यं मया दातुं तव शक्र वृथा वरम् ॥ १४ ॥</s-l></s-lg><s-lg><s-l>त्वं हि देवेश्वरः साक्षात्त्वया देयो वरो मम ।</s-l><s-l>अन्येषां चैव भूतानामीश्वरो ह्यसि भूतकृत् ॥ १५ ॥</s-l></s-lg><s-lg><s-l>यदि दास्यामि ते देव कुण्डले कवचं तथा ।</s-l><s-l>वध्यतामुपयास्यामि त्वं च शक्रावहास्यताम् ॥ १६ ॥</s-l></s-lg><s-lg><s-l>तस्माद्विनिमयं कृत्वा कुण्डले वर्म चोत्तमम् ।</s-l><s-l>हरस्व शक्र कामं मे न दद्यामहमन्यथा ॥ १७ ॥</s-l></s-lg><s-lg><s-l> शक्र उवाच ।</s-l><s-l>विदितोऽहं रवेः पूर्वमायन्नेव तवान्तिकम् ।</s-l><s-l>तेन ते सर्वमाख्यातमेवमेतन्न संशयः ॥ १८ ॥</s-l></s-lg><s-lg><s-l>काममस्तु तथा तात तव कर्ण यथेच्छसि ।</s-l><s-l>वर्जयित्वा तु मे वज्रं प्रवृणीष्व यदिच्छसि ॥ १९ ॥</s-l></s-lg><s-lg><s-l> वैशंपायन उवाच ।</s-l><s-l>ततः कर्णः प्रहृष्टस्तु उपसंगम्य वासवम् ।</s-l><s-l>अमोघां शक्तिमभ्येत्य वव्रे संपूर्णमानसः ॥ २० ॥</s-l></s-lg><s-lg><s-l> कर्ण उवाच ।</s-l><s-l>वर्मणा कुण्डलाभ्यां च शक्तिं मे देहि वासव ।</s-l><s-l>अमोघां शत्रुसंघानां घातनीं पृतनामुखे ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>ततः संचिन्त्य मनसा मुहूर्तमिव वासवः ।</s-l><s-l>शक्त्यर्थं पृथिवीपाल कर्णं वाक्यमथाब्रवीत् ॥ २२ ॥</s-l></s-lg><s-lg><s-l>कुण्डले मे प्रयच्छस्व वर्म चैव शरीरजम् ।</s-l><s-l>गृहाण कर्ण शक्तिं त्वमनेन समयेन मे ॥ २३ ॥</s-l></s-lg><s-lg><s-l>अमोघा हन्ति शतशः शत्रून्मम करच्युता ।</s-l><s-l>पुनश्च पाणिमभ्येति मम दैत्यान्विनिघ्नतः ॥ २४ ॥</s-l></s-lg><s-lg><s-l>सेयं तव करं प्राप्य हत्वैकं रिपुमूर्जितम् ।</s-l><s-l>गर्जन्तं प्रतपन्तं च मामेवैष्यति सूतज ॥ २५ ॥</s-l></s-lg><s-lg><s-l> कर्ण उवाच ।</s-l><s-l>एकमेवाहमिच्छामि रिपुं हन्तुं महाहवे ।</s-l><s-l>गर्जन्तं प्रतपन्तं च यतो मम भयं भवेत् ॥ २६ ॥</s-l></s-lg><s-lg><s-l> इन्द्र उवाच ।</s-l><s-l>एकं हनिष्यसि रिपुं गर्जन्तं बलिनं रणे ।</s-l><s-l>त्वं तु यं प्रार्थयस्येकं रक्ष्यते स महात्मना ॥ २७ ॥</s-l></s-lg><s-lg><s-l>यमाहुर्वेदविद्वांसो वराहमजितं हरिम् ।</s-l><s-l>नारायणमचिन्त्यं च तेन कृष्णेन रक्ष्यते ॥ २८ ॥</s-l></s-lg><s-lg><s-l> कर्ण उवाच ।</s-l><s-l>एवमप्यस्तु भगवन्नेकवीरवधे मम ।</s-l><s-l>अमोघा प्रवरा शक्तिर्येन हन्यां प्रतापिनम् ॥ २९ ॥</s-l></s-lg><s-lg><s-l>उत्कृत्य तु प्रदास्यामि कुण्डले कवचं च ते ।</s-l><s-l>निकृत्तेषु च गात्रेषु न मे बीभत्सता भवेत् ॥ ३० ॥</s-l></s-lg><s-lg><s-l> इन्द्र उवाच ।</s-l><s-l>न ते बीभत्सता कर्ण भविष्यति कथंचन ।</s-l><s-l>व्रणश्चापि न गात्रेषु यस्त्वं नानृतमिच्छसि ॥ ३१ ॥</s-l></s-lg><s-lg><s-l>यादृशस्ते पितुर्वर्णस्तेजश्च वदतां वर ।</s-l><s-l>तादृशेनैव वर्णेन त्वं कर्ण भविता पुनः ॥ ३२ ॥</s-l></s-lg><s-lg><s-l>विद्यमानेषु शस्त्रेषु यद्यमोघामसंशये ।</s-l><s-l>प्रमत्तो मोक्ष्यसे चापि त्वय्येवैषा पतिष्यति ॥ ३३ ॥</s-l></s-lg><s-lg><s-l> कर्ण उवाच ।</s-l><s-l>संशयं परमं प्राप्य विमोक्ष्ये वासवीमिमाम् ।</s-l><s-l>यथा मामात्थ शक्र त्वं सत्यमेतद्ब्रवीमि ते ॥ ३४ ॥</s-l></s-lg><s-lg><s-l> वैशंपायन उवाच ।</s-l><s-l>ततः शक्तिं प्रज्वलितां प्रतिगृह्य विशां पते ।</s-l><s-l>शस्त्रं गृहीत्वा निशितं सर्वगात्राण्यकृन्तत ॥ ३५ ॥</s-l></s-lg><s-lg><s-l>ततो देवा मानवा दानवाश्च निकृन्तन्तं कर्णमात्मानमेवम् ।</s-l><s-l>दृष्ट्वा सर्वे सिद्धसंघाश्च नेदुर्न ह्यस्यासीद्दुःखजो वै विकारः ॥ ३६ ॥</s-l></s-lg><s-lg><s-l>ततो दिव्या दुन्दुभयः प्रणेदुः पपातोच्चैः पुष्पवर्षं च दिव्यम् ।</s-l><s-l>दृष्ट्वा कर्णं शस्त्रसंकृत्तगात्रं मुहुश्चापि स्मयमानं नृवीरम् ॥ ३७ ॥</s-l></s-lg><s-lg><s-l>ततश्छित्त्वा कवचं दिव्यमङ्गात्तथैवार्द्रं प्रददौ वासवाय ।</s-l><s-l>तथोत्कृत्य प्रददौ कुण्डले ते वैकर्तनः कर्मणा तेन कर्णः ॥ ३८ ॥</s-l></s-lg><s-lg><s-l>ततः शक्रः प्रहसन्वञ्चयित्वा कर्णं लोके यशसा योजयित्वा ।</s-l><s-l>कृतं कार्यं पाण्डवानां हि मेने ततः पश्चाद्दिवमेवोत्पपात ॥ ३९ ॥</s-l></s-lg><s-lg><s-l>श्रुत्वा कर्णं मुषितं धार्तराष्ट्रा दीनाः सर्वे भग्नदर्पा इवासन् ।</s-l><s-l>तां चावस्थां गमितं सूतपुत्रं श्रुत्वा पार्था जहृषुः काननस्थाः ॥ ४० ॥</s-l></s-lg><s-lg><s-l> जनमेजय उवाच ।</s-l><s-l>क्वस्था वीराः पाण्डवास्ते बभूवुः कुतश्चैतच्छ्रुतवन्तः प्रियं ते ।</s-l><s-l>किं वाकार्षुर्द्वादशेऽब्दे व्यतीते तन्मे सर्वं भगवान्व्याकरोतु ॥ ४१ ॥</s-l></s-lg><s-lg><s-l> वैशंपायन उवाच ।</s-l><s-l>लब्ध्वा कृष्णां सैन्धवं द्रावयित्वा विप्रैः सार्धं काम्यकादाश्रमात्ते ।</s-l><s-l>मार्कण्डेयाच्छ्रुतवन्तः पुराणं देवर्षीणां चरितं विस्तरेण ॥ ४२ ॥</s-l></s-lg><s-lg><s-l>प्रत्याजग्मुः सरथाः सानुयात्राः सर्वैः सार्धं सूदपौरोगवैश्च ।</s-l><s-l>ततः पुण्यं द्वैतवनं नृवीरा निस्तीर्योग्रं वनवासं समग्रम् ॥ ४३ ॥</s-l></s-lg>