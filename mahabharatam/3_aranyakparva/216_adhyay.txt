<s-lg><s-l> मार्कण्डेय उवाच ।</s-l><s-l>ग्रहाः सोपग्रहाश्चैव ऋषयो मातरस्तथा ।</s-l><s-l>हुताशनमुखाश्चापि दीप्ताः पारिषदां गणाः ॥ १ ॥</s-l></s-lg><s-lg><s-l>एते चान्ये च बहवो घोरास्त्रिदिववासिनः ।</s-l><s-l>परिवार्य महासेनं स्थिता मातृगणैः सह ॥ २ ॥</s-l></s-lg><s-lg><s-l>संदिग्धं विजयं दृष्ट्वा विजयेप्सुः सुरेश्वरः ।</s-l><s-l>आरुह्यैरावतस्कन्धं प्रययौ दैवतैः सह ।</s-l><s-l>विजिघांसुर्महासेनमिन्द्रस्तूर्णतरं ययौ ॥ ३ ॥</s-l></s-lg><s-lg><s-l>उग्रं तच्च महावेगं देवानीकं महाप्रभम् ।</s-l><s-l>विचित्रध्वजसंनाहं नानावाहनकार्मुकम् ।</s-l><s-l>प्रवराम्बरसंवीतं श्रिया जुष्टमलंकृतम् ॥ ४ ॥</s-l></s-lg><s-lg><s-l>विजिघांसुं तदायान्तं कुमारः शक्रमभ्ययात् ।</s-l><s-l>विनदन्पथि शक्रस्तु द्रुतं याति महाबलः ।</s-l><s-l>संहर्षयन्देवसेनां जिघांसुः पावकात्मजम् ॥ ५ ॥</s-l></s-lg><s-lg><s-l>संपूज्यमानस्त्रिदशैस्तथैव परमर्षिभिः ।</s-l><s-l>समीपमुपसंप्राप्तः कार्त्तिकेयस्य वासवः ॥ ६ ॥</s-l></s-lg><s-lg><s-l>सिंहनादं ततश्चक्रे देवेशः सहितः सुरैः ।</s-l><s-l>गुहोऽपि शब्दं तं श्रुत्वा व्यनदत्सागरो यथा ॥ ७ ॥</s-l></s-lg><s-lg><s-l>तस्य शब्देन महता समुद्धूतोदधिप्रभम् ।</s-l><s-l>बभ्राम तत्र तत्रैव देवसैन्यमचेतनम् ॥ ८ ॥</s-l></s-lg><s-lg><s-l>जिघांसूनुपसंप्राप्तान्देवान्दृष्ट्वा स पावकिः ।</s-l><s-l>विससर्ज मुखात्क्रुद्धः प्रवृद्धाः पावकार्चिषः ।</s-l><s-l>ता देवसैन्यान्यदहन्वेष्टमानानि भूतले ॥ ९ ॥</s-l></s-lg><s-lg><s-l>ते प्रदीप्तशिरोदेहाः प्रदीप्तायुधवाहनाः ।</s-l><s-l>प्रच्युताः सहसा भान्ति चित्रास्तारागणा इव ॥ १० ॥</s-l></s-lg><s-lg><s-l>दह्यमानाः प्रपन्नास्ते शरणं पावकात्मजम् ।</s-l><s-l>देवा वज्रधरं त्यक्त्वा ततः शान्तिमुपागताः ॥ ११ ॥</s-l></s-lg><s-lg><s-l>त्यक्तो देवैस्ततः स्कन्दे वज्रं शक्रोऽभ्यवासृजत् ।</s-l><s-l>तद्विसृष्टं जघानाशु पार्श्वं स्कन्दस्य दक्षिणम् ।</s-l><s-l>बिभेद च महाराज पार्श्वं तस्य महात्मनः ॥ १२ ॥</s-l></s-lg><s-lg><s-l>वज्रप्रहारात्स्कन्दस्य संजातः पुरुषोऽपरः ।</s-l><s-l>युवा काञ्चनसंनाहः शक्तिधृग्दिव्यकुण्डलः ।</s-l><s-l>यद्वज्रविशनाज्जातो विशाखस्तेन सोऽभवत् ॥ १३ ॥</s-l></s-lg><s-lg><s-l>तं जातमपरं दृष्ट्वा कालानलसमद्युतिम् ।</s-l><s-l>भयादिन्द्रस्ततः स्कन्दं प्राञ्जलिः शरणं गतः ॥ १४ ॥</s-l></s-lg><s-lg><s-l>तस्याभयं ददौ स्कन्दः सहसैन्यस्य सत्तम ।</s-l><s-l>ततः प्रहृष्टास्त्रिदशा वादित्राण्यभ्यवादयन् ॥ १५ ॥</s-l></s-lg>