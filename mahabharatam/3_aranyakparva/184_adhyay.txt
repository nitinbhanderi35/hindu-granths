<s-lg><s-l> मार्कण्डेय उवाच ।</s-l><s-l>अत्रैव च सरस्वत्या गीतं परपुरंजय ।</s-l><s-l>पृष्टया मुनिना वीर शृणु तार्क्ष्येण धीमता ॥ १ ॥</s-l></s-lg><s-lg><s-l> तार्क्ष्य उवाच ।</s-l><s-l>किं नु श्रेयः पुरुषस्येह भद्रे कथं कुर्वन्न च्यवते स्वधर्मात् ।</s-l><s-l>आचक्ष्व मे चारुसर्वाङ्गि सर्वं त्वयानुशिष्टो न च्यवेयं स्वधर्मात् ॥ २ ॥</s-l></s-lg><s-lg><s-l>कथं चाग्निं जुहुयां पूजये वा कस्मिन्काले केन धर्मो न नश्येत् ।</s-l><s-l>एतत्सर्वं सुभगे प्रब्रवीहि यथा लोकान्विरजाः संचरेयम् ॥ ३ ॥</s-l></s-lg><s-lg><s-l> मार्कण्डेय उवाच ।</s-l><s-l>एवं पृष्टा प्रीतियुक्तेन तेन शुश्रूषुमीक्ष्योत्तमबुद्धियुक्तम् ।</s-l><s-l>तार्क्ष्यं विप्रं धर्मयुक्तं हितं च सरस्वती वाक्यमिदं बभाषे ॥ ४ ॥</s-l></s-lg><s-lg><s-l> सरस्वत्युवाच ।</s-l><s-l>यो ब्रह्म जानाति यथाप्रदेशं स्वाध्यायनित्यः शुचिरप्रमत्तः ।</s-l><s-l>स वै पुरो देवपुरस्य गन्ता सहामरैः प्राप्नुयात्प्रीतियोगम् ॥ ५ ॥</s-l></s-lg><s-lg><s-l>तत्र स्म रम्या विपुला विशोकाः सुपुष्पिताः पुष्करिण्यः सुपुण्याः ।</s-l><s-l>अकर्दमा मीनवत्यः सुतीर्था हिरण्मयैरावृताः पुण्डरीकैः ॥ ६ ॥</s-l></s-lg><s-lg><s-l>तासां तीरेष्वासते पुण्यकर्मा महीयमानः पृथगप्सरोभिः ।</s-l><s-l>सुपुण्यगन्धाभिरलंकृताभिर्हिरण्यवर्णाभिरतीव हृष्टः ॥ ७ ॥</s-l></s-lg><s-lg><s-l>परं लोकं गोप्रदास्त्वाप्नुवन्ति दत्त्वानड्वाहं सूर्यलोकं व्रजन्ति ।</s-l><s-l>वासो दत्त्वा चन्द्रमसः स लोकं दत्त्वा हिरण्यममृतत्वमेति ॥ ८ ॥</s-l></s-lg><s-lg><s-l>धेनुं दत्त्वा सुव्रतां साधुदोहां कल्याणवत्सामपलायिनीं च ।</s-l><s-l>यावन्ति रोमाणि भवन्ति तस्यास्तावद्वर्षाण्यश्नुते स्वर्गलोकम् ॥ ९ ॥</s-l></s-lg><s-lg><s-l>अनड्वाहं सुव्रतं यो ददाति हलस्य वोढारमनन्तवीर्यम् ।</s-l><s-l>धुरंधरं बलवन्तं युवानं प्राप्नोति लोकान्दश धेनुदस्य ॥ १० ॥</s-l></s-lg><s-lg><s-l>यः सप्त वर्षाणि जुहोति तार्क्ष्य हव्यं त्वग्नौ सुव्रतः साधुशीलः ।</s-l><s-l>सप्तावरान्सप्त पूर्वान्पुनाति पितामहानात्मनः कर्मभिः स्वैः ॥ ११ ॥</s-l></s-lg><s-lg><s-l> तार्क्ष्य उवाच ।</s-l><s-l>किमग्निहोत्रस्य व्रतं पुराणमाचक्ष्व मे पृच्छतश्चारुरूपे ।</s-l><s-l>त्वयानुशिष्टोऽहमिहाद्य विद्यां यदग्निहोत्रस्य व्रतं पुराणम् ॥ १२ ॥</s-l></s-lg><s-lg><s-l> सरस्वत्युवाच ।</s-l><s-l>न चाशुचिर्नाप्यनिर्णिक्तपाणिर्नाब्रह्मविज्जुहुयान्नाविपश्चित् ।</s-l><s-l>बुभुक्षवः शुचिकामा हि देवा नाश्रद्दधानाद्धि हविर्जुषन्ति ॥ १३ ॥</s-l></s-lg><s-lg><s-l>नाश्रोत्रियं देवहव्ये नियुञ्ज्यान्मोघं परा सिञ्चति तादृशो हि ।</s-l><s-l>अपूर्णमश्रोत्रियमाह तार्क्ष्य न वै तादृग्जुहुयादग्निहोत्रम् ॥ १४ ॥</s-l></s-lg><s-lg><s-l>कृशानुं ये जुह्वति श्रद्दधानाः सत्यव्रता हुतशिष्टाशिनश्च ।</s-l><s-l>गवां लोकं प्राप्य ते पुण्यगन्धं पश्यन्ति देवं परमं चापि सत्यम् ॥ १५ ॥</s-l></s-lg><s-lg><s-l> तार्क्ष्य उवाच ।</s-l><s-l>क्षेत्रज्ञभूतां परलोकभावे कर्मोदये बुद्धिमतिप्रविष्टाम् ।</s-l><s-l>प्रज्ञां च देवीं सुभगे विमृश्य पृच्छामि त्वां का ह्यसि चारुरूपे ॥ १६ ॥</s-l></s-lg><s-lg><s-l> सरस्वत्युवाच ।</s-l><s-l>अग्निहोत्रादहमभ्यागतास्मि विप्रर्षभाणां संशयच्छेदनाय ।</s-l><s-l>त्वत्संयोगादहमेतदब्रुवं भावे स्थिता तथ्यमर्थं यथावत् ॥ १७ ॥</s-l></s-lg><s-lg><s-l> तार्क्ष्य उवाच ।</s-l><s-l>न हि त्वया सदृशी काचिदस्ति विभ्राजसे ह्यतिमात्रं यथा श्रीः ।</s-l><s-l>रूपं च ते दिव्यमत्यन्तकान्तं प्रज्ञां च देवीं सुभगे बिभर्षि ॥ १८ ॥</s-l></s-lg><s-lg><s-l> सरस्वत्युवाच ।</s-l><s-l>श्रेष्ठानि यानि द्विपदां वरिष्ठ यज्ञेषु विद्वन्नुपपादयन्ति ।</s-l><s-l>तैरेवाहं संप्रवृद्धा भवामि आप्यायिता रूपवती च विप्र ॥ १९ ॥</s-l></s-lg><s-lg><s-l>यच्चापि द्रव्यमुपयुज्यते ह वानस्पत्यमायसं पार्थिवं वा ।</s-l><s-l>दिव्येन रूपेण च प्रज्ञया च तेनैव सिद्धिरिति विद्धि विद्वन् ॥ २० ॥</s-l></s-lg><s-lg><s-l> तार्क्ष्य उवाच ।</s-l><s-l>इदं श्रेयः परमं मन्यमाना व्यायच्छन्ते मुनयः संप्रतीताः ।</s-l><s-l>आचक्ष्व मे तं परमं विशोकं मोक्षं परं यं प्रविशन्ति धीराः ॥ २१ ॥</s-l></s-lg><s-lg><s-l> सरस्वत्युवाच ।</s-l><s-l>तं वै परं वेदविदः प्रपन्नाः परं परेभ्यः प्रथितं पुराणम् ।</s-l><s-l>स्वाध्यायदानव्रतपुण्ययोगैस्तपोधना वीतशोका विमुक्ताः ॥ २२ ॥</s-l></s-lg><s-lg><s-l>तस्याथ मध्ये वेतसः पुण्यगन्धः सहस्रशाखो विमलो विभाति ।</s-l><s-l>तस्य मूलात्सरितः प्रस्रवन्ति मधूदकप्रस्रवणा रमण्यः ॥ २३ ॥</s-l></s-lg><s-lg><s-l>शाखां शाखां महानद्यः संयान्ति सिकतासमाः ।</s-l><s-l>धानापूपा मांसशाकाः सदा पायसकर्दमाः ॥ २४ ॥</s-l></s-lg><s-lg><s-l>यस्मिन्नग्निमुखा देवाः सेन्द्राः सह मरुद्गणैः ।</s-l><s-l>ईजिरे क्रतुभिः श्रेष्ठैस्तत्पदं परमं मुने ॥ २५ ॥</s-l></s-lg>