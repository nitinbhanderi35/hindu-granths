<s-lg><s-l> दमयन्त्युवाच ।</s-l><s-l>मां चेदिच्छसि जीवन्तीं मातः सत्यं ब्रवीमि ते ।</s-l><s-l>नरवीरस्य वै तस्य नलस्यानयने यत ॥ १ ॥</s-l></s-lg><s-lg><s-l> बृहदश्व उवाच ।</s-l><s-l>दमयन्त्या तथोक्ता तु सा देवी भृशदुःखिता ।</s-l><s-l>बाष्पेण पिहिता राजन्नोत्तरं किंचिदब्रवीत् ॥ २ ॥</s-l></s-lg><s-lg><s-l>तदवस्थां तु तां दृष्ट्वा सर्वमन्तःपुरं तदा ।</s-l><s-l>हाहाभूतमतीवासीद्भृशं च प्ररुरोद ह ॥ ३ ॥</s-l></s-lg><s-lg><s-l>ततो भीमं महाराज भार्या वचनमब्रवीत् ।</s-l><s-l>दमयन्ती तव सुता भर्तारमनुशोचति ॥ ४ ॥</s-l></s-lg><s-lg><s-l>अपकृष्य च लज्जां मां स्वयमुक्तवती नृप ।</s-l><s-l>प्रयतन्तु तव प्रेष्याः पुण्यश्लोकस्य दर्शने ॥ ५ ॥</s-l></s-lg><s-lg><s-l>तया प्रचोदितो राजा ब्राह्मणान्वशवर्तिनः ।</s-l><s-l>प्रास्थापयद्दिशः सर्वा यतध्वं नलदर्शने ॥ ६ ॥</s-l></s-lg><s-lg><s-l>ततो विदर्भाधिपतेर्नियोगाद्ब्राह्मणर्षभाः ।</s-l><s-l>दमयन्तीमथो दृष्ट्वा प्रस्थिताः स्मेत्यथाब्रुवन् ॥ ७ ॥</s-l></s-lg><s-lg><s-l>अथ तानब्रवीद्भैमी सर्वराष्ट्रेष्विदं वचः ।</s-l><s-l>ब्रुवध्वं जनसंसत्सु तत्र तत्र पुनः पुनः ॥ ८ ॥</s-l></s-lg><s-lg><s-l>क्व नु त्वं कितव छित्त्वा वस्त्रार्धं प्रस्थितो मम ।</s-l><s-l>उत्सृज्य विपिने सुप्तामनुरक्तां प्रियां प्रिय ॥ ९ ॥</s-l></s-lg><s-lg><s-l>सा वै यथा समादिष्टा तत्रास्ते त्वत्प्रतीक्षिणी ।</s-l><s-l>दह्यमाना भृशं बाला वस्त्रार्धेनाभिसंवृता ॥ १० ॥</s-l></s-lg><s-lg><s-l>तस्या रुदन्त्याः सततं तेन शोकेन पार्थिव ।</s-l><s-l>प्रसादं कुरु वै वीर प्रतिवाक्यं ददस्व च ॥ ११ ॥</s-l></s-lg><s-lg><s-l>एतदन्यच्च वक्तव्यं कृपां कुर्याद्यथा मयि ।</s-l><s-l>वायुना धूयमानो हि वनं दहति पावकः ॥ १२ ॥</s-l></s-lg><s-lg><s-l>भर्तव्या रक्षणीया च पत्नी हि पतिना सदा ।</s-l><s-l>तन्नष्टमुभयं कस्माद्धर्मज्ञस्य सतस्तव ॥ १३ ॥</s-l></s-lg><s-lg><s-l>ख्यातः प्राज्ञः कुलीनश्च सानुक्रोशश्च त्वं सदा ।</s-l><s-l>संवृत्तो निरनुक्रोशः शङ्के मद्भाग्यसंक्षयात् ॥ १४ ॥</s-l></s-lg><s-lg><s-l>स कुरुष्व महेष्वास दयां मयि नरर्षभ ।</s-l><s-l>आनृशंस्यं परो धर्मस्त्वत्त एव हि मे श्रुतम् ॥ १५ ॥</s-l></s-lg><s-lg><s-l>एवं ब्रुवाणान्यदि वः प्रतिब्रूयाद्धि कश्चन ।</s-l><s-l>स नरः सर्वथा ज्ञेयः कश्चासौ क्व च वर्तते ॥ १६ ॥</s-l></s-lg><s-lg><s-l>यच्च वो वचनं श्रुत्वा ब्रूयात्प्रतिवचो नरः ।</s-l><s-l>तदादाय वचः क्षिप्रं ममावेद्यं द्विजोत्तमाः ॥ १७ ॥</s-l></s-lg><s-lg><s-l>यथा च वो न जानीयाच्चरतो भीमशासनात् ।</s-l><s-l>पुनरागमनं चैव तथा कार्यमतन्द्रितैः ॥ १८ ॥</s-l></s-lg><s-lg><s-l>यदि वासौ समृद्धः स्याद्यदि वाप्यधनो भवेत् ।</s-l><s-l>यदि वाप्यर्थकामः स्याज्ज्ञेयमस्य चिकीर्षितम् ॥ १९ ॥</s-l></s-lg><s-lg><s-l>एवमुक्तास्त्वगच्छंस्ते ब्राह्मणाः सर्वतोदिशम् ।</s-l><s-l>नलं मृगयितुं राजंस्तथा व्यसनिनं तदा ॥ २० ॥</s-l></s-lg><s-lg><s-l>ते पुराणि सराष्ट्राणि ग्रामान्घोषांस्तथाश्रमान् ।</s-l><s-l>अन्वेषन्तो नलं राजन्नाधिजग्मुर्द्विजातयः ॥ २१ ॥</s-l></s-lg><s-lg><s-l>तच्च वाक्यं तथा सर्वे तत्र तत्र विशां पते ।</s-l><s-l>श्रावयां चक्रिरे विप्रा दमयन्त्या यथेरितम् ॥ २२ ॥</s-l></s-lg>