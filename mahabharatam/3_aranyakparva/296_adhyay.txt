<s-lg><s-l> युधिष्ठिर उवाच ।</s-l><s-l>नापदामस्ति मर्यादा न निमित्तं न कारणम् ।</s-l><s-l>धर्मस्तु विभजत्यत्र उभयोः पुण्यपापयोः ॥ १ ॥</s-l></s-lg><s-lg><s-l> भीम उवाच ।</s-l><s-l>प्रातिकाम्यनयत्कृष्णां सभायां प्रेष्यवत्तदा ।</s-l><s-l>न मया निहतस्तत्र तेन प्राप्ताः स्म संशयम् ॥ २ ॥</s-l></s-lg><s-lg><s-l> अर्जुन उवाच ।</s-l><s-l>वाचस्तीक्ष्णास्थिभेदिन्यः सूतपुत्रेण भाषिताः ।</s-l><s-l>अतितीक्ष्णा मया क्षान्तास्तेन प्राप्ताः स्म संशयम् ॥ ३ ॥</s-l></s-lg><s-lg><s-l> सहदेव उवाच ।</s-l><s-l>शकुनिस्त्वां यदाजैषीदक्षद्यूतेन भारत ।</s-l><s-l>स मया न हतस्तत्र तेन प्राप्ताः स्म संशयम् ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>ततो युधिष्ठिरो राजा नकुलं वाक्यमब्रवीत् ।</s-l><s-l>आरुह्य वृक्षं माद्रेय निरीक्षस्व दिशो दश ॥ ५ ॥</s-l></s-lg><s-lg><s-l>पानीयमन्तिके पश्य वृक्षान्वाप्युदकाश्रयान् ।</s-l><s-l>इमे हि भ्रातरः श्रान्तास्तव तात पिपासिताः ॥ ६ ॥</s-l></s-lg><s-lg><s-l>नकुलस्तु तथेत्युक्त्वा शीघ्रमारुह्य पादपम् ।</s-l><s-l>अब्रवीद्भ्रातरं ज्येष्ठमभिवीक्ष्य समन्ततः ॥ ७ ॥</s-l></s-lg><s-lg><s-l>पश्यामि बहुलान्राजन्वृक्षानुदकसंश्रयान् ।</s-l><s-l>सारसानां च निर्ह्रादमत्रोदकमसंशयम् ॥ ८ ॥</s-l></s-lg><s-lg><s-l>ततोऽब्रवीत्सत्यधृतिः कुन्तीपुत्रो युधिष्ठिरः ।</s-l><s-l>गच्छ सौम्य ततः शीघ्रं तूर्णं पानीयमानय ॥ ९ ॥</s-l></s-lg><s-lg><s-l>नकुलस्तु तथेत्युक्त्वा भ्रातुर्ज्येष्ठस्य शासनात् ।</s-l><s-l>प्राद्रवद्यत्र पानीयं शीघ्रं चैवान्वपद्यत ॥ १० ॥</s-l></s-lg><s-lg><s-l>स दृष्ट्वा विमलं तोयं सारसैः परिवारितम् ।</s-l><s-l>पातुकामस्ततो वाचमन्तरिक्षात्स शुश्रुवे ॥ ११ ॥</s-l></s-lg><s-lg><s-l>मा तात साहसं कार्षीर्मम पूर्वपरिग्रहः ।</s-l><s-l>प्रश्नानुक्त्वा तु माद्रेय ततः पिब हरस्व च ॥ १२ ॥</s-l></s-lg><s-lg><s-l>अनादृत्य तु तद्वाक्यं नकुलः सुपिपासितः ।</s-l><s-l>अपिबच्छीतलं तोयं पीत्वा च निपपात ह ॥ १३ ॥</s-l></s-lg><s-lg><s-l>चिरायमाणे नकुले कुन्तीपुत्रो युधिष्ठिरः ।</s-l><s-l>अब्रवीद्भ्रातरं वीरं सहदेवमरिंदमम् ॥ १४ ॥</s-l></s-lg><s-lg><s-l>भ्राता चिरायते तात सहदेव तवाग्रजः ।</s-l><s-l>तं चैवानय सोदर्यं पानीयं च त्वमानय ॥ १५ ॥</s-l></s-lg><s-lg><s-l>सहदेवस्तथेत्युक्त्वा तां दिशं प्रत्यपद्यत ।</s-l><s-l>ददर्श च हतं भूमौ भ्रातरं नकुलं तदा ॥ १६ ॥</s-l></s-lg><s-lg><s-l>भ्रातृशोकाभिसंतप्तस्तृषया च प्रपीडितः ।</s-l><s-l>अभिदुद्राव पानीयं ततो वागभ्यभाषत ॥ १७ ॥</s-l></s-lg><s-lg><s-l>मा तात साहसं कार्षीर्मम पूर्वपरिग्रहः ।</s-l><s-l>प्रश्नानुक्त्वा यथाकामं ततः पिब हरस्व च ॥ १८ ॥</s-l></s-lg><s-lg><s-l>अनादृत्य तु तद्वाक्यं सहदेवः पिपासितः ।</s-l><s-l>अपिबच्छीतलं तोयं पीत्वा च निपपात ह ॥ १९ ॥</s-l></s-lg><s-lg><s-l>अथाब्रवीत्स विजयं कुन्तीपुत्रो युधिष्ठिरः ।</s-l><s-l>भ्रातरौ ते चिरगतौ बीभत्सो शत्रुकर्शन ।</s-l><s-l>तौ चैवानय भद्रं ते पानीयं च त्वमानय ॥ २० ॥</s-l></s-lg><s-lg><s-l>एवमुक्तो गुडाकेशः प्रगृह्य सशरं धनुः ।</s-l><s-l>आमुक्तखड्गो मेधावी तत्सरः प्रत्यपद्यत ॥ २१ ॥</s-l></s-lg><s-lg><s-l>यतः पुरुषशार्दूलौ पानीयहरणे गतौ ।</s-l><s-l>तौ ददर्श हतौ तत्र भ्रातरौ श्वेतवाहनः ॥ २२ ॥</s-l></s-lg><s-lg><s-l>प्रसुप्ताविव तौ दृष्ट्वा नरसिंहः सुदुःखितः ।</s-l><s-l>धनुरुद्यम्य कौन्तेयो व्यलोकयत तद्वनम् ॥ २३ ॥</s-l></s-lg><s-lg><s-l>नापश्यत्तत्र किंचित्स भूतं तस्मिन्महावने ।</s-l><s-l>सव्यसाची ततः श्रान्तः पानीयं सोऽभ्यधावत ॥ २४ ॥</s-l></s-lg><s-lg><s-l>अभिधावंस्ततो वाचमन्तरिक्षात्स शुश्रुवे ।</s-l><s-l>किमासीदसि पानीयं नैतच्छक्यं बलात्त्वया ॥ २५ ॥</s-l></s-lg><s-lg><s-l>कौन्तेय यदि वै प्रश्नान्मयोक्तान्प्रतिपत्स्यसे ।</s-l><s-l>ततः पास्यसि पानीयं हरिष्यसि च भारत ॥ २६ ॥</s-l></s-lg><s-lg><s-l>वारितस्त्वब्रवीत्पार्थो दृश्यमानो निवारय ।</s-l><s-l>यावद्बाणैर्विनिर्भिन्नः पुनर्नैवं वदिष्यसि ॥ २७ ॥</s-l></s-lg><s-lg><s-l>एवमुक्त्वा ततः पार्थः शरैरस्त्रानुमन्त्रितैः ।</s-l><s-l>ववर्ष तां दिशं कृत्स्नां शब्दवेधं च दर्शयन् ॥ २८ ॥</s-l></s-lg><s-lg><s-l>कर्णिनालीकनाराचानुत्सृजन्भरतर्षभ ।</s-l><s-l>अनेकैरिषुसंघातैरन्तरिक्षं ववर्ष ह ॥ २९ ॥</s-l></s-lg><s-lg><s-l> यक्ष उवाच ।</s-l><s-l>किं विघातेन ते पार्थ प्रश्नानुक्त्वा ततः पिब ।</s-l><s-l>अनुक्त्वा तु ततः प्रश्नान्पीत्वैव न भविष्यसि ॥ ३० ॥</s-l></s-lg><s-lg><s-l> वैशंपायन उवाच ।</s-l><s-l>स त्वमोघानिषून्मुक्त्वा तृष्णयाभिप्रपीडितः ।</s-l><s-l>अविज्ञायैव तान्प्रश्नान्पीत्वैव निपपात ह ॥ ३१ ॥</s-l></s-lg><s-lg><s-l>अथाब्रवीद्भीमसेनं कुन्तीपुत्रो युधिष्ठिरः ।</s-l><s-l>नकुलः सहदेवश्च बीभत्सुश्चापराजितः ॥ ३२ ॥</s-l></s-lg><s-lg><s-l>चिरं गतास्तोयहेतोर्न चागच्छन्ति भारत ।</s-l><s-l>तांश्चैवानय भद्रं ते पानीयं च त्वमानय ॥ ३३ ॥</s-l></s-lg><s-lg><s-l>भीमसेनस्तथेत्युक्त्वा तां दिशं प्रत्यपद्यत ।</s-l><s-l>यत्र ते पुरुषव्याघ्रा भ्रातरोऽस्य निपातिताः ॥ ३४ ॥</s-l></s-lg><s-lg><s-l>तान्दृष्ट्वा दुःखितो भीमस्तृषया च प्रपीडितः ।</s-l><s-l>अमन्यत महाबाहुः कर्म तद्यक्षरक्षसाम् ।</s-l><s-l>स चिन्तयामास तदा योद्धव्यं ध्रुवमद्य मे ॥ ३५ ॥</s-l></s-lg><s-lg><s-l>पास्यामि तावत्पानीयमिति पार्थो वृकोदरः ।</s-l><s-l>ततोऽभ्यधावत्पानीयं पिपासुः पुरुषर्षभः ॥ ३६ ॥</s-l></s-lg><s-lg><s-l> यक्ष उवाच ।</s-l><s-l>मा तात साहसं कार्षीर्मम पूर्वपरिग्रहः ।</s-l><s-l>प्रश्नानुक्त्वा तु कौन्तेय ततः पिब हरस्व च ॥ ३७ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्ततो भीमो यक्षेणामिततेजसा ।</s-l><s-l>अविज्ञायैव तान्प्रश्नान्पीत्वैव निपपात ह ॥ ३८ ॥</s-l></s-lg><s-lg><s-l>ततः कुन्तीसुतो राजा विचिन्त्य पुरुषर्षभः ।</s-l><s-l>समुत्थाय महाबाहुर्दह्यमानेन चेतसा ॥ ३९ ॥</s-l></s-lg><s-lg><s-l>अपेतजननिर्घोषं प्रविवेश महावनम् ।</s-l><s-l>रुरुभिश्च वराहैश्च पक्षिभिश्च निषेवितम् ॥ ४० ॥</s-l></s-lg><s-lg><s-l>नीलभास्वरवर्णैश्च पादपैरुपशोभितम् ।</s-l><s-l>भ्रमरैरुपगीतं च पक्षिभिश्च महायशाः ॥ ४१ ॥</s-l></s-lg><s-lg><s-l>स गच्छन्कानने तस्मिन्हेमजालपरिष्कृतम् ।</s-l><s-l>ददर्श तत्सरः श्रीमान्विश्वकर्मकृतं यथा ॥ ४२ ॥</s-l></s-lg><s-lg><s-l>उपेतं नलिनीजालैः सिन्धुवारैश्च वेतसैः ।</s-l><s-l>केतकैः करवीरैश्च पिप्पलैश्चैव संवृतम् ।</s-l><s-l>श्रमार्तस्तदुपागम्य सरो दृष्ट्वाथ विस्मितः ॥ ४३ ॥</s-l></s-lg>