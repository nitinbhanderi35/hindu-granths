<s-lg><s-l> वैशंपायन उवाच ।</s-l><s-l>ततोऽर्जुनश्चित्रसेनं प्रहसन्निदमब्रवीत् ।</s-l><s-l>मध्ये गन्धर्वसैन्यानां महेष्वासो महाद्युतिः ॥ १ ॥</s-l></s-lg><s-lg><s-l>किं ते व्यवसितं वीर कौरवाणां विनिग्रहे ।</s-l><s-l>किमर्थं च सदारोऽयं निगृहीतः सुयोधनः ॥ २ ॥</s-l></s-lg><s-lg><s-l> चित्रसेन उवाच ।</s-l><s-l>विदितोऽयमभिप्रायस्तत्रस्थेन महात्मना ।</s-l><s-l>दुर्योधनस्य पापस्य कर्णस्य च धनंजय ॥ ३ ॥</s-l></s-lg><s-lg><s-l>वनस्थान्भवतो ज्ञात्वा क्लिश्यमानाननर्हवत् ।</s-l><s-l>इमेऽवहसितुं प्राप्ता द्रौपदीं च यशस्विनीम् ॥ ४ ॥</s-l></s-lg><s-lg><s-l>ज्ञात्वा चिकीर्षितं चैषां मामुवाच सुरेश्वरः ।</s-l><s-l>गच्छ दुर्योधनं बद्ध्वा सामात्यं त्वमिहानय ॥ ५ ॥</s-l></s-lg><s-lg><s-l>धनंजयश्च ते रक्ष्यः सह भ्रातृभिराहवे ।</s-l><s-l>स हि प्रियः सखा तुभ्यं शिष्यश्च तव पाण्डवः ॥ ६ ॥</s-l></s-lg><s-lg><s-l>वचनाद्देवराजस्य ततोऽस्मीहागतो द्रुतम् ।</s-l><s-l>अयं दुरात्मा बद्धश्च गमिष्यामि सुरालयम् ॥ ७ ॥</s-l></s-lg><s-lg><s-l> अर्जुन उवाच ।</s-l><s-l>उत्सृज्यतां चित्रसेन भ्रातास्माकं सुयोधनः ।</s-l><s-l>धर्मराजस्य संदेशान्मम चेदिच्छसि प्रियम् ॥ ८ ॥</s-l></s-lg><s-lg><s-l> चित्रसेन उवाच ।</s-l><s-l>पापोऽयं नित्यसंदुष्टो न विमोक्षणमर्हति ।</s-l><s-l>प्रलब्धा धर्मराजस्य कृष्णायाश्च धनंजय ॥ ९ ॥</s-l></s-lg><s-lg><s-l>नेदं चिकीर्षितं तस्य कुन्तीपुत्रो महाव्रतः ।</s-l><s-l>जानाति धर्मराजो हि श्रुत्वा कुरु यथेच्छसि ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>ते सर्व एव राजानमभिजग्मुर्युधिष्ठिरम् ।</s-l><s-l>अभिगम्य च तत्सर्वं शशंसुस्तस्य दुष्कृतम् ॥ ११ ॥</s-l></s-lg><s-lg><s-l>अजातशत्रुस्तच्छ्रुत्वा गन्धर्वस्य वचस्तदा ।</s-l><s-l>मोक्षयामास तान्सर्वान्गन्धर्वान्प्रशशंस च ॥ १२ ॥</s-l></s-lg><s-lg><s-l>दिष्ट्या भवद्भिर्बलिभिः शक्तैः सर्वैर्न हिंसितः ।</s-l><s-l>दुर्वृत्तो धार्तराष्ट्रोऽयं सामात्यज्ञातिबान्धवः ॥ १३ ॥</s-l></s-lg><s-lg><s-l>उपकारो महांस्तात कृतोऽयं मम खेचराः ।</s-l><s-l>कुलं न परिभूतं मे मोक्षेणास्य दुरात्मनः ॥ १४ ॥</s-l></s-lg><s-lg><s-l>आज्ञापयध्वमिष्टानि प्रीयामो दर्शनेन वः ।</s-l><s-l>प्राप्य सर्वानभिप्रायांस्ततो व्रजत माचिरम् ॥ १५ ॥</s-l></s-lg><s-lg><s-l>अनुज्ञातास्तु गन्धर्वाः पाण्डुपुत्रेण धीमता ।</s-l><s-l>सहाप्सरोभिः संहृष्टाश्चित्रसेनमुखा ययुः ॥ १६ ॥</s-l></s-lg><s-lg><s-l>देवराडपि गन्धर्वान्मृतांस्तान्समजीवयत् ।</s-l><s-l>दिव्येनामृतवर्षेण ये हताः कौरवैर्युधि ॥ १७ ॥</s-l></s-lg><s-lg><s-l>ज्ञातींस्तानवमुच्याथ राजदारांश्च सर्वशः ।</s-l><s-l>कृत्वा च दुष्करं कर्म प्रीतियुक्ताश्च पाण्डवाः ॥ १८ ॥</s-l></s-lg><s-lg><s-l>सस्त्रीकुमारैः कुरुभिः पूज्यमाना महारथाः ।</s-l><s-l>बभ्राजिरे महात्मानः कुरुमध्ये यथाग्नयः ॥ १९ ॥</s-l></s-lg><s-lg><s-l>ततो दुर्योधनं मुच्य भ्रातृभिः सहितं तदा ।</s-l><s-l>युधिष्ठिरः सप्रणयमिदं वचनमब्रवीत् ॥ २० ॥</s-l></s-lg><s-lg><s-l>मा स्म तात पुनः कार्षीरीदृशं साहसं क्वचित् ।</s-l><s-l>न हि साहसकर्तारः सुखमेधन्ति भारत ॥ २१ ॥</s-l></s-lg><s-lg><s-l>स्वस्तिमान्सहितः सर्वैर्भ्रातृभिः कुरुनन्दन ।</s-l><s-l>गृहान्व्रज यथाकामं वैमनस्यं च मा कृथाः ॥ २२ ॥</s-l></s-lg><s-lg><s-l>पाण्डवेनाभ्यनुज्ञातो राजा दुर्योधनस्तदा ।</s-l><s-l>विदीर्यमाणो व्रीडेन जगाम नगरं प्रति ॥ २३ ॥</s-l></s-lg><s-lg><s-l>तस्मिन्गते कौरवेये कुन्तीपुत्रो युधिष्ठिरः ।</s-l><s-l>भ्रातृभिः सहितो वीरः पूज्यमानो द्विजातिभिः ॥ २४ ॥</s-l></s-lg><s-lg><s-l>तपोधनैश्च तैः सर्वैर्वृतः शक्र इवामरैः ।</s-l><s-l>वने द्वैतवने तस्मिन्विजहार मुदा युतः ॥ २५ ॥</s-l></s-lg>