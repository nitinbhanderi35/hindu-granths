<s-lg><s-l> जनमेजय उवाच ।</s-l><s-l>भगवन्काम्यकात्पार्थे गते मे प्रपितामहे ।</s-l><s-l>पाण्डवाः किमकुर्वन्त तमृते सव्यसाचिनम् ॥ १ ॥</s-l></s-lg><s-lg><s-l>स हि तेषां महेष्वासो गतिरासीदनीकजित् ।</s-l><s-l>आदित्यानां यथा विष्णुस्तथैव प्रतिभाति मे ॥ २ ॥</s-l></s-lg><s-lg><s-l>तेनेन्द्रसमवीर्येण संग्रामेष्वनिवर्तिना ।</s-l><s-l>विनाभूता वने वीराः कथमासन्पितामहाः ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>गते तु काम्यकात्तात पाण्डवे सव्यसाचिनि ।</s-l><s-l>बभूवुः कौरवेयास्ते दुःखशोकपरायणाः ॥ ४ ॥</s-l></s-lg><s-lg><s-l>आक्षिप्तसूत्रा मणयश्छिन्नपक्षा इव द्विजाः ।</s-l><s-l>अप्रीतमनसः सर्वे बभूवुरथ पाण्डवाः ॥ ५ ॥</s-l></s-lg><s-lg><s-l>वनं च तदभूत्तेन हीनमक्लिष्टकर्मणा ।</s-l><s-l>कुबेरेण यथा हीनं वनं चैत्ररथं तथा ॥ ६ ॥</s-l></s-lg><s-lg><s-l>तमृते पुरुषव्याघ्रं पाण्डवा जनमेजय ।</s-l><s-l>मुदमप्राप्नुवन्तो वै काम्यके न्यवसंस्तदा ॥ ७ ॥</s-l></s-lg><s-lg><s-l>ब्राह्मणार्थे पराक्रान्ताः शुद्धैर्बाणैर्महारथाः ।</s-l><s-l>निघ्नन्तो भरतश्रेष्ठ मेध्यान्बहुविधान्मृगान् ॥ ८ ॥</s-l></s-lg><s-lg><s-l>नित्यं हि पुरुषव्याघ्रा वन्याहारमरिंदमाः ।</s-l><s-l>विप्रसृत्य समाहृत्य ब्राह्मणेभ्यो न्यवेदयन् ॥ ९ ॥</s-l></s-lg><s-lg><s-l>एवं ते न्यवसंस्तत्र सोत्कण्ठाः पुरुषर्षभाः ।</s-l><s-l>अहृष्टमनसः सर्वे गते राजन्धनंजये ॥ १० ॥</s-l></s-lg><s-lg><s-l>अथ विप्रोषितं वीरं पाञ्चाली मध्यमं पतिम् ।</s-l><s-l>स्मरन्ती पाण्डवश्रेष्ठमिदं वचनमब्रवीत् ॥ ११ ॥</s-l></s-lg><s-lg><s-l>योऽर्जुनेनार्जुनस्तुल्यो द्विबाहुर्बहुबाहुना ।</s-l><s-l>तमृते पाण्डवश्रेष्ठं वनं न प्रतिभाति मे ।</s-l><s-l>शून्यामिव च पश्यामि तत्र तत्र महीमिमाम् ॥ १२ ॥</s-l></s-lg><s-lg><s-l>बह्वाश्चर्यमिदं चापि वनं कुसुमितद्रुमम् ।</s-l><s-l>न तथा रमणीयं मे तमृते सव्यसाचिनम् ॥ १३ ॥</s-l></s-lg><s-lg><s-l>नीलाम्बुदसमप्रख्यं मत्तमातङ्गविक्रमम् ।</s-l><s-l>तमृते पुण्डरीकाक्षं काम्यकं नातिभाति मे ॥ १४ ॥</s-l></s-lg><s-lg><s-l>यस्य स्म धनुषो घोषः श्रूयतेऽशनिनिस्वनः ।</s-l><s-l>न लभे शर्म तं राजन्स्मरन्ती सव्यसाचिनम् ॥ १५ ॥</s-l></s-lg><s-lg><s-l>तथा लालप्यमानां तां निशम्य परवीरहा ।</s-l><s-l>भीमसेनो महाराज द्रौपदीमिदमब्रवीत् ॥ १६ ॥</s-l></s-lg><s-lg><s-l>मनःप्रीतिकरं भद्रे यद्ब्रवीषि सुमध्यमे ।</s-l><s-l>तन्मे प्रीणाति हृदयममृतप्राशनोपमम् ॥ १७ ॥</s-l></s-lg><s-lg><s-l>यस्य दीर्घौ समौ पीनौ भुजौ परिघसंनिभौ ।</s-l><s-l>मौर्वीकृतकिणौ वृत्तौ खड्गायुधगदाधरौ ॥ १८ ॥</s-l></s-lg><s-lg><s-l>निष्काङ्गदकृतापीडौ पञ्चशीर्षाविवोरगौ ।</s-l><s-l>तमृते पुरुषव्याघ्रं नष्टसूर्यमिदं वनम् ॥ १९ ॥</s-l></s-lg><s-lg><s-l>यमाश्रित्य महाबाहुं पाञ्चालाः कुरवस्तथा ।</s-l><s-l>सुराणामपि यत्तानां पृतनासु न बिभ्यति ॥ २० ॥</s-l></s-lg><s-lg><s-l>यस्य बाहू समाश्रित्य वयं सर्वे महात्मनः ।</s-l><s-l>मन्यामहे जितानाजौ परान्प्राप्तां च मेदिनीम् ॥ २१ ॥</s-l></s-lg><s-lg><s-l>तमृते फल्गुनं वीरं न लभे काम्यके धृतिम् ।</s-l><s-l>शून्यामिव च पश्यामि तत्र तत्र महीमिमाम् ॥ २२ ॥</s-l></s-lg><s-lg><s-l> नकुल उवाच ।</s-l><s-l>य उदीचीं दिशं गत्वा जित्वा युधि महाबलान् ।</s-l><s-l>गन्धर्वमुख्याञ्शतशो हयाँल्लेभे स वासविः ॥ २३ ॥</s-l></s-lg><s-lg><s-l>राजंस्तित्तिरिकल्माषाञ्श्रीमाननिलरंहसः ।</s-l><s-l>प्रादाद्भ्रात्रे प्रियः प्रेम्णा राजसूये महाक्रतौ ॥ २४ ॥</s-l></s-lg><s-lg><s-l>तमृते भीमधन्वानं भीमादवरजं वने ।</s-l><s-l>कामये काम्यके वासं नेदानीममरोपमम् ॥ २५ ॥</s-l></s-lg><s-lg><s-l> सहदेव उवाच ।</s-l><s-l>यो धनानि च कन्याश्च युधि जित्वा महारथान् ।</s-l><s-l>आजहार पुरा राज्ञे राजसूये महाक्रतौ ॥ २६ ॥</s-l></s-lg><s-lg><s-l>यः समेतान्मृधे जित्वा यादवानमितद्युतिः ।</s-l><s-l>सुभद्रामाजहारैको वासुदेवस्य संमते ॥ २७ ॥</s-l></s-lg><s-lg><s-l>तस्य जिष्णोर्बृसीं दृष्ट्वा शून्यामुपनिवेशने ।</s-l><s-l>हृदयं मे महाराज न शाम्यति कदाचन ॥ २८ ॥</s-l></s-lg><s-lg><s-l>वनादस्माद्विवासं तु रोचयेऽहमरिंदम ।</s-l><s-l>न हि नस्तमृते वीरं रमणीयमिदं वनम् ॥ २९ ॥</s-l></s-lg>