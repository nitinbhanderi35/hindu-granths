<s-lg><s-l> अर्जुन उवाच ।</s-l><s-l>ततो निवातकवचाः सर्वे वेगेन भारत ।</s-l><s-l>अभ्यद्रवन्मां सहिताः प्रगृहीतायुधा रणे ॥ १ ॥</s-l></s-lg><s-lg><s-l>आच्छिद्य रथपन्थानमुत्क्रोशन्तो महारथाः ।</s-l><s-l>आवृत्य सर्वतस्ते मां शरवर्षैरवाकिरन् ॥ २ ॥</s-l></s-lg><s-lg><s-l>ततोऽपरे महावीर्याः शूलपट्टिशपाणयः ।</s-l><s-l>शूलानि च भुशुण्डीश्च मुमुचुर्दानवा मयि ॥ ३ ॥</s-l></s-lg><s-lg><s-l>तच्छूलवर्षं सुमहद्गदाशक्तिसमाकुलम् ।</s-l><s-l>अनिशं सृज्यमानं तैरपतन्मद्रथोपरि ॥ ४ ॥</s-l></s-lg><s-lg><s-l>अन्ये मामभ्यधावन्त निवातकवचा युधि ।</s-l><s-l>शितशस्त्रायुधा रौद्राः कालरूपाः प्रहारिणः ॥ ५ ॥</s-l></s-lg><s-lg><s-l>तानहं विविधैर्बाणैर्वेगवद्भिरजिह्मगैः ।</s-l><s-l>गाण्डीवमुक्तैरभ्यघ्नमेकैकं दशभिर्मृधे ।</s-l><s-l>ते कृता विमुखाः सर्वे मत्प्रयुक्तैः शिलाशितैः ॥ ६ ॥</s-l></s-lg><s-lg><s-l>ततो मातलिना तूर्णं हयास्ते संप्रचोदिताः ।</s-l><s-l>रथमार्गाद्बहूंस्तत्र विचेरुर्वातरंहसः ।</s-l><s-l>सुसंयता मातलिना प्रामथ्नन्त दितेः सुतान् ॥ ७ ॥</s-l></s-lg><s-lg><s-l>शतं शतास्ते हरयस्तस्मिन्युक्ता महारथे ।</s-l><s-l>तदा मातलिना यत्ता व्यचरन्नल्पका इव ॥ ८ ॥</s-l></s-lg><s-lg><s-l>तेषां चरणपातेन रथनेमिस्वनेन च ।</s-l><s-l>मम बाणनिपातैश्च हतास्ते शतशोऽसुराः ॥ ९ ॥</s-l></s-lg><s-lg><s-l>गतासवस्तथा चान्ये प्रगृहीतशरासनाः ।</s-l><s-l>हतसारथयस्तत्र व्यकृष्यन्त तुरंगमैः ॥ १० ॥</s-l></s-lg><s-lg><s-l>ते दिशो विदिशः सर्वाः प्रतिरुध्य प्रहारिणः ।</s-l><s-l>निघ्नन्ति विविधैः शस्त्रैस्ततो मे व्यथितं मनः ॥ ११ ॥</s-l></s-lg><s-lg><s-l>ततोऽहं मातलेर्वीर्यमपश्यं परमाद्भुतम् ।</s-l><s-l>अश्वांस्तथा वेगवतो यदयत्नादधारयत् ॥ १२ ॥</s-l></s-lg><s-lg><s-l>ततोऽहं लघुभिश्चित्रैरस्त्रैस्तानसुरान्रणे ।</s-l><s-l>सायुधानच्छिनं राजञ्शतशोऽथ सहस्रशः ॥ १३ ॥</s-l></s-lg><s-lg><s-l>एवं मे चरतस्तत्र सर्वयत्नेन शत्रुहन् ।</s-l><s-l>प्रीतिमानभवद्वीरो मातलिः शक्रसारथिः ॥ १४ ॥</s-l></s-lg><s-lg><s-l>वध्यमानास्ततस्ते तु हयैस्तेन रथेन च ।</s-l><s-l>अगमन्प्रक्षयं केचिन्न्यवर्तन्त तथापरे ॥ १५ ॥</s-l></s-lg><s-lg><s-l>स्पर्धमाना इवास्माभिर्निवातकवचा रणे ।</s-l><s-l>शरवर्षैर्महद्भिर्मां समन्तात्प्रत्यवारयन् ॥ १६ ॥</s-l></s-lg><s-lg><s-l>ततोऽहं लघुभिश्चित्रैर्ब्रह्मास्त्रपरिमन्त्रितैः ।</s-l><s-l>व्यधमं सायकैराशु शतशोऽथ सहस्रशः ॥ १७ ॥</s-l></s-lg><s-lg><s-l>ततः संपीड्यमानास्ते क्रोधाविष्टा महासुराः ।</s-l><s-l>अपीडयन्मां सहिताः शरशूलासिवृष्टिभिः ॥ १८ ॥</s-l></s-lg><s-lg><s-l>ततोऽहमस्त्रमातिष्ठं परमं तिग्मतेजसम् ।</s-l><s-l>दयितं देवराजस्य माधवं नाम भारत ॥ १९ ॥</s-l></s-lg><s-lg><s-l>ततः खड्गांस्त्रिशूलांश्च तोमरांश्च सहस्रशः ।</s-l><s-l>अस्त्रवीर्येण शतधा तैर्मुक्तानहमच्छिनम् ॥ २० ॥</s-l></s-lg><s-lg><s-l>छित्त्वा प्रहरणान्येषां ततस्तानपि सर्वशः ।</s-l><s-l>प्रत्यविध्यमहं रोषाद्दशभिर्दशभिः शरैः ॥ २१ ॥</s-l></s-lg><s-lg><s-l>गाण्डीवाद्धि तदा संख्ये यथा भ्रमरपङ्क्तयः ।</s-l><s-l>निष्पतन्ति तथा बाणास्तन्मातलिरपूजयत् ॥ २२ ॥</s-l></s-lg><s-lg><s-l>तेषामपि तु बाणास्ते बहुत्वाच्छलभा इव ।</s-l><s-l>अवाकिरन्मां बलवत्तानहं व्यधमं शरैः ॥ २३ ॥</s-l></s-lg><s-lg><s-l>वध्यमानास्ततस्ते तु निवातकवचाः पुनः ।</s-l><s-l>शरवर्षैर्महद्भिर्मां समन्तात्पर्यवारयन् ॥ २४ ॥</s-l></s-lg><s-lg><s-l>शरवेगान्निहत्याहमस्त्रैः शरविघातिभिः ।</s-l><s-l>ज्वलद्भिः परमैः शीघ्रैस्तानविध्यं सहस्रशः ॥ २५ ॥</s-l></s-lg><s-lg><s-l>तेषां छिन्नानि गात्राणि विसृजन्ति स्म शोणितम् ।</s-l><s-l>प्रावृषीवातिवृष्टानि शृङ्गाणीव धराभृताम् ॥ २६ ॥</s-l></s-lg><s-lg><s-l>इन्द्राशनिसमस्पर्शैर्वेगवद्भिरजिह्मगैः ।</s-l><s-l>मद्बाणैर्वध्यमानास्ते समुद्विग्नाः स्म दानवाः ॥ २७ ॥</s-l></s-lg><s-lg><s-l>शतधा भिन्नदेहान्त्राः क्षीणप्रहरणौजसः ।</s-l><s-l>ततो निवातकवचा मामयुध्यन्त मायया ॥ २८ ॥</s-l></s-lg>