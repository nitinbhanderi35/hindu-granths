<s-lg><s-l> वैशंपायन उवाच ।</s-l><s-l>मार्कण्डेयं महात्मानमूचुः पाण्डुसुतास्तदा ।</s-l><s-l>माहात्म्यं द्विजमुख्यानां श्रोतुमिच्छाम कथ्यताम् ॥ १ ॥</s-l></s-lg><s-lg><s-l>एवमुक्तः स भगवान्मार्कण्डेयो महातपाः ।</s-l><s-l>उवाच सुमहातेजाः सर्वशास्त्रविशारदः ॥ २ ॥</s-l></s-lg><s-lg><s-l>हैहयानां कुलकरो राजा परपुरंजयः ।</s-l><s-l>कुमारो रूपसंपन्नो मृगयामचरद्बली ॥ ३ ॥</s-l></s-lg><s-lg><s-l>चरमाणस्तु सोऽरण्ये तृणवीरुत्समावृते ।</s-l><s-l>कृष्णाजिनोत्तरासङ्गं ददर्श मुनिमन्तिके ।</s-l><s-l>स तेन निहतोऽरण्ये मन्यमानेन वै मृगम् ॥ ४ ॥</s-l></s-lg><s-lg><s-l>व्यथितः कर्म तत्कृत्वा शोकोपहतचेतनः ।</s-l><s-l>जगाम हैहयानां वै सकाशं प्रथितात्मनाम् ॥ ५ ॥</s-l></s-lg><s-lg><s-l>राज्ञां राजीवनेत्रोसौ कुमारः पृथिवीपते ।</s-l><s-l>तेषां च तद्यथावृत्तं कथयामास वै तदा ॥ ६ ॥</s-l></s-lg><s-lg><s-l>तं चापि हिंसितं तात मुनिं मूलफलाशिनम् ।</s-l><s-l>श्रुत्वा दृष्ट्वा च ते तत्र बभूवुर्दीनमानसाः ॥ ७ ॥</s-l></s-lg><s-lg><s-l>कस्यायमिति ते सर्वे मार्गमाणास्ततस्ततः ।</s-l><s-l>जग्मुश्चारिष्टनेमेस्ते तार्क्ष्यस्याश्रममञ्जसा ॥ ८ ॥</s-l></s-lg><s-lg><s-l>तेऽभिवाद्य महात्मानं तं मुनिं संशितव्रतम् ।</s-l><s-l>तस्थुः सर्वे स तु मुनिस्तेषां पूजामथाहरत् ॥ ९ ॥</s-l></s-lg><s-lg><s-l>ते तमूचुर्महात्मानं न वयं सत्क्रियां मुने ।</s-l><s-l>त्वत्तोऽर्हाः कर्मदोषेण ब्राह्मणो हिंसितो हि नः ॥ १० ॥</s-l></s-lg><s-lg><s-l>तानब्रवीत्स विप्रर्षिः कथं वो ब्राह्मणो हतः ।</s-l><s-l>क्व चासौ ब्रूत सहिताः पश्यध्वं मे तपोबलम् ॥ ११ ॥</s-l></s-lg><s-lg><s-l>ते तु तत्सर्वमखिलमाख्यायास्मै यथातथम् ।</s-l><s-l>नापश्यंस्तमृषिं तत्र गतासुं ते समागताः ।</s-l><s-l>अन्वेषमाणाः सव्रीडाः स्वप्नवद्गतमानसाः ॥ १२ ॥</s-l></s-lg><s-lg><s-l>तानब्रवीत्तत्र मुनिस्तार्क्ष्यः परपुरंजयः ।</s-l><s-l>स्यादयं ब्राह्मणः सोऽथ यो युष्माभिर्विनाशितः ।</s-l><s-l>पुत्रो ह्ययं मम नृपास्तपोबलसमन्वितः ॥ १३ ॥</s-l></s-lg><s-lg><s-l>ते तु दृष्ट्वैव तमृषिं विस्मयं परमं गताः ।</s-l><s-l>महदाश्चर्यमिति वै विब्रुवाणा महीपते ॥ १४ ॥</s-l></s-lg><s-lg><s-l>मृतो ह्ययमतो दृष्टः कथं जीवितमाप्तवान् ।</s-l><s-l>किमेतत्तपसो वीर्यं येनायं जीवितः पुनः ।</s-l><s-l>श्रोतुमिच्छाम विप्रर्षे यदि श्रोतव्यमित्युत ॥ १५ ॥</s-l></s-lg><s-lg><s-l>स तानुवाच नास्माकं मृत्युः प्रभवते नृपाः ।</s-l><s-l>कारणं वः प्रवक्ष्यामि हेतुयोगं समासतः ॥ १६ ॥</s-l></s-lg><s-lg><s-l>सत्यमेवाभिजानीमो नानृते कुर्महे मनः ।</s-l><s-l>स्वधर्ममनुतिष्ठामस्तस्मान्मृत्युभयं न नः ॥ १७ ॥</s-l></s-lg><s-lg><s-l>यद्ब्राह्मणानां कुशलं तदेषां कथयामहे ।</s-l><s-l>नैषां दुश्चरितं ब्रूमस्तस्मान्मृत्युभयं न नः ॥ १८ ॥</s-l></s-lg><s-lg><s-l>अतिथीनन्नपानेन भृत्यानत्यशनेन च ।</s-l><s-l>तेजस्विदेशवासाच्च तस्मान्मृत्युभयं न नः ॥ १९ ॥</s-l></s-lg><s-lg><s-l>एतद्वै लेशमात्रं वः समाख्यातं विमत्सराः ।</s-l><s-l>गच्छध्वं सहिताः सर्वे न पापाद्भयमस्ति वः ॥ २० ॥</s-l></s-lg><s-lg><s-l>एवमस्त्विति ते सर्वे प्रतिपूज्य महामुनिम् ।</s-l><s-l>स्वदेशमगमन्हृष्टा राजानो भरतर्षभ ॥ २१ ॥</s-l></s-lg>