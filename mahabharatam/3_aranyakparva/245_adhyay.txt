<s-lg><s-l> वैशंपायन उवाच ।</s-l><s-l>वने निवसतां तेषां पाण्डवानां महात्मनाम् ।</s-l><s-l>वर्षाण्येकादशातीयुः कृच्छ्रेण भरतर्षभ ॥ १ ॥</s-l></s-lg><s-lg><s-l>फलमूलाशनास्ते हि सुखार्हा दुःखमुत्तमम् ।</s-l><s-l>प्राप्तकालमनुध्यान्तः सेहुरुत्तमपूरुषाः ॥ २ ॥</s-l></s-lg><s-lg><s-l>युधिष्ठिरस्तु राजर्षिरात्मकर्मापराधजम् ।</s-l><s-l>चिन्तयन्स महाबाहुर्भ्रातॄणां दुःखमुत्तमम् ॥ ३ ॥</s-l></s-lg><s-lg><s-l>न सुष्वाप सुखं राजा हृदि शल्यैरिवार्पितैः ।</s-l><s-l>दौरात्म्यमनुपश्यंस्तत्काले द्यूतोद्भवस्य हि ॥ ४ ॥</s-l></s-lg><s-lg><s-l>संस्मरन्परुषा वाचः सूतपुत्रस्य पाण्डवः ।</s-l><s-l>निःश्वासपरमो दीनो बिभ्रत्कोपविषं महत् ॥ ५ ॥</s-l></s-lg><s-lg><s-l>अर्जुनो यमजौ चोभौ द्रौपदी च यशस्विनी ।</s-l><s-l>स च भीमो महातेजाः सर्वेषामुत्तमो बली ।</s-l><s-l>युधिष्ठिरमुदीक्षन्तः सेहुर्दुःखमनुत्तमम् ॥ ६ ॥</s-l></s-lg><s-lg><s-l>अवशिष्टमल्पकालं मन्वानाः पुरुषर्षभाः ।</s-l><s-l>वपुरन्यदिवाकार्षुरुत्साहामर्षचेष्टितैः ॥ ७ ॥</s-l></s-lg><s-lg><s-l>कस्यचित्त्वथ कालस्य व्यासः सत्यवतीसुतः ।</s-l><s-l>आजगाम महायोगी पाण्डवानवलोककः ॥ ८ ॥</s-l></s-lg><s-lg><s-l>तमागतमभिप्रेक्ष्य कुन्तीपुत्रो युधिष्ठिरः ।</s-l><s-l>प्रत्युद्गम्य महात्मानं प्रत्यगृह्णाद्यथाविधि ॥ ९ ॥</s-l></s-lg><s-lg><s-l>तमासीनमुपासीनः शुश्रूषुर्नियतेन्द्रियः ।</s-l><s-l>तोषयन्प्रणिपातेन व्यासं पाण्डवनन्दनः ॥ १० ॥</s-l></s-lg><s-lg><s-l>तानवेक्ष्य कृशान्पौत्रान्वने वन्येन जीवतः ।</s-l><s-l>महर्षिरनुकम्पार्थमब्रवीद्बाष्पगद्गदम् ॥ ११ ॥</s-l></s-lg><s-lg><s-l>युधिष्ठिर महाबाहो शृणु धर्मभृतां वर ।</s-l><s-l>नातप्ततपसः पुत्र प्राप्नुवन्ति महत्सुखम् ॥ १२ ॥</s-l></s-lg><s-lg><s-l>सुखदुःखे हि पुरुषः पर्यायेणोपसेवते ।</s-l><s-l>नात्यन्तमसुखं कश्चित्प्राप्नोति पुरुषर्षभ ॥ १३ ॥</s-l></s-lg><s-lg><s-l>प्रज्ञावांस्त्वेव पुरुषः संयुक्तः परया धिया ।</s-l><s-l>उदयास्तमयज्ञो हि न शोचति न हृष्यति ॥ १४ ॥</s-l></s-lg><s-lg><s-l>सुखमापतितं सेवेद्दुःखमापतितं सहेत् ।</s-l><s-l>कालप्राप्तमुपासीत सस्यानामिव कर्षकः ॥ १५ ॥</s-l></s-lg><s-lg><s-l>तपसो हि परं नास्ति तपसा विन्दते महत् ।</s-l><s-l>नासाध्यं तपसः किंचिदिति बुध्यस्व भारत ॥ १६ ॥</s-l></s-lg><s-lg><s-l>सत्यमार्जवमक्रोधः संविभागो दमः शमः ।</s-l><s-l>अनसूयाविहिंसा च शौचमिन्द्रियसंयमः ।</s-l><s-l>साधनानि महाराज नराणां पुण्यकर्मणाम् ॥ १७ ॥</s-l></s-lg><s-lg><s-l>अधर्मरुचयो मूढास्तिर्यग्गतिपरायणाः ।</s-l><s-l>कृच्छ्रां योनिमनुप्राप्य न सुखं विन्दते जनाः ॥ १८ ॥</s-l></s-lg><s-lg><s-l>इह यत्क्रियते कर्म तत्परत्रोपभुज्यते ।</s-l><s-l>तस्माच्छरीरं युञ्जीत तपसा नियमेन च ॥ १९ ॥</s-l></s-lg><s-lg><s-l>यथाशक्ति प्रयच्छेच्च संपूज्याभिप्रणम्य च ।</s-l><s-l>काले पात्रे च हृष्टात्मा राजन्विगतमत्सरः ॥ २० ॥</s-l></s-lg><s-lg><s-l>सत्यवादी लभेतायुरनायासमथार्जवी ।</s-l><s-l>अक्रोधनोऽनसूयश्च निर्वृतिं लभते पराम् ॥ २१ ॥</s-l></s-lg><s-lg><s-l>दान्तः शमपरः शश्वत्परिक्लेशं न विन्दति ।</s-l><s-l>न च तप्यति दान्तात्मा दृष्ट्वा परगतां श्रियम् ॥ २२ ॥</s-l></s-lg><s-lg><s-l>संविभक्ता च दाता च भोगवान्सुखवान्नरः ।</s-l><s-l>भवत्यहिंसकश्चैव परमारोग्यमश्नुते ॥ २३ ॥</s-l></s-lg><s-lg><s-l>मान्यान्मानयिता जन्म कुले महति विन्दति ।</s-l><s-l>व्यसनैर्न तु संयोगं प्राप्नोति विजितेन्द्रियः ॥ २४ ॥</s-l></s-lg><s-lg><s-l>शुभानुशयबुद्धिर्हि संयुक्तः कालधर्मणा ।</s-l><s-l>प्रादुर्भवति तद्योगात्कल्याणमतिरेव सः ॥ २५ ॥</s-l></s-lg><s-lg><s-l> युधिष्ठिर उवाच ।</s-l><s-l>भगवन्दानधर्माणां तपसो वा महामुने ।</s-l><s-l>किं स्विद्बहुगुणं प्रेत्य किं वा दुष्करमुच्यते ॥ २६ ॥</s-l></s-lg><s-lg><s-l> व्यास उवाच ।</s-l><s-l>दानान्न दुष्करतरं पृथिव्यामस्ति किंचन ।</s-l><s-l>अर्थे हि महती तृष्णा स च दुःखेन लभ्यते ॥ २७ ॥</s-l></s-lg><s-lg><s-l>परित्यज्य प्रियान्प्राणान्धनार्थं हि महाहवम् ।</s-l><s-l>प्रविशन्ति नरा वीराः समुद्रमटवीं तथा ॥ २८ ॥</s-l></s-lg><s-lg><s-l>कृषिगोरक्ष्यमित्येके प्रतिपद्यन्ति मानवाः ।</s-l><s-l>पुरुषाः प्रेष्यतामेके निर्गच्छन्ति धनार्थिनः ॥ २९ ॥</s-l></s-lg><s-lg><s-l>तस्य दुःखार्जितस्यैवं परित्यागः सुदुष्करः ।</s-l><s-l>न दुष्करतरं दानात्तस्माद्दानं मतं मम ॥ ३० ॥</s-l></s-lg><s-lg><s-l>विशेषस्त्वत्र विज्ञेयो न्यायेनोपार्जितं धनम् ।</s-l><s-l>पात्रे देशे च काले च साधुभ्यः प्रतिपादयेत् ॥ ३१ ॥</s-l></s-lg><s-lg><s-l>अन्यायसमुपात्तेन दानधर्मो धनेन यः ।</s-l><s-l>क्रियते न स कर्तारं त्रायते महतो भयात् ॥ ३२ ॥</s-l></s-lg><s-lg><s-l>पात्रे दानं स्वल्पमपि काले दत्तं युधिष्ठिर ।</s-l><s-l>मनसा सुविशुद्धेन प्रेत्यानन्तफलं स्मृतम् ॥ ३३ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>व्रीहिद्रोणपरित्यागाद्यत्फलं प्राप मुद्गलः ॥ ३४ ॥</s-l></s-lg>