<s-lg><s-l> भीम उवाच ।</s-l><s-l>पाण्डवो भीमसेनोऽहं धर्मपुत्रादनन्तरः ।</s-l><s-l>विशालां बदरीं प्राप्तो भ्रातृभिः सह राक्षसाः ॥ १ ॥</s-l></s-lg><s-lg><s-l>अपश्यत्तत्र पाञ्चाली सौगन्धिकमनुत्तमम् ।</s-l><s-l>अनिलोढमितो नूनं सा बहूनि परीप्सति ॥ २ ॥</s-l></s-lg><s-lg><s-l>तस्या मामनवद्याङ्ग्या धर्मपत्न्याः प्रिये स्थितम् ।</s-l><s-l>पुष्पाहारमिह प्राप्तं निबोधत निशाचराः ॥ ३ ॥</s-l></s-lg><s-lg><s-l> राक्षसा ऊचुः ।</s-l><s-l>आक्रीडोऽयं कुबेरस्य दयितः पुरुषर्षभ ।</s-l><s-l>नेह शक्यं मनुष्येण विहर्तुं मर्त्यधर्मिणा ॥ ४ ॥</s-l></s-lg><s-lg><s-l>देवर्षयस्तथा यक्षा देवाश्चात्र वृकोदर ।</s-l><s-l>आमन्त्र्य यक्षप्रवरं पिबन्ति विहरन्ति च ।</s-l><s-l>गन्धर्वाप्सरसश्चैव विहरन्त्यत्र पाण्डव ॥ ५ ॥</s-l></s-lg><s-lg><s-l>अन्यायेनेह यः कश्चिदवमन्य धनेश्वरम् ।</s-l><s-l>विहर्तुमिच्छेद्दुर्वृत्तः स विनश्येदसंशयम् ॥ ६ ॥</s-l></s-lg><s-lg><s-l>तमनादृत्य पद्मानि जिहीर्षसि बलादितः ।</s-l><s-l>धर्मराजस्य चात्मानं ब्रवीषि भ्रातरं कथम् ॥ ७ ॥</s-l></s-lg><s-lg><s-l> भीम उवाच ।</s-l><s-l>राक्षसास्तं न पश्यामि धनेश्वरमिहान्तिके ।</s-l><s-l>दृष्ट्वापि च महाराजं नाहं याचितुमुत्सहे ॥ ८ ॥</s-l></s-lg><s-lg><s-l>न हि याचन्ति राजान एष धर्मः सनातनः ।</s-l><s-l>न चाहं हातुमिच्छामि क्षात्रधर्मं कथंचन ॥ ९ ॥</s-l></s-lg><s-lg><s-l>इयं च नलिनी रम्या जाता पर्वतनिर्झरे ।</s-l><s-l>नेयं भवनमासाद्य कुबेरस्य महात्मनः ॥ १० ॥</s-l></s-lg><s-lg><s-l>तुल्या हि सर्वभूतानामियं वैश्रवणस्य च ।</s-l><s-l>एवंगतेषु द्रव्येषु कः कं याचितुमर्हति ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा राक्षसान्सर्वान्भीमसेनो व्यगाहत ।</s-l><s-l>ततः स राक्षसैर्वाचा प्रतिषिद्धः प्रतापवान् ।</s-l><s-l>मा मैवमिति सक्रोधैर्भर्त्सयद्भिः समन्ततः ॥ १२ ॥</s-l></s-lg><s-lg><s-l>कदर्थीकृत्य तु स तान्राक्षसान्भीमविक्रमः ।</s-l><s-l>व्यगाहत महातेजास्ते तं सर्वे न्यवारयन् ॥ १३ ॥</s-l></s-lg><s-lg><s-l>गृह्णीत बध्नीत निकृन्ततेमं पचाम खादाम च भीमसेनम् ।</s-l><s-l>क्रुद्धा ब्रुवन्तोऽनुययुर्द्रुतं ते शस्त्राणि चोद्यम्य विवृत्तनेत्राः ॥ १४ ॥</s-l></s-lg><s-lg><s-l>ततः स गुर्वीं यमदण्डकल्पां महागदां काञ्चनपट्टनद्धाम् ।</s-l><s-l>प्रगृह्य तानभ्यपतत्तरस्वी ततोऽब्रवीत्तिष्ठत तिष्ठतेति ॥ १५ ॥</s-l></s-lg><s-lg><s-l>ते तं तदा तोमरपट्टिशाद्यैर्व्याविध्य शस्त्रैः सहसाभिपेतुः ।</s-l><s-l>जिघांसवः क्रोधवशाः सुभीमा भीमं समन्तात्परिवव्रुरुग्राः ॥ १६ ॥</s-l></s-lg><s-lg><s-l>वातेन कुन्त्यां बलवान्स जातः शूरस्तरस्वी द्विषतां निहन्ता ।</s-l><s-l>सत्ये च धर्मे च रतः सदैव पराक्रमे शत्रुभिरप्रधृष्यः ॥ १७ ॥</s-l></s-lg><s-lg><s-l>तेषां स मार्गान्विविधान्महात्मा निहत्य शस्त्राणि च शात्रवाणाम् ।</s-l><s-l>यथाप्रवीरान्निजघान वीरः परःशतान्पुष्करिणीसमीपे ॥ १८ ॥</s-l></s-lg><s-lg><s-l>ते तस्य वीर्यं च बलं च दृष्ट्वा विद्याबलं बाहुबलं तथैव ।</s-l><s-l>अशक्नुवन्तः सहिताः समन्ताद्धतप्रवीराः सहसा निवृत्ताः ॥ १९ ॥</s-l></s-lg><s-lg><s-l>विदीर्यमाणास्तत एव तूर्णमाकाशमास्थाय विमूढसंज्ञाः ।</s-l><s-l>कैलासशृङ्गाण्यभिदुद्रुवुस्ते भीमार्दिताः क्रोधवशाः प्रभग्नाः ॥ २० ॥</s-l></s-lg><s-lg><s-l>स शक्रवद्दानवदैत्यसंघान्विक्रम्य जित्वा च रणेऽरिसंघान् ।</s-l><s-l>विगाह्य तां पुष्करिणीं जितारिः कामाय जग्राह ततोऽम्बुजानि ॥ २१ ॥</s-l></s-lg><s-lg><s-l>ततः स पीत्वामृतकल्पमम्भो भूयो बभूवोत्तमवीर्यतेजाः ।</s-l><s-l>उत्पाट्य जग्राह ततोऽम्बुजानि सौगन्धिकान्युत्तमगन्धवन्ति ॥ २२ ॥</s-l></s-lg><s-lg><s-l>ततस्तु ते क्रोधवशाः समेत्य धनेश्वरं भीमबलप्रणुन्नाः ।</s-l><s-l>भीमस्य वीर्यं च बलं च संख्ये यथावदाचख्युरतीव दीनाः ॥ २३ ॥</s-l></s-lg><s-lg><s-l>तेषां वचस्तत्तु निशम्य देवः प्रहस्य रक्षांशि ततोऽभ्युवाच ।</s-l><s-l>गृह्णातु भीमो जलजानि कामं कृष्णानिमित्तं विदितं ममैतत् ॥ २४ ॥</s-l></s-lg><s-lg><s-l>ततोऽभ्यनुज्ञाय धनेश्वरं ते जग्मुः कुरूणां प्रवरं विरोषाः ।</s-l><s-l>भीमं च तस्यां ददृशुर्नलिन्यां यथोपजोषं विहरन्तमेकम् ॥ २५ ॥</s-l></s-lg>