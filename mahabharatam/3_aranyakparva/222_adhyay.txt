<s-lg><s-l> वैशंपायन उवाच ।</s-l><s-l>उपासीनेषु विप्रेषु पाण्डवेषु महात्मसु ।</s-l><s-l>द्रौपदी सत्यभामा च विविशाते तदा समम् ।</s-l><s-l>जाहस्यमाने सुप्रीते सुखं तत्र निषीदतुः ॥ १ ॥</s-l></s-lg><s-lg><s-l>चिरस्य दृष्ट्वा राजेन्द्र तेऽन्योन्यस्य प्रियंवदे ।</s-l><s-l>कथयामासतुश्चित्राः कथाः कुरुयदुक्षिताम् ॥ २ ॥</s-l></s-lg><s-lg><s-l>अथाब्रवीत्सत्यभामा कृष्णस्य महिषी प्रिया ।</s-l><s-l>सात्राजिती याज्ञसेनीं रहसीदं सुमध्यमा ॥ ३ ॥</s-l></s-lg><s-lg><s-l>केन द्रौपदि वृत्तेन पाण्डवानुपतिष्ठसि ।</s-l><s-l>लोकपालोपमान्वीरान्यूनः परमसंमतान् ।</s-l><s-l>कथं च वशगास्तुभ्यं न कुप्यन्ति च ते शुभे ॥ ४ ॥</s-l></s-lg><s-lg><s-l>तव वश्या हि सततं पाण्डवाः प्रियदर्शने ।</s-l><s-l>मुखप्रेक्षाश्च ते सर्वे तत्त्वमेतद्ब्रवीहि मे ॥ ५ ॥</s-l></s-lg><s-lg><s-l>व्रतचर्या तपो वापि स्नानमन्त्रौषधानि वा ।</s-l><s-l>विद्यावीर्यं मूलवीर्यं जपहोमस्तथागदाः ॥ ६ ॥</s-l></s-lg><s-lg><s-l>मम आचक्ष्व पाञ्चालि यशस्यं भगवेदनम् ।</s-l><s-l>येन कृष्णे भवेन्नित्यं मम कृष्णो वशानुगः ॥ ७ ॥</s-l></s-lg><s-lg><s-l>एवमुक्त्वा सत्यभामा विरराम यशस्विनी ।</s-l><s-l>पतिव्रता महाभागा द्रौपदी प्रत्युवाच ताम् ॥ ८ ॥</s-l></s-lg><s-lg><s-l>असत्स्त्रीणां समाचारं सत्ये मामनुपृच्छसि ।</s-l><s-l>असदाचरिते मार्गे कथं स्यादनुकीर्तनम् ॥ ९ ॥</s-l></s-lg><s-lg><s-l>अनुप्रश्नः संशयो वा नैतत्त्वय्युपपद्यते ।</s-l><s-l>तथा ह्युपेता बुद्ध्या त्वं कृष्णस्य महिषी प्रिया ॥ १० ॥</s-l></s-lg><s-lg><s-l>यदैव भर्ता जानीयान्मन्त्रमूलपरां स्त्रियम् ।</s-l><s-l>उद्विजेत तदैवास्याः सर्पाद्वेश्मगतादिव ॥ ११ ॥</s-l></s-lg><s-lg><s-l>उद्विग्नस्य कुतः शान्तिरशान्तस्य कुतः सुखम् ।</s-l><s-l>न जातु वशगो भर्ता स्त्रियाः स्यान्मन्त्रकारणात् ॥ १२ ॥</s-l></s-lg><s-lg><s-l>अमित्रप्रहितांश्चापि गदान्परमदारुणान् ।</s-l><s-l>मूलप्रवादैर्हि विषं प्रयच्छन्ति जिघांसवः ॥ १३ ॥</s-l></s-lg><s-lg><s-l>जिह्वया यानि पुरुषस्त्वचा वाप्युपसेवते ।</s-l><s-l>तत्र चूर्णानि दत्तानि हन्युः क्षिप्रमसंशयम् ॥ १४ ॥</s-l></s-lg><s-lg><s-l>जलोदरसमायुक्ताः श्वित्रिणः पलितास्तथा ।</s-l><s-l>अपुमांसः कृताः स्त्रीभिर्जडान्धबधिरास्तथा ॥ १५ ॥</s-l></s-lg><s-lg><s-l>पापानुगास्तु पापास्ताः पतीनुपसृजन्त्युत ।</s-l><s-l>न जातु विप्रियं भर्तुः स्त्रिया कार्यं कथंचन ॥ १६ ॥</s-l></s-lg><s-lg><s-l>वर्ताम्यहं तु यां वृत्तिं पाण्डवेषु महात्मसु ।</s-l><s-l>तां सर्वां शृणु मे सत्यां सत्यभामे यशस्विनि ॥ १७ ॥</s-l></s-lg><s-lg><s-l>अहंकारं विहायाहं कामक्रोधौ च सर्वदा ।</s-l><s-l>सदारान्पाण्डवान्नित्यं प्रयतोपचराम्यहम् ॥ १८ ॥</s-l></s-lg><s-lg><s-l>प्रणयं प्रतिसंगृह्य निधायात्मानमात्मनि ।</s-l><s-l>शुश्रूषुर्निरभीमाना पतीनां चित्तरक्षिणी ॥ १९ ॥</s-l></s-lg><s-lg><s-l>दुर्व्याहृताच्छङ्कमाना दुःस्थिताद्दुरवेक्षितात् ।</s-l><s-l>दुरासिताद्दुर्व्रजितादिङ्गिताध्यासितादपि ॥ २० ॥</s-l></s-lg><s-lg><s-l>सूर्यवैश्वानरनिभान्सोमकल्पान्महारथान् ।</s-l><s-l>सेवे चक्षुर्हणः पार्थानुग्रतेजःप्रतापिनः ॥ २१ ॥</s-l></s-lg><s-lg><s-l>देवो मनुष्यो गन्धर्वो युवा चापि स्वलंकृतः ।</s-l><s-l>द्रव्यवानभिरूपो वा न मेऽन्यः पुरुषो मतः ॥ २२ ॥</s-l></s-lg><s-lg><s-l>नाभुक्तवति नास्नाते नासंविष्टे च भर्तरि ।</s-l><s-l>न संविशामि नाश्नामि सदा कर्मकरेष्वपि ॥ २३ ॥</s-l></s-lg><s-lg><s-l>क्षेत्राद्वनाद्वा ग्रामाद्वा भर्तारं गृहमागतम् ।</s-l><s-l>प्रत्युत्थायाभिनन्दामि आसनेनोदकेन च ॥ २४ ॥</s-l></s-lg><s-lg><s-l>प्रमृष्टभाण्डा मृष्टान्ना काले भोजनदायिनी ।</s-l><s-l>संयता गुप्तधान्या च सुसंमृष्टनिवेशना ॥ २५ ॥</s-l></s-lg><s-lg><s-l>अतिरस्कृतसंभाषा दुःस्त्रियो नानुसेवती ।</s-l><s-l>अनुकूलवती नित्यं भवाम्यनलसा सदा ॥ २६ ॥</s-l></s-lg><s-lg><s-l>अनर्मे चापि हसनं द्वारि स्थानमभीक्ष्णशः ।</s-l><s-l>अवस्करे चिरस्थानं निष्कुटेषु च वर्जये ॥ २७ ॥</s-l></s-lg><s-lg><s-l>अतिहासातिरोषौ च क्रोधस्थानं च वर्जये ।</s-l><s-l>निरताहं सदा सत्ये भर्तॄणामुपसेवने ।</s-l><s-l>सर्वथा भर्तृरहितं न ममेष्टं कथंचन ॥ २८ ॥</s-l></s-lg><s-lg><s-l>यदा प्रवसते भर्ता कुटुम्बार्थेन केनचित् ।</s-l><s-l>सुमनोवर्णकापेता भवामि व्रतचारिणी ॥ २९ ॥</s-l></s-lg><s-lg><s-l>यच्च भर्ता न पिबति यच्च भर्ता न खादति ।</s-l><s-l>यच्च नाश्नाति मे भर्ता सर्वं तद्वर्जयाम्यहम् ॥ ३० ॥</s-l></s-lg><s-lg><s-l>यथोपदेशं नियता वर्तमाना वराङ्गने ।</s-l><s-l>स्वलंकृता सुप्रयता भर्तुः प्रियहिते रता ॥ ३१ ॥</s-l></s-lg><s-lg><s-l>ये च धर्माः कुटुम्बेषु श्वश्र्वा मे कथिताः पुरा ।</s-l><s-l>भिक्षाबलिश्राद्धमिति स्थालीपाकाश्च पर्वसु ।</s-l><s-l>मान्यानां मानसत्कारा ये चान्ये विदिता मया ॥ ३२ ॥</s-l></s-lg><s-lg><s-l>तान्सर्वाननुवर्तामि दिवारात्रमतन्द्रिता ।</s-l><s-l>विनयान्नियमांश्चापि सदा सर्वात्मना श्रिता ॥ ३३ ॥</s-l></s-lg><s-lg><s-l>मृदून्सतः सत्यशीलान्सत्यधर्मानुपालिनः ।</s-l><s-l>आशीविषानिव क्रुद्धान्पतीन्परिचराम्यहम् ॥ ३४ ॥</s-l></s-lg><s-lg><s-l>पत्याश्रयो हि मे धर्मो मतः स्त्रीणां सनातनः ।</s-l><s-l>स देवः सा गतिर्नान्या तस्य का विप्रियं चरेत् ॥ ३५ ॥</s-l></s-lg><s-lg><s-l>अहं पतीन्नातिशये नात्यश्ने नातिभूषये ।</s-l><s-l>नापि परिवदे श्वश्रूं सर्वदा परियन्त्रिता ॥ ३६ ॥</s-l></s-lg><s-lg><s-l>अवधानेन सुभगे नित्योत्थानतयैव च ।</s-l><s-l>भर्तारो वशगा मह्यं गुरुशुश्रूषणेन च ॥ ३७ ॥</s-l></s-lg><s-lg><s-l>नित्यमार्यामहं कुन्तीं वीरसूं सत्यवादिनीम् ।</s-l><s-l>स्वयं परिचराम्येका स्नानाच्छादनभोजनैः ॥ ३८ ॥</s-l></s-lg><s-lg><s-l>नैतामतिशये जातु वस्त्रभूषणभोजनैः ।</s-l><s-l>नापि परिवदे चाहं तां पृथां पृथिवीसमाम् ॥ ३९ ॥</s-l></s-lg><s-lg><s-l>अष्टावग्रे ब्राह्मणानां सहस्राणि स्म नित्यदा ।</s-l><s-l>भुञ्जते रुक्मपात्रीषु युधिष्ठिरनिवेशने ॥ ४० ॥</s-l></s-lg><s-lg><s-l>अष्टाशीतिसहस्राणि स्नातका गृहमेधिनः ।</s-l><s-l>त्रिंशद्दासीक एकैको यान्बिभर्ति युधिष्ठिरः ॥ ४१ ॥</s-l></s-lg><s-lg><s-l>दशान्यानि सहस्राणि येषामन्नं सुसंस्कृतम् ।</s-l><s-l>ह्रियते रुक्मपात्रीभिर्यतीनामूर्ध्वरेतसाम् ॥ ४२ ॥</s-l></s-lg><s-lg><s-l>तान्सर्वानग्रहारेण ब्राह्मणान्ब्रह्मवादिनः ।</s-l><s-l>यथार्हं पूजयामि स्म पानाच्छादनभोजनैः ॥ ४३ ॥</s-l></s-lg><s-lg><s-l>शतं दासीसहस्राणि कौन्तेयस्य महात्मनः ।</s-l><s-l>कम्बुकेयूरधारिण्यो निष्ककण्ठ्यः स्वलंकृताः ॥ ४४ ॥</s-l></s-lg><s-lg><s-l>महार्हमाल्याभरणाः सुवर्णाश्चन्दनोक्षिताः ।</s-l><s-l>मणीन्हेम च बिभ्रत्यो नृत्यगीतविशारदाः ॥ ४५ ॥</s-l></s-lg><s-lg><s-l>तासां नाम च रूपं च भोजनाच्छादनानि च ।</s-l><s-l>सर्वासामेव वेदाहं कर्म चैव कृताकृतम् ॥ ४६ ॥</s-l></s-lg><s-lg><s-l>शतं दासीसहस्राणि कुन्तीपुत्रस्य धीमतः ।</s-l><s-l>पात्रीहस्ता दिवारात्रमतिथीन्भोजयन्त्युत ॥ ४७ ॥</s-l></s-lg><s-lg><s-l>शतमश्वसहस्राणि दश नागायुतानि च ।</s-l><s-l>युधिष्ठिरस्यानुयात्रमिन्द्रप्रस्थनिवासिनः ॥ ४८ ॥</s-l></s-lg><s-lg><s-l>एतदासीत्तदा राज्ञो यन्महीं पर्यपालयत् ।</s-l><s-l>येषां संख्याविधिं चैव प्रदिशामि शृणोमि च ॥ ४९ ॥</s-l></s-lg><s-lg><s-l>अन्तःपुराणां सर्वेषां भृत्यानां चैव सर्वशः ।</s-l><s-l>आ गोपालाविपालेभ्यः सर्वं वेद कृताकृतम् ॥ ५० ॥</s-l></s-lg><s-lg><s-l>सर्वं राज्ञः समुदयमायं च व्ययमेव च ।</s-l><s-l>एकाहं वेद्मि कल्याणि पाण्डवानां यशस्विनाम् ॥ ५१ ॥</s-l></s-lg><s-lg><s-l>मयि सर्वं समासज्य कुटुम्बं भरतर्षभाः ।</s-l><s-l>उपासनरताः सर्वे घटन्ते स्म शुभानने ॥ ५२ ॥</s-l></s-lg><s-lg><s-l>तमहं भारमासक्तमनाधृष्यं दुरात्मभिः ।</s-l><s-l>सुखं सर्वं परित्यज्य रात्र्यहानि घटामि वै ॥ ५३ ॥</s-l></s-lg><s-lg><s-l>अधृष्यं वरुणस्येव निधिपूर्णमिवोदधिम् ।</s-l><s-l>एकाहं वेद्मि कोशं वै पतीनां धर्मचारिणाम् ॥ ५४ ॥</s-l></s-lg><s-lg><s-l>अनिशायां निशायां च सहायाः क्षुत्पिपासयोः ।</s-l><s-l>आराधयन्त्याः कौरव्यांस्तुल्या रात्रिरहश्च मे ॥ ५५ ॥</s-l></s-lg><s-lg><s-l>प्रथमं प्रतिबुध्यामि चरमं संविशामि च ।</s-l><s-l>नित्यकालमहं सत्ये एतत्संवननं मम ॥ ५६ ॥</s-l></s-lg><s-lg><s-l>एतज्जानाम्यहं कर्तुं भर्तृसंवननं महत् ।</s-l><s-l>असत्स्त्रीणां समाचारं नाहं कुर्यां न कामये ॥ ५७ ॥</s-l></s-lg><s-lg><s-l>तच्छ्रुत्वा धर्मसहितं व्याहृतं कृष्णया तदा ।</s-l><s-l>उवाच सत्या सत्कृत्य पाञ्चालीं धर्मचारिणीम् ॥ ५८ ॥</s-l></s-lg><s-lg><s-l>अभिपन्नास्मि पाञ्चालि याज्ञसेनि क्षमस्व मे ।</s-l><s-l>कामकारः सखीनां हि सोपहासं प्रभाषितुम् ॥ ५९ ॥</s-l></s-lg>