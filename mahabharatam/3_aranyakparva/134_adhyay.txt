<s-lg><s-l> अष्टावक्र उवाच ।</s-l><s-l>अत्रोग्रसेनसमितेषु राजन्समागतेष्वप्रतिमेषु राजसु ।</s-l><s-l>न वै विवित्सान्तरमस्ति वादिनां महाजले हंसनिनादिनामिव ॥ १ ॥</s-l></s-lg><s-lg><s-l>न मेऽद्य वक्ष्यस्यतिवादिमानिन्ग्लहं प्रपन्नः सरितामिवागमः ।</s-l><s-l>हुताशनस्येव समिद्धतेजसः स्थिरो भवस्वेह ममाद्य बन्दिन् ॥ २ ॥</s-l></s-lg><s-lg><s-l> बन्द्युवाच ।</s-l><s-l>व्याघ्रं शयानं प्रति मा प्रबोधय आशीविषं सृक्किणी लेलिहानम् ।</s-l><s-l>पदाहतस्येव शिरोऽभिहत्य नादष्टो वै मोक्ष्यसे तन्निबोध ॥ ३ ॥</s-l></s-lg><s-lg><s-l>यो वै दर्पात्संहननोपपन्नः सुदुर्बलः पर्वतमाविहन्ति ।</s-l><s-l>तस्यैव पाणिः सनखो विशीर्यते न चैव शैलस्य हि दृश्यते व्रणः ॥ ४ ॥</s-l></s-lg><s-lg><s-l>सर्वे राज्ञो मैथिलस्य मैनाकस्येव पर्वताः ।</s-l><s-l>निकृष्टभूता राजानो वत्सा अनदुहो यथा ॥ ५ ॥</s-l></s-lg><s-lg><s-l> लोमश उवाच ।</s-l><s-l>अष्टावक्रः समितौ गर्जमानो जातक्रोधो बन्दिनमाह राजन् ।</s-l><s-l>उक्ते वाक्ये चोत्तरं मे ब्रवीहि वाक्यस्य चाप्युत्तरं ते ब्रवीमि ॥ ६ ॥</s-l></s-lg><s-lg><s-l> बन्द्युवाच ।</s-l><s-l>एक एवाग्निर्बहुधा समिध्यते एकः सूर्यः सर्वमिदं प्रभासते ।</s-l><s-l>एको वीरो देवराजो निहन्ता यमः पितॄणामीश्वरश्चैक एव ॥ ७ ॥</s-l></s-lg><s-lg><s-l> अष्टावक्र उवाच ।</s-l><s-l>द्वाविन्द्राग्नी चरतो वै सखायौ द्वौ देवर्षी नारदः पर्वतश्च ।</s-l><s-l>द्वावश्विनौ द्वे च रथस्य चक्रे भार्यापती द्वौ विहितौ विधात्रा ॥ ८ ॥</s-l></s-lg><s-lg><s-l> बन्द्युवाच ।</s-l><s-l>त्रिः सूयते कर्मणा वै प्रजेयं त्रयो युक्ता वाजपेयं वहन्ति ।</s-l><s-l>अध्वर्यवस्त्रिषवणानि तन्वते त्रयो लोकास्त्रीणि ज्योतींषि चाहुः ॥ ९ ॥</s-l></s-lg><s-lg><s-l> अष्टावक्र उवाच ।</s-l><s-l>चतुष्टयं ब्राह्मणानां निकेतं चत्वारो युक्ता यज्ञमिमं वहन्ति ।</s-l><s-l>दिशश्चतस्रश्चतुरश्च वर्णाश्चतुष्पदा गौरपि शश्वदुक्ता ॥ १० ॥</s-l></s-lg><s-lg><s-l> बन्द्युवाच ।</s-l><s-l>पञ्चाग्नयः पञ्चपदा च पङ्क्तिर्यज्ञाः पञ्चैवाप्यथ पञ्चेन्द्रियाणि ।</s-l><s-l>दृष्टा वेदे पञ्चचूडाश्च पञ्च लोके ख्यातं पञ्चनदं च पुण्यम् ॥ ११ ॥</s-l></s-lg><s-lg><s-l> अष्टावक्र उवाच ।</s-l><s-l>षडाधाने दक्षिणामाहुरेके षडेवेमे ऋतवः कालचक्रम् ।</s-l><s-l>षडिन्द्रियाण्युत षट्कृत्तिकाश्च षट्साद्यस्काः सर्ववेदेषु दृष्टाः ॥ १२ ॥</s-l></s-lg><s-lg><s-l> बन्द्युवाच ।</s-l><s-l>सप्त ग्राम्याः पशवः सप्त वन्याः सप्त छन्दांसि क्रतुमेकं वहन्ति ।</s-l><s-l>सप्तर्षयः सप्त चाप्यर्हणानि सप्ततन्त्री प्रथिता चैव वीणा ॥ १३ ॥</s-l></s-lg><s-lg><s-l> अष्टावक्र उवाच ।</s-l><s-l>अष्टौ शाणाः शतमानं वहन्ति तथाष्टपादः शरभः सिंहघाती ।</s-l><s-l>अष्टौ वसूञ्शुश्रुम देवतासु यूपश्चाष्टास्रिर्विहितः सर्वयज्ञः ॥ १४ ॥</s-l></s-lg><s-lg><s-l> बन्द्युवाच ।</s-l><s-l>नवैवोक्ताः सामिधेन्यः पितॄणां तथा प्राहुर्नवयोगं विसर्गम् ।</s-l><s-l>नवाक्षरा बृहती संप्रदिष्टा नवयोगो गणनामेति शश्वत् ॥ १५ ॥</s-l></s-lg><s-lg><s-l> अष्टावक्र उवाच ।</s-l><s-l>दशा दशोक्ताः पुरुषस्य लोके सहस्रमाहुर्दश पूर्णं शतानि ।</s-l><s-l>दशैव मासान्बिभ्रति गर्भवत्यो दशेरका दश दाशा दशार्णाः ॥ १६ ॥</s-l></s-lg><s-lg><s-l> बन्द्युवाच ।</s-l><s-l>एकादशैकादशिनः पशूनामेकादशैवात्र भवन्ति यूपाः ।</s-l><s-l>एकादश प्राणभृतां विकारा एकादशोक्ता दिवि देवेषु रुद्राः ॥ १७ ॥</s-l></s-lg><s-lg><s-l> अष्टावक्र उवाच ।</s-l><s-l>संवत्सरं द्वादश मासमाहुर्जगत्याः पादो द्वादशैवाक्षराणि ।</s-l><s-l>द्वादशाहः प्राकृतो यज्ञ उक्तो द्वादशादित्यान्कथयन्तीह विप्राः ॥ १८ ॥</s-l></s-lg><s-lg><s-l> बन्द्युवाच ।</s-l><s-l>त्रयोदशी तिथिरुक्ता महोग्रा त्रयोदशद्वीपवती मही च ॥ १९ ॥</s-l></s-lg><s-lg><s-l> लोमश उवाच ।</s-l><s-l>एतावदुक्त्वा विरराम बन्दी श्लोकस्यार्धं व्याजहाराष्टवक्रः ।</s-l><s-l>त्रयोदशाहानि ससार केशी त्रयोदशादीन्यतिच्छन्दांसि चाहुः ॥ २० ॥</s-l></s-lg><s-lg><s-l>ततो महानुदतिष्ठन्निनादस्तूष्णींभूतं सूतपुत्रं निशम्य ।</s-l><s-l>अधोमुखं ध्यानपरं तदानीमष्टावक्रं चाप्युदीर्यन्तमेव ॥ २१ ॥</s-l></s-lg><s-lg><s-l>तस्मिंस्तथा संकुले वर्तमाने स्फीते यज्ञे जनकस्याथ राज्ञः ।</s-l><s-l>अष्टावक्रं पूजयन्तोऽभ्युपेयुर्विप्राः सर्वे प्राञ्जलयः प्रतीताः ॥ २२ ॥</s-l></s-lg><s-lg><s-l> अष्टावक्र उवाच ।</s-l><s-l>अनेन वै ब्राह्मणाः शुश्रुवांसो वादे जित्वा सलिले मज्जिताः किल ।</s-l><s-l>तानेव धर्मानयमद्य बन्दी प्राप्नोतु गृह्याप्सु निमज्जयैनम् ॥ २३ ॥</s-l></s-lg><s-lg><s-l> बन्द्युवाच ।</s-l><s-l>अहं पुत्रो वरुणस्योत राज्ञस्तत्रास सत्रं द्वादशवार्षिकं वै ।</s-l><s-l>सत्रेण ते जनक तुल्यकालं तदर्थं ते प्रहिता मे द्विजाग्र्याः ॥ २४ ॥</s-l></s-lg><s-lg><s-l>एते सर्वे वरुणस्योत यज्ञं द्रष्टुं गता इह आयान्ति भूयः ।</s-l><s-l>अष्टावक्रं पूजये पूजनीयं यस्य हेतोर्जनितारं समेष्ये ॥ २५ ॥</s-l></s-lg><s-lg><s-l> अष्टावक्र उवाच ।</s-l><s-l>विप्राः समुद्राम्भसि मज्जितास्ते वाचा जिता मेधया आविदानाः ।</s-l><s-l>तां मेधया वाचमथोज्जहार यथा वाचमवचिन्वन्ति सन्तः ॥ २६ ॥</s-l></s-lg><s-lg><s-l>अग्निर्दहञ्जातवेदाः सतां गृहान्विसर्जयंस्तेजसा न स्म धाक्षीत् ।</s-l><s-l>बालेषु पुत्रेषु कृपणं वदत्सु तथा वाचमवचिन्वन्ति सन्तः ॥ २७ ॥</s-l></s-lg><s-lg><s-l>श्लेष्मातकी क्षीणवर्चाः शृणोषि उताहो त्वां स्तुतयो मादयन्ति ।</s-l><s-l>हस्तीव त्वं जनक वितुद्यमानो न मामिकां वाचमिमां शृणोषि ॥ २८ ॥</s-l></s-lg><s-lg><s-l> जनक उवाच ।</s-l><s-l>शृणोमि वाचं तव दिव्यरूपाममानुषीं दिव्यरूपोऽसि साक्षात् ।</s-l><s-l>अजैषीर्यद्बन्दिनं त्वं विवादे निसृष्ट एष तव कामोऽद्य बन्दी ॥ २९ ॥</s-l></s-lg><s-lg><s-l> अष्टावक्र उवाच ।</s-l><s-l>नानेन जीवता कश्चिदर्थो मे बन्दिना नृप ।</s-l><s-l>पिता यद्यस्य वरुणो मज्जयैनं जलाशये ॥ ३० ॥</s-l></s-lg><s-lg><s-l> बन्द्युवाच ।</s-l><s-l>अहं पुत्रो वरुणस्योत राज्ञो न मे भयं सलिले मज्जितस्य ।</s-l><s-l>इमं मुहूर्तं पितरं द्रक्ष्यतेऽयमष्टावक्रश्चिरनष्टं कहोडम् ॥ ३१ ॥</s-l></s-lg><s-lg><s-l> लोमश उवाच ।</s-l><s-l>ततस्ते पूजिता विप्रा वरुणेन महात्मना ।</s-l><s-l>उदतिष्ठन्त ते सर्वे जनकस्य समीपतः ॥ ३२ ॥</s-l></s-lg><s-lg><s-l> कहोड उवाच ।</s-l><s-l>इत्यर्थमिच्छन्ति सुताञ्जना जनक कर्मणा ।</s-l><s-l>यदहं नाशकं कर्तुं तत्पुत्रः कृतवान्मम ॥ ३३ ॥</s-l></s-lg><s-lg><s-l>उताबलस्य बलवानुत बालस्य पण्डितः ।</s-l><s-l>उत वाविदुषो विद्वान्पुत्रो जनक जायते ॥ ३४ ॥</s-l></s-lg><s-lg><s-l> बन्द्युवाच ।</s-l><s-l>शितेन ते परशुना स्वयमेवान्तको नृप ।</s-l><s-l>शिरांस्यपाहरत्वाजौ रिपूणां भद्रमस्तु ते ॥ ३५ ॥</s-l></s-lg><s-lg><s-l>महदुक्थ्यं गीयते साम चाग्र्यं सम्यक्सोमः पीयते चात्र सत्रे ।</s-l><s-l>शुचीन्भागान्प्रतिजगृहुश्च हृष्टाः साक्षाद्देवा जनकस्येह यज्ञे ॥ ३६ ॥</s-l></s-lg><s-lg><s-l> लोमश उवाच ।</s-l><s-l>समुत्थितेष्वथ सर्वेषु राजन्विप्रेषु तेष्वधिकं सुप्रभेषु ।</s-l><s-l>अनुज्ञातो जनकेनाथ राज्ञा विवेश तोयं सागरस्योत बन्दी ॥ ३७ ॥</s-l></s-lg><s-lg><s-l>अष्टावक्रः पितरं पूजयित्वा संपूजितो ब्राह्मणैस्तैर्यथावत् ।</s-l><s-l>प्रत्याजगामाश्रममेव चाग्र्यं जित्वा बन्दिं सहितो मातुलेन ॥ ३८ ॥</s-l></s-lg><s-lg><s-l>अत्र कौन्तेय सहितो भ्रातृभिस्त्वं सुखोषितः सह विप्रैः प्रतीतः ।</s-l><s-l>पुण्यान्यन्यानि शुचिकर्मैकभक्तिर्मया सार्धं चरितास्याजमीढ ॥ ३९ ॥</s-l></s-lg>