<s-lg><s-l> वैशंपायन उवाच ।</s-l><s-l>युधिष्ठिरवचः श्रुत्वा भीमसेनपुरोगमाः ।</s-l><s-l>प्रहृष्टवदनाः सर्वे समुत्तस्थुर्नरर्षभाः ॥ १ ॥</s-l></s-lg><s-lg><s-l>अभेद्यानि ततः सर्वे समनह्यन्त भारत ।</s-l><s-l>जाम्बूनदविचित्राणि कवचानि महारथाः ॥ २ ॥</s-l></s-lg><s-lg><s-l>ते दंशिता रथैः सर्वे ध्वजिनः सशरासनाः ।</s-l><s-l>पाण्डवाः प्रत्यदृश्यन्त ज्वलिता इव पावकाः ॥ ३ ॥</s-l></s-lg><s-lg><s-l>तान्रथान्साधु संपन्नान्संयुक्ताञ्जवनैर्हयैः ।</s-l><s-l>आस्थाय रथशार्दूलाः शीघ्रमेव ययुस्ततः ॥ ४ ॥</s-l></s-lg><s-lg><s-l>ततः कौरवसैन्यानां प्रादुरासीन्महास्वनः ।</s-l><s-l>प्रयातान्सहितान्दृष्ट्वा पाण्डुपुत्रान्महारथान् ॥ ५ ॥</s-l></s-lg><s-lg><s-l>जितकाशिनश्च खचरास्त्वरिताश्च महारथाः ।</s-l><s-l>क्षणेनैव वने तस्मिन्समाजग्मुरभीतवत् ॥ ६ ॥</s-l></s-lg><s-lg><s-l>न्यवर्तन्त ततः सर्वे गन्धर्वा जितकाशिनः ।</s-l><s-l>दृष्ट्वा रथगतान्वीरान्पाण्डवांश्चतुरो रणे ॥ ७ ॥</s-l></s-lg><s-lg><s-l>तांस्तु विभ्राजतो दृष्ट्वा लोकपालानिवोद्यतान् ।</s-l><s-l>व्यूढानीका व्यतिष्ठन्त गन्धमादनवासिनः ॥ ८ ॥</s-l></s-lg><s-lg><s-l>राज्ञस्तु वचनं श्रुत्वा धर्मराजस्य धीमतः ।</s-l><s-l>क्रमेण मृदुना युद्धमुपक्रामन्त भारत ॥ ९ ॥</s-l></s-lg><s-lg><s-l>न तु गन्धर्वराजस्य सैनिका मन्दचेतसः ।</s-l><s-l>शक्यन्ते मृदुना श्रेयः प्रतिपादयितुं तदा ॥ १० ॥</s-l></s-lg><s-lg><s-l>ततस्तान्युधि दुर्धर्षः सव्यसाची परंतपः ।</s-l><s-l>सान्त्वपूर्वमिदं वाक्यमुवाच खचरान्रणे ॥ ११ ॥</s-l></s-lg><s-lg><s-l>नैतद्गन्धर्वराजस्य युक्तं कर्म जुगुप्सितम् ।</s-l><s-l>परदाराभिमर्शश्च मानुषैश्च समागमः ॥ १२ ॥</s-l></s-lg><s-lg><s-l>उत्सृजध्वं महावीर्यान्धृतराष्ट्रसुतानिमान् ।</s-l><s-l>दारांश्चैषां विमुञ्चध्वं धर्मराजस्य शासनात् ॥ १३ ॥</s-l></s-lg><s-lg><s-l>एवमुक्तास्तु गन्धर्वाः पाण्डवेन यशस्विना ।</s-l><s-l>उत्स्मयन्तस्तदा पार्थमिदं वचनमब्रुवन् ॥ १४ ॥</s-l></s-lg><s-lg><s-l>एकस्यैव वयं तात कुर्याम वचनं भुवि ।</s-l><s-l>यस्य शासनमाज्ञाय चराम विगतज्वराः ॥ १५ ॥</s-l></s-lg><s-lg><s-l>तेनैकेन यथादिष्टं तथा वर्ताम भारत ।</s-l><s-l>न शास्ता विद्यतेऽस्माकमन्यस्तस्मात्सुरेश्वरात् ॥ १६ ॥</s-l></s-lg><s-lg><s-l>एवमुक्तस्तु गन्धर्वैः कुन्तीपुत्रो धनंजयः ।</s-l><s-l>गन्धर्वान्पुनरेवेदं वचनं प्रत्यभाषत ॥ १७ ॥</s-l></s-lg><s-lg><s-l>यदि साम्ना न मोक्षध्वं गन्धर्वा धृतराष्ट्रजम् ।</s-l><s-l>मोक्षयिष्यामि विक्रम्य स्वयमेव सुयोधनम् ॥ १८ ॥</s-l></s-lg><s-lg><s-l>एवमुक्त्वा ततः पार्थः सव्यसाची धनंजयः ।</s-l><s-l>ससर्ज निशितान्बाणान्खचरान्खचरान्प्रति ॥ १९ ॥</s-l></s-lg><s-lg><s-l>तथैव शरवर्षेण गन्धर्वास्ते बलोत्कटाः ।</s-l><s-l>पाण्डवानभ्यवर्तन्त पाण्डवाश्च दिवौकसः ॥ २० ॥</s-l></s-lg><s-lg><s-l>ततः सुतुमुलं युद्धं गन्धर्वाणां तरस्विनाम् ।</s-l><s-l>बभूव भीमवेगानां पाण्डवानां च भारत ॥ २१ ॥</s-l></s-lg>