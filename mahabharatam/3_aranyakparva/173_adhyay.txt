<s-lg><s-l> जनमेजय उवाच ।</s-l><s-l>तस्मिन्कृतास्त्रे रथिनां प्रधाने प्रत्यागते भवनाद्वृत्रहन्तुः ।</s-l><s-l>अतः परं किमकुर्वन्त पार्थाः समेत्य शूरेण धनंजयेन ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>वनेषु तेष्वेव तु ते नरेन्द्राः सहार्जुनेनेन्द्रसमेन वीराः ।</s-l><s-l>तस्मिंश्च शैलप्रवरे सुरम्ये धनेश्वराक्रीडगता विजह्रुः ॥ २ ॥</s-l></s-lg><s-lg><s-l>वेश्मानि तान्यप्रतिमानि पश्यन्क्रीडाश्च नानाद्रुमसंनिकर्षाः ।</s-l><s-l>चचार धन्वी बहुधा नरेन्द्रः सोऽस्त्रेषु यत्तः सततं किरीटी ॥ ३ ॥</s-l></s-lg><s-lg><s-l>अवाप्य वासं नरदेवपुत्राः प्रसादजं वैश्रवणस्य राज्ञः ।</s-l><s-l>न प्राणिनां ते स्पृहयन्ति राजञ्शिवश्च कालः स बभूव तेषाम् ॥ ४ ॥</s-l></s-lg><s-lg><s-l>समेत्य पार्थेन यथैकरात्रमूषुः समास्तत्र तदा चतस्रः ।</s-l><s-l>पूर्वाश्च षट्ता दश पाण्डवानां शिवा बभूवुर्वसतां वनेषु ॥ ५ ॥</s-l></s-lg><s-lg><s-l>ततोऽब्रवीद्वायुसुतस्तरस्वी जिष्णुश्च राजानमुपोपविश्य ।</s-l><s-l>यमौ च वीरौ सुरराजकल्पावेकान्तमास्थाय हितं प्रियं च ॥ ६ ॥</s-l></s-lg><s-lg><s-l>तव प्रतिज्ञां कुरुराज सत्यां चिकीर्षमाणास्त्वदनु प्रियं च ।</s-l><s-l>ततोऽनुगच्छाम वनान्यपास्य सुयोधनं सानुचरं निहन्तुम् ॥ ७ ॥</s-l></s-lg><s-lg><s-l>एकादशं वर्षमिदं वसामः सुयोधनेनात्तसुखाः सुखार्हाः ।</s-l><s-l>तं वञ्चयित्वाधमबुद्धिशीलमज्ञातवासं सुखमाप्नुयामः ॥ ८ ॥</s-l></s-lg><s-lg><s-l>तवाज्ञया पार्थिव निर्विशङ्का विहाय मानं विचरन्वनानि ।</s-l><s-l>समीपवासेन विलोभितास्ते ज्ञास्यन्ति नास्मानपकृष्टदेशान् ॥ ९ ॥</s-l></s-lg><s-lg><s-l>संवत्सरं तं तु विहृत्य गूढं नराधमं तं सुखमुद्धरेम ।</s-l><s-l>निर्यात्य वैरं सफलं सपुष्पं तस्मै नरेन्द्राधमपूरुषाय ॥ १० ॥</s-l></s-lg><s-lg><s-l>सुयोधनायानुचरैर्वृताय ततो महीमाहर धर्मराज ।</s-l><s-l>स्वर्गोपमं शैलमिमं चरद्भिः शक्यो विहन्तुं नरदेव शोकः ॥ ११ ॥</s-l></s-lg><s-lg><s-l>कीर्तिश्च ते भारत पुण्यगन्धा नश्येत लोकेषु चराचरेषु ।</s-l><s-l>तत्प्राप्य राज्यं कुरुपुंगवानां शक्यं महत्प्राप्तमथ क्रियाश्च ॥ १२ ॥</s-l></s-lg><s-lg><s-l>इदं तु शक्यं सततं नरेन्द्र प्राप्तुं त्वया यल्लभसे कुबेरात् ।</s-l><s-l>कुरुष्व बुद्धिं द्विषतां वधाय कृतागसां भारत निग्रहे च ॥ १३ ॥</s-l></s-lg><s-lg><s-l>तेजस्तवोग्रं न सहेत राजन्समेत्य साक्षादपि वज्रपाणिः ।</s-l><s-l>न हि व्यथां जातु करिष्यतस्तौ समेत्य देवैरपि धर्मराज ॥ १४ ॥</s-l></s-lg><s-lg><s-l>त्वदर्थसिद्ध्यर्थमभिप्रवृत्तौ सुपर्णकेतुश्च शिनेश्च नप्ता ।</s-l><s-l>यथैव कृष्णोऽप्रतिमो बलेन तथैव राजन्स शिनिप्रवीरः ॥ १५ ॥</s-l></s-lg><s-lg><s-l>तवार्थसिद्ध्यर्थमभिप्रवृत्तौ यथैव कृष्णः सह यादवैस्तैः ।</s-l><s-l>तथैव चावां नरदेववर्य यमौ च वीरौ कृतिनौ प्रयोगे ।</s-l><s-l>त्वदर्थयोगप्रभवप्रधानाः समं करिष्याम परान्समेत्य ॥ १६ ॥</s-l></s-lg><s-lg><s-l>ततस्तदाज्ञाय मतं महात्मा तेषां स धर्मस्य सुतो वरिष्ठः ।</s-l><s-l>प्रदक्षिणं वैश्रवणाधिवासं चकार धर्मार्थविदुत्तमौजः ॥ १७ ॥</s-l></s-lg><s-lg><s-l>आमन्त्र्य वेश्मानि नदीः सरांसि सर्वाणि रक्षांसि च धर्मराजः ।</s-l><s-l>यथागतं मार्गमवेक्षमाणः पुनर्गिरिं चैव निरीक्षमाणः ॥ १८ ॥</s-l></s-lg><s-lg><s-l>समाप्तकर्मा सहितः सुहृद्भिर्जित्वा सपत्नान्प्रतिलभ्य राज्यम् ।</s-l><s-l>शैलेन्द्र भूयस्तपसे धृतात्मा द्रष्टा तवास्मीति मतिं चकार ॥ १९ ॥</s-l></s-lg><s-lg><s-l>वृतः स सर्वैरनुजैर्द्विजैश्च तेनैव मार्गेण पतिः कुरूणाम् ।</s-l><s-l>उवाह चैनान्सगणांस्तथैव घटोत्कचः पर्वतनिर्झरेषु ॥ २० ॥</s-l></s-lg><s-lg><s-l>तान्प्रस्थितान्प्रीतिमना महर्षिः पितेव पुत्राननुशिष्य सर्वान् ।</s-l><s-l>स लोमशः प्रीतमना जगाम दिवौकसां पुण्यतमं निवासम् ॥ २१ ॥</s-l></s-lg><s-lg><s-l>तेनानुशिष्टार्ष्टिषेणेन चैव तीर्थानि रम्याणि तपोवनानि ।</s-l><s-l>महान्ति चान्यानि सरांसि पार्थाः संपश्यमानाः प्रययुर्नराग्र्याः ॥ २२ ॥</s-l></s-lg>