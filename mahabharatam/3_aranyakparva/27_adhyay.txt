<s-lg><s-l> वैशंपायन उवाच ।</s-l><s-l>वसत्स्वथ द्वैतवने पाण्डवेषु महात्मसु ।</s-l><s-l>अनुकीर्णं महारण्यं ब्राह्मणैः समपद्यत ॥ १ ॥</s-l></s-lg><s-lg><s-l>ईर्यमाणेन सततं ब्रह्मघोषेण सर्वतः ।</s-l><s-l>ब्रह्मलोकसमं पुण्यमासीद्द्वैतवनं सरः ॥ २ ॥</s-l></s-lg><s-lg><s-l>यजुषामृचां च साम्नां च गद्यानां चैव सर्वशः ।</s-l><s-l>आसीदुच्चार्यमाणानां निस्वनो हृदयंगमः ॥ ३ ॥</s-l></s-lg><s-lg><s-l>ज्याघोषः पाण्डवेयानां ब्रह्मघोषश्च धीमताम् ।</s-l><s-l>संसृष्टं ब्रह्मणा क्षत्रं भूय एव व्यरोचत ॥ ४ ॥</s-l></s-lg><s-lg><s-l>अथाब्रवीद्बको दाल्भ्यो धर्मराजं युधिष्ठिरम् ।</s-l><s-l>संध्यां कौन्तेयमासीनमृषिभिः परिवारितम् ॥ ५ ॥</s-l></s-lg><s-lg><s-l>पश्य द्वैतवने पार्थ ब्राह्मणानां तपस्विनाम् ।</s-l><s-l>होमवेलां कुरुश्रेष्ठ संप्रज्वलितपावकाम् ॥ ६ ॥</s-l></s-lg><s-lg><s-l>चरन्ति धर्मं पुण्येऽस्मिंस्त्वया गुप्ता धृतव्रताः ।</s-l><s-l>भृगवोऽङ्गिरसश्चैव वासिष्ठाः काश्यपैः सह ॥ ७ ॥</s-l></s-lg><s-lg><s-l>आगस्त्याश्च महाभागा आत्रेयाश्चोत्तमव्रताः ।</s-l><s-l>सर्वस्य जगतः श्रेष्ठा ब्राह्मणाः संगतास्त्वया ॥ ८ ॥</s-l></s-lg><s-lg><s-l>इदं तु वचनं पार्थ शृण्वेकाग्रमना मम ।</s-l><s-l>भ्रातृभिः सह कौन्तेय यत्त्वां वक्ष्यामि कौरव ॥ ९ ॥</s-l></s-lg><s-lg><s-l>ब्रह्म क्षत्रेण संसृष्टं क्षत्रं च ब्रह्मणा सह ।</s-l><s-l>उदीर्णौ दहतः शत्रून्वनानीवाग्निमारुतौ ॥ १० ॥</s-l></s-lg><s-lg><s-l>नाब्राह्मणस्तात चिरं बुभूषेदिच्छन्निमं लोकममुं च जेतुम् ।</s-l><s-l>विनीतधर्मार्थमपेतमोहं लब्ध्वा द्विजं नुदति नृपः सपत्नान् ॥ ११ ॥</s-l></s-lg><s-lg><s-l>चरन्नैःश्रेयसं धर्मं प्रजापालनकारितम् ।</s-l><s-l>नाध्यगच्छद्बलिर्लोके तीर्थमन्यत्र वै द्विजात् ॥ १२ ॥</s-l></s-lg><s-lg><s-l>अनूनमासीदसुरस्य कामैर्वैरोचनेः श्रीरपि चाक्षयासीत् ।</s-l><s-l>लब्ध्वा महीं ब्राह्मणसंप्रयोगात्तेष्वाचरन्दुष्टमतो व्यनश्यत् ॥ १३ ॥</s-l></s-lg><s-lg><s-l>नाब्राह्मणं भूमिरियं सभूतिर्वर्णं द्वितीयं भजते चिराय ।</s-l><s-l>समुद्रनेमिर्नमते तु तस्मै यं ब्राह्मणः शास्ति नयैर्विनीतः ॥ १४ ॥</s-l></s-lg><s-lg><s-l>कुञ्जरस्येव संग्रामेऽपरिगृह्याङ्कुशग्रहम् ।</s-l><s-l>ब्राह्मणैर्विप्रहीणस्य क्षत्रस्य क्षीयते बलम् ॥ १५ ॥</s-l></s-lg><s-lg><s-l>ब्रह्मण्यनुपमा दृष्टिः क्षात्रमप्रतिमं बलम् ।</s-l><s-l>तौ यदा चरतः सार्धमथ लोकः प्रसीदति ॥ १६ ॥</s-l></s-lg><s-lg><s-l>यथा हि सुमहानग्निः कक्षं दहति सानिलः ।</s-l><s-l>तथा दहति राजन्यो ब्राह्मणेन समं रिपून् ॥ १७ ॥</s-l></s-lg><s-lg><s-l>ब्राह्मणेभ्योऽथ मेधावी बुद्धिपर्येषणं चरेत् ।</s-l><s-l>अलब्धस्य च लाभाय लब्धस्य च विवृद्धये ॥ १८ ॥</s-l></s-lg><s-lg><s-l>अलब्धलाभाय च लब्धवृद्धये यथार्हतीर्थप्रतिपादनाय ।</s-l><s-l>यशस्विनं वेदविदं विपश्चितं बहुश्रुतं ब्राह्मणमेव वासय ॥ १९ ॥</s-l></s-lg><s-lg><s-l>ब्राह्मणेषूत्तमा वृत्तिस्तव नित्यं युधिष्ठिर ।</s-l><s-l>तेन ते सर्वलोकेषु दीप्यते प्रथितं यशः ॥ २० ॥</s-l></s-lg><s-lg><s-l>ततस्ते ब्राह्मणाः सर्वे बकं दाल्भ्यमपूजयन् ।</s-l><s-l>युधिष्ठिरे स्तूयमाने भूयः सुमनसोऽभवन् ॥ २१ ॥</s-l></s-lg><s-lg><s-l>द्वैपायनो नारदश्च जामदग्न्यः पृथुश्रवाः ।</s-l><s-l>इन्द्रद्युम्नो भालुकिश्च कृतचेताः सहस्रपात् ॥ २२ ॥</s-l></s-lg><s-lg><s-l>कर्णश्रवाश्च मुञ्जश्च लवणाश्वश्च काश्यपः ।</s-l><s-l>हारीतः स्थूणकर्णश्च अग्निवेश्योऽथ शौनकः ॥ २३ ॥</s-l></s-lg><s-lg><s-l>ऋतवाक्च सुवाक्चैव बृहदश्व ऋतावसुः ।</s-l><s-l>ऊर्ध्वरेता वृषामित्रः सुहोत्रो होत्रवाहनः ॥ २४ ॥</s-l></s-lg><s-lg><s-l>एते चान्ये च बहवो ब्राह्मणाः संशितव्रताः ।</s-l><s-l>अजातशत्रुमानर्चुः पुरंदरमिवर्षयः ॥ २५ ॥</s-l></s-lg>