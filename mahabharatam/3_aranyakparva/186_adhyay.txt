<s-lg><s-l> वैशंपायन उवाच ।</s-l><s-l>ततः स पुनरेवाथ मार्कण्डेयं यशस्विनम् ।</s-l><s-l>पप्रच्छ विनयोपेतो धर्मराजो युधिष्ठिरः ॥ १ ॥</s-l></s-lg><s-lg><s-l>नैके युगसहस्रान्तास्त्वया दृष्टा महामुने ।</s-l><s-l>न चापीह समः कश्चिदायुषा तव विद्यते ।</s-l><s-l>वर्जयित्वा महात्मानं ब्राह्मणं परमेष्ठिनम् ॥ २ ॥</s-l></s-lg><s-lg><s-l>अनन्तरिक्षे लोकेऽस्मिन्देवदानववर्जिते ।</s-l><s-l>त्वमेव प्रलये विप्र ब्रह्माणमुपतिष्ठसि ॥ ३ ॥</s-l></s-lg><s-lg><s-l>प्रलये चापि निर्वृत्ते प्रबुद्धे च पितामहे ।</s-l><s-l>त्वमेव सृज्यमानानि भूतानीह प्रपश्यसि ॥ ४ ॥</s-l></s-lg><s-lg><s-l>चतुर्विधानि विप्रर्षे यथावत्परमेष्ठिना ।</s-l><s-l>वायुभूता दिशः कृत्वा विक्षिप्यापस्ततस्ततः ॥ ५ ॥</s-l></s-lg><s-lg><s-l>त्वया लोकगुरुः साक्षात्सर्वलोकपितामहः ।</s-l><s-l>आराधितो द्विजश्रेष्ठ तत्परेण समाधिना ॥ ६ ॥</s-l></s-lg><s-lg><s-l>तस्मात्सर्वान्तको मृत्युर्जरा वा देहनाशिनी ।</s-l><s-l>न त्वा विशति विप्रर्षे प्रसादात्परमेष्ठिनः ॥ ७ ॥</s-l></s-lg><s-lg><s-l>यदा नैव रविर्नाग्निर्न वायुर्न च चन्द्रमाः ।</s-l><s-l>नैवान्तरिक्षं नैवोर्वी शेषं भवति किंचन ॥ ८ ॥</s-l></s-lg><s-lg><s-l>तस्मिन्नेकार्णवे लोके नष्टे स्थावरजङ्गमे ।</s-l><s-l>नष्टे देवासुरगणे समुत्सन्नमहोरगे ॥ ९ ॥</s-l></s-lg><s-lg><s-l>शयानममितात्मानं पद्मे पद्मनिकेतनम् ।</s-l><s-l>त्वमेकः सर्वभूतेशं ब्रह्माणमुपतिष्ठसि ॥ १० ॥</s-l></s-lg><s-lg><s-l>एतत्प्रत्यक्षतः सर्वं पूर्ववृत्तं द्विजोत्तम ।</s-l><s-l>तस्मादिच्छामहे श्रोतुं सर्वहेत्वात्मिकां कथाम् ॥ ११ ॥</s-l></s-lg><s-lg><s-l>अनुभूतं हि बहुशस्त्वयैकेन द्विजोत्तम ।</s-l><s-l>न तेऽस्त्यविदितं किंचित्सर्वलोकेषु नित्यदा ॥ १२ ॥</s-l></s-lg><s-lg><s-l> मार्कण्डेय उवाच ।</s-l><s-l>हन्त ते कथयिष्यामि नमस्कृत्वा स्वयम्भुवे ।</s-l><s-l>पुरुषाय पुराणाय शाश्वतायाव्ययाय च ॥ १३ ॥</s-l></s-lg><s-lg><s-l>य एष पृथुदीर्घाक्षः पीतवासा जनार्दनः ।</s-l><s-l>एष कर्ता विकर्ता च सर्वभावनभूतकृत् ॥ १४ ॥</s-l></s-lg><s-lg><s-l>अचिन्त्यं महदाश्चर्यं पवित्रमपि चोत्तमम् ।</s-l><s-l>अनादिनिधनं भूतं विश्वमक्षयमव्ययम् ॥ १५ ॥</s-l></s-lg><s-lg><s-l>एष कर्ता न क्रियते कारणं चापि पौरुषे ।</s-l><s-l>यो ह्येनं पुरुषं वेत्ति देवा अपि न तं विदुः ॥ १६ ॥</s-l></s-lg><s-lg><s-l>सर्वमाश्चर्यमेवैतन्निर्वृत्तं राजसत्तम ।</s-l><s-l>आदितो मनुजव्याघ्र कृत्स्नस्य जगतः क्षये ॥ १७ ॥</s-l></s-lg><s-lg><s-l>चत्वार्याहुः सहस्राणि वर्षाणां तत्कृतं युगम् ।</s-l><s-l>तस्य तावच्छती संध्या संध्यांशश्च ततः परम् ॥ १८ ॥</s-l></s-lg><s-lg><s-l>त्रीणि वर्षसहस्राणि त्रेतायुगमिहोच्यते ।</s-l><s-l>तस्य तावच्छती संध्या संध्यांशश्च ततः परम् ॥ १९ ॥</s-l></s-lg><s-lg><s-l>तथा वर्षसहस्रे द्वे द्वापरं परिमाणतः ।</s-l><s-l>तस्यापि द्विशती संध्या संध्यांशश्च ततः परम् ॥ २० ॥</s-l></s-lg><s-lg><s-l>सहस्रमेकं वर्षाणां ततः कलियुगं स्मृतम् ।</s-l><s-l>तस्य वर्षशतं संध्या संध्यांशश्च ततः परम् ।</s-l><s-l>संध्यासंध्यांशयोस्तुल्यं प्रमाणमुपधारय ॥ २१ ॥</s-l></s-lg><s-lg><s-l>क्षीणे कलियुगे चैव प्रवर्तति कृतं युगम् ।</s-l><s-l>एषा द्वादशसाहस्री युगाख्या परिकीर्तिता ॥ २२ ॥</s-l></s-lg><s-lg><s-l>एतत्सहस्रपर्यन्तमहो ब्राह्ममुदाहृतम् ।</s-l><s-l>विश्वं हि ब्रह्मभवने सर्वशः परिवर्तते ।</s-l><s-l>लोकानां मनुजव्याघ्र प्रलयं तं विदुर्बुधाः ॥ २३ ॥</s-l></s-lg><s-lg><s-l>अल्पावशिष्टे तु तदा युगान्ते भरतर्षभ ।</s-l><s-l>सहस्रान्ते नराः सर्वे प्रायशोऽनृतवादिनः ॥ २४ ॥</s-l></s-lg><s-lg><s-l>यज्ञप्रतिनिधिः पार्थ दानप्रतिनिधिस्तथा ।</s-l><s-l>व्रतप्रतिनिधिश्चैव तस्मिन्काले प्रवर्तते ॥ २५ ॥</s-l></s-lg><s-lg><s-l>ब्राह्मणाः शूद्रकर्माणस्तथा शूद्रा धनार्जकाः ।</s-l><s-l>क्षत्रधर्मेण वाप्यत्र वर्तयन्ति गते युगे ॥ २६ ॥</s-l></s-lg><s-lg><s-l>निवृत्तयज्ञस्वाध्यायाः पिण्डोदकविवर्जिताः ।</s-l><s-l>ब्राह्मणाः सर्वभक्षाश्च भविष्यन्ति कलौ युगे ॥ २७ ॥</s-l></s-lg><s-lg><s-l>अजपा ब्राह्मणास्तात शूद्रा जपपरायणाः ।</s-l><s-l>विपरीते तदा लोके पूर्वरूपं क्षयस्य तत् ॥ २८ ॥</s-l></s-lg><s-lg><s-l>बहवो म्लेच्छराजानः पृथिव्यां मनुजाधिप ।</s-l><s-l>मिथ्यानुशासिनः पापा मृषावादपरायणाः ॥ २९ ॥</s-l></s-lg><s-lg><s-l>आन्ध्राः शकाः पुलिन्दाश्च यवनाश्च नराधिपाः ।</s-l><s-l>काम्बोजा और्णिकाः शूद्रास्तथाभीरा नरोत्तम ॥ ३० ॥</s-l></s-lg><s-lg><s-l>न तदा ब्राह्मणः कश्चित्स्वधर्ममुपजीवति ।</s-l><s-l>क्षत्रिया अपि वैश्याश्च विकर्मस्था नराधिप ॥ ३१ ॥</s-l></s-lg><s-lg><s-l>अल्पायुषः स्वल्पबला अल्पतेजःपराक्रमाः ।</s-l><s-l>अल्पदेहाल्पसाराश्च तथा सत्याल्पभाषिणः ॥ ३२ ॥</s-l></s-lg><s-lg><s-l>बहुशून्या जनपदा मृगव्यालावृता दिशः ।</s-l><s-l>युगान्ते समनुप्राप्ते वृथा च ब्रह्मचारिणः ।</s-l><s-l>भोवादिनस्तथा शूद्रा ब्राह्मणाश्चार्यवादिनः ॥ ३३ ॥</s-l></s-lg><s-lg><s-l>युगान्ते मनुजव्याघ्र भवन्ति बहुजन्तवः ।</s-l><s-l>न तथा घ्राणयुक्ताश्च सर्वगन्धा विशां पते ।</s-l><s-l>रसाश्च मनुजव्याघ्र न तथा स्वादुयोगिनः ॥ ३४ ॥</s-l></s-lg><s-lg><s-l>बहुप्रजा ह्रस्वदेहाः शीलाचारविवर्जिताः ।</s-l><s-l>मुखेभगाः स्त्रियो राजन्भविष्यन्ति युगक्षये ॥ ३५ ॥</s-l></s-lg><s-lg><s-l>अट्टशूला जनपदाः शिवशूलाश्चतुष्पथाः ।</s-l><s-l>केशशूलाः स्त्रियो राजन्भविष्यन्ति युगक्षये ॥ ३६ ॥</s-l></s-lg><s-lg><s-l>अल्पक्षीरास्तथा गावो भविष्यन्ति जनाधिप ।</s-l><s-l>अल्पपुष्पफलाश्चापि पादपा बहुवायसाः ॥ ३७ ॥</s-l></s-lg><s-lg><s-l>ब्रह्मवध्यावलिप्तानां तथा मिथ्याभिशंसिनाम् ।</s-l><s-l>नृपाणां पृथिवीपाल प्रतिगृह्णन्ति वै द्विजाः ॥ ३८ ॥</s-l></s-lg><s-lg><s-l>लोभमोहपरीताश्च मिथ्याधर्मध्वजावृताः ।</s-l><s-l>भिक्षार्थं पृथिवीपाल चञ्चूर्यन्ते द्विजैर्दिशः ॥ ३९ ॥</s-l></s-lg><s-lg><s-l>करभारभयात्पुंसो गृहस्थाः परिमोषकाः ।</s-l><s-l>मुनिच्छद्माकृतिच्छन्ना वाणिज्यमुपजीवते ॥ ४० ॥</s-l></s-lg><s-lg><s-l>मिथ्या च नखरोमाणि धारयन्ति नरास्तदा ।</s-l><s-l>अर्थलोभान्नरव्याघ्र वृथा च ब्रह्मचारिणः ॥ ४१ ॥</s-l></s-lg><s-lg><s-l>आश्रमेषु वृथाचाराः पानपा गुरुतल्पगाः ।</s-l><s-l>ऐहलौकिकमीहन्ते मांसशोणितवर्धनम् ॥ ४२ ॥</s-l></s-lg><s-lg><s-l>बहुपाषण्डसंकीर्णाः परान्नगुणवादिनः ।</s-l><s-l>आश्रमा मनुजव्याघ्र न भवन्ति युगक्षये ॥ ४३ ॥</s-l></s-lg><s-lg><s-l>यथर्तुवर्षी भगवान्न तथा पाकशासनः ।</s-l><s-l>न तदा सर्वबीजानि सम्यग्रोहन्ति भारत ।</s-l><s-l>अधर्मफलमत्यर्थं तदा भवति चानघ ॥ ४४ ॥</s-l></s-lg><s-lg><s-l>तथा च पृथिवीपाल यो भवेद्धर्मसंयुतः ।</s-l><s-l>अल्पायुः स हि मन्तव्यो न हि धर्मोऽस्ति कश्चन ॥ ४५ ॥</s-l></s-lg><s-lg><s-l>भूयिष्ठं कूटमानैश्च पण्यं विक्रीणते जनाः ।</s-l><s-l>वणिजश्च नरव्याघ्र बहुमाया भवन्त्युत ॥ ४६ ॥</s-l></s-lg><s-lg><s-l>धर्मिष्ठाः परिहीयन्ते पापीयान्वर्धते जनः ।</s-l><s-l>धर्मस्य बलहानिः स्यादधर्मश्च बली तथा ॥ ४७ ॥</s-l></s-lg><s-lg><s-l>अल्पायुषो दरिद्राश्च धर्मिष्ठा मानवास्तदा ।</s-l><s-l>दीर्घायुषः समृद्धाश्च विधर्माणो युगक्षये ॥ ४८ ॥</s-l></s-lg><s-lg><s-l>अधर्मिष्ठैरुपायैश्च प्रजा व्यवहरन्त्युत ।</s-l><s-l>संचयेनापि चाल्पेन भवन्त्याढ्या मदान्विताः ॥ ४९ ॥</s-l></s-lg><s-lg><s-l>धनं विश्वासतो न्यस्तं मिथो भूयिष्ठशो नराः ।</s-l><s-l>हर्तुं व्यवसिता राजन्मायाचारसमन्विताः ॥ ५० ॥</s-l></s-lg><s-lg><s-l>पुरुषादानि सत्त्वानि पक्षिणोऽथ मृगास्तथा ।</s-l><s-l>नगराणां विहारेषु चैत्येष्वपि च शेरते ॥ ५१ ॥</s-l></s-lg><s-lg><s-l>सप्तवर्षाष्टवर्षाश्च स्त्रियो गर्भधरा नृप ।</s-l><s-l>दशद्वादशवर्षाणां पुंसां पुत्रः प्रजायते ॥ ५२ ॥</s-l></s-lg><s-lg><s-l>भवन्ति षोडशे वर्षे नराः पलितिनस्तथा ।</s-l><s-l>आयुःक्षयो मनुष्याणां क्षिप्रमेव प्रपद्यते ॥ ५३ ॥</s-l></s-lg><s-lg><s-l>क्षीणे युगे महाराज तरुणा वृद्धशीलिनः ।</s-l><s-l>तरुणानां च यच्छीलं तद्वृद्धेषु प्रजायते ॥ ५४ ॥</s-l></s-lg><s-lg><s-l>विपरीतास्तदा नार्यो वञ्चयित्वा रहः पतीन् ।</s-l><s-l>व्युच्चरन्त्यपि दुःशीला दासैः पशुभिरेव च ॥ ५५ ॥</s-l></s-lg><s-lg><s-l>तस्मिन्युगसहस्रान्ते संप्राप्ते चायुषः क्षये ।</s-l><s-l>अनावृष्टिर्महाराज जायते बहुवार्षिकी ॥ ५६ ॥</s-l></s-lg><s-lg><s-l>ततस्तान्यल्पसाराणि सत्त्वानि क्षुधितानि च ।</s-l><s-l>प्रलयं यान्ति भूयिष्ठं पृथिव्यां पृथिवीपते ॥ ५७ ॥</s-l></s-lg><s-lg><s-l>ततो दिनकरैर्दीप्तैः सप्तभिर्मनुजाधिप ।</s-l><s-l>पीयते सलिलं सर्वं समुद्रेषु सरित्सु च ॥ ५८ ॥</s-l></s-lg><s-lg><s-l>यच्च काष्ठं तृणं चापि शुष्कं चार्द्रं च भारत ।</s-l><s-l>सर्वं तद्भस्मसाद्भूतं दृश्यते भरतर्षभ ॥ ५९ ॥</s-l></s-lg><s-lg><s-l>ततः संवर्तको वह्निर्वायुना सह भारत ।</s-l><s-l>लोकमाविशते पूर्वमादित्यैरुपशोषितम् ॥ ६० ॥</s-l></s-lg><s-lg><s-l>ततः स पृथिवीं भित्त्वा समाविश्य रसातलम् ।</s-l><s-l>देवदानवयक्षाणां भयं जनयते महत् ॥ ६१ ॥</s-l></s-lg><s-lg><s-l>निर्दहन्नागलोकं च यच्च किंचित्क्षिताविह ।</s-l><s-l>अधस्तात्पृथिवीपाल सर्वं नाशयते क्षणात् ॥ ६२ ॥</s-l></s-lg><s-lg><s-l>ततो योजनविंशानां सहस्राणि शतानि च ।</s-l><s-l>निर्दहत्यशिवो वायुः स च संवर्तकोऽनलः ॥ ६३ ॥</s-l></s-lg><s-lg><s-l>सदेवासुरगन्धर्वं सयक्षोरगराक्षसम् ।</s-l><s-l>ततो दहति दीप्तः स सर्वमेव जगद्विभुः ॥ ६४ ॥</s-l></s-lg><s-lg><s-l>ततो गजकुलप्रख्यास्तडिन्मालाविभूषिताः ।</s-l><s-l>उत्तिष्ठन्ति महामेघा नभस्यद्भुतदर्शनाः ॥ ६५ ॥</s-l></s-lg><s-lg><s-l>केचिन्नीलोत्पलश्यामाः केचित्कुमुदसंनिभाः ।</s-l><s-l>केचित्किञ्जल्कसंकाशाः केचित्पीताः पयोधराः ॥ ६६ ॥</s-l></s-lg><s-lg><s-l>केचिद्धारिद्रसंकाशाः काकाण्डकनिभास्तथा ।</s-l><s-l>केचित्कमलपत्राभाः केचिद्धिङ्गुलकप्रभाः ॥ ६७ ॥</s-l></s-lg><s-lg><s-l>केचित्पुरवराकाराः केचिद्गजकुलोपमाः ।</s-l><s-l>केचिदञ्जनसंकाशाः केचिन्मकरसंस्थिताः ।</s-l><s-l>विद्युन्मालापिनद्धाङ्गाः समुत्तिष्ठन्ति वै घनाः ॥ ६८ ॥</s-l></s-lg><s-lg><s-l>घोररूपा महाराज घोरस्वननिनादिताः ।</s-l><s-l>ततो जलधराः सर्वे व्याप्नुवन्ति नभस्तलम् ॥ ६९ ॥</s-l></s-lg><s-lg><s-l>तैरियं पृथिवी सर्वा सपर्वतवनाकरा ।</s-l><s-l>आपूर्यते महाराज सलिलौघपरिप्लुता ॥ ७० ॥</s-l></s-lg><s-lg><s-l>ततस्ते जलदा घोरा राविणः पुरुषर्षभ ।</s-l><s-l>सर्वतः प्लावयन्त्याशु चोदिताः परमेष्ठिना ॥ ७१ ॥</s-l></s-lg><s-lg><s-l>वर्षमाणा महत्तोयं पूरयन्तो वसुंधराम् ।</s-l><s-l>सुघोरमशिवं रौद्रं नाशयन्ति च पावकम् ॥ ७२ ॥</s-l></s-lg><s-lg><s-l>ततो द्वादश वर्षाणि पयोदास्त उपप्लवे ।</s-l><s-l>धाराभिः पूरयन्तो वै चोद्यमाना महात्मना ॥ ७३ ॥</s-l></s-lg><s-lg><s-l>ततः समुद्रः स्वां वेलामतिक्रामति भारत ।</s-l><s-l>पर्वताश्च विशीर्यन्ते मही चापि विशीर्यते ॥ ७४ ॥</s-l></s-lg><s-lg><s-l>सर्वतः सहसा भ्रान्तास्ते पयोदा नभस्तलम् ।</s-l><s-l>संवेष्टयित्वा नश्यन्ति वायुवेगपराहताः ॥ ७५ ॥</s-l></s-lg><s-lg><s-l>ततस्तं मारुतं घोरं स्वयम्भूर्मनुजाधिप ।</s-l><s-l>आदिपद्मालयो देवः पीत्वा स्वपिति भारत ॥ ७६ ॥</s-l></s-lg><s-lg><s-l>तस्मिन्नेकार्णवे घोरे नष्टे स्थावरजङ्गमे ।</s-l><s-l>नष्टे देवासुरगणे यक्षराक्षसवर्जिते ॥ ७७ ॥</s-l></s-lg><s-lg><s-l>निर्मनुष्ये महीपाल निःश्वापदमहीरुहे ।</s-l><s-l>अनन्तरिक्षे लोकेऽस्मिन्भ्रमाम्येकोऽहमादृतः ॥ ७८ ॥</s-l></s-lg><s-lg><s-l>एकार्णवे जले घोरे विचरन्पार्थिवोत्तम ।</s-l><s-l>अपश्यन्सर्वभूतानि वैक्लव्यमगमं परम् ॥ ७९ ॥</s-l></s-lg><s-lg><s-l>ततः सुदीर्घं गत्वा तु प्लवमानो नराधिप ।</s-l><s-l>श्रान्तः क्वचिन्न शरणं लभाम्यहमतन्द्रितः ॥ ८० ॥</s-l></s-lg><s-lg><s-l>ततः कदाचित्पश्यामि तस्मिन्सलिलसंप्लवे ।</s-l><s-l>न्यग्रोधं सुमहान्तं वै विशालं पृथिवीपते ॥ ८१ ॥</s-l></s-lg><s-lg><s-l>शाखायां तस्य वृक्षस्य विस्तीर्णायां नराधिप ।</s-l><s-l>पर्यङ्के पृथिवीपाल दिव्यास्तरणसंस्तृते ॥ ८२ ॥</s-l></s-lg><s-lg><s-l>उपविष्टं महाराज पूर्णेन्दुसदृशाननम् ।</s-l><s-l>फुल्लपद्मविशालाक्षं बालं पश्यामि भारत ॥ ८३ ॥</s-l></s-lg><s-lg><s-l>ततो मे पृथिवीपाल विस्मयः सुमहानभूत् ।</s-l><s-l>कथं त्वयं शिशुः शेते लोके नाशमुपागते ॥ ८४ ॥</s-l></s-lg><s-lg><s-l>तपसा चिन्तयंश्चापि तं शिशुं नोपलक्षये ।</s-l><s-l>भूतं भव्यं भविष्यच्च जानन्नपि नराधिप ॥ ८५ ॥</s-l></s-lg><s-lg><s-l>अतसीपुष्पवर्णाभः श्रीवत्सकृतलक्षणः ।</s-l><s-l>साक्षाल्लक्ष्म्या इवावासः स तदा प्रतिभाति मे ॥ ८६ ॥</s-l></s-lg><s-lg><s-l>ततो मामब्रवीद्बालः स पद्मनिभलोचनः ।</s-l><s-l>श्रीवत्सधारी द्युतिमान्वाक्यं श्रुतिसुखावहम् ॥ ८७ ॥</s-l></s-lg><s-lg><s-l>जानामि त्वा परिश्रान्तं तात विश्रामकाङ्क्षिणम् ।</s-l><s-l>मार्कण्डेय इहास्स्व त्वं यावदिच्छसि भार्गव ॥ ८८ ॥</s-l></s-lg><s-lg><s-l>अभ्यन्तरं शरीरं मे प्रविश्य मुनिसत्तम ।</s-l><s-l>आस्स्व भो विहितो वासः प्रसादस्ते कृतो मया ॥ ८९ ॥</s-l></s-lg><s-lg><s-l>ततो बालेन तेनैवमुक्तस्यासीत्तदा मम ।</s-l><s-l>निर्वेदो जीविते दीर्घे मनुष्यत्वे च भारत ॥ ९० ॥</s-l></s-lg><s-lg><s-l>ततो बालेन तेनास्यं सहसा विवृतं कृतम् ।</s-l><s-l>तस्याहमवशो वक्त्रं दैवयोगात्प्रवेशितः ॥ ९१ ॥</s-l></s-lg><s-lg><s-l>ततः प्रविष्टस्तत्कुक्षिं सहसा मनुजाधिप ।</s-l><s-l>सराष्ट्रनगराकीर्णां कृत्स्नां पश्यामि मेदिनीम् ॥ ९२ ॥</s-l></s-lg><s-lg><s-l>गङ्गां शतद्रुं सीतां च यमुनामथ कौशिकीम् ।</s-l><s-l>चर्मण्वतीं वेत्रवतीं चन्द्रभागां सरस्वतीम् ॥ ९३ ॥</s-l></s-lg><s-lg><s-l>सिन्धुं चैव विपाशां च नदीं गोदावरीमपि ।</s-l><s-l>वस्वोकसारां नलिनीं नर्मदां चैव भारत ॥ ९४ ॥</s-l></s-lg><s-lg><s-l>नदीं ताम्रां च वेण्णां च पुण्यतोयां शुभावहाम् ।</s-l><s-l>सुवेणां कृष्णवेणां च इरामां च महानदीम् ।</s-l><s-l>शोणं च पुरुषव्याघ्र विशल्यां कम्पुनामपि ॥ ९५ ॥</s-l></s-lg><s-lg><s-l>एताश्चान्याश्च नद्योऽहं पृथिव्यां या नरोत्तम ।</s-l><s-l>परिक्रामन्प्रपश्यामि तस्य कुक्षौ महात्मनः ॥ ९६ ॥</s-l></s-lg><s-lg><s-l>ततः समुद्रं पश्यामि यादोगणनिषेवितम् ।</s-l><s-l>रत्नाकरममित्रघ्न निधानं पयसो महत् ॥ ९७ ॥</s-l></s-lg><s-lg><s-l>ततः पश्यामि गगनं चन्द्रसूर्यविराजितम् ।</s-l><s-l>जाज्वल्यमानं तेजोभिः पावकार्कसमप्रभैः ।</s-l><s-l>पश्यामि च महीं राजन्काननैरुपशोभिताम् ॥ ९८ ॥</s-l></s-lg><s-lg><s-l>यजन्ते हि तदा राजन्ब्राह्मणा बहुभिः सवैः ।</s-l><s-l>क्षत्रियाश्च प्रवर्तन्ते सर्ववर्णानुरञ्जने ॥ ९९ ॥</s-l></s-lg><s-lg><s-l>वैश्याः कृषिं यथान्यायं कारयन्ति नराधिप ।</s-l><s-l>शुश्रूषायां च निरता द्विजानां वृषलास्तथा ॥ १०० ॥</s-l></s-lg><s-lg><s-l>ततः परिपतन्राजंस्तस्य कुक्षौ महात्मनः ।</s-l><s-l>हिमवन्तं च पश्यामि हेमकूटं च पर्वतम् ॥ १०१ ॥</s-l></s-lg><s-lg><s-l>निषधं चापि पश्यामि श्वेतं च रजताचितम् ।</s-l><s-l>पश्यामि च महीपाल पर्वतं गन्धमादनम् ॥ १०२ ॥</s-l></s-lg><s-lg><s-l>मन्दरं मनुजव्याघ्र नीलं चापि महागिरिम् ।</s-l><s-l>पश्यामि च महाराज मेरुं कनकपर्वतम् ॥ १०३ ॥</s-l></s-lg><s-lg><s-l>महेन्द्रं चैव पश्यामि विन्ध्यं च गिरिमुत्तमम् ।</s-l><s-l>मलयं चापि पश्यामि पारियात्रं च पर्वतम् ॥ १०४ ॥</s-l></s-lg><s-lg><s-l>एते चान्ये च बहवो यावन्तः पृथिवीधराः ।</s-l><s-l>तस्योदरे मया दृष्टाः सर्वरत्नविभूषिताः ॥ १०५ ॥</s-l></s-lg><s-lg><s-l>सिंहान्व्याघ्रान्वराहांश्च नागांश्च मनुजाधिप ।</s-l><s-l>पृथिव्यां यानि चान्यानि सत्त्वानि जगतीपते ।</s-l><s-l>तानि सर्वाण्यहं तत्र पश्यन्पर्यचरं तदा ॥ १०६ ॥</s-l></s-lg><s-lg><s-l>कुक्षौ तस्य नरव्याघ्र प्रविष्टः संचरन्दिशः ।</s-l><s-l>शक्रादींश्चापि पश्यामि कृत्स्नान्देवगणांस्तथा ॥ १०७ ॥</s-l></s-lg><s-lg><s-l>गन्धर्वाप्सरसो यक्षानृषींश्चैव महीपते ।</s-l><s-l>दैत्यदानवसंघांश्च कालेयांश्च नराधिप ।</s-l><s-l>सिंहिकातनयांश्चापि ये चान्ये सुरशत्रवः ॥ १०८ ॥</s-l></s-lg><s-lg><s-l>यच्च किंचिन्मया लोके दृष्टं स्थावरजङ्गमम् ।</s-l><s-l>तदपश्यमहं सर्वं तस्य कुक्षौ महात्मनः ।</s-l><s-l>फलाहारः प्रविचरन्कृत्स्नं जगदिदं तदा ॥ १०९ ॥</s-l></s-lg><s-lg><s-l>अन्तः शरीरे तस्याहं वर्षाणामधिकं शतम् ।</s-l><s-l>न च पश्यामि तस्याहमन्तं देहस्य कुत्रचित् ॥ ११० ॥</s-l></s-lg><s-lg><s-l>सततं धावमानश्च चिन्तयानो विशां पते ।</s-l><s-l>आसादयामि नैवान्तं तस्य राजन्महात्मनः ॥ १११ ॥</s-l></s-lg><s-lg><s-l>ततस्तमेव शरणं गतोऽस्मि विधिवत्तदा ।</s-l><s-l>वरेण्यं वरदं देवं मनसा कर्मणैव च ॥ ११२ ॥</s-l></s-lg><s-lg><s-l>ततोऽहं सहसा राजन्वायुवेगेन निःसृतः ।</s-l><s-l>महात्मनो मुखात्तस्य विवृतात्पुरुषोत्तम ॥ ११३ ॥</s-l></s-lg><s-lg><s-l>ततस्तस्यैव शाखायां न्यग्रोधस्य विशां पते ।</s-l><s-l>आस्ते मनुजशार्दूल कृत्स्नमादाय वै जगत् ॥ ११४ ॥</s-l></s-lg><s-lg><s-l>तेनैव बालवेषेण श्रीवत्सकृतलक्षणम् ।</s-l><s-l>आसीनं तं नरव्याघ्र पश्याम्यमिततेजसम् ॥ ११५ ॥</s-l></s-lg><s-lg><s-l>ततो मामब्रवीद्वीर स बालः प्रहसन्निव ।</s-l><s-l>श्रीवत्सधारी द्युतिमान्पीतवासा महाद्युतिः ॥ ११६ ॥</s-l></s-lg><s-lg><s-l>अपीदानीं शरीरेऽस्मिन्मामके मुनिसत्तम ।</s-l><s-l>उषितस्त्वं सुविश्रान्तो मार्कण्डेय ब्रवीहि मे ॥ ११७ ॥</s-l></s-lg><s-lg><s-l>मुहूर्तादथ मे दृष्टिः प्रादुर्भूता पुनर्नवा ।</s-l><s-l>यया निर्मुक्तमात्मानमपश्यं लब्धचेतसम् ॥ ११८ ॥</s-l></s-lg><s-lg><s-l>तस्य ताम्रतलौ तात चरणौ सुप्रतिष्ठितौ ।</s-l><s-l>सुजातौ मृदुरक्ताभिरङ्गुलीभिरलंकृतौ ॥ ११९ ॥</s-l></s-lg><s-lg><s-l>प्रयतेन मया मूर्ध्ना गृहीत्वा ह्यभिवन्दितौ ।</s-l><s-l>दृष्ट्वापरिमितं तस्य प्रभावममितौजसः ॥ १२० ॥</s-l></s-lg><s-lg><s-l>विनयेनाञ्जलिं कृत्वा प्रयत्नेनोपगम्य च ।</s-l><s-l>दृष्टो मया स भूतात्मा देवः कमललोचनः ॥ १२१ ॥</s-l></s-lg><s-lg><s-l>तमहं प्राञ्जलिर्भूत्वा नमस्कृत्येदमब्रुवम् ।</s-l><s-l>ज्ञातुमिच्छामि देव त्वां मायां चेमां तवोत्तमाम् ॥ १२२ ॥</s-l></s-lg><s-lg><s-l>आस्येनानुप्रविष्टोऽहं शरीरं भगवंस्तव ।</s-l><s-l>दृष्टवानखिलाँल्लोकान्समस्ताञ्जठरे तव ॥ १२३ ॥</s-l></s-lg><s-lg><s-l>तव देव शरीरस्था देवदानवराक्षसाः ।</s-l><s-l>यक्षगन्धर्वनागाश्च जगत्स्थावरजङ्गमम् ॥ १२४ ॥</s-l></s-lg><s-lg><s-l>त्वत्प्रसादाच्च मे देव स्मृतिर्न परिहीयते ।</s-l><s-l>द्रुतमन्तः शरीरे ते सततं परिधावतः ॥ १२५ ॥</s-l></s-lg><s-lg><s-l>इच्छामि पुण्डरीकाक्ष ज्ञातुं त्वाहमनिन्दित ।</s-l><s-l>इह भूत्वा शिशुः साक्षात्किं भवानवतिष्ठते ।</s-l><s-l>पीत्वा जगदिदं विश्वमेतदाख्यातुमर्हसि ॥ १२६ ॥</s-l></s-lg><s-lg><s-l>किमर्थं च जगत्सर्वं शरीरस्थं तवानघ ।</s-l><s-l>कियन्तं च त्वया कालमिह स्थेयमरिंदम ॥ १२७ ॥</s-l></s-lg><s-lg><s-l>एतदिच्छामि देवेश श्रोतुं ब्राह्मणकाम्यया ।</s-l><s-l>त्वत्तः कमलपत्राक्ष विस्तरेण यथातथम् ।</s-l><s-l>महद्ध्येतदचिन्त्यं च यदहं दृष्टवान्प्रभो ॥ १२८ ॥</s-l></s-lg><s-lg><s-l>इत्युक्तः स मया श्रीमान्देवदेवो महाद्युतिः ।</s-l><s-l>सान्त्वयन्मामिदं वाक्यमुवाच वदतां वरः ॥ १२९ ॥</s-l></s-lg>