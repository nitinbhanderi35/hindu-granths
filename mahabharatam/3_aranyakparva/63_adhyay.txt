<s-lg><s-l> बृहदश्व उवाच ।</s-l><s-l>उत्सृज्य दमयन्तीं तु नलो राजा विशां पते ।</s-l><s-l>ददर्श दावं दह्यन्तं महान्तं गहने वने ॥ १ ॥</s-l></s-lg><s-lg><s-l>तत्र शुश्राव मध्येऽग्नौ शब्दं भूतस्य कस्यचित् ।</s-l><s-l>अभिधाव नलेत्युच्चैः पुण्यश्लोकेति चासकृत् ॥ २ ॥</s-l></s-lg><s-lg><s-l>मा भैरिति नलश्चोक्त्वा मध्यमग्नेः प्रविश्य तम् ।</s-l><s-l>ददर्श नागराजानं शयानं कुण्डलीकृतम् ॥ ३ ॥</s-l></s-lg><s-lg><s-l>स नागः प्राञ्जलिर्भूत्वा वेपमानो नलं तदा ।</s-l><s-l>उवाच विद्धि मां राजन्नागं कर्कोटकं नृप ॥ ४ ॥</s-l></s-lg><s-lg><s-l>मया प्रलब्धो ब्रह्मर्षिरनागाः सुमहातपाः ।</s-l><s-l>तेन मन्युपरीतेन शप्तोऽस्मि मनुजाधिप ॥ ५ ॥</s-l></s-lg><s-lg><s-l>तस्य शापान्न शक्नोमि पदाद्विचलितुं पदम् ।</s-l><s-l>उपदेक्ष्यामि ते श्रेयस्त्रातुमर्हति मां भवान् ॥ ६ ॥</s-l></s-lg><s-lg><s-l>सखा च ते भविष्यामि मत्समो नास्ति पन्नगः ।</s-l><s-l>लघुश्च ते भविष्यामि शीघ्रमादाय गच्छ माम् ॥ ७ ॥</s-l></s-lg><s-lg><s-l>एवमुक्त्वा स नागेन्द्रो बभूवाङ्गुष्ठमात्रकः ।</s-l><s-l>तं गृहीत्वा नलः प्रायादुद्देशं दाववर्जितम् ॥ ८ ॥</s-l></s-lg><s-lg><s-l>आकाशदेशमासाद्य विमुक्तं कृष्णवर्त्मना ।</s-l><s-l>उत्स्रष्टुकामं तं नागः पुनः कर्कोटकोऽब्रवीत् ॥ ९ ॥</s-l></s-lg><s-lg><s-l>पदानि गणयन्गच्छ स्वानि नैषध कानिचित् ।</s-l><s-l>तत्र तेऽहं महाराज श्रेयो धास्यामि यत्परम् ॥ १० ॥</s-l></s-lg><s-lg><s-l>ततः संख्यातुमारब्धमदशद्दशमे पदे ।</s-l><s-l>तस्य दष्टस्य तद्रूपं क्षिप्रमन्तरधीयत ॥ ११ ॥</s-l></s-lg><s-lg><s-l>स दृष्ट्वा विस्मितस्तस्थावात्मानं विकृतं नलः ।</s-l><s-l>स्वरूपधारिणं नागं ददर्श च महीपतिः ॥ १२ ॥</s-l></s-lg><s-lg><s-l>ततः कर्कोटको नागः सान्त्वयन्नलमब्रवीत् ।</s-l><s-l>मया तेऽन्तर्हितं रूपं न त्वा विद्युर्जना इति ॥ १३ ॥</s-l></s-lg><s-lg><s-l>यत्कृते चासि विकृतो दुःखेन महता नल ।</s-l><s-l>विषेण स मदीयेन त्वयि दुःखं निवत्स्यति ॥ १४ ॥</s-l></s-lg><s-lg><s-l>विषेण संवृतैर्गात्रैर्यावत्त्वां न विमोक्ष्यति ।</s-l><s-l>तावत्त्वयि महाराज दुःखं वै स निवत्स्यति ॥ १५ ॥</s-l></s-lg><s-lg><s-l>अनागा येन निकृतस्त्वमनर्हो जनाधिप ।</s-l><s-l>क्रोधादसूययित्वा तं रक्षा मे भवतः कृता ॥ १६ ॥</s-l></s-lg><s-lg><s-l>न ते भयं नरव्याघ्र दंष्ट्रिभ्यः शत्रुतोऽपि वा ।</s-l><s-l>ब्रह्मविद्भ्यश्च भविता मत्प्रसादान्नराधिप ॥ १७ ॥</s-l></s-lg><s-lg><s-l>राजन्विषनिमित्ता च न ते पीडा भविष्यति ।</s-l><s-l>संग्रामेषु च राजेन्द्र शश्वज्जयमवाप्स्यसि ॥ १८ ॥</s-l></s-lg><s-lg><s-l>गच्छ राजन्नितः सूतो बाहुकोऽहमिति ब्रुवन् ।</s-l><s-l>समीपमृतुपर्णस्य स हि वेदाक्षनैपुणम् ।</s-l><s-l>अयोध्यां नगरीं रम्यामद्यैव निषधेश्वर ॥ १९ ॥</s-l></s-lg><s-lg><s-l>स तेऽक्षहृदयं दाता राजाश्वहृदयेन वै ।</s-l><s-l>इक्ष्वाकुकुलजः श्रीमान्मित्रं चैव भविष्यति ॥ २० ॥</s-l></s-lg><s-lg><s-l>भविष्यसि यदाक्षज्ञः श्रेयसा योक्ष्यसे तदा ।</s-l><s-l>समेष्यसि च दारैस्त्वं मा स्म शोके मनः कृथाः ।</s-l><s-l>राज्येन तनयाभ्यां च सत्यमेतद्ब्रवीमि ते ॥ २१ ॥</s-l></s-lg><s-lg><s-l>स्वरूपं च यदा द्रष्टुमिच्छेथास्त्वं नराधिप ।</s-l><s-l>संस्मर्तव्यस्तदा तेऽहं वासश्चेदं निवासयेः ॥ २२ ॥</s-l></s-lg><s-lg><s-l>अनेन वाससाच्छन्नः स्वरूपं प्रतिपत्स्यसे ।</s-l><s-l>इत्युक्त्वा प्रददावस्मै दिव्यं वासोयुगं तदा ॥ २३ ॥</s-l></s-lg><s-lg><s-l>एवं नलं समादिश्य वासो दत्त्वा च कौरव ।</s-l><s-l>नागराजस्ततो राजंस्तत्रैवान्तरधीयत ॥ २४ ॥</s-l></s-lg>