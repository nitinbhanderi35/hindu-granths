<s-lg><s-l> जनमेजय उवाच ।</s-l><s-l>वसमानेषु पार्थेषु वने तस्मिन्महात्मसु ।</s-l><s-l>धार्तराष्ट्रा महेष्वासाः किमकुर्वन्त सत्तम ॥ १ ॥</s-l></s-lg><s-lg><s-l>कर्णो वैकर्तनश्चापि शकुनिश्च महाबलः ।</s-l><s-l>भीष्मद्रोणकृपाश्चैव तन्मे शंसितुमर्हसि ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>एवं गतेषु पार्थेषु विसृष्टे च सुयोधने ।</s-l><s-l>आगते हास्तिनपुरं मोक्षिते पाण्डुनन्दनैः ।</s-l><s-l>भीष्मोऽब्रवीन्महाराज धार्तराष्ट्रमिदं वचः ॥ ३ ॥</s-l></s-lg><s-lg><s-l>उक्तं तात मया पूर्वं गच्छतस्ते तपोवनम् ।</s-l><s-l>गमनं मे न रुचितं तव तन्न कृतं च ते ॥ ४ ॥</s-l></s-lg><s-lg><s-l>ततः प्राप्तं त्वया वीर ग्रहणं शत्रुभिर्बलात् ।</s-l><s-l>मोक्षितश्चासि धर्मज्ञैः पाण्डवैर्न च लज्जसे ॥ ५ ॥</s-l></s-lg><s-lg><s-l>प्रत्यक्षं तव गान्धारे ससैन्यस्य विशां पते ।</s-l><s-l>सूतपुत्रोऽपयाद्भीतो गन्धर्वाणां तदा रणात् ।</s-l><s-l>क्रोशतस्तव राजेन्द्र ससैन्यस्य नृपात्मज ॥ ६ ॥</s-l></s-lg><s-lg><s-l>दृष्टस्ते विक्रमश्चैव पाण्डवानां महात्मनाम् ।</s-l><s-l>कर्णस्य च महाबाहो सूतपुत्रस्य दुर्मतेः ॥ ७ ॥</s-l></s-lg><s-lg><s-l>न चापि पादभाक्कर्णः पाण्डवानां नृपोत्तम ।</s-l><s-l>धनुर्वेदे च शौर्ये च धर्मे वा धर्मवत्सल ॥ ८ ॥</s-l></s-lg><s-lg><s-l>तस्य तेऽहं क्षमं मन्ये पाण्डवैस्तैर्महात्मभिः ।</s-l><s-l>संधिं संधिविदां श्रेष्ठ कुलस्यास्य विवृद्धये ॥ ९ ॥</s-l></s-lg><s-lg><s-l>एवमुक्तस्तु भीष्मेण धार्तराष्ट्रो जनेश्वरः ।</s-l><s-l>प्रहस्य सहसा राजन्विप्रतस्थे ससौबलः ॥ १० ॥</s-l></s-lg><s-lg><s-l>तं तु प्रस्थितमाज्ञाय कर्णदुःशासनादयः ।</s-l><s-l>अनुजग्मुर्महेष्वासा धार्तराष्ट्रं महाबलम् ॥ ११ ॥</s-l></s-lg><s-lg><s-l>तांस्तु संप्रस्थितान्दृष्ट्वा भीष्मः कुरुपितामहः ।</s-l><s-l>लज्जया व्रीडितो राजञ्जगाम स्वं निवेशनम् ॥ १२ ॥</s-l></s-lg><s-lg><s-l>गते भीष्मे महाराज धार्तराष्ट्रो जनाधिपः ।</s-l><s-l>पुनरागम्य तं देशममन्त्रयत मन्त्रिभिः ॥ १३ ॥</s-l></s-lg><s-lg><s-l>किमस्माकं भवेच्छ्रेयः किं कार्यमवशिष्यते ।</s-l><s-l>कथं नु सुकृतं च स्यान्मन्त्रयामास भारत ॥ १४ ॥</s-l></s-lg><s-lg><s-l> कर्ण उवाच ।</s-l><s-l>दुर्योधन निबोधेदं यत्त्वा वक्ष्यामि कौरव ।</s-l><s-l>श्रुत्वा च तत्तथा सर्वं कर्तुमर्हस्यरिंदम ॥ १५ ॥</s-l></s-lg><s-lg><s-l>तवाद्य पृथिवी वीर निःसपत्ना नृपोत्तम ।</s-l><s-l>तां पालय यथा शक्रो हतशत्रुर्महामनाः ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु कर्णेन कर्णं राजाब्रवीत्पुनः ।</s-l><s-l>न किंचिद्दुर्लभं तस्य यस्य त्वं पुरुषर्षभ ॥ १७ ॥</s-l></s-lg><s-lg><s-l>सहायश्चानुरक्तश्च मदर्थं च समुद्यतः ।</s-l><s-l>अभिप्रायस्तु मे कश्चित्तं वै शृणु यथातथम् ॥ १८ ॥</s-l></s-lg><s-lg><s-l>राजसूयं पाण्डवस्य दृष्ट्वा क्रतुवरं तदा ।</s-l><s-l>मम स्पृहा समुत्पन्ना तां संपादय सूतज ॥ १९ ॥</s-l></s-lg><s-lg><s-l>एवमुक्तस्ततः कर्णो राजानमिदमब्रवीत् ।</s-l><s-l>तवाद्य पृथिवीपाला वश्याः सर्वे नृपोत्तम ॥ २० ॥</s-l></s-lg><s-lg><s-l>आहूयन्तां द्विजवराः संभाराश्च यथाविधि ।</s-l><s-l>संभ्रियन्तां कुरुश्रेष्ठ यज्ञोपकरणानि च ॥ २१ ॥</s-l></s-lg><s-lg><s-l>ऋत्विजश्च समाहूता यथोक्तं वेदपारगाः ।</s-l><s-l>क्रियां कुर्वन्तु ते राजन्यथाशास्त्रमरिंदम ॥ २२ ॥</s-l></s-lg><s-lg><s-l>बह्वन्नपानसंयुक्तः सुसमृद्धगुणान्वितः ।</s-l><s-l>प्रवर्ततां महायज्ञस्तवापि भरतर्षभ ॥ २३ ॥</s-l></s-lg><s-lg><s-l>एवमुक्तस्तु कर्णेन धार्तराष्ट्रो विशां पते ।</s-l><s-l>पुरोहितं समानाय्य इदं वचनमब्रवीत् ॥ २४ ॥</s-l></s-lg><s-lg><s-l>राजसूयं क्रतुश्रेष्ठं समाप्तवरदक्षिणम् ।</s-l><s-l>आहर त्वं मम कृते यथान्यायं यथाक्रमम् ॥ २५ ॥</s-l></s-lg><s-lg><s-l>स एवमुक्तो नृपतिमुवाच द्विजपुंगवः ।</s-l><s-l>न स शक्यः क्रतुश्रेष्ठो जीवमाने युधिष्ठिरे ।</s-l><s-l>आहर्तुं कौरवश्रेष्ठ कुले तव नृपोत्तम ॥ २६ ॥</s-l></s-lg><s-lg><s-l>दीर्घायुर्जीवति च वै धृतराष्ट्रः पिता तव ।</s-l><s-l>अतश्चापि विरुद्धस्ते क्रतुरेष नृपोत्तम ॥ २७ ॥</s-l></s-lg><s-lg><s-l>अस्ति त्वन्यन्महत्सत्रं राजसूयसमं प्रभो ।</s-l><s-l>तेन त्वं यज राजेन्द्र शृणु चेदं वचो मम ॥ २८ ॥</s-l></s-lg><s-lg><s-l>य इमे पृथिवीपालाः करदास्तव पार्थिव ।</s-l><s-l>ते करान्संप्रयच्छन्तु सुवर्णं च कृताकृतम् ॥ २९ ॥</s-l></s-lg><s-lg><s-l>तेन ते क्रियतामद्य लाङ्गलं नृपसत्तम ।</s-l><s-l>यज्ञवाटस्य ते भूमिः कृष्यतां तेन भारत ॥ ३० ॥</s-l></s-lg><s-lg><s-l>तत्र यज्ञो नृपश्रेष्ठ प्रभूतान्नः सुसंस्कृतः ।</s-l><s-l>प्रवर्ततां यथान्यायं सर्वतो ह्यनिवारितः ॥ ३१ ॥</s-l></s-lg><s-lg><s-l>एष ते वैष्णवो नाम यज्ञः सत्पुरुषोचितः ।</s-l><s-l>एतेन नेष्टवान्कश्चिदृते विष्णुं पुरातनम् ॥ ३२ ॥</s-l></s-lg><s-lg><s-l>राजसूयं क्रतुश्रेष्ठं स्पर्धत्येष महाक्रतुः ।</s-l><s-l>अस्माकं रोचते चैव श्रेयश्च तव भारत ।</s-l><s-l>अविघ्नश्च भवेदेष सफला स्यात्स्पृहा तव ॥ ३३ ॥</s-l></s-lg><s-lg><s-l>एवमुक्तस्तु तैर्विप्रैर्धार्तराष्ट्रो महीपतिः ।</s-l><s-l>कर्णं च सौबलं चैव भ्रातॄंश्चैवेदमब्रवीत् ॥ ३४ ॥</s-l></s-lg><s-lg><s-l>रोचते मे वचः कृत्स्नं ब्राह्मणानां न संशयः ।</s-l><s-l>रोचते यदि युष्माकं तन्मा प्रब्रूत माचिरम् ॥ ३५ ॥</s-l></s-lg><s-lg><s-l>एवमुक्तास्तु ते सर्वे तथेत्यूचुर्नराधिपम् ।</s-l><s-l>संदिदेश ततो राजा व्यापारस्थान्यथाक्रमम् ॥ ३६ ॥</s-l></s-lg><s-lg><s-l>हलस्य करणे चापि व्यादिष्टाः सर्वशिल्पिनः ।</s-l><s-l>यथोक्तं च नृपश्रेष्ठ कृतं सर्वं यथाक्रमम् ॥ ३७ ॥</s-l></s-lg>