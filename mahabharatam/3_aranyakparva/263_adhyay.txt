<s-lg><s-l> मार्कण्डेय उवाच ।</s-l><s-l>सखा दशरथस्यासीज्जटायुररुणात्मजः ।</s-l><s-l>गृध्रराजो महावीर्यः संपातिर्यस्य सोदरः ॥ १ ॥</s-l></s-lg><s-lg><s-l>स ददर्श तदा सीतां रावणाङ्कगतां स्नुषाम् ।</s-l><s-l>क्रोधादभ्यद्रवत्पक्षी रावणं राक्षसेश्वरम् ॥ २ ॥</s-l></s-lg><s-lg><s-l>अथैनमब्रवीद्गृध्रो मुञ्च मुञ्चेति मैथिलीम् ।</s-l><s-l>ध्रियमाणे मयि कथं हरिष्यसि निशाचर ।</s-l><s-l>न हि मे मोक्ष्यसे जीवन्यदि नोत्सृजसे वधूम् ॥ ३ ॥</s-l></s-lg><s-lg><s-l>उक्त्वैवं राक्षसेन्द्रं तं चकर्त नखरैर्भृशम् ।</s-l><s-l>पक्षतुण्डप्रहारैश्च बहुशो जर्जरीकृतः ।</s-l><s-l>चक्षार रुधिरं भूरि गिरिः प्रस्रवणैरिव ॥ ४ ॥</s-l></s-lg><s-lg><s-l>स वध्यमानो गृध्रेण रामप्रियहितैषिणा ।</s-l><s-l>खड्गमादाय चिच्छेद भुजौ तस्य पतत्रिणः ॥ ५ ॥</s-l></s-lg><s-lg><s-l>निहत्य गृध्रराजं स छिन्नाभ्रशिखरोपमम् ।</s-l><s-l>ऊर्ध्वमाचक्रमे सीतां गृहीत्वाङ्केन राक्षसः ॥ ६ ॥</s-l></s-lg><s-lg><s-l>यत्र यत्र तु वैदेही पश्यत्याश्रममण्डलम् ।</s-l><s-l>सरो वा सरितं वापि तत्र मुञ्चति भूषणम् ॥ ७ ॥</s-l></s-lg><s-lg><s-l>सा ददर्श गिरिप्रस्थे पञ्च वानरपुंगवान् ।</s-l><s-l>तत्र वासो महद्दिव्यमुत्ससर्ज मनस्विनी ॥ ८ ॥</s-l></s-lg><s-lg><s-l>तत्तेषां वानरेन्द्राणां पपात पवनोद्धुतम् ।</s-l><s-l>मध्ये सुपीतं पञ्चानां विद्युन्मेघान्तरे यथा ॥ ९ ॥</s-l></s-lg><s-lg><s-l>एवं हृतायां वैदेह्यां रामो हत्वा महामृगम् ।</s-l><s-l>निवृत्तो ददृशे धीमान्भ्रातरं लक्ष्मणं तदा ॥ १० ॥</s-l></s-lg><s-lg><s-l>कथमुत्सृज्य वैदेहीं वने राक्षससेविते ।</s-l><s-l>इत्येवं भ्रातरं दृष्ट्वा प्राप्तोऽसीति व्यगर्हयत् ॥ ११ ॥</s-l></s-lg><s-lg><s-l>मृगरूपधरेणाथ रक्षसा सोऽपकर्षणम् ।</s-l><s-l>भ्रातुरागमनं चैव चिन्तयन्पर्यतप्यत ॥ १२ ॥</s-l></s-lg><s-lg><s-l>गर्हयन्नेव रामस्तु त्वरितस्तं समासदत् ।</s-l><s-l>अपि जीवति वैदेही नेति पश्यामि लक्ष्मण ॥ १३ ॥</s-l></s-lg><s-lg><s-l>तस्य तत्सर्वमाचख्यौ सीताया लक्ष्मणो वचः ।</s-l><s-l>यदुक्तवत्यसदृशं वैदेही पश्चिमं वचः ॥ १४ ॥</s-l></s-lg><s-lg><s-l>दह्यमानेन तु हृदा रामोऽभ्यपतदाश्रमम् ।</s-l><s-l>स ददर्श तदा गृध्रं निहतं पर्वतोपमम् ॥ १५ ॥</s-l></s-lg><s-lg><s-l>राक्षसं शङ्कमानस्तु विकृष्य बलवद्धनुः ।</s-l><s-l>अभ्यधावत काकुत्स्थस्ततस्तं सहलक्ष्मणः ॥ १६ ॥</s-l></s-lg><s-lg><s-l>स तावुवाच तेजस्वी सहितौ रामलक्ष्मणौ ।</s-l><s-l>गृध्रराजोऽस्मि भद्रं वां सखा दशरथस्य ह ॥ १७ ॥</s-l></s-lg><s-lg><s-l>तस्य तद्वचनं श्रुत्वा संगृह्य धनुषी शुभे ।</s-l><s-l>कोऽयं पितरमस्माकं नाम्नाहेत्यूचतुश्च तौ ॥ १८ ॥</s-l></s-lg><s-lg><s-l>ततो ददृशतुस्तौ तं छिन्नपक्षद्वयं तथा ।</s-l><s-l>तयोः शशंस गृध्रस्तु सीतार्थे रावणाद्वधम् ॥ १९ ॥</s-l></s-lg><s-lg><s-l>अपृच्छद्राघवो गृध्रं रावणः कां दिशं गतः ।</s-l><s-l>तस्य गृध्रः शिरःकम्पैराचचक्षे ममार च ॥ २० ॥</s-l></s-lg><s-lg><s-l>दक्षिणामिति काकुत्स्थो विदित्वास्य तदिङ्गितम् ।</s-l><s-l>संस्कारं लम्भयामास सखायं पूजयन्पितुः ॥ २१ ॥</s-l></s-lg><s-lg><s-l>ततो दृष्ट्वाश्रमपदं व्यपविद्धबृसीघटम् ।</s-l><s-l>विध्वस्तकलशं शून्यं गोमायुबलसेवितम् ॥ २२ ॥</s-l></s-lg><s-lg><s-l>दुःखशोकसमाविष्टौ वैदेहीहरणार्दितौ ।</s-l><s-l>जग्मतुर्दण्डकारण्यं दक्षिणेन परंतपौ ॥ २३ ॥</s-l></s-lg><s-lg><s-l>वने महति तस्मिंस्तु रामः सौमित्रिणा सह ।</s-l><s-l>ददर्श मृगयूथानि द्रवमाणानि सर्वशः ।</s-l><s-l>शब्दं च घोरं सत्त्वानां दावाग्नेरिव वर्धतः ॥ २४ ॥</s-l></s-lg><s-lg><s-l>अपश्येतां मुहूर्ताच्च कबन्धं घोरदर्शनम् ।</s-l><s-l>मेघपर्वतसंकाशं शालस्कन्धं महाभुजम् ।</s-l><s-l>उरोगतविशालाक्षं महोदरमहामुखम् ॥ २५ ॥</s-l></s-lg><s-lg><s-l>यदृच्छयाथ तद्रक्षः करे जग्राह लक्ष्मणम् ।</s-l><s-l>विषादमगमत्सद्यः सौमित्रिरथ भारत ॥ २६ ॥</s-l></s-lg><s-lg><s-l>स राममभिसंप्रेक्ष्य कृष्यते येन तन्मुखम् ।</s-l><s-l>विषण्णश्चाब्रवीद्रामं पश्यावस्थामिमां मम ॥ २७ ॥</s-l></s-lg><s-lg><s-l>हरणं चैव वैदेह्या मम चायमुपप्लवः ।</s-l><s-l>राज्यभ्रंशश्च भवतस्तातस्य मरणं तथा ॥ २८ ॥</s-l></s-lg><s-lg><s-l>नाहं त्वां सह वैदेह्या समेतं कोसलागतम् ।</s-l><s-l>द्रक्ष्यामि पृथिवीराज्ये पितृपैतामहे स्थितम् ॥ २९ ॥</s-l></s-lg><s-lg><s-l>द्रक्ष्यन्त्यार्यस्य धन्या ये कुशलाजशमीलवैः ।</s-l><s-l>अभिषिक्तस्य वदनं सोमं साभ्रलवं यथा ॥ ३० ॥</s-l></s-lg><s-lg><s-l>एवं बहुविधं धीमान्विललाप स लक्ष्मणः ।</s-l><s-l>तमुवाचाथ काकुत्स्थः संभ्रमेष्वप्यसंभ्रमः ॥ ३१ ॥</s-l></s-lg><s-lg><s-l>मा विषीद नरव्याघ्र नैष कश्चिन्मयि स्थिते ।</s-l><s-l>छिन्ध्यस्य दक्षिणं बाहुं छिन्नः सव्यो मया भुजः ॥ ३२ ॥</s-l></s-lg><s-lg><s-l>इत्येवं वदता तस्य भुजो रामेण पातितः ।</s-l><s-l>खड्गेन भृशतीक्ष्णेन निकृत्तस्तिलकाण्डवत् ॥ ३३ ॥</s-l></s-lg><s-lg><s-l>ततोऽस्य दक्षिणं बाहुं खड्गेनाजघ्निवान्बली ।</s-l><s-l>सौमित्रिरपि संप्रेक्ष्य भ्रातरं राघवं स्थितम् ॥ ३४ ॥</s-l></s-lg><s-lg><s-l>पुनरभ्याहनत्पार्श्वे तद्रक्षो लक्ष्मणो भृशम् ।</s-l><s-l>गतासुरपतद्भूमौ कबन्धः सुमहांस्ततः ॥ ३५ ॥</s-l></s-lg><s-lg><s-l>तस्य देहाद्विनिःसृत्य पुरुषो दिव्यदर्शनः ।</s-l><s-l>ददृशे दिवमास्थाय दिवि सूर्य इव ज्वलन् ॥ ३६ ॥</s-l></s-lg><s-lg><s-l>पप्रच्छ रामस्तं वाग्मी कस्त्वं प्रब्रूहि पृच्छतः ।</s-l><s-l>कामया किमिदं चित्रमाश्चर्यं प्रतिभाति मे ॥ ३७ ॥</s-l></s-lg><s-lg><s-l>तस्याचचक्षे गन्धर्वो विश्वावसुरहं नृप ।</s-l><s-l>प्राप्तो ब्रह्मानुशापेन योनिं राक्षससेविताम् ॥ ३८ ॥</s-l></s-lg><s-lg><s-l>रावणेन हृता सीता राज्ञा लङ्कानिवासिना ।</s-l><s-l>सुग्रीवमभिगच्छस्व स ते साह्यं करिष्यति ॥ ३९ ॥</s-l></s-lg><s-lg><s-l>एषा पम्पा शिवजला हंसकारण्डवायुता ।</s-l><s-l>ऋश्यमूकस्य शैलस्य संनिकर्षे तटाकिनी ॥ ४० ॥</s-l></s-lg><s-lg><s-l>संवसत्यत्र सुग्रीवश्चतुर्भिः सचिवैः सह ।</s-l><s-l>भ्राता वानरराजस्य वालिनो हेममालिनः ॥ ४१ ॥</s-l></s-lg><s-lg><s-l>एतावच्छक्यमस्माभिर्वक्तुं द्रष्टासि जानकीम् ।</s-l><s-l>ध्रुवं वानरराजस्य विदितो रावणालयः ॥ ४२ ॥</s-l></s-lg><s-lg><s-l>इत्युक्त्वान्तर्हितो दिव्यः पुरुषः स महाप्रभः ।</s-l><s-l>विस्मयं जग्मतुश्चोभौ तौ वीरौ रामलक्ष्मणौ ॥ ४३ ॥</s-l></s-lg>