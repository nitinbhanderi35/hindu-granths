<s-lg><s-l> वैशंपायन उवाच ।</s-l><s-l>ततो युधिष्ठिरो राजा मार्कण्डेयं महाद्युतिम् ।</s-l><s-l>पप्रच्छ भरतश्रेष्ठो धर्मप्रश्नं सुदुर्वचम् ॥ १ ॥</s-l></s-lg><s-lg><s-l>श्रोतुमिच्छामि भगवन्स्त्रीणां माहात्म्यमुत्तमम् ।</s-l><s-l>कथ्यमानं त्वया विप्र सूक्ष्मं धर्मं च तत्त्वतः ॥ २ ॥</s-l></s-lg><s-lg><s-l>प्रत्यक्षेण हि विप्रर्षे देवा दृश्यन्ति सत्तम ।</s-l><s-l>सूर्याचन्द्रमसौ वायुः पृथिवी वह्निरेव च ॥ ३ ॥</s-l></s-lg><s-lg><s-l>पिता माता च भगवन्गाव एव च सत्तम ।</s-l><s-l>यच्चान्यदेव विहितं तच्चापि भृगुनन्दन ॥ ४ ॥</s-l></s-lg><s-lg><s-l>मन्येऽहं गुरुवत्सर्वमेकपत्न्यस्तथा स्त्रियः ।</s-l><s-l>पतिव्रतानां शुश्रूषा दुष्करा प्रतिभाति मे ॥ ५ ॥</s-l></s-lg><s-lg><s-l>पतिव्रतानां माहात्म्यं वक्तुमर्हसि नः प्रभो ।</s-l><s-l>निरुध्य चेन्द्रियग्रामं मनः संरुध्य चानघ ।</s-l><s-l>पतिं दैवतवच्चापि चिन्तयन्त्यः स्थिता हि याः ॥ ६ ॥</s-l></s-lg><s-lg><s-l>भगवन्दुष्करं ह्येतत्प्रतिभाति मम प्रभो ।</s-l><s-l>मातापितृषु शुश्रूषा स्त्रीणां भर्तृषु च द्विज ॥ ७ ॥</s-l></s-lg><s-lg><s-l>स्त्रीणां धर्मात्सुघोराद्धि नान्यं पश्यामि दुष्करम् ।</s-l><s-l>साध्वाचाराः स्त्रियो ब्रह्मन्यत्कुर्वन्ति सदादृताः ।</s-l><s-l>दुष्करं बत कुर्वन्ति पितरो मातरश्च वै ॥ ८ ॥</s-l></s-lg><s-lg><s-l>एकपत्न्यश्च या नार्यो याश्च सत्यं वदन्त्युत ।</s-l><s-l>कुक्षिणा दश मासांश्च गर्भं संधारयन्ति याः ।</s-l><s-l>नार्यः कालेन संभूय किमद्भुततरं ततः ॥ ९ ॥</s-l></s-lg><s-lg><s-l>संशयं परमं प्राप्य वेदनामतुलामपि ।</s-l><s-l>प्रजायन्ते सुतान्नार्यो दुःखेन महता विभो ।</s-l><s-l>पुष्णन्ति चापि महता स्नेहेन द्विजसत्तम ॥ १० ॥</s-l></s-lg><s-lg><s-l>ये च क्रूरेषु सर्वेषु वर्तमाना जुगुप्सिताः ।</s-l><s-l>स्वकर्म कुर्वन्ति सदा दुष्करं तच्च मे मतम् ॥ ११ ॥</s-l></s-lg><s-lg><s-l>क्षत्रधर्मसमाचारं तथ्यं चाख्याहि मे द्विज ।</s-l><s-l>धर्मः सुदुर्लभो विप्र नृशंसेन दुरात्मना ॥ १२ ॥</s-l></s-lg><s-lg><s-l>एतदिच्छामि भगवन्प्रश्नं प्रश्नविदां वर ।</s-l><s-l>श्रोतुं भृगुकुलश्रेष्ठ शुश्रूषे तव सुव्रत ॥ १३ ॥</s-l></s-lg><s-lg><s-l> मार्कण्डेय उवाच ।</s-l><s-l>हन्त ते सर्वमाख्यास्ये प्रश्नमेतं सुदुर्वचम् ।</s-l><s-l>तत्त्वेन भरतश्रेष्ठ गदतस्तन्निबोध मे ॥ १४ ॥</s-l></s-lg><s-lg><s-l>मातरं सदृशीं तात पितॄनन्ये च मन्यते ।</s-l><s-l>दुष्करं कुरुते माता विवर्धयति या प्रजाः ॥ १५ ॥</s-l></s-lg><s-lg><s-l>तपसा देवतेज्याभिर्वन्दनेन तितिक्षया ।</s-l><s-l>अभिचारैरुपायैश्च ईहन्ते पितरः सुतान् ॥ १६ ॥</s-l></s-lg><s-lg><s-l>एवं कृच्छ्रेण महता पुत्रं प्राप्य सुदुर्लभम् ।</s-l><s-l>चिन्तयन्ति सदा वीर कीदृशोऽयं भविष्यति ॥ १७ ॥</s-l></s-lg><s-lg><s-l>आशंसते च पुत्रेषु पिता माता च भारत ।</s-l><s-l>यशः कीर्तिमथैश्वर्यं प्रजा धर्मं तथैव च ॥ १८ ॥</s-l></s-lg><s-lg><s-l>तयोराशां तु सफलां यः करोति स धर्मवित् ।</s-l><s-l>पिता माता च राजेन्द्र तुष्यतो यस्य नित्यदा ।</s-l><s-l>इह प्रेत्य च तस्याथ कीर्तिर्धर्मश्च शाश्वतः ॥ १९ ॥</s-l></s-lg><s-lg><s-l>नैव यज्ञः स्त्रियः कश्चिन्न श्राद्धं नोपवासकम् ।</s-l><s-l>या तु भर्तरि शुश्रूषा तया स्वर्गमुपाश्नुते ॥ २० ॥</s-l></s-lg><s-lg><s-l>एतत्प्रकरणं राजन्नधिकृत्य युधिष्ठिर ।</s-l><s-l>प्रतिव्रतानां नियतं धर्मं चावहितः शृणु ॥ २१ ॥</s-l></s-lg>