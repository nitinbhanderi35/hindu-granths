<s-lg><s-l> मार्कण्डेय उवाच ।</s-l><s-l>उपविष्टं ततः स्कन्दं हिरण्यकवचस्रजम् ।</s-l><s-l>हिरण्यचूडमुकुटं हिरण्याक्षं महाप्रभम् ॥ १ ॥</s-l></s-lg><s-lg><s-l>लोहिताम्बरसंवीतं तीक्ष्णदंष्ट्रं मनोरमम् ।</s-l><s-l>सर्वलक्षणसंपन्नं त्रैलोक्यस्यापि सुप्रियम् ॥ २ ॥</s-l></s-lg><s-lg><s-l>ततस्तं वरदं शूरं युवानं मृष्टकुण्डलम् ।</s-l><s-l>अभजत्पद्मरूपा श्रीः स्वयमेव शरीरिणी ॥ ३ ॥</s-l></s-lg><s-lg><s-l>श्रिया जुष्टः पृथुयशाः स कुमारवरस्तदा ।</s-l><s-l>निषण्णो दृश्यते भूतैः पौर्णमास्यां यथा शशी ॥ ४ ॥</s-l></s-lg><s-lg><s-l>अपूजयन्महात्मानो ब्राह्मणास्तं महाबलम् ।</s-l><s-l>इदमाहुस्तदा चैव स्कन्दं तत्र महर्षयः ॥ ५ ॥</s-l></s-lg><s-lg><s-l>हिरण्यवर्ण भद्रं ते लोकानां शंकरो भव ।</s-l><s-l>त्वया षड्रात्रजातेन सर्वे लोका वशीकृताः ॥ ६ ॥</s-l></s-lg><s-lg><s-l>अभयं च पुनर्दत्तं त्वयैवैषां सुरोत्तम ।</s-l><s-l>तस्मादिन्द्रो भवानस्तु त्रैलोक्यस्याभयंकरः ॥ ७ ॥</s-l></s-lg><s-lg><s-l> स्कन्द उवाच ।</s-l><s-l>किमिन्द्रः सर्वलोकानां करोतीह तपोधनाः ।</s-l><s-l>कथं देवगणांश्चैव पाति नित्यं सुरेश्वरः ॥ ८ ॥</s-l></s-lg><s-lg><s-l> ऋषय ऊचुः ।</s-l><s-l>इन्द्रो दिशति भूतानां बलं तेजः प्रजाः सुखम् ।</s-l><s-l>तुष्टः प्रयच्छति तथा सर्वान्दायान्सुरेश्वरः ॥ ९ ॥</s-l></s-lg><s-lg><s-l>दुर्वृत्तानां संहरति वृत्तस्थानां प्रयच्छति ।</s-l><s-l>अनुशास्ति च भूतानि कार्येषु बलसूदनः ॥ १० ॥</s-l></s-lg><s-lg><s-l>असूर्ये च भवेत्सूर्यस्तथाचन्द्रे च चन्द्रमाः ।</s-l><s-l>भवत्यग्निश्च वायुश्च पृथिव्यापश्च कारणैः ॥ ११ ॥</s-l></s-lg><s-lg><s-l>एतदिन्द्रेण कर्तव्यमिन्द्रे हि विपुलं बलम् ।</s-l><s-l>त्वं च वीर बलश्रेष्ठस्तस्मादिन्द्रो भवस्व नः ॥ १२ ॥</s-l></s-lg><s-lg><s-l> शक्र उवाच ।</s-l><s-l>भवस्वेन्द्रो महाबाहो सर्वेषां नः सुखावहः ।</s-l><s-l>अभिषिच्यस्व चैवाद्य प्राप्तरूपोऽसि सत्तम ॥ १३ ॥</s-l></s-lg><s-lg><s-l> स्कन्द उवाच ।</s-l><s-l>शाधि त्वमेव त्रैलोक्यमव्यग्रो विजये रतः ।</s-l><s-l>अहं ते किंकरः शक्र न ममेन्द्रत्वमीप्सितम् ॥ १४ ॥</s-l></s-lg><s-lg><s-l> शक्र उवाच ।</s-l><s-l>बलं तवाद्भुतं वीर त्वं देवानामरीञ्जहि ।</s-l><s-l>अवज्ञास्यन्ति मां लोका वीर्येण तव विस्मिताः ॥ १५ ॥</s-l></s-lg><s-lg><s-l>इन्द्रत्वेऽपि स्थितं वीर बलहीनं पराजितम् ।</s-l><s-l>आवयोश्च मिथो भेदे प्रयतिष्यन्त्यतन्द्रिताः ॥ १६ ॥</s-l></s-lg><s-lg><s-l>भेदिते च त्वयि विभो लोको द्वैधमुपेष्यति ।</s-l><s-l>द्विधाभूतेषु लोकेषु निश्चितेष्वावयोस्तथा ।</s-l><s-l>विग्रहः संप्रवर्तेत भूतभेदान्महाबल ॥ १७ ॥</s-l></s-lg><s-lg><s-l>तत्र त्वं मां रणे तात यथाश्रद्धं विजेष्यसि ।</s-l><s-l>तस्मादिन्द्रो भवानद्य भविता मा विचारय ॥ १८ ॥</s-l></s-lg><s-lg><s-l> स्कन्द उवाच ।</s-l><s-l>त्वमेव राजा भद्रं ते त्रैलोक्यस्य ममैव च ।</s-l><s-l>करोमि किं च ते शक्र शासनं तद्ब्रवीहि मे ॥ १९ ॥</s-l></s-lg><s-lg><s-l> शक्र उवाच ।</s-l><s-l>यदि सत्यमिदं वाक्यं निश्चयाद्भाषितं त्वया ।</s-l><s-l>यदि वा शासनं स्कन्द कर्तुमिच्छसि मे शृणु ॥ २० ॥</s-l></s-lg><s-lg><s-l>अभिषिच्यस्व देवानां सेनापत्ये महाबल ।</s-l><s-l>अहमिन्द्रो भविष्यामि तव वाक्यान्महाबल ॥ २१ ॥</s-l></s-lg><s-lg><s-l> स्कन्द उवाच ।</s-l><s-l>दानवानां विनाशाय देवानामर्थसिद्धये ।</s-l><s-l>गोब्राह्मणस्य त्राणार्थं सेनापत्येऽभिषिञ्च माम् ॥ २२ ॥</s-l></s-lg><s-lg><s-l> मार्कण्डेय उवाच ।</s-l><s-l>सोऽभिषिक्तो मघवता सर्वैर्देवगणैः सह ।</s-l><s-l>अतीव शुशुभे तत्र पूज्यमानो महर्षिभिः ॥ २३ ॥</s-l></s-lg><s-lg><s-l>तस्य तत्काञ्चनं छत्रं ध्रियमाणं व्यरोचत ।</s-l><s-l>यथैव सुसमिद्धस्य पावकस्यात्ममण्डलम् ॥ २४ ॥</s-l></s-lg><s-lg><s-l>विश्वकर्मकृता चास्य दिव्या माला हिरण्मयी ।</s-l><s-l>आबद्धा त्रिपुरघ्नेन स्वयमेव यशस्विना ॥ २५ ॥</s-l></s-lg><s-lg><s-l>आगम्य मनुजव्याघ्र सह देव्या परंतप ।</s-l><s-l>अर्चयामास सुप्रीतो भगवान्गोवृषध्वजः ॥ २६ ॥</s-l></s-lg><s-lg><s-l>रुद्रमग्निं द्विजाः प्राहू रुद्रसूनुस्ततस्तु सः ।</s-l><s-l>रुद्रेण शुक्रमुत्सृष्टं तच्छ्वेतः पर्वतोऽभवत् ।</s-l><s-l>पावकस्येन्द्रियं श्वेते कृत्तिकाभिः कृतं नगे ॥ २७ ॥</s-l></s-lg><s-lg><s-l>पूज्यमानं तु रुद्रेण दृष्ट्वा सर्वे दिवौकसः ।</s-l><s-l>रुद्रसूनुं ततः प्राहुर्गुहं गुणवतां वरम् ॥ २८ ॥</s-l></s-lg><s-lg><s-l>अनुप्रविश्य रुद्रेण वह्निं जातो ह्ययं शिशुः ।</s-l><s-l>तत्र जातस्ततः स्कन्दो रुद्रसूनुस्ततोऽभवत् ॥ २९ ॥</s-l></s-lg><s-lg><s-l>रुद्रस्य वह्नेः स्वाहायाः षण्णां स्त्रीणां च तेजसा ।</s-l><s-l>जातः स्कन्दः सुरश्रेष्ठो रुद्रसूनुस्ततोऽभवत् ॥ ३० ॥</s-l></s-lg><s-lg><s-l>अरजे वाससी रक्ते वसानः पावकात्मजः ।</s-l><s-l>भाति दीप्तवपुः श्रीमान्रक्ताभ्राभ्यामिवांशुमान् ॥ ३१ ॥</s-l></s-lg><s-lg><s-l>कुक्कुटश्चाग्निना दत्तस्तस्य केतुरलंकृतः ।</s-l><s-l>रथे समुच्छ्रितो भाति कालाग्निरिव लोहितः ॥ ३२ ॥</s-l></s-lg><s-lg><s-l>विवेश कवचं चास्य शरीरं सहजं ततः ।</s-l><s-l>युध्यमानस्य देवस्य प्रादुर्भवति तत्सदा ॥ ३३ ॥</s-l></s-lg><s-lg><s-l>शक्तिर्वर्म बलं तेजः कान्तत्वं सत्यमक्षतिः ।</s-l><s-l>ब्रह्मण्यत्वमसंमोहो भक्तानां परिरक्षणम् ॥ ३४ ॥</s-l></s-lg><s-lg><s-l>निकृन्तनं च शत्रूणां लोकानां चाभिरक्षणम् ।</s-l><s-l>स्कन्देन सह जातानि सर्वाण्येव जनाधिप ॥ ३५ ॥</s-l></s-lg><s-lg><s-l>एवं देवगणैः सर्वैः सोऽभिषिक्तः स्वलंकृतः ।</s-l><s-l>बभौ प्रतीतः सुमनाः परिपूर्णेन्दुदर्शनः ॥ ३६ ॥</s-l></s-lg><s-lg><s-l>इष्टैः स्वाध्यायघोषैश्च देवतूर्यरवैरपि ।</s-l><s-l>देवगन्धर्वगीतैश्च सर्वैरप्सरसां गणैः ॥ ३७ ॥</s-l></s-lg><s-lg><s-l>एतैश्चान्यैश्च विविधैर्हृष्टतुष्टैरलंकृतैः ।</s-l><s-l>क्रीडन्निव तदा देवैरभिषिक्तः स पावकिः ॥ ३८ ॥</s-l></s-lg><s-lg><s-l>अभिषिक्तं महासेनमपश्यन्त दिवौकसः ।</s-l><s-l>विनिहत्य तमः सूर्यं यथेहाभ्युदितं तथा ॥ ३९ ॥</s-l></s-lg><s-lg><s-l>अथैनमभ्ययुः सर्वा देवसेनाः सहस्रशः ।</s-l><s-l>अस्माकं त्वं पतिरिति ब्रुवाणाः सर्वतोदिशम् ॥ ४० ॥</s-l></s-lg><s-lg><s-l>ताः समासाद्य भगवान्सर्वभूतगणैर्वृतः ।</s-l><s-l>अर्चितश्च स्तुतश्चैव सान्त्वयामास ता अपि ॥ ४१ ॥</s-l></s-lg><s-lg><s-l>शतक्रतुश्चाभिषिच्य स्कन्दं सेनापतिं तदा ।</s-l><s-l>सस्मार तां देवसेनां या सा तेन विमोक्षिता ॥ ४२ ॥</s-l></s-lg><s-lg><s-l>अयं तस्याः पतिर्नूनं विहितो ब्रह्मणा स्वयम् ।</s-l><s-l>इति चिन्त्यानयामास देवसेनां स्वलंकृताम् ॥ ४३ ॥</s-l></s-lg><s-lg><s-l>स्कन्दं चोवाच बलभिदियं कन्या सुरोत्तम ।</s-l><s-l>अजाते त्वयि निर्दिष्टा तव पत्नी स्वयंभुवा ॥ ४४ ॥</s-l></s-lg><s-lg><s-l>तस्मात्त्वमस्या विधिवत्पाणिं मन्त्रपुरस्कृतम् ।</s-l><s-l>गृहाण दक्षिणं देव्याः पाणिना पद्मवर्चसम् ॥ ४५ ॥</s-l></s-lg><s-lg><s-l>एवमुक्तः स जग्राह तस्याः पाणिं यथाविधि ।</s-l><s-l>बृहस्पतिर्मन्त्रविधिं जजाप च जुहाव च ॥ ४६ ॥</s-l></s-lg><s-lg><s-l>एवं स्कन्दस्य महिषीं देवसेनां विदुर्बुधाः ।</s-l><s-l>षष्ठीं यां ब्राह्मणाः प्राहुर्लक्ष्मीमाशां सुखप्रदाम् ।</s-l><s-l>सिनीवालीं कुहूं चैव सद्वृत्तिमपराजिताम् ॥ ४७ ॥</s-l></s-lg><s-lg><s-l>यदा स्कन्दः पतिर्लब्धः शाश्वतो देवसेनया ।</s-l><s-l>तदा तमाश्रयल्लक्ष्मीः स्वयं देवी शरीरिणी ॥ ४८ ॥</s-l></s-lg><s-lg><s-l>श्रीजुष्टः पञ्चमीं स्कन्दस्तस्माच्छ्रीपञ्चमी स्मृता ।</s-l><s-l>षष्ठ्यां कृतार्थोऽभूद्यस्मात्तस्मात्षष्ठी महातिथिः ॥ ४९ ॥</s-l></s-lg>