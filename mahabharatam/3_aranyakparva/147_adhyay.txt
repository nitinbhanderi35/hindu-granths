<s-lg><s-l> वैशंपायन उवाच ।</s-l><s-l>एतच्छ्रुत्वा वचस्तस्य वानरेन्द्रस्य धीमतः ।</s-l><s-l>भीमसेनस्तदा वीरः प्रोवाचामित्रकर्शनः ॥ १ ॥</s-l></s-lg><s-lg><s-l>को भवान्किंनिमित्तं वा वानरं वपुराश्रितः ।</s-l><s-l>ब्राह्मणानन्तरो वर्णः क्षत्रियस्त्वानुपृच्छति ॥ २ ॥</s-l></s-lg><s-lg><s-l>कौरवः सोमवंशीयः कुन्त्या गर्भेण धारितः ।</s-l><s-l>पाण्डवो वायुतनयो भीमसेन इति श्रुतः ॥ ३ ॥</s-l></s-lg><s-lg><s-l>स वाक्यं भीमसेनस्य स्मितेन प्रतिगृह्य तत् ।</s-l><s-l>हनूमान्वायुतनयो वायुपुत्रमभाषत ॥ ४ ॥</s-l></s-lg><s-lg><s-l>वानरोऽहं न ते मार्गं प्रदास्यामि यथेप्सितम् ।</s-l><s-l>साधु गच्छ निवर्तस्व मा त्वं प्राप्स्यसि वैशसम् ॥ ५ ॥</s-l></s-lg><s-lg><s-l> भीम उवाच ।</s-l><s-l>वैशसं वास्तु यद्वान्यन्न त्वा पृच्छामि वानर ।</s-l><s-l>प्रयच्छोत्तिष्ठ मार्गं मे मा त्वं प्राप्स्यसि वैशसम् ॥ ६ ॥</s-l></s-lg><s-lg><s-l> हनूमानुवाच ।</s-l><s-l>नास्ति शक्तिर्ममोत्थातुं व्याधिना क्लेशितो ह्यहम् ।</s-l><s-l>यद्यवश्यं प्रयातव्यं लङ्घयित्वा प्रयाहि माम् ॥ ७ ॥</s-l></s-lg><s-lg><s-l> भीम उवाच ।</s-l><s-l>निर्गुणः परमात्मेति देहं ते व्याप्य तिष्ठति ।</s-l><s-l>तमहं ज्ञानविज्ञेयं नावमन्ये न लङ्घये ॥ ८ ॥</s-l></s-lg><s-lg><s-l>यद्यागमैर्न विन्देयं तमहं भूतभावनम् ।</s-l><s-l>क्रमेयं त्वां गिरिं चेमं हनूमानिव सागरम् ॥ ९ ॥</s-l></s-lg><s-lg><s-l> हनूमानुवाच ।</s-l><s-l>क एष हनुमान्नाम सागरो येन लङ्घितः ।</s-l><s-l>पृच्छामि त्वा कुरुश्रेष्ठ कथ्यतां यदि शक्यते ॥ १० ॥</s-l></s-lg><s-lg><s-l> भीम उवाच ।</s-l><s-l>भ्राता मम गुणश्लाघ्यो बुद्धिसत्त्वबलान्वितः ।</s-l><s-l>रामायणेऽतिविख्यातः शूरो वानरपुंगवः ॥ ११ ॥</s-l></s-lg><s-lg><s-l>रामपत्नीकृते येन शतयोजनमायतः ।</s-l><s-l>सागरः प्लवगेन्द्रेण क्रमेणैकेन लङ्घितः ॥ १२ ॥</s-l></s-lg><s-lg><s-l>स मे भ्राता महावीर्यस्तुल्योऽहं तस्य तेजसा ।</s-l><s-l>बले पराक्रमे युद्धे शक्तोऽहं तव निग्रहे ॥ १३ ॥</s-l></s-lg><s-lg><s-l>उत्तिष्ठ देहि मे मार्गं पश्य वा मेऽद्य पौरुषम् ।</s-l><s-l>मच्छासनमकुर्वाणं मा त्वा नेष्ये यमक्षयम् ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>विज्ञाय तं बलोन्मत्तं बाहुवीर्येण गर्वितम् ।</s-l><s-l>हृदयेनावहस्यैनं हनूमान्वाक्यमब्रवीत् ॥ १५ ॥</s-l></s-lg><s-lg><s-l>प्रसीद नास्ति मे शक्तिरुत्थातुं जरयानघ ।</s-l><s-l>ममानुकम्पया त्वेतत्पुच्छमुत्सार्य गम्यताम् ॥ १६ ॥</s-l></s-lg><s-lg><s-l>सावज्ञमथ वामेन स्मयञ्जग्राह पाणिना ।</s-l><s-l>न चाशकच्चालयितुं भीमः पुच्छं महाकपेः ॥ १७ ॥</s-l></s-lg><s-lg><s-l>उच्चिक्षेप पुनर्दोर्भ्यामिन्द्रायुधमिवोच्छ्रितम् ।</s-l><s-l>नोद्धर्तुमशकद्भीमो दोर्भ्यामपि महाबलः ॥ १८ ॥</s-l></s-lg><s-lg><s-l>उत्क्षिप्तभ्रूर्विवृत्ताक्षः संहतभ्रुकुटीमुखः ।</s-l><s-l>स्विन्नगात्रोऽभवद्भीमो न चोद्धर्तुं शशाक ह ॥ १९ ॥</s-l></s-lg><s-lg><s-l>यत्नवानपि तु श्रीमाँल्लाङ्गूलोद्धरणोद्धुतः ।</s-l><s-l>कपेः पार्श्वगतो भीमस्तस्थौ व्रीडादधोमुखः ॥ २० ॥</s-l></s-lg><s-lg><s-l>प्रणिपत्य च कौन्तेयः प्राञ्जलिर्वाक्यमब्रवीत् ।</s-l><s-l>प्रसीद कपिशार्दूल दुरुक्तं क्षम्यतां मम ॥ २१ ॥</s-l></s-lg><s-lg><s-l>सिद्धो वा यदि वा देवो गन्धर्वो वाथ गुह्यकः ।</s-l><s-l>पृष्टः सन्कामया ब्रूहि कस्त्वं वानररूपधृक् ॥ २२ ॥</s-l></s-lg><s-lg><s-l> हनूमानुवाच ।</s-l><s-l>यत्ते मम परिज्ञाने कौतूहलमरिंदम ।</s-l><s-l>तत्सर्वमखिलेन त्वं शृणु पाण्डवनन्दन ॥ २३ ॥</s-l></s-lg><s-lg><s-l>अहं केसरिणः क्षेत्रे वायुना जगदायुषा ।</s-l><s-l>जातः कमलपत्राक्ष हनूमान्नाम वानरः ॥ २४ ॥</s-l></s-lg><s-lg><s-l>सूर्यपुत्रं च सुग्रीवं शक्रपुत्रं च वालिनम् ।</s-l><s-l>सर्ववानरराजानौ सर्ववानरयूथपाः ॥ २५ ॥</s-l></s-lg><s-lg><s-l>उपतस्थुर्महावीर्या मम चामित्रकर्शन ।</s-l><s-l>सुग्रीवेणाभवत्प्रीतिरनिलस्याग्निना यथा ॥ २६ ॥</s-l></s-lg><s-lg><s-l>निकृतः स ततो भ्रात्रा कस्मिंश्चित्कारणान्तरे ।</s-l><s-l>ऋश्यमूके मया सार्धं सुग्रीवो न्यवसच्चिरम् ॥ २७ ॥</s-l></s-lg><s-lg><s-l>अथ दाशरथिर्वीरो रामो नाम महाबलः ।</s-l><s-l>विष्णुर्मानुषरूपेण चचार वसुधामिमाम् ॥ २८ ॥</s-l></s-lg><s-lg><s-l>स पितुः प्रियमन्विच्छन्सहभार्यः सहानुजः ।</s-l><s-l>सधनुर्धन्विनां श्रेष्ठो दण्डकारण्यमाश्रितः ॥ २९ ॥</s-l></s-lg><s-lg><s-l>तस्य भार्या जनस्थानाद्रावणेन हृता बलात् ।</s-l><s-l>वञ्चयित्वा महाबुद्धिं मृगरूपेण राघवम् ॥ ३० ॥</s-l></s-lg><s-lg><s-l>हृतदारः सह भ्रात्रा पत्नीं मार्गन्स राघवः ।</s-l><s-l>दृष्टवाञ्शैलशिखरे सुग्रीवं वानरर्षभम् ॥ ३१ ॥</s-l></s-lg><s-lg><s-l>तेन तस्याभवत्सख्यं राघवस्य महात्मनः ।</s-l><s-l>स हत्वा वालिनं राज्ये सुग्रीवं प्रत्यपादयत् ।</s-l><s-l>स हरीन्प्रेषयामास सीतायाः परिमार्गणे ॥ ३२ ॥</s-l></s-lg><s-lg><s-l>ततो वानरकोटीभिर्यां वयं प्रस्थिता दिशम् ।</s-l><s-l>तत्र प्रवृत्तिः सीताया गृध्रेण प्रतिपादिता ॥ ३३ ॥</s-l></s-lg><s-lg><s-l>ततोऽहं कार्यसिद्ध्यर्थं रामस्याक्लिष्टकर्मणः ।</s-l><s-l>शतयोजनविस्तीर्णमर्णवं सहसाप्लुतः ॥ ३४ ॥</s-l></s-lg><s-lg><s-l>दृष्टा सा च मया देवी रावणस्य निवेशने ।</s-l><s-l>प्रत्यागतश्चापि पुनर्नाम तत्र प्रकाश्य वै ॥ ३५ ॥</s-l></s-lg><s-lg><s-l>ततो रामेण वीरेण हत्वा तान्सर्वराक्षसान् ।</s-l><s-l>पुनः प्रत्याहृता भार्या नष्टा वेदश्रुतिर्यथा ॥ ३६ ॥</s-l></s-lg><s-lg><s-l>ततः प्रतिष्ठिते रामे वीरोऽयं याचितो मया ।</s-l><s-l>यावद्रामकथा वीर भवेल्लोकेषु शत्रुहन् ।</s-l><s-l>तावज्जीवेयमित्येवं तथास्त्विति च सोऽब्रवीत् ॥ ३७ ॥</s-l></s-lg><s-lg><s-l>दश वर्षसहस्राणि दश वर्षशतानि च ।</s-l><s-l>राज्यं कारितवान्रामस्ततस्तु त्रिदिवं गतः ॥ ३८ ॥</s-l></s-lg><s-lg><s-l>तदिहाप्सरसस्तात गन्धर्वाश्च सदानघ ।</s-l><s-l>तस्य वीरस्य चरितं गायन्त्यो रमयन्ति माम् ॥ ३९ ॥</s-l></s-lg><s-lg><s-l>अयं च मार्गो मर्त्यानामगम्यः कुरुनन्दन ।</s-l><s-l>ततोऽहं रुद्धवान्मार्गं तवेमं देवसेवितम् ।</s-l><s-l>धर्षयेद्वा शपेद्वापि मा कश्चिदिति भारत ॥ ४० ॥</s-l></s-lg><s-lg><s-l>दिव्यो देवपथो ह्येष नात्र गच्छन्ति मानुषाः ।</s-l><s-l>यदर्थमागतश्चासि तत्सरोऽभ्यर्ण एव हि ॥ ४१ ॥</s-l></s-lg>