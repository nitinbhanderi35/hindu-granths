<s-lg><s-l> वैशंपायन उवाच ।</s-l><s-l>ततो वनगताः पार्थाः सायाह्ने सह कृष्णया ।</s-l><s-l>उपविष्टाः कथाश्चक्रुर्दुःखशोकपरायणाः ॥ १ ॥</s-l></s-lg><s-lg><s-l>प्रिया च दर्शनीया च पण्डिता च पतिव्रता ।</s-l><s-l>ततः कृष्णा धर्मराजमिदं वचनमब्रवीत् ॥ २ ॥</s-l></s-lg><s-lg><s-l>न नूनं तस्य पापस्य दुःखमस्मासु किंचन ।</s-l><s-l>विद्यते धार्तराष्ट्रस्य नृशंसस्य दुरात्मनः ॥ ३ ॥</s-l></s-lg><s-lg><s-l>यस्त्वां राजन्मया सार्धमजिनैः प्रतिवासितम् ।</s-l><s-l>भ्रातृभिश्च तथा सर्वैर्नाभ्यभाषत किंचन ।</s-l><s-l>वनं प्रस्थाप्य दुष्टात्मा नान्वतप्यत दुर्मतिः ॥ ४ ॥</s-l></s-lg><s-lg><s-l>आयसं हृदयं नूनं तस्य दुष्कृतकर्मणः ।</s-l><s-l>यस्त्वां धर्मपरं श्रेष्ठं रूक्षाण्यश्रावयत्तदा ॥ ५ ॥</s-l></s-lg><s-lg><s-l>सुखोचितमदुःखार्हं दुरात्मा ससुहृद्गणः ।</s-l><s-l>ईदृशं दुःखमानीय मोदते पापपूरुषः ॥ ६ ॥</s-l></s-lg><s-lg><s-l>चतुर्णामेव पापानामश्रु वै नापतत्तदा ।</s-l><s-l>त्वयि भारत निष्क्रान्ते वनायाजिनवाससि ॥ ७ ॥</s-l></s-lg><s-lg><s-l>दुर्योधनस्य कर्णस्य शकुनेश्च दुरात्मनः ।</s-l><s-l>दुर्भ्रातुस्तस्य चोग्रस्य तथा दुःशासनस्य च ॥ ८ ॥</s-l></s-lg><s-lg><s-l>इतरेषां तु सर्वेषां कुरूणां कुरुसत्तम ।</s-l><s-l>दुःखेनाभिपरीतानां नेत्रेभ्यः प्रापतज्जलम् ॥ ९ ॥</s-l></s-lg><s-lg><s-l>इदं च शयनं दृष्ट्वा यच्चासीत्ते पुरातनम् ।</s-l><s-l>शोचामि त्वां महाराज दुःखानर्हं सुखोचितम् ॥ १० ॥</s-l></s-lg><s-lg><s-l>दान्तं यच्च सभामध्ये आसनं रत्नभूषितम् ।</s-l><s-l>दृष्ट्वा कुशबृसीं चेमां शोको मां रुन्धयत्ययम् ॥ ११ ॥</s-l></s-lg><s-lg><s-l>यदपश्यं सभायां त्वां राजभिः परिवारितम् ।</s-l><s-l>तच्च राजन्नपश्यन्त्याः का शान्तिर्हृदयस्य मे ॥ १२ ॥</s-l></s-lg><s-lg><s-l>या त्वाहं चन्दनादिग्धमपश्यं सूर्यवर्चसम् ।</s-l><s-l>सा त्वा पङ्कमलादिग्धं दृष्ट्वा मुह्यामि भारत ॥ १३ ॥</s-l></s-lg><s-lg><s-l>या वै त्वा कौशिकैर्वस्त्रैः शुभ्रैर्बहुधनैः पुरा ।</s-l><s-l>दृष्टवत्यस्मि राजेन्द्र सा त्वां पश्यामि चीरिणम् ॥ १४ ॥</s-l></s-lg><s-lg><s-l>यच्च तद्रुक्मपात्रीभिर्ब्राह्मणेभ्यः सहस्रशः ।</s-l><s-l>ह्रियते ते गृहादन्नं संस्कृतं सार्वकामिकम् ॥ १५ ॥</s-l></s-lg><s-lg><s-l>यतीनामगृहाणां ते तथैव गृहमेधिनाम् ।</s-l><s-l>दीयते भोजनं राजन्नतीव गुणवत्प्रभो ।</s-l><s-l>तच्च राजन्नपश्यन्त्याः का शान्तिर्हृदयस्य मे ॥ १६ ॥</s-l></s-lg><s-lg><s-l>यांस्ते भ्रातॄन्महाराज युवानो मृष्टकुण्डलाः ।</s-l><s-l>अभोजयन्त मृष्टान्नैः सूदाः परमसंस्कृतैः ॥ १७ ॥</s-l></s-lg><s-lg><s-l>सर्वांस्तानद्य पश्यामि वने वन्येन जीवतः ।</s-l><s-l>अदुःखार्हान्मनुष्येन्द्र नोपशाम्यति मे मनः ॥ १८ ॥</s-l></s-lg><s-lg><s-l>भीमसेनमिमं चापि दुःखितं वनवासिनम् ।</s-l><s-l>ध्यायन्तं किं न मन्युस्ते प्राप्ते काले विवर्धते ॥ १९ ॥</s-l></s-lg><s-lg><s-l>भीमसेनं हि कर्माणि स्वयं कुर्वाणमच्युत ।</s-l><s-l>सुखार्हं दुःखितं दृष्ट्वा कस्मान्मन्युर्न वर्धते ॥ २० ॥</s-l></s-lg><s-lg><s-l>सत्कृतं विविधैर्यानैर्वस्त्रैरुच्चावचैस्तथा ।</s-l><s-l>तं ते वनगतं दृष्ट्वा कस्मान्मन्युर्न वर्धते ॥ २१ ॥</s-l></s-lg><s-lg><s-l>कुरूनपि हि यः सर्वान्हन्तुमुत्सहते प्रभुः ।</s-l><s-l>त्वत्प्रसादं प्रतीक्षंस्तु सहतेऽयं वृकोदरः ॥ २२ ॥</s-l></s-lg><s-lg><s-l>योऽर्जुनेनार्जुनस्तुल्यो द्विबाहुर्बहुबाहुना ।</s-l><s-l>शरातिसर्गे शीघ्रत्वात्कालान्तकयमोपमः ॥ २३ ॥</s-l></s-lg><s-lg><s-l>यस्य शस्त्रप्रतापेन प्रणताः सर्वपार्थिवाः ।</s-l><s-l>यज्ञे तव महाराज ब्राह्मणानुपतस्थिरे ॥ २४ ॥</s-l></s-lg><s-lg><s-l>तमिमं पुरुषव्याघ्रं पूजितं देवदानवैः ।</s-l><s-l>ध्यायन्तमर्जुनं दृष्ट्वा कस्मान्मन्युर्न वर्धते ॥ २५ ॥</s-l></s-lg><s-lg><s-l>दृष्ट्वा वनगतं पार्थमदुःखार्हं सुखोचितम् ।</s-l><s-l>न च ते वर्धते मन्युस्तेन मुह्यामि भारत ॥ २६ ॥</s-l></s-lg><s-lg><s-l>यो देवांश्च मनुष्यांश्च सर्पांश्चैकरथोऽजयत् ।</s-l><s-l>तं ते वनगतं दृष्ट्वा कस्मान्मन्युर्न वर्धते ॥ २७ ॥</s-l></s-lg><s-lg><s-l>यो यानैरद्भुताकारैर्हयैर्नागैश्च संवृतः ।</s-l><s-l>प्रसह्य वित्तान्यादत्त पार्थिवेभ्यः परंतपः ॥ २८ ॥</s-l></s-lg><s-lg><s-l>क्षिपत्येकेन वेगेन पञ्च बाणशतानि यः ।</s-l><s-l>तं ते वनगतं दृष्ट्वा कस्मान्मन्युर्न वर्धते ॥ २९ ॥</s-l></s-lg><s-lg><s-l>श्यामं बृहन्तं तरुणं चर्मिणामुत्तमं रणे ।</s-l><s-l>नकुलं ते वने दृष्ट्वा कस्मान्मन्युर्न वर्धते ॥ ३० ॥</s-l></s-lg><s-lg><s-l>दर्शनीयं च शूरं च माद्रीपुत्रं युधिष्ठिर ।</s-l><s-l>सहदेवं वने दृष्ट्वा कस्मान्मन्युर्न वर्धते ॥ ३१ ॥</s-l></s-lg><s-lg><s-l>द्रुपदस्य कुले जातां स्नुषां पाण्डोर्महात्मनः ।</s-l><s-l>मां ते वनगतां दृष्ट्वा कस्मान्मन्युर्न वर्धते ॥ ३२ ॥</s-l></s-lg><s-lg><s-l>नूनं च तव नैवास्ति मन्युर्भरतसत्तम ।</s-l><s-l>यत्ते भ्रातॄंश्च मां चैव दृष्ट्वा न व्यथते मनः ॥ ३३ ॥</s-l></s-lg><s-lg><s-l>न निर्मन्युः क्षत्रियोऽस्ति लोके निर्वचनं स्मृतम् ।</s-l><s-l>तदद्य त्वयि पश्यामि क्षत्रिये विपरीतवत् ॥ ३४ ॥</s-l></s-lg><s-lg><s-l>यो न दर्शयते तेजः क्षत्रियः काल आगते ।</s-l><s-l>सर्वभूतानि तं पार्थ सदा परिभवन्त्युत ॥ ३५ ॥</s-l></s-lg><s-lg><s-l>तत्त्वया न क्षमा कार्या शत्रून्प्रति कथंचन ।</s-l><s-l>तेजसैव हि ते शक्या निहन्तुं नात्र संशयः ॥ ३६ ॥</s-l></s-lg><s-lg><s-l>तथैव यः क्षमाकाले क्षत्रियो नोपशाम्यति ।</s-l><s-l>अप्रियः सर्वभूतानां सोऽमुत्रेह च नश्यति ॥ ३७ ॥</s-l></s-lg>