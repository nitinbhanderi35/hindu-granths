<s-lg><s-l> युधिष्ठिर उवाच ।</s-l><s-l>क्रोधो हन्ता मनुष्याणां क्रोधो भावयिता पुनः ।</s-l><s-l>इति विद्धि महाप्राज्ञे क्रोधमूलौ भवाभवौ ॥ १ ॥</s-l></s-lg><s-lg><s-l>यो हि संहरते क्रोधं भावस्तस्य सुशोभने ।</s-l><s-l>यः पुनः पुरुषः क्रोधं नित्यं न सहते शुभे ।</s-l><s-l>तस्याभावाय भवति क्रोधः परमदारुणः ॥ २ ॥</s-l></s-lg><s-lg><s-l>क्रोधमूलो विनाशो हि प्रजानामिह दृश्यते ।</s-l><s-l>तत्कथं मादृशः क्रोधमुत्सृजेल्लोकनाशनम् ॥ ३ ॥</s-l></s-lg><s-lg><s-l>क्रुद्धः पापं नरः कुर्यात्क्रुद्धो हन्याद्गुरूनपि ।</s-l><s-l>क्रुद्धः परुषया वाचा श्रेयसोऽप्यवमन्यते ॥ ४ ॥</s-l></s-lg><s-lg><s-l>वाच्यावाच्ये हि कुपितो न प्रजानाति कर्हिचित् ।</s-l><s-l>नाकार्यमस्ति क्रुद्धस्य नावाच्यं विद्यते तथा ॥ ५ ॥</s-l></s-lg><s-lg><s-l>हिंस्यात्क्रोधादवध्यांश्च वध्यान्संपूजयेदपि ।</s-l><s-l>आत्मानमपि च क्रुद्धः प्रेषयेद्यमसादनम् ॥ ६ ॥</s-l></s-lg><s-lg><s-l>एतान्दोषान्प्रपश्यद्भिर्जितः क्रोधो मनीषिभिः ।</s-l><s-l>इच्छद्भिः परमं श्रेय इह चामुत्र चोत्तमम् ॥ ७ ॥</s-l></s-lg><s-lg><s-l>तं क्रोधं वर्जितं धीरैः कथमस्मद्विधश्चरेत् ।</s-l><s-l>एतद्द्रौपदि संधाय न मे मन्युः प्रवर्धते ॥ ८ ॥</s-l></s-lg><s-lg><s-l>आत्मानं च परं चैव त्रायते महतो भयात् ।</s-l><s-l>क्रुध्यन्तमप्रतिक्रुध्यन्द्वयोरेष चिकित्सकः ॥ ९ ॥</s-l></s-lg><s-lg><s-l>मूढो यदि क्लिश्यमानः क्रुध्यतेऽशक्तिमान्नरः ।</s-l><s-l>बलीयसां मनुष्याणां त्यजत्यात्मानमन्ततः ॥ १० ॥</s-l></s-lg><s-lg><s-l>तस्यात्मानं संत्यजतो लोका नश्यन्त्यनात्मनः ।</s-l><s-l>तस्माद्द्रौपद्यशक्तस्य मन्योर्नियमनं स्मृतम् ॥ ११ ॥</s-l></s-lg><s-lg><s-l>विद्वांस्तथैव यः शक्तः क्लिश्यमानो न कुप्यति ।</s-l><s-l>स नाशयित्वा क्लेष्टारं परलोके च नन्दति ॥ १२ ॥</s-l></s-lg><s-lg><s-l>तस्माद्बलवता चैव दुर्बलेन च नित्यदा ।</s-l><s-l>क्षन्तव्यं पुरुषेणाहुरापत्स्वपि विजानता ॥ १३ ॥</s-l></s-lg><s-lg><s-l>मन्योर्हि विजयं कृष्णे प्रशंसन्तीह साधवः ।</s-l><s-l>क्षमावतो जयो नित्यं साधोरिह सतां मतम् ॥ १४ ॥</s-l></s-lg><s-lg><s-l>सत्यं चानृततः श्रेयो नृशंसाच्चानृशंसता ।</s-l><s-l>तमेवं बहुदोषं तु क्रोधं साधुविवर्जितम् ।</s-l><s-l>मादृशः प्रसृजेत्कस्मात्सुयोधनवधादपि ॥ १५ ॥</s-l></s-lg><s-lg><s-l>तेजस्वीति यमाहुर्वै पण्डिता दीर्घदर्शिनः ।</s-l><s-l>न क्रोधोऽभ्यन्तरस्तस्य भवतीति विनिश्चितम् ॥ १६ ॥</s-l></s-lg><s-lg><s-l>यस्तु क्रोधं समुत्पन्नं प्रज्ञया प्रतिबाधते ।</s-l><s-l>तेजस्विनं तं विद्वांसो मन्यन्ते तत्त्वदर्शिनः ॥ १७ ॥</s-l></s-lg><s-lg><s-l>क्रुद्धो हि कार्यं सुश्रोणि न यथावत्प्रपश्यति ।</s-l><s-l>न कार्यं न च मर्यादां नरः क्रुद्धोऽनुपश्यति ॥ १८ ॥</s-l></s-lg><s-lg><s-l>हन्त्यवध्यानपि क्रुद्धो गुरून्रूक्षैस्तुदत्यपि ।</s-l><s-l>तस्मात्तेजसि कर्तव्ये क्रोधो दूरात्प्रतिष्ठितः ॥ १९ ॥</s-l></s-lg><s-lg><s-l>दाक्ष्यं ह्यमर्षः शौर्यं च शीघ्रत्वमिति तेजसः ।</s-l><s-l>गुणाः क्रोधाभिभूतेन न शक्याः प्राप्तुमञ्जसा ॥ २० ॥</s-l></s-lg><s-lg><s-l>क्रोधं त्यक्त्वा तु पुरुषः सम्यक्तेजोऽभिपद्यते ।</s-l><s-l>कालयुक्तं महाप्राज्ञे क्रुद्धैस्तेजः सुदुःसहम् ॥ २१ ॥</s-l></s-lg><s-lg><s-l>क्रोधस्त्वपण्डितैः शश्वत्तेज इत्यभिधीयते ।</s-l><s-l>रजस्तल्लोकनाशाय विहितं मानुषान्प्रति ॥ २२ ॥</s-l></s-lg><s-lg><s-l>तस्माच्छश्वत्त्यजेत्क्रोधं पुरुषः सम्यगाचरन् ।</s-l><s-l>श्रेयान्स्वधर्मानपगो न क्रुद्ध इति निश्चितम् ॥ २३ ॥</s-l></s-lg><s-lg><s-l>यदि सर्वमबुद्धीनामतिक्रान्तममेधसाम् ।</s-l><s-l>अतिक्रमो मद्विधस्य कथं स्वित्स्यादनिन्दिते ॥ २४ ॥</s-l></s-lg><s-lg><s-l>यदि न स्युर्मनुष्येषु क्षमिणः पृथिवीसमाः ।</s-l><s-l>न स्यात्संधिर्मनुष्याणां क्रोधमूलो हि विग्रहः ॥ २५ ॥</s-l></s-lg><s-lg><s-l>अभिषक्तो ह्यभिषजेदाहन्याद्गुरुणा हतः ।</s-l><s-l>एवं विनाशो भूतानामधर्मः प्रथितो भवेत् ॥ २६ ॥</s-l></s-lg><s-lg><s-l>आक्रुष्टः पुरुषः सर्वः प्रत्याक्रोशेदनन्तरम् ।</s-l><s-l>प्रतिहन्याद्धतश्चैव तथा हिंस्याच्च हिंसितः ॥ २७ ॥</s-l></s-lg><s-lg><s-l>हन्युर्हि पितरः पुत्रान्पुत्राश्चापि तथा पितॄन् ।</s-l><s-l>हन्युश्च पतयो भार्याः पतीन्भार्यास्तथैव च ॥ २८ ॥</s-l></s-lg><s-lg><s-l>एवं संकुपिते लोके जन्म कृष्णे न विद्यते ।</s-l><s-l>प्रजानां संधिमूलं हि जन्म विद्धि शुभानने ॥ २९ ॥</s-l></s-lg><s-lg><s-l>ताः क्षीयेरन्प्रजाः सर्वाः क्षिप्रं द्रौपदि तादृशे ।</s-l><s-l>तस्मान्मन्युर्विनाशाय प्रजानामभवाय च ॥ ३० ॥</s-l></s-lg><s-lg><s-l>यस्मात्तु लोके दृश्यन्ते क्षमिणः पृथिवीसमाः ।</s-l><s-l>तस्माज्जन्म च भूतानां भवश्च प्रतिपद्यते ॥ ३१ ॥</s-l></s-lg><s-lg><s-l>क्षन्तव्यं पुरुषेणेह सर्वास्वापत्सु शोभने ।</s-l><s-l>क्षमा भवो हि भूतानां जन्म चैव प्रकीर्तितम् ॥ ३२ ॥</s-l></s-lg><s-lg><s-l>आक्रुष्टस्ताडितः क्रुद्धः क्षमते यो बलीयसा ।</s-l><s-l>यश्च नित्यं जितक्रोधो विद्वानुत्तमपूरुषः ॥ ३३ ॥</s-l></s-lg><s-lg><s-l>प्रभाववानपि नरस्तस्य लोकाः सनातनाः ।</s-l><s-l>क्रोधनस्त्वल्पविज्ञानः प्रेत्य चेह च नश्यति ॥ ३४ ॥</s-l></s-lg><s-lg><s-l>अत्राप्युदाहरन्तीमा गाथा नित्यं क्षमावताम् ।</s-l><s-l>गीताः क्षमावता कृष्णे काश्यपेन महात्मना ॥ ३५ ॥</s-l></s-lg><s-lg><s-l>क्षमा धर्मः क्षमा यज्ञः क्षमा वेदाः क्षमा श्रुतम् ।</s-l><s-l>यस्तामेवं विजानाति स सर्वं क्षन्तुमर्हति ॥ ३६ ॥</s-l></s-lg><s-lg><s-l>क्षमा ब्रह्म क्षमा सत्यं क्षमा भूतं च भावि च ।</s-l><s-l>क्षमा तपः क्षमा शौचं क्षमया चोद्धृतं जगत् ॥ ३७ ॥</s-l></s-lg><s-lg><s-l>अति ब्रह्मविदां लोकानति चापि तपस्विनाम् ।</s-l><s-l>अति यज्ञविदां चैव क्षमिणः प्राप्नुवन्ति तान् ॥ ३८ ॥</s-l></s-lg><s-lg><s-l>क्षमा तेजस्विनां तेजः क्षमा ब्रह्म तपस्विनाम् ।</s-l><s-l>क्षमा सत्यं सत्यवतां क्षमा दानं क्षमा यशः ॥ ३९ ॥</s-l></s-lg><s-lg><s-l>तां क्षमामीदृशीं कृष्णे कथमस्मद्विधस्त्यजेत् ।</s-l><s-l>यस्यां ब्रह्म च सत्यं च यज्ञा लोकाश्च विष्ठिताः ।</s-l><s-l>भुज्यन्ते यज्वनां लोकाः क्षमिणामपरे तथा ॥ ४० ॥</s-l></s-lg><s-lg><s-l>क्षन्तव्यमेव सततं पुरुषेण विजानता ।</s-l><s-l>यदा हि क्षमते सर्वं ब्रह्म संपद्यते तदा ॥ ४१ ॥</s-l></s-lg><s-lg><s-l>क्षमावतामयं लोकः परश्चैव क्षमावताम् ।</s-l><s-l>इह संमानमृच्छन्ति परत्र च शुभां गतिम् ॥ ४२ ॥</s-l></s-lg><s-lg><s-l>येषां मन्युर्मनुष्याणां क्षमया निहतः सदा ।</s-l><s-l>तेषां परतरे लोकास्तस्मात्क्षान्तिः परा मता ॥ ४३ ॥</s-l></s-lg><s-lg><s-l>इति गीताः काश्यपेन गाथा नित्यं क्षमावताम् ।</s-l><s-l>श्रुत्वा गाथाः क्षमायास्त्वं तुष्य द्रौपदि मा क्रुधः ॥ ४४ ॥</s-l></s-lg><s-lg><s-l>पितामहः शांतनवः शमं संपूजयिष्यति ।</s-l><s-l>आचार्यो विदुरः क्षत्ता शममेव वदिष्यतः ।</s-l><s-l>कृपश्च संजयश्चैव शममेव वदिष्यतः ॥ ४५ ॥</s-l></s-lg><s-lg><s-l>सोमदत्तो युयुत्सुश्च द्रोणपुत्रस्तथैव च ।</s-l><s-l>पितामहश्च नो व्यासः शमं वदति नित्यशः ॥ ४६ ॥</s-l></s-lg><s-lg><s-l>एतैर्हि राजा नियतं चोद्यमानः शमं प्रति ।</s-l><s-l>राज्यं दातेति मे बुद्धिर्न चेल्लोभान्नशिष्यति ॥ ४७ ॥</s-l></s-lg><s-lg><s-l>कालोऽयं दारुणः प्राप्तो भरतानामभूतये ।</s-l><s-l>निश्चितं मे सदैवैतत्पुरस्तादपि भामिनि ॥ ४८ ॥</s-l></s-lg><s-lg><s-l>सुयोधनो नार्हतीति क्षमामेवं न विन्दति ।</s-l><s-l>अर्हस्तस्याहमित्येव तस्मान्मां विन्दते क्षमा ॥ ४९ ॥</s-l></s-lg><s-lg><s-l>एतदात्मवतां वृत्तमेष धर्मः सनातनः ।</s-l><s-l>क्षमा चैवानृशंस्यं च तत्कर्तास्म्यहमञ्जसा ॥ ५० ॥</s-l></s-lg>