<s-lg><s-l> भीम उवाच ।</s-l><s-l>पूर्वरूपमदृष्ट्वा ते न यास्यामि कथंचन ।</s-l><s-l>यदि तेऽहमनुग्राह्यो दर्शयात्मानमात्मना ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु भीमेन स्मितं कृत्वा प्लवंगमः ।</s-l><s-l>तद्रूपं दर्शयामास यद्वै सागरलङ्घने ॥ २ ॥</s-l></s-lg><s-lg><s-l>भ्रातुः प्रियमभीप्सन्वै चकार सुमहद्वपुः ।</s-l><s-l>देहस्तस्य ततोऽतीव वर्धत्यायामविस्तरैः ॥ ३ ॥</s-l></s-lg><s-lg><s-l>तद्रूपं कदलीषण्डं छादयन्नमितद्युतिः ।</s-l><s-l>गिरेश्चोच्छ्रयमागम्य तस्थौ तत्र स वानरः ॥ ४ ॥</s-l></s-lg><s-lg><s-l>समुच्छ्रितमहाकायो द्वितीय इव पर्वतः ।</s-l><s-l>ताम्रेक्षणस्तीक्ष्णदंष्ट्रो भृकुटीकृतलोचनः ।</s-l><s-l>दीर्घलाङ्गूलमाविध्य दिशो व्याप्य स्थितः कपिः ॥ ५ ॥</s-l></s-lg><s-lg><s-l>तद्रूपं महदालक्ष्य भ्रातुः कौरवनन्दनः ।</s-l><s-l>विसिस्मिये तदा भीमो जहृषे च पुनः पुनः ॥ ६ ॥</s-l></s-lg><s-lg><s-l>तमर्कमिव तेजोभिः सौवर्णमिव पर्वतम् ।</s-l><s-l>प्रदीप्तमिव चाकाशं दृष्ट्वा भीमो न्यमीलयत् ॥ ७ ॥</s-l></s-lg><s-lg><s-l>आबभाषे च हनुमान्भीमसेनं स्मयन्निव ।</s-l><s-l>एतावदिह शक्तस्त्वं रूपं द्रष्टुं ममानघ ॥ ८ ॥</s-l></s-lg><s-lg><s-l>वर्धेऽहं चाप्यतो भूयो यावन्मे मनसेप्सितम् ।</s-l><s-l>भीम शत्रुषु चात्यर्थं वर्धते मूर्तिरोजसा ॥ ९ ॥</s-l></s-lg><s-lg><s-l>तदद्भुतं महारौद्रं विन्ध्यमन्दरसंनिभम् ।</s-l><s-l>दृष्ट्वा हनूमतो वर्ष्म संभ्रान्तः पवनात्मजः ॥ १० ॥</s-l></s-lg><s-lg><s-l>प्रत्युवाच ततो भीमः संप्रहृष्टतनूरुहः ।</s-l><s-l>कृताञ्जलिरदीनात्मा हनूमन्तमवस्थितम् ॥ ११ ॥</s-l></s-lg><s-lg><s-l>दृष्टं प्रमाणं विपुलं शरीरस्यास्य ते विभो ।</s-l><s-l>संहरस्व महावीर्य स्वयमात्मानमात्मना ॥ १२ ॥</s-l></s-lg><s-lg><s-l>न हि शक्नोमि त्वां द्रष्टुं दिवाकरमिवोदितम् ।</s-l><s-l>अप्रमेयमनाधृष्यं मैनाकमिव पर्वतम् ॥ १३ ॥</s-l></s-lg><s-lg><s-l>विस्मयश्चैव मे वीर सुमहान्मनसोऽद्य वै ।</s-l><s-l>यद्रामस्त्वयि पार्श्वस्थे स्वयं रावणमभ्यगात् ॥ १४ ॥</s-l></s-lg><s-lg><s-l>त्वमेव शक्तस्तां लङ्कां सयोधां सहवाहनाम् ।</s-l><s-l>स्वबाहुबलमाश्रित्य विनाशयितुमोजसा ॥ १५ ॥</s-l></s-lg><s-lg><s-l>न हि ते किंचिदप्राप्यं मारुतात्मज विद्यते ।</s-l><s-l>तव नैकस्य पर्याप्तो रावणः सगणो युधि ॥ १६ ॥</s-l></s-lg><s-lg><s-l>एवमुक्तस्तु भीमेन हनूमान्प्लवगर्षभः ।</s-l><s-l>प्रत्युवाच ततो वाक्यं स्निग्धगम्भीरया गिरा ॥ १७ ॥</s-l></s-lg><s-lg><s-l>एवमेतन्महाबाहो यथा वदसि भारत ।</s-l><s-l>भीमसेन न पर्याप्तो ममासौ राक्षसाधमः ॥ १८ ॥</s-l></s-lg><s-lg><s-l>मया तु तस्मिन्निहते रावणे लोककण्टके ।</s-l><s-l>कीर्तिर्नश्येद्राघवस्य तत एतदुपेक्षितम् ॥ १९ ॥</s-l></s-lg><s-lg><s-l>तेन वीरेण हत्वा तु सगणं राक्षसाधिपम् ।</s-l><s-l>आनीता स्वपुरं सीता लोके कीर्तिश्च स्थापिता ॥ २० ॥</s-l></s-lg><s-lg><s-l>तद्गच्छ विपुलप्रज्ञ भ्रातुः प्रियहिते रतः ।</s-l><s-l>अरिष्टं क्षेममध्वानं वायुना परिरक्षितः ॥ २१ ॥</s-l></s-lg><s-lg><s-l>एष पन्थाः कुरुश्रेष्ठ सौगन्धिकवनाय ते ।</s-l><s-l>द्रक्ष्यसे धनदोद्यानं रक्षितं यक्षराक्षसैः ॥ २२ ॥</s-l></s-lg><s-lg><s-l>न च ते तरसा कार्यः कुसुमावचयः स्वयम् ।</s-l><s-l>दैवतानि हि मान्यानि पुरुषेण विशेषतः ॥ २३ ॥</s-l></s-lg><s-lg><s-l>बलिहोमनमस्कारैर्मन्त्रैश्च भरतर्षभ ।</s-l><s-l>दैवतानि प्रसादं हि भक्त्या कुर्वन्ति भारत ॥ २४ ॥</s-l></s-lg><s-lg><s-l>मा तात साहसं कार्षीः स्वधर्ममनुपालय ।</s-l><s-l>स्वधर्मस्थः परं धर्मं बुध्यस्वागमयस्व च ॥ २५ ॥</s-l></s-lg><s-lg><s-l>न हि धर्ममविज्ञाय वृद्धाननुपसेव्य च ।</s-l><s-l>धर्मो वै वेदितुं शक्यो बृहस्पतिसमैरपि ॥ २६ ॥</s-l></s-lg><s-lg><s-l>अधर्मो यत्र धर्माख्यो धर्मश्चाधर्मसंज्ञितः ।</s-l><s-l>विज्ञातव्यो विभागेन यत्र मुह्यन्त्यबुद्धयः ॥ २७ ॥</s-l></s-lg><s-lg><s-l>आचारसंभवो धर्मो धर्माद्वेदाः समुत्थिताः ।</s-l><s-l>वेदैर्यज्ञाः समुत्पन्ना यज्ञैर्देवाः प्रतिष्ठिताः ॥ २८ ॥</s-l></s-lg><s-lg><s-l>वेदाचारविधानोक्तैर्यज्ञैर्धार्यन्ति देवताः ।</s-l><s-l>बृहस्पत्युशनोक्तैश्च नयैर्धार्यन्ति मानवाः ॥ २९ ॥</s-l></s-lg><s-lg><s-l>पण्याकरवणिज्याभिः कृष्याथो योनिपोषणैः ।</s-l><s-l>वार्तया धार्यते सर्वं धर्मैरेतैर्द्विजातिभिः ॥ ३० ॥</s-l></s-lg><s-lg><s-l>त्रयी वार्ता दण्डनीतिस्तिस्रो विद्या विजानताम् ।</s-l><s-l>ताभिः सम्यक्प्रयुक्ताभिर्लोकयात्रा विधीयते ॥ ३१ ॥</s-l></s-lg><s-lg><s-l>सा चेद्धर्मक्रिया न स्यात्त्रयीधर्ममृते भुवि ।</s-l><s-l>दण्डनीतिमृते चापि निर्मर्यादमिदं भवेत् ॥ ३२ ॥</s-l></s-lg><s-lg><s-l>वार्ताधर्मे ह्यवर्तन्त्यो विनश्येयुरिमाः प्रजाः ।</s-l><s-l>सुप्रवृत्तैस्त्रिभिर्ह्येतैर्धर्मैः सूयन्ति वै प्रजाः ॥ ३३ ॥</s-l></s-lg><s-lg><s-l>द्विजानाममृतं धर्मो ह्येकश्चैवैकवर्णिकः ।</s-l><s-l>यज्ञाध्ययनदानानि त्रयः साधारणाः स्मृताः ॥ ३४ ॥</s-l></s-lg><s-lg><s-l>याजनाध्यापने चोभे ब्राह्मणानां प्रतिग्रहः ।</s-l><s-l>पालनं क्षत्रियाणां वै वैश्यधर्मश्च पोषणम् ॥ ३५ ॥</s-l></s-lg><s-lg><s-l>शुश्रूषा तु द्विजातीनां शूद्राणां धर्म उच्यते ।</s-l><s-l>भैक्षहोमव्रतैर्हीनास्तथैव गुरुवासिनाम् ॥ ३६ ॥</s-l></s-lg><s-lg><s-l>क्षत्रधर्मोऽत्र कौन्तेय तव धर्माभिरक्षणम् ।</s-l><s-l>स्वधर्मं प्रतिपद्यस्व विनीतो नियतेन्द्रियः ॥ ३७ ॥</s-l></s-lg><s-lg><s-l>वृद्धैः संमन्त्र्य सद्भिश्च बुद्धिमद्भिः श्रुतान्वितैः ।</s-l><s-l>सुस्थितः शास्ति दण्डेन व्यसनी परिभूयते ॥ ३८ ॥</s-l></s-lg><s-lg><s-l>निग्रहानुग्रहैः सम्यग्यदा राजा प्रवर्तते ।</s-l><s-l>तदा भवति लोकस्य मर्यादा सुव्यवस्थिता ॥ ३९ ॥</s-l></s-lg><s-lg><s-l>तस्माद्देशे च दुर्गे च शत्रुमित्रबलेषु च ।</s-l><s-l>नित्यं चारेण बोद्धव्यं स्थानं वृद्धिः क्षयस्तथा ॥ ४० ॥</s-l></s-lg><s-lg><s-l>राज्ञामुपायाश्चत्वारो बुद्धिमन्त्रः पराक्रमः ।</s-l><s-l>निग्रहानुग्रहौ चैव दाक्ष्यं तत्कार्यसाधनम् ॥ ४१ ॥</s-l></s-lg><s-lg><s-l>साम्ना दानेन भेदेन दण्डेनोपेक्षणेन च ।</s-l><s-l>साधनीयानि कार्याणि समासव्यासयोगतः ॥ ४२ ॥</s-l></s-lg><s-lg><s-l>मन्त्रमूला नयाः सर्वे चाराश्च भरतर्षभ ।</s-l><s-l>सुमन्त्रितैर्नयैः सिद्धिस्तद्विदैः सह मन्त्रयेत् ॥ ४३ ॥</s-l></s-lg><s-lg><s-l>स्त्रिया मूढेन लुब्धेन बालेन लघुना तथा ।</s-l><s-l>न मन्त्रयेत गुह्यानि येषु चोन्मादलक्षणम् ॥ ४४ ॥</s-l></s-lg><s-lg><s-l>मन्त्रयेत्सह विद्वद्भिः शक्तैः कर्माणि कारयेत् ।</s-l><s-l>स्निग्धैश्च नीतिविन्यासान्मूर्खान्सर्वत्र वर्जयेत् ॥ ४५ ॥</s-l></s-lg><s-lg><s-l>धार्मिकान्धर्मकार्येषु अर्थकार्येषु पण्डितान् ।</s-l><s-l>स्त्रीषु क्लीबान्नियुञ्जीत क्रूरान्क्रूरेषु कर्मसु ॥ ४६ ॥</s-l></s-lg><s-lg><s-l>स्वेभ्यश्चैव परेभ्यश्च कार्याकार्यसमुद्भवा ।</s-l><s-l>बुद्धिः कर्मसु विज्ञेया रिपूणां च बलाबलम् ॥ ४७ ॥</s-l></s-lg><s-lg><s-l>बुद्ध्या सुप्रतिपन्नेषु कुर्यात्साधुपरिग्रहम् ।</s-l><s-l>निग्रहं चाप्यशिष्टेषु निर्मर्यादेषु कारयेत् ॥ ४८ ॥</s-l></s-lg><s-lg><s-l>निग्रहे प्रग्रहे सम्यग्यदा राजा प्रवर्तते ।</s-l><s-l>तदा भवति लोकस्य मर्यादा सुव्यवस्थिता ॥ ४९ ॥</s-l></s-lg><s-lg><s-l>एष ते विहितः पार्थ घोरो धर्मो दुरन्वयः ।</s-l><s-l>तं स्वधर्मविभागेन विनयस्थोऽनुपालय ॥ ५० ॥</s-l></s-lg><s-lg><s-l>तपोधर्मदमेज्याभिर्विप्रा यान्ति यथा दिवम् ।</s-l><s-l>दानातिथ्यक्रियाधर्मैर्यान्ति वैश्याश्च सद्गतिम् ॥ ५१ ॥</s-l></s-lg><s-lg><s-l>क्षत्रं याति तथा स्वर्गं भुवि निग्रहपालनैः ।</s-l><s-l>सम्यक्प्रणीय दण्डं हि कामद्वेषविवर्जिताः ।</s-l><s-l>अलुब्धा विगतक्रोधाः सतां यान्ति सलोकताम् ॥ ५२ ॥</s-l></s-lg>