<s-lg><s-l> बृहदश्व उवाच ।</s-l><s-l>ततो विदर्भान्संप्राप्तं सायाह्ने सत्यविक्रमम् ।</s-l><s-l>ऋतुपर्णं जना राज्ञे भीमाय प्रत्यवेदयन् ॥ १ ॥</s-l></s-lg><s-lg><s-l>स भीमवचनाद्राजा कुण्डिनं प्राविशत्पुरम् ।</s-l><s-l>नादयन्रथघोषेण सर्वाः सोपदिशो दश ॥ २ ॥</s-l></s-lg><s-lg><s-l>ततस्तं रथनिर्घोषं नलाश्वास्तत्र शुश्रुवुः ।</s-l><s-l>श्रुत्वा च समहृष्यन्त पुरेव नलसंनिधौ ॥ ३ ॥</s-l></s-lg><s-lg><s-l>दमयन्ती च शुश्राव रथघोषं नलस्य तम् ।</s-l><s-l>यथा मेघस्य नदतो गम्भीरं जलदागमे ॥ ४ ॥</s-l></s-lg><s-lg><s-l>नलेन संगृहीतेषु पुरेव नलवाजिषु ।</s-l><s-l>सदृशं रथनिर्घोषं मेने भैमी तथा हयाः ॥ ५ ॥</s-l></s-lg><s-lg><s-l>प्रासादस्थाश्च शिखिनः शालास्थाश्चैव वारणाः ।</s-l><s-l>हयाश्च शुश्रुवुस्तत्र रथघोषं महीपतेः ॥ ६ ॥</s-l></s-lg><s-lg><s-l>ते श्रुत्वा रथनिर्घोषं वारणाः शिखिनस्तथा ।</s-l><s-l>प्रणेदुरुन्मुखा राजन्मेघोदयमिवेक्ष्य ह ॥ ७ ॥</s-l></s-lg><s-lg><s-l> दमयन्त्युवाच ।</s-l><s-l>यथासौ रथनिर्घोषः पूरयन्निव मेदिनीम् ।</s-l><s-l>मम ह्लादयते चेतो नल एष महीपतिः ॥ ८ ॥</s-l></s-lg><s-lg><s-l>अद्य चन्द्राभवक्त्रं तं न पश्यामि नलं यदि ।</s-l><s-l>असंख्येयगुणं वीरं विनशिष्याम्यसंशयम् ॥ ९ ॥</s-l></s-lg><s-lg><s-l>यदि वै तस्य वीरस्य बाह्वोर्नाद्याहमन्तरम् ।</s-l><s-l>प्रविशामि सुखस्पर्शं विनशिष्याम्यसंशयम् ॥ १० ॥</s-l></s-lg><s-lg><s-l>यदि मां मेघनिर्घोषो नोपगच्छति नैषधः ।</s-l><s-l>अद्य चामीकरप्रख्यो विनशिष्याम्यसंशयम् ॥ ११ ॥</s-l></s-lg><s-lg><s-l>यदि मां सिंहविक्रान्तो मत्तवारणवारणः ।</s-l><s-l>नाभिगच्छति राजेन्द्रो विनशिष्याम्यसंशयम् ॥ १२ ॥</s-l></s-lg><s-lg><s-l>न स्मराम्यनृतं किंचिन्न स्मराम्यनुपाकृतम् ।</s-l><s-l>न च पर्युषितं वाक्यं स्वैरेष्वपि महात्मनः ॥ १३ ॥</s-l></s-lg><s-lg><s-l>प्रभुः क्षमावान्वीरश्च मृदुर्दान्तो जितेन्द्रियः ।</s-l><s-l>रहोऽनीचानुवर्ती च क्लीबवन्मम नैषधः ॥ १४ ॥</s-l></s-lg><s-lg><s-l>गुणांस्तस्य स्मरन्त्या मे तत्पराया दिवानिशम् ।</s-l><s-l>हृदयं दीर्यत इदं शोकात्प्रियविनाकृतम् ॥ १५ ॥</s-l></s-lg><s-lg><s-l> बृहदश्व उवाच ।</s-l><s-l>एवं विलपमाना सा नष्टसंज्ञेव भारत ।</s-l><s-l>आरुरोह महद्वेश्म पुण्यश्लोकदिदृक्षया ॥ १६ ॥</s-l></s-lg><s-lg><s-l>ततो मध्यमकक्षायां ददर्श रथमास्थितम् ।</s-l><s-l>ऋतुपर्णं महीपालं सहवार्ष्णेयबाहुकम् ॥ १७ ॥</s-l></s-lg><s-lg><s-l>ततोऽवतीर्य वार्ष्णेयो बाहुकश्च रथोत्तमात् ।</s-l><s-l>हयांस्तानवमुच्याथ स्थापयामासतू रथम् ॥ १८ ॥</s-l></s-lg><s-lg><s-l>सोऽवतीर्य रथोपस्थादृतुपर्णो नराधिपः ।</s-l><s-l>उपतस्थे महाराज भीमं भीमपराक्रमम् ॥ १९ ॥</s-l></s-lg><s-lg><s-l>तं भीमः प्रतिजग्राह पूजया परया ततः ।</s-l><s-l>अकस्मात्सहसा प्राप्तं स्त्रीमन्त्रं न स्म विन्दति ॥ २० ॥</s-l></s-lg><s-lg><s-l>किं कार्यं स्वागतं तेऽस्तु राज्ञा पृष्टश्च भारत ।</s-l><s-l>नाभिजज्ञे स नृपतिर्दुहित्रर्थे समागतम् ॥ २१ ॥</s-l></s-lg><s-lg><s-l>ऋतुपर्णोऽपि राजा स धीमान्सत्यपराक्रमः ।</s-l><s-l>राजानं राजपुत्रं वा न स्म पश्यति कंचन ।</s-l><s-l>नैव स्वयंवरकथां न च विप्रसमागमम् ॥ २२ ॥</s-l></s-lg><s-lg><s-l>ततो विगणयन्राजा मनसा कोसलाधिपः ।</s-l><s-l>आगतोऽस्मीत्युवाचैनं भवन्तमभिवादकः ॥ २३ ॥</s-l></s-lg><s-lg><s-l>राजापि च स्मयन्भीमो मनसाभिविचिन्तयत् ।</s-l><s-l>अधिकं योजनशतं तस्यागमनकारणम् ॥ २४ ॥</s-l></s-lg><s-lg><s-l>ग्रामान्बहूनतिक्रम्य नाध्यगच्छद्यथातथम् ।</s-l><s-l>अल्पकार्यं विनिर्दिष्टं तस्यागमनकारणम् ॥ २५ ॥</s-l></s-lg><s-lg><s-l>नैतदेवं स नृपतिस्तं सत्कृत्य व्यसर्जयत् ।</s-l><s-l>विश्राम्यतामिति वदन्क्लान्तोऽसीति पुनः पुनः ॥ २६ ॥</s-l></s-lg><s-lg><s-l>स सत्कृतः प्रहृष्टात्मा प्रीतः प्रीतेन पार्थिवः ।</s-l><s-l>राजप्रेष्यैरनुगतो दिष्टं वेश्म समाविशत् ॥ २७ ॥</s-l></s-lg><s-lg><s-l>ऋतुपर्णे गते राजन्वार्ष्णेयसहिते नृपे ।</s-l><s-l>बाहुको रथमास्थाय रथशालामुपागमत् ॥ २८ ॥</s-l></s-lg><s-lg><s-l>स मोचयित्वा तानश्वान्परिचार्य च शास्त्रतः ।</s-l><s-l>स्वयं चैतान्समाश्वास्य रथोपस्थ उपाविशत् ॥ २९ ॥</s-l></s-lg><s-lg><s-l>दमयन्ती तु शोकार्ता दृष्ट्वा भाङ्गस्वरिं नृपम् ।</s-l><s-l>सूतपुत्रं च वार्ष्णेयं बाहुकं च तथाविधम् ॥ ३० ॥</s-l></s-lg><s-lg><s-l>चिन्तयामास वैदर्भी कस्यैष रथनिस्वनः ।</s-l><s-l>नलस्येव महानासीन्न च पश्यामि नैषधम् ॥ ३१ ॥</s-l></s-lg><s-lg><s-l>वार्ष्णेयेन भवेन्नूनं विद्या सैवोपशिक्षिता ।</s-l><s-l>तेनास्य रथनिर्घोषो नलस्येव महानभूत् ॥ ३२ ॥</s-l></s-lg><s-lg><s-l>आहोस्विदृतुपर्णोऽपि यथा राजा नलस्तथा ।</s-l><s-l>ततोऽयं रथनिर्घोषो नैषधस्येव लक्ष्यते ॥ ३३ ॥</s-l></s-lg><s-lg><s-l>एवं वितर्कयित्वा तु दमयन्ती विशां पते ।</s-l><s-l>दूतीं प्रस्थापयामास नैषधान्वेषणे नृप ॥ ३४ ॥</s-l></s-lg>