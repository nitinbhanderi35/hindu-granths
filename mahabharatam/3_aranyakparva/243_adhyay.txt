<s-lg><s-l> वैशंपायन उवाच ।</s-l><s-l>प्रविशन्तं महाराज सूतास्तुष्टुवुरच्युतम् ।</s-l><s-l>जनाश्चापि महेष्वासं तुष्टुवू राजसत्तमम् ॥ १ ॥</s-l></s-lg><s-lg><s-l>लाजैश्चन्दनचूर्णैश्चाप्यवकीर्य जनास्तदा ।</s-l><s-l>ऊचुर्दिष्ट्या नृपाविघ्नात्समाप्तोऽयं क्रतुस्तव ॥ २ ॥</s-l></s-lg><s-lg><s-l>अपरे त्वब्रुवंस्तत्र वातिकास्तं महीपतिम् ।</s-l><s-l>युधिष्ठिरस्य यज्ञेन न समो ह्येष तु क्रतुः ।</s-l><s-l>नैव तस्य क्रतोरेष कलामर्हति षोडशीम् ॥ ३ ॥</s-l></s-lg><s-lg><s-l>एवं तत्राब्रुवन्केचिद्वातिकास्तं नरेश्वरम् ।</s-l><s-l>सुहृदस्त्वब्रुवंस्तत्र अति सर्वानयं क्रतुः ॥ ४ ॥</s-l></s-lg><s-lg><s-l>ययातिर्नहुषश्चापि मान्धाता भरतस्तथा ।</s-l><s-l>क्रतुमेनं समाहृत्य पूताः सर्वे दिवं गताः ॥ ५ ॥</s-l></s-lg><s-lg><s-l>एता वाचः शुभाः शृण्वन्सुहृदां भरतर्षभ ।</s-l><s-l>प्रविवेश पुरं हृष्टः स्ववेश्म च नराधिपः ॥ ६ ॥</s-l></s-lg><s-lg><s-l>अभिवाद्य ततः पादौ मातापित्रोर्विशां पते ।</s-l><s-l>भीष्मद्रोणकृपाणां च विदुरस्य च धीमतः ॥ ७ ॥</s-l></s-lg><s-lg><s-l>अभिवादितः कनीयोभिर्भ्रातृभिर्भ्रातृवत्सलः ।</s-l><s-l>निषसादासने मुख्ये भ्रातृभिः परिवारितः ॥ ८ ॥</s-l></s-lg><s-lg><s-l>तमुत्थाय महाराज सूतपुत्रोऽब्रवीद्वचः ।</s-l><s-l>दिष्ट्या ते भरतश्रेष्ठ समाप्तोऽयं महाक्रतुः ॥ ९ ॥</s-l></s-lg><s-lg><s-l>हतेषु युधि पार्थेषु राजसूये तथा त्वया ।</s-l><s-l>आहृतेऽहं नरश्रेष्ठ त्वां सभाजयिता पुनः ॥ १० ॥</s-l></s-lg><s-lg><s-l>तमब्रवीन्महाराजो धार्तराष्ट्रो महायशाः ।</s-l><s-l>सत्यमेतत्त्वया वीर पाण्डवेषु दुरात्मसु ॥ ११ ॥</s-l></s-lg><s-lg><s-l>निहतेषु नरश्रेष्ठ प्राप्ते चापि महाक्रतौ ।</s-l><s-l>राजसूये पुनर्वीर त्वं मां संवर्धयिष्यसि ॥ १२ ॥</s-l></s-lg><s-lg><s-l>एवमुक्त्वा महाप्राज्ञः कर्णमाश्लिष्य भारत ।</s-l><s-l>राजसूयं क्रतुश्रेष्ठं चिन्तयामास कौरवः ॥ १३ ॥</s-l></s-lg><s-lg><s-l>सोऽब्रवीत्सुहृदश्चापि पार्श्वस्थान्नृपसत्तमः ।</s-l><s-l>कदा तु तं क्रतुवरं राजसूयं महाधनम् ।</s-l><s-l>निहत्य पाण्डवान्सर्वानाहरिष्यामि कौरवाः ॥ १४ ॥</s-l></s-lg><s-lg><s-l>तमब्रवीत्तदा कर्णः शृणु मे राजकुञ्जर ।</s-l><s-l>पादौ न धावये तावद्यावन्न निहतोऽर्जुनः ॥ १५ ॥</s-l></s-lg><s-lg><s-l>अथोत्क्रुष्टं महेष्वासैर्धार्तराष्ट्रैर्महारथैः ।</s-l><s-l>प्रतिज्ञाते फल्गुनस्य वधे कर्णेन संयुगे ।</s-l><s-l>विजितांश्चाप्यमन्यन्त पाण्डवान्धृतराष्ट्रजाः ॥ १६ ॥</s-l></s-lg><s-lg><s-l>दुर्योधनोऽपि राजेन्द्र विसृज्य नरपुंगवान् ।</s-l><s-l>प्रविवेश गृहं श्रीमान्यथा चैत्ररथं प्रभुः ।</s-l><s-l>तेऽपि सर्वे महेष्वासा जग्मुर्वेश्मानि भारत ॥ १७ ॥</s-l></s-lg><s-lg><s-l>पाण्डवाश्च महेष्वासा दूतवाक्यप्रचोदिताः ।</s-l><s-l>चिन्तयन्तस्तमेवार्थं नालभन्त सुखं क्वचित् ॥ १८ ॥</s-l></s-lg><s-lg><s-l>भूयश्च चारै राजेन्द्र प्रवृत्तिरुपपादिता ।</s-l><s-l>प्रतिज्ञा सूतपुत्रस्य विजयस्य वधं प्रति ॥ १९ ॥</s-l></s-lg><s-lg><s-l>एतच्छ्रुत्वा धर्मसुतः समुद्विग्नो नराधिप ।</s-l><s-l>अभेद्यकवचं मत्वा कर्णमद्भुतविक्रमम् ।</s-l><s-l>अनुस्मरंश्च संक्लेशान्न शान्तिमुपयाति सः ॥ २० ॥</s-l></s-lg><s-lg><s-l>तस्य चिन्तापरीतस्य बुद्धिर्जज्ञे महात्मनः ।</s-l><s-l>बहुव्यालमृगाकीर्णं त्यक्तुं द्वैतवनं वनम् ॥ २१ ॥</s-l></s-lg><s-lg><s-l>धार्तराष्ट्रोऽपि नृपतिः प्रशशास वसुंधराम् ।</s-l><s-l>भ्रातृभिः सहितो वीरैर्भीष्मद्रोणकृपैस्तथा ॥ २२ ॥</s-l></s-lg><s-lg><s-l>संगम्य सूतपुत्रेण कर्णेनाहवशोभिना ।</s-l><s-l>दुर्योधनः प्रिये नित्यं वर्तमानो महीपतिः ।</s-l><s-l>पूजयामास विप्रेन्द्रान्क्रतुभिर्भूरिदक्षिणैः ॥ २३ ॥</s-l></s-lg><s-lg><s-l>भ्रातॄणां च प्रियं राजन्स चकार परंतपः ।</s-l><s-l>निश्चित्य मनसा वीरो दत्तभुक्तफलं धनम् ॥ २४ ॥</s-l></s-lg>