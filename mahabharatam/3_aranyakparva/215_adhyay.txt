<s-lg><s-l> मार्कण्डेय उवाच ।</s-l><s-l>ऋषयस्तु महाघोरान्दृष्ट्वोत्पातान्पृथग्विधान् ।</s-l><s-l>अकुर्वञ्शान्तिमुद्विग्ना लोकानां लोकभावनाः ॥ १ ॥</s-l></s-lg><s-lg><s-l>निवसन्ति वने ये तु तस्मिंश्चैत्ररथे जनाः ।</s-l><s-l>तेऽब्रुवन्नेष नोऽनर्थः पावकेनाहृतो महान् ।</s-l><s-l>संगम्य षड्भिः पत्नीभिः सप्तर्षीणामिति स्म ह ॥ २ ॥</s-l></s-lg><s-lg><s-l>अपरे गरुडीमाहुस्त्वयानर्थोऽयमाहृतः ।</s-l><s-l>यैर्दृष्टा सा तदा देवी तस्या रूपेण गच्छती ।</s-l><s-l>न तु तत्स्वाहया कर्म कृतं जानाति वै जनः ॥ ३ ॥</s-l></s-lg><s-lg><s-l>सुपर्णी तु वचः श्रुत्वा ममायं तनयस्त्विति ।</s-l><s-l>उपगम्य शनैः स्कन्दमाहाहं जननी तव ॥ ४ ॥</s-l></s-lg><s-lg><s-l>अथ सप्तर्षयः श्रुत्वा जातं पुत्रं महौजसम् ।</s-l><s-l>तत्यजुः षट्तदा पत्नीर्विना देवीमरुन्धतीम् ॥ ५ ॥</s-l></s-lg><s-lg><s-l>षड्भिरेव तदा जातमाहुस्तद्वनवासिनः ।</s-l><s-l>सप्तर्षीनाह च स्वाहा मम पुत्रोऽयमित्युत ।</s-l><s-l>अहं जाने नैतदेवमिति राजन्पुनः पुनः ॥ ६ ॥</s-l></s-lg><s-lg><s-l>विश्वामित्रस्तु कृत्वेष्टिं सप्तर्षीणां महामुनिः ।</s-l><s-l>पावकं कामसंतप्तमदृष्टः पृष्ठतोऽन्वगात् ।</s-l><s-l>तत्तेन निखिलं सर्वमवबुद्धं यथातथम् ॥ ७ ॥</s-l></s-lg><s-lg><s-l>विश्वामित्रस्तु प्रथमं कुमारं शरणं गतः ।</s-l><s-l>स्तवं दिव्यं संप्रचक्रे महासेनस्य चापि सः ॥ ८ ॥</s-l></s-lg><s-lg><s-l>मङ्गलानि च सर्वाणि कौमाराणि त्रयोदश ।</s-l><s-l>जातकर्मादिकास्तस्य क्रियाश्चक्रे महामुनिः ॥ ९ ॥</s-l></s-lg><s-lg><s-l>षड्वक्त्रस्य तु माहात्म्यं कुक्कुटस्य च साधनम् ।</s-l><s-l>शक्त्या देव्याः साधनं च तथा पारिषदामपि ॥ १० ॥</s-l></s-lg><s-lg><s-l>विश्वामित्रश्चकारैतत्कर्म लोकहिताय वै ।</s-l><s-l>तस्मादृषिः कुमारस्य विश्वामित्रोऽभवत्प्रियः ॥ ११ ॥</s-l></s-lg><s-lg><s-l>अन्वजानाच्च स्वाहाया रूपान्यत्वं महामुनिः ।</s-l><s-l>अब्रवीच्च मुनीन्सर्वान्नापराध्यन्ति वै स्त्रियः ।</s-l><s-l>श्रुत्वा तु तत्त्वतस्तस्मात्ते पत्नीः सर्वतोऽत्यजन् ॥ १२ ॥</s-l></s-lg><s-lg><s-l>स्कन्दं श्रुत्वा ततो देवा वासवं सहिताब्रुवन् ।</s-l><s-l>अविषह्यबलं स्कन्दं जहि शक्राशु माचिरम् ॥ १३ ॥</s-l></s-lg><s-lg><s-l>यदि वा न निहंस्येनमद्येन्द्रोऽयं भविष्यति ।</s-l><s-l>त्रैलोक्यं संनिगृह्यास्मांस्त्वां च शक्र महाबलः ॥ १४ ॥</s-l></s-lg><s-lg><s-l>स तानुवाच व्यथितो बालोऽयं सुमहाबलः ।</s-l><s-l>स्रष्टारमपि लोकानां युधि विक्रम्य नाशयेत् ॥ १५ ॥</s-l></s-lg><s-lg><s-l>सर्वास्त्वद्याभिगच्छन्तु स्कन्दं लोकस्य मातरः ।</s-l><s-l>कामवीर्या घ्नन्तु चैनं तथेत्युक्त्वा च ता ययुः ॥ १६ ॥</s-l></s-lg><s-lg><s-l>तमप्रतिबलं दृष्ट्वा विषण्णवदनास्तु ताः ।</s-l><s-l>अशक्योऽयं विचिन्त्यैवं तमेव शरणं ययुः ॥ १७ ॥</s-l></s-lg><s-lg><s-l>ऊचुश्चापि त्वमस्माकं पुत्रोऽस्माभिर्धृतं जगत् ।</s-l><s-l>अभिनन्दस्व नः सर्वाः प्रस्नुताः स्नेहविक्लवाः ॥ १८ ॥</s-l></s-lg><s-lg><s-l>ताः संपूज्य महासेनः कामांश्चासां प्रदाय सः ।</s-l><s-l>अपश्यदग्निमायान्तं पितरं बलिनां बली ॥ १९ ॥</s-l></s-lg><s-lg><s-l>स तु संपूजितस्तेन सह मातृगणेन ह ।</s-l><s-l>परिवार्य महासेनं रक्षमाणः स्थितः स्थिरम् ॥ २० ॥</s-l></s-lg><s-lg><s-l>सर्वासां या तु मातॄणां नारी क्रोधसमुद्भवा ।</s-l><s-l>धात्री सा पुत्रवत्स्कन्दं शूलहस्ताभ्यरक्षत ॥ २१ ॥</s-l></s-lg><s-lg><s-l>लोहितस्योदधेः कन्या क्रूरा लोहितभोजना ।</s-l><s-l>परिष्वज्य महासेनं पुत्रवत्पर्यरक्षत ॥ २२ ॥</s-l></s-lg><s-lg><s-l>अग्निर्भूत्वा नैगमेयश्छागवक्त्रो बहुप्रजः ।</s-l><s-l>रमयामास शैलस्थं बालं क्रीडनकैरिव ॥ २३ ॥</s-l></s-lg>