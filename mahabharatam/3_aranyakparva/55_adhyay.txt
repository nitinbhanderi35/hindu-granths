<s-lg><s-l> बृहदश्व उवाच ।</s-l><s-l>वृते तु नैषधे भैम्या लोकपाला महौजसः ।</s-l><s-l>यान्तो ददृशुरायान्तं द्वापरं कलिना सह ॥ १ ॥</s-l></s-lg><s-lg><s-l>अथाब्रवीत्कलिं शक्रः संप्रेक्ष्य बलवृत्रहा ।</s-l><s-l>द्वापरेण सहायेन कले ब्रूहि क्व यास्यसि ॥ २ ॥</s-l></s-lg><s-lg><s-l>ततोऽब्रवीत्कलिः शक्रं दमयन्त्याः स्वयंवरम् ।</s-l><s-l>गत्वाहं वरयिष्ये तां मनो हि मम तद्गतम् ॥ ३ ॥</s-l></s-lg><s-lg><s-l>तमब्रवीत्प्रहस्येन्द्रो निर्वृत्तः स स्वयंवरः ।</s-l><s-l>वृतस्तया नलो राजा पतिरस्मत्समीपतः ॥ ४ ॥</s-l></s-lg><s-lg><s-l>एवमुक्तस्तु शक्रेण कलिः कोपसमन्वितः ।</s-l><s-l>देवानामन्त्र्य तान्सर्वानुवाचेदं वचस्तदा ॥ ५ ॥</s-l></s-lg><s-lg><s-l>देवानां मानुषं मध्ये यत्सा पतिमविन्दत ।</s-l><s-l>ननु तस्या भवेन्न्याय्यं विपुलं दण्डधारणम् ॥ ६ ॥</s-l></s-lg><s-lg><s-l>एवमुक्ते तु कलिना प्रत्यूचुस्ते दिवौकसः ।</s-l><s-l>अस्माभिः समनुज्ञातो दमयन्त्या नलो वृतः ॥ ७ ॥</s-l></s-lg><s-lg><s-l>कश्च सर्वगुणोपेतं नाश्रयेत नलं नृपम् ।</s-l><s-l>यो वेद धर्मानखिलान्यथावच्चरितव्रतः ॥ ८ ॥</s-l></s-lg><s-lg><s-l>यस्मिन्सत्यं धृतिर्दानं तपः शौचं दमः शमः ।</s-l><s-l>ध्रुवाणि पुरुषव्याघ्रे लोकपालसमे नृपे ॥ ९ ॥</s-l></s-lg><s-lg><s-l>आत्मानं स शपेन्मूढो हन्याच्चात्मानमात्मना ।</s-l><s-l>एवंगुणं नलं यो वै कामयेच्छपितुं कले ॥ १० ॥</s-l></s-lg><s-lg><s-l>कृच्छ्रे स नरके मज्जेदगाधे विपुलेऽप्लवे ।</s-l><s-l>एवमुक्त्वा कलिं देवा द्वापरं च दिवं ययुः ॥ ११ ॥</s-l></s-lg><s-lg><s-l>ततो गतेषु देवेषु कलिर्द्वापरमब्रवीत् ।</s-l><s-l>संहर्तुं नोत्सहे कोपं नले वत्स्यामि द्वापर ॥ १२ ॥</s-l></s-lg><s-lg><s-l>भ्रंशयिष्यामि तं राज्यान्न भैम्या सह रंस्यते ।</s-l><s-l>त्वमप्यक्षान्समाविश्य कर्तुं साहाय्यमर्हसि ॥ १३ ॥</s-l></s-lg>