<s-lg><s-l> लोमश उवाच ।</s-l><s-l>एषा मधुविला राजन्समङ्गा संप्रकाशते ।</s-l><s-l>एतत्कर्दमिलं नाम भरतस्याभिषेचनम् ॥ १ ॥</s-l></s-lg><s-lg><s-l>अलक्ष्म्या किल संयुक्तो वृत्रं हत्वा शचीपतिः ।</s-l><s-l>आप्लुतः सर्वपापेभ्यः समङ्गायां व्यमुच्यत ॥ २ ॥</s-l></s-lg><s-lg><s-l>एतद्विनशनं कुक्षौ मैनाकस्य नरर्षभ ।</s-l><s-l>अदितिर्यत्र पुत्रार्थं तदन्नमपचत्पुरा ॥ ३ ॥</s-l></s-lg><s-lg><s-l>एनं पर्वतराजानमारुह्य पुरुषर्षभ ।</s-l><s-l>अयशस्यामसंशब्द्यामलक्ष्मीं व्यपनोत्स्यथ ॥ ४ ॥</s-l></s-lg><s-lg><s-l>एते कनखला राजनृषीणां दयिता नगाः ।</s-l><s-l>एषा प्रकाशते गङ्गा युधिष्ठिर महानदी ॥ ५ ॥</s-l></s-lg><s-lg><s-l>सनत्कुमारो भगवानत्र सिद्धिमगात्पराम् ।</s-l><s-l>आजमीढावगाह्यैनां सर्वपापैः प्रमोक्ष्यसे ॥ ६ ॥</s-l></s-lg><s-lg><s-l>अपां ह्रदं च पुण्याख्यं भृगुतुङ्गं च पर्वतम् ।</s-l><s-l>तूष्णीं गङ्गां च कौन्तेय सामात्यः समुपस्पृश ॥ ७ ॥</s-l></s-lg><s-lg><s-l>आश्रमः स्थूलशिरसो रमणीयः प्रकाशते ।</s-l><s-l>अत्र मानं च कौन्तेय क्रोधं चैव विवर्जय ॥ ८ ॥</s-l></s-lg><s-lg><s-l>एष रैभ्याश्रमः श्रीमान्पाण्डवेय प्रकाशते ।</s-l><s-l>भारद्वाजो यत्र कविर्यवक्रीतो व्यनश्यत ॥ ९ ॥</s-l></s-lg><s-lg><s-l> युधिष्ठिर उवाच ।</s-l><s-l>कथंयुक्तोऽभवदृषिर्भरद्वाजः प्रतापवान् ।</s-l><s-l>किमर्थं च यवक्रीत ऋषिपुत्रो व्यनश्यत ॥ १० ॥</s-l></s-lg><s-lg><s-l>एतत्सर्वं यथावृत्तं श्रोतुमिच्छामि लोमश ।</s-l><s-l>कर्मभिर्देवकल्पानां कीर्त्यमानैर्भृशं रमे ॥ ११ ॥</s-l></s-lg><s-lg><s-l> लोमश उवाच ।</s-l><s-l>भरद्वाजश्च रैभ्यश्च सखायौ संबभूवतुः ।</s-l><s-l>तावूषतुरिहात्यन्तं प्रीयमाणौ वनान्तरे ॥ १२ ॥</s-l></s-lg><s-lg><s-l>रैभ्यस्य तु सुतावास्तामर्वावसुपरावसू ।</s-l><s-l>आसीद्यवक्रीः पुत्रस्तु भरद्वाजस्य भारत ॥ १३ ॥</s-l></s-lg><s-lg><s-l>रैभ्यो विद्वान्सहापत्यस्तपस्वी चेतरोऽभवत् ।</s-l><s-l>तयोश्चाप्यतुला प्रीतिर्बाल्यात्प्रभृति भारत ॥ १४ ॥</s-l></s-lg><s-lg><s-l>यवक्रीः पितरं दृष्ट्वा तपस्विनमसत्कृतम् ।</s-l><s-l>दृष्ट्वा च सत्कृतं विप्रै रैभ्यं पुत्रैः सहानघ ॥ १५ ॥</s-l></s-lg><s-lg><s-l>पर्यतप्यत तेजस्वी मन्युनाभिपरिप्लुतः ।</s-l><s-l>तपस्तेपे ततो घोरं वेदज्ञानाय पाण्डव ॥ १६ ॥</s-l></s-lg><s-lg><s-l>सुसमिद्धे महत्यग्नौ शरीरमुपतापयन् ।</s-l><s-l>जनयामास संतापमिन्द्रस्य सुमहातपाः ॥ १७ ॥</s-l></s-lg><s-lg><s-l>तत इन्द्रो यवक्रीतमुपगम्य युधिष्ठिर ।</s-l><s-l>अब्रवीत्कस्य हेतोस्त्वमास्थितस्तप उत्तमम् ॥ १८ ॥</s-l></s-lg><s-lg><s-l> यवक्रीरुवाच ।</s-l><s-l>द्विजानामनधीता वै वेदाः सुरगणार्चित ।</s-l><s-l>प्रतिभान्त्विति तप्येऽहमिदं परमकं तपः ॥ १९ ॥</s-l></s-lg><s-lg><s-l>स्वाध्यायार्थे समारम्भो ममायं पाकशासन ।</s-l><s-l>तपसा ज्ञातुमिच्छामि सर्वज्ञानानि कौशिक ॥ २० ॥</s-l></s-lg><s-lg><s-l>कालेन महता वेदाः शक्या गुरुमुखाद्विभो ।</s-l><s-l>प्राप्तुं तस्मादयं यत्नः परमो मे समास्थितः ॥ २१ ॥</s-l></s-lg><s-lg><s-l> इन्द्र उवाच ।</s-l><s-l>अमार्ग एष विप्रर्षे येन त्वं यातुमिच्छसि ।</s-l><s-l>किं विघातेन ते विप्र गच्छाधीहि गुरोर्मुखात् ॥ २२ ॥</s-l></s-lg><s-lg><s-l> लोमश उवाच ।</s-l><s-l>एवमुक्त्वा गतः शक्रो यवक्रीरपि भारत ।</s-l><s-l>भूय एवाकरोद्यत्नं तपस्यमितविक्रम ॥ २३ ॥</s-l></s-lg><s-lg><s-l>घोरेण तपसा राजंस्तप्यमानो महातपाः ।</s-l><s-l>संतापयामास भृशं देवेन्द्रमिति नः श्रुतम् ॥ २४ ॥</s-l></s-lg><s-lg><s-l>तं तथा तप्यमानं तु तपस्तीव्रं महामुनिम् ।</s-l><s-l>उपेत्य बलभिद्देवो वारयामास वै पुनः ॥ २५ ॥</s-l></s-lg><s-lg><s-l>अशक्योऽर्थः समारब्धो नैतद्बुद्धिकृतं तव ।</s-l><s-l>प्रतिभास्यन्ति वै वेदास्तव चैव पितुश्च ते ॥ २६ ॥</s-l></s-lg><s-lg><s-l> यवक्रीरुवाच ।</s-l><s-l>न चैतदेवं क्रियते देवराज ममेप्सितम् ।</s-l><s-l>महता नियमेनाहं तप्स्ये घोरतरं तपः ॥ २७ ॥</s-l></s-lg><s-lg><s-l>समिद्धेऽग्नावुपकृत्याङ्गमङ्गं होष्यामि वा मघवंस्तन्निबोध ।</s-l><s-l>यद्येतदेवं न करोषि कामं ममेप्सितं देवराजेह सर्वम् ॥ २८ ॥</s-l></s-lg><s-lg><s-l> लोमश उवाच ।</s-l><s-l>निश्चयं तमभिज्ञाय मुनेस्तस्य महात्मनः ।</s-l><s-l>प्रतिवारणहेत्वर्थं बुद्ध्या संचिन्त्य बुद्धिमान् ॥ २९ ॥</s-l></s-lg><s-lg><s-l>तत इन्द्रोऽकरोद्रूपं ब्राह्मणस्य तपस्विनः ।</s-l><s-l>अनेकशतवर्षस्य दुर्बलस्य सयक्ष्मणः ॥ ३० ॥</s-l></s-lg><s-lg><s-l>यवक्रीतस्य यत्तीर्थमुचितं शौचकर्मणि ।</s-l><s-l>भागीरथ्यां तत्र सेतुं वालुकाभिश्चकार सः ॥ ३१ ॥</s-l></s-lg><s-lg><s-l>यदास्य वदतो वाक्यं न स चक्रे द्विजोत्तमः ।</s-l><s-l>वालुकाभिस्ततः शक्रो गङ्गां समभिपूरयन् ॥ ३२ ॥</s-l></s-lg><s-lg><s-l>वालुकामुष्टिमनिशं भागीरथ्यां व्यसर्जयत् ।</s-l><s-l>सेतुमभ्यारभच्छक्रो यवक्रीतं निदर्शयन् ॥ ३३ ॥</s-l></s-lg><s-lg><s-l>तं ददर्श यवक्रीस्तु यत्नवन्तं निबन्धने ।</s-l><s-l>प्रहसंश्चाब्रवीद्वाक्यमिदं स मुनिपुंगवः ॥ ३४ ॥</s-l></s-lg><s-lg><s-l>किमिदं वर्तते ब्रह्मन्किं च ते ह चिकीर्षितम् ।</s-l><s-l>अतीव हि महान्यत्नः क्रियतेऽयं निरर्थकः ॥ ३५ ॥</s-l></s-lg><s-lg><s-l> इन्द्र उवाच ।</s-l><s-l>बन्धिष्ये सेतुना गङ्गां सुखः पन्था भविष्यति ।</s-l><s-l>क्लिश्यते हि जनस्तात तरमाणः पुनः पुनः ॥ ३६ ॥</s-l></s-lg><s-lg><s-l> यवक्रीरुवाच ।</s-l><s-l>नायं शक्यस्त्वया बद्धुं महानोघः कथंचन ।</s-l><s-l>अशक्याद्विनिवर्तस्व शक्यमर्थं समारभ ॥ ३७ ॥</s-l></s-lg><s-lg><s-l> इन्द्र उवाच ।</s-l><s-l>यथैव भवता चेदं तपो वेदार्थमुद्यतम् ।</s-l><s-l>अशक्यं तद्वदस्माभिरयं भारः समुद्यतः ॥ ३८ ॥</s-l></s-lg><s-lg><s-l> यवक्रीरुवाच ।</s-l><s-l>यथा तव निरर्थोऽयमारम्भस्त्रिदशेश्वर ।</s-l><s-l>तथा यदि ममापीदं मन्यसे पाकशासन ॥ ३९ ॥</s-l></s-lg><s-lg><s-l>क्रियतां यद्भवेच्छक्यं मया सुरगणेश्वर ।</s-l><s-l>वरांश्च मे प्रयच्छान्यान्यैरन्यान्भवितास्म्यति ॥ ४० ॥</s-l></s-lg><s-lg><s-l> लोमश उवाच ।</s-l><s-l>तस्मै प्रादाद्वरानिन्द्र उक्तवान्यान्महातपाः ।</s-l><s-l>प्रतिभास्यन्ति ते वेदाः पित्रा सह यथेप्सिताः ॥ ४१ ॥</s-l></s-lg><s-lg><s-l>यच्चान्यत्काङ्क्षसे कामं यवक्रीर्गम्यतामिति ।</s-l><s-l>स लब्धकामः पितरमुपेत्याथ ततोऽब्रवीत् ॥ ४२ ॥</s-l></s-lg>