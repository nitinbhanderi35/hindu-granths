<s-lg><s-l> मार्कण्डेय उवाच ।</s-l><s-l>एवमेतन्महाबाहो रामेणामिततेजसा ।</s-l><s-l>प्राप्तं व्यसनमत्युग्रं वनवासकृतं पुरा ॥ १ ॥</s-l></s-lg><s-lg><s-l>मा शुचः पुरुषव्याघ्र क्षत्रियोऽसि परंतप ।</s-l><s-l>बाहुवीर्याश्रये मार्गे वर्तसे दीप्तनिर्णये ॥ २ ॥</s-l></s-lg><s-lg><s-l>न हि ते वृजिनं किंचिद्दृश्यते परमण्वपि ।</s-l><s-l>अस्मिन्मार्गे विषीदेयुः सेन्द्रा अपि सुरासुराः ॥ ३ ॥</s-l></s-lg><s-lg><s-l>संहत्य निहतो वृत्रो मरुद्भिर्वज्रपाणिना ।</s-l><s-l>नमुचिश्चैव दुर्धर्षो दीर्घजिह्वा च राक्षसी ॥ ४ ॥</s-l></s-lg><s-lg><s-l>सहायवति सर्वार्थाः संतिष्ठन्तीह सर्वशः ।</s-l><s-l>किं नु तस्याजितं संख्ये भ्राता यस्य धनंजयः ॥ ५ ॥</s-l></s-lg><s-lg><s-l>अयं च बलिनां श्रेष्ठो भीमो भीमपराक्रमः ।</s-l><s-l>युवानौ च महेष्वासौ यमौ माद्रवतीसुतौ ।</s-l><s-l>एभिः सहायैः कस्मात्त्वं विषीदसि परंतप ॥ ६ ॥</s-l></s-lg><s-lg><s-l>य इमे वज्रिणः सेनां जयेयुः समरुद्गणाम् ।</s-l><s-l>त्वमप्येभिर्महेष्वासैः सहायैर्देवरूपिभिः ।</s-l><s-l>विजेष्यसि रणे सर्वानमित्रान्भरतर्षभ ॥ ७ ॥</s-l></s-lg><s-lg><s-l>इतश्च त्वमिमां पश्य सैन्धवेन दुरात्मना ।</s-l><s-l>बलिना वीर्यमत्तेन हृतामेभिर्महात्मभिः ॥ ८ ॥</s-l></s-lg><s-lg><s-l>आनीतां द्रौपदीं कृष्णां कृत्वा कर्म सुदुष्करम् ।</s-l><s-l>जयद्रथं च राजानं विजितं वशमागतम् ॥ ९ ॥</s-l></s-lg><s-lg><s-l>असहायेन रामेण वैदेही पुनराहृता ।</s-l><s-l>हत्वा संख्ये दशग्रीवं राक्षसं भीमविक्रमम् ॥ १० ॥</s-l></s-lg><s-lg><s-l>यस्य शाखामृगा मित्रा ऋक्षाः कालमुखास्तथा ।</s-l><s-l>जात्यन्तरगता राजन्नेतद्बुद्ध्यानुचिन्तय ॥ ११ ॥</s-l></s-lg><s-lg><s-l>तस्मात्त्वं कुरुशार्दूल मा शुचो भरतर्षभ ।</s-l><s-l>त्वद्विधा हि महात्मानो न शोचन्ति परंतप ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>एवमाश्वासितो राजा मार्कण्डेयेन धीमता ।</s-l><s-l>त्यक्त्वा दुःखमदीनात्मा पुनरेवेदमब्रवीत् ॥ १३ ॥</s-l></s-lg>