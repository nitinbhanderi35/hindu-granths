<s-lg><s-l> मार्कण्डेय उवाच ।</s-l><s-l>अथ कन्याप्रदाने स तमेवार्थं विचिन्तयन् ।</s-l><s-l>समानिन्ये च तत्सर्वं भाण्डं वैवाहिकं नृपः ॥ १ ॥</s-l></s-lg><s-lg><s-l>ततो वृद्धान्द्विजान्सर्वानृत्विजः सपुरोहितान् ।</s-l><s-l>समाहूय तिथौ पुण्ये प्रययौ सह कन्यया ॥ २ ॥</s-l></s-lg><s-lg><s-l>मेध्यारण्यं स गत्वा च द्युमत्सेनाश्रमं नृपः ।</s-l><s-l>पद्भ्यामेव द्विजैः सार्धं राजर्षिं तमुपागमत् ॥ ३ ॥</s-l></s-lg><s-lg><s-l>तत्रापश्यन्महाभागं शालवृक्षमुपाश्रितम् ।</s-l><s-l>कौश्यां बृस्यां समासीनं चक्षुर्हीनं नृपं तदा ॥ ४ ॥</s-l></s-lg><s-lg><s-l>स राजा तस्य राजर्षेः कृत्वा पूजां यथार्हतः ।</s-l><s-l>वाचा सुनियतो भूत्वा चकारात्मनिवेदनम् ॥ ५ ॥</s-l></s-lg><s-lg><s-l>तस्यार्घ्यमासनं चैव गां चावेद्य स धर्मवित् ।</s-l><s-l>किमागमनमित्येवं राजा राजानमब्रवीत् ॥ ६ ॥</s-l></s-lg><s-lg><s-l>तस्य सर्वमभिप्रायमितिकर्तव्यतां च ताम् ।</s-l><s-l>सत्यवन्तं समुद्दिश्य सर्वमेव न्यवेदयत् ॥ ७ ॥</s-l></s-lg><s-lg><s-l> अश्वपतिरुवाच ।</s-l><s-l>सावित्री नाम राजर्षे कन्येयं मम शोभना ।</s-l><s-l>तां स्वधर्मेण धर्मज्ञ स्नुषार्थे त्वं गृहाण मे ॥ ८ ॥</s-l></s-lg><s-lg><s-l> द्युमत्सेन उवाच ।</s-l><s-l>च्युताः स्म राज्याद्वनवासमाश्रिताश्चराम धर्मं नियतास्तपस्विनः ।</s-l><s-l>कथं त्वनर्हा वनवासमाश्रमे सहिष्यते क्लेशमिमं सुता तव ॥ ९ ॥</s-l></s-lg><s-lg><s-l> अश्वपतिरुवाच ।</s-l><s-l>सुखं च दुःखं च भवाभवात्मकं यदा विजानाति सुताहमेव च ।</s-l><s-l>न मद्विधे युज्यति वाक्यमीदृशं विनिश्चयेनाभिगतोऽस्मि ते नृप ॥ १० ॥</s-l></s-lg><s-lg><s-l>आशां नार्हसि मे हन्तुं सौहृदात्प्रणयेन च ।</s-l><s-l>अभितश्चागतं प्रेम्णा प्रत्याख्यातुं न मार्हसि ॥ ११ ॥</s-l></s-lg><s-lg><s-l>अनुरूपो हि संयोगे त्वं ममाहं तवापि च ।</s-l><s-l>स्नुषां प्रतीच्छ मे कन्यां भार्यां सत्यवतः सुताम् ॥ १२ ॥</s-l></s-lg><s-lg><s-l> द्युमत्सेन उवाच ।</s-l><s-l>पूर्वमेवाभिलषितः संबन्धो मे त्वया सह ।</s-l><s-l>भ्रष्टराज्यस्त्वहमिति तत एतद्विचारितम् ॥ १३ ॥</s-l></s-lg><s-lg><s-l>अभिप्रायस्त्वयं यो मे पूर्वमेवाभिकाङ्क्षितः ।</s-l><s-l>स निर्वर्ततु मेऽद्यैव काङ्क्षितो ह्यसि मेऽतिथिः ॥ १४ ॥</s-l></s-lg><s-lg><s-l> मार्कण्डेय उवाच ।</s-l><s-l>ततः सर्वान्समानीय द्विजानाश्रमवासिनः ।</s-l><s-l>यथाविधि समुद्वाहं कारयामासतुर्नृपौ ॥ १५ ॥</s-l></s-lg><s-lg><s-l>दत्त्वा त्वश्वपतिः कन्यां यथार्हं च परिच्छदम् ।</s-l><s-l>ययौ स्वमेव भवनं युक्तः परमया मुदा ॥ १६ ॥</s-l></s-lg><s-lg><s-l>सत्यवानपि भार्यां तां लब्ध्वा सर्वगुणान्विताम् ।</s-l><s-l>मुमुदे सा च तं लब्ध्वा भर्तारं मनसेप्सितम् ॥ १७ ॥</s-l></s-lg><s-lg><s-l>गते पितरि सर्वाणि संन्यस्याभरणानि सा ।</s-l><s-l>जगृहे वल्कलान्येव वस्त्रं काषायमेव च ॥ १८ ॥</s-l></s-lg><s-lg><s-l>परिचारैर्गुणैश्चैव प्रश्रयेण दमेन च ।</s-l><s-l>सर्वकामक्रियाभिश्च सर्वेषां तुष्टिमावहत् ॥ १९ ॥</s-l></s-lg><s-lg><s-l>श्वश्रूं शरीरसत्कारैः सर्वैराच्छादनादिभिः ।</s-l><s-l>श्वशुरं देवकार्यैश्च वाचः संयमनेन च ॥ २० ॥</s-l></s-lg><s-lg><s-l>तथैव प्रियवादेन नैपुणेन शमेन च ।</s-l><s-l>रहश्चैवोपचारेण भर्तारं पर्यतोषयत् ॥ २१ ॥</s-l></s-lg><s-lg><s-l>एवं तत्राश्रमे तेषां तदा निवसतां सताम् ।</s-l><s-l>कालस्तपस्यतां कश्चिदतिचक्राम भारत ॥ २२ ॥</s-l></s-lg><s-lg><s-l>सावित्र्यास्तु शयानायास्तिष्ठन्त्याश्च दिवानिशम् ।</s-l><s-l>नारदेन यदुक्तं तद्वाक्यं मनसि वर्तते ॥ २३ ॥</s-l></s-lg>