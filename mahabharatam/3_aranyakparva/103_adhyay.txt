<s-lg><s-l> लोमश उवाच ।</s-l><s-l>समुद्रं स समासाद्य वारुणिर्भगवानृषिः ।</s-l><s-l>उवाच सहितान्देवानृषींश्चैव समागतान् ॥ १ ॥</s-l></s-lg><s-lg><s-l>एष लोकहितार्थं वै पिबामि वरुणालयम् ।</s-l><s-l>भवद्भिर्यदनुष्ठेयं तच्छीघ्रं संविधीयताम् ॥ २ ॥</s-l></s-lg><s-lg><s-l>एतावदुक्त्वा वचनं मैत्रावरुणिरच्युतः ।</s-l><s-l>समुद्रमपिबत्क्रुद्धः सर्वलोकस्य पश्यतः ॥ ३ ॥</s-l></s-lg><s-lg><s-l>पीयमानं समुद्रं तु दृष्ट्वा देवाः सवासवाः ।</s-l><s-l>विस्मयं परमं जग्मुः स्तुतिभिश्चाप्यपूजयन् ॥ ४ ॥</s-l></s-lg><s-lg><s-l>त्वं नस्त्राता विधाता च लोकानां लोकभावनः ।</s-l><s-l>त्वत्प्रसादात्समुच्छेदं न गच्छेत्सामरं जगत् ॥ ५ ॥</s-l></s-lg><s-lg><s-l>संपूज्यमानस्त्रिदशैर्महात्मा गन्धर्वतूर्येषु नदत्सु सर्वशः ।</s-l><s-l>दिव्यैश्च पुष्पैरवकीर्यमाणो महार्णवं निःसलिलं चकार ॥ ६ ॥</s-l></s-lg><s-lg><s-l>दृष्ट्वा कृतं निःसलिलं महार्णवं सुराः समस्ताः परमप्रहृष्टाः ।</s-l><s-l>प्रगृह्य दिव्यानि वरायुधानि तान्दानवाञ्जघ्नुरदीनसत्त्वाः ॥ ७ ॥</s-l></s-lg><s-lg><s-l>ते वध्यमानास्त्रिदशैर्महात्मभिर्महाबलैर्वेगिभिरुन्नदद्भिः ।</s-l><s-l>न सेहिरे वेगवतां महात्मनां वेगं तदा धारयितुं दिवौकसाम् ॥ ८ ॥</s-l></s-lg><s-lg><s-l>ते वध्यमानास्त्रिदशैर्दानवा भीमनिस्वनाः ।</s-l><s-l>चक्रुः सुतुमुलं युद्धं मुहूर्तमिव भारत ॥ ९ ॥</s-l></s-lg><s-lg><s-l>ते पूर्वं तपसा दग्धा मुनिभिर्भावितात्मभिः ।</s-l><s-l>यतमानाः परं शक्त्या त्रिदशैर्विनिषूदिताः ॥ १० ॥</s-l></s-lg><s-lg><s-l>ते हेमनिष्काभरणाः कुण्डलाङ्गदधारिणः ।</s-l><s-l>निहत्य बह्वशोभन्त पुष्पिता इव किंशुकाः ॥ ११ ॥</s-l></s-lg><s-lg><s-l>हतशेषास्ततः केचित्कालेया मनुजोत्तम ।</s-l><s-l>विदार्य वसुधां देवीं पातालतलमाश्रिताः ॥ १२ ॥</s-l></s-lg><s-lg><s-l>निहतान्दानवान्दृष्ट्वा त्रिदशा मुनिपुंगवम् ।</s-l><s-l>तुष्टुवुर्विविधैर्वाक्यैरिदं चैवाब्रुवन्वचः ॥ १३ ॥</s-l></s-lg><s-lg><s-l>त्वत्प्रसादान्महाभाग लोकैः प्राप्तं महत्सुखम् ।</s-l><s-l>त्वत्तेजसा च निहताः कालेयाः क्रूरविक्रमाः ॥ १४ ॥</s-l></s-lg><s-lg><s-l>पूरयस्व महाबाहो समुद्रं लोकभावन ।</s-l><s-l>यत्त्वया सलिलं पीतं तदस्मिन्पुनरुत्सृज ॥ १५ ॥</s-l></s-lg><s-lg><s-l>एवमुक्तः प्रत्युवाच भगवान्मुनिपुंगवः ।</s-l><s-l>जीर्णं तद्धि मया तोयमुपायोऽन्यः प्रचिन्त्यताम् ।</s-l><s-l>पूरणार्थं समुद्रस्य भवद्भिर्यत्नमास्थितैः ॥ १६ ॥</s-l></s-lg><s-lg><s-l>एतच्छ्रुत्वा तु वचनं महर्षेर्भावितात्मनः ।</s-l><s-l>विस्मिताश्च विषण्णाश्च बभूवुः सहिताः सुराः ॥ १७ ॥</s-l></s-lg><s-lg><s-l>परस्परमनुज्ञाप्य प्रणम्य मुनिपुंगवम् ।</s-l><s-l>प्रजाः सर्वा महाराज विप्रजग्मुर्यथागतम् ॥ १८ ॥</s-l></s-lg><s-lg><s-l>त्रिदशा विष्णुना सार्धमुपजग्मुः पितामहम् ।</s-l><s-l>पूरणार्थं समुद्रस्य मन्त्रयित्वा पुनः पुनः ।</s-l><s-l>ऊचुः प्राञ्जलयः सर्वे सागरस्याभिपूरणम् ॥ १९ ॥</s-l></s-lg>