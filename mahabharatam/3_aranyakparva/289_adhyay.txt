<s-lg><s-l> वैशंपायन उवाच ।</s-l><s-l>सा तु कन्या महाराज ब्राह्मणं संशितव्रतम् ।</s-l><s-l>तोषयामास शुद्धेन मनसा संशितव्रता ॥ १ ॥</s-l></s-lg><s-lg><s-l>प्रातरायास्य इत्युक्त्वा कदाचिद्द्विजसत्तमः ।</s-l><s-l>तत आयाति राजेन्द्र साये रात्रावथो पुनः ॥ २ ॥</s-l></s-lg><s-lg><s-l>तं च सर्वासु वेलासु भक्ष्यभोज्यप्रतिश्रयैः ।</s-l><s-l>पूजयामास सा कन्या वर्धमानैस्तु सर्वदा ॥ ३ ॥</s-l></s-lg><s-lg><s-l>अन्नादिसमुदाचारः शय्यासनकृतस्तथा ।</s-l><s-l>दिवसे दिवसे तस्य वर्धते न तु हीयते ॥ ४ ॥</s-l></s-lg><s-lg><s-l>निर्भर्त्सनापवादैश्च तथैवाप्रियया गिरा ।</s-l><s-l>ब्राह्मणस्य पृथा राजन्न चकाराप्रियं तदा ॥ ५ ॥</s-l></s-lg><s-lg><s-l>व्यस्ते काले पुनश्चैति न चैति बहुशो द्विजः ।</s-l><s-l>दुर्लभ्यमपि चैवान्नं दीयतामिति सोऽब्रवीत् ॥ ६ ॥</s-l></s-lg><s-lg><s-l>कृतमेव च तत्सर्वं पृथा तस्मै न्यवेदयत् ।</s-l><s-l>शिष्यवत्पुत्रवच्चैव स्वसृवच्च सुसंयता ॥ ७ ॥</s-l></s-lg><s-lg><s-l>यथोपजोषं राजेन्द्र द्विजातिप्रवरस्य सा ।</s-l><s-l>प्रीतिमुत्पादयामास कन्या यत्नैरनिन्दिता ॥ ८ ॥</s-l></s-lg><s-lg><s-l>तस्यास्तु शीलवृत्तेन तुतोष द्विजसत्तमः ।</s-l><s-l>अवधानेन भूयोऽस्य परं यत्नमथाकरोत् ॥ ९ ॥</s-l></s-lg><s-lg><s-l>तां प्रभाते च साये च पिता पप्रच्छ भारत ।</s-l><s-l>अपि तुष्यति ते पुत्रि ब्राह्मणः परिचर्यया ॥ १० ॥</s-l></s-lg><s-lg><s-l>तं सा परममित्येव प्रत्युवाच यशस्विनी ।</s-l><s-l>ततः प्रीतिमवापाग्र्यां कुन्तिभोजो महामनाः ॥ ११ ॥</s-l></s-lg><s-lg><s-l>ततः संवत्सरे पूर्णे यदासौ जपतां वरः ।</s-l><s-l>नापश्यद्दुष्कृतं किंचित्पृथायाः सौहृदे रतः ॥ १२ ॥</s-l></s-lg><s-lg><s-l>ततः प्रीतमना भूत्वा स एनां ब्राह्मणोऽब्रवीत् ।</s-l><s-l>प्रीतोऽस्मि परमं भद्रे परिचारेण ते शुभे ॥ १३ ॥</s-l></s-lg><s-lg><s-l>वरान्वृणीष्व कल्याणि दुरापान्मानुषैरिह ।</s-l><s-l>यैस्त्वं सीमन्तिनीः सर्वा यशसाभिभविष्यसि ॥ १४ ॥</s-l></s-lg><s-lg><s-l> कुन्त्युवाच ।</s-l><s-l>कृतानि मम सर्वाणि यस्या मे वेदवित्तम ।</s-l><s-l>त्वं प्रसन्नः पिता चैव कृतं विप्र वरैर्मम ॥ १५ ॥</s-l></s-lg><s-lg><s-l> ब्राह्मण उवाच ।</s-l><s-l>यदि नेच्छसि भद्रे त्वं वरं मत्तः शुचिस्मिते ।</s-l><s-l>इमं मन्त्रं गृहाण त्वमाह्वानाय दिवौकसाम् ॥ १६ ॥</s-l></s-lg><s-lg><s-l>यं यं देवं त्वमेतेन मन्त्रेणावाहयिष्यसि ।</s-l><s-l>तेन तेन वशे भद्रे स्थातव्यं ते भविष्यति ॥ १७ ॥</s-l></s-lg><s-lg><s-l>अकामो वा सकामो वा न स नैष्यति ते वशम् ।</s-l><s-l>विबुधो मन्त्रसंशान्तो वाक्ये भृत्य इवानतः ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>न शशाक द्वितीयं सा प्रत्याख्यातुमनिन्दिता ।</s-l><s-l>तं वै द्विजातिप्रवरं तदा शापभयान्नृप ॥ १९ ॥</s-l></s-lg><s-lg><s-l>ततस्तामनवद्याङ्गीं ग्राहयामास वै द्विजः ।</s-l><s-l>मन्त्रग्रामं तदा राजन्नथर्वशिरसि श्रुतम् ॥ २० ॥</s-l></s-lg><s-lg><s-l>तं प्रदाय तु राजेन्द्र कुन्तिभोजमुवाच ह ।</s-l><s-l>उषितोऽस्मि सुखं राजन्कन्यया परितोषितः ॥ २१ ॥</s-l></s-lg><s-lg><s-l>तव गेहे सुविहितः सदा सुप्रतिपूजितः ।</s-l><s-l>साधयिष्यामहे तावदित्युक्त्वान्तरधीयत ॥ २२ ॥</s-l></s-lg><s-lg><s-l>स तु राजा द्विजं दृष्ट्वा तत्रैवान्तर्हितं तदा ।</s-l><s-l>बभूव विस्मयाविष्टः पृथां च समपूजयत् ॥ २३ ॥</s-l></s-lg>