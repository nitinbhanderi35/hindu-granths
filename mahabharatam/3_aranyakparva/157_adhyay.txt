<s-lg><s-l> जनमेजय उवाच ।</s-l><s-l>पाण्डोः पुत्रा महात्मानः सर्वे दिव्यपराक्रमाः ।</s-l><s-l>कियन्तं कालमवसन्पर्वते गन्धमादने ॥ १ ॥</s-l></s-lg><s-lg><s-l>कानि चाभ्यवहार्याणि तत्र तेषां महात्मनाम् ।</s-l><s-l>वसतां लोकवीराणामासंस्तद्ब्रूहि सत्तम ॥ २ ॥</s-l></s-lg><s-lg><s-l>विस्तरेण च मे शंस भीमसेनपराक्रमम् ।</s-l><s-l>यद्यच्चक्रे महाबाहुस्तस्मिन्हैमवते गिरौ ।</s-l><s-l>न खल्वासीत्पुनर्युद्धं तस्य यक्षैर्द्विजोत्तम ॥ ३ ॥</s-l></s-lg><s-lg><s-l>कच्चित्समागमस्तेषामासीद्वैश्रवणेन च ।</s-l><s-l>तत्र ह्यायाति धनद आर्ष्टिषेणो यथाब्रवीत् ॥ ४ ॥</s-l></s-lg><s-lg><s-l>एतदिच्छाम्यहं श्रोतुं विस्तरेण तपोधन ।</s-l><s-l>न हि मे शृण्वतस्तृप्तिरस्ति तेषां विचेष्टितम् ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>एतदात्महितं श्रुत्वा तस्याप्रतिमतेजसः ।</s-l><s-l>शासनं सततं चक्रुस्तथैव भरतर्षभाः ॥ ६ ॥</s-l></s-lg><s-lg><s-l>भुञ्जाना मुनिभोज्यानि रसवन्ति फलानि च ।</s-l><s-l>शुद्धबाणहतानां च मृगाणां पिशितान्यपि ॥ ७ ॥</s-l></s-lg><s-lg><s-l>मेध्यानि हिमवत्पृष्ठे मधूनि विविधानि च ।</s-l><s-l>एवं ते न्यवसंस्तत्र पाण्डवा भरतर्षभाः ॥ ८ ॥</s-l></s-lg><s-lg><s-l>तथा निवसतां तेषां पञ्चमं वर्षमभ्यगात् ।</s-l><s-l>शृण्वतां लोमशोक्तानि वाक्यानि विविधानि च ॥ ९ ॥</s-l></s-lg><s-lg><s-l>कृत्यकाल उपस्थास्य इति चोक्त्वा घटोत्कचः ।</s-l><s-l>राक्षसैः सहितः सर्वैः पूर्वमेव गतः प्रभो ॥ १० ॥</s-l></s-lg><s-lg><s-l>आर्ष्टिषेणाश्रमे तेषां वसतां वै महात्मनाम् ।</s-l><s-l>अगच्छन्बहवो मासाः पश्यतां महदद्भुतम् ॥ ११ ॥</s-l></s-lg><s-lg><s-l>तैस्तत्र रममाणैश्च विहरद्भिश्च पाण्डवैः ।</s-l><s-l>प्रीतिमन्तो महाभागा मुनयश्चारणास्तथा ॥ १२ ॥</s-l></s-lg><s-lg><s-l>आजग्मुः पाण्डवान्द्रष्टुं सिद्धात्मानो यतव्रताः ।</s-l><s-l>तैस्तैः सह कथाश्चक्रुर्दिव्या भरतसत्तमाः ॥ १३ ॥</s-l></s-lg><s-lg><s-l>ततः कतिपयाहस्य महाह्रदनिवासिनम् ।</s-l><s-l>ऋद्धिमन्तं महानागं सुपर्णः सहसाहरत् ॥ १४ ॥</s-l></s-lg><s-lg><s-l>प्राकम्पत महाशैलः प्रामृद्यन्त महाद्रुमाः ।</s-l><s-l>ददृशुः सर्वभूतानि पाण्डवाश्च तदद्भुतम् ॥ १५ ॥</s-l></s-lg><s-lg><s-l>ततः शैलोत्तमस्याग्रात्पाण्डवान्प्रति मारुतः ।</s-l><s-l>अवहत्सर्वमाल्यानि गन्धवन्ति शुभानि च ॥ १६ ॥</s-l></s-lg><s-lg><s-l>तत्र पुष्पाणि दिव्यानि सुहृद्भिः सह पाण्डवाः ।</s-l><s-l>ददृशुः पञ्च वर्णानि द्रौपदी च यशस्विनी ॥ १७ ॥</s-l></s-lg><s-lg><s-l>भीमसेनं ततः कृष्णा काले वचनमब्रवीत् ।</s-l><s-l>विविक्ते पर्वतोद्देशे सुखासीनं महाभुजम् ॥ १८ ॥</s-l></s-lg><s-lg><s-l>सुपर्णानिलवेगेन श्वसनेन महाबलात् ।</s-l><s-l>पञ्चवर्णानि पात्यन्ते पुष्पाणि भरतर्षभ ।</s-l><s-l>प्रत्यक्षं सर्वभूतानां नदीमश्वरथां प्रति ॥ १९ ॥</s-l></s-lg><s-lg><s-l>खाण्डवे सत्यसंधेन भ्रात्रा तव नरेश्वर ।</s-l><s-l>गन्धर्वोरगरक्षांसि वासवश्च निवारितः ।</s-l><s-l>हता मायाविनश्चोग्रा धनुः प्राप्तं च गाण्डिवम् ॥ २० ॥</s-l></s-lg><s-lg><s-l>तवापि सुमहत्तेजो महद्बाहुबलं च ते ।</s-l><s-l>अविषह्यमनाधृष्यं शतक्रतुबलोपमम् ॥ २१ ॥</s-l></s-lg><s-lg><s-l>त्वद्बाहुबलवेगेन त्रासिताः सर्वराक्षसाः ।</s-l><s-l>हित्वा शैलं प्रपद्यन्तां भीमसेन दिशो दश ॥ २२ ॥</s-l></s-lg><s-lg><s-l>ततः शैलोत्तमस्याग्रं चित्रमाल्यधरं शिवम् ।</s-l><s-l>व्यपेतभयसंमोहाः पश्यन्तु सुहृदस्तव ॥ २३ ॥</s-l></s-lg><s-lg><s-l>एवं प्रणिहितं भीम चिरात्प्रभृति मे मनः ।</s-l><s-l>द्रष्टुमिच्छामि शैलाग्रं त्वद्बाहुबलमाश्रिता ॥ २४ ॥</s-l></s-lg><s-lg><s-l>ततः क्षिप्तमिवात्मानं द्रौपद्या स परंतपः ।</s-l><s-l>नामृष्यत महाबाहुः प्रहारमिव सद्गवः ॥ २५ ॥</s-l></s-lg><s-lg><s-l>सिंहर्षभगतिः श्रीमानुदारः कनकप्रभः ।</s-l><s-l>मनस्वी बलवान्दृप्तो मानी शूरश्च पाण्डवः ॥ २६ ॥</s-l></s-lg><s-lg><s-l>लोहिताक्षः पृथुव्यंसो मत्तवारणविक्रमः ।</s-l><s-l>सिंहदंष्ट्रो बृहत्स्कन्धः शालपोत इवोद्गतः ॥ २७ ॥</s-l></s-lg><s-lg><s-l>महात्मा चारुसर्वाङ्गः कम्बुग्रीवो महाभुजः ।</s-l><s-l>रुक्मपृष्ठं धनुः खड्गं तूणांश्चापि परामृशत् ॥ २८ ॥</s-l></s-lg><s-lg><s-l>केसरीव यथोत्सिक्तः प्रभिन्न इव वारणः ।</s-l><s-l>व्यपेतभयसंमोहः शैलमभ्यपतद्बली ॥ २९ ॥</s-l></s-lg><s-lg><s-l>तं मृगेन्द्रमिवायान्तं प्रभिन्नमिव वारणम् ।</s-l><s-l>ददृशुः सर्वभूतानि बाणखड्गधनुर्धरम् ॥ ३० ॥</s-l></s-lg><s-lg><s-l>द्रौपद्या वर्धयन्हर्षं गदामादाय पाण्डवः ।</s-l><s-l>व्यपेतभयसंमोहः शैलराजं समाविशत् ॥ ३१ ॥</s-l></s-lg><s-lg><s-l>न ग्लानिर्न च कातर्यं न वैक्लव्यं न मत्सरः ।</s-l><s-l>कदाचिज्जुषते पार्थमात्मजं मातरिश्वनः ॥ ३२ ॥</s-l></s-lg><s-lg><s-l>तदेकायनमासाद्य विषमं भीमदर्शनम् ।</s-l><s-l>बहुतालोच्छ्रयं शृङ्गमारुरोह महाबलः ॥ ३३ ॥</s-l></s-lg><s-lg><s-l>स किंनरमहानागमुनिगन्धर्वराक्षसान् ।</s-l><s-l>हर्षयन्पर्वतस्याग्रमाससाद महाबलः ॥ ३४ ॥</s-l></s-lg><s-lg><s-l>तत्र वैश्रवणावासं ददर्श भरतर्षभः ।</s-l><s-l>काञ्चनैः स्फाटिकाकारैर्वेश्मभिः समलंकृतम् ॥ ३५ ॥</s-l></s-lg><s-lg><s-l>मोदयन्सर्वभूतानि गन्धमादनसंभवः ।</s-l><s-l>सर्वगन्धवहस्तत्र मारुतः सुसुखो ववौ ॥ ३६ ॥</s-l></s-lg><s-lg><s-l>चित्रा विविधवर्णाभाश्चित्रमञ्जरिधारिणः ।</s-l><s-l>अचिन्त्या विविधास्तत्र द्रुमाः परमशोभनाः ॥ ३७ ॥</s-l></s-lg><s-lg><s-l>रत्नजालपरिक्षिप्तं चित्रमाल्यधरं शिवम् ।</s-l><s-l>राक्षसाधिपतेः स्थानं ददर्श भरतर्षभः ॥ ३८ ॥</s-l></s-lg><s-lg><s-l>गदाखड्गधनुष्पाणिः समभित्यक्तजीवितः ।</s-l><s-l>भीमसेनो महाबाहुस्तस्थौ गिरिरिवाचलः ॥ ३९ ॥</s-l></s-lg><s-lg><s-l>ततः शङ्खमुपाध्मासीद्द्विषतां लोमहर्षणम् ।</s-l><s-l>ज्याघोषतलघोषं च कृत्वा भूतान्यमोहयत् ॥ ४० ॥</s-l></s-lg><s-lg><s-l>ततः संहृष्टरोमाणः शब्दं तमभिदुद्रुवुः ।</s-l><s-l>यक्षराक्षसगन्धर्वाः पाण्डवस्य समीपतः ॥ ४१ ॥</s-l></s-lg><s-lg><s-l>गदापरिघनिस्त्रिंशशक्तिशूलपरश्वधाः ।</s-l><s-l>प्रगृहीता व्यरोचन्त यक्षराक्षसबाहुभिः ॥ ४२ ॥</s-l></s-lg><s-lg><s-l>ततः प्रववृते युद्धं तेषां तस्य च भारत ।</s-l><s-l>तैः प्रयुक्तान्महाकायैः शक्तिशूलपरश्वधान् ।</s-l><s-l>भल्लैर्भीमः प्रचिच्छेद भीमवेगतरैस्ततः ॥ ४३ ॥</s-l></s-lg><s-lg><s-l>अन्तरिक्षचराणां च भूमिष्ठानां च गर्जताम् ।</s-l><s-l>शरैर्विव्याध गात्राणि राक्षसानां महाबलः ॥ ४४ ॥</s-l></s-lg><s-lg><s-l>सा लोहितमहावृष्टिरभ्यवर्षन्महाबलम् ।</s-l><s-l>कायेभ्यः प्रच्युता धारा राक्षसानां समन्ततः ॥ ४५ ॥</s-l></s-lg><s-lg><s-l>भीमबाहुबलोत्सृष्टैर्बहुधा यक्षरक्षसाम् ।</s-l><s-l>विनिकृत्तान्यदृश्यन्त शरीराणि शिरांसि च ॥ ४६ ॥</s-l></s-lg><s-lg><s-l>प्रच्छाद्यमानं रक्षोभिः पाण्डवं प्रियदर्शनम् ।</s-l><s-l>ददृशुः सर्वभूतानि सूर्यमभ्रगणैरिव ॥ ४७ ॥</s-l></s-lg><s-lg><s-l>स रश्मिभिरिवादित्यः शरैररिनिघातिभिः ।</s-l><s-l>सर्वानार्छन्महाबाहुर्बलवान्सत्यविक्रमः ॥ ४८ ॥</s-l></s-lg><s-lg><s-l>अभितर्जयमानाश्च रुवन्तश्च महारवान् ।</s-l><s-l>न मोहं भीमसेनस्य ददृशुः सर्वराक्षसाः ॥ ४९ ॥</s-l></s-lg><s-lg><s-l>ते शरैः क्षतसर्वाङ्गा भीमसेनभयार्दिताः ।</s-l><s-l>भीममार्तस्वरं चक्रुर्विप्रकीर्णमहायुधाः ॥ ५० ॥</s-l></s-lg><s-lg><s-l>उत्सृज्य ते गदाशूलानसिशक्तिपरश्वधान् ।</s-l><s-l>दक्षिणां दिशमाजग्मुस्त्रासिता दृढधन्वना ॥ ५१ ॥</s-l></s-lg><s-lg><s-l>तत्र शूलगदापाणिर्व्यूढोरस्को महाभुजः ।</s-l><s-l>सखा वैश्रवणस्यासीन्मणिमान्नाम राक्षसः ॥ ५२ ॥</s-l></s-lg><s-lg><s-l>अदर्शयदधीकारं पौरुषं च महाबलः ।</s-l><s-l>स तान्दृष्ट्वा परावृत्तान्स्मयमान इवाब्रवीत् ॥ ५३ ॥</s-l></s-lg><s-lg><s-l>एकेन बहवः संख्ये मानुषेण पराजिताः ।</s-l><s-l>प्राप्य वैश्रवणावासं किं वक्ष्यथ धनेश्वरम् ॥ ५४ ॥</s-l></s-lg><s-lg><s-l>एवमाभाष्य तान्सर्वान्न्यवर्तत स राक्षसः ।</s-l><s-l>शक्तिशूलगदापाणिरभ्यधावच्च पाण्डवम् ॥ ५५ ॥</s-l></s-lg><s-lg><s-l>तमापतन्तं वेगेन प्रभिन्नमिव वारणम् ।</s-l><s-l>वत्सदन्तैस्त्रिभिः पार्श्वे भीमसेनः समर्पयत् ॥ ५६ ॥</s-l></s-lg><s-lg><s-l>मणिमानपि संक्रुद्धः प्रगृह्य महतीं गदाम् ।</s-l><s-l>प्राहिणोद्भीमसेनाय परिक्षिप्य महाबलः ॥ ५७ ॥</s-l></s-lg><s-lg><s-l>विद्युद्रूपां महाघोरामाकाशे महतीं गदाम् ।</s-l><s-l>शरैर्बहुभिरभ्यर्छद्भीमसेनः शिलाशितैः ॥ ५८ ॥</s-l></s-lg><s-lg><s-l>प्रत्यहन्यन्त ते सर्वे गदामासाद्य सायकाः ।</s-l><s-l>न वेगं धारयामासुर्गदावेगस्य वेगिताः ॥ ५९ ॥</s-l></s-lg><s-lg><s-l>गदायुद्धसमाचारं बुध्यमानः स वीर्यवान् ।</s-l><s-l>व्यंसयामास तं तस्य प्रहारं भीमविक्रमः ॥ ६० ॥</s-l></s-lg><s-lg><s-l>ततः शक्तिं महाघोरां रुक्मदण्डामयस्मयीम् ।</s-l><s-l>तस्मिन्नेवान्तरे धीमान्प्रजहाराथ राक्षसः ॥ ६१ ॥</s-l></s-lg><s-lg><s-l>सा भुजं भीमनिर्ह्रादा भित्त्वा भीमस्य दक्षिणम् ।</s-l><s-l>साग्निज्वाला महारौद्रा पपात सहसा भुवि ॥ ६२ ॥</s-l></s-lg><s-lg><s-l>सोऽतिविद्धो महेष्वासः शक्त्यामितपराक्रमः ।</s-l><s-l>गदां जग्राह कौरव्यो गदायुद्धविशारदः ॥ ६३ ॥</s-l></s-lg><s-lg><s-l>तां प्रगृह्योन्नदन्भीमः सर्वशैक्यायसीं गदाम् ।</s-l><s-l>तरसा सोऽभिदुद्राव मणिमन्तं महाबलम् ॥ ६४ ॥</s-l></s-lg><s-lg><s-l>दीप्यमानं महाशूलं प्रगृह्य मणिमानपि ।</s-l><s-l>प्राहिणोद्भीमसेनाय वेगेन महता नदन् ॥ ६५ ॥</s-l></s-lg><s-lg><s-l>भङ्क्त्वा शूलं गदाग्रेण गदायुद्धविशारदः ।</s-l><s-l>अभिदुद्राव तं तूर्णं गरुत्मानिव पन्नगम् ॥ ६६ ॥</s-l></s-lg><s-lg><s-l>सोऽन्तरिक्षमभिप्लुत्य विधूय सहसा गदाम् ।</s-l><s-l>प्रचिक्षेप महाबाहुर्विनद्य रणमूर्धनि ॥ ६७ ॥</s-l></s-lg><s-lg><s-l>सेन्द्राशनिरिवेन्द्रेण विसृष्टा वातरंहसा ।</s-l><s-l>हत्वा रक्षः क्षितिं प्राप्य कृत्येव निपपात ह ॥ ६८ ॥</s-l></s-lg><s-lg><s-l>तं राक्षसं भीमबलं भीमसेनेन पातितम् ।</s-l><s-l>ददृशुः सर्वभूतानि सिंहेनेव गवां पतिम् ॥ ६९ ॥</s-l></s-lg><s-lg><s-l>तं प्रेक्ष्य निहतं भूमौ हतशेषा निशाचराः ।</s-l><s-l>भीममार्तस्वरं कृत्वा जग्मुः प्राचीं दिशं प्रति ॥ ७० ॥</s-l></s-lg>