<s-lg><s-l> वैशंपायन उवाच ।</s-l><s-l>धर्मेण तेऽभ्यनुज्ञाताः पाण्डवाः सत्यविक्रमाः ।</s-l><s-l>अज्ञातवासं वत्स्यन्तश्छन्ना वर्षं त्रयोदशम् ।</s-l><s-l>उपोपविश्य विद्वांसः सहिताः संशितव्रताः ॥ १ ॥</s-l></s-lg><s-lg><s-l>ये तद्भक्ता वसन्ति स्म वनवासे तपस्विनः ।</s-l><s-l>तानब्रुवन्महात्मानः शिष्टाः प्राञ्जलयस्तदा ।</s-l><s-l>अभ्यनुज्ञापयिष्यन्तस्तं निवासं धृतव्रताः ॥ २ ॥</s-l></s-lg><s-lg><s-l>विदितं भवतां सर्वं धार्तराष्ट्रैर्यथा वयम् ।</s-l><s-l>छद्मना हृतराज्याश्च निःस्वाश्च बहुशः कृताः ॥ ३ ॥</s-l></s-lg><s-lg><s-l>उषिताश्च वने कृच्छ्रं यत्र द्वादश वत्सरान् ।</s-l><s-l>अज्ञातवाससमयं शेषं वर्षं त्रयोदशम् ।</s-l><s-l>तद्वत्स्यामो वयं छन्नास्तदनुज्ञातुमर्हथ ॥ ४ ॥</s-l></s-lg><s-lg><s-l>सुयोधनश्च दुष्टात्मा कर्णश्च सहसौबलः ।</s-l><s-l>जानन्तो विषमं कुर्युरस्मास्वत्यन्तवैरिणः ।</s-l><s-l>युक्ताचाराश्च युक्ताश्च पौरस्य स्वजनस्य च ॥ ५ ॥</s-l></s-lg><s-lg><s-l>अपि नस्तद्भवेद्भूयो यद्वयं ब्राह्मणैः सह ।</s-l><s-l>समस्ताः स्वेषु राष्ट्रेषु स्वराज्यस्था भवेमहि ॥ ६ ॥</s-l></s-lg><s-lg><s-l>इत्युक्त्वा दुःखशोकार्तः शुचिर्धर्मसुतस्तदा ।</s-l><s-l>संमूर्छितोऽभवद्राजा साश्रुकण्ठो युधिष्ठिरः ॥ ७ ॥</s-l></s-lg><s-lg><s-l>तमथाश्वासयन्सर्वे ब्राह्मणा भ्रातृभिः सह ।</s-l><s-l>अथ धौम्योऽब्रवीद्वाक्यं महार्थं नृपतिं तदा ॥ ८ ॥</s-l></s-lg><s-lg><s-l>राजन्विद्वान्भवान्दान्तः सत्यसंधो जितेन्द्रियः ।</s-l><s-l>नैवंविधाः प्रमुह्यन्ति नराः कस्यांचिदापदि ॥ ९ ॥</s-l></s-lg><s-lg><s-l>देवैरप्यापदः प्राप्ताश्छन्नैश्च बहुशस्तथा ।</s-l><s-l>तत्र तत्र सपत्नानां निग्रहार्थं महात्मभिः ॥ १० ॥</s-l></s-lg><s-lg><s-l>इन्द्रेण निषधान्प्राप्य गिरिप्रस्थाश्रमे तदा ।</s-l><s-l>छन्नेनोष्य कृतं कर्म द्विषतां बलनिग्रहे ॥ ११ ॥</s-l></s-lg><s-lg><s-l>विष्णुनाश्वशिरः प्राप्य तथादित्यां निवत्स्यता ।</s-l><s-l>गर्भे वधार्थं दैत्यानामज्ञातेनोषितं चिरम् ॥ १२ ॥</s-l></s-lg><s-lg><s-l>प्राप्य वामनरूपेण प्रच्छन्नं ब्रह्मरूपिणा ।</s-l><s-l>बलेर्यथा हृतं राज्यं विक्रमैस्तच्च ते श्रुतम् ॥ १३ ॥</s-l></s-lg><s-lg><s-l>और्वेण वसता छन्नमूरौ ब्रह्मर्षिणा तदा ।</s-l><s-l>यत्कृतं तात लोकेषु तच्च सर्वं श्रुतं त्वया ॥ १४ ॥</s-l></s-lg><s-lg><s-l>प्रच्छन्नं चापि धर्मज्ञ हरिणा वृत्रनिग्रहे ।</s-l><s-l>वज्रं प्रविश्य शक्रस्य यत्कृतं तच्च ते श्रुतम् ॥ १५ ॥</s-l></s-lg><s-lg><s-l>हुताशनेन यच्चापः प्रविश्य छन्नमासता ।</s-l><s-l>विबुधानां कृतं कर्म तच्च सर्वं श्रुतं त्वया ॥ १६ ॥</s-l></s-lg><s-lg><s-l>एवं विवस्वता तात छन्नेनोत्तमतेजसा ।</s-l><s-l>निर्दग्धाः शत्रवः सर्वे वसता भुवि सर्वशः ॥ १७ ॥</s-l></s-lg><s-lg><s-l>विष्णुना वसता चापि गृहे दशरथस्य वै ।</s-l><s-l>दशग्रीवो हतश्छन्नं संयुगे भीमकर्मणा ॥ १८ ॥</s-l></s-lg><s-lg><s-l>एवमेते महात्मानः प्रच्छन्नास्तत्र तत्र ह ।</s-l><s-l>अजयञ्शात्रवान्युद्धे तथा त्वमपि जेष्यसि ॥ १९ ॥</s-l></s-lg><s-lg><s-l>तथा धौम्येन धर्मज्ञो वाक्यैः संपरितोषितः ।</s-l><s-l>शास्त्रबुद्ध्या स्वबुद्ध्या च न चचाल युधिष्ठिरः ॥ २० ॥</s-l></s-lg><s-lg><s-l>अथाब्रवीन्महाबाहुर्भीमसेनो महाबलः ।</s-l><s-l>राजानं बलिनां श्रेष्ठो गिरा संपरिहर्षयन् ॥ २१ ॥</s-l></s-lg><s-lg><s-l>अवेक्षया महाराज तव गाण्डीवधन्वना ।</s-l><s-l>धर्मानुगतया बुद्ध्या न किंचित्साहसं कृतम् ॥ २२ ॥</s-l></s-lg><s-lg><s-l>सहदेवो मया नित्यं नकुलश्च निवारितौ ।</s-l><s-l>शक्तौ विध्वंसने तेषां शत्रुघ्नौ भीमविक्रमौ ॥ २३ ॥</s-l></s-lg><s-lg><s-l>न वयं तत्प्रहास्यामो यस्मिन्योक्ष्यति नो भवान् ।</s-l><s-l>भवान्विधत्तां तत्सर्वं क्षिप्रं जेष्यामहे परान् ॥ २४ ॥</s-l></s-lg><s-lg><s-l>इत्युक्ते भीमसेनेन ब्राह्मणाः परमाशिषः ।</s-l><s-l>प्रयुज्यापृच्छ्य भरतान्यथास्वान्स्वान्ययुर्गृहान् ॥ २५ ॥</s-l></s-lg><s-lg><s-l>सर्वे वेदविदो मुख्या यतयो मुनयस्तथा ।</s-l><s-l>आशीरुक्त्वा यथान्यायं पुनर्दर्शनकाङ्क्षिणः ॥ २६ ॥</s-l></s-lg><s-lg><s-l>सह धौम्येन विद्वांसस्तथा ते पञ्च पाण्डवाः ।</s-l><s-l>उत्थाय प्रययुर्वीराः कृष्णामादाय भारत ॥ २७ ॥</s-l></s-lg><s-lg><s-l>क्रोशमात्रमतिक्रम्य तस्माद्देशान्निमित्ततः ।</s-l><s-l>श्वोभूते मनुजव्याघ्राश्छन्नवासार्थमुद्यताः ॥ २८ ॥</s-l></s-lg><s-lg><s-l>पृथक्शास्त्रविदः सर्वे सर्वे मन्त्रविशारदाः ।</s-l><s-l>संधिविग्रहकालज्ञा मन्त्राय समुपाविशन् ॥ २९ ॥</s-l></s-lg>