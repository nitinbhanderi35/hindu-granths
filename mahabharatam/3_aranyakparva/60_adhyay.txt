<s-lg><s-l> बृहदश्व उवाच ।</s-l><s-l>अपक्रान्ते नले राजन्दमयन्ती गतक्लमा ।</s-l><s-l>अबुध्यत वरारोहा संत्रस्ता विजने वने ॥ १ ॥</s-l></s-lg><s-lg><s-l>सापश्यमाना भर्तारं दुःखशोकसमन्विता ।</s-l><s-l>प्राक्रोशदुच्चैः संत्रस्ता महाराजेति नैषधम् ॥ २ ॥</s-l></s-lg><s-lg><s-l>हा नाथ हा महाराज हा स्वामिन्किं जहासि माम् ।</s-l><s-l>हा हतास्मि विनष्टास्मि भीतास्मि विजने वने ॥ ३ ॥</s-l></s-lg><s-lg><s-l>ननु नाम महाराज धर्मज्ञः सत्यवागसि ।</s-l><s-l>कथमुक्त्वा तथासत्यं सुप्तामुत्सृज्य मां गतः ॥ ४ ॥</s-l></s-lg><s-lg><s-l>कथमुत्सृज्य गन्तासि वश्यां भार्यामनुव्रताम् ।</s-l><s-l>विशेषतोऽनपकृते परेणापकृते सति ॥ ५ ॥</s-l></s-lg><s-lg><s-l>शक्ष्यसे ता गिरः सत्याः कर्तुं मयि नरेश्वर ।</s-l><s-l>यास्त्वया लोकपालानां संनिधौ कथिताः पुरा ॥ ६ ॥</s-l></s-lg><s-lg><s-l>पर्याप्तः परिहासोऽयमेतावान्पुरुषर्षभ ।</s-l><s-l>भीताहमस्मि दुर्धर्ष दर्शयात्मानमीश्वर ॥ ७ ॥</s-l></s-lg><s-lg><s-l>दृश्यसे दृश्यसे राजन्नेष तिष्ठसि नैषध ।</s-l><s-l>आवार्य गुल्मैरात्मानं किं मां न प्रतिभाषसे ॥ ८ ॥</s-l></s-lg><s-lg><s-l>नृशंसं बत राजेन्द्र यन्मामेवंगतामिह ।</s-l><s-l>विलपन्तीं समालिङ्ग्य नाश्वासयसि पार्थिव ॥ ९ ॥</s-l></s-lg><s-lg><s-l>न शोचाम्यहमात्मानं न चान्यदपि किंचन ।</s-l><s-l>कथं नु भवितास्येक इति त्वां नृप शोचिमि ॥ १० ॥</s-l></s-lg><s-lg><s-l>कथं नु राजंस्तृषितः क्षुधितः श्रमकर्शितः ।</s-l><s-l>सायाह्ने वृक्षमूलेषु मामपश्यन्भविष्यसि ॥ ११ ॥</s-l></s-lg><s-lg><s-l>ततः सा तीव्रशोकार्ता प्रदीप्तेव च मन्युना ।</s-l><s-l>इतश्चेतश्च रुदती पर्यधावत दुःखिता ॥ १२ ॥</s-l></s-lg><s-lg><s-l>मुहुरुत्पतते बाला मुहुः पतति विह्वला ।</s-l><s-l>मुहुरालीयते भीता मुहुः क्रोशति रोदिति ॥ १३ ॥</s-l></s-lg><s-lg><s-l>सा तीव्रशोकसंतप्ता मुहुर्निःश्वस्य विह्वला ।</s-l><s-l>उवाच भैमी निष्क्रम्य रोदमाना पतिव्रता ॥ १४ ॥</s-l></s-lg><s-lg><s-l>यस्याभिशापाद्दुःखार्तो दुःखं विन्दति नैषधः ।</s-l><s-l>तस्य भूतस्य तद्दुःखाद्दुःखमभ्यधिकं भवेत् ॥ १५ ॥</s-l></s-lg><s-lg><s-l>अपापचेतसं पापो य एवं कृतवान्नलम् ।</s-l><s-l>तस्माद्दुःखतरं प्राप्य जीवत्वसुखजीविकाम् ॥ १६ ॥</s-l></s-lg><s-lg><s-l>एवं तु विलपन्ती सा राज्ञो भार्या महात्मनः ।</s-l><s-l>अन्वेषति स्म भर्तारं वने श्वापदसेविते ॥ १७ ॥</s-l></s-lg><s-lg><s-l>उन्मत्तवद्भीमसुता विलपन्ती ततस्ततः ।</s-l><s-l>हा हा राजन्निति मुहुरितश्चेतश्च धावति ॥ १८ ॥</s-l></s-lg><s-lg><s-l>तां शुष्यमाणामत्यर्थं कुररीमिव वाशतीम् ।</s-l><s-l>करुणं बहु शोचन्तीं विलपन्तीं मुहुर्मुहुः ॥ १९ ॥</s-l></s-lg><s-lg><s-l>सहसाभ्यागतां भैमीमभ्याशपरिवर्तिनीम् ।</s-l><s-l>जग्राहाजगरो ग्राहो महाकायः क्षुधान्वितः ॥ २० ॥</s-l></s-lg><s-lg><s-l>सा ग्रस्यमाना ग्राहेण शोकेन च पराजिता ।</s-l><s-l>नात्मानं शोचति तथा यथा शोचति नैषधम् ॥ २१ ॥</s-l></s-lg><s-lg><s-l>हा नाथ मामिह वने ग्रस्यमानामनाथवत् ।</s-l><s-l>ग्राहेणानेन विपिने किमर्थं नाभिधावसि ॥ २२ ॥</s-l></s-lg><s-lg><s-l>कथं भविष्यसि पुनर्मामनुस्मृत्य नैषध ।</s-l><s-l>पापान्मुक्तः पुनर्लब्ध्वा बुद्धिं चेतो धनानि च ॥ २३ ॥</s-l></s-lg><s-lg><s-l>श्रान्तस्य ते क्षुधार्तस्य परिग्लानस्य नैषध ।</s-l><s-l>कः श्रमं राजशार्दूल नाशयिष्यति मानद ॥ २४ ॥</s-l></s-lg><s-lg><s-l>तामकस्मान्मृगव्याधो विचरन्गहने वने ।</s-l><s-l>आक्रन्दतीमुपश्रुत्य जवेनाभिससार ह ॥ २५ ॥</s-l></s-lg><s-lg><s-l>तां स दृष्ट्वा तथा ग्रस्तामुरगेणायतेक्षणाम् ।</s-l><s-l>त्वरमाणो मृगव्याधः समभिक्रम्य वेगितः ॥ २६ ॥</s-l></s-lg><s-lg><s-l>मुखतः पातयामास शस्त्रेण निशितेन ह ।</s-l><s-l>निर्विचेष्टं भुजंगं तं विशस्य मृगजीवनः ॥ २७ ॥</s-l></s-lg><s-lg><s-l>मोक्षयित्वा च तां व्याधः प्रक्षाल्य सलिलेन च ।</s-l><s-l>समाश्वास्य कृताहारामथ पप्रच्छ भारत ॥ २८ ॥</s-l></s-lg><s-lg><s-l>कस्य त्वं मृगशावाक्षि कथं चाभ्यागता वनम् ।</s-l><s-l>कथं चेदं महत्कृच्छ्रं प्राप्तवत्यसि भामिनि ॥ २९ ॥</s-l></s-lg><s-lg><s-l>दमयन्ती तथा तेन पृच्छ्यमाना विशां पते ।</s-l><s-l>सर्वमेतद्यथावृत्तमाचचक्षेऽस्य भारत ॥ ३० ॥</s-l></s-lg><s-lg><s-l>तामर्धवस्त्रसंवीतां पीनश्रोणिपयोधराम् ।</s-l><s-l>सुकुमारानवद्याङ्गीं पूर्णचन्द्रनिभाननाम् ॥ ३१ ॥</s-l></s-lg><s-lg><s-l>अरालपक्ष्मनयनां तथा मधुरभाषिणीम् ।</s-l><s-l>लक्षयित्वा मृगव्याधः कामस्य वशमेयिवान् ॥ ३२ ॥</s-l></s-lg><s-lg><s-l>तामथ श्लक्ष्णया वाचा लुब्धको मृदुपूर्वया ।</s-l><s-l>सान्त्वयामास कामार्तस्तदबुध्यत भामिनी ॥ ३३ ॥</s-l></s-lg><s-lg><s-l>दमयन्ती तु तं दुष्टमुपलभ्य पतिव्रता ।</s-l><s-l>तीव्ररोषसमाविष्टा प्रजज्वालेव मन्युना ॥ ३४ ॥</s-l></s-lg><s-lg><s-l>स तु पापमतिः क्षुद्रः प्रधर्षयितुमातुरः ।</s-l><s-l>दुर्धर्षां तर्कयामास दीप्तामग्निशिखामिव ॥ ३५ ॥</s-l></s-lg><s-lg><s-l>दमयन्ती तु दुःखार्ता पतिराज्यविनाकृता ।</s-l><s-l>अतीतवाक्पथे काले शशापैनं रुषा किल ॥ ३६ ॥</s-l></s-lg><s-lg><s-l>यथाहं नैषधादन्यं मनसापि न चिन्तये ।</s-l><s-l>तथायं पततां क्षुद्रः परासुर्मृगजीवनः ॥ ३७ ॥</s-l></s-lg><s-lg><s-l>उक्तमात्रे तु वचने तया स मृगजीवनः ।</s-l><s-l>व्यसुः पपात मेदिन्यामग्निदग्ध इव द्रुमः ॥ ३८ ॥</s-l></s-lg>