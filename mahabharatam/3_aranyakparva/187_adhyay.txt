<s-lg><s-l> देव उवाच ।</s-l><s-l>कामं देवापि मां विप्र न विजानन्ति तत्त्वतः ।</s-l><s-l>त्वत्प्रीत्या तु प्रवक्ष्यामि यथेदं विसृजाम्यहम् ॥ १ ॥</s-l></s-lg><s-lg><s-l>पितृभक्तोऽसि विप्रर्षे मां चैव शरणं गतः ।</s-l><s-l>अतो दृष्टोऽस्मि ते साक्षाद्ब्रह्मचर्यं च ते महत् ॥ २ ॥</s-l></s-lg><s-lg><s-l>आपो नारा इति प्रोक्ताः संज्ञानाम कृतं मया ।</s-l><s-l>तेन नारायणोऽस्म्युक्तो मम तद्ध्ययनं सदा ॥ ३ ॥</s-l></s-lg><s-lg><s-l>अहं नारायणो नाम प्रभवः शाश्वतोऽव्ययः ।</s-l><s-l>विधाता सर्वभूतानां संहर्ता च द्विजोत्तम ॥ ४ ॥</s-l></s-lg><s-lg><s-l>अहं विष्णुरहं ब्रह्मा शक्रश्चाहं सुराधिपः ।</s-l><s-l>अहं वैश्रवणो राजा यमः प्रेताधिपस्तथा ॥ ५ ॥</s-l></s-lg><s-lg><s-l>अहं शिवश्च सोमश्च कश्यपश्च प्रजापतिः ।</s-l><s-l>अहं धाता विधाता च यज्ञश्चाहं द्विजोत्तम ॥ ६ ॥</s-l></s-lg><s-lg><s-l>अग्निरास्यं क्षितिः पादौ चन्द्रादित्यौ च लोचने ।</s-l><s-l>सदिशं च नभः कायो वायुर्मनसि मे स्थितः ॥ ७ ॥</s-l></s-lg><s-lg><s-l>मया क्रतुशतैरिष्टं बहुभिः स्वाप्तदक्षिणैः ।</s-l><s-l>यजन्ते वेदविदुषो मां देवयजने स्थितम् ॥ ८ ॥</s-l></s-lg><s-lg><s-l>पृथिव्यां क्षत्रियेन्द्राश्च पार्थिवाः स्वर्गकाङ्क्षिणः ।</s-l><s-l>यजन्ते मां तथा वैश्याः स्वर्गलोकजिगीषवः ॥ ९ ॥</s-l></s-lg><s-lg><s-l>चतुःसमुद्रपर्यन्तां मेरुमन्दरभूषणाम् ।</s-l><s-l>शेषो भूत्वाहमेवैतां धारयामि वसुंधराम् ॥ १० ॥</s-l></s-lg><s-lg><s-l>वाराहं रूपमास्थाय मयेयं जगती पुरा ।</s-l><s-l>मज्जमाना जले विप्र वीर्येणासीत्समुद्धृता ॥ ११ ॥</s-l></s-lg><s-lg><s-l>अग्निश्च वडवावक्त्रो भूत्वाहं द्विजसत्तम ।</s-l><s-l>पिबाम्यपः समाविद्धास्ताश्चैव विसृजाम्यहम् ॥ १२ ॥</s-l></s-lg><s-lg><s-l>ब्रह्म वक्त्रं भुजौ क्षत्रमूरू मे संश्रिता विशः ।</s-l><s-l>पादौ शूद्रा भजन्ते मे विक्रमेण क्रमेण च ॥ १३ ॥</s-l></s-lg><s-lg><s-l>ऋग्वेदः सामवेदश्च यजुर्वेदोऽप्यथर्वणः ।</s-l><s-l>मत्तः प्रादुर्भवन्त्येते मामेव प्रविशन्ति च ॥ १४ ॥</s-l></s-lg><s-lg><s-l>यतयः शान्तिपरमा यतात्मानो मुमुक्षवः ।</s-l><s-l>कामक्रोधद्वेषमुक्ता निःसङ्गा वीतकल्मषाः ॥ १५ ॥</s-l></s-lg><s-lg><s-l>सत्त्वस्था निरहंकारा नित्यमध्यात्मकोविदाः ।</s-l><s-l>मामेव सततं विप्राश्चिन्तयन्त उपासते ॥ १६ ॥</s-l></s-lg><s-lg><s-l>अहं संवर्तको ज्योतिरहं संवर्तको यमः ।</s-l><s-l>अहं संवर्तकः सूर्यो अहं संवर्तकोऽनिलः ॥ १७ ॥</s-l></s-lg><s-lg><s-l>तारारूपाणि दृश्यन्ते यान्येतानि नभस्तले ।</s-l><s-l>मम रूपाण्यथैतानि विद्धि त्वं द्विजसत्तम ॥ १८ ॥</s-l></s-lg><s-lg><s-l>रत्नाकराः समुद्राश्च सर्व एव चतुर्दिशम् ।</s-l><s-l>वसनं शयनं चैव निलयं चैव विद्धि मे ॥ १९ ॥</s-l></s-lg><s-lg><s-l>कामं क्रोधं च हर्षं च भयं मोहं तथैव च ।</s-l><s-l>ममैव विद्धि रूपाणि सर्वाण्येतानि सत्तम ॥ २० ॥</s-l></s-lg><s-lg><s-l>प्राप्नुवन्ति नरा विप्र यत्कृत्वा कर्मशोभनम् ।</s-l><s-l>सत्यं दानं तपश्चोग्रमहिंसा चैव जन्तुषु ॥ २१ ॥</s-l></s-lg><s-lg><s-l>मद्विधानेन विहिता मम देहविहारिणः ।</s-l><s-l>मयाभिभूतविज्ञाना विचेष्टन्ते न कामतः ॥ २२ ॥</s-l></s-lg><s-lg><s-l>सम्यग्वेदमधीयाना यजन्तो विविधैर्मखैः ।</s-l><s-l>शान्तात्मानो जितक्रोधाः प्राप्नुवन्ति द्विजातयः ॥ २३ ॥</s-l></s-lg><s-lg><s-l>प्राप्तुं न शक्यो यो विद्वन्नरैर्दुष्कृतकर्मभिः ।</s-l><s-l>लोभाभिभूतैः कृपणैरनार्यैरकृतात्मभिः ॥ २४ ॥</s-l></s-lg><s-lg><s-l>तं मां महाफलं विद्धि पदं सुकृतकर्मणः ।</s-l><s-l>दुष्प्रापं विप्रमूढानां मार्गं योगैर्निषेवितम् ॥ २५ ॥</s-l></s-lg><s-lg><s-l>यदा यदा च धर्मस्य ग्लानिर्भवति सत्तम ।</s-l><s-l>अभ्युत्थानमधर्मस्य तदात्मानं सृजाम्यहम् ॥ २६ ॥</s-l></s-lg><s-lg><s-l>दैत्या हिंसानुरक्ताश्च अवध्याः सुरसत्तमैः ।</s-l><s-l>राक्षसाश्चापि लोकेऽस्मिन्यदोत्पत्स्यन्ति दारुणाः ॥ २७ ॥</s-l></s-lg><s-lg><s-l>तदाहं संप्रसूयामि गृहेषु शुभकर्मणाम् ।</s-l><s-l>प्रविष्टो मानुषं देहं सर्वं प्रशमयाम्यहम् ॥ २८ ॥</s-l></s-lg><s-lg><s-l>सृष्ट्वा देवमनुष्यांश्च गन्धर्वोरगराक्षसान् ।</s-l><s-l>स्थावराणि च भूतानि संहराम्यात्ममायया ॥ २९ ॥</s-l></s-lg><s-lg><s-l>कर्मकाले पुनर्देहमनुचिन्त्य सृजाम्यहम् ।</s-l><s-l>प्रविश्य मानुषं देहं मर्यादाबन्धकारणात् ॥ ३० ॥</s-l></s-lg><s-lg><s-l>श्वेतः कृतयुगे वर्णः पीतस्त्रेतायुगे मम ।</s-l><s-l>रक्तो द्वापरमासाद्य कृष्णः कलियुगे तथा ॥ ३१ ॥</s-l></s-lg><s-lg><s-l>त्रयो भागा ह्यधर्मस्य तस्मिन्काले भवन्त्युत ।</s-l><s-l>अन्तकाले च संप्राप्ते कालो भूत्वातिदारुणः ।</s-l><s-l>त्रैलोक्यं नाशयाम्येकः कृत्स्नं स्थावरजङ्गमम् ॥ ३२ ॥</s-l></s-lg><s-lg><s-l>अहं त्रिवर्त्मा सर्वात्मा सर्वलोकसुखावहः ।</s-l><s-l>अभिभूः सर्वगोऽनन्तो हृषीकेश उरुक्रमः ॥ ३३ ॥</s-l></s-lg><s-lg><s-l>कालचक्रं नयाम्येको ब्रह्मन्नहमरूपि वै ।</s-l><s-l>शमनं सर्वभूतानां सर्वलोककृतोद्यमम् ॥ ३४ ॥</s-l></s-lg><s-lg><s-l>एवं प्रणिहितः सम्यङ्मयात्मा मुनिसत्तम ।</s-l><s-l>सर्वभूतेषु विप्रेन्द्र न च मां वेत्ति कश्चन ॥ ३५ ॥</s-l></s-lg><s-lg><s-l>यच्च किंचित्त्वया प्राप्तं मयि क्लेशात्मकं द्विज ।</s-l><s-l>सुखोदयाय तत्सर्वं श्रेयसे च तवानघ ॥ ३६ ॥</s-l></s-lg><s-lg><s-l>यच्च किंचित्त्वया लोके दृष्टं स्थावरजङ्गमम् ।</s-l><s-l>विहितः सर्वथैवासौ ममात्मा मुनिसत्तम ॥ ३७ ॥</s-l></s-lg><s-lg><s-l>अर्धं मम शरीरस्य सर्वलोकपितामहः ।</s-l><s-l>अहं नारायणो नाम शङ्खचक्रगदाधरः ॥ ३८ ॥</s-l></s-lg><s-lg><s-l>यावद्युगानां विप्रर्षे सहस्रपरिवर्तनम् ।</s-l><s-l>तावत्स्वपिमि विश्वात्मा सर्वलोकपितामहः ॥ ३९ ॥</s-l></s-lg><s-lg><s-l>एवं सर्वमहं कालमिहासे मुनिसत्तम ।</s-l><s-l>अशिशुः शिशुरूपेण यावद्ब्रह्मा न बुध्यते ॥ ४० ॥</s-l></s-lg><s-lg><s-l>मया च विप्र दत्तोऽयं वरस्ते ब्रह्मरूपिणा ।</s-l><s-l>असकृत्परितुष्टेन विप्रर्षिगणपूजित ॥ ४१ ॥</s-l></s-lg><s-lg><s-l>सर्वमेकार्णवं दृष्ट्वा नष्टं स्थावरजङ्गमम् ।</s-l><s-l>विक्लवोऽसि मया ज्ञातस्ततस्ते दर्शितं जगत् ॥ ४२ ॥</s-l></s-lg><s-lg><s-l>अभ्यन्तरं शरीरस्य प्रविष्टोऽसि यदा मम ।</s-l><s-l>दृष्ट्वा लोकं समस्तं च विस्मितो नावबुध्यसे ॥ ४३ ॥</s-l></s-lg><s-lg><s-l>ततोऽसि वक्त्राद्विप्रर्षे द्रुतं निःसारितो मया ।</s-l><s-l>आख्यातस्ते मया चात्मा दुर्ज्ञेयोऽपि सुरासुरैः ॥ ४४ ॥</s-l></s-lg><s-lg><s-l>यावत्स भगवान्ब्रह्मा न बुध्यति महातपाः ।</s-l><s-l>तावत्त्वमिह विप्रर्षे विश्रब्धश्चर वै सुखम् ॥ ४५ ॥</s-l></s-lg><s-lg><s-l>ततो विबुद्धे तस्मिंस्तु सर्वलोकपितामहे ।</s-l><s-l>एकीभूतो हि स्रक्ष्यामि शरीराद्द्विजसत्तम ॥ ४६ ॥</s-l></s-lg><s-lg><s-l>आकाशं पृथिवीं ज्योतिर्वायुं सलिलमेव च ।</s-l><s-l>लोके यच्च भवेच्छेषमिह स्थावरजङ्गमम् ॥ ४७ ॥</s-l></s-lg><s-lg><s-l> मार्कण्डेय उवाच ।</s-l><s-l>इत्युक्त्वान्तर्हितस्तात स देवः परमाद्भुतः ।</s-l><s-l>प्रजाश्चेमाः प्रपश्यामि विचित्रा बहुधाकृताः ॥ ४८ ॥</s-l></s-lg><s-lg><s-l>एतद्दृष्टं मया राजंस्तस्मिन्प्राप्ते युगक्षये ।</s-l><s-l>आश्चर्यं भरतश्रेष्ठ सर्वधर्मभृतां वर ॥ ४९ ॥</s-l></s-lg><s-lg><s-l>यः स देवो मया दृष्टः पुरा पद्मनिभेक्षणः ।</s-l><s-l>स एष पुरुषव्याघ्र संबन्धी ते जनार्दनः ॥ ५० ॥</s-l></s-lg><s-lg><s-l>अस्यैव वरदानाद्धि स्मृतिर्न प्रजहाति माम् ।</s-l><s-l>दीर्घमायुश्च कौन्तेय स्वच्छन्दमरणं तथा ॥ ५१ ॥</s-l></s-lg><s-lg><s-l>स एष कृष्णो वार्ष्णेयः पुराणपुरुषो विभुः ।</s-l><s-l>आस्ते हरिरचिन्त्यात्मा क्रीडन्निव महाभुजः ॥ ५२ ॥</s-l></s-lg><s-lg><s-l>एष धाता विधाता च संहर्ता चैव सात्वतः ।</s-l><s-l>श्रीवत्सवक्षा गोविन्दः प्रजापतिपतिः प्रभुः ॥ ५३ ॥</s-l></s-lg><s-lg><s-l>दृष्ट्वेमं वृष्णिशार्दूलं स्मृतिर्मामियमागता ।</s-l><s-l>आदिदेवमजं विष्णुं पुरुषं पीतवाससम् ॥ ५४ ॥</s-l></s-lg><s-lg><s-l>सर्वेषामेव भूतानां पिता माता च माधवः ।</s-l><s-l>गच्छध्वमेनं शरणं शरण्यं कौरवर्षभाः ॥ ५५ ॥</s-l></s-lg>