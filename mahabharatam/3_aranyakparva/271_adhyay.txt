<s-lg><s-l> मार्कण्डेय उवाच ।</s-l><s-l>ततो विनिर्याय पुरात्कुम्भकर्णः सहानुगः ।</s-l><s-l>अपश्यत्कपिसैन्यं तज्जितकाश्यग्रतः स्थितम् ॥ १ ॥</s-l></s-lg><s-lg><s-l>तमभ्येत्याशु हरयः परिवार्य समन्ततः ।</s-l><s-l>अभ्यघ्नंश्च महाकायैर्बहुभिर्जगतीरुहैः ।</s-l><s-l>करजैरतुदंश्चान्ये विहाय भयमुत्तमम् ॥ २ ॥</s-l></s-lg><s-lg><s-l>बहुधा युध्यमानास्ते युद्धमार्गैः प्लवंगमाः ।</s-l><s-l>नानाप्रहरणैर्भीमं राक्षसेन्द्रमताडयन् ॥ ३ ॥</s-l></s-lg><s-lg><s-l>स ताड्यमानः प्रहसन्भक्षयामास वानरान् ।</s-l><s-l>पनसं च गवाक्षं च वज्रबाहुं च वानरम् ॥ ४ ॥</s-l></s-lg><s-lg><s-l>तद्दृष्ट्वा व्यथनं कर्म कुम्भकर्णस्य रक्षसः ।</s-l><s-l>उदक्रोशन्परित्रस्तास्तारप्रभृतयस्तदा ॥ ५ ॥</s-l></s-lg><s-lg><s-l>तं तारमुच्चैः क्रोशन्तमन्यांश्च हरियूथपान् ।</s-l><s-l>अभिदुद्राव सुग्रीवः कुम्भकर्णमपेतभीः ॥ ६ ॥</s-l></s-lg><s-lg><s-l>ततोऽभिपत्य वेगेन कुम्भकर्णं महामनाः ।</s-l><s-l>शालेन जघ्निवान्मूर्ध्नि बलेन कपिकुञ्जरः ॥ ७ ॥</s-l></s-lg><s-lg><s-l>स महात्मा महावेगः कुम्भकर्णस्य मूर्धनि ।</s-l><s-l>बिभेद शालं सुग्रीवो न चैवाव्यथयत्कपिः ॥ ८ ॥</s-l></s-lg><s-lg><s-l>ततो विनद्य प्रहसञ्शालस्पर्शविबोधितः ।</s-l><s-l>दोर्भ्यामादाय सुग्रीवं कुम्भकर्णोऽहरद्बलात् ॥ ९ ॥</s-l></s-lg><s-lg><s-l>ह्रियमाणं तु सुग्रीवं कुम्भकर्णेन रक्षसा ।</s-l><s-l>अवेक्ष्याभ्यद्रवद्वीरः सौमित्रिर्मित्रनन्दनः ॥ १० ॥</s-l></s-lg><s-lg><s-l>सोऽभिपत्य महावेगं रुक्मपुङ्खं महाशरम् ।</s-l><s-l>प्राहिणोत्कुम्भकर्णाय लक्ष्मणः परवीरहा ॥ ११ ॥</s-l></s-lg><s-lg><s-l>स तस्य देहावरणं भित्त्वा देहं च सायकः ।</s-l><s-l>जगाम दारयन्भूमिं रुधिरेण समुक्षितः ॥ १२ ॥</s-l></s-lg><s-lg><s-l>तथा स भिन्नहृदयः समुत्सृज्य कपीश्वरम् ।</s-l><s-l>कुम्भकर्णो महेष्वासः प्रगृहीतशिलायुधः ।</s-l><s-l>अभिदुद्राव सौमित्रिमुद्यम्य महतीं शिलाम् ॥ १३ ॥</s-l></s-lg><s-lg><s-l>तस्याभिद्रवतस्तूर्णं क्षुराभ्यामुच्छ्रितौ करौ ।</s-l><s-l>चिच्छेद निशिताग्राभ्यां स बभूव चतुर्भुजः ॥ १४ ॥</s-l></s-lg><s-lg><s-l>तानप्यस्य भुजान्सर्वान्प्रगृहीतशिलायुधान् ।</s-l><s-l>क्षुरैश्चिच्छेद लघ्वस्त्रं सौमित्रिः प्रतिदर्शयन् ॥ १५ ॥</s-l></s-lg><s-lg><s-l>स बभूवातिकायश्च बहुपादशिरोभुजः ।</s-l><s-l>तं ब्रह्मास्त्रेण सौमित्रिर्ददाहाद्रिचयोपमम् ॥ १६ ॥</s-l></s-lg><s-lg><s-l>स पपात महावीर्यो दिव्यास्त्राभिहतो रणे ।</s-l><s-l>महाशनिविनिर्दग्धः पादपोऽङ्कुरवानिव ॥ १७ ॥</s-l></s-lg><s-lg><s-l>तं दृष्ट्वा वृत्रसंकाशं कुम्भकर्णं तरस्विनम् ।</s-l><s-l>गतासुं पतितं भूमौ राक्षसाः प्राद्रवन्भयात् ॥ १८ ॥</s-l></s-lg><s-lg><s-l>तथा तान्द्रवतो योधान्दृष्ट्वा तौ दूषणानुजौ ।</s-l><s-l>अवस्थाप्याथ सौमित्रिं संक्रुद्धावभ्यधावताम् ॥ १९ ॥</s-l></s-lg><s-lg><s-l>तावाद्रवन्तौ संक्रुद्धौ वज्रवेगप्रमाथिनौ ।</s-l><s-l>प्रतिजग्राह सौमित्रिर्विनद्योभौ पतत्रिभिः ॥ २० ॥</s-l></s-lg><s-lg><s-l>ततः सुतुमुलं युद्धमभवल्लोमहर्षणम् ।</s-l><s-l>दूषणानुजयोः पार्थ लक्ष्मणस्य च धीमतः ॥ २१ ॥</s-l></s-lg><s-lg><s-l>महता शरवर्षेण राक्षसौ सोऽभ्यवर्षत ।</s-l><s-l>तौ चापि वीरौ संक्रुद्धावुभौ तौ समवर्षताम् ॥ २२ ॥</s-l></s-lg><s-lg><s-l>मुहूर्तमेवमभवद्वज्रवेगप्रमाथिनोः ।</s-l><s-l>सौमित्रेश्च महाबाहोः संप्रहारः सुदारुणः ॥ २३ ॥</s-l></s-lg><s-lg><s-l>अथाद्रिशृङ्गमादाय हनूमान्मारुतात्मजः ।</s-l><s-l>अभिद्रुत्याददे प्राणान्वज्रवेगस्य रक्षसः ॥ २४ ॥</s-l></s-lg><s-lg><s-l>नीलश्च महता ग्राव्णा दूषणावरजं हरिः ।</s-l><s-l>प्रमाथिनमभिद्रुत्य प्रममाथ महाबलः ॥ २५ ॥</s-l></s-lg><s-lg><s-l>ततः प्रावर्तत पुनः संग्रामः कटुकोदयः ।</s-l><s-l>रामरावणसैन्यानामन्योन्यमभिधावताम् ॥ २६ ॥</s-l></s-lg><s-lg><s-l>शतशो नैरृतान्वन्या जघ्नुर्वन्यांश्च नैरृताः ।</s-l><s-l>नैरृतास्तत्र वध्यन्ते प्रायशो न तु वानराः ॥ २७ ॥</s-l></s-lg>