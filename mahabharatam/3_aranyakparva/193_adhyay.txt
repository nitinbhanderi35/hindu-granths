<s-lg><s-l> मार्कण्डेय उवाच ।</s-l><s-l>इक्ष्वाकौ संस्थिते राजञ्शशादः पृथिवीमिमाम् ।</s-l><s-l>प्राप्तः परमधर्मात्मा सोऽयोध्यायां नृपोऽभवत् ॥ १ ॥</s-l></s-lg><s-lg><s-l>शशादस्य तु दायादः ककुत्स्थो नाम वीर्यवान् ।</s-l><s-l>अनेनाश्चापि काकुत्स्थः पृथुश्चानेनसः सुतः ॥ २ ॥</s-l></s-lg><s-lg><s-l>विष्वगश्वः पृथोः पुत्रस्तस्मादार्द्रस्तु जज्ञिवान् ।</s-l><s-l>आर्द्रस्य युवनाश्वस्तु श्रावस्तस्तस्य चात्मजः ॥ ३ ॥</s-l></s-lg><s-lg><s-l>जज्ञे श्रावस्तको राजा श्रावस्ती येन निर्मिता ।</s-l><s-l>श्रावस्तस्य तु दायादो बृहदश्वो महाबलः ।</s-l><s-l>बृहदश्वसुतश्चापि कुवलाश्व इति स्मृतः ॥ ४ ॥</s-l></s-lg><s-lg><s-l>कुवलाश्वस्य पुत्राणां सहस्राण्येकविंशतिः ।</s-l><s-l>सर्वे विद्यासु निष्णाता बलवन्तो दुरासदाः ॥ ५ ॥</s-l></s-lg><s-lg><s-l>कुवलाश्वस्तु पितृतो गुणैरभ्यधिकोऽभवत् ।</s-l><s-l>समये तं ततो राज्ये बृहदश्वोऽभ्यषेचयत् ।</s-l><s-l>कुवलाश्वं महाराज शूरमुत्तमधार्मिकम् ॥ ६ ॥</s-l></s-lg><s-lg><s-l>पुत्रसंक्रामितश्रीस्तु बृहदश्वो महीपतिः ।</s-l><s-l>जगाम तपसे धीमांस्तपोवनममित्रहा ॥ ७ ॥</s-l></s-lg><s-lg><s-l>अथ शुश्राव राजर्षिं तमुत्तङ्को युधिष्ठिर ।</s-l><s-l>वनं संप्रस्थितं राजन्बृहदश्वं द्विजोत्तमः ॥ ८ ॥</s-l></s-lg><s-lg><s-l>तमुत्तङ्को महातेजाः सर्वास्त्रविदुषां वरम् ।</s-l><s-l>न्यवारयदमेयात्मा समासाद्य नरोत्तमम् ॥ ९ ॥</s-l></s-lg><s-lg><s-l> उत्तङ्क उवाच ।</s-l><s-l>भवता रक्षणं कार्यं तत्तावत्कर्तुमर्हसि ।</s-l><s-l>निरुद्विग्ना वयं राजंस्त्वत्प्रसादाद्वसेमहि ॥ १० ॥</s-l></s-lg><s-lg><s-l>त्वया हि पृथिवी राजन्रक्ष्यमाणा महात्मना ।</s-l><s-l>भविष्यति निरुद्विग्ना नारण्यं गन्तुमर्हसि ॥ ११ ॥</s-l></s-lg><s-lg><s-l>पालने हि महान्धर्मः प्रजानामिह दृश्यते ।</s-l><s-l>न तथा दृश्यतेऽरण्ये मा ते भूद्बुद्धिरीदृशी ॥ १२ ॥</s-l></s-lg><s-lg><s-l>ईदृशो न हि राजेन्द्र धर्मः क्वचन दृश्यते ।</s-l><s-l>प्रजानां पालने यो वै पुरा राजर्षिभिः कृतः ।</s-l><s-l>रक्षितव्याः प्रजा राज्ञा तास्त्वं रक्षितुमर्हसि ॥ १३ ॥</s-l></s-lg><s-lg><s-l>निरुद्विग्नस्तपश्चर्तुं न हि शक्नोमि पार्थिव ।</s-l><s-l>ममाश्रमसमीपे वै समेषु मरुधन्वसु ॥ १४ ॥</s-l></s-lg><s-lg><s-l>समुद्रो वालुकापूर्ण उज्जानक इति स्मृतः ।</s-l><s-l>बहुयोजनविस्तीर्णो बहुयोजनमायतः ॥ १५ ॥</s-l></s-lg><s-lg><s-l>तत्र रौद्रो दानवेन्द्रो महावीर्यपराक्रमः ।</s-l><s-l>मधुकैटभयोः पुत्रो धुन्धुर्नाम सुदारुणः ॥ १६ ॥</s-l></s-lg><s-lg><s-l>अन्तर्भूमिगतो राजन्वसत्यमितविक्रमः ।</s-l><s-l>तं निहत्य महाराज वनं त्वं गन्तुमर्हसि ॥ १७ ॥</s-l></s-lg><s-lg><s-l>शेते लोकविनाशाय तप आस्थाय दारुणम् ।</s-l><s-l>त्रिदशानां विनाशाय लोकानां चापि पार्थिव ॥ १८ ॥</s-l></s-lg><s-lg><s-l>अवध्यो देवतानां स दैत्यानामथ रक्षसाम् ।</s-l><s-l>नागानामथ यक्षाणां गन्धर्वाणां च सर्वशः ।</s-l><s-l>अवाप्य स वरं राजन्सर्वलोकपितामहात् ॥ १९ ॥</s-l></s-lg><s-lg><s-l>तं विनाशय भद्रं ते मा ते बुद्धिरतोऽन्यथा ।</s-l><s-l>प्राप्स्यसे महतीं कीर्तिं शाश्वतीमव्ययां ध्रुवाम् ॥ २० ॥</s-l></s-lg><s-lg><s-l>क्रूरस्य स्वपतस्तस्य वालुकान्तर्हितस्य वै ।</s-l><s-l>संवत्सरस्य पर्यन्ते निःश्वासः संप्रवर्तते ।</s-l><s-l>यदा तदा भूश्चलति सशैलवनकानना ॥ २१ ॥</s-l></s-lg><s-lg><s-l>तस्य निःश्वासवातेन रज उद्धूयते महत् ।</s-l><s-l>आदित्यपथमावृत्य सप्ताहं भूमिकम्पनम् ।</s-l><s-l>सविस्फुलिङ्गं सज्वालं सधूमं ह्यतिदारुणम् ॥ २२ ॥</s-l></s-lg><s-lg><s-l>तेन राजन्न शक्नोमि तस्मिन्स्थातुं स्व आश्रमे ।</s-l><s-l>तं विनाशय राजेन्द्र लोकानां हितकाम्यया ।</s-l><s-l>लोकाः स्वस्था भवन्त्वद्य तस्मिन्विनिहतेऽसुरे ॥ २३ ॥</s-l></s-lg><s-lg><s-l>त्वं हि तस्य विनाशाय पर्याप्त इति मे मतिः ।</s-l><s-l>तेजसा तव तेजश्च विष्णुराप्याययिष्यति ॥ २४ ॥</s-l></s-lg><s-lg><s-l>विष्णुना च वरो दत्तो मम पूर्वं ततो वधे ।</s-l><s-l>यस्तं महासुरं रौद्रं वधिष्यति महीपतिः ।</s-l><s-l>तेजस्तं वैष्णवमिति प्रवेक्ष्यति दुरासदम् ॥ २५ ॥</s-l></s-lg><s-lg><s-l>तत्तेजस्त्वं समाधाय राजेन्द्र भुवि दुःसहम् ।</s-l><s-l>तं निषूदय संदुष्टं दैत्यं रौद्रपराक्रमम् ॥ २६ ॥</s-l></s-lg><s-lg><s-l>न हि धुन्धुर्महातेजास्तेजसाल्पेन शक्यते ।</s-l><s-l>निर्दग्धुं पृथिवीपाल स हि वर्षशतैरपि ॥ २७ ॥</s-l></s-lg>