<s-lg><s-l> मार्कण्डेय उवाच ।</s-l><s-l>एवं संकथिते कृत्स्ने मोक्षधर्मे युधिष्ठिर ।</s-l><s-l>दृढं प्रीतमना विप्रो धर्मव्याधमुवाच ह ॥ १ ॥</s-l></s-lg><s-lg><s-l>न्याययुक्तमिदं सर्वं भवता परिकीर्तितम् ।</s-l><s-l>न तेऽस्त्यविदितं किंचिद्धर्मेष्विह हि दृश्यते ॥ २ ॥</s-l></s-lg><s-lg><s-l> व्याध उवाच ।</s-l><s-l>प्रत्यक्षं मम यो धर्मस्तं पश्य द्विजसत्तम ।</s-l><s-l>येन सिद्धिरियं प्राप्ता मया ब्राह्मणपुंगव ॥ ३ ॥</s-l></s-lg><s-lg><s-l>उत्तिष्ठ भगवन्क्षिप्रं प्रविश्याभ्यन्तरं गृहम् ।</s-l><s-l>द्रष्टुमर्हसि धर्मज्ञ मातरं पितरं च मे ॥ ४ ॥</s-l></s-lg><s-lg><s-l> मार्कण्डेय उवाच ।</s-l><s-l>इत्युक्तः स प्रविश्याथ ददर्श परमार्चितम् ।</s-l><s-l>सौधं हृद्यं चतुःशालमतीव च मनोहरम् ॥ ५ ॥</s-l></s-lg><s-lg><s-l>देवतागृहसंकाशं दैवतैश्च सुपूजितम् ।</s-l><s-l>शयनासनसंबाधं गन्धैश्च परमैर्युतम् ॥ ६ ॥</s-l></s-lg><s-lg><s-l>तत्र शुक्लाम्बरधरौ पितरावस्य पूजितौ ।</s-l><s-l>कृताहारौ सुतुष्टौ तावुपविष्टौ वरासने ।</s-l><s-l>धर्मव्याधस्तु तौ दृष्ट्वा पादेषु शिरसापतत् ॥ ७ ॥</s-l></s-lg><s-lg><s-l> वृद्धावूचतुः ।</s-l><s-l>उत्तिष्ठोत्तिष्ठ धर्मज्ञ धर्मस्त्वामभिरक्षतु ।</s-l><s-l>प्रीतौ स्वस्तव शौचेन दीर्घमायुरवाप्नुहि ।</s-l><s-l>सत्पुत्रेण त्वया पुत्र नित्यकालं सुपूजितौ ॥ ८ ॥</s-l></s-lg><s-lg><s-l>न तेऽन्यद्दैवतं किंचिद्दैवतेष्वपि वर्तते ।</s-l><s-l>प्रयतत्वाद्द्विजातीनां दमेनासि समन्वितः ॥ ९ ॥</s-l></s-lg><s-lg><s-l>पितुः पितामहा ये च तथैव प्रपितामहाः ।</s-l><s-l>प्रीतास्ते सततं पुत्र दमेनावां च पूजया ॥ १० ॥</s-l></s-lg><s-lg><s-l>मनसा कर्मणा वाचा शुश्रूषा नैव हीयते ।</s-l><s-l>न चान्या वितथा बुद्धिर्दृश्यते सांप्रतं तव ॥ ११ ॥</s-l></s-lg><s-lg><s-l>जामदग्न्येन रामेण यथा वृद्धौ सुपूजितौ ।</s-l><s-l>तथा त्वया कृतं सर्वं तद्विशिष्टं च पुत्रक ॥ १२ ॥</s-l></s-lg><s-lg><s-l> मार्कण्डेय उवाच ।</s-l><s-l>ततस्तं ब्राह्मणं ताभ्यां धर्मव्याधो न्यवेदयत् ।</s-l><s-l>तौ स्वागतेन तं विप्रमर्चयामासतुस्तदा ॥ १३ ॥</s-l></s-lg><s-lg><s-l>प्रतिगृह्य च तां पूजां द्विजः पप्रच्छ तावुभौ ।</s-l><s-l>सपुत्राभ्यां सभृत्याभ्यां कच्चिद्वां कुशलं गृहे ।</s-l><s-l>अनामयं च वां कच्चित्सदैवेह शरीरयोः ॥ १४ ॥</s-l></s-lg><s-lg><s-l> वृद्धावूचतुः ।</s-l><s-l>कुशलं नो गृहे विप्र भृत्यवर्गे च सर्वशः ।</s-l><s-l>कच्चित्त्वमप्यविघ्नेन संप्राप्तो भगवन्निह ॥ १५ ॥</s-l></s-lg><s-lg><s-l> मार्कण्डेय उवाच ।</s-l><s-l>बाढमित्येव तौ विप्रः प्रत्युवाच मुदान्वितः ।</s-l><s-l>धर्मव्याधस्तु तं विप्रमर्थवद्वाक्यमब्रवीत् ॥ १६ ॥</s-l></s-lg><s-lg><s-l>पिता माता च भगवन्नेतौ मे दैवतं परम् ।</s-l><s-l>यद्दैवतेभ्यः कर्तव्यं तदेताभ्यां करोम्यहम् ॥ १७ ॥</s-l></s-lg><s-lg><s-l>त्रयस्त्रिंशद्यथा देवाः सर्वे शक्रपुरोगमाः ।</s-l><s-l>संपूज्याः सर्वलोकस्य तथा वृद्धाविमौ मम ॥ १८ ॥</s-l></s-lg><s-lg><s-l>उपहारानाहरन्तो देवतानां यथा द्विजाः ।</s-l><s-l>कुर्वते तद्वदेताभ्यां करोम्यहमतन्द्रितः ॥ १९ ॥</s-l></s-lg><s-lg><s-l>एतौ मे परमं ब्रह्मन्पिता माता च दैवतम् ।</s-l><s-l>एतौ पुष्पैः फलै रत्नैस्तोषयामि सदा द्विज ॥ २० ॥</s-l></s-lg><s-lg><s-l>एतावेवाग्नयो मह्यं यान्वदन्ति मनीषिणः ।</s-l><s-l>यज्ञा वेदाश्च चत्वारः सर्वमेतौ मम द्विज ॥ २१ ॥</s-l></s-lg><s-lg><s-l>एतदर्थं मम प्राणा भार्या पुत्राः सुहृज्जनाः ।</s-l><s-l>सपुत्रदारः शुश्रूषां नित्यमेव करोम्यहम् ॥ २२ ॥</s-l></s-lg><s-lg><s-l>स्वयं च स्नापयाम्येतौ तथा पादौ प्रधावये ।</s-l><s-l>आहारं संप्रयच्छामि स्वयं च द्विजसत्तम ॥ २३ ॥</s-l></s-lg><s-lg><s-l>अनुकूलाः कथा वच्मि विप्रियं परिवर्जयन् ।</s-l><s-l>अधर्मेणापि संयुक्तं प्रियमाभ्यां करोम्यहम् ॥ २४ ॥</s-l></s-lg><s-lg><s-l>धर्ममेव गुरुं ज्ञात्वा करोमि द्विजसत्तम ।</s-l><s-l>अतन्द्रितः सदा विप्र शुश्रूषां वै करोम्यहम् ॥ २५ ॥</s-l></s-lg><s-lg><s-l>पञ्चैव गुरवो ब्रह्मन्पुरुषस्य बुभूषतः ।</s-l><s-l>पिता माताग्निरात्मा च गुरुश्च द्विजसत्तम ॥ २६ ॥</s-l></s-lg><s-lg><s-l>एतेषु यस्तु वर्तेत सम्यगेव द्विजोत्तम ।</s-l><s-l>भवेयुरग्नयस्तस्य परिचीर्णास्तु नित्यशः ।</s-l><s-l>गार्हस्थ्ये वर्तमानस्य धर्म एष सनातनः ॥ २७ ॥</s-l></s-lg>