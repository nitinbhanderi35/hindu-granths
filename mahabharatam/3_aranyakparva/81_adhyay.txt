<s-lg><s-l> पुलस्त्य उवाच ।</s-l><s-l>ततो गच्छेत राजेन्द्र कुरुक्षेत्रमभिष्टुतम् ।</s-l><s-l>पापेभ्यो विप्रमुच्यन्ते तद्गताः सर्वजन्तवः ॥ १ ॥</s-l></s-lg><s-lg><s-l>कुरुक्षेत्रं गमिष्यामि कुरुक्षेत्रे वसाम्यहम् ।</s-l><s-l>य एवं सततं ब्रूयात्सोऽपि पापैः प्रमुच्यते ॥ २ ॥</s-l></s-lg><s-lg><s-l>तत्र मासं वसेद्वीर सरस्वत्यां युधिष्ठिर ।</s-l><s-l>यत्र ब्रह्मादयो देवा ऋषयः सिद्धचारणाः ॥ ३ ॥</s-l></s-lg><s-lg><s-l>गन्धर्वाप्सरसो यक्षाः पन्नगाश्च महीपते ।</s-l><s-l>ब्रह्मक्षेत्रं महापुण्यमभिगच्छन्ति भारत ॥ ४ ॥</s-l></s-lg><s-lg><s-l>मनसाप्यभिकामस्य कुरुक्षेत्रं युधिष्ठिर ।</s-l><s-l>पापानि विप्रणश्यन्ति ब्रह्मलोकं च गच्छति ॥ ५ ॥</s-l></s-lg><s-lg><s-l>गत्वा हि श्रद्धया युक्तः कुरुक्षेत्रं कुरूद्वह ।</s-l><s-l>राजसूयाश्वमेधाभ्यां फलं प्राप्नोति मानवः ॥ ६ ॥</s-l></s-lg><s-lg><s-l>ततो मचक्रुकं राजन्द्वारपालं महाबलम् ।</s-l><s-l>यक्षं समभिवाद्यैव गोसहस्रफलं लभेत् ॥ ७ ॥</s-l></s-lg><s-lg><s-l>ततो गच्छेत धर्मज्ञ विष्णोः स्थानमनुत्तमम् ।</s-l><s-l>सततं नाम राजेन्द्र यत्र संनिहितो हरिः ॥ ८ ॥</s-l></s-lg><s-lg><s-l>तत्र स्नात्वार्चयित्वा च त्रिलोकप्रभवं हरिम् ।</s-l><s-l>अश्वमेधमवाप्नोति विष्णुलोकं च गच्छति ॥ ९ ॥</s-l></s-lg><s-lg><s-l>ततः पारिप्लवं गच्छेत्तीर्थं त्रैलोक्यविश्रुतम् ।</s-l><s-l>अग्निष्टोमातिरात्राभ्यां फलं प्राप्नोति मानवः ॥ १० ॥</s-l></s-lg><s-lg><s-l>पृथिव्यास्तीर्थमासाद्य गोसहस्रफलं लभेत् ।</s-l><s-l>ततः शालूकिनीं गत्वा तीर्थसेवी नराधिप ।</s-l><s-l>दशाश्वमेधिके स्नात्वा तदेव लभते फलम् ॥ ११ ॥</s-l></s-lg><s-lg><s-l>सर्पदर्वीं समासाद्य नागानां तीर्थमुत्तमम् ।</s-l><s-l>अग्निष्टोममवाप्नोति नागलोकं च विन्दति ॥ १२ ॥</s-l></s-lg><s-lg><s-l>ततो गच्छेत धर्मज्ञ द्वारपालं तरन्तुकम् ।</s-l><s-l>तत्रोष्य रजनीमेकां गोसहस्रफलं लभेत् ॥ १३ ॥</s-l></s-lg><s-lg><s-l>ततः पञ्चनदं गत्वा नियतो नियताशनः ।</s-l><s-l>कोटितीर्थमुपस्पृश्य हयमेधफलं लभेत् ।</s-l><s-l>अश्विनोस्तीर्थमासाद्य रूपवानभिजायते ॥ १४ ॥</s-l></s-lg><s-lg><s-l>ततो गच्छेत धर्मज्ञ वाराहं तीर्थमुत्तमम् ।</s-l><s-l>विष्णुर्वाराहरूपेण पूर्वं यत्र स्थितोऽभवत् ।</s-l><s-l>तत्र स्नात्वा नरव्याघ्र अग्निष्टोमफलं लभेत् ॥ १५ ॥</s-l></s-lg><s-lg><s-l>ततो जयन्त्या राजेन्द्र सोमतीर्थं समाविशेत् ।</s-l><s-l>स्नात्वा फलमवाप्नोति राजसूयस्य मानवः ॥ १६ ॥</s-l></s-lg><s-lg><s-l>एकहंसे नरः स्नात्वा गोसहस्रफलं लभेत् ।</s-l><s-l>कृतशौचं समासाद्य तीर्थसेवी कुरूद्वह ।</s-l><s-l>पुण्डरीकमवाप्नोति कृतशौचो भवेन्नरः ॥ १७ ॥</s-l></s-lg><s-lg><s-l>ततो मुञ्जवटं नाम महादेवस्य धीमतः ।</s-l><s-l>तत्रोष्य रजनीमेकां गाणपत्यमवाप्नुयात् ॥ १८ ॥</s-l></s-lg><s-lg><s-l>तत्रैव च महाराज यक्षी लोकपरिश्रुता ।</s-l><s-l>तां चाभिगम्य राजेन्द्र पुण्याँल्लोकानवाप्नुयात् ॥ १९ ॥</s-l></s-lg><s-lg><s-l>कुरुक्षेत्रस्य तद्द्वारं विश्रुतं भरतर्षभ ।</s-l><s-l>प्रदक्षिणमुपावृत्य तीर्थसेवी समाहितः ॥ २० ॥</s-l></s-lg><s-lg><s-l>संमिते पुष्कराणां च स्नात्वार्च्य पितृदेवताः ।</s-l><s-l>जामदग्न्येन रामेण आहृते वै महात्मना ।</s-l><s-l>कृतकृत्यो भवेद्राजन्नश्वमेधं च विन्दति ॥ २१ ॥</s-l></s-lg><s-lg><s-l>ततो रामह्रदान्गच्छेत्तीर्थसेवी नराधिप ।</s-l><s-l>यत्र रामेण राजेन्द्र तरसा दीप्ततेजसा ।</s-l><s-l>क्षत्रमुत्साद्य वीर्येण ह्रदाः पञ्च निवेशिताः ॥ २२ ॥</s-l></s-lg><s-lg><s-l>पूरयित्वा नरव्याघ्र रुधिरेणेति नः श्रुतम् ।</s-l><s-l>पितरस्तर्पिताः सर्वे तथैव च पितामहाः ।</s-l><s-l>ततस्ते पितरः प्रीता राममूचुर्महीपते ॥ २३ ॥</s-l></s-lg><s-lg><s-l>राम राम महाभाग प्रीताः स्म तव भार्गव ।</s-l><s-l>अनया पितृभक्त्या च विक्रमेण च ते विभो ।</s-l><s-l>वरं वृणीष्व भद्रं ते किमिच्छसि महाद्युते ॥ २४ ॥</s-l></s-lg><s-lg><s-l>एवमुक्तः स राजेन्द्र रामः प्रहरतां वरः ।</s-l><s-l>अब्रवीत्प्राञ्जलिर्वाक्यं पितॄन्स गगने स्थितान् ॥ २५ ॥</s-l></s-lg><s-lg><s-l>भवन्तो यदि मे प्रीता यद्यनुग्राह्यता मयि ।</s-l><s-l>पितृप्रसादादिच्छेयं तपसाप्यायनं पुनः ॥ २६ ॥</s-l></s-lg><s-lg><s-l>यच्च रोषाभिभूतेन क्षत्रमुत्सादितं मया ।</s-l><s-l>ततश्च पापान्मुच्येयं युष्माकं तेजसा ह्यहम् ।</s-l><s-l>ह्रदाश्च तीर्थभूता मे भवेयुर्भुवि विश्रुताः ॥ २७ ॥</s-l></s-lg><s-lg><s-l>एतच्छ्रुत्वा शुभं वाक्यं रामस्य पितरस्तदा ।</s-l><s-l>प्रत्यूचुः परमप्रीता रामं हर्षसमन्विताः ॥ २८ ॥</s-l></s-lg><s-lg><s-l>तपस्ते वर्धतां भूयः पितृभक्त्या विशेषतः ।</s-l><s-l>यच्च रोषाभिभूतेन क्षत्रमुत्सादितं त्वया ॥ २९ ॥</s-l></s-lg><s-lg><s-l>ततश्च पापान्मुक्तस्त्वं कर्मभिस्ते च पातिताः ।</s-l><s-l>ह्रदाश्च तव तीर्थत्वं गमिष्यन्ति न संशयः ॥ ३० ॥</s-l></s-lg><s-lg><s-l>ह्रदेष्वेतेषु यः स्नात्वा पितॄन्संतर्पयिष्यति ।</s-l><s-l>पितरस्तस्य वै प्रीता दास्यन्ति भुवि दुर्लभम् ।</s-l><s-l>ईप्सितं मनसः कामं स्वर्गलोकं च शाश्वतम् ॥ ३१ ॥</s-l></s-lg><s-lg><s-l>एवं दत्त्वा वरान्राजन्रामस्य पितरस्तदा ।</s-l><s-l>आमन्त्र्य भार्गवं प्रीतास्तत्रैवान्तर्दधुस्तदा ॥ ३२ ॥</s-l></s-lg><s-lg><s-l>एवं रामह्रदाः पुण्या भार्गवस्य महात्मनः ।</s-l><s-l>स्नात्वा ह्रदेषु रामस्य ब्रह्मचारी शुभव्रतः ।</s-l><s-l>राममभ्यर्च्य राजेन्द्र लभेद्बहु सुवर्णकम् ॥ ३३ ॥</s-l></s-lg><s-lg><s-l>वंशमूलकमासाद्य तीर्थसेवी कुरूद्वह ।</s-l><s-l>स्ववंशमुद्धरेद्राजन्स्नात्वा वै वंशमूलके ॥ ३४ ॥</s-l></s-lg><s-lg><s-l>कायशोधनमासाद्य तीर्थं भरतसत्तम ।</s-l><s-l>शरीरशुद्धिः स्नातस्य तस्मिंस्तीर्थे न संशयः ।</s-l><s-l>शुद्धदेहश्च संयाति शुभाँल्लोकाननुत्तमान् ॥ ३५ ॥</s-l></s-lg><s-lg><s-l>ततो गच्छेत राजेन्द्र तीर्थं त्रैलोक्यविश्रुतम् ।</s-l><s-l>लोका यत्रोद्धृताः पूर्वं विष्णुना प्रभविष्णुना ॥ ३६ ॥</s-l></s-lg><s-lg><s-l>लोकोद्धारं समासाद्य तीर्थं त्रैलोक्यविश्रुतम् ।</s-l><s-l>स्नात्वा तीर्थवरे राजँल्लोकानुद्धरते स्वकान् ।</s-l><s-l>श्रीतीर्थं च समासाद्य विन्दते श्रियमुत्तमाम् ॥ ३७ ॥</s-l></s-lg><s-lg><s-l>कपिलातीर्थमासाद्य ब्रह्मचारी समाहितः ।</s-l><s-l>तत्र स्नात्वार्चयित्वा च दैवतानि पितॄंस्तथा ।</s-l><s-l>कपिलानां सहस्रस्य फलं विन्दति मानवः ॥ ३८ ॥</s-l></s-lg><s-lg><s-l>सूर्यतीर्थं समासाद्य स्नात्वा नियतमानसः ।</s-l><s-l>अर्चयित्वा पितॄन्देवानुपवासपरायणः ।</s-l><s-l>अग्निष्टोममवाप्नोति सूर्यलोकं च गच्छति ॥ ३९ ॥</s-l></s-lg><s-lg><s-l>गवांभवनमासाद्य तीर्थसेवी यथाक्रमम् ।</s-l><s-l>तत्राभिषेकं कुर्वाणो गोसहस्रफलं लभेत् ॥ ४० ॥</s-l></s-lg><s-lg><s-l>शङ्खिनीं तत्र आसाद्य तीर्थसेवी कुरूद्वह ।</s-l><s-l>देव्यास्तीर्थे नरः स्नात्वा लभते रूपमुत्तमम् ॥ ४१ ॥</s-l></s-lg><s-lg><s-l>ततो गच्छेत राजेन्द्र द्वारपालमरन्तुकम् ।</s-l><s-l>तस्य तीर्थं सरस्वत्यां यक्षेन्द्रस्य महात्मनः ।</s-l><s-l>तत्र स्नात्वा नरो राजन्नग्निष्टोमफलं लभेत् ॥ ४२ ॥</s-l></s-lg><s-lg><s-l>ततो गच्छेत धर्मज्ञ ब्रह्मावर्तं नराधिप ।</s-l><s-l>ब्रह्मावर्ते नरः स्नात्वा ब्रह्मलोकमवाप्नुयात् ॥ ४३ ॥</s-l></s-lg><s-lg><s-l>ततो गच्छेत धर्मज्ञ सुतीर्थकमनुत्तमम् ।</s-l><s-l>यत्र संनिहिता नित्यं पितरो दैवतैः सह ॥ ४४ ॥</s-l></s-lg><s-lg><s-l>तत्राभिषेकं कुर्वीत पितृदेवार्चने रतः ।</s-l><s-l>अश्वमेधमवाप्नोति पितृलोकं च गच्छति ॥ ४५ ॥</s-l></s-lg><s-lg><s-l>ततोऽम्बुवश्यं धर्मज्ञ समासाद्य यथाक्रमम् ।</s-l><s-l>कोशेश्वरस्य तीर्थेषु स्नात्वा भरतसत्तम ।</s-l><s-l>सर्वव्याधिविनिर्मुक्तो ब्रह्मलोके महीयते ॥ ४६ ॥</s-l></s-lg><s-lg><s-l>मातृतीर्थं च तत्रैव यत्र स्नातस्य भारत ।</s-l><s-l>प्रजा विवर्धते राजन्ननन्तां चाश्नुते श्रियम् ॥ ४७ ॥</s-l></s-lg><s-lg><s-l>ततः शीतवनं गच्छेन्नियतो नियताशनः ।</s-l><s-l>तीर्थं तत्र महाराज महदन्यत्र दुर्लभम् ॥ ४८ ॥</s-l></s-lg><s-lg><s-l>पुनाति दर्शनादेव दण्डेनैकं नराधिप ।</s-l><s-l>केशानभ्युक्ष्य वै तस्मिन्पूतो भवति भारत ॥ ४९ ॥</s-l></s-lg><s-lg><s-l>तीर्थं तत्र महाराज श्वानलोमापहं स्मृतम् ।</s-l><s-l>यत्र विप्रा नरव्याघ्र विद्वांसस्तीर्थतत्पराः ॥ ५० ॥</s-l></s-lg><s-lg><s-l>श्वानलोमापनयने तीर्थे भरतसत्तम ।</s-l><s-l>प्राणायामैर्निर्हरन्ति श्वलोमानि द्विजोत्तमाः ॥ ५१ ॥</s-l></s-lg><s-lg><s-l>पूतात्मानश्च राजेन्द्र प्रयान्ति परमां गतिम् ।</s-l><s-l>दशाश्वमेधिकं चैव तस्मिंस्तीर्थे महीपते ।</s-l><s-l>तत्र स्नात्वा नरव्याघ्र गच्छेत परमां गतिम् ॥ ५२ ॥</s-l></s-lg><s-lg><s-l>ततो गच्छेत राजेन्द्र मानुषं लोकविश्रुतम् ।</s-l><s-l>यत्र कृष्णमृगा राजन्व्याधेन परिपीडिताः ।</s-l><s-l>अवगाह्य तस्मिन्सरसि मानुषत्वमुपागताः ॥ ५३ ॥</s-l></s-lg><s-lg><s-l>तस्मिंस्तीर्थे नरः स्नात्वा ब्रह्मचारी जितेन्द्रियः ।</s-l><s-l>सर्वपापविशुद्धात्मा स्वर्गलोके महीयते ॥ ५४ ॥</s-l></s-lg><s-lg><s-l>मानुषस्य तु पूर्वेण क्रोशमात्रे महीपते ।</s-l><s-l>आपगा नाम विख्याता नदी सिद्धनिषेविता ॥ ५५ ॥</s-l></s-lg><s-lg><s-l>श्यामाकभोजनं तत्र यः प्रयच्छति मानवः ।</s-l><s-l>देवान्पितॄंश्च उद्दिश्य तस्य धर्मफलं महत् ।</s-l><s-l>एकस्मिन्भोजिते विप्रे कोटिर्भवति भोजिता ॥ ५६ ॥</s-l></s-lg><s-lg><s-l>तत्र स्नात्वार्चयित्वा च दैवतानि पितॄंस्तथा ।</s-l><s-l>उषित्वा रजनीमेकामग्निष्टोमफलं लभेत् ॥ ५७ ॥</s-l></s-lg><s-lg><s-l>ततो गच्छेत राजेन्द्र ब्रह्मणः स्थानमुत्तमम् ।</s-l><s-l>ब्रह्मोदुम्बरमित्येव प्रकाशं भुवि भारत ॥ ५८ ॥</s-l></s-lg><s-lg><s-l>तत्र सप्तर्षिकुण्डेषु स्नातस्य कुरुपुंगव ।</s-l><s-l>केदारे चैव राजेन्द्र कपिष्ठलमहात्मनः ॥ ५९ ॥</s-l></s-lg><s-lg><s-l>ब्रह्माणमभिगम्याथ शुचिः प्रयतमानसः ।</s-l><s-l>सर्वपापविशुद्धात्मा ब्रह्मलोकं प्रपद्यते ॥ ६० ॥</s-l></s-lg><s-lg><s-l>कपिष्ठलस्य केदारं समासाद्य सुदुर्लभम् ।</s-l><s-l>अन्तर्धानमवाप्नोति तपसा दग्धकिल्बिषः ॥ ६१ ॥</s-l></s-lg><s-lg><s-l>ततो गच्छेत राजेन्द्र सरकं लोकविश्रुतम् ।</s-l><s-l>कृष्णपक्षे चतुर्दश्यामभिगम्य वृषध्वजम् ।</s-l><s-l>लभते सर्वकामान्हि स्वर्गलोकं च गच्छति ॥ ६२ ॥</s-l></s-lg><s-lg><s-l>तिस्रः कोट्यस्तु तीर्थानां सरके कुरुनन्दन ।</s-l><s-l>रुद्रकोटिस्तथा कूपे ह्रदेषु च महीपते ।</s-l><s-l>इलास्पदं च तत्रैव तीर्थं भरतसत्तम ॥ ६३ ॥</s-l></s-lg><s-lg><s-l>तत्र स्नात्वार्चयित्वा च पितॄन्देवांश्च भारत ।</s-l><s-l>न दुर्गतिमवाप्नोति वाजपेयं च विन्दति ॥ ६४ ॥</s-l></s-lg><s-lg><s-l>किंदाने च नरः स्नात्वा किंजप्ये च महीपते ।</s-l><s-l>अप्रमेयमवाप्नोति दानं जप्यं च भारत ॥ ६५ ॥</s-l></s-lg><s-lg><s-l>कलश्यां चाप्युपस्पृश्य श्रद्दधानो जितेन्द्रियः ।</s-l><s-l>अग्निष्टोमस्य यज्ञस्य फलं प्राप्नोति मानवः ॥ ६६ ॥</s-l></s-lg><s-lg><s-l>सरकस्य तु पूर्वेण नारदस्य महात्मनः ।</s-l><s-l>तीर्थं कुरुवरश्रेष्ठ अनाजन्मेति विश्रुतम् ॥ ६७ ॥</s-l></s-lg><s-lg><s-l>तत्र तीर्थे नरः स्नात्वा प्राणांश्चोत्सृज्य भारत ।</s-l><s-l>नारदेनाभ्यनुज्ञातो लोकान्प्राप्नोति दुर्लभान् ॥ ६८ ॥</s-l></s-lg><s-lg><s-l>शुक्लपक्षे दशम्यां तु पुण्डरीकं समाविशेत् ।</s-l><s-l>तत्र स्नात्वा नरो राजन्पुण्डरीकफलं लभेत् ॥ ६९ ॥</s-l></s-lg><s-lg><s-l>ततस्त्रिविष्टपं गच्छेत्त्रिषु लोकेषु विश्रुतम् ।</s-l><s-l>तत्र वैतरणी पुण्या नदी पापप्रमोचनी ॥ ७० ॥</s-l></s-lg><s-lg><s-l>तत्र स्नात्वार्चयित्वा च शूलपाणिं वृषध्वजम् ।</s-l><s-l>सर्वपापविशुद्धात्मा गच्छेत परमां गतिम् ॥ ७१ ॥</s-l></s-lg><s-lg><s-l>ततो गच्छेत राजेन्द्र फलकीवनमुत्तमम् ।</s-l><s-l>यत्र देवाः सदा राजन्फलकीवनमाश्रिताः ।</s-l><s-l>तपश्चरन्ति विपुलं बहुवर्षसहस्रकम् ॥ ७२ ॥</s-l></s-lg><s-lg><s-l>दृषद्वत्यां नरः स्नात्वा तर्पयित्वा च देवताः ।</s-l><s-l>अग्निष्टोमातिरात्राभ्यां फलं विन्दति भारत ॥ ७३ ॥</s-l></s-lg><s-lg><s-l>तीर्थे च सर्वदेवानां स्नात्वा भरतसत्तम ।</s-l><s-l>गोसहस्रस्य राजेन्द्र फलं प्राप्नोति मानवः ॥ ७४ ॥</s-l></s-lg><s-lg><s-l>पाणिखाते नरः स्नात्वा तर्पयित्वा च देवताः ।</s-l><s-l>राजसूयमवाप्नोति ऋषिलोकं च गच्छति ॥ ७५ ॥</s-l></s-lg><s-lg><s-l>ततो गच्छेत राजेन्द्र मिश्रकं तीर्थमुत्तमम् ।</s-l><s-l>तत्र तीर्थानि राजेन्द्र मिश्रितानि महात्मना ॥ ७६ ॥</s-l></s-lg><s-lg><s-l>व्यासेन नृपशार्दूल द्विजार्थमिति नः श्रुतम् ।</s-l><s-l>सर्वतीर्थेषु स स्नाति मिश्रके स्नाति यो नरः ॥ ७७ ॥</s-l></s-lg><s-lg><s-l>ततो व्यासवनं गच्छेन्नियतो नियताशनः ।</s-l><s-l>मनोजवे नरः स्नात्वा गोसहस्रफलं लभेत् ॥ ७८ ॥</s-l></s-lg><s-lg><s-l>गत्वा मधुवटीं चापि देव्यास्तीर्थं नरः शुचिः ।</s-l><s-l>तत्र स्नात्वार्चयेद्देवान्पितॄंश्च प्रयतः शुचिः ।</s-l><s-l>स देव्या समनुज्ञातो गोसहस्रफलं लभेत् ॥ ७९ ॥</s-l></s-lg><s-lg><s-l>कौशिक्याः संगमे यस्तु दृषद्वत्याश्च भारत ।</s-l><s-l>स्नाति वै नियताहारः सर्वपापैः प्रमुच्यते ॥ ८० ॥</s-l></s-lg><s-lg><s-l>ततो व्यासस्थली नाम यत्र व्यासेन धीमता ।</s-l><s-l>पुत्रशोकाभितप्तेन देहत्यागार्थनिश्चयः ॥ ८१ ॥</s-l></s-lg><s-lg><s-l>कृतो देवैश्च राजेन्द्र पुनरुत्थापितस्तदा ।</s-l><s-l>अभिगम्य स्थलीं तस्य गोसहस्रफलं लभेत् ॥ ८२ ॥</s-l></s-lg><s-lg><s-l>किंदत्तं कूपमासाद्य तिलप्रस्थं प्रदाय च ।</s-l><s-l>गच्छेत परमां सिद्धिमृणैर्मुक्तः कुरूद्वह ॥ ८३ ॥</s-l></s-lg><s-lg><s-l>अहश्च सुदिनं चैव द्वे तीर्थे च सुदुर्लभे ।</s-l><s-l>तयोः स्नात्वा नरव्याघ्र सूर्यलोकमवाप्नुयात् ॥ ८४ ॥</s-l></s-lg><s-lg><s-l>मृगधूमं ततो गच्छेत्त्रिषु लोकेषु विश्रुतम् ।</s-l><s-l>तत्र गङ्गाह्रदे स्नात्वा समभ्यर्च्य च मानवः ।</s-l><s-l>शूलपाणिं महादेवमश्वमेधफलं लभेत् ॥ ८५ ॥</s-l></s-lg><s-lg><s-l>देवतीर्थे नरः स्नात्वा गोसहस्रफलं लभेत् ।</s-l><s-l>अथ वामनकं गच्छेत्त्रिषु लोकेषु विश्रुतम् ॥ ८६ ॥</s-l></s-lg><s-lg><s-l>तत्र विष्णुपदे स्नात्वा अर्चयित्वा च वामनम् ।</s-l><s-l>सर्वपापविशुद्धात्मा विष्णुलोकमवाप्नुयात् ॥ ८७ ॥</s-l></s-lg><s-lg><s-l>कुलंपुने नरः स्नात्वा पुनाति स्वकुलं नरः ।</s-l><s-l>पवनस्य ह्रदं गत्वा मरुतां तीर्थमुत्तमम् ।</s-l><s-l>तत्र स्नात्वा नरव्याघ्र वायुलोके महीयते ॥ ८८ ॥</s-l></s-lg><s-lg><s-l>अमराणां ह्रदे स्नात्वा अमरेषु नराधिप ।</s-l><s-l>अमराणां प्रभावेन स्वर्गलोके महीयते ॥ ८९ ॥</s-l></s-lg><s-lg><s-l>शालिहोत्रस्य राजेन्द्र शालिशूर्पे यथाविधि ।</s-l><s-l>स्नात्वा नरवरश्रेष्ठ गोसहस्रफलं लभेत् ॥ ९० ॥</s-l></s-lg><s-lg><s-l>श्रीकुञ्जं च सरस्वत्यां तीर्थं भरतसत्तम ।</s-l><s-l>तत्र स्नात्वा नरो राजन्नग्निष्टोमफलं लभेत् ॥ ९१ ॥</s-l></s-lg><s-lg><s-l>ततो नैमिषकुञ्जं च समासाद्य कुरूद्वह ।</s-l><s-l>ऋषयः किल राजेन्द्र नैमिषेयास्तपोधनाः ।</s-l><s-l>तीर्थयात्रां पुरस्कृत्य कुरुक्षेत्रं गताः पुरा ॥ ९२ ॥</s-l></s-lg><s-lg><s-l>ततः कुञ्जः सरस्वत्यां कृतो भरतसत्तम ।</s-l><s-l>ऋषीणामवकाशः स्याद्यथा तुष्टिकरो महान् ॥ ९३ ॥</s-l></s-lg><s-lg><s-l>तस्मिन्कुञ्जे नरः स्नात्वा गोसहस्रफलं लभेत् ।</s-l><s-l>कन्यातीर्थे नरः स्नात्वा अग्निष्टोमफलं लभेत् ॥ ९४ ॥</s-l></s-lg><s-lg><s-l>ततो गच्छेन्नरव्याघ्र ब्रह्मणः स्थानमुत्तमम् ।</s-l><s-l>तत्र वर्णावरः स्नात्वा ब्राह्मण्यं लभते नरः ।</s-l><s-l>ब्राह्मणश्च विशुद्धात्मा गच्छेत परमां गतिम् ॥ ९५ ॥</s-l></s-lg><s-lg><s-l>ततो गच्छेन्नरश्रेष्ठ सोमतीर्थमनुत्तमम् ।</s-l><s-l>तत्र स्नात्वा नरो राजन्सोमलोकमवाप्नुयात् ॥ ९६ ॥</s-l></s-lg><s-lg><s-l>सप्तसारस्वतं तीर्थं ततो गच्छेन्नराधिप ।</s-l><s-l>यत्र मङ्कणकः सिद्धो महर्षिर्लोकविश्रुतः ॥ ९७ ॥</s-l></s-lg><s-lg><s-l>पुरा मङ्कणको राजन्कुशाग्रेणेति नः श्रुतम् ।</s-l><s-l>क्षतः किल करे राजंस्तस्य शाकरसोऽस्रवत् ॥ ९८ ॥</s-l></s-lg><s-lg><s-l>स वै शाकरसं दृष्ट्वा हर्षाविष्टो महातपाः ।</s-l><s-l>प्रनृत्तः किल विप्रर्षिर्विस्मयोत्फुल्ललोचनः ॥ ९९ ॥</s-l></s-lg><s-lg><s-l>ततस्तस्मिन्प्रनृत्ते वै स्थावरं जङ्गमं च यत् ।</s-l><s-l>प्रनृत्तमुभयं वीर तेजसा तस्य मोहितम् ॥ १०० ॥</s-l></s-lg><s-lg><s-l>ब्रह्मादिभिः सुरै राजन्नृषिभिश्च तपोधनैः ।</s-l><s-l>विज्ञप्तो वै महादेव ऋषेरर्थे नराधिप ।</s-l><s-l>नायं नृत्येद्यथा देव तथा त्वं कर्तुमर्हसि ॥ १०१ ॥</s-l></s-lg><s-lg><s-l>ततः प्रनृत्तमासाद्य हर्षाविष्टेन चेतसा ।</s-l><s-l>सुराणां हितकामार्थमृषिं देवोऽभ्यभाषत ॥ १०२ ॥</s-l></s-lg><s-lg><s-l>अहो महर्षे धर्मज्ञ किमर्थं नृत्यते भवान् ।</s-l><s-l>हर्षस्थानं किमर्थं वा तवाद्य मुनिपुंगव ॥ १०३ ॥</s-l></s-lg><s-lg><s-l> ऋषिरुवाच ।</s-l><s-l>किं न पश्यसि मे देव कराच्छाकरसं स्रुतम् ।</s-l><s-l>यं दृष्ट्वाहं प्रनृत्तो वै हर्षेण महतान्वितः ॥ १०४ ॥</s-l></s-lg><s-lg><s-l> पुलस्त्य उवाच ।</s-l><s-l>तं प्रहस्याब्रवीद्देवो मुनिं रागेण मोहितम् ।</s-l><s-l>अहं वै विस्मयं विप्र न गच्छामीति पश्य माम् ॥ १०५ ॥</s-l></s-lg><s-lg><s-l>एवमुक्त्वा नरश्रेष्ठ महादेवेन धीमता ।</s-l><s-l>अङ्गुल्यग्रेण राजेन्द्र स्वाङ्गुष्ठस्ताडितोऽनघ ॥ १०६ ॥</s-l></s-lg><s-lg><s-l>ततो भस्म क्षताद्राजन्निर्गतं हिमसंनिभम् ।</s-l><s-l>तद्दृष्ट्वा व्रीडितो राजन्स मुनिः पादयोर्गतः ॥ १०७ ॥</s-l></s-lg><s-lg><s-l>नान्यं देवमहं मन्ये रुद्रात्परतरं महत् ।</s-l><s-l>सुरासुरस्य जगतो गतिस्त्वमसि शूलधृक् ॥ १०८ ॥</s-l></s-lg><s-lg><s-l>त्वया सृष्टमिदं विश्वं त्रैलोक्यं सचराचरम् ।</s-l><s-l>त्वामेव भगवन्सर्वे प्रविशन्ति युगक्षये ॥ १०९ ॥</s-l></s-lg><s-lg><s-l>देवैरपि न शक्यस्त्वं परिज्ञातुं कुतो मया ।</s-l><s-l>त्वयि सर्वे च दृश्यन्ते सुरा ब्रह्मादयोऽनघ ॥ ११० ॥</s-l></s-lg><s-lg><s-l>सर्वस्त्वमसि लोकानां कर्ता कारयिता च ह ।</s-l><s-l>त्वत्प्रसादात्सुराः सर्वे मोदन्तीहाकुतोभयाः ।</s-l><s-l>एवं स्तुत्वा महादेवं स ऋषिः प्रणतोऽभवत् ॥ १११ ॥</s-l></s-lg><s-lg><s-l> ऋषिरुवाच ।</s-l><s-l>त्वत्प्रसादान्महादेव तपो मे न क्षरेत वै ॥ ११२ ॥</s-l></s-lg><s-lg><s-l> पुलस्त्य उवाच ।</s-l><s-l>ततो देवः प्रहृष्टात्मा ब्रह्मर्षिमिदमब्रवीत् ।</s-l><s-l>तपस्ते वर्धतां विप्र मत्प्रसादात्सहस्रधा ॥ ११३ ॥</s-l></s-lg><s-lg><s-l>आश्रमे चेह वत्स्यामि त्वया सार्धं महामुने ।</s-l><s-l>सप्तसारस्वते स्नात्वा अर्चयिष्यन्ति ये तु माम् ॥ ११४ ॥</s-l></s-lg><s-lg><s-l>न तेषां दुर्लभं किंचिदिह लोके परत्र च ।</s-l><s-l>सारस्वतं च ते लोकं गमिष्यन्ति न संशयः ॥ ११५ ॥</s-l></s-lg><s-lg><s-l>ततस्त्वौशनसं गच्छेत्त्रिषु लोकेषु विश्रुतम् ।</s-l><s-l>यत्र ब्रह्मादयो देवा ऋषयश्च तपोधनाः ॥ ११६ ॥</s-l></s-lg><s-lg><s-l>कार्त्तिकेयश्च भगवांस्त्रिसंध्यं किल भारत ।</s-l><s-l>सांनिध्यमकरोत्तत्र भार्गवप्रियकाम्यया ॥ ११७ ॥</s-l></s-lg><s-lg><s-l>कपालमोचनं तीर्थं सर्वपापप्रमोचनम् ।</s-l><s-l>तत्र स्नात्वा नरव्याघ्र सर्वपापैः प्रमुच्यते ॥ ११८ ॥</s-l></s-lg><s-lg><s-l>अग्नितीर्थं ततो गच्छेत्तत्र स्नात्वा नरर्षभ ।</s-l><s-l>अग्निलोकमवाप्नोति कुलं चैव समुद्धरेत् ॥ ११९ ॥</s-l></s-lg><s-lg><s-l>विश्वामित्रस्य तत्रैव तीर्थं भरतसत्तम ।</s-l><s-l>तत्र स्नात्वा महाराज ब्राह्मण्यमभिजायते ॥ १२० ॥</s-l></s-lg><s-lg><s-l>ब्रह्मयोनिं समासाद्य शुचिः प्रयतमानसः ।</s-l><s-l>तत्र स्नात्वा नरव्याघ्र ब्रह्मलोकं प्रपद्यते ।</s-l><s-l>पुनात्यासप्तमं चैव कुलं नास्त्यत्र संशयः ॥ १२१ ॥</s-l></s-lg><s-lg><s-l>ततो गच्छेत राजेन्द्र तीर्थं त्रैलोक्यविश्रुतम् ।</s-l><s-l>पृथूदकमिति ख्यातं कार्त्तिकेयस्य वै नृप ।</s-l><s-l>तत्राभिषेकं कुर्वीत पितृदेवार्चने रतः ॥ १२२ ॥</s-l></s-lg><s-lg><s-l>अज्ञानाज्ज्ञानतो वापि स्त्रिया वा पुरुषेण वा ।</s-l><s-l>यत्किंचिदशुभं कर्म कृतं मानुषबुद्धिना ॥ १२३ ॥</s-l></s-lg><s-lg><s-l>तत्सर्वं नश्यते तस्य स्नातमात्रस्य भारत ।</s-l><s-l>अश्वमेधफलं चापि स्वर्गलोकं च गच्छति ॥ १२४ ॥</s-l></s-lg><s-lg><s-l>पुण्यमाहुः कुरुक्षेत्रं कुरुक्षेत्रात्सरस्वतीम् ।</s-l><s-l>सरस्वत्याश्च तीर्थानि तीर्थेभ्यश्च पृथूदकम् ॥ १२५ ॥</s-l></s-lg><s-lg><s-l>उत्तमे सर्वतीर्थानां यस्त्यजेदात्मनस्तनुम् ।</s-l><s-l>पृथूदके जप्यपरो नैनं श्वोमरणं तपेत् ॥ १२६ ॥</s-l></s-lg><s-lg><s-l>गीतं सनत्कुमारेण व्यासेन च महात्मना ।</s-l><s-l>वेदे च नियतं राजनभिगच्छेत्पृथूदकम् ॥ १२७ ॥</s-l></s-lg><s-lg><s-l>पृथूदकात्पुण्यतमं नान्यत्तीर्थं नरोत्तम ।</s-l><s-l>एतन्मेध्यं पवित्रं च पावनं च न संशयः ॥ १२८ ॥</s-l></s-lg><s-lg><s-l>तत्र स्नात्वा दिवं यान्ति अपि पापकृतो जनाः ।</s-l><s-l>पृथूदके नरश्रेष्ठ प्राहुरेवं मनीषिणः ॥ १२९ ॥</s-l></s-lg><s-lg><s-l>मधुस्रवं च तत्रैव तीर्थं भरतसत्तम ।</s-l><s-l>तत्र स्नात्वा नरो राजन्गोसहस्रफलं लभेत् ॥ १३० ॥</s-l></s-lg><s-lg><s-l>ततो गच्छेन्नरश्रेष्ठ तीर्थं देव्या यथाक्रमम् ।</s-l><s-l>सरस्वत्यारुणायाश्च संगमं लोकविश्रुतम् ॥ १३१ ॥</s-l></s-lg><s-lg><s-l>त्रिरात्रोपोषितः स्नात्वा मुच्यते ब्रह्महत्यया ।</s-l><s-l>अग्निष्टोमातिरात्राभ्यां फलं विन्दति मानवः ॥ १३२ ॥</s-l></s-lg><s-lg><s-l>आसप्तमं कुलं चैव पुनाति भरतर्षभ ।</s-l><s-l>अवतीर्णं च तत्रैव तीर्थं कुरुकुलोद्वह ।</s-l><s-l>विप्राणामनुकम्पार्थं दर्भिणा निर्मितं पुरा ॥ १३३ ॥</s-l></s-lg><s-lg><s-l>व्रतोपनयनाभ्यां वा उपवासेन वा द्विजः ।</s-l><s-l>क्रियामन्त्रैश्च संयुक्तो ब्राह्मणः स्यान्न संशयः ॥ १३४ ॥</s-l></s-lg><s-lg><s-l>क्रियामन्त्रविहीनोऽपि तत्र स्नात्वा नरर्षभ ।</s-l><s-l>चीर्णव्रतो भवेद्विप्रो दृष्टमेतत्पुरातने ॥ १३५ ॥</s-l></s-lg><s-lg><s-l>समुद्राश्चापि चत्वारः समानीताश्च दर्भिणा ।</s-l><s-l>येषु स्नातो नरव्याघ्र न दुर्गतिमवाप्नुयात् ।</s-l><s-l>फलानि गोसहस्राणां चतुर्णां विन्दते च सः ॥ १३६ ॥</s-l></s-lg><s-lg><s-l>ततो गच्छेत राजेन्द्र तीर्थं शतसहस्रकम् ।</s-l><s-l>साहस्रकं च तत्रैव द्वे तीर्थे लोकविश्रुते ॥ १३७ ॥</s-l></s-lg><s-lg><s-l>उभयोर्हि नरः स्नात्वा गोसहस्रफलं लभेत् ।</s-l><s-l>दानं वाप्युपवासो वा सहस्रगुणितं भवेत् ॥ १३८ ॥</s-l></s-lg><s-lg><s-l>ततो गच्छेत राजेन्द्र रेणुकातीर्थमुत्तमम् ।</s-l><s-l>तत्राभिषेकं कुर्वीत पितृदेवार्चने रतः ।</s-l><s-l>सर्वपापविशुद्धात्मा अग्निष्टोमफलं लभेत् ॥ १३९ ॥</s-l></s-lg><s-lg><s-l>विमोचनमुपस्पृश्य जितमन्युर्जितेन्द्रियः ।</s-l><s-l>प्रतिग्रहकृतैर्दोषैः सर्वैः स परिमुच्यते ॥ १४० ॥</s-l></s-lg><s-lg><s-l>ततः पञ्चवटं गत्वा ब्रह्मचारी जितेन्द्रियः ।</s-l><s-l>पुण्येन महता युक्तः सतां लोके महीयते ॥ १४१ ॥</s-l></s-lg><s-lg><s-l>यत्र योगेश्वरः स्थाणुः स्वयमेव वृषध्वजः ।</s-l><s-l>तमर्चयित्वा देवेशं गमनादेव सिध्यति ॥ १४२ ॥</s-l></s-lg><s-lg><s-l>औजसं वरुणं तीर्थं दीप्यते स्वेन तेजसा ।</s-l><s-l>यत्र ब्रह्मादिभिर्देवैरृषिभिश्च तपोधनैः ।</s-l><s-l>सेनापत्येन देवानामभिषिक्तो गुहस्तदा ॥ १४३ ॥</s-l></s-lg><s-lg><s-l>औजसस्य तु पूर्वेण कुरुतीर्थं कुरूद्वह ।</s-l><s-l>कुरुतीर्थे नरः स्नात्वा ब्रह्मचारी जितेन्द्रियः ।</s-l><s-l>सर्वपापविशुद्धात्मा कुरुलोकं प्रपद्यते ॥ १४४ ॥</s-l></s-lg><s-lg><s-l>स्वर्गद्वारं ततो गच्छेन्नियतो नियताशनः ।</s-l><s-l>स्वर्गलोकमवाप्नोति ब्रह्मलोकं च गच्छति ॥ १४५ ॥</s-l></s-lg><s-lg><s-l>ततो गच्छेदनरकं तीर्थसेवी नराधिप ।</s-l><s-l>तत्र स्नात्वा नरो राजन्न दुर्गतिमवाप्नुयात् ॥ १४६ ॥</s-l></s-lg><s-lg><s-l>तत्र ब्रह्मा स्वयं नित्यं देवैः सह महीपते ।</s-l><s-l>अन्वास्यते नरश्रेष्ठ नारायणपुरोगमैः ॥ १४७ ॥</s-l></s-lg><s-lg><s-l>सांनिध्यं चैव राजेन्द्र रुद्रपत्न्याः कुरूद्वह ।</s-l><s-l>अभिगम्य च तां देवीं न दुर्गतिमवाप्नुयात् ॥ १४८ ॥</s-l></s-lg><s-lg><s-l>तत्रैव च महाराज विश्वेश्वरमुमापतिम् ।</s-l><s-l>अभिगम्य महादेवं मुच्यते सर्वकिल्बिषैः ॥ १४९ ॥</s-l></s-lg><s-lg><s-l>नारायणं चाभिगम्य पद्मनाभमरिंदमम् ।</s-l><s-l>शोभमानो महाराज विष्णुलोकं प्रपद्यते ॥ १५० ॥</s-l></s-lg><s-lg><s-l>तीर्थे तु सर्वदेवानां स्नातः स पुरुषर्षभ ।</s-l><s-l>सर्वदुःखैः परित्यक्तो द्योतते शशिवत्सदा ॥ १५१ ॥</s-l></s-lg><s-lg><s-l>ततः स्वस्तिपुरं गच्छेत्तीर्थसेवी नराधिप ।</s-l><s-l>पावनं तीर्थमासाद्य तर्पयेत्पितृदेवताः ।</s-l><s-l>अग्निष्टोमस्य यज्ञस्य फलं प्राप्नोति मानवः ॥ १५२ ॥</s-l></s-lg><s-lg><s-l>गङ्गाह्रदश्च तत्रैव कूपश्च भरतर्षभ ।</s-l><s-l>तिस्रः कोट्यस्तु तीर्थानां तस्मिन्कूपे महीपते ।</s-l><s-l>तत्र स्नात्वा नरो राजन्स्वर्गलोकं प्रपद्यते ॥ १५३ ॥</s-l></s-lg><s-lg><s-l>आपगायां नरः स्नात्वा अर्चयित्वा महेश्वरम् ।</s-l><s-l>गाणपत्यमवाप्नोति कुलं चोद्धरते स्वकम् ॥ १५४ ॥</s-l></s-lg><s-lg><s-l>ततः स्थाणुवटं गच्छेत्त्रिषु लोकेषु विश्रुतम् ।</s-l><s-l>तत्र स्नात्वा स्थितो रात्रिं रुद्रलोकमवाप्नुयात् ॥ १५५ ॥</s-l></s-lg><s-lg><s-l>बदरीपाचनं गच्छेद्वसिष्ठस्याश्रमं ततः ।</s-l><s-l>बदरं भक्षयेत्तत्र त्रिरात्रोपोषितो नरः ॥ १५६ ॥</s-l></s-lg><s-lg><s-l>सम्यग्द्वादश वर्षाणि बदरान्भक्षयेत्तु यः ।</s-l><s-l>त्रिरात्रोपोषितश्चैव भवेत्तुल्यो नराधिप ॥ १५७ ॥</s-l></s-lg><s-lg><s-l>इन्द्रमार्गं समासाद्य तीर्थसेवी नराधिप ।</s-l><s-l>अहोरात्रोपवासेन शक्रलोके महीयते ॥ १५८ ॥</s-l></s-lg><s-lg><s-l>एकरात्रं समासाद्य एकरात्रोषितो नरः ।</s-l><s-l>नियतः सत्यवादी च ब्रह्मलोके महीयते ॥ १५९ ॥</s-l></s-lg><s-lg><s-l>ततो गच्छेत धर्मज्ञ तीर्थं त्रैलोक्यविश्रुतम् ।</s-l><s-l>आदित्यस्याश्रमो यत्र तेजोराशेर्महात्मनः ॥ १६० ॥</s-l></s-lg><s-lg><s-l>तस्मिंस्तीर्थे नरः स्नात्वा पूजयित्वा विभावसुम् ।</s-l><s-l>आदित्यलोकं व्रजति कुलं चैव समुद्धरेत् ॥ १६१ ॥</s-l></s-lg><s-lg><s-l>सोमतीर्थे नरः स्नात्वा तीर्थसेवी कुरूद्वह ।</s-l><s-l>सोमलोकमवाप्नोति नरो नास्त्यत्र संशयः ॥ १६२ ॥</s-l></s-lg><s-lg><s-l>ततो गच्छेत धर्मज्ञ दधीचस्य महात्मनः ।</s-l><s-l>तीर्थं पुण्यतमं राजन्पावनं लोकविश्रुतम् ॥ १६३ ॥</s-l></s-lg><s-lg><s-l>यत्र सारस्वतो राजन्सोऽङ्गिरास्तपसो निधिः ।</s-l><s-l>तस्मिंस्तीर्थे नरः स्नात्वा वाजपेयफलं लभेत् ।</s-l><s-l>सारस्वतीं गतिं चैव लभते नात्र संशयः ॥ १६४ ॥</s-l></s-lg><s-lg><s-l>ततः कन्याश्रमं गच्छेन्नियतो ब्रह्मचर्यवान् ।</s-l><s-l>त्रिरात्रोपोषितो राजन्नुपवासपरायणः ।</s-l><s-l>लभेत्कन्याशतं दिव्यं ब्रह्मलोकं च गच्छति ॥ १६५ ॥</s-l></s-lg><s-lg><s-l>ततो गच्छेत धर्मज्ञ तीर्थं संनिहितीमपि ।</s-l><s-l>यत्र ब्रह्मादयो देवा ऋषयश्च तपोधनाः ।</s-l><s-l>मासि मासि समायान्ति पुण्येन महतान्विताः ॥ १६६ ॥</s-l></s-lg><s-lg><s-l>संनिहित्यामुपस्पृश्य राहुग्रस्ते दिवाकरे ।</s-l><s-l>अश्वमेधशतं तेन इष्टं भवति शाश्वतम् ॥ १६७ ॥</s-l></s-lg><s-lg><s-l>पृथिव्यां यानि तीर्थानि अन्तरिक्षचराणि च ।</s-l><s-l>नद्यो नदास्तडागाश्च सर्वप्रस्रवणानि च ॥ १६८ ॥</s-l></s-lg><s-lg><s-l>उदपानाश्च वप्राश्च पुण्यान्यायतनानि च ।</s-l><s-l>मासि मासि समायान्ति संनिहित्यां न संशयः ॥ १६९ ॥</s-l></s-lg><s-lg><s-l>यत्किंचिद्दुष्कृतं कर्म स्त्रिया वा पुरुषस्य वा ।</s-l><s-l>स्नातमात्रस्य तत्सर्वं नश्यते नात्र संशयः ।</s-l><s-l>पद्मवर्णेन यानेन ब्रह्मलोकं स गच्छति ॥ १७० ॥</s-l></s-lg><s-lg><s-l>अभिवाद्य ततो यक्षं द्वारपालमरन्तुकम् ।</s-l><s-l>कोटिरूपमुपस्पृश्य लभेद्बहु सुवर्णकम् ॥ १७१ ॥</s-l></s-lg><s-lg><s-l>गङ्गाह्रदश्च तत्रैव तीर्थं भरतसत्तम ।</s-l><s-l>तत्र स्नातस्तु धर्मज्ञ ब्रह्मचारी समाहितः ।</s-l><s-l>राजसूयाश्वमेधाभ्यां फलं विन्दति शाश्वतम् ॥ १७२ ॥</s-l></s-lg><s-lg><s-l>पृथिव्यां नैमिषं पुण्यमन्तरिक्षे च पुष्करम् ।</s-l><s-l>त्रयाणामपि लोकानां कुरुक्षेत्रं विशिष्यते ॥ १७३ ॥</s-l></s-lg><s-lg><s-l>पांसवोऽपि कुरुक्षेत्रे वायुना समुदीरिताः ।</s-l><s-l>अपि दुष्कृतकर्माणं नयन्ति परमां गतिम् ॥ १७४ ॥</s-l></s-lg><s-lg><s-l>दक्षिणेन सरस्वत्या उत्तरेण दृषद्वतीम् ।</s-l><s-l>ये वसन्ति कुरुक्षेत्रे ते वसन्ति त्रिविष्टपे ॥ १७५ ॥</s-l></s-lg><s-lg><s-l>कुरुक्षेत्रं गमिष्यामि कुरुक्षेत्रे वसाम्यहम् ।</s-l><s-l>अप्येकां वाचमुत्सृज्य सर्वपापैः प्रमुच्यते ॥ १७६ ॥</s-l></s-lg><s-lg><s-l>ब्रह्मवेदी कुरुक्षेत्रं पुण्यं ब्रह्मर्षिसेवितम् ।</s-l><s-l>तदावसन्ति ये राजन्न ते शोच्याः कथंचन ॥ १७७ ॥</s-l></s-lg><s-lg><s-l>तरन्तुकारन्तुकयोर्यदन्तरं रामह्रदानां च मचक्रुकस्य ।</s-l><s-l>एतत्कुरुक्षेत्रसमन्तपञ्चकं पितामहस्योत्तरवेदिरुच्यते ॥ १७८ ॥</s-l></s-lg>