<s-lg><s-l> वैशंपायन उवाच ।</s-l><s-l>स गत्वा नलिनीं रम्यां राक्षसैरभिरक्षिताम् ।</s-l><s-l>कैलासशिखरे रम्ये ददर्श शुभकानने ॥ १ ॥</s-l></s-lg><s-lg><s-l>कुबेरभवनाभ्याशे जातां पर्वतनिर्झरे ।</s-l><s-l>सुरम्यां विपुलच्छायां नानाद्रुमलतावृताम् ॥ २ ॥</s-l></s-lg><s-lg><s-l>हरिताम्बुजसंछन्नां दिव्यां कनकपुष्कराम् ।</s-l><s-l>पवित्रभूतां लोकस्य शुभामद्भुतदर्शनाम् ॥ ३ ॥</s-l></s-lg><s-lg><s-l>तत्रामृतरसं शीतं लघु कुन्तीसुतः शुभम् ।</s-l><s-l>ददर्श विमलं तोयं शिवं बहु च पाण्डवः ॥ ४ ॥</s-l></s-lg><s-lg><s-l>तां तु पुष्करिणीं रम्यां पद्मसौगन्धिकायुताम् ।</s-l><s-l>जातरूपमयैः पद्मैश्छन्नां परमगन्धिभिः ॥ ५ ॥</s-l></s-lg><s-lg><s-l>वैडूर्यवरनालैश्च बहुचित्रैर्मनोहरैः ।</s-l><s-l>हंसकारण्डवोद्धूतैः सृजद्भिरमलं रजः ॥ ६ ॥</s-l></s-lg><s-lg><s-l>आक्रीडं यक्षराजस्य कुबेरस्य महात्मनः ।</s-l><s-l>गन्धर्वैरप्सरोभिश्च देवैश्च परमार्चिताम् ॥ ७ ॥</s-l></s-lg><s-lg><s-l>सेवितामृषिभिर्दिव्यां यक्षैः किंपुरुषैस्तथा ।</s-l><s-l>राक्षसैः किंनरैश्चैव गुप्तां वैश्रवणेन च ॥ ८ ॥</s-l></s-lg><s-lg><s-l>तां च दृष्ट्वैव कौन्तेयो भीमसेनो महाबलः ।</s-l><s-l>बभूव परमप्रीतो दिव्यं संप्रेक्ष्य तत्सरः ॥ ९ ॥</s-l></s-lg><s-lg><s-l>तच्च क्रोधवशा नाम राक्षसा राजशासनात् ।</s-l><s-l>रक्षन्ति शतसाहस्राश्चित्रायुधपरिच्छदाः ॥ १० ॥</s-l></s-lg><s-lg><s-l>ते तु दृष्ट्वैव कौन्तेयमजिनैः परिवारितम् ।</s-l><s-l>रुक्माङ्गदधरं वीरं भीमं भीमपराक्रमम् ॥ ११ ॥</s-l></s-lg><s-lg><s-l>सायुधं बद्धनिस्त्रिंशमशङ्कितमरिंदमम् ।</s-l><s-l>पुष्करेप्सुमुपायान्तमन्योन्यमभिचुक्रुशुः ॥ १२ ॥</s-l></s-lg><s-lg><s-l>अयं पुरुषशार्दूलः सायुधोऽजिनसंवृतः ।</s-l><s-l>यच्चिकीर्षुरिह प्राप्तस्तत्संप्रष्टुमिहार्हथ ॥ १३ ॥</s-l></s-lg><s-lg><s-l>ततः सर्वे महाबाहुं समासाद्य वृकोदरम् ।</s-l><s-l>तेजोयुक्तमपृच्छन्त कस्त्वमाख्यातुमर्हसि ॥ १४ ॥</s-l></s-lg><s-lg><s-l>मुनिवेषधरश्चासि चीरवासाश्च लक्ष्यसे ।</s-l><s-l>यदर्थमसि संप्राप्तस्तदाचक्ष्व महाद्युते ॥ १५ ॥</s-l></s-lg>