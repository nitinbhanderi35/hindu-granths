<s-lg><s-l> मार्कण्डेय उवाच ।</s-l><s-l>ततः क्रुद्धो दशग्रीवः प्रिये पुत्रे निपातिते ।</s-l><s-l>निर्ययौ रथमास्थाय हेमरत्नविभूषितम् ॥ १ ॥</s-l></s-lg><s-lg><s-l>संवृतो राक्षसैर्घोरैर्विविधायुधपाणिभिः ।</s-l><s-l>अभिदुद्राव रामं स पोथयन्हरियूथपान् ॥ २ ॥</s-l></s-lg><s-lg><s-l>तमाद्रवन्तं संक्रुद्धं मैन्दनीलनलाङ्गदाः ।</s-l><s-l>हनूमाञ्जाम्बवांश्चैव ससैन्याः पर्यवारयन् ॥ ३ ॥</s-l></s-lg><s-lg><s-l>ते दशग्रीवसैन्यं तदृक्षवानरयूथपाः ।</s-l><s-l>द्रुमैर्विध्वंसयां चक्रुर्दशग्रीवस्य पश्यतः ॥ ४ ॥</s-l></s-lg><s-lg><s-l>ततः स्वसैन्यमालोक्य वध्यमानमरातिभिः ।</s-l><s-l>मायावी व्यदधान्मायां रावणो राक्षसेश्वरः ॥ ५ ॥</s-l></s-lg><s-lg><s-l>तस्य देहाद्विनिष्क्रान्ताः शतशोऽथ सहस्रशः ।</s-l><s-l>राक्षसाः प्रत्यदृश्यन्त शरशक्त्यृष्टिपाणयः ॥ ६ ॥</s-l></s-lg><s-lg><s-l>तान्रामो जघ्निवान्सर्वान्दिव्येनास्त्रेण राक्षसान् ।</s-l><s-l>अथ भूयोऽपि मायां स व्यदधाद्राक्षसाधिपः ॥ ७ ॥</s-l></s-lg><s-lg><s-l>कृत्वा रामस्य रूपाणि लक्ष्मणस्य च भारत ।</s-l><s-l>अभिदुद्राव रामं च लक्ष्मणं च दशाननः ॥ ८ ॥</s-l></s-lg><s-lg><s-l>ततस्ते राममर्छन्तो लक्ष्मणं च क्षपाचराः ।</s-l><s-l>अभिपेतुस्तदा राजन्प्रगृहीतोच्चकार्मुकाः ॥ ९ ॥</s-l></s-lg><s-lg><s-l>तां दृष्ट्वा राक्षसेन्द्रस्य मायामिक्ष्वाकुनन्दनः ।</s-l><s-l>उवाच रामं सौमित्रिरसंभ्रान्तो बृहद्वचः ॥ १० ॥</s-l></s-lg><s-lg><s-l>जहीमान्राक्षसान्पापानात्मनः प्रतिरूपकान् ।</s-l><s-l>जघान रामस्तांश्चान्यानात्मनः प्रतिरूपकान् ॥ ११ ॥</s-l></s-lg><s-lg><s-l>ततो हर्यश्वयुक्तेन रथेनादित्यवर्चसा ।</s-l><s-l>उपतस्थे रणे रामं मातलिः शक्रसारथिः ॥ १२ ॥</s-l></s-lg><s-lg><s-l> मातलिरुवाच ।</s-l><s-l>अयं हर्यश्वयुग्जैत्रो मघोनः स्यन्दनोत्तमः ।</s-l><s-l>अनेन शक्रः काकुत्स्थ समरे दैत्यदानवान् ।</s-l><s-l>शतशः पुरुषव्याघ्र रथोदारेण जघ्निवान् ॥ १३ ॥</s-l></s-lg><s-lg><s-l>तदनेन नरव्याघ्र मया यत्तेन संयुगे ।</s-l><s-l>स्यन्दनेन जहि क्षिप्रं रावणं मा चिरं कृथाः ॥ १४ ॥</s-l></s-lg><s-lg><s-l>इत्युक्तो राघवस्तथ्यं वचोऽशङ्कत मातलेः ।</s-l><s-l>मायेयं राक्षसस्येति तमुवाच विभीषणः ॥ १५ ॥</s-l></s-lg><s-lg><s-l>नेयं माया नरव्याघ्र रावणस्य दुरात्मनः ।</s-l><s-l>तदातिष्ठ रथं शीघ्रमिममैन्द्रं महाद्युते ॥ १६ ॥</s-l></s-lg><s-lg><s-l>ततः प्रहृष्टः काकुत्स्थस्तथेत्युक्त्वा विभीषणम् ।</s-l><s-l>रथेनाभिपपाताशु दशग्रीवं रुषान्वितः ॥ १७ ॥</s-l></s-lg><s-lg><s-l>हाहाकृतानि भूतानि रावणे समभिद्रुते ।</s-l><s-l>सिंहनादाः सपटहा दिवि दिव्याश्च नानदन् ॥ १८ ॥</s-l></s-lg><s-lg><s-l>स रामाय महाघोरं विससर्ज निशाचरः ।</s-l><s-l>शूलमिन्द्राशनिप्रख्यं ब्रह्मदण्डमिवोद्यतम् ॥ १९ ॥</s-l></s-lg><s-lg><s-l>तच्छूलमन्तरा रामश्चिच्छेद निशितैः शरैः ।</s-l><s-l>तद्दृष्ट्वा दुष्करं कर्म रावणं भयमाविशत् ॥ २० ॥</s-l></s-lg><s-lg><s-l>ततः क्रुद्धः ससर्जाशु दशग्रीवः शिताञ्शरान् ।</s-l><s-l>सहस्रायुतशो रामे शस्त्राणि विविधानि च ॥ २१ ॥</s-l></s-lg><s-lg><s-l>ततो भुशुण्डीः शूलांश्च मुसलानि परश्वधान् ।</s-l><s-l>शक्तीश्च विविधाकाराः शतघ्नीश्च शितक्षुराः ॥ २२ ॥</s-l></s-lg><s-lg><s-l>तां मायां विकृतां दृष्ट्वा दशग्रीवस्य रक्षसः ।</s-l><s-l>भयात्प्रदुद्रुवुः सर्वे वानराः सर्वतोदिशम् ॥ २३ ॥</s-l></s-lg><s-lg><s-l>ततः सुपत्रं सुमुखं हेमपुङ्खं शरोत्तमम् ।</s-l><s-l>तूणादादाय काकुत्स्थो ब्रह्मास्त्रेण युयोज ह ॥ २४ ॥</s-l></s-lg><s-lg><s-l>तं बाणवर्यं रामेण ब्रह्मास्त्रेणाभिमन्त्रितम् ।</s-l><s-l>जहृषुर्देवगन्धर्वा दृष्ट्वा शक्रपुरोगमाः ॥ २५ ॥</s-l></s-lg><s-lg><s-l>अल्पावशेषमायुश्च ततोऽमन्यन्त रक्षसः ।</s-l><s-l>ब्रह्मास्त्रोदीरणाच्छत्रोर्देवगन्धर्वकिंनराः ॥ २६ ॥</s-l></s-lg><s-lg><s-l>ततः ससर्ज तं रामः शरमप्रतिमौजसम् ।</s-l><s-l>रावणान्तकरं घोरं ब्रह्मदण्डमिवोद्यतम् ॥ २७ ॥</s-l></s-lg><s-lg><s-l>स तेन राक्षसश्रेष्ठः सरथः साश्वसारथिः ।</s-l><s-l>प्रजज्वाल महाज्वालेनाग्निनाभिपरिष्कृतः ॥ २८ ॥</s-l></s-lg><s-lg><s-l>ततः प्रहृष्टास्त्रिदशाः सगन्धर्वाः सचारणाः ।</s-l><s-l>निहतं रावणं दृष्ट्वा रामेणाक्लिष्टकर्मणा ॥ २९ ॥</s-l></s-lg><s-lg><s-l>तत्यजुस्तं महाभागं पञ्च भूतानि रावणम् ।</s-l><s-l>भ्रंशितः सर्वलोकेषु स हि ब्रह्मास्त्रतेजसा ॥ ३० ॥</s-l></s-lg><s-lg><s-l>शरीरधातवो ह्यस्य मांसं रुधिरमेव च ।</s-l><s-l>नेशुर्ब्रह्मास्त्रनिर्दग्धा न च भस्माप्यदृश्यत ॥ ३१ ॥</s-l></s-lg>