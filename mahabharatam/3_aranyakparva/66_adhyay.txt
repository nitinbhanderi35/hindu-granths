<s-lg><s-l> सुदेव उवाच ।</s-l><s-l>विदर्भराजो धर्मात्मा भीमो भीमपराक्रमः ।</s-l><s-l>सुतेयं तस्य कल्याणी दमयन्तीति विश्रुता ॥ १ ॥</s-l></s-lg><s-lg><s-l>राजा तु नैषधो नाम वीरसेनसुतो नलः ।</s-l><s-l>भार्येयं तस्य कल्याणी पुण्यश्लोकस्य धीमतः ॥ २ ॥</s-l></s-lg><s-lg><s-l>स वै द्यूते जितो भ्रात्रा हृतराज्यो महीपतिः ।</s-l><s-l>दमयन्त्या गतः सार्धं न प्रज्ञायत कर्हिचित् ॥ ३ ॥</s-l></s-lg><s-lg><s-l>ते वयं दमयन्त्यर्थे चरामः पृथिवीमिमाम् ।</s-l><s-l>सेयमासादिता बाला तव पुत्रनिवेशने ॥ ४ ॥</s-l></s-lg><s-lg><s-l>अस्या रूपेण सदृशी मानुषी नेह विद्यते ।</s-l><s-l>अस्याश्चैव भ्रुवोर्मध्ये सहजः पिप्लुरुत्तमः ।</s-l><s-l>श्यामायाः पद्मसंकाशो लक्षितोऽन्तर्हितो मया ॥ ५ ॥</s-l></s-lg><s-lg><s-l>मलेन संवृतो ह्यस्यास्तन्वभ्रेणेव चन्द्रमाः ।</s-l><s-l>चिह्नभूतो विभूत्यर्थमयं धात्रा विनिर्मितः ॥ ६ ॥</s-l></s-lg><s-lg><s-l>प्रतिपत्कलुषेवेन्दोर्लेखा नाति विराजते ।</s-l><s-l>न चास्या नश्यते रूपं वपुर्मलसमाचितम् ।</s-l><s-l>असंस्कृतमपि व्यक्तं भाति काञ्चनसंनिभम् ॥ ७ ॥</s-l></s-lg><s-lg><s-l>अनेन वपुषा बाला पिप्लुनानेन चैव ह ।</s-l><s-l>लक्षितेयं मया देवी पिहितोऽग्निरिवोष्मणा ॥ ८ ॥</s-l></s-lg><s-lg><s-l> बृहदश्व उवाच ।</s-l><s-l>तच्छ्रुत्वा वचनं तस्य सुदेवस्य विशां पते ।</s-l><s-l>सुनन्दा शोधयामास पिप्लुप्रच्छादनं मलम् ॥ ९ ॥</s-l></s-lg><s-lg><s-l>स मलेनापकृष्टेन पिप्लुस्तस्या व्यरोचत ।</s-l><s-l>दमयन्त्यास्तदा व्यभ्रे नभसीव निशाकरः ॥ १० ॥</s-l></s-lg><s-lg><s-l>पिप्लुं दृष्ट्वा सुनन्दा च राजमाता च भारत ।</s-l><s-l>रुदन्त्यौ तां परिष्वज्य मुहूर्तमिव तस्थतुः ।</s-l><s-l>उत्सृज्य बाष्पं शनकै राजमातेदमब्रवीत् ॥ ११ ॥</s-l></s-lg><s-lg><s-l>भगिन्या दुहिता मेऽसि पिप्लुनानेन सूचिता ।</s-l><s-l>अहं च तव माता च राजन्यस्य महात्मनः ।</s-l><s-l>सुते दशार्णाधिपतेः सुदाम्नश्चारुदर्शने ॥ १२ ॥</s-l></s-lg><s-lg><s-l>भीमस्य राज्ञः सा दत्ता वीरबाहोरहं पुनः ।</s-l><s-l>त्वं तु जाता मया दृष्टा दशार्णेषु पितुर्गृहे ॥ १३ ॥</s-l></s-lg><s-lg><s-l>यथैव ते पितुर्गेहं तथेदमपि भामिनि ।</s-l><s-l>यथैव हि ममैश्वर्यं दमयन्ति तथा तव ॥ १४ ॥</s-l></s-lg><s-lg><s-l>तां प्रहृष्टेन मनसा दमयन्ती विशां पते ।</s-l><s-l>अभिवाद्य मातुर्भगिनीमिदं वचनमब्रवीत् ॥ १५ ॥</s-l></s-lg><s-lg><s-l>अज्ञायमानापि सती सुखमस्म्युषितेह वै ।</s-l><s-l>सर्वकामैः सुविहिता रक्ष्यमाणा सदा त्वया ॥ १६ ॥</s-l></s-lg><s-lg><s-l>सुखात्सुखतरो वासो भविष्यति न संशयः ।</s-l><s-l>चिरविप्रोषितां मातर्मामनुज्ञातुमर्हसि ॥ १७ ॥</s-l></s-lg><s-lg><s-l>दारकौ च हि मे नीतौ वसतस्तत्र बालकौ ।</s-l><s-l>पित्रा विहीनौ शोकार्तौ मया चैव कथं नु तौ ॥ १८ ॥</s-l></s-lg><s-lg><s-l>यदि चापि प्रियं किंचिन्मयि कर्तुमिहेच्छसि ।</s-l><s-l>विदर्भान्यातुमिच्छामि शीघ्रं मे यानमादिश ॥ १९ ॥</s-l></s-lg><s-lg><s-l>बाढमित्येव तामुक्त्वा हृष्टा मातृष्वसा नृप ।</s-l><s-l>गुप्तां बलेन महता पुत्रस्यानुमते ततः ॥ २० ॥</s-l></s-lg><s-lg><s-l>प्रस्थापयद्राजमाता श्रीमता नरवाहिना ।</s-l><s-l>यानेन भरतश्रेष्ठ स्वन्नपानपरिच्छदाम् ॥ २१ ॥</s-l></s-lg><s-lg><s-l>ततः सा नचिरादेव विदर्भानगमच्छुभा ।</s-l><s-l>तां तु बन्धुजनः सर्वः प्रहृष्टः प्रत्यपूजयत् ॥ २२ ॥</s-l></s-lg><s-lg><s-l>सर्वान्कुशलिनो दृष्ट्वा बान्धवान्दारकौ च तौ ।</s-l><s-l>मातरं पितरं चैव सर्वं चैव सखीजनम् ॥ २३ ॥</s-l></s-lg><s-lg><s-l>देवताः पूजयामास ब्राह्मणांश्च यशस्विनी ।</s-l><s-l>विधिना परेण कल्याणी दमयन्ती विशां पते ॥ २४ ॥</s-l></s-lg><s-lg><s-l>अतर्पयत्सुदेवं च गोसहस्रेण पार्थिवः ।</s-l><s-l>प्रीतो दृष्ट्वैव तनयां ग्रामेण द्रविणेन च ॥ २५ ॥</s-l></s-lg><s-lg><s-l>सा व्युष्टा रजनीं तत्र पितुर्वेश्मनि भामिनी ।</s-l><s-l>विश्रान्ता मातरं राजन्निदं वचनमब्रवीत् ॥ २६ ॥</s-l></s-lg>