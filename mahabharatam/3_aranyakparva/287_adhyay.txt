<s-lg><s-l> जनमेजय उवाच ।</s-l><s-l>किं तद्गुह्यं न चाख्यातं कर्णायेहोष्णरश्मिना ।</s-l><s-l>कीदृशे कुण्डले ते च कवचं चैव कीदृशम् ॥ १ ॥</s-l></s-lg><s-lg><s-l>कुतश्च कवचं तस्य कुण्डले चैव सत्तम ।</s-l><s-l>एतदिच्छाम्यहं श्रोतुं तन्मे ब्रूहि तपोधन ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>अयं राजन्ब्रवीम्येतद्यत्तद्गुह्यं विभावसोः ।</s-l><s-l>यादृशे कुण्डले चैव कवचं चैव यादृशम् ॥ ३ ॥</s-l></s-lg><s-lg><s-l>कुन्तिभोजं पुरा राजन्ब्राह्मणः समुपस्थितः ।</s-l><s-l>तिग्मतेजा महाप्रांशुः श्मश्रुदण्डजटाधरः ॥ ४ ॥</s-l></s-lg><s-lg><s-l>दर्शनीयोऽनवद्याङ्गस्तेजसा प्रज्वलन्निव ।</s-l><s-l>मधुपिङ्गो मधुरवाक्तपःस्वाध्यायभूषणः ॥ ५ ॥</s-l></s-lg><s-lg><s-l>स राजानं कुन्तिभोजमब्रवीत्सुमहातपाः ।</s-l><s-l>भिक्षामिच्छाम्यहं भोक्तुं तव गेहे विमत्सर ॥ ६ ॥</s-l></s-lg><s-lg><s-l>न मे व्यलीकं कर्तव्यं त्वया वा तव चानुगैः ।</s-l><s-l>एवं वत्स्यामि ते गेहे यदि ते रोचतेऽनघ ॥ ७ ॥</s-l></s-lg><s-lg><s-l>यथाकामं च गच्छेयमागच्छेयं तथैव च ।</s-l><s-l>शय्यासने च मे राजन्नापराध्येत कश्चन ॥ ८ ॥</s-l></s-lg><s-lg><s-l>तमब्रवीत्कुन्तिभोजः प्रीतियुक्तमिदं वचः ।</s-l><s-l>एवमस्तु परं चेति पुनश्चैनमथाब्रवीत् ॥ ९ ॥</s-l></s-lg><s-lg><s-l>मम कन्या महाब्रह्मन्पृथा नाम यशस्विनी ।</s-l><s-l>शीलवृत्तान्विता साध्वी नियता न च मानिनी ॥ १० ॥</s-l></s-lg><s-lg><s-l>उपस्थास्यति सा त्वां वै पूजयानवमन्य च ।</s-l><s-l>तस्याश्च शीलवृत्तेन तुष्टिं समुपयास्यसि ॥ ११ ॥</s-l></s-lg><s-lg><s-l>एवमुक्त्वा तु तं विप्रमभिपूज्य यथाविधि ।</s-l><s-l>उवाच कन्यामभ्येत्य पृथां पृथुललोचनाम् ॥ १२ ॥</s-l></s-lg><s-lg><s-l>अयं वत्से महाभागो ब्राह्मणो वस्तुमिच्छति ।</s-l><s-l>मम गेहे मया चास्य तथेत्येवं प्रतिश्रुतम् ॥ १३ ॥</s-l></s-lg><s-lg><s-l>त्वयि वत्से पराश्वस्य ब्राह्मणस्याभिराधनम् ।</s-l><s-l>तन्मे वाक्यं न मिथ्या त्वं कर्तुमर्हसि कर्हिचित् ॥ १४ ॥</s-l></s-lg><s-lg><s-l>अयं तपस्वी भगवान्स्वाध्यायनियतो द्विजः ।</s-l><s-l>यद्यद्ब्रूयान्महातेजास्तत्तद्देयममत्सरात् ॥ १५ ॥</s-l></s-lg><s-lg><s-l>ब्राह्मणा हि परं तेजो ब्राह्मणा हि परं तपः ।</s-l><s-l>ब्राह्मणानां नमस्कारैः सूर्यो दिवि विराजते ॥ १६ ॥</s-l></s-lg><s-lg><s-l>अमानयन्हि मानार्हान्वातापिश्च महासुरः ।</s-l><s-l>निहतो ब्रह्मदण्डेन तालजङ्घस्तथैव च ॥ १७ ॥</s-l></s-lg><s-lg><s-l>सोऽयं वत्से महाभार आहितस्त्वयि सांप्रतम् ।</s-l><s-l>त्वं सदा नियता कुर्या ब्राह्मणस्याभिराधनम् ॥ १८ ॥</s-l></s-lg><s-lg><s-l>जानामि प्रणिधानं ते बाल्यात्प्रभृति नन्दिनि ।</s-l><s-l>ब्राह्मणेष्विह सर्वेषु गुरुबन्धुषु चैव ह ॥ १९ ॥</s-l></s-lg><s-lg><s-l>तथा प्रेष्येषु सर्वेषु मित्रसंबन्धिमातृषु ।</s-l><s-l>मयि चैव यथावत्त्वं सर्वमादृत्य वर्तसे ॥ २० ॥</s-l></s-lg><s-lg><s-l>न ह्यतुष्टो जनोऽस्तीह पुरे चान्तःपुरे च ते ।</s-l><s-l>सम्यग्वृत्त्यानवद्याङ्गि तव भृत्यजनेष्वपि ॥ २१ ॥</s-l></s-lg><s-lg><s-l>संदेष्टव्यां तु मन्ये त्वां द्विजातिं कोपनं प्रति ।</s-l><s-l>पृथे बालेति कृत्वा वै सुता चासि ममेति च ॥ २२ ॥</s-l></s-lg><s-lg><s-l>वृष्णीनां त्वं कुले जाता शूरस्य दयिता सुता ।</s-l><s-l>दत्ता प्रीतिमता मह्यं पित्रा बाला पुरा स्वयम् ॥ २३ ॥</s-l></s-lg><s-lg><s-l>वसुदेवस्य भगिनी सुतानां प्रवरा मम ।</s-l><s-l>अग्र्यमग्रे प्रतिज्ञाय तेनासि दुहिता मम ॥ २४ ॥</s-l></s-lg><s-lg><s-l>तादृशे हि कुले जाता कुले चैव विवर्धिता ।</s-l><s-l>सुखात्सुखमनुप्राप्ता ह्रदाद्ध्रदमिवागता ॥ २५ ॥</s-l></s-lg><s-lg><s-l>दौष्कुलेया विशेषेण कथंचित्प्रग्रहं गताः ।</s-l><s-l>बालभावाद्विकुर्वन्ति प्रायशः प्रमदाः शुभे ॥ २६ ॥</s-l></s-lg><s-lg><s-l>पृथे राजकुले जन्म रूपं चाद्भुतदर्शनम् ।</s-l><s-l>तेन तेनासि संपन्ना समुपेता च भामिनी ॥ २७ ॥</s-l></s-lg><s-lg><s-l>सा त्वं दर्पं परित्यज्य दम्भं मानं च भामिनि ।</s-l><s-l>आराध्य वरदं विप्रं श्रेयसा योक्ष्यसे पृथे ॥ २८ ॥</s-l></s-lg><s-lg><s-l>एवं प्राप्स्यसि कल्याणि कल्याणमनघे ध्रुवम् ।</s-l><s-l>कोपिते तु द्विजश्रेष्ठे कृत्स्नं दह्येत मे कुलम् ॥ २९ ॥</s-l></s-lg>