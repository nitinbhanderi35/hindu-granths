<s-lg><s-l> युधिष्ठिर उवाच ।</s-l><s-l>असंशयं भारत सत्यमेतद्यन्मा तुदन्वाक्यशल्यैः क्षिणोषि ।</s-l><s-l>न त्वा विगर्हे प्रतिकूलमेतन्ममानयाद्धि व्यसनं व आगात् ॥ १ ॥</s-l></s-lg><s-lg><s-l>अहं ह्यक्षानन्वपद्यं जिहीर्षन्राज्यं सराष्ट्रं धृतराष्ट्रस्य पुत्रात् ।</s-l><s-l>तन्मा शठः कितवः प्रत्यदेवीत्सुयोधनार्थं सुबलस्य पुत्रः ॥ २ ॥</s-l></s-lg><s-lg><s-l>महामायः शकुनिः पार्वतीयः सदा सभायां प्रवपन्नक्षपूगान् ।</s-l><s-l>अमायिनं मायया प्रत्यदेवीत्ततोऽपश्यं वृजिनं भीमसेन ॥ ३ ॥</s-l></s-lg><s-lg><s-l>अक्षान्हि दृष्ट्वा शकुनेर्यथावत्कामानुलोमानयुजो युजश्च ।</s-l><s-l>शक्यं नियन्तुमभविष्यदात्मा मन्युस्तु हन्ति पुरुषस्य धैर्यम् ॥ ४ ॥</s-l></s-lg><s-lg><s-l>यन्तुं नात्मा शक्यते पौरुषेण मानेन वीर्येण च तात नद्धः ।</s-l><s-l>न ते वाचं भीमसेनाभ्यसूये मन्ये तथा तद्भवितव्यमासीत् ॥ ५ ॥</s-l></s-lg><s-lg><s-l>स नो राजा धृतराष्ट्रस्य पुत्रो न्यपातयद्व्यसने राज्यमिच्छन् ।</s-l><s-l>दास्यं च नोऽगमयद्भीमसेन यत्राभवच्छरणं द्रौपदी नः ॥ ६ ॥</s-l></s-lg><s-lg><s-l>त्वं चापि तद्वेत्थ धनंजयश्च पुनर्द्यूतायागतानां सभां नः ।</s-l><s-l>यन्माब्रवीद्धृतराष्ट्रस्य पुत्र एकग्लहार्थं भरतानां समक्षम् ॥ ७ ॥</s-l></s-lg><s-lg><s-l>वने समा द्वादश राजपुत्र यथाकामं विदितमजातशत्रो ।</s-l><s-l>अथापरं चाविदितं चरेथाः सर्वैः सह भ्रातृभिश्छद्मगूढः ॥ ८ ॥</s-l></s-lg><s-lg><s-l>त्वां चेच्छ्रुत्वा तात तथा चरन्तमवभोत्स्यन्ते भारतानां चराः स्म ।</s-l><s-l>अन्यांश्चरेथास्तावतोऽब्दांस्ततस्त्वं निश्चित्य तत्प्रतिजानीहि पार्थ ॥ ९ ॥</s-l></s-lg><s-lg><s-l>चरैश्चेन्नोऽविदितः कालमेतं युक्तो राजन्मोहयित्वा मदीयान् ।</s-l><s-l>ब्रवीमि सत्यं कुरुसंसदीह तवैव ता भारत पञ्च नद्यः ॥ १० ॥</s-l></s-lg><s-lg><s-l>वयं चैवं भ्रातरः सर्व एव त्वया जिताः कालमपास्य भोगान् ।</s-l><s-l>वसेम इत्याह पुरा स राजा मध्ये कुरूणां स मयोक्तस्तथेति ॥ ११ ॥</s-l></s-lg><s-lg><s-l>तत्र द्यूतमभवन्नो जघन्यं तस्मिञ्जिताः प्रव्रजिताश्च सर्वे ।</s-l><s-l>इत्थं च देशाननुसंचरामो वनानि कृच्छ्राणि च कृच्छ्ररूपाः ॥ १२ ॥</s-l></s-lg><s-lg><s-l>सुयोधनश्चापि न शान्तिमिच्छन्भूयः स मन्योर्वशमन्वगच्छत् ।</s-l><s-l>उद्योजयामास कुरूंश्च सर्वान्ये चास्य केचिद्वशमन्वगच्छन् ॥ १३ ॥</s-l></s-lg><s-lg><s-l>तं संधिमास्थाय सतां सकाशे को नाम जह्यादिह राज्यहेतोः ।</s-l><s-l>आर्यस्य मन्ये मरणाद्गरीयो यद्धर्ममुत्क्रम्य महीं प्रशिष्यात् ॥ १४ ॥</s-l></s-lg><s-lg><s-l>तदैव चेद्वीरकर्माकरिष्यो यदा द्यूते परिघं पर्यमृक्षः ।</s-l><s-l>बाहू दिधक्षन्वारितः फल्गुनेन किं दुष्कृतं भीम तदाभविष्यत् ॥ १५ ॥</s-l></s-lg><s-lg><s-l>प्रागेव चैवं समयक्रियायाः किं नाब्रवीः पौरुषमाविदानः ।</s-l><s-l>प्राप्तं तु कालं त्वभिपद्य पश्चात्किं मामिदानीमतिवेलमात्थ ॥ १६ ॥</s-l></s-lg><s-lg><s-l>भूयोऽपि दुःखं मम भीमसेन दूये विषस्येव रसं विदित्वा ।</s-l><s-l>यद्याज्ञसेनीं परिकृष्यमाणां संदृश्य तत्क्षान्तमिति स्म भीम ॥ १७ ॥</s-l></s-lg><s-lg><s-l>न त्वद्य शक्यं भरतप्रवीर कृत्वा यदुक्तं कुरुवीरमध्ये ।</s-l><s-l>कालं प्रतीक्षस्व सुखोदयस्य पक्तिं फलानामिव बीजवापः ॥ १८ ॥</s-l></s-lg><s-lg><s-l>यदा हि पूर्वं निकृतो निकृत्या वैरं सपुष्पं सफलं विदित्वा ।</s-l><s-l>महागुणं हरति हि पौरुषेण तदा वीरो जीवति जीवलोके ॥ १९ ॥</s-l></s-lg><s-lg><s-l>श्रियं च लोके लभते समग्रां मन्ये चास्मै शत्रवः संनमन्ते ।</s-l><s-l>मित्राणि चैनमतिरागाद्भजन्ते देवा इवेन्द्रमनुजीवन्ति चैनम् ॥ २० ॥</s-l></s-lg><s-lg><s-l>मम प्रतिज्ञां च निबोध सत्यां वृणे धर्मममृताज्जीविताच्च ।</s-l><s-l>राज्यं च पुत्राश्च यशो धनं च सर्वं न सत्यस्य कलामुपैति ॥ २१ ॥</s-l></s-lg>