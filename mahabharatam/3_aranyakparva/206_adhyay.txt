<s-lg><s-l> व्याध उवाच ।</s-l><s-l>एवं शप्तोऽहमृषिणा तदा द्विजवरोत्तम ।</s-l><s-l>अभिप्रसादयमृषिं गिरा वाक्यविशारदम् ॥ १ ॥</s-l></s-lg><s-lg><s-l>अजानता मयाकार्यमिदमद्य कृतं मुने ।</s-l><s-l>क्षन्तुमर्हसि तत्सर्वं प्रसीद भगवन्निति ॥ २ ॥</s-l></s-lg><s-lg><s-l> ऋषिरुवाच ।</s-l><s-l>नान्यथा भविता शाप एवमेतदसंशयम् ।</s-l><s-l>आनृशंस्यादहं किंचित्कर्तानुग्रहमद्य ते ॥ ३ ॥</s-l></s-lg><s-lg><s-l>शूद्रयोनौ वर्तमानो धर्मज्ञो भविता ह्यसि ।</s-l><s-l>मातापित्रोश्च शुश्रूषां करिष्यसि न संशयः ॥ ४ ॥</s-l></s-lg><s-lg><s-l>तया शुश्रूषया सिद्धिं महतीं समवाप्स्यसि ।</s-l><s-l>जातिस्मरश्च भविता स्वर्गं चैव गमिष्यसि ।</s-l><s-l>शापक्षयान्ते निर्वृत्ते भवितासि पुनर्द्विजः ॥ ५ ॥</s-l></s-lg><s-lg><s-l> व्याध उवाच ।</s-l><s-l>एवं शप्तः पुरा तेन ऋषिणास्म्युग्रतेजसा ।</s-l><s-l>प्रसादश्च कृतस्तेन ममैवं द्विपदां वर ॥ ६ ॥</s-l></s-lg><s-lg><s-l>शरं चोद्धृतवानस्मि तस्य वै द्विजसत्तम ।</s-l><s-l>आश्रमं च मया नीतो न च प्राणैर्व्ययुज्यत ॥ ७ ॥</s-l></s-lg><s-lg><s-l>एतत्ते सर्वमाख्यातं यथा मम पुराभवत् ।</s-l><s-l>अभितश्चापि गन्तव्यं मया स्वर्गं द्विजोत्तम ॥ ८ ॥</s-l></s-lg><s-lg><s-l> ब्राह्मण उवाच ।</s-l><s-l>एवमेतानि पुरुषा दुःखानि च सुखानि च ।</s-l><s-l>प्राप्नुवन्ति महाबुद्धे नोत्कण्ठां कर्तुमर्हसि ।</s-l><s-l>दुष्करं हि कृतं तात जानता जातिमात्मनः ॥ ९ ॥</s-l></s-lg><s-lg><s-l>कर्मदोषश्च वै विद्वन्नात्मजातिकृतेन वै ।</s-l><s-l>कंचित्कालं मृष्यतां वै ततोऽसि भविता द्विजः ।</s-l><s-l>सांप्रतं च मतो मेऽसि ब्राह्मणो नात्र संशयः ॥ १० ॥</s-l></s-lg><s-lg><s-l>ब्राह्मणः पतनीयेषु वर्तमानो विकर्मसु ।</s-l><s-l>दाम्भिको दुष्कृतप्रायः शूद्रेण सदृशो भवेत् ॥ ११ ॥</s-l></s-lg><s-lg><s-l>यस्तु शूद्रो दमे सत्ये धर्मे च सततोत्थितः ।</s-l><s-l>तं ब्राह्मणमहं मन्ये वृत्तेन हि भवेद्द्विजः ॥ १२ ॥</s-l></s-lg><s-lg><s-l>कर्मदोषेण विषमां गतिमाप्नोति दारुणाम् ।</s-l><s-l>क्षीणदोषमहं मन्ये चाभितस्त्वां नरोत्तम ॥ १३ ॥</s-l></s-lg><s-lg><s-l>कर्तुमर्हसि नोत्कण्ठां त्वद्विधा ह्यविषादिनः ।</s-l><s-l>लोकवृत्तान्तवृत्तज्ञा नित्यं धर्मपरायणाः ॥ १४ ॥</s-l></s-lg><s-lg><s-l> व्याध उवाच ।</s-l><s-l>प्रज्ञया मानसं दुःखं हन्याच्छारीरमौषधैः ।</s-l><s-l>एतद्विज्ञानसामर्थ्यं न बालैः समतां व्रजेत् ॥ १५ ॥</s-l></s-lg><s-lg><s-l>अनिष्टसंप्रयोगाच्च विप्रयोगात्प्रियस्य च ।</s-l><s-l>मानुषा मानसैर्दुःखैर्युज्यन्ते अल्पबुद्धयः ॥ १६ ॥</s-l></s-lg><s-lg><s-l>गुणैर्भूतानि युज्यन्ते वियुज्यन्ते तथैव च ।</s-l><s-l>सर्वाणि नैतदेकस्य शोकस्थानं हि विद्यते ॥ १७ ॥</s-l></s-lg><s-lg><s-l>अनिष्टेनान्वितं पश्यंस्तथा क्षिप्रं विरज्यते ।</s-l><s-l>ततश्च प्रतिकुर्वन्ति यदि पश्यन्त्युपक्रमम् ।</s-l><s-l>शोचतो न भवेत्किंचित्केवलं परितप्यते ॥ १८ ॥</s-l></s-lg><s-lg><s-l>परित्यजन्ति ये दुःखं सुखं वाप्युभयं नराः ।</s-l><s-l>त एव सुखमेधन्ते ज्ञानतृप्ता मनीषिणः ॥ १९ ॥</s-l></s-lg><s-lg><s-l>असंतोषपरा मूढाः संतोषं यान्ति पण्डिताः ।</s-l><s-l>असंतोषस्य नास्त्यन्तस्तुष्टिस्तु परमं सुखम् ।</s-l><s-l>न शोचन्ति गताध्वानः पश्यन्तः परमां गतिम् ॥ २० ॥</s-l></s-lg><s-lg><s-l>न विषादे मनः कार्यं विषादो विषमुत्तमम् ।</s-l><s-l>मारयत्यकृतप्रज्ञं बालं क्रुद्ध इवोरगः ॥ २१ ॥</s-l></s-lg><s-lg><s-l>यं विषादोऽभिभवति विषमे समुपस्थिते ।</s-l><s-l>तेजसा तस्य हीनस्य पुरुषार्थो न विद्यते ॥ २२ ॥</s-l></s-lg><s-lg><s-l>अवश्यं क्रियमाणस्य कर्मणो दृश्यते फलम् ।</s-l><s-l>न हि निर्वेदमागम्य किंचित्प्राप्नोति शोभनम् ॥ २३ ॥</s-l></s-lg><s-lg><s-l>अथाप्युपायं पश्येत दुःखस्य परिमोक्षणे ।</s-l><s-l>अशोचन्नारभेतैव युक्तश्चाव्यसनी भवेत् ॥ २४ ॥</s-l></s-lg><s-lg><s-l>भूतेष्वभावं संचिन्त्य ये तु बुद्धेः परं गताः ।</s-l><s-l>न शोचन्ति कृतप्रज्ञाः पश्यन्तः परमां गतिम् ॥ २५ ॥</s-l></s-lg><s-lg><s-l>न शोचामि च वै विद्वन्कालाकाङ्क्षी स्थितोऽस्म्यहम् ।</s-l><s-l>एतैर्निदर्शनैर्ब्रह्मन्नावसीदामि सत्तम ॥ २६ ॥</s-l></s-lg><s-lg><s-l> ब्राह्मण उवाच ।</s-l><s-l>कृतप्रज्ञोऽसि मेधावी बुद्धिश्च विपुला तव ।</s-l><s-l>नाहं भवन्तं शोचामि ज्ञानतृप्तोऽसि धर्मवित् ॥ २७ ॥</s-l></s-lg><s-lg><s-l>आपृच्छे त्वां स्वस्ति तेऽस्तु धर्मस्त्वा परिरक्षतु ।</s-l><s-l>अप्रमादस्तु कर्तव्यो धर्मे धर्मभृतां वर ॥ २८ ॥</s-l></s-lg><s-lg><s-l> मार्कण्डेय उवाच ।</s-l><s-l>बाढमित्येव तं व्याधः कृताञ्जलिरुवाच ह ।</s-l><s-l>प्रदक्षिणमथो कृत्वा प्रस्थितो द्विजसत्तमः ॥ २९ ॥</s-l></s-lg><s-lg><s-l>स तु गत्वा द्विजः सर्वां शुश्रूषां कृतवांस्तदा ।</s-l><s-l>मातापितृभ्यां वृद्धाभ्यां यथान्यायं सुसंशितः ॥ ३० ॥</s-l></s-lg><s-lg><s-l>एतत्ते सर्वमाख्यातं निखिलेन युधिष्ठिर ।</s-l><s-l>पृष्टवानसि यं तात धर्मं धर्मभृतां वर ॥ ३१ ॥</s-l></s-lg><s-lg><s-l>पतिव्रताया माहात्म्यं ब्राह्मणस्य च सत्तम ।</s-l><s-l>मातापित्रोश्च शुश्रूषा व्याधे धर्मश्च कीर्तितः ॥ ३२ ॥</s-l></s-lg><s-lg><s-l> युधिष्ठिर उवाच ।</s-l><s-l>अत्यद्भुतमिदं ब्रह्मन्धर्माख्यानमनुत्तमम् ।</s-l><s-l>सर्वधर्मभृतां श्रेष्ठ कथितं द्विजसत्तम ॥ ३३ ॥</s-l></s-lg><s-lg><s-l>सुखश्रव्यतया विद्वन्मुहूर्तमिव मे गतम् ।</s-l><s-l>न हि तृप्तोऽस्मि भगवञ्शृण्वानो धर्ममुत्तमम् ॥ ३४ ॥</s-l></s-lg>