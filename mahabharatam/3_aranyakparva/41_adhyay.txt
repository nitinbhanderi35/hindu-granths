<s-lg><s-l> भगवानुवाच ।</s-l><s-l>नरस्त्वं पूर्वदेहे वै नारायणसहायवान् ।</s-l><s-l>बदर्यां तप्तवानुग्रं तपो वर्षायुतान्बहून् ॥ १ ॥</s-l></s-lg><s-lg><s-l>त्वयि वा परमं तेजो विष्णौ वा पुरुषोत्तमे ।</s-l><s-l>युवाभ्यां पुरुषाग्र्याभ्यां तेजसा धार्यते जगत् ॥ २ ॥</s-l></s-lg><s-lg><s-l>शक्राभिषेके सुमहद्धनुर्जलदनिस्वनम् ।</s-l><s-l>प्रगृह्य दानवाः शस्तास्त्वया कृष्णेन च प्रभो ॥ ३ ॥</s-l></s-lg><s-lg><s-l>एतत्तदेव गाण्डीवं तव पार्थ करोचितम् ।</s-l><s-l>मायामास्थाय यद्ग्रस्तं मया पुरुषसत्तम ।</s-l><s-l>तूणौ चाप्यक्षयौ भूयस्तव पार्थ यथोचितौ ॥ ४ ॥</s-l></s-lg><s-lg><s-l>प्रीतिमानस्मि वै पार्थ तव सत्यपराक्रम ।</s-l><s-l>गृहाण वरमस्मत्तः काङ्क्षितं यन्नरर्षभ ॥ ५ ॥</s-l></s-lg><s-lg><s-l>न त्वया सदृशः कश्चित्पुमान्मर्त्येषु मानद ।</s-l><s-l>दिवि वा विद्यते क्षत्रं त्वत्प्रधानमरिंदम ॥ ६ ॥</s-l></s-lg><s-lg><s-l> अर्जुन उवाच ।</s-l><s-l>भगवन्ददासि चेन्मह्यं कामं प्रीत्या वृषध्वज ।</s-l><s-l>कामये दिव्यमस्त्रं तद्घोरं पाशुपतं प्रभो ॥ ७ ॥</s-l></s-lg><s-lg><s-l>यत्तद्ब्रह्मशिरो नाम रौद्रं भीमपराक्रमम् ।</s-l><s-l>युगान्ते दारुणे प्राप्ते कृत्स्नं संहरते जगत् ॥ ८ ॥</s-l></s-lg><s-lg><s-l>दहेयं येन संग्रामे दानवान्राक्षसांस्तथा ।</s-l><s-l>भूतानि च पिशाचांश्च गन्धर्वानथ पन्नगान् ॥ ९ ॥</s-l></s-lg><s-lg><s-l>यतः शूलसहस्राणि गदाश्चोग्रप्रदर्शनाः ।</s-l><s-l>शराश्चाशीविषाकाराः संभवन्त्यनुमन्त्रिताः ॥ १० ॥</s-l></s-lg><s-lg><s-l>युध्येयं येन भीष्मेण द्रोणेन च कृपेण च ।</s-l><s-l>सूतपुत्रेण च रणे नित्यं कटुकभाषिणा ॥ ११ ॥</s-l></s-lg><s-lg><s-l>एष मे प्रथमः कामो भगवन्भगनेत्रहन् ।</s-l><s-l>त्वत्प्रसादाद्विनिर्वृत्तः समर्थः स्यामहं यथा ॥ १२ ॥</s-l></s-lg><s-lg><s-l> भगवानुवाच ।</s-l><s-l>ददानि तेऽस्त्रं दयितमहं पाशुपतं महत् ।</s-l><s-l>समर्थो धारणे मोक्षे संहारे चापि पाण्डव ॥ १३ ॥</s-l></s-lg><s-lg><s-l>नैतद्वेद महेन्द्रोऽपि न यमो न च यक्षराट् ।</s-l><s-l>वरुणो वाथ वा वायुः कुतो वेत्स्यन्ति मानवाः ॥ १४ ॥</s-l></s-lg><s-lg><s-l>न त्वेतत्सहसा पार्थ मोक्तव्यं पुरुषे क्वचित् ।</s-l><s-l>जगद्विनिर्दहेत्सर्वमल्पतेजसि पातितम् ॥ १५ ॥</s-l></s-lg><s-lg><s-l>अवध्यो नाम नास्त्यस्य त्रैलोक्ये सचराचरे ।</s-l><s-l>मनसा चक्षुषा वाचा धनुषा च निपात्यते ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>तच्छ्रुत्वा त्वरितः पार्थः शुचिर्भूत्वा समाहितः ।</s-l><s-l>उपसंगृह्य विश्वेशमधीष्वेति च सोऽब्रवीत् ॥ १७ ॥</s-l></s-lg><s-lg><s-l>ततस्त्वध्यापयामास सरहस्य निवर्तनम् ।</s-l><s-l>तदस्त्रं पाण्डवश्रेष्ठं मूर्तिमन्तमिवान्तकम् ॥ १८ ॥</s-l></s-lg><s-lg><s-l>उपतस्थे महात्मानं यथा त्र्यक्षमुमापतिम् ।</s-l><s-l>प्रतिजग्राह तच्चापि प्रीतिमानर्जुनस्तदा ॥ १९ ॥</s-l></s-lg><s-lg><s-l>ततश्चचाल पृथिवी सपर्वतवनद्रुमा ।</s-l><s-l>ससागरवनोद्देशा सग्रामनगराकरा ॥ २० ॥</s-l></s-lg><s-lg><s-l>शङ्खदुन्दुभिघोषाश्च भेरीणां च सहस्रशः ।</s-l><s-l>तस्मिन्मुहूर्ते संप्राप्ते निर्घातश्च महानभूत् ॥ २१ ॥</s-l></s-lg><s-lg><s-l>अथास्त्रं जाज्वलद्घोरं पाण्डवस्यामितौजसः ।</s-l><s-l>मूर्तिमद्विष्ठितं पार्श्वे ददृशुर्देवदानवाः ॥ २२ ॥</s-l></s-lg><s-lg><s-l>स्पृष्टस्य च त्र्यम्बकेन फल्गुनस्यामितौजसः ।</s-l><s-l>यत्किंचिदशुभं देहे तत्सर्वं नाशमेयिवत् ॥ २३ ॥</s-l></s-lg><s-lg><s-l>स्वर्गं गच्छेत्यनुज्ञातस्त्र्यम्बकेन तदार्जुनः ।</s-l><s-l>प्रणम्य शिरसा पार्थः प्राञ्जलिर्देवमैक्षत ॥ २४ ॥</s-l></s-lg><s-lg><s-l>ततः प्रभुस्त्रिदिवनिवासिनां वशी महामतिर्गिरिश उमापतिः शिवः ।</s-l><s-l>धनुर्महद्दितिजपिशाचसूदनं ददौ भवः पुरुषवराय गाण्डिवम् ॥ २५ ॥</s-l></s-lg><s-lg><s-l>ततः शुभं गिरिवरमीश्वरस्तदा सहोमया सिततटसानुकन्दरम् ।</s-l><s-l>विहाय तं पतगमहर्षिसेवितं जगाम खं पुरुषवरस्य पश्यतः ॥ २६ ॥</s-l></s-lg>