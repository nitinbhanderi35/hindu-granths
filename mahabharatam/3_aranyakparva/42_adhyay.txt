<s-lg><s-l> वैशंपायन उवाच ।</s-l><s-l>तस्य संपश्यतस्त्वेव पिनाकी वृषभध्वजः ।</s-l><s-l>जगामादर्शनं भानुर्लोकस्येवास्तमेयिवान् ॥ १ ॥</s-l></s-lg><s-lg><s-l>ततोऽर्जुनः परं चक्रे विस्मयं परवीरहा ।</s-l><s-l>मया साक्षान्महादेवो दृष्ट इत्येव भारत ॥ २ ॥</s-l></s-lg><s-lg><s-l>धन्योऽस्म्यनुगृहीतोऽस्मि यन्मया त्र्यम्बको हरः ।</s-l><s-l>पिनाकी वरदो रूपी दृष्टः स्पृष्टश्च पाणिना ॥ ३ ॥</s-l></s-lg><s-lg><s-l>कृतार्थं चावगच्छामि परमात्मानमात्मना ।</s-l><s-l>शत्रूंश्च विजितान्सर्वान्निर्वृत्तं च प्रयोजनम् ॥ ४ ॥</s-l></s-lg><s-lg><s-l>ततो वैडूर्यवर्णाभो भासयन्सर्वतो दिशः ।</s-l><s-l>यादोगणवृतः श्रीमानाजगाम जलेश्वरः ॥ ५ ॥</s-l></s-lg><s-lg><s-l>नागैर्नदैर्नदीभिश्च दैत्यैः साध्यैश्च दैवतैः ।</s-l><s-l>वरुणो यादसां भर्ता वशी तं देशमागमत् ॥ ६ ॥</s-l></s-lg><s-lg><s-l>अथ जाम्बूनदवपुर्विमानेन महार्चिषा ।</s-l><s-l>कुबेरः समनुप्राप्तो यक्षैरनुगतः प्रभुः ॥ ७ ॥</s-l></s-lg><s-lg><s-l>विद्योतयन्निवाकाशमद्भुतोपमदर्शनः ।</s-l><s-l>धनानामीश्वरः श्रीमानर्जुनं द्रष्टुमागतः ॥ ८ ॥</s-l></s-lg><s-lg><s-l>तथा लोकान्तकृच्छ्रीमान्यमः साक्षात्प्रतापवान् ।</s-l><s-l>मूर्त्यमूर्तिधरैः सार्धं पितृभिर्लोकभावनैः ॥ ९ ॥</s-l></s-lg><s-lg><s-l>दण्डपाणिरचिन्त्यात्मा सर्वभूतविनाशकृत् ।</s-l><s-l>वैवस्वतो धर्मराजो विमानेनावभासयन् ॥ १० ॥</s-l></s-lg><s-lg><s-l>त्रीँल्लोकान्गुह्यकांश्चैव गन्धर्वांश्च सपन्नगान् ।</s-l><s-l>द्वितीय इव मार्तण्डो युगान्ते समुपस्थिते ॥ ११ ॥</s-l></s-lg><s-lg><s-l>भानुमन्ति विचित्राणि शिखराणि महागिरेः ।</s-l><s-l>समास्थायार्जुनं तत्र ददृशुस्तपसान्वितम् ॥ १२ ॥</s-l></s-lg><s-lg><s-l>ततो मुहूर्ताद्भगवानैरावतशिरोगतः ।</s-l><s-l>आजगाम सहेन्द्राण्या शक्रः सुरगणैर्वृतः ॥ १३ ॥</s-l></s-lg><s-lg><s-l>पाण्डुरेणातपत्रेण ध्रियमाणेन मूर्धनि ।</s-l><s-l>शुशुभे तारकाराजः सितमभ्रमिवास्थितः ॥ १४ ॥</s-l></s-lg><s-lg><s-l>संस्तूयमानो गन्धर्वैरृषिभिश्च तपोधनैः ।</s-l><s-l>शृङ्गं गिरेः समासाद्य तस्थौ सूर्य इवोदितः ॥ १५ ॥</s-l></s-lg><s-lg><s-l>अथ मेघस्वनो धीमान्व्याजहार शुभां गिरम् ।</s-l><s-l>यमः परमधर्मज्ञो दक्षिणां दिशमास्थितः ॥ १६ ॥</s-l></s-lg><s-lg><s-l>अर्जुनार्जुन पश्यास्माँल्लोकपालान्समागतान् ।</s-l><s-l>दृष्टिं ते वितरामोऽद्य भवानर्हो हि दर्शनम् ॥ १७ ॥</s-l></s-lg><s-lg><s-l>पूर्वर्षिरमितात्मा त्वं नरो नाम महाबलः ।</s-l><s-l>नियोगाद्ब्रह्मणस्तात मर्त्यतां समुपागतः ।</s-l><s-l>त्वं वासवसमुद्भूतो महावीर्यपराक्रमः ॥ १८ ॥</s-l></s-lg><s-lg><s-l>क्षत्रं चाग्निसमस्पर्शं भारद्वाजेन रक्षितम् ।</s-l><s-l>दानवाश्च महावीर्या ये मनुष्यत्वमागताः ।</s-l><s-l>निवातकवचाश्चैव संसाध्याः कुरुनन्दन ॥ १९ ॥</s-l></s-lg><s-lg><s-l>पितुर्ममांशो देवस्य सर्वलोकप्रतापिनः ।</s-l><s-l>कर्णः स सुमहावीर्यस्त्वया वध्यो धनंजय ॥ २० ॥</s-l></s-lg><s-lg><s-l>अंशाश्च क्षितिसंप्राप्ता देवगन्धर्वरक्षसाम् ।</s-l><s-l>तया निपातिता युद्धे स्वकर्मफलनिर्जिताम् ।</s-l><s-l>गतिं प्राप्स्यन्ति कौन्तेय यथास्वमरिकर्शन ॥ २१ ॥</s-l></s-lg><s-lg><s-l>अक्षया तव कीर्तिश्च लोके स्थास्यति फल्गुन ।</s-l><s-l>त्वया साक्षान्महादेवस्तोषितो हि महामृधे ।</s-l><s-l>लघ्वी वसुमती चापि कर्तव्या विष्णुना सह ॥ २२ ॥</s-l></s-lg><s-lg><s-l>गृहाणास्त्रं महाबाहो दण्डमप्रतिवारणम् ।</s-l><s-l>अनेनास्त्रेण सुमहत्त्वं हि कर्म करिष्यसि ॥ २३ ॥</s-l></s-lg><s-lg><s-l>प्रतिजग्राह तत्पार्थो विधिवत्कुरुनन्दनः ।</s-l><s-l>समन्त्रं सोपचारं च समोक्षं सनिवर्तनम् ॥ २४ ॥</s-l></s-lg><s-lg><s-l>ततो जलधरश्यामो वरुणो यादसां पतिः ।</s-l><s-l>पश्चिमां दिशमास्थाय गिरमुच्चारयन्प्रभुः ॥ २५ ॥</s-l></s-lg><s-lg><s-l>पार्थ क्षत्रियमुख्यस्त्वं क्षत्रधर्मे व्यवस्थितः ।</s-l><s-l>पश्य मां पृथुताम्राक्ष वरुणोऽस्मि जलेश्वरः ॥ २६ ॥</s-l></s-lg><s-lg><s-l>मया समुद्यतान्पाशान्वारुणाननिवारणान् ।</s-l><s-l>प्रतिगृह्णीष्व कौन्तेय सरहस्यनिवर्तनान् ॥ २७ ॥</s-l></s-lg><s-lg><s-l>एभिस्तदा मया वीर संग्रामे तारकामये ।</s-l><s-l>दैतेयानां सहस्राणि संयतानि महात्मनाम् ॥ २८ ॥</s-l></s-lg><s-lg><s-l>तस्मादिमान्महासत्त्व मत्प्रसादात्समुत्थितान् ।</s-l><s-l>गृहाण न हि ते मुच्येदन्तकोऽप्याततायिनः ॥ २९ ॥</s-l></s-lg><s-lg><s-l>अनेन त्वं यदास्त्रेण संग्रामे विचरिष्यसि ।</s-l><s-l>तदा निःक्षत्रिया भूमिर्भविष्यति न संशयः ॥ ३० ॥</s-l></s-lg><s-lg><s-l>ततः कैलासनिलयो धनाध्यक्षोऽभ्यभाषत ।</s-l><s-l>दत्तेष्वस्त्रेषु दिव्येषु वरुणेन यमेन च ॥ ३१ ॥</s-l></s-lg><s-lg><s-l>सव्यसाचिन्महाबाहो पूर्वदेव सनातन ।</s-l><s-l>सहास्माभिर्भवाञ्श्रान्तः पुराकल्पेषु नित्यशः ॥ ३२ ॥</s-l></s-lg><s-lg><s-l>मत्तोऽपि त्वं गृहाणास्त्रमन्तर्धानं प्रियं मम ।</s-l><s-l>ओजस्तेजोद्युतिहरं प्रस्वापनमरातिहन् ॥ ३३ ॥</s-l></s-lg><s-lg><s-l>ततोऽर्जुनो महाबाहुर्विधिवत्कुरुनन्दनः ।</s-l><s-l>कौबेरमपि जग्राह दिव्यमस्त्रं महाबलः ॥ ३४ ॥</s-l></s-lg><s-lg><s-l>ततोऽब्रवीद्देवराजः पार्थमक्लिष्टकारिणम् ।</s-l><s-l>सान्त्वयञ्श्लक्ष्णया वाचा मेघदुन्दुभिनिस्वनः ॥ ३५ ॥</s-l></s-lg><s-lg><s-l>कुन्तीमातर्महाबाहो त्वमीशानः पुरातनः ।</s-l><s-l>परां सिद्धिमनुप्राप्तः साक्षाद्देवगतिं गतः ॥ ३६ ॥</s-l></s-lg><s-lg><s-l>देवकार्यं हि सुमहत्त्वया कार्यमरिंदम ।</s-l><s-l>आरोढव्यस्त्वया स्वर्गः सज्जीभव महाद्युते ॥ ३७ ॥</s-l></s-lg><s-lg><s-l>रथो मातलिसंयुक्त आगन्ता त्वत्कृते महीम् ।</s-l><s-l>तत्र तेऽहं प्रदास्यामि दिव्यान्यस्त्राणि कौरव ॥ ३८ ॥</s-l></s-lg><s-lg><s-l>तान्दृष्ट्वा लोकपालांस्तु समेतान्गिरिमूर्धनि ।</s-l><s-l>जगाम विस्मयं धीमान्कुन्तीपुत्रो धनंजयः ॥ ३९ ॥</s-l></s-lg><s-lg><s-l>ततोऽर्जुनो महातेजा लोकपालान्समागतान् ।</s-l><s-l>पूजयामास विधिवद्वाग्भिरद्भिः फलैरपि ॥ ४० ॥</s-l></s-lg><s-lg><s-l>ततः प्रतिययुर्देवाः प्रतिपूज्य धनंजयम् ।</s-l><s-l>यथागतेन विबुधाः सर्वे काममनोजवाः ॥ ४१ ॥</s-l></s-lg><s-lg><s-l>ततोऽर्जुनो मुदं लेभे लब्धास्त्रः पुरुषर्षभः ।</s-l><s-l>कृतार्थमिव चात्मानं स मेने पूर्णमानसः ॥ ४२ ॥</s-l></s-lg>