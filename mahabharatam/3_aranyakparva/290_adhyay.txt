<s-lg><s-l> वैशंपायन उवाच ।</s-l><s-l>गते तस्मिन्द्विजश्रेष्ठे कस्मिंश्चित्कालपर्यये ।</s-l><s-l>चिन्तयामास सा कन्या मन्त्रग्रामबलाबलम् ॥ १ ॥</s-l></s-lg><s-lg><s-l>अयं वै कीदृशस्तेन मम दत्तो महात्मना ।</s-l><s-l>मन्त्रग्रामो बलं तस्य ज्ञास्ये नातिचिरादिव ॥ २ ॥</s-l></s-lg><s-lg><s-l>एवं संचिन्तयन्ती सा ददर्शर्तुं यदृच्छया ।</s-l><s-l>व्रीडिता साभवद्बाला कन्याभावे रजस्वला ॥ ३ ॥</s-l></s-lg><s-lg><s-l>अथोद्यन्तं सहस्रांशुं पृथा दीप्तं ददर्श ह ।</s-l><s-l>न ततर्प च रूपेण भानोः संध्यागतस्य सा ॥ ४ ॥</s-l></s-lg><s-lg><s-l>तस्या दृष्टिरभूद्दिव्या सापश्यद्दिव्यदर्शनम् ।</s-l><s-l>आमुक्तकवचं देवं कुण्डलाभ्यां विभूषितम् ॥ ५ ॥</s-l></s-lg><s-lg><s-l>तस्याः कौतूहलं त्वासीन्मन्त्रं प्रति नराधिप ।</s-l><s-l>आह्वानमकरोत्साथ तस्य देवस्य भामिनी ॥ ६ ॥</s-l></s-lg><s-lg><s-l>प्राणानुपस्पृश्य तदा आजुहाव दिवाकरम् ।</s-l><s-l>आजगाम ततो राजंस्त्वरमाणो दिवाकरः ॥ ७ ॥</s-l></s-lg><s-lg><s-l>मधुपिङ्गो महाबाहुः कम्बुग्रीवो हसन्निव ।</s-l><s-l>अङ्गदी बद्धमुकुटो दिशः प्रज्वालयन्निव ॥ ८ ॥</s-l></s-lg><s-lg><s-l>योगात्कृत्वा द्विधात्मानमाजगाम तताप च ।</s-l><s-l>आबभाषे ततः कुन्तीं साम्ना परमवल्गुना ॥ ९ ॥</s-l></s-lg><s-lg><s-l>आगतोऽस्मि वशं भद्रे तव मन्त्रबलात्कृतः ।</s-l><s-l>किं करोम्यवशो राज्ञि ब्रूहि कर्ता तदस्मि ते ॥ १० ॥</s-l></s-lg><s-lg><s-l> कुन्त्युवाच ।</s-l><s-l>गम्यतां भगवंस्तत्र यतोऽसि समुपागतः ।</s-l><s-l>कौतूहलात्समाहूतः प्रसीद भगवन्निति ॥ ११ ॥</s-l></s-lg><s-lg><s-l> सूर्य उवाच ।</s-l><s-l>गमिष्येऽहं यथा मां त्वं ब्रवीषि तनुमध्यमे ।</s-l><s-l>न तु देवं समाहूय न्याय्यं प्रेषयितुं वृथा ॥ १२ ॥</s-l></s-lg><s-lg><s-l>तवाभिसंधिः सुभगे सूर्यात्पुत्रो भवेदिति ।</s-l><s-l>वीर्येणाप्रतिमो लोके कवची कुण्डलीति च ॥ १३ ॥</s-l></s-lg><s-lg><s-l>सा त्वमात्मप्रदानं वै कुरुष्व गजगामिनि ।</s-l><s-l>उत्पत्स्यति हि पुत्रस्ते यथासंकल्पमङ्गने ॥ १४ ॥</s-l></s-lg><s-lg><s-l>अथ गच्छाम्यहं भद्रे त्वयासंगम्य सुस्मिते ।</s-l><s-l>शप्स्यामि त्वामहं क्रुद्धो ब्राह्मणं पितरं च ते ॥ १५ ॥</s-l></s-lg><s-lg><s-l>त्वत्कृते तान्प्रधक्ष्यामि सर्वानपि न संशयः ।</s-l><s-l>पितरं चैव ते मूढं यो न वेत्ति तवानयम् ॥ १६ ॥</s-l></s-lg><s-lg><s-l>तस्य च ब्राह्मणस्याद्य योऽसौ मन्त्रमदात्तव ।</s-l><s-l>शीलवृत्तमविज्ञाय धास्यामि विनयं परम् ॥ १७ ॥</s-l></s-lg><s-lg><s-l>एते हि विबुधाः सर्वे पुरंदरमुखा दिवि ।</s-l><s-l>त्वया प्रलब्धं पश्यन्ति स्मयन्त इव भामिनि ॥ १८ ॥</s-l></s-lg><s-lg><s-l>पश्य चैनान्सुरगणान्दिव्यं चक्षुरिदं हि ते ।</s-l><s-l>पूर्वमेव मया दत्तं दृष्टवत्यसि येन माम् ॥ १९ ॥</s-l></s-lg><s-lg><s-l> वैशंपायन उवाच ।</s-l><s-l>ततोऽपश्यत्त्रिदशान्राजपुत्री सर्वानेव स्वेषु धिष्ण्येषु खस्थान् ।</s-l><s-l>प्रभासन्तं भानुमन्तं महान्तं यथादित्यं रोचमानं तथैव ॥ २० ॥</s-l></s-lg><s-lg><s-l>सा तान्दृष्ट्वा व्रीडमानेव बाला सूर्यं देवी वचनं प्राह भीता ।</s-l><s-l>गच्छ त्वं वै गोपते स्वं विमानं कन्याभावाद्दुःख एषोपचारः ॥ २१ ॥</s-l></s-lg><s-lg><s-l>पिता माता गुरवश्चैव येऽन्ये देहस्यास्य प्रभवन्ति प्रदाने ।</s-l><s-l>नाहं धर्मं लोपयिष्यामि लोके स्त्रीणां वृत्तं पूज्यते देहरक्षा ॥ २२ ॥</s-l></s-lg><s-lg><s-l>मया मन्त्रबलं ज्ञातुमाहूतस्त्वं विभावसो ।</s-l><s-l>बाल्याद्बालेति कृत्वा तत्क्षन्तुमर्हसि मे विभो ॥ २३ ॥</s-l></s-lg><s-lg><s-l> सूर्य उवाच ।</s-l><s-l>बालेति कृत्वानुनयं तवाहं ददानि नान्यानुनयं लभेत ।</s-l><s-l>आत्मप्रदानं कुरु कुन्तिकन्ये शान्तिस्तवैवं हि भवेच्च भीरु ॥ २४ ॥</s-l></s-lg><s-lg><s-l>न चापि युक्तं गन्तुं हि मया मिथ्याकृतेन वै ।</s-l><s-l>गमिष्याम्यनवद्याङ्गि लोके समवहास्यताम् ।</s-l><s-l>सर्वेषां विबुधानां च वक्तव्यः स्यामहं शुभे ॥ २५ ॥</s-l></s-lg><s-lg><s-l>सा त्वं मया समागच्छ पुत्रं लप्स्यसि मादृशम् ।</s-l><s-l>विशिष्टा सर्वलोकेषु भविष्यसि च भामिनि ॥ २६ ॥</s-l></s-lg>