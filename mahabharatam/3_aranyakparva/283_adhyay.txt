<s-lg><s-l> मार्कण्डेय उवाच ।</s-l><s-l>तस्यां रात्र्यां व्यतीतायामुदिते सूर्यमण्डले ।</s-l><s-l>कृतपूर्वाह्णिकाः सर्वे समेयुस्ते तपोधनाः ॥ १ ॥</s-l></s-lg><s-lg><s-l>तदेव सर्वं सावित्र्या महाभाग्यं महर्षयः ।</s-l><s-l>द्युमत्सेनाय नातृप्यन्कथयन्तः पुनः पुनः ॥ २ ॥</s-l></s-lg><s-lg><s-l>ततः प्रकृतयः सर्वाः शाल्वेभ्योऽभ्यागता नृप ।</s-l><s-l>आचख्युर्निहतं चैव स्वेनामात्येन तं नृपम् ॥ ३ ॥</s-l></s-lg><s-lg><s-l>तं मन्त्रिणा हतं श्रुत्वा ससहायं सबान्धवम् ।</s-l><s-l>न्यवेदयन्यथातत्त्वं विद्रुतं च द्विषद्बलम् ॥ ४ ॥</s-l></s-lg><s-lg><s-l>ऐकमत्यं च सर्वस्य जनस्याथ नृपं प्रति ।</s-l><s-l>सचक्षुर्वाप्यचक्षुर्वा स नो राजा भवत्विति ॥ ५ ॥</s-l></s-lg><s-lg><s-l>अनेन निश्चयेनेह वयं प्रस्थापिता नृप ।</s-l><s-l>प्राप्तानीमानि यानानि चतुरङ्गं च ते बलम् ॥ ६ ॥</s-l></s-lg><s-lg><s-l>प्रयाहि राजन्भद्रं ते घुष्टस्ते नगरे जयः ।</s-l><s-l>अध्यास्स्व चिररात्राय पितृपैतामहं पदम् ॥ ७ ॥</s-l></s-lg><s-lg><s-l>चक्षुष्मन्तं च तं दृष्ट्वा राजानं वपुषान्वितम् ।</s-l><s-l>मूर्धभिः पतिताः सर्वे विस्मयोत्फुल्ललोचनाः ॥ ८ ॥</s-l></s-lg><s-lg><s-l>ततोऽभिवाद्य तान्वृद्धान्द्विजानाश्रमवासिनः ।</s-l><s-l>तैश्चाभिपूजितः सर्वैः प्रययौ नगरं प्रति ॥ ९ ॥</s-l></s-lg><s-lg><s-l>शैब्या च सह सावित्र्या स्वास्तीर्णेन सुवर्चसा ।</s-l><s-l>नरयुक्तेन यानेन प्रययौ सेनया वृता ॥ १० ॥</s-l></s-lg><s-lg><s-l>ततोऽभिषिषिचुः प्रीत्या द्युमत्सेनं पुरोहिताः ।</s-l><s-l>पुत्रं चास्य महात्मानं यौवराज्येऽभ्यषेचयन् ॥ ११ ॥</s-l></s-lg><s-lg><s-l>ततः कालेन महता सावित्र्याः कीर्तिवर्धनम् ।</s-l><s-l>तद्वै पुत्रशतं जज्ञे शूराणामनिवर्तिनाम् ॥ १२ ॥</s-l></s-lg><s-lg><s-l>भ्रातॄणां सोदराणां च तथैवास्याभवच्छतम् ।</s-l><s-l>मद्राधिपस्याश्वपतेर्मालव्यां सुमहाबलम् ॥ १३ ॥</s-l></s-lg><s-lg><s-l>एवमात्मा पिता माता श्वश्रूः श्वशुर एव च ।</s-l><s-l>भर्तुः कुलं च सावित्र्या सर्वं कृच्छ्रात्समुद्धृतम् ॥ १४ ॥</s-l></s-lg><s-lg><s-l>तथैवैषापि कल्याणी द्रौपदी शीलसंमता ।</s-l><s-l>तारयिष्यति वः सर्वान्सावित्रीव कुलाङ्गना ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>एवं स पाण्डवस्तेन अनुनीतो महात्मना ।</s-l><s-l>विशोको विज्वरो राजन्काम्यके न्यवसत्तदा ॥ १६ ॥</s-l></s-lg>