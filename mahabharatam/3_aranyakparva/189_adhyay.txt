<s-lg><s-l> मार्कण्डेय उवाच ।</s-l><s-l>ततश्चोरक्षयं कृत्वा द्विजेभ्यः पृथिवीमिमाम् ।</s-l><s-l>वाजिमेधे महायज्ञे विधिवत्कल्पयिष्यति ॥ १ ॥</s-l></s-lg><s-lg><s-l>स्थापयित्वा स मर्यादाः स्वयम्भुविहिताः शुभाः ।</s-l><s-l>वनं पुण्ययशःकर्मा जरावान्संश्रयिष्यति ॥ २ ॥</s-l></s-lg><s-lg><s-l>तच्छीलमनुवर्त्स्यन्ते मनुष्या लोकवासिनः ।</s-l><s-l>विप्रैश्चोरक्षये चैव कृते क्षेमं भविष्यति ॥ ३ ॥</s-l></s-lg><s-lg><s-l>कृष्णाजिनानि शक्तीश्च त्रिशूलान्यायुधानि च ।</s-l><s-l>स्थापयन्विप्रशार्दूलो देशेषु विजितेषु च ॥ ४ ॥</s-l></s-lg><s-lg><s-l>संस्तूयमानो विप्रेन्द्रैर्मानयानो द्विजोत्तमान् ।</s-l><s-l>कल्किश्चरिष्यति महीं सदा दस्युवधे रतः ॥ ५ ॥</s-l></s-lg><s-lg><s-l>हा तात हा सुतेत्येवं तास्ता वाचः सुदारुणाः ।</s-l><s-l>विक्रोशमानान्सुभृशं दस्यून्नेष्यति संक्षयम् ॥ ६ ॥</s-l></s-lg><s-lg><s-l>ततोऽधर्मविनाशो वै धर्मवृद्धिश्च भारत ।</s-l><s-l>भविष्यति कृते प्राप्ते क्रियावांश्च जनस्तथा ॥ ७ ॥</s-l></s-lg><s-lg><s-l>आरामाश्चैव चैत्याश्च तटाकान्यवटास्तथा ।</s-l><s-l>यज्ञक्रियाश्च विविधा भविष्यन्ति कृते युगे ॥ ८ ॥</s-l></s-lg><s-lg><s-l>ब्राह्मणाः साधवश्चैव मुनयश्च तपस्विनः ।</s-l><s-l>आश्रमाः सहपाषण्डाः स्थिताः सत्ये जनाः प्रजाः ॥ ९ ॥</s-l></s-lg><s-lg><s-l>जास्यन्ति सर्वबीजानि उप्यमानानि चैव ह ।</s-l><s-l>सर्वेष्वृतुषु राजेन्द्र सर्वं सस्यं भविष्यति ॥ १० ॥</s-l></s-lg><s-lg><s-l>नरा दानेषु निरता व्रतेषु नियमेषु च ।</s-l><s-l>जपयज्ञपरा विप्रा धर्मकामा मुदा युताः ।</s-l><s-l>पालयिष्यन्ति राजानो धर्मेणेमां वसुंधराम् ॥ ११ ॥</s-l></s-lg><s-lg><s-l>व्यवहाररता वैश्या भविष्यन्ति कृते युगे ।</s-l><s-l>षट्कर्मनिरता विप्राः क्षत्रिया रक्षणे रताः ॥ १२ ॥</s-l></s-lg><s-lg><s-l>शुश्रूषायां रताः शूद्रास्तथा वर्णत्रयस्य च ।</s-l><s-l>एष धर्मः कृतयुगे त्रेतायां द्वापरे तथा ।</s-l><s-l>पश्चिमे युगकाले च यः स ते संप्रकीर्तितः ॥ १३ ॥</s-l></s-lg><s-lg><s-l>सर्वलोकस्य विदिता युगसंख्या च पाण्डव ।</s-l><s-l>एतत्ते सर्वमाख्यातमतीतानागतं मया ।</s-l><s-l>वायुप्रोक्तमनुस्मृत्य पुराणमृषिसंस्तुतम् ॥ १४ ॥</s-l></s-lg><s-lg><s-l>एवं संसारमार्गा मे बहुशश्चिरजीविना ।</s-l><s-l>दृष्टाश्चैवानुभूताश्च तांस्ते कथितवानहम् ॥ १५ ॥</s-l></s-lg><s-lg><s-l>इदं चैवापरं भूयः सह भ्रातृभिरच्युत ।</s-l><s-l>धर्मसंशयमोक्षार्थं निबोध वचनं मम ॥ १६ ॥</s-l></s-lg><s-lg><s-l>धर्मे त्वयात्मा संयोज्यो नित्यं धर्मभृतां वर ।</s-l><s-l>धर्मात्मा हि सुखं राजा प्रेत्य चेह च नन्दति ॥ १७ ॥</s-l></s-lg><s-lg><s-l>निबोध च शुभां वाणीं यां प्रवक्ष्यामि तेऽनघ ।</s-l><s-l>न ब्राह्मणे परिभवः कर्तव्यस्ते कदाचन ।</s-l><s-l>ब्राह्मणो रुषितो हन्यादपि लोकान्प्रतिज्ञया ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>मार्कण्डेयवचः श्रुत्वा कुरूणां प्रवरो नृपः ।</s-l><s-l>उवाच वचनं धीमान्परमं परमद्युतिः ॥ १९ ॥</s-l></s-lg><s-lg><s-l>कस्मिन्धर्मे मया स्थेयं प्रजाः संरक्षता मुने ।</s-l><s-l>कथं च वर्तमानो वै न च्यवेयं स्वधर्मतः ॥ २० ॥</s-l></s-lg><s-lg><s-l> मार्कण्डेय उवाच ।</s-l><s-l>दयावान्सर्वभूतेषु हितो रक्तोऽनसूयकः ।</s-l><s-l>अपत्यानामिव स्वेषां प्रजानां रक्षणे रतः ।</s-l><s-l>चर धर्मं त्यजाधर्मं पितॄन्देवांश्च पूजय ॥ २१ ॥</s-l></s-lg><s-lg><s-l>प्रमादाद्यत्कृतं तेऽभूत्संयग्दानेन तज्जय ।</s-l><s-l>अलं ते मानमाश्रित्य सततं परवान्भव ॥ २२ ॥</s-l></s-lg><s-lg><s-l>विजित्य पृथिवीं सर्वां मोदमानः सुखी भव ।</s-l><s-l>एष भूतो भविष्यश्च धर्मस्ते समुदीरितः ॥ २३ ॥</s-l></s-lg><s-lg><s-l>न तेऽस्त्यविदितं किंचिदतीतानागतं भुवि ।</s-l><s-l>तस्मादिमं परिक्लेशं त्वं तात हृदि मा कृथाः ॥ २४ ॥</s-l></s-lg><s-lg><s-l>एष कालो महाबाहो अपि सर्वदिवौकसाम् ।</s-l><s-l>मुह्यन्ति हि प्रजास्तात कालेनाभिप्रचोदिताः ॥ २५ ॥</s-l></s-lg><s-lg><s-l>मा च तेऽत्र विचारो भूद्यन्मयोक्तं तवानघ ।</s-l><s-l>अतिशङ्क्य वचो ह्येतद्धर्मलोपो भवेत्तव ॥ २६ ॥</s-l></s-lg><s-lg><s-l>जातोऽसि प्रथिते वंशे कुरूणां भरतर्षभ ।</s-l><s-l>कर्मणा मनसा वाचा सर्वमेतत्समाचर ॥ २७ ॥</s-l></s-lg><s-lg><s-l> युधिष्ठिर उवाच ।</s-l><s-l>यत्त्वयोक्तं द्विजश्रेष्ठ वाक्यं श्रुतिमनोहरम् ।</s-l><s-l>तथा करिष्ये यत्नेन भवतः शासनं विभो ॥ २८ ॥</s-l></s-lg><s-lg><s-l>न मे लोभोऽस्ति विप्रेन्द्र न भयं न च मत्सरः ।</s-l><s-l>करिष्यामि हि तत्सर्वमुक्तं यत्ते मयि प्रभो ॥ २९ ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वा तु वचनं तस्य पाण्डवस्य महात्मनः ।</s-l><s-l>प्रहृष्टाः पाण्डवा राजन्सहिताः शार्ङ्गधन्वना ॥ ३० ॥</s-l></s-lg><s-lg><s-l>तथा कथां शुभां श्रुत्वा मार्कण्डेयस्य धीमतः ।</s-l><s-l>विस्मिताः समपद्यन्त पुराणस्य निवेदनात् ॥ ३१ ॥</s-l></s-lg>