<s-lg><s-l> श्येन उवाच ।</s-l><s-l>धर्मात्मानं त्वाहुरेकं सर्वे राजन्महीक्षितः ।</s-l><s-l>स वै धर्मविरुद्धं त्वं कस्मात्कर्म चिकीर्षसि ॥ १ ॥</s-l></s-lg><s-lg><s-l>विहितं भक्षणं राजन्पीड्यमानस्य मे क्षुधा ।</s-l><s-l>मा भाङ्क्षीर्धर्मलोभेन धर्ममुत्सृष्टवानसि ॥ २ ॥</s-l></s-lg><s-lg><s-l> राजोवाच ।</s-l><s-l>संत्रस्तरूपस्त्राणार्थी त्वत्तो भीतो महाद्विज ।</s-l><s-l>मत्सकाशमनुप्राप्तः प्राणगृध्नुरयं द्विजः ॥ ३ ॥</s-l></s-lg><s-lg><s-l>एवमभ्यागतस्येह कपोतस्याभयार्थिनः ।</s-l><s-l>अप्रदाने परोऽधर्मः किं त्वं श्येन प्रपश्यसि ॥ ४ ॥</s-l></s-lg><s-lg><s-l>प्रस्पन्दमानः संभ्रान्तः कपोतः श्येन लक्ष्यते ।</s-l><s-l>मत्सकाशं जीवितार्थी तस्य त्यागो विगर्हितः ॥ ५ ॥</s-l></s-lg><s-lg><s-l> श्येन उवाच ।</s-l><s-l>आहारात्सर्वभूतानि संभवन्ति महीपते ।</s-l><s-l>आहारेण विवर्धन्ते तेन जीवन्ति जन्तवः ॥ ६ ॥</s-l></s-lg><s-lg><s-l>शक्यते दुस्त्यजेऽप्यर्थे चिररात्राय जीवितुम् ।</s-l><s-l>न तु भोजनमुत्सृज्य शक्यं वर्तयितुं चिरम् ॥ ७ ॥</s-l></s-lg><s-lg><s-l>भक्ष्याद्विलोपितस्याद्य मम प्राणा विशां पते ।</s-l><s-l>विसृज्य कायमेष्यन्ति पन्थानमपुनर्भवम् ॥ ८ ॥</s-l></s-lg><s-lg><s-l>प्रमृते मयि धर्मात्मन्पुत्रदारं नशिष्यति ।</s-l><s-l>रक्षमाणः कपोतं त्वं बहून्प्राणान्नशिष्यसि ॥ ९ ॥</s-l></s-lg><s-lg><s-l>धर्मं यो बाधते धर्मो न स धर्मः कुधर्म तत् ।</s-l><s-l>अविरोधी तु यो धर्मः स धर्मः सत्यविक्रम ॥ १० ॥</s-l></s-lg><s-lg><s-l>विरोधिषु महीपाल निश्चित्य गुरुलाघवम् ।</s-l><s-l>न बाधा विद्यते यत्र तं धर्मं समुदाचरेत् ॥ ११ ॥</s-l></s-lg><s-lg><s-l>गुरुलाघवमाज्ञाय धर्माधर्मविनिश्चये ।</s-l><s-l>यतो भूयांस्ततो राजन्कुरु धर्मविनिश्चयम् ॥ १२ ॥</s-l></s-lg><s-lg><s-l> राजोवाच ।</s-l><s-l>बहुकल्याणसंयुक्तं भाषसे विहगोत्तम ।</s-l><s-l>सुपर्णः पक्षिराट्किं त्वं धर्मज्ञश्चास्यसंशयम् ।</s-l><s-l>तथा हि धर्मसंयुक्तं बहु चित्रं प्रभाषसे ॥ १३ ॥</s-l></s-lg><s-lg><s-l>न तेऽस्त्यविदितं किंचिदिति त्वा लक्षयाम्यहम् ।</s-l><s-l>शरणैषिणः परित्यागं कथं साध्विति मन्यसे ॥ १४ ॥</s-l></s-lg><s-lg><s-l>आहारार्थं समारम्भस्तव चायं विहंगम ।</s-l><s-l>शक्यश्चाप्यन्यथा कर्तुमाहारोऽप्यधिकस्त्वया ॥ १५ ॥</s-l></s-lg><s-lg><s-l>गोवृषो वा वराहो वा मृगो वा महिषोऽपि वा ।</s-l><s-l>त्वदर्थमद्य क्रियतां यद्वान्यदभिकाङ्क्षसे ॥ १६ ॥</s-l></s-lg><s-lg><s-l> श्येन उवाच ।</s-l><s-l>न वराहं न चोक्षाणं न मृगान्विविधांस्तथा ।</s-l><s-l>भक्षयामि महाराज किमन्नाद्येन तेन मे ॥ १७ ॥</s-l></s-lg><s-lg><s-l>यस्तु मे दैवविहितो भक्षः क्षत्रियपुंगव ।</s-l><s-l>तमुत्सृज महीपाल कपोतमिममेव मे ॥ १८ ॥</s-l></s-lg><s-lg><s-l>श्येनाः कपोतान्खादन्ति स्थितिरेषा सनातनी ।</s-l><s-l>मा राजन्मार्गमाज्ञाय कदलीस्कन्धमारुह ॥ १९ ॥</s-l></s-lg><s-lg><s-l> राजोवाच ।</s-l><s-l>राज्यं शिबीनामृद्धं वै शाधि पक्षिगणार्चित ।</s-l><s-l>यद्वा कामयसे किंचिच्छ्येन सर्वं ददानि ते ।</s-l><s-l>विनेमं पक्षिणं श्येन शरणार्थिनमागतम् ॥ २० ॥</s-l></s-lg><s-lg><s-l>येनेमं वर्जयेथास्त्वं कर्मणा पक्षिसत्तम ।</s-l><s-l>तदाचक्ष्व करिष्यामि न हि दास्ये कपोतकम् ॥ २१ ॥</s-l></s-lg><s-lg><s-l> श्येन उवाच ।</s-l><s-l>उशीनर कपोते ते यदि स्नेहो नराधिप ।</s-l><s-l>आत्मनो मांसमुत्कृत्य कपोततुलया धृतम् ॥ २२ ॥</s-l></s-lg><s-lg><s-l>यदा समं कपोतेन तव मांसं भवेन्नृप ।</s-l><s-l>तदा प्रदेयं तन्मह्यं सा मे तुष्टिर्भविष्यति ॥ २३ ॥</s-l></s-lg><s-lg><s-l> राजोवाच ।</s-l><s-l>अनुग्रहमिमं मन्ये श्येन यन्माभियाचसे ।</s-l><s-l>तस्मात्तेऽद्य प्रदास्यामि स्वमांसं तुलया धृतम् ॥ २४ ॥</s-l></s-lg><s-lg><s-l> लोमश उवाच ।</s-l><s-l>अथोत्कृत्य स्वमांसं तु राजा परमधर्मवित् ।</s-l><s-l>तुलयामास कौन्तेय कपोतेन सहाभिभो ॥ २५ ॥</s-l></s-lg><s-lg><s-l>ध्रियमाणस्तु तुलया कपोतो व्यतिरिच्यते ।</s-l><s-l>पुनश्चोत्कृत्य मांसानि राजा प्रादादुशीनरः ॥ २६ ॥</s-l></s-lg><s-lg><s-l>न विद्यते यदा मांसं कपोतेन समं धृतम् ।</s-l><s-l>तत उत्कृत्तमांसोऽसावारुरोह स्वयं तुलाम् ॥ २७ ॥</s-l></s-lg><s-lg><s-l> श्येन उवाच ।</s-l><s-l>इन्द्रोऽहमस्मि धर्मज्ञ कपोतो हव्यवाडयम् ।</s-l><s-l>जिज्ञासमानौ धर्मे त्वां यज्ञवाटमुपागतौ ॥ २८ ॥</s-l></s-lg><s-lg><s-l>यत्ते मांसानि गात्रेभ्य उत्कृत्तानि विशां पते ।</s-l><s-l>एषा ते भास्वरी कीर्तिर्लोकानभिभविष्यति ॥ २९ ॥</s-l></s-lg><s-lg><s-l>यावल्लोके मनुष्यास्त्वां कथयिष्यन्ति पार्थिव ।</s-l><s-l>तावत्कीर्तिश्च लोकाश्च स्थास्यन्ति तव शाश्वताः ॥ ३० ॥</s-l></s-lg><s-lg><s-l> लोमश उवाच ।</s-l><s-l>तत्पाण्डवेय सदनं राज्ञस्तस्य महात्मनः ।</s-l><s-l>पश्यस्वैतन्मया सार्धं पुण्यं पापप्रमोचनम् ॥ ३१ ॥</s-l></s-lg><s-lg><s-l>अत्र वै सततं देवा मुनयश्च सनातनाः ।</s-l><s-l>दृश्यन्ते ब्राह्मणै राजन्पुण्यवद्भिर्महात्मभिः ॥ ३२ ॥</s-l></s-lg>