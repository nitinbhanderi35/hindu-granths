<s-lg><s-l> वैशंपायन उवाच ।</s-l><s-l>धृतराष्ट्रस्य तद्वाक्यं निशम्य सहसौबलः ।</s-l><s-l>दुर्योधनमिदं काले कर्णो वचनमब्रवीत् ॥ १ ॥</s-l></s-lg><s-lg><s-l>प्रव्राज्य पाण्डवान्वीरान्स्वेन वीर्येण भारत ।</s-l><s-l>भुङ्क्ष्वेमां पृथिवीमेको दिवं शम्बरहा यथा ॥ २ ॥</s-l></s-lg><s-lg><s-l>प्राच्याश्च दाक्षिणात्याश्च प्रतीच्योदीच्यवासिनः ।</s-l><s-l>कृताः करप्रदाः सर्वे राजानस्ते नराधिप ॥ ३ ॥</s-l></s-lg><s-lg><s-l>या हि सा दीप्यमानेव पाण्डवान्भजते पुरा ।</s-l><s-l>साद्य लक्ष्मीस्त्वया राजन्नवाप्ता भ्रातृभिः सह ॥ ४ ॥</s-l></s-lg><s-lg><s-l>इन्द्रप्रस्थगते यां तां दीप्यमानां युधिष्ठिरे ।</s-l><s-l>अपश्याम श्रियं राजन्नचिरं शोककर्शिताः ॥ ५ ॥</s-l></s-lg><s-lg><s-l>सा तु बुद्धिबलेनेयं राज्ञस्तस्माद्युधिष्ठिरात् ।</s-l><s-l>त्वयाक्षिप्ता महाबाहो दीप्यमानेव दृश्यते ॥ ६ ॥</s-l></s-lg><s-lg><s-l>तथैव तव राजेन्द्र राजानः परवीरहन् ।</s-l><s-l>शासनेऽधिष्ठिताः सर्वे किं कुर्म इति वादिनः ॥ ७ ॥</s-l></s-lg><s-lg><s-l>तवाद्य पृथिवी राजन्निखिला सागराम्बरा ।</s-l><s-l>सपर्वतवना देवी सग्रामनगराकरा ।</s-l><s-l>नानावनोद्देशवती पत्तनैरुपशोभिता ॥ ८ ॥</s-l></s-lg><s-lg><s-l>वन्द्यमानो द्विजै राजन्पूज्यमानश्च राजभिः ।</s-l><s-l>पौरुषाद्दिवि देवेषु भ्राजसे रश्मिवानिव ॥ ९ ॥</s-l></s-lg><s-lg><s-l>रुद्रैरिव यमो राजा मरुद्भिरिव वासवः ।</s-l><s-l>कुरुभिस्त्वं वृतो राजन्भासि नक्षत्रराडिव ॥ १० ॥</s-l></s-lg><s-lg><s-l>ये स्म ते नाद्रियन्तेऽऽज्ञा नोद्विजन्ते कदा च न ।</s-l><s-l>पश्यामस्ताञ्श्रिया हीनान्पाण्डवान्वनवासिनः ॥ ११ ॥</s-l></s-lg><s-lg><s-l>श्रूयन्ते हि महाराज सरो द्वैतवनं प्रति ।</s-l><s-l>वसन्तः पाण्डवाः सार्धं ब्राह्मणैर्वनवासिभिः ॥ १२ ॥</s-l></s-lg><s-lg><s-l>स प्रयाहि महाराज श्रिया परमया युतः ।</s-l><s-l>प्रतपन्पाण्डुपुत्रांस्त्वं रश्मिवानिव तेजसा ॥ १३ ॥</s-l></s-lg><s-lg><s-l>स्थितो राज्ये च्युतान्राज्याच्छ्रिया हीनाञ्श्रिया वृतः ।</s-l><s-l>असमृद्धान्समृद्धार्थः पश्य पाण्डुसुतान्नृप ॥ १४ ॥</s-l></s-lg><s-lg><s-l>महाभिजनसंपन्नं भद्रे महति संस्थितम् ।</s-l><s-l>पाण्डवास्त्वाभिवीक्षन्तां ययातिमिव नाहुषम् ॥ १५ ॥</s-l></s-lg><s-lg><s-l>यां श्रियं सुहृदश्चैव दुर्हृदश्च विशां पते ।</s-l><s-l>पश्यन्ति पुरुषे दीप्तां सा समर्था भवत्युत ॥ १६ ॥</s-l></s-lg><s-lg><s-l>समस्थो विषमस्थान्हि दुर्हृदो योऽभिवीक्षते ।</s-l><s-l>जगतीस्थानिवाद्रिस्थः किं ततः परमं सुखम् ॥ १७ ॥</s-l></s-lg><s-lg><s-l>न पुत्रधनलाभेन न राज्येनापि विन्दति ।</s-l><s-l>प्रीतिं नृपतिशार्दूल याममित्राघदर्शनात् ॥ १८ ॥</s-l></s-lg><s-lg><s-l>किं नु तस्य सुखं न स्यादाश्रमे यो धनंजयम् ।</s-l><s-l>अभिवीक्षेत सिद्धार्थो वल्कलाजिनवाससम् ॥ १९ ॥</s-l></s-lg><s-lg><s-l>सुवाससो हि ते भार्या वल्कलाजिनवाससम् ।</s-l><s-l>पश्यन्त्वसुखितां कृष्णां सा च निर्विद्यतां पुनः ।</s-l><s-l>विनिन्दतां तथात्मानं जीवितं च धनच्युता ॥ २० ॥</s-l></s-lg><s-lg><s-l>न तथा हि सभामध्ये तस्या भवितुमर्हति ।</s-l><s-l>वैमनस्यं यथा दृष्ट्वा तव भार्याः स्वलंकृताः ॥ २१ ॥</s-l></s-lg><s-lg><s-l>एवमुक्त्वा तु राजानं कर्णः शकुनिना सह ।</s-l><s-l>तूष्णीं बभूवतुरुभौ वाक्यान्ते जनमेजय ॥ २२ ॥</s-l></s-lg>