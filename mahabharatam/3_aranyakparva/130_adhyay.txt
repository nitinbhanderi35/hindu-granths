<s-lg><s-l> लोमश उवाच ।</s-l><s-l>इह मर्त्यास्तपस्तप्त्वा स्वर्गं गच्छन्ति भारत ।</s-l><s-l>मर्तुकामा नरा राजन्निहायान्ति सहस्रशः ॥ १ ॥</s-l></s-lg><s-lg><s-l>एवमाशीः प्रयुक्ता हि दक्षेण यजता पुरा ।</s-l><s-l>इह ये वै मरिष्यन्ति ते वै स्वर्गजितो नराः ॥ २ ॥</s-l></s-lg><s-lg><s-l>एषा सरस्वती पुण्या दिव्या चोघवती नदी ।</s-l><s-l>एतद्विनशनं नाम सरस्वत्या विशां पते ॥ ३ ॥</s-l></s-lg><s-lg><s-l>द्वारं निषादराष्ट्रस्य येषां द्वेषात्सरस्वती ।</s-l><s-l>प्रविष्टा पृथिवीं वीर मा निषादा हि मां विदुः ॥ ४ ॥</s-l></s-lg><s-lg><s-l>एष वै चमसोद्भेदो यत्र दृश्या सरस्वती ।</s-l><s-l>यत्रैनामभ्यवर्तन्त दिव्याः पुण्याः समुद्रगाः ॥ ५ ॥</s-l></s-lg><s-lg><s-l>एतत्सिन्धोर्महत्तीर्थं यत्रागस्त्यमरिंदम ।</s-l><s-l>लोपामुद्रा समागम्य भर्तारमवृणीत वै ॥ ६ ॥</s-l></s-lg><s-lg><s-l>एतत्प्रभासते तीर्थं प्रभासं भास्करद्युते ।</s-l><s-l>इन्द्रस्य दयितं पुण्यं पवित्रं पापनाशनम् ॥ ७ ॥</s-l></s-lg><s-lg><s-l>एतद्विष्णुपदं नाम दृश्यते तीर्थमुत्तमम् ।</s-l><s-l>एषा रम्या विपाशा च नदी परमपावनी ॥ ८ ॥</s-l></s-lg><s-lg><s-l>अत्रैव पुत्रशोकेन वसिष्ठो भगवानृषिः ।</s-l><s-l>बद्ध्वात्मानं निपतितो विपाशः पुनरुत्थितः ॥ ९ ॥</s-l></s-lg><s-lg><s-l>काश्मीरमण्डलं चैतत्सर्वपुण्यमरिंदम ।</s-l><s-l>महर्षिभिश्चाध्युषितं पश्येदं भ्रातृभिः सह ॥ १० ॥</s-l></s-lg><s-lg><s-l>अत्रोत्तराणां सर्वेषामृषीणां नाहुषस्य च ।</s-l><s-l>अग्नेश्चात्रैव संवादः काश्यपस्य च भारत ॥ ११ ॥</s-l></s-lg><s-lg><s-l>एतद्द्वारं महाराज मानसस्य प्रकाशते ।</s-l><s-l>वर्षमस्य गिरेर्मध्ये रामेण श्रीमता कृतम् ॥ १२ ॥</s-l></s-lg><s-lg><s-l>एष वातिकषण्डो वै प्रख्यातः सत्यविक्रमः ।</s-l><s-l>नाभ्यवर्तत यद्द्वारं विदेहानुत्तरं च यः ॥ १३ ॥</s-l></s-lg><s-lg><s-l>एष उज्जानको नाम यवक्रीर्यत्र शान्तवान् ।</s-l><s-l>अरुन्धतीसहायश्च वसिष्ठो भगवानृषिः ॥ १४ ॥</s-l></s-lg><s-lg><s-l>ह्रदश्च कुशवानेष यत्र पद्मं कुशेशयम् ।</s-l><s-l>आश्रमश्चैव रुक्मिण्या यत्राशाम्यदकोपना ॥ १५ ॥</s-l></s-lg><s-lg><s-l>समाधीनां समासस्तु पाण्डवेय श्रुतस्त्वया ।</s-l><s-l>तं द्रक्ष्यसि महाराज भृगुतुङ्गं महागिरिम् ॥ १६ ॥</s-l></s-lg><s-lg><s-l>जलां चोपजलां चैव यमुनामभितो नदीम् ।</s-l><s-l>उशीनरो वै यत्रेष्ट्वा वासवादत्यरिच्यत ॥ १७ ॥</s-l></s-lg><s-lg><s-l>तां देवसमितिं तस्य वासवश्च विशां पते ।</s-l><s-l>अभ्यगच्छत राजानं ज्ञातुमग्निश्च भारत ॥ १८ ॥</s-l></s-lg><s-lg><s-l>जिज्ञासमानौ वरदौ महात्मानमुशीनरम् ।</s-l><s-l>इन्द्रः श्येनः कपोतोऽग्निर्भूत्वा यज्ञेऽभिजग्मतुः ॥ १९ ॥</s-l></s-lg><s-lg><s-l>ऊरुं राज्ञः समासाद्य कपोतः श्येनजाद्भयात् ।</s-l><s-l>शरणार्थी तदा राजन्निलिल्ये भयपीडितः ॥ २० ॥</s-l></s-lg>