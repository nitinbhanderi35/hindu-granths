<s-lg><s-l> वैशंपायन उवाच ।</s-l><s-l>तं विवक्षन्तमालक्ष्य कुरुराजो महामुनिम् ।</s-l><s-l>कथासंजननार्थाय चोदयामास पाण्डवः ॥ १ ॥</s-l></s-lg><s-lg><s-l>भवान्दैवतदैत्यानामृषीणां च महात्मनाम् ।</s-l><s-l>राजर्षीणां च सर्वेषां चरितज्ञः सनातनः ॥ २ ॥</s-l></s-lg><s-lg><s-l>सेव्यश्चोपासितव्यश्च मतो नः काङ्क्षितश्चिरम् ।</s-l><s-l>अयं च देवकीपुत्रः प्राप्तोऽस्मानवलोककः ॥ ३ ॥</s-l></s-lg><s-lg><s-l>भवत्येव हि मे बुद्धिर्दृष्ट्वात्मानं सुखाच्च्युतम् ।</s-l><s-l>धार्तराष्ट्रांश्च दुर्वृत्तानृध्यतः प्रेक्ष्य सर्वशः ॥ ४ ॥</s-l></s-lg><s-lg><s-l>कर्मणः पुरुषः कर्ता शुभस्याप्यशुभस्य च ।</s-l><s-l>स्वफलं तदुपाश्नाति कथं कर्ता स्विदीश्वरः ॥ ५ ॥</s-l></s-lg><s-lg><s-l>अथ वा सुखदुःखेषु नृणां ब्रह्मविदां वर ।</s-l><s-l>इह वा कृतमन्वेति परदेहेऽथ वा पुनः ॥ ६ ॥</s-l></s-lg><s-lg><s-l>देही च देहं संत्यज्य मृग्यमाणः शुभाशुभैः ।</s-l><s-l>कथं संयुज्यते प्रेत्य इह वा द्विजसत्तम ॥ ७ ॥</s-l></s-lg><s-lg><s-l>ऐहलौकिकमेवैतदुताहो पारलौकिकम् ।</s-l><s-l>क्व च कर्माणि तिष्ठन्ति जन्तोः प्रेतस्य भार्गव ॥ ८ ॥</s-l></s-lg><s-lg><s-l> मार्कण्डेय उवाच ।</s-l><s-l>त्वद्युक्तोऽयमनुप्रश्नो यथावद्वदतां वर ।</s-l><s-l>विदितं वेदितव्यं ते स्थित्यर्थमनुपृच्छसि ॥ ९ ॥</s-l></s-lg><s-lg><s-l>अत्र ते वर्तयिष्यामि तदिहैकमनाः शृणु ।</s-l><s-l>यथेहामुत्र च नरः सुखदुःखमुपाश्नुते ॥ १० ॥</s-l></s-lg><s-lg><s-l>निर्मलानि शरीराणि विशुद्धानि शरीरिणाम् ।</s-l><s-l>ससर्ज धर्मतन्त्राणि पूर्वोत्पन्नः प्रजापतिः ॥ ११ ॥</s-l></s-lg><s-lg><s-l>अमोघबलसंकल्पाः सुव्रताः सत्यवादिनः ।</s-l><s-l>ब्रह्मभूता नराः पुण्याः पुराणाः कुरुनन्दन ॥ १२ ॥</s-l></s-lg><s-lg><s-l>सर्वे देवैः समायान्ति स्वच्छन्देन नभस्तलम् ।</s-l><s-l>ततश्च पुनरायान्ति सर्वे स्वच्छन्दचारिणः ॥ १३ ॥</s-l></s-lg><s-lg><s-l>स्वच्छन्दमरणाश्चासन्नराः स्वच्छन्दजीविनः ।</s-l><s-l>अल्पबाधा निरातङ्का सिद्धार्था निरुपद्रवाः ॥ १४ ॥</s-l></s-lg><s-lg><s-l>द्रष्टारो देवसंघानामृषीणां च महात्मनाम् ।</s-l><s-l>प्रत्यक्षाः सर्वधर्माणां दान्ता विगतमत्सराः ॥ १५ ॥</s-l></s-lg><s-lg><s-l>आसन्वर्षसहस्राणि तथा पुत्रसहस्रिणः ।</s-l><s-l>ततः कालान्तरेऽन्यस्मिन्पृथिवीतलचारिणः ॥ १६ ॥</s-l></s-lg><s-lg><s-l>कामक्रोधाभिभूतास्ते मायाव्याजोपजीविनः ।</s-l><s-l>लोभमोहाभिभूताश्च त्यक्ता देवैस्ततो नराः ॥ १७ ॥</s-l></s-lg><s-lg><s-l>अशुभैः कर्मभिः पापास्तिर्यङ्नरकगामिनः ।</s-l><s-l>संसारेषु विचित्रेषु पच्यमानाः पुनः पुनः ॥ १८ ॥</s-l></s-lg><s-lg><s-l>मोघेष्टा मोघसंकल्पा मोघज्ञाना विचेतसः ।</s-l><s-l>सर्वातिशङ्किनश्चैव संवृत्ताः क्लेशभागिनः ।</s-l><s-l>अशुभैः कर्मभिश्चापि प्रायशः परिचिह्निताः ॥ १९ ॥</s-l></s-lg><s-lg><s-l>दौष्कुल्या व्याधिबहुला दुरात्मानोऽप्रतापिनः ।</s-l><s-l>भवन्त्यल्पायुषः पापा रौद्रकर्मफलोदयाः ।</s-l><s-l>नाथन्तः सर्वकामानां नास्तिका भिन्नसेतवः ॥ २० ॥</s-l></s-lg><s-lg><s-l>जन्तोः प्रेतस्य कौन्तेय गतिः स्वैरिह कर्मभिः ।</s-l><s-l>प्राज्ञस्य हीनबुद्धेश्च कर्मकोशः क्व तिष्ठति ॥ २१ ॥</s-l></s-lg><s-lg><s-l>क्वस्थस्तत्समुपाश्नाति सुकृतं यदि वेतरत् ।</s-l><s-l>इति ते दर्शनं यच्च तत्राप्यनुनयं शृणु ॥ २२ ॥</s-l></s-lg><s-lg><s-l>अयमादिशरीरेण देवसृष्टेन मानवः ।</s-l><s-l>शुभानामशुभानां च कुरुते संचयं महत् ॥ २३ ॥</s-l></s-lg><s-lg><s-l>आयुषोऽन्ते प्रहायेदं क्षीणप्रायं कलेवरम् ।</s-l><s-l>संभवत्येव युगपद्योनौ नास्त्यन्तराभवः ॥ २४ ॥</s-l></s-lg><s-lg><s-l>तत्रास्य स्वकृतं कर्म छायेवानुगतं सदा ।</s-l><s-l>फलत्यथ सुखार्हो वा दुःखार्हो वापि जायते ॥ २५ ॥</s-l></s-lg><s-lg><s-l>कृतान्तविधिसंयुक्तः स जन्तुर्लक्षणैः शुभैः ।</s-l><s-l>अशुभैर्वा निरादानो लक्ष्यते ज्ञानदृष्टिभिः ॥ २६ ॥</s-l></s-lg><s-lg><s-l>एषा तावदबुद्धीनां गतिरुक्ता युधिष्ठिर ।</s-l><s-l>अतः परं ज्ञानवतां निबोध गतिमुत्तमाम् ॥ २७ ॥</s-l></s-lg><s-lg><s-l>मनुष्यास्तप्ततपसः सर्वागमपरायणाः ।</s-l><s-l>स्थिरव्रताः सत्यपरा गुरुशुश्रूषणे रताः ॥ २८ ॥</s-l></s-lg><s-lg><s-l>सुशीलाः शुक्लजातीयाः क्षान्ता दान्ताः सुतेजसः ।</s-l><s-l>शुभयोन्यन्तरगताः प्रायशः शुभलक्षणाः ॥ २९ ॥</s-l></s-lg><s-lg><s-l>जितेन्द्रियत्वाद्वशिनः शुक्लत्वान्मन्दरोगिणः ।</s-l><s-l>अल्पबाधपरित्रासाद्भवन्ति निरुपद्रवाः ॥ ३० ॥</s-l></s-lg><s-lg><s-l>च्यवन्तं जायमानं च गर्भस्थं चैव सर्वशः ।</s-l><s-l>स्वमात्मानं परं चैव बुध्यन्ते ज्ञानचक्षुषः ।</s-l><s-l>कर्मभूमिमिमां प्राप्य पुनर्यान्ति सुरालयम् ॥ ३१ ॥</s-l></s-lg><s-lg><s-l>किंचिद्दैवाद्धठात्किंचित्किंचिदेव स्वकर्मभिः ।</s-l><s-l>प्राप्नुवन्ति नरा राजन्मा तेऽस्त्वन्या विचारणा ॥ ३२ ॥</s-l></s-lg><s-lg><s-l>इमामत्रोपमां चापि निबोध वदतां वर ।</s-l><s-l>मनुष्यलोके यच्छ्रेयः परं मन्ये युधिष्ठिर ॥ ३३ ॥</s-l></s-lg><s-lg><s-l>इह वैकस्य नामुत्र अमुत्रैकस्य नो इह ।</s-l><s-l>इह चामुत्र चैकस्य नामुत्रैकस्य नो इह ॥ ३४ ॥</s-l></s-lg><s-lg><s-l>धनानि येषां विपुलानि सन्ति नित्यं रमन्ते सुविभूषिताङ्गाः ।</s-l><s-l>तेषामयं शत्रुवरघ्न लोको नासौ सदा देहसुखे रतानाम् ॥ ३५ ॥</s-l></s-lg><s-lg><s-l>ये योगयुक्तास्तपसि प्रसक्ताः स्वाध्यायशीला जरयन्ति देहान् ।</s-l><s-l>जितेन्द्रिया भूतहिते निविष्टास्तेषामसौ नायमरिघ्न लोकः ॥ ३६ ॥</s-l></s-lg><s-lg><s-l>ये धर्ममेव प्रथमं चरन्ति धर्मेण लब्ध्वा च धनानि काले ।</s-l><s-l>दारानवाप्य क्रतुभिर्यजन्ते तेषामयं चैव परश्च लोकः ॥ ३७ ॥</s-l></s-lg><s-lg><s-l>ये नैव विद्यां न तपो न दानं न चापि मूढाः प्रजने यतन्ते ।</s-l><s-l>न चाधिगच्छन्ति सुखान्यभाग्यास्तेषामयं चैव परश्च नास्ति ॥ ३८ ॥</s-l></s-lg><s-lg><s-l>सर्वे भवन्तस्त्वतिवीर्यसत्त्वा दिव्यौजसः संहननोपपन्नाः ।</s-l><s-l>लोकादमुष्मादवनिं प्रपन्नाः स्वधीतविद्याः सुरकार्यहेतोः ॥ ३९ ॥</s-l></s-lg><s-lg><s-l>कृत्वैव कर्माणि महान्ति शूरास्तपोदमाचारविहारशीलाः ।</s-l><s-l>देवानृषीन्प्रेतगणांश्च सर्वान्संतर्पयित्वा विधिना परेण ॥ ४० ॥</s-l></s-lg><s-lg><s-l>स्वर्गं परं पुण्यकृतां निवासं क्रमेण संप्राप्स्यथ कर्मभिः स्वैः ।</s-l><s-l>मा भूद्विशङ्का तव कौरवेन्द्र दृष्ट्वात्मनः क्लेशमिमं सुखार्ह ॥ ४१ ॥</s-l></s-lg>