<s-lg><s-l> लोमश उवाच ।</s-l><s-l>तानुवाच समेतांस्तु ब्रह्मा लोकपितामहः ।</s-l><s-l>गच्छध्वं विबुधाः सर्वे यथाकामं यथेप्सितम् ॥ १ ॥</s-l></s-lg><s-lg><s-l>महता कालयोगेन प्रकृतिं यास्यतेऽर्णवः ।</s-l><s-l>ज्ञातीन्वै कारणं कृत्वा महाराज्ञो भगीरथात् ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं वै ज्ञातयो ब्रह्मन्कारणं चात्र किं मुने ।</s-l><s-l>कथं समुद्रः पूर्णश्च भगीरथपरिश्रमात् ॥ ३ ॥</s-l></s-lg><s-lg><s-l>एतदिच्छाम्यहं श्रोतुं विस्तरेण तपोधन ।</s-l><s-l>कथ्यमानं त्वया विप्र राज्ञां चरितमुत्तमम् ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु विप्रेन्द्रो धर्मराज्ञा महात्मना ।</s-l><s-l>कथयामास माहात्म्यं सगरस्य महात्मनः ॥ ५ ॥</s-l></s-lg><s-lg><s-l> लोमश उवाच ।</s-l><s-l>इक्ष्वाकूणां कुले जातः सगरो नाम पार्थिवः ।</s-l><s-l>रूपसत्त्वबलोपेतः स चापुत्रः प्रतापवान् ॥ ६ ॥</s-l></s-lg><s-lg><s-l>स हैहयान्समुत्साद्य तालजङ्घांश्च भारत ।</s-l><s-l>वशे च कृत्वा राज्ञोऽन्यान्स्वराज्यमन्वशासत ॥ ७ ॥</s-l></s-lg><s-lg><s-l>तस्य भार्ये त्वभवतां रूपयौवनदर्पिते ।</s-l><s-l>वैदर्भी भरतश्रेष्ठ शैब्या च भरतर्षभ ॥ ८ ॥</s-l></s-lg><s-lg><s-l>स पुत्रकामो नृपतिस्तताप सुमहत्तपः ।</s-l><s-l>पत्नीभ्यां सह राजेन्द्र कैलासं गिरिमाश्रितः ॥ ९ ॥</s-l></s-lg><s-lg><s-l>स तप्यमानः सुमहत्तपो योगसमन्वितः ।</s-l><s-l>आससाद महात्मानं त्र्यक्षं त्रिपुरमर्दनम् ॥ १० ॥</s-l></s-lg><s-lg><s-l>शंकरं भवमीशानं शूलपानिं पिनाकिनम् ।</s-l><s-l>त्र्यम्बकं शिवमुग्रेशं बहुरूपमुमापतिम् ॥ ११ ॥</s-l></s-lg><s-lg><s-l>स तं दृष्ट्वैव वरदं पत्नीभ्यां सहितो नृपः ।</s-l><s-l>प्रणिपत्य महाबाहुः पुत्रार्थं समयाचत ॥ १२ ॥</s-l></s-lg><s-lg><s-l>तं प्रीतिमान्हरः प्राह सभार्यं नृपसत्तमम् ।</s-l><s-l>यस्मिन्वृतो मुहूर्तेऽहं त्वयेह नृपते वरम् ॥ १३ ॥</s-l></s-lg><s-lg><s-l>षष्टिः पुत्रसहस्राणि शूराः समरदर्पिताः ।</s-l><s-l>एकस्यां संभविष्यन्ति पत्न्यां तव नरोत्तम ॥ १४ ॥</s-l></s-lg><s-lg><s-l>ते चैव सर्वे सहिताः क्षयं यास्यन्ति पार्थिव ।</s-l><s-l>एको वंशधरः शूर एकस्यां संभविष्यति ।</s-l><s-l>एवमुक्त्वा तु तं रुद्रस्तत्रैवान्तरधीयत ॥ १५ ॥</s-l></s-lg><s-lg><s-l>स चापि सगरो राजा जगाम स्वं निवेशनम् ।</s-l><s-l>पत्नीभ्यां सहितस्तात सोऽतिहृष्टमनास्तदा ॥ १६ ॥</s-l></s-lg><s-lg><s-l>तस्याथ मनुजश्रेष्ठ ते भार्ये कमलेक्षणे ।</s-l><s-l>वैदर्भी चैव शैब्या च गर्भिण्यौ संबभूवतुः ॥ १७ ॥</s-l></s-lg><s-lg><s-l>ततः कालेन वैदर्भी गर्भालाबुं व्यजायत ।</s-l><s-l>शैब्या च सुषुवे पुत्रं कुमारं देवरूपिणम् ॥ १८ ॥</s-l></s-lg><s-lg><s-l>तदालाबुं समुत्स्रष्टुं मनश्चक्रे स पार्थिवः ।</s-l><s-l>अथान्तरिक्षाच्छुश्राव वाचं गम्भीरनिस्वनाम् ॥ १९ ॥</s-l></s-lg><s-lg><s-l>राजन्मा साहसं कार्षीः पुत्रान्न त्यक्तुमर्हसि ।</s-l><s-l>अलाबुमध्यान्निष्कृष्य बीजं यत्नेन गोप्यताम् ॥ २० ॥</s-l></s-lg><s-lg><s-l>सोपस्वेदेषु पात्रेषु घृतपूर्णेषु भागशः ।</s-l><s-l>ततः पुत्रसहस्राणि षष्टिं प्राप्स्यसि पार्थिव ॥ २१ ॥</s-l></s-lg><s-lg><s-l>महादेवेन दिष्टं ते पुत्रजन्म नराधिप ।</s-l><s-l>अनेन क्रमयोगेन मा ते बुद्धिरतोऽन्यथा ॥ २२ ॥</s-l></s-lg>