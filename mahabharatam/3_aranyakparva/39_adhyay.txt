<s-lg><s-l> जनमेजय उवाच ।</s-l><s-l>भगवञ्श्रोतुमिच्छामि पार्थस्याक्लिष्टकर्मणः ।</s-l><s-l>विस्तरेण कथामेतां यथास्त्राण्युपलब्धवान् ॥ १ ॥</s-l></s-lg><s-lg><s-l>कथं स पुरुषव्याघ्रो दीर्घबाहुर्धनंजयः ।</s-l><s-l>वनं प्रविष्टस्तेजस्वी निर्मनुष्यमभीतवत् ॥ २ ॥</s-l></s-lg><s-lg><s-l>किं च तेन कृतं तत्र वसता ब्रह्मवित्तम ।</s-l><s-l>कथं च भगवान्स्थाणुर्देवराजश्च तोषितः ॥ ३ ॥</s-l></s-lg><s-lg><s-l>एतदिच्छाम्यहं श्रोतुं त्वत्प्रसादाद्द्विजोत्तम ।</s-l><s-l>त्वं हि सर्वज्ञ दिव्यं च मानुषं चैव वेत्थ ह ॥ ४ ॥</s-l></s-lg><s-lg><s-l>अत्यद्भुतं महाप्राज्ञ रोमहर्षणमर्जुनः ।</s-l><s-l>भवेन सह संग्रामं चकाराप्रतिमं किल ।</s-l><s-l>पुरा प्रहरतां श्रेष्ठः संग्रामेष्वपराजितः ॥ ५ ॥</s-l></s-lg><s-lg><s-l>यच्छ्रुत्वा नरसिंहानां दैन्यहर्षातिविस्मयात् ।</s-l><s-l>शूराणामपि पार्थानां हृदयानि चकम्पिरे ॥ ६ ॥</s-l></s-lg><s-lg><s-l>यद्यच्च कृतवानन्यत्पार्थस्तदखिलं वद ।</s-l><s-l>न ह्यस्य निन्दितं जिष्णोः सुसूक्ष्ममपि लक्षये ।</s-l><s-l>चरितं तस्य शूरस्य तन्मे सर्वं प्रकीर्तय ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>कथयिष्यामि ते तात कथामेतां महात्मनः ।</s-l><s-l>दिव्यां कौरवशार्दूल महतीमद्भुतोपमाम् ॥ ८ ॥</s-l></s-lg><s-lg><s-l>गात्रसंस्पर्शसंबन्धं त्र्यम्बकेण सहानघ ।</s-l><s-l>पार्थस्य देवदेवेन शृणु सम्यक्समागमम् ॥ ९ ॥</s-l></s-lg><s-lg><s-l>युधिष्ठिरनियोगात्स जगामामितविक्रमः ।</s-l><s-l>शक्रं सुरेश्वरं द्रष्टुं देवदेवं च शंकरम् ॥ १० ॥</s-l></s-lg><s-lg><s-l>दिव्यं तद्धनुरादाय खड्गं च पुरुषर्षभः ।</s-l><s-l>महाबलो महाबाहुरर्जुनः कार्यसिद्धये ।</s-l><s-l>दिशं ह्युदीचीं कौरव्यो हिमवच्छिखरं प्रति ॥ ११ ॥</s-l></s-lg><s-lg><s-l>ऐन्द्रिः स्थिरमना राजन्सर्वलोकमहारथः ।</s-l><s-l>त्वरया परया युक्तस्तपसे धृतनिश्चयः ।</s-l><s-l>वनं कण्टकितं घोरमेक एवान्वपद्यत ॥ १२ ॥</s-l></s-lg><s-lg><s-l>नानापुष्पफलोपेतं नानापक्षिनिषेवितम् ।</s-l><s-l>नानामृगगणाकीर्णं सिद्धचारणसेवितम् ॥ १३ ॥</s-l></s-lg><s-lg><s-l>ततः प्रयाते कौन्तेये वनं मानुषवर्जितम् ।</s-l><s-l>शङ्खानां पटहानां च शब्दः समभवद्दिवि ॥ १४ ॥</s-l></s-lg><s-lg><s-l>पुष्पवर्षं च सुमहन्निपपात महीतले ।</s-l><s-l>मेघजालं च विततं छादयामास सर्वतः ॥ १५ ॥</s-l></s-lg><s-lg><s-l>अतीत्य वनदुर्गाणि संनिकर्षे महागिरेः ।</s-l><s-l>शुशुभे हिमवत्पृष्ठे वसमानोऽर्जुनस्तदा ॥ १६ ॥</s-l></s-lg><s-lg><s-l>तत्रापश्यद्द्रुमान्फुल्लान्विहगैर्वल्गु नादितान् ।</s-l><s-l>नदीश्च बहुलावर्ता नीलवैडूर्यसंनिभाः ॥ १७ ॥</s-l></s-lg><s-lg><s-l>हंसकारण्डवोद्गीताः सारसाभिरुतास्तथा ।</s-l><s-l>पुंस्कोकिलरुताश्चैव क्रौञ्चबर्हिणनादिताः ॥ १८ ॥</s-l></s-lg><s-lg><s-l>मनोहरवनोपेतास्तस्मिन्नतिरथोऽर्जुनः ।</s-l><s-l>पुण्यशीतामलजलाः पश्यन्प्रीतमनाभवत् ॥ १९ ॥</s-l></s-lg><s-lg><s-l>रमणीये वनोद्देशे रममाणोऽर्जुनस्तदा ।</s-l><s-l>तपस्युग्रे वर्तमान उग्रतेजा महामनाः ॥ २० ॥</s-l></s-lg><s-lg><s-l>दर्भचीरं निवस्याथ दण्डाजिनविभूषितः ।</s-l><s-l>पूर्णे पूर्णे त्रिरात्रे तु मासमेकं फलाशनः ।</s-l><s-l>द्विगुणेनैव कालेन द्वितीयं मासमत्यगात् ॥ २१ ॥</s-l></s-lg><s-lg><s-l>तृतीयमपि मासं स पक्षेणाहारमाचरन् ।</s-l><s-l>शीर्णं च पतितं भूमौ पर्णं समुपयुक्तवान् ॥ २२ ॥</s-l></s-lg><s-lg><s-l>चतुर्थे त्वथ संप्राप्ते मासि पूर्णे ततः परम् ।</s-l><s-l>वायुभक्षो महाबाहुरभवत्पाण्डुनन्दनः ।</s-l><s-l>ऊर्ध्वबाहुर्निरालम्बः पादाङ्गुष्ठाग्रविष्ठितः ॥ २३ ॥</s-l></s-lg><s-lg><s-l>सदोपस्पर्शनाच्चास्य बभूवुरमितौजसः ।</s-l><s-l>विद्युदम्भोरुहनिभा जटास्तस्य महात्मनः ॥ २४ ॥</s-l></s-lg><s-lg><s-l>ततो महर्षयः सर्वे जग्मुर्देवं पिनाकिनम् ।</s-l><s-l>शितिकण्ठं महाभागं प्रणिपत्य प्रसाद्य च ।</s-l><s-l>सर्वे निवेदयामासुः कर्म तत्फल्गुनस्य ह ॥ २५ ॥</s-l></s-lg><s-lg><s-l>एष पार्थो महातेजा हिमवत्पृष्ठमाश्रितः ।</s-l><s-l>उग्रे तपसि दुष्पारे स्थितो धूमाययन्दिशः ॥ २६ ॥</s-l></s-lg><s-lg><s-l>तस्य देवेश न वयं विद्मः सर्वे चिकीर्षितम् ।</s-l><s-l>संतापयति नः सर्वानसौ साधु निवार्यताम् ॥ २७ ॥</s-l></s-lg><s-lg><s-l> महेश्वर उवाच ।</s-l><s-l>शीघ्रं गच्छत संहृष्टा यथागतमतन्द्रिताः ।</s-l><s-l>अहमस्य विजानामि संकल्पं मनसि स्थितम् ॥ २८ ॥</s-l></s-lg><s-lg><s-l>नास्य स्वर्गस्पृहा काचिन्नैश्वर्यस्य न चायुषः ।</s-l><s-l>यत्त्वस्य काङ्क्षितं सर्वं तत्करिष्येऽहमद्य वै ॥ २९ ॥</s-l></s-lg><s-lg><s-l> वैशंपायन उवाच ।</s-l><s-l>ते श्रुत्व शर्ववचनमृषयः सत्यवादिनः ।</s-l><s-l>प्रहृष्टमनसो जग्मुर्यथास्वं पुनराश्रमान् ॥ ३० ॥</s-l></s-lg>