<s-lg><s-l> मार्कण्डेय उवाच ।</s-l><s-l>ततः प्रहस्तः सहसा समभ्येत्य विभीषणम् ।</s-l><s-l>गदया ताडयामास विनद्य रणकर्कशः ॥ १ ॥</s-l></s-lg><s-lg><s-l>स तयाभिहतो धीमान्गदया भीमवेगया ।</s-l><s-l>नाकम्पत महाबाहुर्हिमवानिव सुस्थिरः ॥ २ ॥</s-l></s-lg><s-lg><s-l>ततः प्रगृह्य विपुलां शतघण्टां विभीषणः ।</s-l><s-l>अभिमन्त्र्य महाशक्तिं चिक्षेपास्य शिरः प्रति ॥ ३ ॥</s-l></s-lg><s-lg><s-l>पतन्त्या स तया वेगाद्राक्षसोऽशनिनादया ।</s-l><s-l>हृतोत्तमाङ्गो ददृशे वातरुग्ण इव द्रुमः ॥ ४ ॥</s-l></s-lg><s-lg><s-l>तं दृष्ट्वा निहतं संख्ये प्रहस्तं क्षणदाचरम् ।</s-l><s-l>अभिदुद्राव धूम्राक्षो वेगेन महता कपीन् ॥ ५ ॥</s-l></s-lg><s-lg><s-l>तस्य मेघोपमं सैन्यमापतद्भीमदर्शनम् ।</s-l><s-l>दृष्ट्वैव सहसा दीर्णा रणे वानरपुंगवाः ॥ ६ ॥</s-l></s-lg><s-lg><s-l>ततस्तान्सहसा दीर्णान्दृष्ट्वा वानरपुंगवान् ।</s-l><s-l>निर्याय कपिशार्दूलो हनूमान्पर्यवस्थितः ॥ ७ ॥</s-l></s-lg><s-lg><s-l>तं दृष्ट्वावस्थितं संख्ये हरयः पवनात्मजम् ।</s-l><s-l>वेगेन महता राजन्संन्यवर्तन्त सर्वशः ॥ ८ ॥</s-l></s-lg><s-lg><s-l>ततः शब्दो महानासीत्तुमुलो लोमहर्षणः ।</s-l><s-l>रामरावणसैन्यानामन्योन्यमभिधावताम् ॥ ९ ॥</s-l></s-lg><s-lg><s-l>तस्मिन्प्रवृत्ते संग्रामे घोरे रुधिरकर्दमे ।</s-l><s-l>धूम्राक्षः कपिसैन्यं तद्द्रावयामास पत्रिभिः ॥ १० ॥</s-l></s-lg><s-lg><s-l>तं राक्षसमहामात्रमापतन्तं सपत्नजित् ।</s-l><s-l>तरसा प्रतिजग्राह हनूमान्पवनात्मजः ॥ ११ ॥</s-l></s-lg><s-lg><s-l>तयोर्युद्धमभूद्घोरं हरिराक्षसवीरयोः ।</s-l><s-l>जिगीषतोर्युधान्योन्यमिन्द्रप्रह्लादयोरिव ॥ १२ ॥</s-l></s-lg><s-lg><s-l>गदाभिः परिघैश्चैव राक्षसो जघ्निवान्कपिम् ।</s-l><s-l>कपिश्च जघ्निवान्रक्षः सस्कन्धविटपैर्द्रुमैः ॥ १३ ॥</s-l></s-lg><s-lg><s-l>ततस्तमतिकायेन साश्वं सरथसारथिम् ।</s-l><s-l>धूम्राक्षमवधीद्धीमान्हनूमान्मारुतात्मजः ॥ १४ ॥</s-l></s-lg><s-lg><s-l>ततस्तं निहतं दृष्ट्वा धूम्राक्षं राक्षसोत्तमम् ।</s-l><s-l>हरयो जातविस्रम्भा जघ्नुरभ्येत्य सैनिकान् ॥ १५ ॥</s-l></s-lg><s-lg><s-l>ते वध्यमाना बलिभिर्हरिभिर्जितकाशिभिः ।</s-l><s-l>राक्षसा भग्नसंकल्पा लङ्कामभ्यपतन्भयात् ॥ १६ ॥</s-l></s-lg><s-lg><s-l>तेऽभिपत्य पुरं भग्ना हतशेषा निशाचराः ।</s-l><s-l>सर्वं राज्ञे यथावृत्तं रावणाय न्यवेदयन् ॥ १७ ॥</s-l></s-lg><s-lg><s-l>श्रुत्वा तु रावणस्तेभ्यः प्रहस्तं निहतं युधि ।</s-l><s-l>धूम्राक्षं च महेष्वासं ससैन्यं वानरर्षभैः ॥ १८ ॥</s-l></s-lg><s-lg><s-l>सुदीर्घमिव निःश्वस्य समुत्पत्य वरासनात् ।</s-l><s-l>उवाच कुम्भकर्णस्य कर्मकालोऽयमागतः ॥ १९ ॥</s-l></s-lg><s-lg><s-l>इत्येवमुक्त्वा विविधैर्वादित्रैः सुमहास्वनैः ।</s-l><s-l>शयानमतिनिद्रालुं कुम्भकर्णमबोधयत् ॥ २० ॥</s-l></s-lg><s-lg><s-l>प्रबोध्य महता चैनं यत्नेनागतसाध्वसः ।</s-l><s-l>स्वस्थमासीनमव्यग्रं विनिद्रं राक्षसाधिपः ।</s-l><s-l>ततोऽब्रवीद्दशग्रीवः कुम्भकर्णं महाबलम् ॥ २१ ॥</s-l></s-lg><s-lg><s-l>धन्योऽसि यस्य ते निद्रा कुम्भकर्णेयमीदृशी ।</s-l><s-l>य इमं दारुणं कालं न जानीषे महाभयम् ॥ २२ ॥</s-l></s-lg><s-lg><s-l>एष तीर्त्वार्णवं रामः सेतुना हरिभिः सह ।</s-l><s-l>अवमन्येह नः सर्वान्करोति कदनं महत् ॥ २३ ॥</s-l></s-lg><s-lg><s-l>मया ह्यपहृता भार्या सीता नामास्य जानकी ।</s-l><s-l>तां मोक्षयिषुरायातो बद्ध्वा सेतुं महार्णवे ॥ २४ ॥</s-l></s-lg><s-lg><s-l>तेन चैव प्रहस्तादिर्महान्नः स्वजनो हतः ।</s-l><s-l>तस्य नान्यो निहन्तास्ति त्वदृते शत्रुकर्शन ॥ २५ ॥</s-l></s-lg><s-lg><s-l>स दंशितोऽभिनिर्याय त्वमद्य बलिनां वर ।</s-l><s-l>रामादीन्समरे सर्वाञ्जहि शत्रूनरिंदम ॥ २६ ॥</s-l></s-lg><s-lg><s-l>दूषणावरजौ चैव वज्रवेगप्रमाथिनौ ।</s-l><s-l>तौ त्वां बलेन महता सहितावनुयास्यतः ॥ २७ ॥</s-l></s-lg><s-lg><s-l>इत्युक्त्वा राक्षसपतिः कुम्भकर्णं तरस्विनम् ।</s-l><s-l>संदिदेशेतिकर्तव्ये वज्रवेगप्रमाथिनौ ॥ २८ ॥</s-l></s-lg><s-lg><s-l>तथेत्युक्त्वा तु तौ वीरौ रावणं दूषणानुजौ ।</s-l><s-l>कुम्भकर्णं पुरस्कृत्य तूर्णं निर्ययतुः पुरात् ॥ २९ ॥</s-l></s-lg>