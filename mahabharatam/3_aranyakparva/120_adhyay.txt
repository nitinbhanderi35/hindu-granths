<s-lg><s-l> सात्यकिरुवाच ।</s-l><s-l>न राम कालः परिदेवनाय यदुत्तरं तत्र तदेव सर्वे ।</s-l><s-l>समाचरामो ह्यनतीतकालं युधिष्ठिरो यद्यपि नाह किंचित् ॥ १ ॥</s-l></s-lg><s-lg><s-l>ये नाथवन्तो हि भवन्ति लोके ते नात्मना कर्म समारभन्ते ।</s-l><s-l>तेषां तु कार्येषु भवन्ति नाथाः शैब्यादयो राम यथा ययातेः ॥ २ ॥</s-l></s-lg><s-lg><s-l>येषां तथा राम समारभन्ते कार्याणि नाथाः स्वमतेन लोके ।</s-l><s-l>ते नाथवन्तः पुरुषप्रवीरा नानाथवत्कृच्छ्रमवाप्नुवन्ति ॥ ३ ॥</s-l></s-lg><s-lg><s-l>कस्मादयं रामजनार्दनौ च प्रद्युम्नसाम्बौ च मया समेतौ ।</s-l><s-l>वसत्यरण्ये सह सोदरीयैस्त्रैलोक्यनाथानधिगम्य नाथान् ॥ ४ ॥</s-l></s-lg><s-lg><s-l>निर्यातु साध्वद्य दशार्हसेना प्रभूतनानायुधचित्रवर्मा ।</s-l><s-l>यमक्षयं गच्छतु धार्तराष्ट्रः सबान्धवो वृष्णिबलाभिभूतः ॥ ५ ॥</s-l></s-lg><s-lg><s-l>त्वं ह्येव कोपात्पृथिवीमपीमां संवेष्टयेस्तिष्ठतु शार्ङ्गधन्वा ।</s-l><s-l>स धार्तराष्ट्रं जहि सानुबन्धं वृत्रं यथा देवपतिर्महेन्द्रः ॥ ६ ॥</s-l></s-lg><s-lg><s-l>भ्राता च मे यश्च सखा गुरुश्च जनार्दनस्यात्मसमश्च पार्थः ।</s-l><s-l>यदर्थमभ्युद्यतमुत्तमं तत्करोति कर्माग्र्यमपारणीयम् ॥ ७ ॥</s-l></s-lg><s-lg><s-l>तस्यास्त्रवर्षाण्यहमुत्तमास्त्रैर्विहत्य सर्वाणि रणेऽभिभूय ।</s-l><s-l>कायाच्छिरः सर्पविषाग्निकल्पैः शरोत्तमैरुन्मथितास्मि राम ॥ ८ ॥</s-l></s-lg><s-lg><s-l>खड्गेन चाहं निशितेन संख्ये कायाच्छिरस्तस्य बलात्प्रमथ्य ।</s-l><s-l>ततोऽस्य सर्वाननुगान्हनिष्ये दुर्योधनं चापि कुरूंश्च सर्वान् ॥ ९ ॥</s-l></s-lg><s-lg><s-l>आत्तायुधं मामिह रौहिणेय पश्यन्तु भौमा युधि जातहर्षाः ।</s-l><s-l>निघ्नन्तमेकं कुरुयोधमुख्यान्काले महाकक्षमिवान्तकाग्निः ॥ १० ॥</s-l></s-lg><s-lg><s-l>प्रद्युम्नमुक्तान्निशितान्न शक्ताः सोढुं कृपद्रोणविकर्णकर्णाः ।</s-l><s-l>जानामि वीर्यं च तवात्मजस्य कार्ष्णिर्भवत्येष यथा रणस्थः ॥ ११ ॥</s-l></s-lg><s-lg><s-l>साम्बः ससूतं सरथं भुजाभ्यां दुःशासनं शास्तु बलात्प्रमथ्य ।</s-l><s-l>न विद्यते जाम्बवतीसुतस्य रणेऽविषह्यं हि रणोत्कटस्य ॥ १२ ॥</s-l></s-lg><s-lg><s-l>एतेन बालेन हि शम्बरस्य दैत्यस्य सैन्यं सहसा प्रणुन्नम् ।</s-l><s-l>वृत्तोरुरत्यायतपीनबाहुरेतेन संख्ये निहतोऽश्वचक्रः ।</s-l><s-l>को नाम साम्बस्य रणे मनुष्यो गत्वान्तरं वै भुजयोर्धरेत ॥ १३ ॥</s-l></s-lg><s-lg><s-l>यथा प्रविश्यान्तरमन्तकस्य काले मनुष्यो न विनिष्क्रमेत ।</s-l><s-l>तथा प्रविश्यान्तरमस्य संख्ये को नाम जीवन्पुनराव्रजेत ॥ १४ ॥</s-l></s-lg><s-lg><s-l>द्रोणं च भीष्मं च महारथौ तौ सुतैर्वृतं चाप्यथ सोमदत्तम् ।</s-l><s-l>सर्वाणि सैन्यानि च वासुदेवः प्रधक्ष्यते सायकवह्निजालैः ॥ १५ ॥</s-l></s-lg><s-lg><s-l>किं नाम लोकेष्वविषह्यमस्ति कृष्णस्य सर्वेषु सदैवतेषु ।</s-l><s-l>आत्तायुधस्योत्तमबाणपाणेश्चक्रायुधस्याप्रतिमस्य युद्धे ॥ १६ ॥</s-l></s-lg><s-lg><s-l>ततोऽनिरुद्धोऽप्यसिचर्मपाणिर्महीमिमां धार्तराष्ट्रैर्विसंज्ञैः ।</s-l><s-l>हृतोत्तमाङ्गैर्निहतैः करोतु कीर्णां कुशैर्वेदिमिवाध्वरेषु ॥ १७ ॥</s-l></s-lg><s-lg><s-l>गदोल्मुकौ बाहुकभानुनीथाः शूरश्च संख्ये निशठः कुमारः ।</s-l><s-l>रणोत्कटौ सारणचारुदेष्णौ कुलोचितं विप्रथयन्तु कर्म ॥ १८ ॥</s-l></s-lg><s-lg><s-l>सवृष्णिभोजान्धकयोधमुख्या समागता क्षत्रियशूरसेना ।</s-l><s-l>हत्वा रणे तान्धृतराष्ट्रपुत्राँल्लोके यशः स्फीतमुपाकरोतु ॥ १९ ॥</s-l></s-lg><s-lg><s-l>ततोऽभिमन्युः पृथिवीं प्रशास्तु यावद्व्रतं धर्मभृतां वरिष्ठः ।</s-l><s-l>युधिष्ठिरः पारयते महात्मा द्यूते यथोक्तं कुरुसत्तमेन ॥ २० ॥</s-l></s-lg><s-lg><s-l>अस्मत्प्रमुक्तैर्विशिखैर्जितारिस्ततो महीं भोक्ष्यति धर्मराजः ।</s-l><s-l>निर्धार्तराष्ट्रां हतसूतपुत्रामेतद्धि नः कृत्यतमं यशस्यम् ॥ २१ ॥</s-l></s-lg><s-lg><s-l> वासुदेव उवाच ।</s-l><s-l>असंशयं माधव सत्यमेतद्गृह्णीम ते वाक्यमदीनसत्त्व ।</s-l><s-l>स्वाभ्यां भुजाभ्यामजितां तु भूमिं नेच्छेत्कुरूणामृषभः कथंचित् ॥ २२ ॥</s-l></s-lg><s-lg><s-l>न ह्येष कामान्न भयान्न लोभाद्युधिष्ठिरो जातु जह्यात्स्वधर्मम् ।</s-l><s-l>भीमार्जुनौ चातिरथौ यमौ वा तथैव कृष्णा द्रुपदात्मजेयम् ॥ २३ ॥</s-l></s-lg><s-lg><s-l>उभौ हि युद्धेऽप्रतिमौ पृथिव्यां वृकोदरश्चैव धनंजयश्च ।</s-l><s-l>कस्मान्न कृत्स्नां पृथिवीं प्रशासेन्माद्रीसुताभ्यां च पुरस्कृतोऽयम् ॥ २४ ॥</s-l></s-lg><s-lg><s-l>यदा तु पाञ्चालपतिर्महात्मा सकेकयश्चेदिपतिर्वयं च ।</s-l><s-l>योत्स्याम विक्रम्य परांस्तदा वै सुयोधनस्त्यक्ष्यति जीवलोकम् ॥ २५ ॥</s-l></s-lg><s-lg><s-l> युधिष्ठिर उवाच ।</s-l><s-l>नैतच्चित्रं माधव यद्ब्रवीषि सत्यं तु मे रक्ष्यतमं न राज्यम् ।</s-l><s-l>कृष्णस्तु मां वेद यथावदेकः कृष्णं च वेदाहमथो यथावत् ॥ २६ ॥</s-l></s-lg><s-lg><s-l>यदैव कालं पुरुषप्रवीरो वेत्स्यत्ययं माधव विक्रमस्य ।</s-l><s-l>तदा रणे त्वं च शिनिप्रवीर सुयोधनं जेष्यसि केशवश्च ॥ २७ ॥</s-l></s-lg><s-lg><s-l>प्रतिप्रयान्त्वद्य दशार्हवीरा दृढोऽस्मि नाथैर्नरलोकनाथैः ।</s-l><s-l>धर्मेऽप्रमादं कुरुताप्रमेया द्रष्टास्मि भूयः सुखिनः समेतान् ॥ २८ ॥</s-l></s-lg><s-lg><s-l> वैशंपायन उवाच ।</s-l><s-l>तेऽन्योन्यमामन्त्र्य तथाभिवाद्य वृद्धान्परिष्वज्य शिशूंश्च सर्वान् ।</s-l><s-l>यदुप्रवीराः स्वगृहाणि जग्मू राजापि तीर्थान्यनुसंचचार ॥ २९ ॥</s-l></s-lg><s-lg><s-l>विसृज्य कृष्णं त्वथ धर्मराजो विदर्भराजोपचितां सुतीर्थाम् ।</s-l><s-l>सुतेन सोमेन विमिश्रितोदां ततः पयोष्णीं प्रति स ह्युवास ॥ ३० ॥</s-l></s-lg>