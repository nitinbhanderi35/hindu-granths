<s-lg><s-l> युधिष्ठिर उवाच ।</s-l><s-l>व्रीहिद्रोणः परित्यक्तः कथं तेन महात्मना ।</s-l><s-l>कस्मै दत्तश्च भगवन्विधिना केन चात्थ मे ॥ १ ॥</s-l></s-lg><s-lg><s-l>प्रत्यक्षधर्मा भगवान्यस्य तुष्टो हि कर्मभिः ।</s-l><s-l>सफलं तस्य जन्माहं मन्ये सद्धर्मचारिणः ॥ २ ॥</s-l></s-lg><s-lg><s-l> व्यास उवाच ।</s-l><s-l>शिलोञ्छवृत्तिर्धर्मात्मा मुद्गलः संशितव्रतः ।</s-l><s-l>आसीद्राजन्कुरुक्षेत्रे सत्यवागनसूयकः ॥ ३ ॥</s-l></s-lg><s-lg><s-l>अतिथिव्रती क्रियावांश्च कापोतीं वृत्तिमास्थितः ।</s-l><s-l>सत्रमिष्टीकृतं नाम समुपास्ते महातपाः ॥ ४ ॥</s-l></s-lg><s-lg><s-l>सपुत्रदारो हि मुनिः पक्षाहारो बभूव सः ।</s-l><s-l>कपोतवृत्त्या पक्षेण व्रीहिद्रोणमुपार्जयत् ॥ ५ ॥</s-l></s-lg><s-lg><s-l>दर्शं च पौर्णमासं च कुर्वन्विगतमत्सरः ।</s-l><s-l>देवतातिथिशेषेण कुरुते देहयापनम् ॥ ६ ॥</s-l></s-lg><s-lg><s-l>तस्येन्द्रः सहितो देवैः साक्षात्त्रिभुवनेश्वरः ।</s-l><s-l>प्रत्यगृह्णान्महाराज भागं पर्वणि पर्वणि ॥ ७ ॥</s-l></s-lg><s-lg><s-l>स पर्वकालं कृत्वा तु मुनिवृत्त्या समन्वितः ।</s-l><s-l>अतिथिभ्यो ददावन्नं प्रहृष्टेनान्तरात्मना ॥ ८ ॥</s-l></s-lg><s-lg><s-l>व्रीहिद्रोणस्य तदहो ददतोऽन्नं महात्मनः ।</s-l><s-l>शिष्टं मात्सर्यहीनस्य वर्धत्यतिथिदर्शनात् ॥ ९ ॥</s-l></s-lg><s-lg><s-l>तच्छतान्यपि भुञ्जन्ति ब्राह्मणानां मनीषिणाम् ।</s-l><s-l>मुनेस्त्यागविशुद्ध्या तु तदन्नं वृद्धिमृच्छति ॥ १० ॥</s-l></s-lg><s-lg><s-l>तं तु शुश्राव धर्मिष्ठं मुद्गलं संशितव्रतम् ।</s-l><s-l>दुर्वासा नृप दिग्वासास्तमथाभ्याजगाम ह ॥ ११ ॥</s-l></s-lg><s-lg><s-l>बिभ्रच्चानियतं वेषमुन्मत्त इव पाण्डव ।</s-l><s-l>विकचः परुषा वाचो व्याहरन्विविधा मुनिः ॥ १२ ॥</s-l></s-lg><s-lg><s-l>अभिगम्याथ तं विप्रमुवाच मुनिसत्तमः ।</s-l><s-l>अन्नार्थिनमनुप्राप्तं विद्धि मां मुनिसत्तम ॥ १३ ॥</s-l></s-lg><s-lg><s-l>स्वागतं तेऽस्त्विति मुनिं मुद्गलः प्रत्यभाषत ।</s-l><s-l>पाद्यमाचमनीयं च प्रतिवेद्यान्नमुत्तमम् ॥ १४ ॥</s-l></s-lg><s-lg><s-l>प्रादात्स तपसोपात्तं क्षुधितायातिथिव्रती ।</s-l><s-l>उन्मत्ताय परां श्रद्धामास्थाय स धृतव्रतः ॥ १५ ॥</s-l></s-lg><s-lg><s-l>ततस्तदन्नं रसवत्स एव क्षुधयान्वितः ।</s-l><s-l>बुभुजे कृत्स्नमुन्मत्तः प्रादात्तस्मै च मुद्गलः ॥ १६ ॥</s-l></s-lg><s-lg><s-l>भुक्त्वा चान्नं ततः सर्वमुच्छिष्टेनात्मनस्ततः ।</s-l><s-l>अथानुलिलिपेऽङ्गानि जगाम च यथागतम् ॥ १७ ॥</s-l></s-lg><s-lg><s-l>एवं द्वितीये संप्राप्ते पर्वकाले मनीषिणः ।</s-l><s-l>आगम्य बुभुजे सर्वमन्नमुञ्छोपजीविनः ॥ १८ ॥</s-l></s-lg><s-lg><s-l>निराहारस्तु स मुनिरुञ्छमार्जयते पुनः ।</s-l><s-l>न चैनं विक्रियां नेतुमशकन्मुद्गलं क्षुधा ॥ १९ ॥</s-l></s-lg><s-lg><s-l>न क्रोधो न च मात्सर्यं नावमानो न संभ्रमः ।</s-l><s-l>सपुत्रदारमुञ्छन्तमाविवेश द्विजोत्तमम् ॥ २० ॥</s-l></s-lg><s-lg><s-l>तथा तमुञ्छधर्माणं दुर्वासा मुनिसत्तमम् ।</s-l><s-l>उपतस्थे यथाकालं षट्कृत्वः कृतनिश्चयः ॥ २१ ॥</s-l></s-lg><s-lg><s-l>न चास्य मानसं किंचिद्विकारं ददृशे मुनिः ।</s-l><s-l>शुद्धसत्त्वस्य शुद्धं स ददृशे निर्मलं मनः ॥ २२ ॥</s-l></s-lg><s-lg><s-l>तमुवाच ततः प्रीतः स मुनिर्मुद्गलं तदा ।</s-l><s-l>त्वत्समो नास्ति लोकेऽस्मिन्दाता मात्सर्यवर्जितः ॥ २३ ॥</s-l></s-lg><s-lg><s-l>क्षुद्धर्मसंज्ञां प्रणुदत्यादत्ते धैर्यमेव च ।</s-l><s-l>विषयानुसारिणी जिह्वा कर्षत्येव रसान्प्रति ॥ २४ ॥</s-l></s-lg><s-lg><s-l>आहारप्रभवाः प्राणा मनो दुर्निग्रहं चलम् ।</s-l><s-l>मनसश्चेन्द्रियाणां चाप्यैकाग्र्यं निश्चितं तपः ॥ २५ ॥</s-l></s-lg><s-lg><s-l>श्रमेणोपार्जितं त्यक्तुं दुःखं शुद्धेन चेतसा ।</s-l><s-l>तत्सर्वं भवता साधो यथावदुपपादितम् ॥ २६ ॥</s-l></s-lg><s-lg><s-l>प्रीताः स्मोऽनुगृहीताश्च समेत्य भवता सह ।</s-l><s-l>इन्द्रियाभिजयो धैर्यं संविभागो दमः शमः ॥ २७ ॥</s-l></s-lg><s-lg><s-l>दया सत्यं च धर्मश्च त्वयि सर्वं प्रतिष्ठितम् ।</s-l><s-l>जितास्ते कर्मभिर्लोकाः प्राप्तोऽसि परमां गतिम् ॥ २८ ॥</s-l></s-lg><s-lg><s-l>अहो दानं विघुष्टं ते सुमहत्स्वर्गवासिभिः ।</s-l><s-l>सशरीरो भवान्गन्ता स्वर्गं सुचरितव्रत ॥ २९ ॥</s-l></s-lg><s-lg><s-l>इत्येवं वदतस्तस्य तदा दुर्वाससो मुनेः ।</s-l><s-l>देवदूतो विमानेन मुद्गलं प्रत्युपस्थितः ॥ ३० ॥</s-l></s-lg><s-lg><s-l>हंससारसयुक्तेन किङ्किणीजालमालिना ।</s-l><s-l>कामगेन विचित्रेण दिव्यगन्धवता तथा ॥ ३१ ॥</s-l></s-lg><s-lg><s-l>उवाच चैनं विप्रर्षिं विमानं कर्मभिर्जितम् ।</s-l><s-l>समुपारोह संसिद्धिं प्राप्तोऽसि परमां मुने ॥ ३२ ॥</s-l></s-lg><s-lg><s-l>तमेवंवादिनमृषिर्देवदूतमुवाच ह ।</s-l><s-l>इच्छामि भवता प्रोक्तान्गुणान्स्वर्गनिवासिनाम् ॥ ३३ ॥</s-l></s-lg><s-lg><s-l>के गुणास्तत्र वसतां किं तपः कश्च निश्चयः ।</s-l><s-l>स्वर्गे स्वर्गसुखं किं च दोषो वा देवदूतक ॥ ३४ ॥</s-l></s-lg><s-lg><s-l>सतां सप्तपदं मित्रमाहुः सन्तः कुलोचिताः ।</s-l><s-l>मित्रतां च पुरस्कृत्य पृच्छामि त्वामहं विभो ॥ ३५ ॥</s-l></s-lg><s-lg><s-l>यदत्र तथ्यं पथ्यं च तद्ब्रवीह्यविचारयन् ।</s-l><s-l>श्रुत्वा तथा करिष्यामि व्यवसायं गिरा तव ॥ ३६ ॥</s-l></s-lg>