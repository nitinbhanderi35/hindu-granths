<s-lg><s-l> वासुदेव उवाच ।</s-l><s-l>शाल्वबाणार्दिते तस्मिन्प्रद्युम्ने बलिनां वरे ।</s-l><s-l>वृष्णयो भग्नसंकल्पा विव्यथुः पृतनागताः ॥ १ ॥</s-l></s-lg><s-lg><s-l>हाहाकृतमभूत्सार्वं वृष्ण्यन्धकबलं तदा ।</s-l><s-l>प्रद्युम्ने पतिते राजन्परे च मुदिताभवन् ॥ २ ॥</s-l></s-lg><s-lg><s-l>तं तथा मोहितं दृष्ट्वा सारथिर्जवनैर्हयैः ।</s-l><s-l>रणादपाहरत्तूर्णं शिक्षितो दारुकिस्ततः ॥ ३ ॥</s-l></s-lg><s-lg><s-l>नातिदूरापयाते तु रथे रथवरप्रणुत् ।</s-l><s-l>धनुर्गृहीत्वा यन्तारं लब्धसंज्ञोऽब्रवीदिदम् ॥ ४ ॥</s-l></s-lg><s-lg><s-l>सौते किं ते व्यवसितं कस्माद्यासि पराङ्मुखः ।</s-l><s-l>नैष वृष्णिप्रवीराणामाहवे धर्म उच्यते ॥ ५ ॥</s-l></s-lg><s-lg><s-l>कच्चित्सौते न ते मोहः शाल्वं दृष्ट्वा महाहवे ।</s-l><s-l>विषादो वा रणं दृष्ट्वा ब्रूहि मे त्वं यथातथम् ॥ ६ ॥</s-l></s-lg><s-lg><s-l> सूत उवाच ।</s-l><s-l>जानार्दने न मे मोहो नापि मे भयमाविशत् ।</s-l><s-l>अतिभारं तु ते मन्ये शाल्वं केशवनन्दन ॥ ७ ॥</s-l></s-lg><s-lg><s-l>सोऽपयामि शनैर्वीर बलवानेष पापकृत् ।</s-l><s-l>मोहितश्च रणे शूरो रक्ष्यः सारथिना रथी ॥ ८ ॥</s-l></s-lg><s-lg><s-l>आयुष्मंस्त्वं मया नित्यं रक्षितव्यस्त्वयाप्यहम् ।</s-l><s-l>रक्षितव्यो रथी नित्यमिति कृत्वापयाम्यहम् ॥ ९ ॥</s-l></s-lg><s-lg><s-l>एकश्चासि महाबाहो बहवश्चापि दानवाः ।</s-l><s-l>नसमं रौक्मिणेयाहं रणं मत्वापयाम्यहम् ॥ १० ॥</s-l></s-lg><s-lg><s-l> वासुदेव उवाच ।</s-l><s-l>एवं ब्रुवति सूते तु तदा मकरकेतुमान् ।</s-l><s-l>उवाच सूतं कौरव्य निवर्तय रथं पुनः ॥ ११ ॥</s-l></s-lg><s-lg><s-l>दारुकात्मज मैवं त्वं पुनः कार्षीः कथंचन ।</s-l><s-l>व्यपयानं रणात्सौते जीवतो मम कर्हिचित् ॥ १२ ॥</s-l></s-lg><s-lg><s-l>न स वृष्णिकुले जातो यो वै त्यजति संगरम् ।</s-l><s-l>यो वा निपतितं हन्ति तवास्मीति च वादिनम् ॥ १३ ॥</s-l></s-lg><s-lg><s-l>तथा स्त्रियं वै यो हन्ति वृद्धं बालं तथैव च ।</s-l><s-l>विरथं विप्रकीर्णं च भग्नशस्त्रायुधं तथा ॥ १४ ॥</s-l></s-lg><s-lg><s-l>त्वं च सूतकुले जातो विनीतः सूतकर्मणि ।</s-l><s-l>धर्मज्ञश्चासि वृष्णीनामाहवेष्वपि दारुके ॥ १५ ॥</s-l></s-lg><s-lg><s-l>स जानंश्चरितं कृत्स्नं वृष्णीनां पृतनामुखे ।</s-l><s-l>अपयानं पुनः सौते मैवं कार्षीः कथंचन ॥ १६ ॥</s-l></s-lg><s-lg><s-l>अपयातं हतं पृष्ठे भीतं रणपलायिनम् ।</s-l><s-l>गदाग्रजो दुराधर्षः किं मां वक्ष्यति माधवः ॥ १७ ॥</s-l></s-lg><s-lg><s-l>केशवस्याग्रजो वापि नीलवासा मदोत्कटः ।</s-l><s-l>किं वक्ष्यति महाबाहुर्बलदेवः समागतः ॥ १८ ॥</s-l></s-lg><s-lg><s-l>किं वक्ष्यति शिनेर्नप्ता नरसिंहो महाधनुः ।</s-l><s-l>अपयातं रणात्सौते साम्बश्च समितिंजयः ॥ १९ ॥</s-l></s-lg><s-lg><s-l>चारुदेष्णश्च दुर्धर्षस्तथैव गदसारणौ ।</s-l><s-l>अक्रूरश्च महाबाहुः किं मां वक्ष्यति सारथे ॥ २० ॥</s-l></s-lg><s-lg><s-l>शूरं संभावितं सन्तं नित्यं पुरुषमानिनम् ।</s-l><s-l>स्त्रियश्च वृष्णीवीराणां किं मां वक्ष्यन्ति संगताः ॥ २१ ॥</s-l></s-lg><s-lg><s-l>प्रद्युम्नोऽयमुपायाति भीतस्त्यक्त्वा महाहवम् ।</s-l><s-l>धिगेनमिति वक्ष्यन्ति न तु वक्ष्यन्ति साध्विति ॥ २२ ॥</s-l></s-lg><s-lg><s-l>धिग्वाचा परिहासोऽपि मम वा मद्विधस्य वा ।</s-l><s-l>मृत्युनाभ्यधिकः सौते स त्वं मा व्यपयाः पुनः ॥ २३ ॥</s-l></s-lg><s-lg><s-l>भारं हि मयि संन्यस्य यातो मधुनिहा हरिः ।</s-l><s-l>यज्ञं भरतसिंहस्य पार्थस्यामिततेजसः ॥ २४ ॥</s-l></s-lg><s-lg><s-l>कृतवर्मा मया वीरो निर्यास्यन्नेव वारितः ।</s-l><s-l>शाल्वं निवारयिष्येऽहं तिष्ठ त्वमिति सूतज ॥ २५ ॥</s-l></s-lg><s-lg><s-l>स च संभावयन्मां वै निवृत्तो हृदिकात्मजः ।</s-l><s-l>तं समेत्य रणं त्यक्त्वा किं वक्ष्यामि महारथम् ॥ २६ ॥</s-l></s-lg><s-lg><s-l>उपयातं दुराधर्षं शङ्खचक्रगदाधरम् ।</s-l><s-l>पुरुषं पुण्डरीकाक्षं किं वक्ष्यामि महाभुजम् ॥ २७ ॥</s-l></s-lg><s-lg><s-l>सात्यकिं बलदेवं च ये चान्येऽन्धकवृष्णयः ।</s-l><s-l>मया स्पर्धन्ति सततं किं नु वक्ष्यामि तानहम् ॥ २८ ॥</s-l></s-lg><s-lg><s-l>त्यक्त्वा रणमिमं सौते पृष्ठतोऽभ्याहतः शरैः ।</s-l><s-l>त्वयापनीतो विवशो न जीवेयं कथंचन ॥ २९ ॥</s-l></s-lg><s-lg><s-l>स निवर्त रथेनाशु पुनर्दारुकनन्दन ।</s-l><s-l>न चैतदेवं कर्तव्यमथापत्सु कथंचन ॥ ३० ॥</s-l></s-lg><s-lg><s-l>न जीवितमहं सौते बहु मन्ये कदाचन ।</s-l><s-l>अपयातो रणाद्भीतः पृष्ठतोऽभ्याहतः शरैः ॥ ३१ ॥</s-l></s-lg><s-lg><s-l>कदा वा सूतपुत्र त्वं जानीषे मां भयार्दितम् ।</s-l><s-l>अपयातं रणं हित्वा यथा कापुरुषं तथा ॥ ३२ ॥</s-l></s-lg><s-lg><s-l>न युक्तं भवता त्यक्तुं संग्रामं दारुकात्मज ।</s-l><s-l>मयि युद्धार्थिनि भृशं स त्वं याहि यतो रणम् ॥ ३३ ॥</s-l></s-lg>