<s-lg><s-l> युधिष्ठिर उवाच ।</s-l><s-l>अस्मानभिगतांस्तात भयार्ताञ्शरणैषिणः ।</s-l><s-l>कौरवान्विषमप्राप्तान्कथं ब्रूयास्त्वमीदृशम् ॥ १ ॥</s-l></s-lg><s-lg><s-l>भवन्ति भेदा ज्ञातीनां कलहाश्च वृकोदर ।</s-l><s-l>प्रसक्तानि च वैराणि ज्ञातिधर्मो न नश्यति ॥ २ ॥</s-l></s-lg><s-lg><s-l>यदा तु कश्चिज्ज्ञातीनां बाह्यः प्रार्थयते कुलम् ।</s-l><s-l>न मर्षयन्ति तत्सन्तो बाह्येनाभिप्रमर्षणम् ॥ ३ ॥</s-l></s-lg><s-lg><s-l>जानाति ह्येष दुर्बुद्धिरस्मानिह चिरोषितान् ।</s-l><s-l>स एष परिभूयास्मानकार्षीदिदमप्रियम् ॥ ४ ॥</s-l></s-lg><s-lg><s-l>दुर्योधनस्य ग्रहणाद्गन्धर्वेण बलाद्रणे ।</s-l><s-l>स्त्रीणां बाह्याभिमर्शाच्च हतं भवति नः कुलम् ॥ ५ ॥</s-l></s-lg><s-lg><s-l>शरणं च प्रपन्नानां त्राणार्थं च कुलस्य नः ।</s-l><s-l>उत्तिष्ठध्वं नरव्याघ्राः सज्जीभवत माचिरम् ॥ ६ ॥</s-l></s-lg><s-lg><s-l>अर्जुनश्च यमौ चैव त्वं च भीमापराजितः ।</s-l><s-l>मोक्षयध्वं धार्तराष्ट्रं ह्रियमाणं सुयोधनम् ॥ ७ ॥</s-l></s-lg><s-lg><s-l>एते रथा नरव्याघ्राः सर्वशस्त्रसमन्विताः ।</s-l><s-l>इन्द्रसेनादिभिः सूतैः संयताः कनकध्वजाः ॥ ८ ॥</s-l></s-lg><s-lg><s-l>एतानास्थाय वै तात गन्धर्वान्योद्धुमाहवे ।</s-l><s-l>सुयोधनस्य मोक्षाय प्रयतध्वमतन्द्रिताः ॥ ९ ॥</s-l></s-lg><s-lg><s-l>य एव कश्चिद्राजन्यः शरणार्थमिहागतम् ।</s-l><s-l>परं शक्त्याभिरक्षेत किं पुनस्त्वं वृकोदर ॥ १० ॥</s-l></s-lg><s-lg><s-l>क इहान्यो भवेत्त्राणमभिधावेति चोदितः ।</s-l><s-l>प्राञ्जलिं शरणापन्नं दृष्ट्वा शत्रुमपि ध्रुवम् ॥ ११ ॥</s-l></s-lg><s-lg><s-l>वरप्रदानं राज्यं च पुत्रजन्म च पाण्डव ।</s-l><s-l>शत्रोश्च मोक्षणं क्लेशात्त्रीणि चैकं च तत्समम् ॥ १२ ॥</s-l></s-lg><s-lg><s-l>किं ह्यभ्यधिकमेतस्माद्यदापन्नः सुयोधनः ।</s-l><s-l>त्वद्बाहुबलमाश्रित्य जीवितं परिमार्गति ॥ १३ ॥</s-l></s-lg><s-lg><s-l>स्वयमेव प्रधावेयं यदि न स्याद्वृकोदर ।</s-l><s-l>विततोऽयं क्रतुर्वीर न हि मेऽत्र विचारणा ॥ १४ ॥</s-l></s-lg><s-lg><s-l>साम्नैव तु यथा भीम मोक्षयेथाः सुयोधनम् ।</s-l><s-l>तथा सर्वैरुपायैस्त्वं यतेथाः कुरुनन्दन ॥ १५ ॥</s-l></s-lg><s-lg><s-l>न साम्ना प्रतिपद्येत यदि गन्धर्वराडसौ ।</s-l><s-l>पराक्रमेण मृदुना मोक्षयेथाः सुयोधनम् ॥ १६ ॥</s-l></s-lg><s-lg><s-l>अथासौ मृदुयुद्धेन न मुञ्चेद्भीम कौरवान् ।</s-l><s-l>सर्वोपायैर्विमोच्यास्ते निगृह्य परिपन्थिनः ॥ १७ ॥</s-l></s-lg><s-lg><s-l>एतावद्धि मया शक्यं संदेष्टुं वै वृकोदर ।</s-l><s-l>वैताने कर्मणि तते वर्तमाने च भारत ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>अजातशत्रोर्वचनं तच्छ्रुत्वा तु धनंजयः ।</s-l><s-l>प्रतिजज्ञे गुरोर्वाक्यं कौरवाणां विमोक्षणम् ॥ १९ ॥</s-l></s-lg><s-lg><s-l> अर्जुन उवाच ।</s-l><s-l>यदि साम्ना न मोक्ष्यन्ति गन्धर्वा धृतराष्ट्रजान् ।</s-l><s-l>अद्य गन्धर्वराजस्य भूमिः पास्यति शोणितम् ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>अर्जुनस्य तु तां श्रुत्वा प्रतिज्ञां सत्यवादिनः ।</s-l><s-l>कौरवाणां तदा राजन्पुनः प्रत्यागतं मनः ॥ २१ ॥</s-l></s-lg>