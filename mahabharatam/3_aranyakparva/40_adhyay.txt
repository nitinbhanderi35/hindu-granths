<s-lg><s-l> वैशंपायन उवाच ।</s-l><s-l>गतेषु तेषु सर्वेषु तपस्विषु महात्मसु ।</s-l><s-l>पिनाकपाणिर्भगवान्सर्वपापहरो हरः ॥ १ ॥</s-l></s-lg><s-lg><s-l>कैरातं वेषमास्थाय काञ्चनद्रुमसंनिभम् ।</s-l><s-l>विभ्राजमानो वपुषा गिरिर्मेरुरिवापरः ॥ २ ॥</s-l></s-lg><s-lg><s-l>श्रीमद्धनुरुपादाय शरांश्चाशीविषोपमान् ।</s-l><s-l>निष्पपात महार्चिष्मान्दहन्कक्षमिवानलः ॥ ३ ॥</s-l></s-lg><s-lg><s-l>देव्या सहोमया श्रीमान्समानव्रतवेषया ।</s-l><s-l>नानावेषधरैर्हृष्टैर्भूतैरनुगतस्तदा ॥ ४ ॥</s-l></s-lg><s-lg><s-l>किरातवेषप्रच्छन्नः स्त्रीभिश्चानु सहस्रशः ।</s-l><s-l>अशोभत तदा राजन्स देवोऽतीव भारत ॥ ५ ॥</s-l></s-lg><s-lg><s-l>क्षणेन तद्वनं सर्वं निःशब्दमभवत्तदा ।</s-l><s-l>नादः प्रस्रवणानां च पक्षिणां चाप्युपारमत् ॥ ६ ॥</s-l></s-lg><s-lg><s-l>स संनिकर्षमागम्य पार्थस्याक्लिष्टकर्मणः ।</s-l><s-l>मूकं नाम दितेः पुत्रं ददर्शाद्भुतदर्शनम् ॥ ७ ॥</s-l></s-lg><s-lg><s-l>वाराहं रूपमास्थाय तर्कयन्तमिवार्जुनम् ।</s-l><s-l>हन्तुं परमदुष्टात्मा तमुवाचाथ फल्गुनः ॥ ८ ॥</s-l></s-lg><s-lg><s-l>गाण्डीवं धनुरादाय शरांश्चाशीविषोपमान् ।</s-l><s-l>सज्यं धनुर्वरं कृत्वा ज्याघोषेण निनादयन् ॥ ९ ॥</s-l></s-lg><s-lg><s-l>यन्मां प्रार्थयसे हन्तुमनागसमिहागतम् ।</s-l><s-l>तस्मात्त्वां पूर्वमेवाहं नेष्यामि यमसादनम् ॥ १० ॥</s-l></s-lg><s-lg><s-l>तं दृष्ट्वा प्रहरिष्यन्तं फल्गुनं दृढधन्विनम् ।</s-l><s-l>किरातरूपी सहसा वारयामास शंकरः ॥ ११ ॥</s-l></s-lg><s-lg><s-l>मयैष प्रार्थितः पूर्वं नीलमेघसमप्रभः ।</s-l><s-l>अनादृत्यैव तद्वाक्यं प्रजहाराथ फल्गुनः ॥ १२ ॥</s-l></s-lg><s-lg><s-l>किरातश्च समं तस्मिन्नेकलक्ष्ये महाद्युतिः ।</s-l><s-l>प्रमुमोचाशनिप्रख्यं शरमग्निशिखोपमम् ॥ १३ ॥</s-l></s-lg><s-lg><s-l>तौ मुक्तौ सायकौ ताभ्यां समं तत्र निपेततुः ।</s-l><s-l>मूकस्य गात्रे विस्तीर्णे शैलसंहनने तदा ॥ १४ ॥</s-l></s-lg><s-lg><s-l>यथाशनिविनिष्पेषो वज्रस्येव च पर्वते ।</s-l><s-l>तथा तयोः संनिपातः शरयोरभवत्तदा ॥ १५ ॥</s-l></s-lg><s-lg><s-l>स विद्धो बहुभिर्बाणैर्दीप्तास्यैः पन्नगैरिव ।</s-l><s-l>ममार राक्षसं रूपं भूयः कृत्वा विभीषणम् ॥ १६ ॥</s-l></s-lg><s-lg><s-l>ददर्शाथ ततो जिष्णुः पुरुषं काञ्चनप्रभम् ।</s-l><s-l>किरातवेषप्रच्छन्नं स्त्रीसहायममित्रहा ।</s-l><s-l>तमब्रवीत्प्रीतमनाः कौन्तेयः प्रहसन्निव ॥ १७ ॥</s-l></s-lg><s-lg><s-l>को भवानटते शून्ये वने स्त्रीगणसंवृतः ।</s-l><s-l>न त्वमस्मिन्वने घोरे बिभेषि कनकप्रभ ॥ १८ ॥</s-l></s-lg><s-lg><s-l>किमर्थं च त्वया विद्धो मृगोऽयं मत्परिग्रहः ।</s-l><s-l>मयाभिपन्नः पूर्वं हि राक्षसोऽयमिहागतः ॥ १९ ॥</s-l></s-lg><s-lg><s-l>कामात्परिभवाद्वापि न मे जीवन्विमोक्ष्यसे ।</s-l><s-l>न ह्येष मृगयाधर्मो यस्त्वयाद्य कृतो मयि ।</s-l><s-l>तेन त्वां भ्रंशयिष्यामि जीवितात्पर्वताश्रय ॥ २० ॥</s-l></s-lg><s-lg><s-l>इत्युक्तः पाण्डवेयेन किरातः प्रहसन्निव ।</s-l><s-l>उवाच श्लक्ष्णया वाचा पाण्डवं सव्यसाचिनम् ॥ २१ ॥</s-l></s-lg><s-lg><s-l>ममैवायं लक्ष्यभूतः पूर्वमेव परिग्रहः ।</s-l><s-l>ममैव च प्रहारेण जीविताद्व्यवरोपितः ॥ २२ ॥</s-l></s-lg><s-lg><s-l>दोषान्स्वान्नार्हसेऽन्यस्मै वक्तुं स्वबलदर्पितः ।</s-l><s-l>अभिषक्तोऽस्मि मन्दात्मन्न मे जीवन्विमोक्ष्यसे ॥ २३ ॥</s-l></s-lg><s-lg><s-l>स्थिरो भवस्व मोक्ष्यामि सायकानशनीनिव ।</s-l><s-l>घटस्व परया शक्त्या मुञ्च त्वमपि सायकान् ॥ २४ ॥</s-l></s-lg><s-lg><s-l>ततस्तौ तत्र संरब्धौ गर्जमानौ मुहुर्मुहुः ।</s-l><s-l>शरैराशीविषाकारैस्ततक्षाते परस्परम् ॥ २५ ॥</s-l></s-lg><s-lg><s-l>ततोऽर्जुनः शरवर्षं किराते समवासृजत् ।</s-l><s-l>तत्प्रसन्नेन मनसा प्रतिजग्राह शंकरः ॥ २६ ॥</s-l></s-lg><s-lg><s-l>मुहूर्तं शरवर्षं तत्प्रतिगृह्य पिनाकधृक् ।</s-l><s-l>अक्षतेन शरीरेण तस्थौ गिरिरिवाचलः ॥ २७ ॥</s-l></s-lg><s-lg><s-l>स दृष्ट्वा बाणवर्षं तन्मोघीभूतं धनंजयः ।</s-l><s-l>परमं विस्मयं चक्रे साधु साध्विति चाब्रवीत् ॥ २८ ॥</s-l></s-lg><s-lg><s-l>अहोऽयं सुकुमाराङ्गो हिमवच्छिखरालयः ।</s-l><s-l>गाण्डीवमुक्तान्नाराचान्प्रतिगृह्णात्यविह्वलः ॥ २९ ॥</s-l></s-lg><s-lg><s-l>कोऽयं देवो भवेत्साक्षाद्रुद्रो यक्षः सुरेश्वरः ।</s-l><s-l>विद्यते हि गिरिश्रेष्ठे त्रिदशानां समागमः ॥ ३० ॥</s-l></s-lg><s-lg><s-l>न हि मद्बाणजालानामुत्सृष्टानां सहस्रशः ।</s-l><s-l>शक्तोऽन्यः सहितुं वेगमृते देवं पिनाकिनम् ॥ ३१ ॥</s-l></s-lg><s-lg><s-l>देवो वा यदि वा यक्षो रुद्रादन्यो व्यवस्थितः ।</s-l><s-l>अहमेनं शरैस्तीक्ष्णैर्नयामि यमसादनम् ॥ ३२ ॥</s-l></s-lg><s-lg><s-l>ततो हृष्टमना जिष्णुर्नाराचान्मर्मभेदिनः ।</s-l><s-l>व्यसृजच्छतधा राजन्मयूखानिव भास्करः ॥ ३३ ॥</s-l></s-lg><s-lg><s-l>तान्प्रसन्नेन मनसा भगवाँल्लोकभावनः ।</s-l><s-l>शूलपाणिः प्रत्यगृह्णाच्छिलावर्षमिवाचलः ॥ ३४ ॥</s-l></s-lg><s-lg><s-l>क्षणेन क्षीणबाणोऽथ संवृत्तः फल्गुनस्तदा ।</s-l><s-l>वित्रासं च जगामाथ तं दृष्ट्वा शरसंक्षयम् ॥ ३५ ॥</s-l></s-lg><s-lg><s-l>चिन्तयामास जिष्णुस्तु भगवन्तं हुताशनम् ।</s-l><s-l>पुरस्तादक्षयौ दत्तौ तूणौ येनास्य खाण्डवे ॥ ३६ ॥</s-l></s-lg><s-lg><s-l>किं नु मोक्ष्यामि धनुषा यन्मे बाणाः क्षयं गताः ।</s-l><s-l>अयं च पुरुषः कोऽपि बाणान्ग्रसति सर्वशः ॥ ३७ ॥</s-l></s-lg><s-lg><s-l>अहमेनं धनुष्कोट्या शूलाग्रेणेव कुञ्जरम् ।</s-l><s-l>नयामि दण्डधारस्य यमस्य सदनं प्रति ॥ ३८ ॥</s-l></s-lg><s-lg><s-l>संप्रायुध्यद्धनुष्कोट्या कौन्तेयः परवीरहा ।</s-l><s-l>तदप्यस्य धनुर्दिव्यं जग्रास गिरिगोचरः ॥ ३९ ॥</s-l></s-lg><s-lg><s-l>ततोऽर्जुनो ग्रस्तधनुः खड्गपाणिरतिष्ठत ।</s-l><s-l>युद्धस्यान्तमभीप्सन्वै वेगेनाभिजगाम तम् ॥ ४० ॥</s-l></s-lg><s-lg><s-l>तस्य मूर्ध्नि शितं खड्गमसक्तं पर्वतेष्वपि ।</s-l><s-l>मुमोच भुजवीर्येण विक्रम्य कुरुनन्दनः ।</s-l><s-l>तस्य मूर्धानमासाद्य पफालासिवरो हि सः ॥ ४१ ॥</s-l></s-lg><s-lg><s-l>ततो वृक्षैः शिलाभिश्च योधयामास फल्गुनः ।</s-l><s-l>यथा वृक्षान्महाकायः प्रत्यगृह्णादथो शिलाः ॥ ४२ ॥</s-l></s-lg><s-lg><s-l>किरातरूपी भगवांस्ततः पार्थो महाबलः ।</s-l><s-l>मुष्टिभिर्वज्रसंस्पर्शैर्धूममुत्पादयन्मुखे ।</s-l><s-l>प्रजहार दुराधर्षे किरातसमरूपिणि ॥ ४३ ॥</s-l></s-lg><s-lg><s-l>ततः शक्राशनिसमैर्मुष्टिभिर्भृशदारुणैः ।</s-l><s-l>किरातरूपी भगवानर्दयामास फल्गुनम् ॥ ४४ ॥</s-l></s-lg><s-lg><s-l>ततश्चटचटाशब्दः सुघोरः समजायत ।</s-l><s-l>पाण्डवस्य च मुष्टीनां किरातस्य च युध्यतः ॥ ४५ ॥</s-l></s-lg><s-lg><s-l>सुमुहूर्तं महद्युद्धमासीत्तल्लोमहर्षणम् ।</s-l><s-l>भुजप्रहारसंयुक्तं वृत्रवासवयोरिव ॥ ४६ ॥</s-l></s-lg><s-lg><s-l>जहाराथ ततो जिष्णुः किरातमुरसा बली ।</s-l><s-l>पाण्डवं च विचेष्टन्तं किरातोऽप्यहनद्बलात् ॥ ४७ ॥</s-l></s-lg><s-lg><s-l>तयोर्भुजविनिष्पेषात्संघर्षेणोरसोस्तथा ।</s-l><s-l>समजायत गात्रेषु पावकोऽङ्गारधूमवान् ॥ ४८ ॥</s-l></s-lg><s-lg><s-l>तत एनं महादेवः पीड्य गात्रैः सुपीडितम् ।</s-l><s-l>तेजसा व्याक्रमद्रोषाच्चेतस्तस्य विमोहयन् ॥ ४९ ॥</s-l></s-lg><s-lg><s-l>ततो निपीडितैर्गात्रैः पिण्डीकृत इवाबभौ ।</s-l><s-l>फल्गुनो गात्रसंरुद्धो देवदेवेन भारत ॥ ५० ॥</s-l></s-lg><s-lg><s-l>निरुच्छ्वासोऽभवच्चैव संनिरुद्धो महात्मना ।</s-l><s-l>ततः पपात संमूढस्ततः प्रीतोऽभवद्भवः ॥ ५१ ॥</s-l></s-lg><s-lg><s-l> भगवानुवाच ।</s-l><s-l>भो भो फल्गुन तुष्टोऽस्मि कर्मणाप्रतिमेन ते ।</s-l><s-l>शौर्येणानेन धृत्या च क्षत्रियो नास्ति ते समः ॥ ५२ ॥</s-l></s-lg><s-lg><s-l>समं तेजश्च वीर्यं च ममाद्य तव चानघ ।</s-l><s-l>प्रीतस्तेऽहं महाबाहो पश्य मां पुरुषर्षभ ॥ ५३ ॥</s-l></s-lg><s-lg><s-l>ददानि ते विशालाक्ष चक्षुः पूर्वऋषिर्भवान् ।</s-l><s-l>विजेष्यसि रणे शत्रूनपि सर्वान्दिवौकसः ॥ ५४ ॥</s-l></s-lg><s-lg><s-l> वैशंपायन उवाच ।</s-l><s-l>ततो देवं महादेवं गिरिशं शूलपाणिनम् ।</s-l><s-l>ददर्श फल्गुनस्तत्र सह देव्या महाद्युतिम् ॥ ५५ ॥</s-l></s-lg><s-lg><s-l>स जानुभ्यां महीं गत्वा शिरसा प्रणिपत्य च ।</s-l><s-l>प्रसादयामास हरं पार्थः परपुरंजयः ॥ ५६ ॥</s-l></s-lg><s-lg><s-l> अर्जुन उवाच ।</s-l><s-l>कपर्दिन्सर्वभूतेश भगनेत्रनिपातन ।</s-l><s-l>व्यतिक्रमं मे भगवन्क्षन्तुमर्हसि शंकर ॥ ५७ ॥</s-l></s-lg><s-lg><s-l>भवगद्दर्शनाकाङ्क्षी प्राप्तोऽस्मीमं महागिरिम् ।</s-l><s-l>दयितं तव देवेश तापसालयमुत्तमम् ॥ ५८ ॥</s-l></s-lg><s-lg><s-l>प्रसादये त्वां भगवन्सर्वभूतनमस्कृत ।</s-l><s-l>न मे स्यादपराधोऽयं महादेवातिसाहसात् ॥ ५९ ॥</s-l></s-lg><s-lg><s-l>कृतो मया यदज्ञानाद्विमर्दोऽयं त्वया सह ।</s-l><s-l>शरणं संप्रपन्नाय तत्क्षमस्वाद्य शंकर ॥ ६० ॥</s-l></s-lg><s-lg><s-l> वैशंपायन उवाच ।</s-l><s-l>तमुवाच महातेजाः प्रहस्य वृषभध्वजः ।</s-l><s-l>प्रगृह्य रुचिरं बाहुं क्षान्तमित्येव फल्गुनम् ॥ ६१ ॥</s-l></s-lg>