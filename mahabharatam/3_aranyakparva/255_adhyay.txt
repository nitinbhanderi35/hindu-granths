<s-lg><s-l> वैशंपायन उवाच ।</s-l><s-l>संतिष्ठत प्रहरत तूर्णं विपरिधावत ।</s-l><s-l>इति स्म सैन्धवो राजा चोदयामास तान्नृपान् ॥ १ ॥</s-l></s-lg><s-lg><s-l>ततो घोरतरः शब्दो रणे समभवत्तदा ।</s-l><s-l>भीमार्जुनयमान्दृष्ट्वा सैन्यानां सयुधिष्ठिरान् ॥ २ ॥</s-l></s-lg><s-lg><s-l>शिबिसिन्धुत्रिगर्तानां विषादश्चाप्यजायत ।</s-l><s-l>तान्दृष्ट्वा पुरुषव्याघ्रान्व्याघ्रानिव बलोत्कटान् ॥ ३ ॥</s-l></s-lg><s-lg><s-l>हेमचित्रसमुत्सेधां सर्वशैक्यायसीं गदाम् ।</s-l><s-l>प्रगृह्याभ्यद्रवद्भीमः सैन्धवं कालचोदितम् ॥ ४ ॥</s-l></s-lg><s-lg><s-l>तदन्तरमथावृत्य कोटिकाश्योऽभ्यहारयत् ।</s-l><s-l>महता रथवंशेन परिवार्य वृकोदरम् ॥ ५ ॥</s-l></s-lg><s-lg><s-l>शक्तितोमरनाराचैर्वीरबाहुप्रचोदितैः ।</s-l><s-l>कीर्यमाणोऽपि बहुभिर्न स्म भीमोऽभ्यकम्पत ॥ ६ ॥</s-l></s-lg><s-lg><s-l>गजं तु सगजारोहं पदातींश्च चतुर्दश ।</s-l><s-l>जघान गदया भीमः सैन्धवध्वजिनीमुखे ॥ ७ ॥</s-l></s-lg><s-lg><s-l>पार्थः पञ्चशताञ्शूरान्पार्वतीयान्महारथान् ।</s-l><s-l>परीप्समानः सौवीरं जघान ध्वजिनीमुखे ॥ ८ ॥</s-l></s-lg><s-lg><s-l>राजा स्वयं सुवीराणां प्रवराणां प्रहारिणाम् ।</s-l><s-l>निमेषमात्रेण शतं जघान समरे तदा ॥ ९ ॥</s-l></s-lg><s-lg><s-l>ददृशे नकुलस्तत्र रथात्प्रस्कन्द्य खड्गधृक् ।</s-l><s-l>शिरांसि पादरक्षाणां बीजवत्प्रवपन्मुहुः ॥ १० ॥</s-l></s-lg><s-lg><s-l>सहदेवस्तु संयाय रथेन गजयोधिनः ।</s-l><s-l>पातयामास नाराचैर्द्रुमेभ्य इव बर्हिणः ॥ ११ ॥</s-l></s-lg><s-lg><s-l>ततस्त्रिगर्तः सधनुरवतीर्य महारथात् ।</s-l><s-l>गदया चतुरो वाहान्राज्ञस्तस्य तदावधीत् ॥ १२ ॥</s-l></s-lg><s-lg><s-l>तमभ्याशगतं राजा पदातिं कुन्तिनन्दनः ।</s-l><s-l>अर्धचन्द्रेण बाणेन विव्याधोरसि धर्मराट् ॥ १३ ॥</s-l></s-lg><s-lg><s-l>स भिन्नहृदयो वीरो वक्त्राच्छोणितमुद्वमन् ।</s-l><s-l>पपाताभिमुखः पार्थं छिन्नमूल इव द्रुमः ॥ १४ ॥</s-l></s-lg><s-lg><s-l>इन्द्रसेनद्वितीयस्तु रथात्प्रस्कन्द्य धर्मराट् ।</s-l><s-l>हताश्वः सहदेवस्य प्रतिपेदे महारथम् ॥ १५ ॥</s-l></s-lg><s-lg><s-l>नकुलं त्वभिसंधाय क्षेमंकरमहामुखौ ।</s-l><s-l>उभावुभयतस्तीक्ष्णैः शरवर्षैरवर्षताम् ॥ १६ ॥</s-l></s-lg><s-lg><s-l>तौ शरैरभिवर्षन्तौ जीमूताविव वार्षिकौ ।</s-l><s-l>एकैकेन विपाठेन जघ्ने माद्रवतीसुतः ॥ १७ ॥</s-l></s-lg><s-lg><s-l>त्रिगर्तराजः सुरथस्तस्याथ रथधूर्गतः ।</s-l><s-l>रथमाक्षेपयामास गजेन गजयानवित् ॥ १८ ॥</s-l></s-lg><s-lg><s-l>नकुलस्त्वपभीस्तस्माद्रथाच्चर्मासिपाणिमान् ।</s-l><s-l>उद्भ्रान्तं स्थानमास्थाय तस्थौ गिरिरिवाचलः ॥ १९ ॥</s-l></s-lg><s-lg><s-l>सुरथस्तं गजवरं वधाय नकुलस्य तु ।</s-l><s-l>प्रेषयामास सक्रोधमभ्युच्छ्रितकरं ततः ॥ २० ॥</s-l></s-lg><s-lg><s-l>नकुलस्तस्य नागस्य समीपपरिवर्तिनः ।</s-l><s-l>सविषाणं भुजं मूले खड्गेन निरकृन्तत ॥ २१ ॥</s-l></s-lg><s-lg><s-l>स विनद्य महानादं गजः कङ्कणभूषणः ।</s-l><s-l>पतन्नवाक्शिरा भूमौ हस्त्यारोहानपोथयत् ॥ २२ ॥</s-l></s-lg><s-lg><s-l>स तत्कर्म महत्कृत्वा शूरो माद्रवतीसुतः ।</s-l><s-l>भीमसेनरथं प्राप्य शर्म लेभे महारथः ॥ २३ ॥</s-l></s-lg><s-lg><s-l>भीमस्त्वापततो राज्ञः कोटिकाश्यस्य संगरे ।</s-l><s-l>सूतस्य नुदतो वाहान्क्षुरेणापाहरच्छिरः ॥ २४ ॥</s-l></s-lg><s-lg><s-l>न बुबोध हतं सूतं स राजा बाहुशालिना ।</s-l><s-l>तस्याश्वा व्यद्रवन्संख्ये हतसूतास्ततस्ततः ॥ २५ ॥</s-l></s-lg><s-lg><s-l>विमुखं हतसूतं तं भीमः प्रहरतां वरः ।</s-l><s-l>जघान तलयुक्तेन प्रासेनाभ्येत्य पाण्डवः ॥ २६ ॥</s-l></s-lg><s-lg><s-l>द्वादशानां तु सर्वेषां सौवीराणां धनंजयः ।</s-l><s-l>चकर्त निषितैर्भल्लैर्धनूंषि च शिरांसि च ॥ २७ ॥</s-l></s-lg><s-lg><s-l>शिबीनिक्ष्वाकुमुख्यांश्च त्रिगर्तान्सैन्धवानपि ।</s-l><s-l>जघानातिरथः संख्ये बाणगोचरमागतान् ॥ २८ ॥</s-l></s-lg><s-lg><s-l>सादिताः प्रत्यदृश्यन्त बहवः सव्यसाचिना ।</s-l><s-l>सपताकाश्च मातङ्गाः सध्वजाश्च महारथाः ॥ २९ ॥</s-l></s-lg><s-lg><s-l>प्रच्छाद्य पृथिवीं तस्थुः सर्वमायोधनं प्रति ।</s-l><s-l>शरीराण्यशिरस्कानि विदेहानि शिरांसि च ॥ ३० ॥</s-l></s-lg><s-lg><s-l>श्वगृध्रकङ्ककाकोलभासगोमायुवायसाः ।</s-l><s-l>अतृप्यंस्तत्र वीराणां हतानां मांसशोणितैः ॥ ३१ ॥</s-l></s-lg><s-lg><s-l>हतेषु तेषु वीरेषु सिन्धुराजो जयद्रथः ।</s-l><s-l>विमुच्य कृष्णां संत्रस्तः पलायनपरोऽभवत् ॥ ३२ ॥</s-l></s-lg><s-lg><s-l>स तस्मिन्संकुले सैन्ये द्रौपदीमवतार्य वै ।</s-l><s-l>प्राणप्रेप्सुरुपाधावद्वनं येन नराधमः ॥ ३३ ॥</s-l></s-lg><s-lg><s-l>द्रौपदीं धर्मराजस्तु दृष्ट्वा धौम्यपुरस्कृताम् ।</s-l><s-l>माद्रीपुत्रेण वीरेण रथमारोपयत्तदा ॥ ३४ ॥</s-l></s-lg><s-lg><s-l>ततस्तद्विद्रुतं सैन्यमपयाते जयद्रथे ।</s-l><s-l>आदिश्यादिश्य नाराचैराजघान वृकोदरः ॥ ३५ ॥</s-l></s-lg><s-lg><s-l>सव्यसाची तु तं दृष्ट्वा पलायन्तं जयद्रथम् ।</s-l><s-l>वारयामास निघ्नन्तं भीमं सैन्धवसैनिकान् ॥ ३६ ॥</s-l></s-lg><s-lg><s-l> अर्जुन उवाच ।</s-l><s-l>यस्यापचारात्प्राप्तोऽयमस्मान्क्लेशो दुरासदः ।</s-l><s-l>तमस्मिन्समरोद्देशे न पश्यामि जयद्रथम् ॥ ३७ ॥</s-l></s-lg><s-lg><s-l>तमेवान्विष भद्रं ते किं ते योधैर्निपातितैः ।</s-l><s-l>अनामिषमिदं कर्म कथं वा मन्यते भवान् ॥ ३८ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तो भीमसेनस्तु गुडाकेशेन धीमता ।</s-l><s-l>युधिष्ठिरमभिप्रेक्ष्य वाग्मी वचनमब्रवीत् ॥ ३९ ॥</s-l></s-lg><s-lg><s-l>हतप्रवीरा रिपवो भूयिष्ठं विद्रुता दिशः ।</s-l><s-l>गृहीत्वा द्रौपदीं राजन्निवर्ततु भवानितः ॥ ४० ॥</s-l></s-lg><s-lg><s-l>यमाभ्यां सह राजेन्द्र धौम्येन च महात्मना ।</s-l><s-l>प्राप्याश्रमपदं राजन्द्रौपदीं परिसान्त्वय ॥ ४१ ॥</s-l></s-lg><s-lg><s-l>न हि मे मोक्ष्यते जीवन्मूढः सैन्धवको नृपः ।</s-l><s-l>पातालतलसंस्थोऽपि यदि शक्रोऽस्य सारथिः ॥ ४२ ॥</s-l></s-lg><s-lg><s-l> युधिष्ठिर उवाच ।</s-l><s-l>न हन्तव्यो महाबाहो दुरात्मापि स सैन्धवः ।</s-l><s-l>दुःशलामभिसंस्मृत्य गान्धारीं च यशस्विनीम् ॥ ४३ ॥</s-l></s-lg><s-lg><s-l> वैशंपायन उवाच ।</s-l><s-l>तच्छ्रुत्वा द्रौपदी भीममुवाच व्याकुलेन्द्रिया ।</s-l><s-l>कुपिता ह्रीमती प्राज्ञा पती भीमार्जुनावुभौ ॥ ४४ ॥</s-l></s-lg><s-lg><s-l>कर्तव्यं चेत्प्रियं मह्यं वध्यः स पुरुषाधमः ।</s-l><s-l>सैन्धवापसदः पापो दुर्मतिः कुलपांसनः ॥ ४५ ॥</s-l></s-lg><s-lg><s-l>भार्याभिहर्ता निर्वैरो यश्च राज्यहरो रिपुः ।</s-l><s-l>याचमानोऽपि संग्रामे न स जीवितुमर्हति ॥ ४६ ॥</s-l></s-lg><s-lg><s-l>इत्युक्तौ तौ नरव्याघ्रौ ययतुर्यत्र सैन्धवः ।</s-l><s-l>राजा निववृते कृष्णामादाय सपुरोहितः ॥ ४७ ॥</s-l></s-lg><s-lg><s-l>स प्रविश्याश्रमपदं व्यपविद्धबृसीघटम् ।</s-l><s-l>मार्कण्डेयादिभिर्विप्रैरनुकीर्णं ददर्श ह ॥ ४८ ॥</s-l></s-lg><s-lg><s-l>द्रौपदीमनुशोचद्भिर्ब्राह्मणैस्तैः समागतैः ।</s-l><s-l>समियाय महाप्राज्ञः सभार्यो भ्रातृमध्यगः ॥ ४९ ॥</s-l></s-lg><s-lg><s-l>ते स्म तं मुदिता दृष्ट्वा पुनरभ्यागतं नृपम् ।</s-l><s-l>जित्वा तान्सिन्धुसौवीरान्द्रौपदीं चाहृतां पुनः ॥ ५० ॥</s-l></s-lg><s-lg><s-l>स तैः परिवृतो राजा तत्रैवोपविवेश ह ।</s-l><s-l>प्रविवेशाश्रमं कृष्णा यमाभ्यां सह भामिनी ॥ ५१ ॥</s-l></s-lg><s-lg><s-l>भीमार्जुनावपि श्रुत्वा क्रोशमात्रगतं रिपुम् ।</s-l><s-l>स्वयमश्वांस्तुदन्तौ तौ जवेनैवाभ्यधावताम् ॥ ५२ ॥</s-l></s-lg><s-lg><s-l>इदमत्यद्भुतं चात्र चकार पुरुषोऽर्जुनः ।</s-l><s-l>क्रोशमात्रगतानश्वान्सैन्धवस्य जघान यत् ॥ ५३ ॥</s-l></s-lg><s-lg><s-l>स हि दिव्यास्त्रसंपन्नः कृच्छ्रकालेऽप्यसंभ्रमः ।</s-l><s-l>अकरोद्दुष्करं कर्म शरैरस्त्रानुमन्त्रितैः ॥ ५४ ॥</s-l></s-lg><s-lg><s-l>ततोऽभ्यधावतां वीरावुभौ भीमधनंजयौ ।</s-l><s-l>हताश्वं सैन्धवं भीतमेकं व्याकुलचेतसम् ॥ ५५ ॥</s-l></s-lg><s-lg><s-l>सैन्धवस्तु हतान्दृष्ट्वा तथाश्वान्स्वान्सुदुःखितः ।</s-l><s-l>दृष्ट्वा विक्रमकर्माणि कुर्वाणं च धनंजयम् ।</s-l><s-l>पलायनकृतोत्साहः प्राद्रवद्येन वै वनम् ॥ ५६ ॥</s-l></s-lg><s-lg><s-l>सैन्धवं त्वभिसंप्रेक्ष्य पराक्रान्तं पलायने ।</s-l><s-l>अनुयाय महाबाहुः फल्गुनो वाक्यमब्रवीत् ॥ ५७ ॥</s-l></s-lg><s-lg><s-l>अनेन वीर्येण कथं स्त्रियं प्रार्थयसे बलात् ।</s-l><s-l>राजपुत्र निवर्तस्व न ते युक्तं पलायनम् ।</s-l><s-l>कथं चानुचरान्हित्वा शत्रुमध्ये पलायसे ॥ ५८ ॥</s-l></s-lg><s-lg><s-l>इत्युच्यमानः पार्थेन सैन्धवो न न्यवर्तत ।</s-l><s-l>तिष्ठ तिष्ठेति तं भीमः सहसाभ्यद्रवद्बली ।</s-l><s-l>मा वधीरिति पार्थस्तं दयावानभ्यभाषत ॥ ५९ ॥</s-l></s-lg>