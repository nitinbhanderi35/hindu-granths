<s-lg><s-l> वैशंपायन उवाच ।</s-l><s-l>ततो दिव्यास्त्रसंपन्ना गन्धर्वा हेममालिनः ।</s-l><s-l>विसृजन्तः शरान्दीप्तान्समन्तात्पर्यवारयन् ॥ १ ॥</s-l></s-lg><s-lg><s-l>चत्वारः पाण्डवा वीरा गन्धर्वाश्च सहस्रशः ।</s-l><s-l>रणे संन्यपतन्राजंस्तदद्भुतमिवाभवत् ॥ २ ॥</s-l></s-lg><s-lg><s-l>यथा कर्णस्य च रथो धार्तराष्ट्रस्य चोभयोः ।</s-l><s-l>गन्धर्वैः शतशश्छिन्नौ तथा तेषां प्रचक्रिरे ॥ ३ ॥</s-l></s-lg><s-lg><s-l>तान्समापततो राजन्गन्धर्वाञ्शतशो रणे ।</s-l><s-l>प्रत्यगृह्णन्नरव्याघ्राः शरवर्षैरनेकशः ॥ ४ ॥</s-l></s-lg><s-lg><s-l>अवकीर्यमाणाः खगमाः शरवर्षैः समन्ततः ।</s-l><s-l>न शेकुः पाण्डुपुत्राणां समीपे परिवर्तितुम् ॥ ५ ॥</s-l></s-lg><s-lg><s-l>अभिक्रुद्धानभिप्रेक्ष्य गन्धर्वानर्जुनस्तदा ।</s-l><s-l>लक्षयित्वाथ दिव्यानि महास्त्राण्युपचक्रमे ॥ ६ ॥</s-l></s-lg><s-lg><s-l>सहस्राणां सहस्रं स प्राहिणोद्यमसादनम् ।</s-l><s-l>आग्नेयेनार्जुनः संख्ये गन्धर्वाणां बलोत्कटः ॥ ७ ॥</s-l></s-lg><s-lg><s-l>तथा भीमो महेष्वासः संयुगे बलिनां वरः ।</s-l><s-l>गन्धर्वाञ्शतशो राजञ्जघान निशितैः शरैः ॥ ८ ॥</s-l></s-lg><s-lg><s-l>माद्रीपुत्रावपि तथा युध्यमानौ बलोत्कटौ ।</s-l><s-l>परिगृह्याग्रतो राजञ्जघ्नतुः शतशः परान् ॥ ९ ॥</s-l></s-lg><s-lg><s-l>ते वध्यमाना गन्धर्वा दिव्यैरस्त्रैर्महात्मभिः ।</s-l><s-l>उत्पेतुः खमुपादाय धृतराष्ट्रसुतांस्ततः ॥ १० ॥</s-l></s-lg><s-lg><s-l>तानुत्पतिष्णून्बुद्ध्वा तु कुन्तीपुत्रो धनंजयः ।</s-l><s-l>महता शरजालेन समन्तात्पर्यवारयत् ॥ ११ ॥</s-l></s-lg><s-lg><s-l>ते बद्धाः शरजालेन शकुन्ता इव पञ्जरे ।</s-l><s-l>ववर्षुरर्जुनं क्रोधाद्गदाशक्त्यृष्टिवृष्टिभिः ॥ १२ ॥</s-l></s-lg><s-lg><s-l>गदाशक्त्यसिवृष्टीस्ता निहत्य स महास्त्रवित् ।</s-l><s-l>गात्राणि चाहनद्भल्लैर्गन्धर्वाणां धनंजयः ॥ १३ ॥</s-l></s-lg><s-lg><s-l>शिरोभिः प्रपतद्भिश्च चरणैर्बाहुभिस्तथा ।</s-l><s-l>अश्मवृष्टिरिवाभाति परेषामभवद्भयम् ॥ १४ ॥</s-l></s-lg><s-lg><s-l>ते वध्यमाना गन्धर्वाः पाण्डवेन महात्मना ।</s-l><s-l>भूमिष्ठमन्तरिक्षस्थाः शरवर्षैरवाकिरन् ॥ १५ ॥</s-l></s-lg><s-lg><s-l>तेषां तु शरवर्षाणि सव्यसाची परंतपः ।</s-l><s-l>अस्त्रैः संवार्य तेजस्वी गन्धर्वान्प्रत्यविध्यत ॥ १६ ॥</s-l></s-lg><s-lg><s-l>स्थूणाकर्णेन्द्रजालं च सौरं चापि तथार्जुनः ।</s-l><s-l>आग्नेयं चापि सौम्यं च ससर्ज कुरुनन्दनः ॥ १७ ॥</s-l></s-lg><s-lg><s-l>ते दह्यमाना गन्धर्वाः कुन्तीपुत्रस्य सायकैः ।</s-l><s-l>दैतेया इव शक्रेण विषादमगमन्परम् ॥ १८ ॥</s-l></s-lg><s-lg><s-l>ऊर्ध्वमाक्रममाणाश्च शरजालेन वारिताः ।</s-l><s-l>विसर्पमाणा भल्लैश्च वार्यन्ते सव्यसाचिना ॥ १९ ॥</s-l></s-lg><s-lg><s-l>गन्धर्वांस्त्रासितान्दृष्ट्वा कुन्तीपुत्रेण धीमता ।</s-l><s-l>चित्रसेनो गदां गृह्य सव्यसाचिनमाद्रवत् ॥ २० ॥</s-l></s-lg><s-lg><s-l>तस्याभिपततस्तूर्णं गदाहस्तस्य संयुगे ।</s-l><s-l>गदां सर्वायसीं पार्थः शरैश्चिच्छेद सप्तधा ॥ २१ ॥</s-l></s-lg><s-lg><s-l>स गदां बहुधा दृष्ट्वा कृत्तां बाणैस्तरस्विना ।</s-l><s-l>संवृत्य विद्ययात्मानं योधयामास पाण्डवम् ।</s-l><s-l>अस्त्राणि तस्य दिव्यानि योधयामास खे स्थितः ॥ २२ ॥</s-l></s-lg><s-lg><s-l>गन्धर्वराजो बलवान्माययान्तर्हितस्तदा ।</s-l><s-l>अन्तर्हितं समालक्ष्य प्रहरन्तमथार्जुनः ।</s-l><s-l>ताडयामास खचरैर्दिव्यास्त्रप्रतिमन्त्रितैः ॥ २३ ॥</s-l></s-lg><s-lg><s-l>अन्तर्धानवधं चास्य चक्रे क्रुद्धोऽर्जुनस्तदा ।</s-l><s-l>शब्दवेध्यमुपाश्रित्य बहुरूपो धनंजयः ॥ २४ ॥</s-l></s-lg><s-lg><s-l>स वध्यमानस्तैरस्त्रैरर्जुनेन महात्मना ।</s-l><s-l>अथास्य दर्शयामास तदात्मानं प्रियः सखा ॥ २५ ॥</s-l></s-lg><s-lg><s-l>चित्रसेनमथालक्ष्य सखायं युधि दुर्बलम् ।</s-l><s-l>संजहारास्त्रमथ तत्प्रसृष्टं पाण्डवर्षभः ॥ २६ ॥</s-l></s-lg><s-lg><s-l>दृष्ट्वा तु पाण्डवाः सर्वे संहृतास्त्रं धनंजयम् ।</s-l><s-l>संजह्रुः प्रद्रुतानश्वाञ्शरवेगान्धनूंषि च ॥ २७ ॥</s-l></s-lg><s-lg><s-l>चित्रसेनश्च भीमश्च सव्यसाची यमावपि ।</s-l><s-l>पृष्ट्वा कौशलमन्योन्यं रथेष्वेवावतस्थिरे ॥ २८ ॥</s-l></s-lg>