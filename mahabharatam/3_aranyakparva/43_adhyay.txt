<s-lg><s-l> वैशंपायन उवाच ।</s-l><s-l>गतेषु लोकपालेषु पार्थः शत्रुनिबर्हणः ।</s-l><s-l>चिन्तयामास राजेन्द्र देवराजरथागमम् ॥ १ ॥</s-l></s-lg><s-lg><s-l>ततश्चिन्तयमानस्य गुडाकेशस्य धीमतः ।</s-l><s-l>रथो मातलिसंयुक्त आजगाम महाप्रभः ॥ २ ॥</s-l></s-lg><s-lg><s-l>नभो वितिमिरं कुर्वञ्जलदान्पाटयन्निव ।</s-l><s-l>दिशः संपूरयन्नादैर्महामेघरवोपमैः ॥ ३ ॥</s-l></s-lg><s-lg><s-l>असयः शक्तयो भीमा गदाश्चोग्रप्रदर्शनाः ।</s-l><s-l>दिव्यप्रभावाः प्रासाश्च विद्युतश्च महाप्रभाः ॥ ४ ॥</s-l></s-lg><s-lg><s-l>तथैवाशनयस्तत्र चक्रयुक्ता हुडागुडाः ।</s-l><s-l>वायुस्फोटाः सनिर्घाता बर्हिमेघनिभस्वनाः ॥ ५ ॥</s-l></s-lg><s-lg><s-l>तत्र नागा महाकाया ज्वलितास्याः सुदारुणाः ।</s-l><s-l>सिताभ्रकूटप्रतिमाः संहताश्च यथोपलाः ॥ ६ ॥</s-l></s-lg><s-lg><s-l>दश वाजिसहस्राणि हरीणां वातरंहसाम् ।</s-l><s-l>वहन्ति यं नेत्रमुषं दिव्यं मायामयं रथम् ॥ ७ ॥</s-l></s-lg><s-lg><s-l>तत्रापश्यन्महानीलं वैजयन्तं महाप्रभम् ।</s-l><s-l>ध्वजमिन्दीवरश्यामं वंशं कनकभूषणम् ॥ ८ ॥</s-l></s-lg><s-lg><s-l>तस्मिन्रथे स्थितं सूतं तप्तहेमविभूषितम् ।</s-l><s-l>दृष्ट्वा पार्थो महाबाहुर्देवमेवान्वतर्कयत् ॥ ९ ॥</s-l></s-lg><s-lg><s-l>तथा तर्कयतस्तस्य फल्गुनस्याथ मातलिः ।</s-l><s-l>संनतः प्रश्रितो भूत्वा वाक्यमर्जुनमब्रवीत् ॥ १० ॥</s-l></s-lg><s-lg><s-l>भो भो शक्रात्मज श्रीमाञ्शक्रस्त्वां द्रष्टुमिच्छति ।</s-l><s-l>आरोहतु भवाञ्शीघ्रं रथमिन्द्रस्य संमतम् ॥ ११ ॥</s-l></s-lg><s-lg><s-l>आह माममरश्रेष्ठः पिता तव शतक्रतुः ।</s-l><s-l>कुन्तीसुतमिह प्राप्तं पश्यन्तु त्रिदशालयाः ॥ १२ ॥</s-l></s-lg><s-lg><s-l>एष शक्रः परिवृतो देवैरृषिगणैस्तथा ।</s-l><s-l>गन्धर्वैरप्सरोभिश्च त्वां दिदृक्षुः प्रतीक्षते ॥ १३ ॥</s-l></s-lg><s-lg><s-l>अस्माल्लोकाद्देवलोकं पाकशासनशासनात् ।</s-l><s-l>आरोह त्वं मया सार्धं लब्धास्त्रः पुनरेष्यसि ॥ १४ ॥</s-l></s-lg><s-lg><s-l> अर्जुन उवाच ।</s-l><s-l>मातले गच्छ शीघ्रं त्वमारोहस्व रथोत्तमम् ।</s-l><s-l>राजसूयाश्वमेधानां शतैरपि सुदुर्लभम् ॥ १५ ॥</s-l></s-lg><s-lg><s-l>पार्थिवैः सुमहाभागैर्यज्वभिर्भूरिदक्षिणैः ।</s-l><s-l>दैवतैर्वा समारोढुं दानवैर्वा रथोत्तमम् ॥ १६ ॥</s-l></s-lg><s-lg><s-l>नातप्ततपसा शक्य एष दिव्यो महारथः ।</s-l><s-l>द्रष्टुं वाप्यथ वा स्प्रष्टुमारोढुं कुत एव तु ॥ १७ ॥</s-l></s-lg><s-lg><s-l>त्वयि प्रतिष्ठिते साधो रथस्थे स्थिरवाजिनि ।</s-l><s-l>पश्चादहमथारोक्ष्ये सुकृती सत्पथं यथा ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा मातलिः शक्रसारथिः ।</s-l><s-l>आरुरोह रथं शीघ्रं हयान्येमे च रश्मिभिः ॥ १९ ॥</s-l></s-lg><s-lg><s-l>ततोऽर्जुनो हृष्टमना गङ्गायामाप्लुतः शुचिः ।</s-l><s-l>जजाप जप्यं कौन्तेयो विधिवत्कुरुनन्दनः ॥ २० ॥</s-l></s-lg><s-lg><s-l>ततः पितॄन्यथान्यायं तर्पयित्वा यथाविधि ।</s-l><s-l>मन्दरं शैलराजं तमाप्रष्टुमुपचक्रमे ॥ २१ ॥</s-l></s-lg><s-lg><s-l>साधूनां धर्मशीलानां मुनीनां पुण्यकर्मणाम् ।</s-l><s-l>त्वं सदा संश्रयः शैल स्वर्गमार्गाभिकाङ्क्षिणाम् ॥ २२ ॥</s-l></s-lg><s-lg><s-l>त्वत्प्रसादात्सदा शैल ब्राह्मणाः क्षत्रिया विशः ।</s-l><s-l>स्वर्गं प्राप्ताश्चरन्ति स्म देवैः सह गतव्यथाः ॥ २३ ॥</s-l></s-lg><s-lg><s-l>अद्रिराज महाशैल मुनिसंश्रय तीर्थवन् ।</s-l><s-l>गच्छाम्यामन्त्रयामि त्वां सुखमस्म्युषितस्त्वयि ॥ २४ ॥</s-l></s-lg><s-lg><s-l>तव सानूनि कुञ्जाश्च नद्यः प्रस्रवणानि च ।</s-l><s-l>तीर्थानि च सुपुण्यानि मया दृष्टान्यनेकशः ॥ २५ ॥</s-l></s-lg><s-lg><s-l>एवमुक्त्वार्जुनः शैलमामन्त्र्य परवीरहा ।</s-l><s-l>आरुरोह रथं दिव्यं द्योतयन्निव भास्करः ॥ २६ ॥</s-l></s-lg><s-lg><s-l>स तेनादित्यरूपेण दिव्येनाद्भुतकर्मणा ।</s-l><s-l>ऊर्ध्वमाचक्रमे धीमान्प्रहृष्टः कुरुनन्दनः ॥ २७ ॥</s-l></s-lg><s-lg><s-l>सोऽदर्शनपथं यात्वा मर्त्यानां भूमिचारिणाम् ।</s-l><s-l>ददर्शाद्भुतरूपाणि विमानानि सहस्रशः ॥ २८ ॥</s-l></s-lg><s-lg><s-l>न तत्र सूर्यः सोमो वा द्योतते न च पावकः ।</s-l><s-l>स्वयैव प्रभया तत्र द्योतन्ते पुण्यलब्धया ॥ २९ ॥</s-l></s-lg><s-lg><s-l>तारारूपाणि यानीह दृश्यन्ते द्युतिमन्ति वै ।</s-l><s-l>दीपवद्विप्रकृष्टत्वादणूनि सुमहान्त्यपि ॥ ३० ॥</s-l></s-lg><s-lg><s-l>तानि तत्र प्रभास्वन्ति रूपवन्ति च पाण्डवः ।</s-l><s-l>ददर्श स्वेषु धिष्ण्येषु दीप्तिमन्ति स्वयार्चिषा ॥ ३१ ॥</s-l></s-lg><s-lg><s-l>तत्र राजर्षयः सिद्धा वीराश्च निहता युधि ।</s-l><s-l>तपसा च जितस्वर्गाः संपेतुः शतसंघशः ॥ ३२ ॥</s-l></s-lg><s-lg><s-l>गन्धर्वाणां सहस्राणि सूर्यज्वलनतेजसाम् ।</s-l><s-l>गुह्यकानामृषीणां च तथैवाप्सरसां गणाः ॥ ३३ ॥</s-l></s-lg><s-lg><s-l>लोकानात्मप्रभान्पश्यन्फल्गुनो विस्मयान्वितः ।</s-l><s-l>पप्रच्छ मातलिं प्रीत्या स चाप्येनमुवाच ह ॥ ३४ ॥</s-l></s-lg><s-lg><s-l>एते सुकृतिनः पार्थ स्वेषु धिष्ण्येष्ववस्थिताः ।</s-l><s-l>यान्दृष्टवानसि विभो तारारूपाणि भूतले ॥ ३५ ॥</s-l></s-lg><s-lg><s-l>ततोऽपश्यत्स्थितं द्वारि सितं वैजयिनं गजम् ।</s-l><s-l>ऐरावतं चतुर्दन्तं कैलासमिव शृङ्गिणम् ॥ ३६ ॥</s-l></s-lg><s-lg><s-l>स सिद्धमार्गमाक्रम्य कुरुपाण्डवसत्तमः ।</s-l><s-l>व्यरोचत यथा पूर्वं मान्धाता पार्थिवोत्तमः ॥ ३७ ॥</s-l></s-lg><s-lg><s-l>अतिचक्राम लोकान्स राज्ञां राजीवलोचनः ।</s-l><s-l>ततो ददर्श शक्रस्य पुरीं ताममरावतीम् ॥ ३८ ॥</s-l></s-lg>