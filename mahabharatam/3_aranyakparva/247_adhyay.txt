<s-lg><s-l> देवदूत उवाच ।</s-l><s-l>महर्षेऽकार्यबुद्धिस्त्वं यः स्वर्गसुखमुत्तमम् ।</s-l><s-l>संप्राप्तं बहु मन्तव्यं विमृशस्यबुधो यथा ॥ १ ॥</s-l></s-lg><s-lg><s-l>उपरिष्टादसौ लोको योऽयं स्वरिति संज्ञितः ।</s-l><s-l>ऊर्ध्वगः सत्पथः शश्वद्देवयानचरो मुने ॥ २ ॥</s-l></s-lg><s-lg><s-l>नातप्ततपसः पुंसो नामहायज्ञयाजिनः ।</s-l><s-l>नानृता नास्तिकाश्चैव तत्र गच्छन्ति मुद्गल ॥ ३ ॥</s-l></s-lg><s-lg><s-l>धर्मात्मानो जितात्मानः शान्ता दान्ता विमत्सराः ।</s-l><s-l>दानधर्मरताः पुंसः शूराश्चाहतलक्षणाः ॥ ४ ॥</s-l></s-lg><s-lg><s-l>तत्र गच्छन्ति कर्माग्र्यं कृत्वा शमदमात्मकम् ।</s-l><s-l>लोकान्पुण्यकृतां ब्रह्मन्सद्भिरासेवितान्नृभिः ॥ ५ ॥</s-l></s-lg><s-lg><s-l>देवाः साध्यास्तथा विश्वे मरुतश्च महर्षिभिः ।</s-l><s-l>यामा धामाश्च मौद्गल्य गन्धर्वाप्सरसस्तथा ॥ ६ ॥</s-l></s-lg><s-lg><s-l>एषां देवनिकायानां पृथक्पृथगनेकशः ।</s-l><s-l>भास्वन्तः कामसंपन्ना लोकास्तेजोमयाः शुभाः ॥ ७ ॥</s-l></s-lg><s-lg><s-l>त्रयस्त्रिंशत्सहस्राणि योजनानां हिरण्मयः ।</s-l><s-l>मेरुः पर्वतराड्यत्र देवोद्यानानि मुद्गल ॥ ८ ॥</s-l></s-lg><s-lg><s-l>नन्दनादीनि पुण्यानि विहाराः पुण्यकर्मणाम् ।</s-l><s-l>न क्षुत्पिपासे न ग्लानिर्न शीतोष्णभयं तथा ॥ ९ ॥</s-l></s-lg><s-lg><s-l>बीभत्समशुभं वापि रोगा वा तत्र केचन ।</s-l><s-l>मनोज्ञाः सर्वतो गन्धाः सुखस्पर्शाश्च सर्वशः ॥ १० ॥</s-l></s-lg><s-lg><s-l>शब्दाः श्रुतिमनोग्राह्याः सर्वतस्तत्र वै मुने ।</s-l><s-l>न शोको न जरा तत्र नायासपरिदेवने ॥ ११ ॥</s-l></s-lg><s-lg><s-l>ईदृशः स मुने लोकः स्वकर्मफलहेतुकः ।</s-l><s-l>सुकृतैस्तत्र पुरुषाः संभवन्त्यात्मकर्मभिः ॥ १२ ॥</s-l></s-lg><s-lg><s-l>तैजसानि शरीराणि भवन्त्यत्रोपपद्यताम् ।</s-l><s-l>कर्मजान्येव मौद्गल्य न मातृपितृजान्युत ॥ १३ ॥</s-l></s-lg><s-lg><s-l>न च स्वेदो न दौर्गन्ध्यं पुरीषं मूत्रमेव च ।</s-l><s-l>तेषां न च रजो वस्त्रं बाधते तत्र वै मुने ॥ १४ ॥</s-l></s-lg><s-lg><s-l>न म्लायन्ति स्रजस्तेषां दिव्यगन्धा मनोरमाः ।</s-l><s-l>पर्युह्यन्ते विमानैश्च ब्रह्मन्नेवंविधाश्च ते ॥ १५ ॥</s-l></s-lg><s-lg><s-l>ईर्ष्याशोकक्लमापेता मोहमात्सर्यवर्जिताः ।</s-l><s-l>सुखं स्वर्गजितस्तत्र वर्तयन्ति महामुने ॥ १६ ॥</s-l></s-lg><s-lg><s-l>तेषां तथाविधानां तु लोकानां मुनिपुंगव ।</s-l><s-l>उपर्युपरि शक्रस्य लोका दिव्यगुणान्विताः ॥ १७ ॥</s-l></s-lg><s-lg><s-l>पुरस्ताद्ब्रह्मणस्तत्र लोकास्तेजोमयाः शुभाः ।</s-l><s-l>यत्र यान्त्यृषयो ब्रह्मन्पूताः स्वैः कर्मभिः शुभैः ॥ १८ ॥</s-l></s-lg><s-lg><s-l>ऋभवो नाम तत्रान्ये देवानामपि देवताः ।</s-l><s-l>तेषां लोकाः परतरे तान्यजन्तीह देवताः ॥ १९ ॥</s-l></s-lg><s-lg><s-l>स्वयंप्रभास्ते भास्वन्तो लोकाः कामदुघाः परे ।</s-l><s-l>न तेषां स्त्रीकृतस्तापो न लोकैश्वर्यमत्सरः ॥ २० ॥</s-l></s-lg><s-lg><s-l>न वर्तयन्त्याहुतिभिस्ते नाप्यमृतभोजनाः ।</s-l><s-l>तथा दिव्यशरीरास्ते न च विग्रहमूर्तयः ॥ २१ ॥</s-l></s-lg><s-lg><s-l>न सुखे सुखकामाश्च देवदेवाः सनातनाः ।</s-l><s-l>न कल्पपरिवर्तेषु परिवर्तन्ति ते तथा ॥ २२ ॥</s-l></s-lg><s-lg><s-l>जरा मृत्युः कुतस्तेषां हर्षः प्रीतिः सुखं न च ।</s-l><s-l>न दुःखं न सुखं चापि रागद्वेषौ कुतो मुने ॥ २३ ॥</s-l></s-lg><s-lg><s-l>देवानामपि मौद्गल्य काङ्क्षिता सा गतिः परा ।</s-l><s-l>दुष्प्रापा परमा सिद्धिरगम्या कामगोचरैः ॥ २४ ॥</s-l></s-lg><s-lg><s-l>त्रयस्त्रिंशदिमे लोकाः शेषा लोका मनीषिभिः ।</s-l><s-l>गम्यन्ते नियमैः श्रेष्ठैर्दानैर्वा विधिपूर्वकैः ॥ २५ ॥</s-l></s-lg><s-lg><s-l>सेयं दानकृता व्युष्टिरत्र प्राप्ता सुखावहा ।</s-l><s-l>तां भुङ्क्ष्व सुकृतैर्लब्धां तपसा द्योतितप्रभः ॥ २६ ॥</s-l></s-lg><s-lg><s-l>एतत्स्वर्गसुखं विप्र लोका नानाविधास्तथा ।</s-l><s-l>गुणाः स्वर्गस्य प्रोक्तास्ते दोषानपि निबोध मे ॥ २७ ॥</s-l></s-lg><s-lg><s-l>कृतस्य कर्मणस्तत्र भुज्यते यत्फलं दिवि ।</s-l><s-l>न चान्यत्क्रियते कर्म मूलच्छेदेन भुज्यते ॥ २८ ॥</s-l></s-lg><s-lg><s-l>सोऽत्र दोषो मम मतस्तस्यान्ते पतनं च यत् ।</s-l><s-l>सुखव्याप्तमनस्कानां पतनं यच्च मुद्गल ॥ २९ ॥</s-l></s-lg><s-lg><s-l>असंतोषः परीतापो दृष्ट्वा दीप्ततराः श्रियः ।</s-l><s-l>यद्भवत्यवरे स्थाने स्थितानां तच्च दुष्करम् ॥ ३० ॥</s-l></s-lg><s-lg><s-l>संज्ञामोहश्च पततां रजसा च प्रधर्षणम् ।</s-l><s-l>प्रम्लानेषु च माल्येषु ततः पिपतिषोर्भयम् ॥ ३१ ॥</s-l></s-lg><s-lg><s-l>आ ब्रह्मभवनादेते दोषा मौद्गल्य दारुणाः ।</s-l><s-l>नाकलोके सुकृतिनां गुणास्त्वयुतशो नृणाम् ॥ ३२ ॥</s-l></s-lg><s-lg><s-l>अयं त्वन्यो गुणः श्रेष्ठश्च्युतानां स्वर्गतो मुने ।</s-l><s-l>शुभानुशययोगेन मनुष्येषूपजायते ॥ ३३ ॥</s-l></s-lg><s-lg><s-l>तत्रापि सुमहाभागः सुखभागभिजायते ।</s-l><s-l>न चेत्संबुध्यते तत्र गच्छत्यधमतां ततः ॥ ३४ ॥</s-l></s-lg><s-lg><s-l>इह यत्क्रियते कर्म तत्परत्रोपभुज्यते ।</s-l><s-l>कर्मभूमिरियं ब्रह्मन्फलभूमिरसौ मता ॥ ३५ ॥</s-l></s-lg><s-lg><s-l>एतत्ते सर्वमाख्यातं यन्मां पृच्छसि मुद्गल ।</s-l><s-l>तवानुकम्पया साधो साधु गच्छाम माचिरम् ॥ ३६ ॥</s-l></s-lg><s-lg><s-l> व्यास उवाच ।</s-l><s-l>एतच्छ्रुत्वा तु मौद्गल्यो वाक्यं विममृशे धिया ।</s-l><s-l>विमृश्य च मुनिश्रेष्ठो देवदूतमुवाच ह ॥ ३७ ॥</s-l></s-lg><s-lg><s-l>देवदूत नमस्तेऽस्तु गच्छ तात यथासुखम् ।</s-l><s-l>महादोषेण मे कार्यं न स्वर्गेण सुखेन वा ॥ ३८ ॥</s-l></s-lg><s-lg><s-l>पतनं तन्महद्दुःखं परितापः सुदारुणः ।</s-l><s-l>स्वर्गभाजश्च्यवन्तीह तस्मात्स्वर्गं न कामये ॥ ३९ ॥</s-l></s-lg><s-lg><s-l>यत्र गत्वा न शोचन्ति न व्यथन्ति चलन्ति वा ।</s-l><s-l>तदहं स्थानमत्यन्तं मार्गयिष्यामि केवलम् ॥ ४० ॥</s-l></s-lg><s-lg><s-l>इत्युक्त्वा स मुनिर्वाक्यं देवदूतं विसृज्य तम् ।</s-l><s-l>शिलोञ्छवृत्तिमुत्सृज्य शममातिष्ठदुत्तमम् ॥ ४१ ॥</s-l></s-lg><s-lg><s-l>तुल्यनिन्दास्तुतिर्भूत्वा समलोष्टाश्मकाञ्चनः ।</s-l><s-l>ज्ञानयोगेन शुद्धेन ध्याननित्यो बभूव ह ॥ ४२ ॥</s-l></s-lg><s-lg><s-l>ध्यानयोगाद्बलं लब्ध्वा प्राप्य चर्द्धिमनुत्तमाम् ।</s-l><s-l>जगाम शाश्वतीं सिद्धिं परां निर्वाणलक्षणाम् ॥ ४३ ॥</s-l></s-lg><s-lg><s-l>तस्मात्त्वमपि कौन्तेय न शोकं कर्तुमर्हसि ।</s-l><s-l>राज्यात्स्फीतात्परिभ्रष्टस्तपसा तदवाप्स्यसि ॥ ४४ ॥</s-l></s-lg><s-lg><s-l>सुखस्यानन्तरं दुःखं दुःखस्यानन्तरं सुखम् ।</s-l><s-l>पर्यायेणोपवर्तन्ते नरं नेमिमरा इव ॥ ४५ ॥</s-l></s-lg><s-lg><s-l>पितृपैतामहं राज्यं प्राप्स्यस्यमितविक्रम ।</s-l><s-l>वर्षात्त्रयोदशादूर्ध्वं व्येतु ते मानसो ज्वरः ॥ ४६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा स भगवान्व्यासः पाण्डवनन्दनम् ।</s-l><s-l>जगाम तपसे धीमान्पुनरेवाश्रमं प्रति ॥ ४७ ॥</s-l></s-lg>