<s-lg><s-l> बृहदश्व उवाच ।</s-l><s-l>दमयन्ती ततो दृष्ट्वा पुण्यश्लोकं नराधिपम् ।</s-l><s-l>उन्मत्तवदनुन्मत्ता देवने गतचेतसम् ॥ १ ॥</s-l></s-lg><s-lg><s-l>भयशोकसमाविष्टा राजन्भीमसुता ततः ।</s-l><s-l>चिन्तयामास तत्कार्यं सुमहत्पार्थिवं प्रति ॥ २ ॥</s-l></s-lg><s-lg><s-l>सा शङ्कमाना तत्पापं चिकीर्षन्ती च तत्प्रियम् ।</s-l><s-l>नलं च हृतसर्वस्वमुपलभ्येदमब्रवीत् ॥ ३ ॥</s-l></s-lg><s-lg><s-l>बृहत्सेने व्रजामात्यानानाय्य नलशासनात् ।</s-l><s-l>आचक्ष्व यद्धृतं द्रव्यमवशिष्टं च यद्वसु ॥ ४ ॥</s-l></s-lg><s-lg><s-l>ततस्ते मन्त्रिणः सर्वे विज्ञाय नलशासनम् ।</s-l><s-l>अपि नो भागधेयं स्यादित्युक्त्वा पुनराव्रजन् ॥ ५ ॥</s-l></s-lg><s-lg><s-l>तास्तु सर्वाः प्रकृतयो द्वितीयं समुपस्थिताः ।</s-l><s-l>न्यवेदयद्भीमसुता न च तत्प्रत्यनन्दत ॥ ६ ॥</s-l></s-lg><s-lg><s-l>वाक्यमप्रतिनन्दन्तं भर्तारमभिवीक्ष्य सा ।</s-l><s-l>दमयन्ती पुनर्वेश्म व्रीडिता प्रविवेश ह ॥ ७ ॥</s-l></s-lg><s-lg><s-l>निशम्य सततं चाक्षान्पुण्यश्लोकपराङ्मुखान् ।</s-l><s-l>नलं च हृतसर्वस्वं धात्रीं पुनरुवाच ह ॥ ८ ॥</s-l></s-lg><s-lg><s-l>बृहत्सेने पुनर्गच्छ वार्ष्णेयं नलशासनात् ।</s-l><s-l>सूतमानय कल्याणि महत्कार्यमुपस्थितम् ॥ ९ ॥</s-l></s-lg><s-lg><s-l>बृहत्सेना तु तच्छ्रुत्वा दमयन्त्याः प्रभाषितम् ।</s-l><s-l>वार्ष्णेयमानयामास पुरुषैराप्तकारिभिः ॥ १० ॥</s-l></s-lg><s-lg><s-l>वार्ष्णेयं तु ततो भैमी सान्त्वयञ्श्लक्ष्णया गिरा ।</s-l><s-l>उवाच देशकालज्ञा प्राप्तकालमनिन्दिता ॥ ११ ॥</s-l></s-lg><s-lg><s-l>जानीषे त्वं यथा राजा सम्यग्वृत्तः सदा त्वयि ।</s-l><s-l>तस्य त्वं विषमस्थस्य साहाय्यं कर्तुमर्हसि ॥ १२ ॥</s-l></s-lg><s-lg><s-l>यथा यथा हि नृपतिः पुष्करेणेह जीयते ।</s-l><s-l>तथा तथास्य द्यूते वै रागो भूयोऽभिवर्धते ॥ १३ ॥</s-l></s-lg><s-lg><s-l>यथा च पुष्करस्याक्षा वर्तन्ते वशवर्तिनः ।</s-l><s-l>तथा विपर्ययश्चापि नलस्याक्षेषु दृश्यते ॥ १४ ॥</s-l></s-lg><s-lg><s-l>सुहृत्स्वजनवाक्यानि यथावन्न शृणोति च ।</s-l><s-l>नूनं मन्ये न शेषोऽस्ति नैषधस्य महात्मनः ॥ १५ ॥</s-l></s-lg><s-lg><s-l>यत्र मे वचनं राजा नाभिनन्दति मोहितः ।</s-l><s-l>शरणं त्वां प्रपन्नास्मि सारथे कुरु मद्वचः ।</s-l><s-l>न हि मे शुध्यते भावः कदाचिद्विनशेदिति ॥ १६ ॥</s-l></s-lg><s-lg><s-l>नलस्य दयितानश्वान्योजयित्वा महाजवान् ।</s-l><s-l>इदमारोप्य मिथुनं कुण्डिनं यातुमर्हसि ॥ १७ ॥</s-l></s-lg><s-lg><s-l>मम ज्ञातिषु निक्षिप्य दारकौ स्यन्दनं तथा ।</s-l><s-l>अश्वांश्चैतान्यथाकामं वस वान्यत्र गच्छ वा ॥ १८ ॥</s-l></s-lg><s-lg><s-l>दमयन्त्यास्तु तद्वाक्यं वार्ष्णेयो नलसारथिः ।</s-l><s-l>न्यवेदयदशेषेण नलामात्येषु मुख्यशः ॥ १९ ॥</s-l></s-lg><s-lg><s-l>तैः समेत्य विनिश्चित्य सोऽनुज्ञातो महीपते ।</s-l><s-l>ययौ मिथुनमारोप्य विदर्भांस्तेन वाहिना ॥ २० ॥</s-l></s-lg><s-lg><s-l>हयांस्तत्र विनिक्षिप्य सूतो रथवरं च तम् ।</s-l><s-l>इन्द्रसेनां च तां कन्यामिन्द्रसेनं च बालकम् ॥ २१ ॥</s-l></s-lg><s-lg><s-l>आमन्त्र्य भीमं राजानमार्तः शोचन्नलं नृपम् ।</s-l><s-l>अटमानस्ततोऽयोध्यां जगाम नगरीं तदा ॥ २२ ॥</s-l></s-lg><s-lg><s-l>ऋतुपर्णं स राजानमुपतस्थे सुदुःखितः ।</s-l><s-l>भृतिं चोपययौ तस्य सारथ्येन महीपते ॥ २३ ॥</s-l></s-lg>