<s-lg><s-l> बृहदश्व उवाच ।</s-l><s-l>अथ काले शुभे प्राप्ते तिथौ पुण्ये क्षणे तथा ।</s-l><s-l>आजुहाव महीपालान्भीमो राजा स्वयंवरे ॥ १ ॥</s-l></s-lg><s-lg><s-l>तच्छ्रुत्वा पृथिवीपालाः सर्वे हृच्छयपीडिताः ।</s-l><s-l>त्वरिताः समुपाजग्मुर्दमयन्तीमभीप्सवः ॥ २ ॥</s-l></s-lg><s-lg><s-l>कनकस्तम्भरुचिरं तोरणेन विराजितम् ।</s-l><s-l>विविशुस्ते महारङ्गं नृपाः सिंहा इवाचलम् ॥ ३ ॥</s-l></s-lg><s-lg><s-l>तत्रासनेषु विविधेष्वासीनाः पृथिवीक्षितः ।</s-l><s-l>सुरभिस्रग्धराः सर्वे सुमृष्टमणिकुण्डलाः ॥ ४ ॥</s-l></s-lg><s-lg><s-l>तां राजसमितिं पूर्णां नागैर्भोगवतीमिव ।</s-l><s-l>संपूर्णां पुरुषव्याघ्रैर्व्याघ्रैर्गिरिगुहामिव ॥ ५ ॥</s-l></s-lg><s-lg><s-l>तत्र स्म पीना दृश्यन्ते बाहवः परिघोपमाः ।</s-l><s-l>आकारवन्तः सुश्लक्ष्णाः पञ्चशीर्षा इवोरगाः ॥ ६ ॥</s-l></s-lg><s-lg><s-l>सुकेशान्तानि चारूणि सुनासानि शुभानि च ।</s-l><s-l>मुखानि राज्ञां शोभन्ते नक्षत्राणि यथा दिवि ॥ ७ ॥</s-l></s-lg><s-lg><s-l>दमयन्ती ततो रङ्गं प्रविवेश शुभानना ।</s-l><s-l>मुष्णन्ती प्रभया राज्ञां चक्षूंषि च मनांसि च ॥ ८ ॥</s-l></s-lg><s-lg><s-l>तस्या गात्रेषु पतिता तेषां दृष्टिर्महात्मनाम् ।</s-l><s-l>तत्र तत्रैव सक्ताभून्न चचाल च पश्यताम् ॥ ९ ॥</s-l></s-lg><s-lg><s-l>ततः संकीर्त्यमानेषु राज्ञां नामसु भारत ।</s-l><s-l>ददर्श भैमी पुरुषान्पञ्च तुल्याकृतीनिव ॥ १० ॥</s-l></s-lg><s-lg><s-l>तान्समीक्ष्य ततः सर्वान्निर्विशेषाकृतीन्स्थितान् ।</s-l><s-l>संदेहादथ वैदर्भी नाभ्यजानान्नलं नृपम् ।</s-l><s-l>यं यं हि ददृशे तेषां तं तं मेने नलं नृपम् ॥ ११ ॥</s-l></s-lg><s-lg><s-l>सा चिन्तयन्ती बुद्ध्याथ तर्कयामास भामिनी ।</s-l><s-l>कथं नु देवाञ्जानीयां कथं विद्यां नलं नृपम् ॥ १२ ॥</s-l></s-lg><s-lg><s-l>एवं संचिन्तयन्ती सा वैदर्भी भृशदुःखिता ।</s-l><s-l>श्रुतानि देवलिङ्गानि चिन्तयामास भारत ॥ १३ ॥</s-l></s-lg><s-lg><s-l>देवानां यानि लिङ्गानि स्थविरेभ्यः श्रुतानि मे ।</s-l><s-l>तानीह तिष्ठतां भूमावेकस्यापि न लक्षये ॥ १४ ॥</s-l></s-lg><s-lg><s-l>सा विनिश्चित्य बहुधा विचार्य च पुनः पुनः ।</s-l><s-l>शरणं प्रति देवानां प्राप्तकालममन्यत ॥ १५ ॥</s-l></s-lg><s-lg><s-l>वाचा च मनसा चैव नमस्कारं प्रयुज्य सा ।</s-l><s-l>देवेभ्यः प्राञ्जलिर्भूत्वा वेपमानेदमब्रवीत् ॥ १६ ॥</s-l></s-lg><s-lg><s-l>हंसानां वचनं श्रुत्वा यथा मे नैषधो वृतः ।</s-l><s-l>पतित्वे तेन सत्येन देवास्तं प्रदिशन्तु मे ॥ १७ ॥</s-l></s-lg><s-lg><s-l>वाचा च मनसा चैव यथा नाभिचराम्यहम् ।</s-l><s-l>तेन सत्येन विबुधास्तमेव प्रदिशन्तु मे ॥ १८ ॥</s-l></s-lg><s-lg><s-l>यथा देवैः स मे भर्ता विहितो निषधाधिपः ।</s-l><s-l>तेन सत्येन मे देवास्तमेव प्रदिशन्तु मे ॥ १९ ॥</s-l></s-lg><s-lg><s-l>स्वं चैव रूपं पुष्यन्तु लोकपालाः सहेश्वराः ।</s-l><s-l>यथाहमभिजानीयां पुण्यश्लोकं नराधिपम् ॥ २० ॥</s-l></s-lg><s-lg><s-l>निशम्य दमयन्त्यास्तत्करुणं परिदेवितम् ।</s-l><s-l>निश्चयं परमं तथ्यमनुरागं च नैषधे ॥ २१ ॥</s-l></s-lg><s-lg><s-l>मनोविशुद्धिं बुद्धिं च भक्तिं रागं च भारत ।</s-l><s-l>यथोक्तं चक्रिरे देवाः सामर्थ्यं लिङ्गधारणे ॥ २२ ॥</s-l></s-lg><s-lg><s-l>सापश्यद्विबुधान्सर्वानस्वेदान्स्तब्धलोचनान् ।</s-l><s-l>हृषितस्रग्रजोहीनान्स्थितानस्पृशतः क्षितिम् ॥ २३ ॥</s-l></s-lg><s-lg><s-l>छायाद्वितीयो म्लानस्रग्रजःस्वेदसमन्वितः ।</s-l><s-l>भूमिष्ठो नैषधश्चैव निमेषेण च सूचितः ॥ २४ ॥</s-l></s-lg><s-lg><s-l>सा समीक्ष्य ततो देवान्पुण्यश्लोकं च भारत ।</s-l><s-l>नैषधं वरयामास भैमी धर्मेण भारत ॥ २५ ॥</s-l></s-lg><s-lg><s-l>विलज्जमाना वस्त्रान्ते जग्राहायतलोचना ।</s-l><s-l>स्कन्धदेशेऽसृजच्चास्य स्रजं परमशोभनाम् ।</s-l><s-l>वरयामास चैवैनं पतित्वे वरवर्णिनी ॥ २६ ॥</s-l></s-lg><s-lg><s-l>ततो हा हेति सहसा शब्दो मुक्तो नराधिपैः ।</s-l><s-l>देवैर्महर्षिभिश्चैव साधु साध्विति भारत ।</s-l><s-l>विस्मितैरीरितः शब्दः प्रशंसद्भिर्नलं नृपम् ॥ २७ ॥</s-l></s-lg><s-lg><s-l>वृते तु नैषधे भैम्या लोकपाला महौजसः ।</s-l><s-l>प्रहृष्टमनसः सर्वे नलायाष्टौ वरान्ददुः ॥ २८ ॥</s-l></s-lg><s-lg><s-l>प्रत्यक्षदर्शनं यज्ञे गतिं चानुत्तमां शुभाम् ।</s-l><s-l>नैषधाय ददौ शक्रः प्रीयमाणः शचीपतिः ॥ २९ ॥</s-l></s-lg><s-lg><s-l>अग्निरात्मभवं प्रादाद्यत्र वाञ्छति नैषधः ।</s-l><s-l>लोकानात्मप्रभांश्चैव ददौ तस्मै हुताशनः ॥ ३० ॥</s-l></s-lg><s-lg><s-l>यमस्त्वन्नरसं प्रादाद्धर्मे च परमां स्थितिम् ।</s-l><s-l>अपांपतिरपां भावं यत्र वाञ्छति नैषधः ॥ ३१ ॥</s-l></s-lg><s-lg><s-l>स्रजं चोत्तमगन्धाढ्यां सर्वे च मिथुनं ददुः ।</s-l><s-l>वरानेवं प्रदायास्य देवास्ते त्रिदिवं गताः ॥ ३२ ॥</s-l></s-lg><s-lg><s-l>पार्थिवाश्चानुभूयास्या विवाहं विस्मयान्विताः ।</s-l><s-l>दमयन्त्याः प्रमुदिताः प्रतिजग्मुर्यथागतम् ॥ ३३ ॥</s-l></s-lg><s-lg><s-l>अवाप्य नारीरत्नं तत्पुण्यश्लोकोऽपि पार्थिवः ।</s-l><s-l>रेमे सह तया राजा शच्येव बलवृत्रहा ॥ ३४ ॥</s-l></s-lg><s-lg><s-l>अतीव मुदितो राजा भ्राजमानोंऽशुमानिव ।</s-l><s-l>अरञ्जयत्प्रजा वीरो धर्मेण परिपालयन् ॥ ३५ ॥</s-l></s-lg><s-lg><s-l>ईजे चाप्यश्वमेधेन ययातिरिव नाहुषः ।</s-l><s-l>अन्यैश्च क्रतुभिर्धीमान्बहुभिश्चाप्तदक्षिणैः ॥ ३६ ॥</s-l></s-lg><s-lg><s-l>पुनश्च रमणीयेषु वनेषूपवनेषु च ।</s-l><s-l>दमयन्त्या सह नलो विजहारामरोपमः ॥ ३७ ॥</s-l></s-lg><s-lg><s-l>एवं स यजमानश्च विहरंश्च नराधिपः ।</s-l><s-l>ररक्ष वसुसंपूर्णां वसुधां वसुधाधिपः ॥ ३८ ॥</s-l></s-lg>