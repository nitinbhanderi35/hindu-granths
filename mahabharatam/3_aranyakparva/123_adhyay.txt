<s-lg><s-l> लोमश उवाच ।</s-l><s-l>कस्यचित्त्वथ कालस्य सुराणामश्विनौ नृप ।</s-l><s-l>कृताभिषेकां विवृतां सुकन्यां तामपश्यताम् ॥ १ ॥</s-l></s-lg><s-lg><s-l>तां दृष्ट्वा दर्शनीयाङ्गीं देवराजसुतामिव ।</s-l><s-l>ऊचतुः समभिद्रुत्य नासत्यावश्विनाविदम् ॥ २ ॥</s-l></s-lg><s-lg><s-l>कस्य त्वमसि वामोरु किं वने वै करोषि च ।</s-l><s-l>इच्छाव भद्रे ज्ञातुं त्वां तत्त्वमाख्याहि शोभने ॥ ३ ॥</s-l></s-lg><s-lg><s-l>ततः सुकन्या संवीता तावुवाच सुरोत्तमौ ।</s-l><s-l>शर्यातितनयां वित्तं भार्यां च च्यवनस्य माम् ॥ ४ ॥</s-l></s-lg><s-lg><s-l>अथाश्विनौ प्रहस्यैतामब्रूतां पुनरेव तु ।</s-l><s-l>कथं त्वमसि कल्याणि पित्रा दत्ता गताध्वने ॥ ५ ॥</s-l></s-lg><s-lg><s-l>भ्राजसे वनमध्ये त्वं विद्युत्सौदामिनी यथा ।</s-l><s-l>न देवेष्वपि तुल्यां हि त्वया पश्याव भामिनि ॥ ६ ॥</s-l></s-lg><s-lg><s-l>सर्वाभरणसंपन्ना परमाम्बरधारिणी ।</s-l><s-l>शोभेथास्त्वनवद्याङ्गि न त्वेवं मलपङ्किनी ॥ ७ ॥</s-l></s-lg><s-lg><s-l>कस्मादेवंविधा भूत्वा जराजर्जरितं पतिम् ।</s-l><s-l>त्वमुपास्से ह कल्याणि कामभोगबहिष्कृतम् ॥ ८ ॥</s-l></s-lg><s-lg><s-l>असमर्थं परित्राणे पोषणे च शुचिस्मिते ।</s-l><s-l>साधु च्यवनमुत्सृज्य वरयस्वैकमावयोः ।</s-l><s-l>पत्यर्थं देवगर्भाभे मा वृथा यौवनं कृथाः ॥ ९ ॥</s-l></s-lg><s-lg><s-l>एवमुक्ता सुकन्या तु सुरौ ताविदमब्रवीत् ।</s-l><s-l>रताहं च्यवने पत्यौ मैवं मा पर्यशङ्किथाः ॥ १० ॥</s-l></s-lg><s-lg><s-l>तावब्रूतां पुनस्त्वेनामावां देवभिषग्वरौ ।</s-l><s-l>युवानं रूपसंपन्नं करिष्यावः पतिं तव ॥ ११ ॥</s-l></s-lg><s-lg><s-l>ततस्तस्यावयोश्चैव पतिमेकतमं वृणु ।</s-l><s-l>एतेन समयेनैनमामन्त्रय वरानने ॥ १२ ॥</s-l></s-lg><s-lg><s-l>सा तयोर्वचनाद्राजन्नुपसंगम्य भार्गवम् ।</s-l><s-l>उवाच वाक्यं यत्ताभ्यामुक्तं भृगुसुतं प्रति ॥ १३ ॥</s-l></s-lg><s-lg><s-l>तच्छ्रुत्वा च्यवनो भार्यामुवाच क्रियतामिति ।</s-l><s-l>भर्त्रा सा समनुज्ञाता क्रियतामित्यथाब्रवीत् ॥ १४ ॥</s-l></s-lg><s-lg><s-l>श्रुत्वा तदश्विनौ वाक्यं तत्तस्याः क्रियतामिति ।</s-l><s-l>ऊचतू राजपुत्रीं तां पतिस्तव विशत्वपः ॥ १५ ॥</s-l></s-lg><s-lg><s-l>ततोऽम्भश्च्यवनः शीघ्रं रूपार्थी प्रविवेश ह ।</s-l><s-l>अश्विनावपि तद्राजन्सरः प्रविशतां प्रभो ॥ १६ ॥</s-l></s-lg><s-lg><s-l>ततो मुहूर्तादुत्तीर्णाः सर्वे ते सरसस्ततः ।</s-l><s-l>दिव्यरूपधराः सर्वे युवानो मृष्टकुण्डलाः ।</s-l><s-l>तुल्यरूपधराश्चैव मनसः प्रीतिवर्धनाः ॥ १७ ॥</s-l></s-lg><s-lg><s-l>तेऽब्रुवन्सहिताः सर्वे वृणीष्वान्यतमं शुभे ।</s-l><s-l>अस्माकमीप्सितं भद्रे पतित्वे वरवर्णिनि ।</s-l><s-l>यत्र वाप्यभिकामासि तं वृणीष्व सुशोभने ॥ १८ ॥</s-l></s-lg><s-lg><s-l>सा समीक्ष्य तु तान्सर्वांस्तुल्यरूपधरान्स्थितान् ।</s-l><s-l>निश्चित्य मनसा बुद्ध्या देवी वव्रे स्वकं पतिम् ॥ १९ ॥</s-l></s-lg><s-lg><s-l>लब्ध्वा तु च्यवनो भार्यां वयोरूपं च वाञ्छितम् ।</s-l><s-l>हृष्टोऽब्रवीन्महातेजास्तौ नासत्याविदं वचः ॥ २० ॥</s-l></s-lg><s-lg><s-l>यथाहं रूपसंपन्नो वयसा च समन्वितः ।</s-l><s-l>कृतो भवद्भ्यां वृद्धः सन्भार्यां च प्राप्तवानिमाम् ॥ २१ ॥</s-l></s-lg><s-lg><s-l>तस्माद्युवां करिष्यामि प्रीत्याहं सोमपीथिनौ ।</s-l><s-l>मिषतो देवराजस्य सत्यमेतद्ब्रवीमि वाम् ॥ २२ ॥</s-l></s-lg><s-lg><s-l>तच्छ्रुत्वा हृष्टमनसौ दिवं तौ प्रतिजग्मतुः ।</s-l><s-l>च्यवनोऽपि सुकन्या च सुराविव विजह्रतुः ॥ २३ ॥</s-l></s-lg>