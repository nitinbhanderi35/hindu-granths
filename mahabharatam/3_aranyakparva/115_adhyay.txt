<s-lg><s-l> वैशंपायन उवाच ।</s-l><s-l>स तत्र तामुषित्वैकां रजनीं पृथिवीपतिः ।</s-l><s-l>तापसानां परं चक्रे सत्कारं भ्रातृभिः सह ॥ १ ॥</s-l></s-lg><s-lg><s-l>लोमशश्चास्य तान्सर्वानाचख्यौ तत्र तापसान् ।</s-l><s-l>भृगूनङ्गिरसश्चैव वासिष्ठानथ काश्यपान् ॥ २ ॥</s-l></s-lg><s-lg><s-l>तान्समेत्य स राजर्षिरभिवाद्य कृताञ्जलिः ।</s-l><s-l>रामस्यानुचरं वीरमपृच्छदकृतव्रणम् ॥ ३ ॥</s-l></s-lg><s-lg><s-l>कदा नु रामो भगवांस्तापसान्दर्शयिष्यति ।</s-l><s-l>तेनैवाहं प्रसङ्गेन द्रष्टुमिच्छामि भार्गवम् ॥ ४ ॥</s-l></s-lg><s-lg><s-l> अकृतव्रण उवाच ।</s-l><s-l>आयानेवासि विदितो रामस्य विदितात्मनः ।</s-l><s-l>प्रीतिस्त्वयि च रामस्य क्षिप्रं त्वां दर्शयिष्यति ॥ ५ ॥</s-l></s-lg><s-lg><s-l>चतुर्दशीमष्टमीं च रामं पश्यन्ति तापसाः ।</s-l><s-l>अस्यां रात्र्यां व्यतीतायां भवित्री च चतुर्दशी ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>भवाननुगतो वीरं जामदग्न्यं महाबलम् ।</s-l><s-l>प्रत्यक्षदर्शी सर्वस्य पूर्ववृत्तस्य कर्मणः ॥ ७ ॥</s-l></s-lg><s-lg><s-l>स भवान्कथयत्वेतद्यथा रामेण निर्जिताः ।</s-l><s-l>आहवे क्षत्रियाः सर्वे कथं केन च हेतुना ॥ ८ ॥</s-l></s-lg><s-lg><s-l> अकृतव्रण उवाच ।</s-l><s-l>कन्यकुब्जे महानासीत्पार्थिवः सुमहाबलः ।</s-l><s-l>गाधीति विश्रुतो लोके वनवासं जगाम सः ॥ ९ ॥</s-l></s-lg><s-lg><s-l>वने तु तस्य वसतः कन्या जज्ञेऽप्सरःसमा ।</s-l><s-l>ऋचीको भार्गवस्तां च वरयामास भारत ॥ १० ॥</s-l></s-lg><s-lg><s-l>तमुवाच ततो राजा ब्राह्मणं संशितव्रतम् ।</s-l><s-l>उचितं नः कुले किंचित्पूर्वैर्यत्संप्रवर्तितम् ॥ ११ ॥</s-l></s-lg><s-lg><s-l>एकतःश्यामकर्णानां पाण्डुराणां तरस्विनाम् ।</s-l><s-l>सहस्रं वाजिनां शुल्कमिति विद्धि द्विजोत्तम ॥ १२ ॥</s-l></s-lg><s-lg><s-l>न चापि भगवान्वाच्यो दीयतामिति भार्गव ।</s-l><s-l>देया मे दुहिता चेयं त्वद्विधाय महात्मने ॥ १३ ॥</s-l></s-lg><s-lg><s-l> ऋचीक उवाच ।</s-l><s-l>एकतःश्यामकर्णानां पाण्डुराणां तरस्विनाम् ।</s-l><s-l>दास्याम्यश्वसहस्रं ते मम भार्या सुतास्तु ते ॥ १४ ॥</s-l></s-lg><s-lg><s-l> अकृतव्रण उवाच ।</s-l><s-l>स तथेति प्रतिज्ञाय राजन्वरुणमब्रवीत् ।</s-l><s-l>एकतःश्यामकर्णानां पाण्डुराणां तरस्विनाम् ।</s-l><s-l>सहस्रं वाजिनामेकं शुल्कार्थं मे प्रदीयताम् ॥ १५ ॥</s-l></s-lg><s-lg><s-l>तस्मै प्रादात्सहस्रं वै वाजिनां वरुणस्तदा ।</s-l><s-l>तदश्वतीर्थं विख्यातमुत्थिता यत्र ते हयाः ॥ १६ ॥</s-l></s-lg><s-lg><s-l>गङ्गायां कन्यकुब्जे वै ददौ सत्यवतीं तदा ।</s-l><s-l>ततो गाधिः सुतां तस्मै जन्याश्चासन्सुरास्तदा ।</s-l><s-l>लब्ध्वा हयसहस्रं तु तांश्च दृष्ट्वा दिवौकसः ॥ १७ ॥</s-l></s-lg><s-lg><s-l>धर्मेण लब्ध्वा तां भार्यामृचीको द्विजसत्तमः ।</s-l><s-l>यथाकामं यथाजोषं तया रेमे सुमध्यया ॥ १८ ॥</s-l></s-lg><s-lg><s-l>तं विवाहे कृते राजन्सभार्यमवलोककः ।</s-l><s-l>आजगाम भृगुश्रेष्ठः पुत्रं दृष्ट्वा ननन्द च ॥ १९ ॥</s-l></s-lg><s-lg><s-l>भार्यापती तमासीनं गुरुं सुरगणार्चितम् ।</s-l><s-l>अर्चित्वा पर्युपासीनौ प्राञ्जली तस्थतुस्तदा ॥ २० ॥</s-l></s-lg><s-lg><s-l>ततः स्नुषां स भगवान्प्रहृष्टो भृगुरब्रवीत् ।</s-l><s-l>वरं वृणीष्व सुभगे दाता ह्यस्मि तवेप्सितम् ॥ २१ ॥</s-l></s-lg><s-lg><s-l>सा वै प्रसादयामास तं गुरुं पुत्रकारणात् ।</s-l><s-l>आत्मनश्चैव मातुश्च प्रसादं च चकार सः ॥ २२ ॥</s-l></s-lg><s-lg><s-l> भृगुरुवाच ।</s-l><s-l>ऋतौ त्वं चैव माता च स्नाते पुंसवनाय वै ।</s-l><s-l>आलिङ्गेतां पृथग्वृक्षौ साश्वत्थं त्वमुदुम्बरम् ॥ २३ ॥</s-l></s-lg><s-lg><s-l>आलिङ्गने तु ते राजंश्चक्रतुः स्म विपर्ययम् ।</s-l><s-l>कदाचिद्भृगुरागच्छत्तं च वेद विपर्ययम् ॥ २४ ॥</s-l></s-lg><s-lg><s-l>अथोवाच महातेजा भृगुः सत्यवतीं स्नुषाम् ।</s-l><s-l>ब्राह्मणः क्षत्रवृत्तिर्वै तव पुत्रो भविष्यति ॥ २५ ॥</s-l></s-lg><s-lg><s-l>क्षत्रियो ब्राह्मणाचारो मातुस्तव सुतो महान् ।</s-l><s-l>भविष्यति महावीर्यः साधूनां मार्गमास्थितः ॥ २६ ॥</s-l></s-lg><s-lg><s-l>ततः प्रसादयामास श्वशुरं सा पुनः पुनः ।</s-l><s-l>न मे पुत्रो भवेदीदृक्कामं पौत्रो भवेदिति ॥ २७ ॥</s-l></s-lg><s-lg><s-l>एवमस्त्विति सा तेन पाण्डव प्रतिनन्दिता ।</s-l><s-l>जमदग्निं ततः पुत्रं सा जज्ञे काल आगते ।</s-l><s-l>तेजसा वर्चसा चैव युक्तं भार्गवनन्दनम् ॥ २८ ॥</s-l></s-lg><s-lg><s-l>स वर्धमानस्तेजस्वी वेदस्याध्ययनेन वै ।</s-l><s-l>बहूनृषीन्महातेजाः पाण्डवेयात्यवर्तत ॥ २९ ॥</s-l></s-lg><s-lg><s-l>तं तु कृत्स्नो धनुर्वेदः प्रत्यभाद्भरतर्षभ ।</s-l><s-l>चतुर्विधानि चास्त्राणि भास्करोपमवर्चसम् ॥ ३० ॥</s-l></s-lg>