<s-lg><s-l> मार्कण्डेय उवाच ।</s-l><s-l>स तु विप्रमथोवाच धर्मव्याधो युधिष्ठिर ।</s-l><s-l>यदहं ह्याचरे कर्म घोरमेतदसंशयम् ॥ १ ॥</s-l></s-lg><s-lg><s-l>विधिस्तु बलवान्ब्रह्मन्दुस्तरं हि पुराकृतम् ।</s-l><s-l>पुराकृतस्य पापस्य कर्मदोषो भवत्ययम् ।</s-l><s-l>दोषस्यैतस्य वै ब्रह्मन्विघाते यत्नवानहम् ॥ २ ॥</s-l></s-lg><s-lg><s-l>विधिना विहिते पूर्वं निमित्तं घातको भवेत् ।</s-l><s-l>निमित्तभूता हि वयं कर्मणोऽस्य द्विजोत्तम ॥ ३ ॥</s-l></s-lg><s-lg><s-l>येषां हतानां मांसानि विक्रीणामो वयं द्विज ।</s-l><s-l>तेषामपि भवेद्धर्म उपभोगेन भक्षणात् ।</s-l><s-l>देवतातिथिभृत्यानां पितॄणां प्रतिपूजनात् ॥ ४ ॥</s-l></s-lg><s-lg><s-l>ओषध्यो वीरुधश्चापि पशवो मृगपक्षिणः ।</s-l><s-l>अन्नाद्यभूता लोकस्य इत्यपि श्रूयते श्रुतिः ॥ ५ ॥</s-l></s-lg><s-lg><s-l>आत्ममांसप्रदानेन शिबिरौशीनरो नृपः ।</s-l><s-l>स्वर्गं सुदुर्लभं प्राप्तः क्षमावान्द्विजसत्तम ॥ ६ ॥</s-l></s-lg><s-lg><s-l>राज्ञो महानसे पूर्वं रन्तिदेवस्य वै द्विज ।</s-l><s-l>द्वे सहस्रे तु वध्येते पशूनामन्वहं तदा ॥ ७ ॥</s-l></s-lg><s-lg><s-l>समांसं ददतो ह्यन्नं रन्तिदेवस्य नित्यशः ।</s-l><s-l>अतुला कीर्तिरभवन्नृपस्य द्विजसत्तम ।</s-l><s-l>चातुर्मास्येषु पशवो वध्यन्त इति नित्यशः ॥ ८ ॥</s-l></s-lg><s-lg><s-l>अग्नयो मांसकामाश्च इत्यपि श्रूयते श्रुतिः ।</s-l><s-l>यज्ञेषु पशवो ब्रह्मन्वध्यन्ते सततं द्विजैः ।</s-l><s-l>संस्कृताः किल मन्त्रैश्च तेऽपि स्वर्गमवाप्नुवन् ॥ ९ ॥</s-l></s-lg><s-lg><s-l>यदि नैवाग्नयो ब्रह्मन्मांसकामाभवन्पुरा ।</s-l><s-l>भक्ष्यं नैव भवेन्मांसं कस्यचिद्द्विजसत्तम ॥ १० ॥</s-l></s-lg><s-lg><s-l>अत्रापि विधिरुक्तश्च मुनिभिर्मांसभक्षणे ।</s-l><s-l>देवतानां पितॄणां च भुङ्क्ते दत्त्वा तु यः सदा ।</s-l><s-l>यथाविधि यथाश्रद्धं न स दुष्यति भक्षणात् ॥ ११ ॥</s-l></s-lg><s-lg><s-l>अमांसाशी भवत्येवमित्यपि श्रूयते श्रुतिः ।</s-l><s-l>भार्यां गच्छन्ब्रह्मचारी ऋतौ भवति ब्राह्मणः ॥ १२ ॥</s-l></s-lg><s-lg><s-l>सत्यानृते विनिश्चित्य अत्रापि विधिरुच्यते ।</s-l><s-l>सौदासेन पुरा राज्ञा मानुषा भक्षिता द्विज ।</s-l><s-l>शापाभिभूतेन भृशमत्र किं प्रतिभाति ते ॥ १३ ॥</s-l></s-lg><s-lg><s-l>स्वधर्म इति कृत्वा तु न त्यजामि द्विजोत्तम ।</s-l><s-l>पुराकृतमिति ज्ञात्वा जीवाम्येतेन कर्मणा ॥ १४ ॥</s-l></s-lg><s-lg><s-l>स्वकर्म त्यजतो ब्रह्मन्नधर्म इह दृश्यते ।</s-l><s-l>स्वकर्मनिरतो यस्तु स धर्म इति निश्चयः ॥ १५ ॥</s-l></s-lg><s-lg><s-l>पूर्वं हि विहितं कर्म देहिनं न विमुञ्चति ।</s-l><s-l>धात्रा विधिरयं दृष्टो बहुधा कर्मनिर्णये ॥ १६ ॥</s-l></s-lg><s-lg><s-l>द्रष्टव्यं तु भवेत्प्राज्ञ क्रूरे कर्मणि वर्तता ।</s-l><s-l>कथं कर्म शुभं कुर्यां कथं मुच्ये पराभवात् ।</s-l><s-l>कर्मणस्तस्य घोरस्य बहुधा निर्णयो भवेत् ॥ १७ ॥</s-l></s-lg><s-lg><s-l>दाने च सत्यवाक्ये च गुरुशुश्रूषणे तथा ।</s-l><s-l>द्विजातिपूजने चाहं धर्मे च निरतः सदा ।</s-l><s-l>अतिवादातिमानाभ्यां निवृत्तोऽस्मि द्विजोत्तम ॥ १८ ॥</s-l></s-lg><s-lg><s-l>कृषिं साध्विति मन्यन्ते तत्र हिंसा परा स्मृता ।</s-l><s-l>कर्षन्तो लाङ्गलैः पुंसो घ्नन्ति भूमिशयान्बहून् ।</s-l><s-l>जीवानन्यांश्च बहुशस्तत्र किं प्रतिभाति ते ॥ १९ ॥</s-l></s-lg><s-lg><s-l>धान्यबीजानि यान्याहुर्व्रीह्यादीनि द्विजोत्तम ।</s-l><s-l>सर्वाण्येतानि जीवानि तत्र किं प्रतिभाति ते ॥ २० ॥</s-l></s-lg><s-lg><s-l>अध्याक्रम्य पशूंश्चापि घ्नन्ति वै भक्षयन्ति च ।</s-l><s-l>वृक्षानथौषधीश्चैव छिन्दन्ति पुरुषा द्विज ॥ २१ ॥</s-l></s-lg><s-lg><s-l>जीवा हि बहवो ब्रह्मन्वृक्षेषु च फलेषु च ।</s-l><s-l>उदके बहवश्चापि तत्र किं प्रतिभाति ते ॥ २२ ॥</s-l></s-lg><s-lg><s-l>सर्वं व्याप्तमिदं ब्रह्मन्प्राणिभिः प्राणिजीवनैः ।</s-l><s-l>मत्स्या ग्रसन्ते मत्स्यांश्च तत्र किं प्रतिभाति ते ॥ २३ ॥</s-l></s-lg><s-lg><s-l>सत्त्वैः सत्त्वानि जीवन्ति बहुधा द्विजसत्तम ।</s-l><s-l>प्राणिनोऽन्योन्यभक्षाश्च तत्र किं प्रतिभाति ते ॥ २४ ॥</s-l></s-lg><s-lg><s-l>चङ्क्रम्यमाणा जीवांश्च धरणीसंश्रितान्बहून् ।</s-l><s-l>पद्भ्यां घ्नन्ति नरा विप्र तत्र किं प्रतिभाति ते ॥ २५ ॥</s-l></s-lg><s-lg><s-l>उपविष्टाः शयानाश्च घ्नन्ति जीवाननेकशः ।</s-l><s-l>ज्ञानविज्ञानवन्तश्च तत्र किं प्रतिभाति ते ॥ २६ ॥</s-l></s-lg><s-lg><s-l>जीवैर्ग्रस्तमिदं सर्वमाकाशं पृथिवी तथा ।</s-l><s-l>अविज्ञानाच्च हिंसन्ति तत्र किं प्रतिभाति ते ॥ २७ ॥</s-l></s-lg><s-lg><s-l>अहिंसेति यदुक्तं हि पुरुषैर्विस्मितैः पुरा ।</s-l><s-l>के न हिंसन्ति जीवान्वै लोकेऽस्मिन्द्विजसत्तम ।</s-l><s-l>बहु संचिन्त्य इह वै नास्ति कश्चिदहिंसकः ॥ २८ ॥</s-l></s-lg><s-lg><s-l>अहिंसायां तु निरता यतयो द्विजसत्तम ।</s-l><s-l>कुर्वन्त्येव हि हिंसां ते यत्नादल्पतरा भवेत् ॥ २९ ॥</s-l></s-lg><s-lg><s-l>आलक्ष्याश्चैव पुरुषाः कुले जाता महागुणाः ।</s-l><s-l>महाघोराणि कर्माणि कृत्वा लज्जन्ति वै न च ॥ ३० ॥</s-l></s-lg><s-lg><s-l>सुहृदः सुहृदोऽन्यांश्च दुर्हृदश्चापि दुर्हृदः ।</s-l><s-l>सम्यक्प्रवृत्तान्पुरुषान्न सम्यगनुपश्यतः ॥ ३१ ॥</s-l></s-lg><s-lg><s-l>समृद्धैश्च न नन्दन्ति बान्धवा बान्धवैरपि ।</s-l><s-l>गुरूंश्चैव विनिन्दन्ति मूढाः पण्डितमानिनः ॥ ३२ ॥</s-l></s-lg><s-lg><s-l>बहु लोके विपर्यस्तं दृश्यते द्विजसत्तम ।</s-l><s-l>धर्मयुक्तमधर्मं च तत्र किं प्रतिभाति ते ॥ ३३ ॥</s-l></s-lg><s-lg><s-l>वक्तुं बहुविधं शक्यं धर्माधर्मेषु कर्मसु ।</s-l><s-l>स्वकर्मनिरतो यो हि स यशः प्राप्नुयान्महत् ॥ ३४ ॥</s-l></s-lg>