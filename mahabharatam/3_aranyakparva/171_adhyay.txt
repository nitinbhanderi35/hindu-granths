<s-lg><s-l> अर्जुन उवाच ।</s-l><s-l>ततो मामभिविश्वस्तं संरूढशरविक्षतम् ।</s-l><s-l>देवराजोऽनुगृह्येदं काले वचनमब्रवीत् ॥ १ ॥</s-l></s-lg><s-lg><s-l>दिव्यान्यस्त्राणि सर्वाणि त्वयि तिष्ठन्ति भारत ।</s-l><s-l>न त्वाभिभवितुं शक्तो मानुषो भुवि कश्चन ॥ २ ॥</s-l></s-lg><s-lg><s-l>भीष्मो द्रोणः कृपः कर्णः शकुनिः सह राजभिः ।</s-l><s-l>संग्रामस्थस्य ते पुत्र कलां नार्हन्ति षोडशीम् ॥ ३ ॥</s-l></s-lg><s-lg><s-l>इदं च मे तनुत्राणं प्रायच्छन्मघवान्प्रभुः ।</s-l><s-l>अभेद्यं कवचं दिव्यं स्रजं चैव हिरण्मयीम् ॥ ४ ॥</s-l></s-lg><s-lg><s-l>देवदत्तं च मे शङ्खं देवः प्रादान्महारवम् ।</s-l><s-l>दिव्यं चेदं किरीटं मे स्वयमिन्द्रो युयोज ह ॥ ५ ॥</s-l></s-lg><s-lg><s-l>ततो दिव्यानि वस्त्राणि दिव्यान्याभरणानि च ।</s-l><s-l>प्रादाच्छक्रो ममैतानि रुचिराणि बृहन्ति च ॥ ६ ॥</s-l></s-lg><s-lg><s-l>एवं संपूजितस्तत्र सुखमस्म्युषितो नृप ।</s-l><s-l>इन्द्रस्य भवने पुण्ये गन्धर्वशिशुभिः सह ॥ ७ ॥</s-l></s-lg><s-lg><s-l>ततो मामब्रवीच्छक्रः प्रीतिमानमरैः सह ।</s-l><s-l>समयोऽर्जुन गन्तुं ते भ्रातरो हि स्मरन्ति ते ॥ ८ ॥</s-l></s-lg><s-lg><s-l>एवमिन्द्रस्य भवने पञ्च वर्षाणि भारत ।</s-l><s-l>उषितानि मया राजन्स्मरता द्यूतजं कलिम् ॥ ९ ॥</s-l></s-lg><s-lg><s-l>ततो भवन्तमद्राक्षं भ्रातृभिः परिवारितम् ।</s-l><s-l>गन्धमादनमासाद्य पर्वतस्यास्य मूर्धनि ॥ १० ॥</s-l></s-lg><s-lg><s-l> युधिष्ठिर उवाच ।</s-l><s-l>दिष्ट्या धनंजयास्त्राणि त्वया प्राप्तानि भारत ।</s-l><s-l>दिष्ट्या चाराधितो राजा देवानामीश्वरः प्रभुः ॥ ११ ॥</s-l></s-lg><s-lg><s-l>दिष्ट्या च भगवान्स्थाणुर्देव्या सह परंतप ।</s-l><s-l>साक्षाद्दृष्टः सुयुद्धेन तोषितश्च त्वयानघ ॥ १२ ॥</s-l></s-lg><s-lg><s-l>दिष्ट्या च लोकपालैस्त्वं समेतो भरतर्षभ ।</s-l><s-l>दिष्ट्या वर्धामहे सर्वे दिष्ट्यासि पुनरागतः ॥ १३ ॥</s-l></s-lg><s-lg><s-l>अद्य कृत्स्नामिमां देवीं विजितां पुरमालिनीम् ।</s-l><s-l>मन्ये च धृतराष्ट्रस्य पुत्रानपि वशीकृतान् ॥ १४ ॥</s-l></s-lg><s-lg><s-l>तानि त्विच्छामि ते द्रष्टुं दिव्यान्यस्त्राणि भारत ।</s-l><s-l>यैस्तथा वीर्यवन्तस्ते निवातकवचा हता ॥ १५ ॥</s-l></s-lg><s-lg><s-l> अर्जुन उवाच ।</s-l><s-l>श्वः प्रभाते भवान्द्रष्टा दिव्यान्यस्त्राणि सर्वशः ।</s-l><s-l>निवातकवचा घोरा यैर्मया विनिपातिताः ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>एवमागमनं तत्र कथयित्वा धनंजयः ।</s-l><s-l>भ्रातृभिः सहितः सर्वै रजनीं तामुवास ह ॥ १७ ॥</s-l></s-lg>