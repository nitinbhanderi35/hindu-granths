<s-lg><s-l> वैशंपायन उवाच ।</s-l><s-l>स ददर्श हतान्भ्रातॄँल्लोकपालानिव च्युतान् ।</s-l><s-l>युगान्ते समनुप्राप्ते शक्रप्रतिमगौरवान् ॥ १ ॥</s-l></s-lg><s-lg><s-l>विप्रकीर्णधनुर्बाणं दृष्ट्वा निहतमर्जुनम् ।</s-l><s-l>भीमसेनं यमौ चोभौ निर्विचेष्टान्गतायुषः ॥ २ ॥</s-l></s-lg><s-lg><s-l>स दीर्घमुष्णं निःश्वस्य शोकबाष्पपरिप्लुतः ।</s-l><s-l>बुद्ध्या विचिन्तयामास वीराः केन निपातिताः ॥ ३ ॥</s-l></s-lg><s-lg><s-l>नैषां शस्त्रप्रहारोऽस्ति पदं नेहास्ति कस्यचित् ।</s-l><s-l>भूतं महदिदं मन्ये भ्रातरो येन मे हताः ।</s-l><s-l>एकाग्रं चिन्तयिष्यामि पीत्वा वेत्स्यामि वा जलम् ॥ ४ ॥</s-l></s-lg><s-lg><s-l>स्यात्तु दुर्योधनेनेदमुपांशुविहितं कृतम् ।</s-l><s-l>गान्धारराजरचितं सततं जिह्मबुद्धिना ॥ ५ ॥</s-l></s-lg><s-lg><s-l>यस्य कार्यमकार्यं वा सममेव भवत्युत ।</s-l><s-l>कस्तस्य विश्वसेद्वीरो दुर्मतेरकृतात्मनः ॥ ६ ॥</s-l></s-lg><s-lg><s-l>अथ वा पुरुषैर्गूढैः प्रयोगोऽयं दुरात्मनः ।</s-l><s-l>भवेदिति महाबाहुर्बहुधा समचिन्तयत् ॥ ७ ॥</s-l></s-lg><s-lg><s-l>तस्यासीन्न विषेणेदमुदकं दूषितं यथा ।</s-l><s-l>मुखवर्णाः प्रसन्ना मे भ्रातॄणामित्यचिन्तयत् ॥ ८ ॥</s-l></s-lg><s-lg><s-l>एकैकशश्चौघबलानिमान्पुरुषसत्तमान् ।</s-l><s-l>कोऽन्यः प्रतिसमासेत कालान्तकयमादृते ॥ ९ ॥</s-l></s-lg><s-lg><s-l>एतेनाध्यवसायेन तत्तोयमवगाढवान् ।</s-l><s-l>गाहमानश्च तत्तोयमन्तरिक्षात्स शुश्रुवे ॥ १० ॥</s-l></s-lg><s-lg><s-l> यक्ष उवाच ।</s-l><s-l>अहं बकः शैवलमत्स्यभक्षो मया नीताः प्रेतवशं तवानुजाः ।</s-l><s-l>त्वं पञ्चमो भविता राजपुत्र न चेत्प्रश्नान्पृच्छतो व्याकरोषि ॥ ११ ॥</s-l></s-lg><s-lg><s-l>मा तात साहसं कार्षीर्मम पूर्वपरिग्रहः ।</s-l><s-l>प्रश्नानुक्त्वा तु कौन्तेय ततः पिब हरस्व च ॥ १२ ॥</s-l></s-lg><s-lg><s-l> युधिष्ठिर उवाच ।</s-l><s-l>रुद्राणां वा वसूनां वा मरुतां वा प्रधानभाक् ।</s-l><s-l>पृच्छामि को भवान्देवो नैतच्छकुनिना कृतम् ॥ १३ ॥</s-l></s-lg><s-lg><s-l>हिमवान्पारियात्रश्च विन्ध्यो मलय एव च ।</s-l><s-l>चत्वारः पर्वताः केन पातिता भुवि तेजसा ॥ १४ ॥</s-l></s-lg><s-lg><s-l>अतीव ते महत्कर्म कृतं बलवतां वर ।</s-l><s-l>यन्न देवा न गन्धर्वा नासुरा न च राक्षसाः ।</s-l><s-l>विषहेरन्महायुद्धे कृतं ते तन्महाद्भुतम् ॥ १५ ॥</s-l></s-lg><s-lg><s-l>न ते जानामि यत्कार्यं नाभिजानामि काङ्क्षितम् ।</s-l><s-l>कौतूहलं महज्जातं साध्वसं चागतं मम ॥ १६ ॥</s-l></s-lg><s-lg><s-l>येनास्म्युद्विग्नहृदयः समुत्पन्नशिरोज्वरः ।</s-l><s-l>पृच्छामि भगवंस्तस्मात्को भवानिह तिष्ठति ॥ १७ ॥</s-l></s-lg><s-lg><s-l> यक्ष उवाच ।</s-l><s-l>यक्षोऽहमस्मि भद्रं ते नास्मि पक्षी जलेचरः ।</s-l><s-l>मयैते निहताः सर्वे भ्रातरस्ते महौजसः ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>ततस्तामशिवां श्रुत्वा वाचं स परुषाक्षराम् ।</s-l><s-l>यक्षस्य ब्रुवतो राजन्नुपक्रम्य तदा स्थितः ॥ १९ ॥</s-l></s-lg><s-lg><s-l>विरूपाक्षं महाकायं यक्षं तालसमुच्छ्रयम् ।</s-l><s-l>ज्वलनार्कप्रतीकाशमधृष्यं पर्वतोपमम् ॥ २० ॥</s-l></s-lg><s-lg><s-l>सेतुमाश्रित्य तिष्ठन्तं ददर्श भरतर्षभः ।</s-l><s-l>मेघगम्भीरया वाचा तर्जयन्तं महाबलम् ॥ २१ ॥</s-l></s-lg><s-lg><s-l> यक्ष उवाच ।</s-l><s-l>इमे ते भ्रातरो राजन्वार्यमाणा मयासकृत् ।</s-l><s-l>बलात्तोयं जिहीर्षन्तस्ततो वै सूदिता मया ॥ २२ ॥</s-l></s-lg><s-lg><s-l>न पेयमुदकं राजन्प्राणानिह परीप्सता ।</s-l><s-l>पार्थ मा साहसं कार्षीर्मम पूर्वपरिग्रहः ।</s-l><s-l>प्रश्नानुक्त्वा तु कौन्तेय ततः पिब हरस्व च ॥ २३ ॥</s-l></s-lg><s-lg><s-l> युधिष्ठिर उवाच ।</s-l><s-l>नैवाहं कामये यक्ष तव पूर्वपरिग्रहम् ।</s-l><s-l>कामं नैतत्प्रशंसन्ति सन्तो हि पुरुषाः सदा ॥ २४ ॥</s-l></s-lg><s-lg><s-l>यदात्मना स्वमात्मानं प्रशंसेत्पुरुषः प्रभो ।</s-l><s-l>यथाप्रज्ञं तु ते प्रश्नान्प्रतिवक्ष्यामि पृच्छ माम् ॥ २५ ॥</s-l></s-lg><s-lg><s-l> यक्ष उवाच ।</s-l><s-l>किं स्विदादित्यमुन्नयति के च तस्याभितश्चराः ।</s-l><s-l>कश्चैनमस्तं नयति कस्मिंश्च प्रतितिष्ठति ॥ २६ ॥</s-l></s-lg><s-lg><s-l> युधिष्ठिर उवाच ।</s-l><s-l>ब्रह्मादित्यमुन्नयति देवास्तस्याभितश्चराः ।</s-l><s-l>धर्मश्चास्तं नयति च सत्ये च प्रतितिष्ठति ॥ २७ ॥</s-l></s-lg><s-lg><s-l> यक्ष उवाच ।</s-l><s-l>केन स्विच्छ्रोत्रियो भवति केन स्विद्विन्दते महत् ।</s-l><s-l>केन द्वितीयवान्भवति राजन्केन च बुद्धिमान् ॥ २८ ॥</s-l></s-lg><s-lg><s-l> युधिष्ठिर उवाच ।</s-l><s-l>श्रुतेन श्रोत्रियो भवति तपसा विन्दते महत् ।</s-l><s-l>धृत्या द्वितीयवान्भवति बुद्धिमान्वृद्धसेवया ॥ २९ ॥</s-l></s-lg><s-lg><s-l> यक्ष उवाच ।</s-l><s-l>किं ब्राह्मणानां देवत्वं कश्च धर्मः सतामिव ।</s-l><s-l>कश्चैषां मानुषो भावः किमेषामसतामिव ॥ ३० ॥</s-l></s-lg><s-lg><s-l> युधिष्ठिर उवाच ।</s-l><s-l>स्वाध्याय एषां देवत्वं तप एषां सतामिव ।</s-l><s-l>मरणं मानुषो भावः परिवादोऽसतामिव ॥ ३१ ॥</s-l></s-lg><s-lg><s-l> यक्ष उवाच ।</s-l><s-l>किं क्षत्रियाणां देवत्वं कश्च धर्मः सतामिव ।</s-l><s-l>कश्चैषां मानुषो भावः किमेषामसतामिव ॥ ३२ ॥</s-l></s-lg><s-lg><s-l> युधिष्ठिर उवाच ।</s-l><s-l>इष्वस्त्रमेषां देवत्वं यज्ञ एषां सतामिव ।</s-l><s-l>भयं वै मानुषो भावः परित्यागोऽसतामिव ॥ ३३ ॥</s-l></s-lg><s-lg><s-l> यक्ष उवाच ।</s-l><s-l>किमेकं यज्ञियं साम किमेकं यज्ञियं यजुः ।</s-l><s-l>का चैका वृश्चते यज्ञं कां यज्ञो नातिवर्तते ॥ ३४ ॥</s-l></s-lg><s-lg><s-l> युधिष्ठिर उवाच ।</s-l><s-l>प्राणो वै यज्ञियं साम मनो वै यज्ञियं यजुः ।</s-l><s-l>वागेका वृश्चते यज्ञं तां यज्ञो नातिवर्तते ॥ ३५ ॥</s-l></s-lg><s-lg><s-l> यक्ष उवाच ।</s-l><s-l>किं स्विदापततां श्रेष्ठं किं स्विन्निपततां वरम् ।</s-l><s-l>किं स्वित्प्रतिष्ठमानानां किं स्वित्प्रवदतां वरम् ॥ ३६ ॥</s-l></s-lg><s-lg><s-l> युधिष्ठिर उवाच ।</s-l><s-l>वर्षमापततां श्रेष्ठं बीजं निपततां वरम् ।</s-l><s-l>गावः प्रतिष्ठमानानां पुत्रः प्रवदतां वरः ॥ ३७ ॥</s-l></s-lg><s-lg><s-l> यक्ष उवाच ।</s-l><s-l>इन्द्रियार्थाननुभवन्बुद्धिमाँल्लोकपूजितः ।</s-l><s-l>संमतः सर्वभूतानामुच्छ्वसन्को न जीवति ॥ ३८ ॥</s-l></s-lg><s-lg><s-l> युधिष्ठिर उवाच ।</s-l><s-l>देवतातिथिभृत्यानां पितॄणामात्मनश्च यः ।</s-l><s-l>न निर्वपति पञ्चानामुच्छ्वसन्न स जीवति ॥ ३९ ॥</s-l></s-lg><s-lg><s-l> यक्ष उवाच ।</s-l><s-l>किं स्विद्गुरुतरं भूमेः किं स्विदुच्चतरं च खात् ।</s-l><s-l>किं स्विच्छीघ्रतरं वायोः किं स्विद्बहुतरं नृणाम् ॥ ४० ॥</s-l></s-lg><s-lg><s-l> युधिष्ठिर उवाच ।</s-l><s-l>माता गुरुतरा भूमेः पिता उच्चतरश्च खात् ।</s-l><s-l>मनः शीघ्रतरं वायोश्चिन्ता बहुतरी नृणाम् ॥ ४१ ॥</s-l></s-lg><s-lg><s-l> यक्ष उवाच ।</s-l><s-l>किं स्वित्सुप्तं न निमिषति किं स्विज्जातं न चोपति ।</s-l><s-l>कस्य स्विद्धृदयं नास्ति किं स्विद्वेगेन वर्धते ॥ ४२ ॥</s-l></s-lg><s-lg><s-l> युधिष्ठिर उवाच ।</s-l><s-l>मत्स्यः सुप्तो न निमिषत्यण्डं जातं न चोपति ।</s-l><s-l>अश्मनो हृदयं नास्ति नदी वेगेन वर्धते ॥ ४३ ॥</s-l></s-lg><s-lg><s-l> यक्ष उवाच ।</s-l><s-l>किं स्वित्प्रवसतो मित्रं किं स्विन्मित्रं गृहे सतः ।</s-l><s-l>आतुरस्य च किं मित्रं किं स्विन्मित्रं मरिष्यतः ॥ ४४ ॥</s-l></s-lg><s-lg><s-l> युधिष्ठिर उवाच ।</s-l><s-l>सार्थः प्रवसतो मित्रं भार्या मित्रं गृहे सतः ।</s-l><s-l>आतुरस्य भिषङ्मित्रं दानं मित्रं मरिष्यतः ॥ ४५ ॥</s-l></s-lg><s-lg><s-l> यक्ष उवाच ।</s-l><s-l>किं स्विदेको विचरति जातः को जायते पुनः ।</s-l><s-l>किं स्विद्धिमस्य भैषज्यं किं स्विदावपनं महत् ॥ ४६ ॥</s-l></s-lg><s-lg><s-l> युधिष्ठिर उवाच ।</s-l><s-l>सूर्य एको विचरति चन्द्रमा जायते पुनः ।</s-l><s-l>अग्निर्हिमस्य भैषज्यं भूमिरावपनं महत् ॥ ४७ ॥</s-l></s-lg><s-lg><s-l> यक्ष उवाच ।</s-l><s-l>किं स्विदेकपदं धर्म्यं किं स्विदेकपदं यशः ।</s-l><s-l>किं स्विदेकपदं स्वर्ग्यं किं स्विदेकपदं सुखम् ॥ ४८ ॥</s-l></s-lg><s-lg><s-l> युधिष्ठिर उवाच ।</s-l><s-l>दाक्ष्यमेकपदं धर्म्यं दानमेकपदं यशः ।</s-l><s-l>सत्यमेकपदं स्वर्ग्यं शीलमेकपदं सुखम् ॥ ४९ ॥</s-l></s-lg><s-lg><s-l> यक्ष उवाच ।</s-l><s-l>किं स्विदात्मा मनुष्यस्य किं स्विद्दैवकृतः सखा ।</s-l><s-l>उपजीवनं किं स्विदस्य किं स्विदस्य परायणम् ॥ ५० ॥</s-l></s-lg><s-lg><s-l> युधिष्ठिर उवाच ।</s-l><s-l>पुत्र आत्मा मनुष्यस्य भार्या दैवकृतः सखा ।</s-l><s-l>उपजीवनं च पर्जन्यो दानमस्य परायणम् ॥ ५१ ॥</s-l></s-lg><s-lg><s-l> यक्ष उवाच ।</s-l><s-l>धन्यानामुत्तमं किं स्विद्धनानां किं स्विदुत्तमम् ।</s-l><s-l>लाभानामुत्तमं किं स्वित्किं सुखानां तथोत्तमम् ॥ ५२ ॥</s-l></s-lg><s-lg><s-l> युधिष्ठिर उवाच ।</s-l><s-l>धन्यानामुत्तमं दाक्ष्यं धनानामुत्तमं श्रुतम् ।</s-l><s-l>लाभानां श्रेष्ठमारोग्यं सुखानां तुष्टिरुत्तमा ॥ ५३ ॥</s-l></s-lg><s-lg><s-l> यक्ष उवाच ।</s-l><s-l>कश्च धर्मः परो लोके कश्च धर्मः सदाफलः ।</s-l><s-l>किं नियम्य न शोचन्ति कैश्च संधिर्न जीर्यते ॥ ५४ ॥</s-l></s-lg><s-lg><s-l> युधिष्ठिर उवाच ।</s-l><s-l>आनृशंस्यं परो धर्मस्त्रयीधर्मः सदाफलः ।</s-l><s-l>मनो यम्य न शोचन्ति सद्भिः संधिर्न जीर्यते ॥ ५५ ॥</s-l></s-lg><s-lg><s-l> यक्ष उवाच ।</s-l><s-l>किं नु हित्वा प्रियो भवति किं नु हित्वा न शोचति ।</s-l><s-l>किं नु हित्वार्थवान्भवति किं नु हित्वा सुखी भवेत् ॥ ५६ ॥</s-l></s-lg><s-lg><s-l> युधिष्ठिर उवाच ।</s-l><s-l>मानं हित्वा प्रियो भवति क्रोधं हित्वा न शोचति ।</s-l><s-l>कामं हित्वार्थवान्भवति लोभं हित्वा सुखी भवेत् ॥ ५७ ॥</s-l></s-lg><s-lg><s-l> यक्ष उवाच ।</s-l><s-l>मृतः कथं स्यात्पुरुषः कथं राष्ट्रं मृतं भवेत् ।</s-l><s-l>श्राद्धं मृतं कथं च स्यात्कथं यज्ञो मृतो भवेत् ॥ ५८ ॥</s-l></s-lg><s-lg><s-l> युधिष्ठिर उवाच ।</s-l><s-l>मृतो दरिद्रः पुरुषो मृतं राष्ट्रमराजकम् ।</s-l><s-l>मृतमश्रोत्रियं श्राद्धं मृतो यज्ञस्त्वदक्षिणः ॥ ५९ ॥</s-l></s-lg><s-lg><s-l> यक्ष उवाच ।</s-l><s-l>का दिक्किमुदकं प्रोक्तं किमन्नं पार्थ किं विषम् ।</s-l><s-l>श्राद्धस्य कालमाख्याहि ततः पिब हरस्व च ॥ ६० ॥</s-l></s-lg><s-lg><s-l> युधिष्ठिर उवाच ।</s-l><s-l>सन्तो दिग्जलमाकाशं गौरन्नं प्रार्थना विषम् ।</s-l><s-l>श्राद्धस्य ब्राह्मणः कालः कथं वा यक्ष मन्यसे ॥ ६१ ॥</s-l></s-lg><s-lg><s-l> यक्ष उवाच ।</s-l><s-l>व्याख्याता मे त्वया प्रश्ना याथातथ्यं परंतप ।</s-l><s-l>पुरुषं त्विदानीमाख्याहि यश्च सर्वधनी नरः ॥ ६२ ॥</s-l></s-lg><s-lg><s-l> युधिष्ठिर उवाच ।</s-l><s-l>दिवं स्पृशति भूमिं च शब्दः पुण्यस्य कर्मणः ।</s-l><s-l>यावत्स शब्दो भवति तावत्पुरुष उच्यते ॥ ६३ ॥</s-l></s-lg><s-lg><s-l>तुल्ये प्रियाप्रिये यस्य सुखदुःखे तथैव च ।</s-l><s-l>अतीतानागते चोभे स वै सर्वधनी नरः ॥ ६४ ॥</s-l></s-lg><s-lg><s-l> यक्ष उवाच ।</s-l><s-l>व्याख्यातः पुरुषो राजन्यश्च सर्वधनी नरः ।</s-l><s-l>तस्मात्तवैको भ्रातॄणां यमिच्छसि स जीवतु ॥ ६५ ॥</s-l></s-lg><s-lg><s-l> युधिष्ठिर उवाच ।</s-l><s-l>श्यामो य एष रक्ताक्षो बृहच्छाल इवोद्गतः ।</s-l><s-l>व्यूढोरस्को महाबाहुर्नकुलो यक्ष जीवतु ॥ ६६ ॥</s-l></s-lg><s-lg><s-l> यक्ष उवाच ।</s-l><s-l>प्रियस्ते भीमसेनोऽयमर्जुनो वः परायणम् ।</s-l><s-l>स कस्मान्नकुलं राजन्सापत्नं जीवमिच्छसि ॥ ६७ ॥</s-l></s-lg><s-lg><s-l>यस्य नागसहस्रेण दशसंख्येन वै बलम् ।</s-l><s-l>तुल्यं तं भीममुत्सृज्य नकुलं जीवमिच्छसि ॥ ६८ ॥</s-l></s-lg><s-lg><s-l>तथैनं मनुजाः प्राहुर्भीमसेनं प्रियं तव ।</s-l><s-l>अथ केनानुभावेन सापत्नं जीवमिच्छसि ॥ ६९ ॥</s-l></s-lg><s-lg><s-l>यस्य बाहुबलं सर्वे पाण्डवाः समुपाश्रिताः ।</s-l><s-l>अर्जुनं तमपाहाय नकुलं जीवमिच्छसि ॥ ७० ॥</s-l></s-lg><s-lg><s-l> युधिष्ठिर उवाच ।</s-l><s-l>आनृशंस्यं परो धर्मः परमार्थाच्च मे मतम् ।</s-l><s-l>आनृशंस्यं चिकीर्षामि नकुलो यक्ष जीवतु ॥ ७१ ॥</s-l></s-lg><s-lg><s-l>धर्मशीलः सदा राजा इति मां मानवा विदुः ।</s-l><s-l>स्वधर्मान्न चलिष्यामि नकुलो यक्ष जीवतु ॥ ७२ ॥</s-l></s-lg><s-lg><s-l>यथा कुन्ती तथा माद्री विशेषो नास्ति मे तयोः ।</s-l><s-l>मातृभ्यां सममिच्छामि नकुलो यक्ष जीवतु ॥ ७३ ॥</s-l></s-lg><s-lg><s-l> यक्ष उवाच ।</s-l><s-l>यस्य तेऽर्थाच्च कामाच्च आनृशंस्यं परं मतम् ।</s-l><s-l>तस्मात्ते भ्रातरः सर्वे जीवन्तु भरतर्षभ ॥ ७४ ॥</s-l></s-lg>