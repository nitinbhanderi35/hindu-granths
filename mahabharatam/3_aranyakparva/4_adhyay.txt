<s-lg><s-l> वैशंपायन उवाच ।</s-l><s-l>ततो दिवाकरः प्रीतो दर्शयामास पाण्डवम् ।</s-l><s-l>दीप्यमानः स्ववपुषा ज्वलन्निव हुताशनः ॥ १ ॥</s-l></s-lg><s-lg><s-l>यत्तेऽभिलषितं राजन्सर्वमेतदवाप्स्यसि ।</s-l><s-l>अहमन्नं प्रदास्यामि सप्त पञ्च च ते समाः ॥ २ ॥</s-l></s-lg><s-lg><s-l>फलमूलामिषं शाकं संस्कृतं यन्महानसे ।</s-l><s-l>चतुर्विधं तदन्नाद्यमक्षय्यं ते भविष्यति ।</s-l><s-l>धनं च विविधं तुभ्यमित्युक्त्वान्तरधीयत ॥ ३ ॥</s-l></s-lg><s-lg><s-l>लब्ध्वा वरं तु कौन्तेयो जलादुत्तीर्य धर्मवित् ।</s-l><s-l>जग्राह पादौ धौम्यस्य भ्रातॄंश्चास्वजताच्युतः ॥ ४ ॥</s-l></s-lg><s-lg><s-l>द्रौपद्या सह संगम्य पश्यमानोऽभ्ययात्प्रभुः ।</s-l><s-l>महानसे तदान्नं तु साधयामास पाण्डवः ॥ ५ ॥</s-l></s-lg><s-lg><s-l>संस्कृतं प्रसवं याति वन्यमन्नं चतुर्विधम् ।</s-l><s-l>अक्षय्यं वर्धते चान्नं तेन भोजयते द्विजान् ॥ ६ ॥</s-l></s-lg><s-lg><s-l>भुक्तवत्सु च विप्रेषु भोजयित्वानुजानपि ।</s-l><s-l>शेषं विघससंज्ञं तु पश्चाद्भुङ्क्ते युधिष्ठिरः ।</s-l><s-l>युधिष्ठिरं भोजयित्वा शेषमश्नाति पार्षती ॥ ७ ॥</s-l></s-lg><s-lg><s-l>एवं दिवाकरात्प्राप्य दिवाकरसमद्युतिः ।</s-l><s-l>कामान्मनोऽभिलषितान्ब्राह्मणेभ्यो ददौ प्रभुः ॥ ८ ॥</s-l></s-lg><s-lg><s-l>पुरोहितपुरोगाश्च तिथिनक्षत्रपर्वसु ।</s-l><s-l>यज्ञियार्थाः प्रवर्तन्ते विधिमन्त्रप्रमाणतः ॥ ९ ॥</s-l></s-lg><s-lg><s-l>ततः कृतस्वस्त्ययना धौम्येन सह पाण्डवाः ।</s-l><s-l>द्विजसंघैः परिवृताः प्रययुः काम्यकं वनम् ॥ १० ॥</s-l></s-lg>