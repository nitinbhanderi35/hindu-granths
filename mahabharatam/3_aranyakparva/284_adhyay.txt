<s-lg><s-l> जनमेजय उवाच ।</s-l><s-l>यत्तत्तदा महाब्रह्मँल्लोमशो वाक्यमब्रवीत् ।</s-l><s-l>इन्द्रस्य वचनादेत्य पाण्डुपुत्रं युधिष्ठिरम् ॥ १ ॥</s-l></s-lg><s-lg><s-l>यच्चापि ते भयं तीव्रं न च कीर्तयसे क्वचित् ।</s-l><s-l>तच्चाप्यपहरिष्यामि सव्यसाचाविहागते ॥ २ ॥</s-l></s-lg><s-lg><s-l>किं नु तद्विदुषां श्रेष्ठ कर्णं प्रति महद्भयम् ।</s-l><s-l>आसीन्न च स धर्मात्मा कथयामास कस्यचित् ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>अहं ते राजशार्दूल कथयामि कथामिमाम् ।</s-l><s-l>पृच्छते भरतश्रेष्ठ शुश्रूषस्व गिरं मम ॥ ४ ॥</s-l></s-lg><s-lg><s-l>द्वादशे समतिक्रान्ते वर्षे प्राप्ते त्रयोदशे ।</s-l><s-l>पाण्डूनां हितकृच्छक्रः कर्णं भिक्षितुमुद्यतः ॥ ५ ॥</s-l></s-lg><s-lg><s-l>अभिप्रायमथो ज्ञात्वा महेन्द्रस्य विभावसुः ।</s-l><s-l>कुण्डलार्थे महाराज सूर्यः कर्णमुपागमत् ॥ ६ ॥</s-l></s-lg><s-lg><s-l>महार्हे शयने वीरं स्पर्ध्यास्तरणसंवृते ।</s-l><s-l>शयानमभिविश्वस्तं ब्रह्मण्यं सत्यवादिनम् ॥ ७ ॥</s-l></s-lg><s-lg><s-l>स्वप्नान्ते निशि राजेन्द्र दर्शयामास रश्मिवान् ।</s-l><s-l>कृपया परयाविष्टः पुत्रस्नेहाच्च भारत ॥ ८ ॥</s-l></s-lg><s-lg><s-l>ब्राह्मणो वेदविद्भूत्वा सूर्यो योगाद्धि रूपवान् ।</s-l><s-l>हितार्थमब्रवीत्कर्णं सान्त्वपूर्वमिदं वचः ॥ ९ ॥</s-l></s-lg><s-lg><s-l>कर्ण मद्वचनं तात शृणु सत्यभृतां वर ।</s-l><s-l>ब्रुवतोऽद्य महाबाहो सौहृदात्परमं हितम् ॥ १० ॥</s-l></s-lg><s-lg><s-l>उपायास्यति शक्रस्त्वां पाण्डवानां हितेप्सया ।</s-l><s-l>ब्राह्मणच्छद्मना कर्ण कुण्डलापजिहीर्षया ॥ ११ ॥</s-l></s-lg><s-lg><s-l>विदितं तेन शीलं ते सर्वस्य जगतस्तथा ।</s-l><s-l>यथा त्वं भिक्षितः सद्भिर्ददास्येव न याचसे ॥ १२ ॥</s-l></s-lg><s-lg><s-l>त्वं हि तात ददास्येव ब्राह्मणेभ्यः प्रयाचितः ।</s-l><s-l>वित्तं यच्चान्यदप्याहुर्न प्रत्याख्यासि कर्हिचित् ॥ १३ ॥</s-l></s-lg><s-lg><s-l>तं त्वामेवंविधं ज्ञात्वा स्वयं वै पाकशासनः ।</s-l><s-l>आगन्ता कुण्डलार्थाय कवचं चैव भिक्षितुम् ॥ १४ ॥</s-l></s-lg><s-lg><s-l>तस्मै प्रयाचमानाय न देये कुण्डले त्वया ।</s-l><s-l>अनुनेयः परं शक्त्या श्रेय एतद्धि ते परम् ॥ १५ ॥</s-l></s-lg><s-lg><s-l>कुण्डलार्थे ब्रुवंस्तात कारणैर्बहुभिस्त्वया ।</s-l><s-l>अन्यैर्बहुविधैर्वित्तैः स निवार्यः पुनः पुनः ॥ १६ ॥</s-l></s-lg><s-lg><s-l>रत्नैः स्त्रीभिस्तथा भोगैर्धनैर्बहुविधैरपि ।</s-l><s-l>निदर्शनैश्च बहुभिः कुण्डलेप्सुः पुरंदरः ॥ १७ ॥</s-l></s-lg><s-lg><s-l>यदि दास्यसि कर्ण त्वं सहजे कुण्डले शुभे ।</s-l><s-l>आयुषः प्रक्षयं गत्वा मृत्योर्वशमुपेष्यसि ॥ १८ ॥</s-l></s-lg><s-lg><s-l>कवचेन च संयुक्तः कुण्डलाभ्यां च मानद ।</s-l><s-l>अवध्यस्त्वं रणेऽरीणामिति विद्धि वचो मम ॥ १९ ॥</s-l></s-lg><s-lg><s-l>अमृतादुत्थितं ह्येतदुभयं रत्नसंभवम् ।</s-l><s-l>तस्माद्रक्ष्यं त्वया कर्ण जीवितं चेत्प्रियं तव ॥ २० ॥</s-l></s-lg><s-lg><s-l> कर्ण उवाच ।</s-l><s-l>को मामेवं भवान्प्राह दर्शयन्सौहृदं परम् ।</s-l><s-l>कामया भगवन्ब्रूहि को भवान्द्विजवेषधृक् ॥ २१ ॥</s-l></s-lg><s-lg><s-l> ब्राह्मण उवाच ।</s-l><s-l>अहं तात सहस्रांशुः सौहृदात्त्वां निदर्शये ।</s-l><s-l>कुरुष्वैतद्वचो मे त्वमेतच्छ्रेयः परं हि ते ॥ २२ ॥</s-l></s-lg><s-lg><s-l> कर्ण उवाच ।</s-l><s-l>श्रेय एव ममात्यन्तं यस्य मे गोपतिः प्रभुः ।</s-l><s-l>प्रवक्ताद्य हितान्वेषी शृणु चेदं वचो मम ॥ २३ ॥</s-l></s-lg><s-lg><s-l>प्रसादये त्वां वरदं प्रणयाच्च ब्रवीम्यहम् ।</s-l><s-l>न निवार्यो व्रतादस्मादहं यद्यस्मि ते प्रियः ॥ २४ ॥</s-l></s-lg><s-lg><s-l>व्रतं वै मम लोकोऽयं वेत्ति कृत्स्नो विभावसो ।</s-l><s-l>यथाहं द्विजमुख्येभ्यो दद्यां प्राणानपि ध्रुवम् ॥ २५ ॥</s-l></s-lg><s-lg><s-l>यद्यागच्छति शक्रो मां ब्राह्मणच्छद्मनावृतः ।</s-l><s-l>हितार्थं पाण्डुपुत्राणां खेचरोत्तम भिक्षितुम् ॥ २६ ॥</s-l></s-lg><s-lg><s-l>दास्यामि विबुधश्रेष्ठ कुण्डले वर्म चोत्तमम् ।</s-l><s-l>न मे कीर्तिः प्रणश्येत त्रिषु लोकेषु विश्रुता ॥ २७ ॥</s-l></s-lg><s-lg><s-l>मद्विधस्यायशस्यं हि न युक्तं प्राणरक्षणम् ।</s-l><s-l>युक्तं हि यशसा युक्तं मरणं लोकसंमतम् ॥ २८ ॥</s-l></s-lg><s-lg><s-l>सोऽहमिन्द्राय दास्यामि कुण्डले सह वर्मणा ।</s-l><s-l>यदि मां बलवृत्रघ्नो भिक्षार्थमुपयास्यति ॥ २९ ॥</s-l></s-lg><s-lg><s-l>हितार्थं पाण्डुपुत्राणां कुण्डले मे प्रयाचितुम् ।</s-l><s-l>तन्मे कीर्तिकरं लोके तस्याकीर्तिर्भविष्यति ॥ ३० ॥</s-l></s-lg><s-lg><s-l>वृणोमि कीर्तिं लोके हि जीवितेनापि भानुमन् ।</s-l><s-l>कीर्तिमानश्नुते स्वर्गं हीनकीर्तिस्तु नश्यति ॥ ३१ ॥</s-l></s-lg><s-lg><s-l>कीर्तिर्हि पुरुषं लोके संजीवयति मातृवत् ।</s-l><s-l>अकीर्तिर्जीवितं हन्ति जीवतोऽपि शरीरिणः ॥ ३२ ॥</s-l></s-lg><s-lg><s-l>अयं पुराणः श्लोको हि स्वयं गीतो विभावसो ।</s-l><s-l>धात्रा लोकेश्वर यथा कीर्तिरायुर्नरस्य वै ॥ ३३ ॥</s-l></s-lg><s-lg><s-l>पुरुषस्य परे लोके कीर्तिरेव परायणम् ।</s-l><s-l>इह लोके विशुद्धा च कीर्तिरायुर्विवर्धनी ॥ ३४ ॥</s-l></s-lg><s-lg><s-l>सोऽहं शरीरजे दत्त्वा कीर्तिं प्राप्स्यामि शाश्वतीम् ।</s-l><s-l>दत्त्वा च विधिवद्दानं ब्राह्मणेभ्यो यथाविधि ॥ ३५ ॥</s-l></s-lg><s-lg><s-l>हुत्वा शरीरं संग्रामे कृत्वा कर्म सुदुष्करम् ।</s-l><s-l>विजित्य वा परानाजौ यशः प्राप्स्यामि केवलम् ॥ ३६ ॥</s-l></s-lg><s-lg><s-l>भीतानामभयं दत्त्वा संग्रामे जीवितार्थिनाम् ।</s-l><s-l>वृद्धान्बालान्द्विजातींश्च मोक्षयित्वा महाभयात् ॥ ३७ ॥</s-l></s-lg><s-lg><s-l>प्राप्स्यामि परमं लोके यशः स्वर्भानुसूदन ।</s-l><s-l>जीवितेनापि मे रक्ष्या कीर्तिस्तद्विद्धि मे व्रतम् ॥ ३८ ॥</s-l></s-lg><s-lg><s-l>सोऽहं दत्त्वा मघवते भिक्षामेतामनुत्तमाम् ।</s-l><s-l>ब्राह्मणच्छद्मिने देव लोके गन्ता परां गतिम् ॥ ३९ ॥</s-l></s-lg>