<s-lg><s-l> लोमश उवाच ।</s-l><s-l>स तु राजा महेष्वासश्चक्रवर्ती महारथः ।</s-l><s-l>बभूव सर्वलोकस्य मनोनयननन्दनः ॥ १ ॥</s-l></s-lg><s-lg><s-l>स शुश्राव महाबाहुः कपिलेन महात्मना ।</s-l><s-l>पितॄणां निधनं घोरमप्राप्तिं त्रिदिवस्य च ॥ २ ॥</s-l></s-lg><s-lg><s-l>स राज्यं सचिवे न्यस्य हृदयेन विदूयता ।</s-l><s-l>जगाम हिमवत्पार्श्वं तपस्तप्तुं नरेश्वरः ॥ ३ ॥</s-l></s-lg><s-lg><s-l>आरिराधयिषुर्गङ्गां तपसा दग्धकिल्बिषः ।</s-l><s-l>सोऽपश्यत नरश्रेष्ठ हिमवन्तं नगोत्तमम् ॥ ४ ॥</s-l></s-lg><s-lg><s-l>शृङ्गैर्बहुविधाकारैर्धातुमद्भिरलंकृतम् ।</s-l><s-l>पवनालम्बिभिर्मेघैः परिष्वक्तं समन्ततः ॥ ५ ॥</s-l></s-lg><s-lg><s-l>नदीकुञ्जनितम्बैश्च सोदकैरुपशोभितम् ।</s-l><s-l>गुहाकन्दरसंलीनैः सिंहव्याघ्रैर्निषेवितम् ॥ ६ ॥</s-l></s-lg><s-lg><s-l>शकुनैश्च विचित्राङ्गैः कूजद्भिर्विविधा गिरः ।</s-l><s-l>भृङ्गराजैस्तथा हंसैर्दात्यूहैर्जलकुक्कुटैः ॥ ७ ॥</s-l></s-lg><s-lg><s-l>मयूरैः शतपत्रैश्च कोकिलैर्जीवजीवकैः ।</s-l><s-l>चकोरैरसितापाङ्गैस्तथा पुत्रप्रियैरपि ॥ ८ ॥</s-l></s-lg><s-lg><s-l>जलस्थानेषु रम्येषु पद्मिनीभिश्च संकुलम् ।</s-l><s-l>सारसानां च मधुरैर्व्याहृतैः समलंकृतम् ॥ ९ ॥</s-l></s-lg><s-lg><s-l>किंनरैरप्सरोभिश्च निषेवितशिलातलम् ।</s-l><s-l>दिशागजविषाणाग्रैः समन्ताद्घृष्टपादपम् ॥ १० ॥</s-l></s-lg><s-lg><s-l>विद्याधरानुचरितं नानारत्नसमाकुलम् ।</s-l><s-l>विषोल्बणैर्भुजंगैश्च दीप्तजिह्वैर्निषेवितम् ॥ ११ ॥</s-l></s-lg><s-lg><s-l>क्वचित्कनकसंकाशं क्वचिद्रजतसंनिभम् ।</s-l><s-l>क्वचिदञ्जनपुञ्जाभं हिमवन्तमुपागमत् ॥ १२ ॥</s-l></s-lg><s-lg><s-l>स तु तत्र नरश्रेष्ठस्तपो घोरं समाश्रितः ।</s-l><s-l>फलमूलाम्बुभक्षोऽभूत्सहस्रं परिवत्सरान् ॥ १३ ॥</s-l></s-lg><s-lg><s-l>संवत्सरसहस्रे तु गते दिव्ये महानदी ।</s-l><s-l>दर्शयामास तं गङ्गा तदा मूर्तिमती स्वयम् ॥ १४ ॥</s-l></s-lg><s-lg><s-l> गङ्गोवाच ।</s-l><s-l>किमिच्छसि महाराज मत्तः किं च ददानि ते ।</s-l><s-l>तद्ब्रवीहि नरश्रेष्ठ करिष्यामि वचस्तव ॥ १५ ॥</s-l></s-lg><s-lg><s-l> लोमश उवाच ।</s-l><s-l>एवमुक्तः प्रत्युवाच राजा हैमवतीं तदा ।</s-l><s-l>पितामहा मे वरदे कपिलेन महानदि ।</s-l><s-l>अन्वेषमाणास्तुरगं नीता वैवस्वतक्षयम् ॥ १६ ॥</s-l></s-lg><s-lg><s-l>षष्टिस्तानि सहस्राणि सागराणां महात्मनाम् ।</s-l><s-l>कापिलं तेज आसाद्य क्षणेन निधनं गताः ॥ १७ ॥</s-l></s-lg><s-lg><s-l>तेषामेवं विनष्टानां स्वर्गे वासो न विद्यते ।</s-l><s-l>यावत्तानि शरीराणि त्वं जलैर्नाभिषिञ्चसि ॥ १८ ॥</s-l></s-lg><s-lg><s-l>स्वर्गं नय महाभागे मत्पितॄन्सगरात्मजान् ।</s-l><s-l>तेषामर्थेऽभियाचामि त्वामहं वै महानदि ॥ १९ ॥</s-l></s-lg><s-lg><s-l>एतच्छ्रुत्वा वचो राज्ञो गङ्गा लोकनमस्कृता ।</s-l><s-l>भगीरथमिदं वाक्यं सुप्रीता समभाषत ॥ २० ॥</s-l></s-lg><s-lg><s-l>करिष्यामि महाराज वचस्ते नात्र संशयः ।</s-l><s-l>वेगं तु मम दुर्धार्यं पतन्त्या गगनाच्च्युतम् ॥ २१ ॥</s-l></s-lg><s-lg><s-l>न शक्तस्त्रिषु लोकेषु कश्चिद्धारयितुं नृप ।</s-l><s-l>अन्यत्र विबुधश्रेष्ठान्नीलकण्ठान्महेश्वरात् ॥ २२ ॥</s-l></s-lg><s-lg><s-l>तं तोषय महाबाहो तपसा वरदं हरम् ।</s-l><s-l>स तु मां प्रच्युतां देवः शिरसा धारयिष्यति ।</s-l><s-l>करिष्यति च ते कामं पितॄणां हितकाम्यया ॥ २३ ॥</s-l></s-lg><s-lg><s-l>एतच्छ्रुत्वा वचो राजन्महाराजो भगीरथः ।</s-l><s-l>कैलासं पर्वतं गत्वा तोषयामास शंकरम् ॥ २४ ॥</s-l></s-lg><s-lg><s-l>ततस्तेन समागम्य कालयोगेन केनचित् ।</s-l><s-l>अगृह्णाच्च वरं तस्माद्गङ्गाया धारणं नृप ।</s-l><s-l>स्वर्गवासं समुद्दिश्य पितॄणां स नरोत्तमः ॥ २५ ॥</s-l></s-lg>