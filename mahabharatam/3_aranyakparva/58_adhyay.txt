<s-lg><s-l> बृहदश्व उवाच ।</s-l><s-l>ततस्तु याते वार्ष्णेये पुण्यश्लोकस्य दीव्यतः ।</s-l><s-l>पुष्करेण हृतं राज्यं यच्चान्यद्वसु किंचन ॥ १ ॥</s-l></s-lg><s-lg><s-l>हृतराज्यं नलं राजन्प्रहसन्पुष्करोऽब्रवीत् ।</s-l><s-l>द्यूतं प्रवर्ततां भूयः प्रतिपाणोऽस्ति कस्तव ॥ २ ॥</s-l></s-lg><s-lg><s-l>शिष्टा ते दमयन्त्येका सर्वमन्यद्धृतं मया ।</s-l><s-l>दमयन्त्याः पणः साधु वर्ततां यदि मन्यसे ॥ ३ ॥</s-l></s-lg><s-lg><s-l>पुष्करेणैवमुक्तस्य पुण्यश्लोकस्य मन्युना ।</s-l><s-l>व्यदीर्यतेव हृदयं न चैनं किंचिदब्रवीत् ॥ ४ ॥</s-l></s-lg><s-lg><s-l>ततः पुष्करमालोक्य नलः परममन्युमान् ।</s-l><s-l>उत्सृज्य सर्वगात्रेभ्यो भूषणानि महायशाः ॥ ५ ॥</s-l></s-lg><s-lg><s-l>एकवासा असंवीतः सुहृच्छोकविवर्धनः ।</s-l><s-l>निश्चक्राम तदा राजा त्यक्त्वा सुविपुलां श्रियम् ॥ ६ ॥</s-l></s-lg><s-lg><s-l>दमयन्त्येकवस्त्रा तं गच्छन्तं पृष्ठतोऽन्वियात् ।</s-l><s-l>स तया बाह्यतः सार्धं त्रिरात्रं नैषधोऽवसत् ॥ ७ ॥</s-l></s-lg><s-lg><s-l>पुष्करस्तु महाराज घोषयामास वै पुरे ।</s-l><s-l>नले यः सम्यगातिष्ठेत्स गच्छेद्वध्यतां मम ॥ ८ ॥</s-l></s-lg><s-lg><s-l>पुष्करस्य तु वाक्येन तस्य विद्वेषणेन च ।</s-l><s-l>पौरा न तस्मिन्सत्कारं कृतवन्तो युधिष्ठिर ॥ ९ ॥</s-l></s-lg><s-lg><s-l>स तथा नगराभ्याशे सत्कारार्हो न सत्कृतः ।</s-l><s-l>त्रिरात्रमुषितो राजा जलमात्रेण वर्तयन् ॥ १० ॥</s-l></s-lg><s-lg><s-l>क्षुधा संपीड्यमानस्तु नलो बहुतिथेऽहनि ।</s-l><s-l>अपश्यच्छकुनान्कांश्चिद्धिरण्यसदृशच्छदान् ॥ ११ ॥</s-l></s-lg><s-lg><s-l>स चिन्तयामास तदा निषधाधिपतिर्बली ।</s-l><s-l>अस्ति भक्षो ममाद्यायं वसु चेदं भविष्यति ॥ १२ ॥</s-l></s-lg><s-lg><s-l>ततस्तानन्तरीयेण वाससा समवास्तृणोत् ।</s-l><s-l>तस्यान्तरीयमादाय जग्मुः सर्वे विहायसा ॥ १३ ॥</s-l></s-lg><s-lg><s-l>उत्पतन्तः खगास्ते तु वाक्यमाहुस्तदा नलम् ।</s-l><s-l>दृष्ट्वा दिग्वाससं भूमौ स्थितं दीनमधोमुखम् ॥ १४ ॥</s-l></s-lg><s-lg><s-l>वयमक्षाः सुदुर्बुद्धे तव वासो जिहीर्षवः ।</s-l><s-l>आगता न हि नः प्रीतिः सवाससि गते त्वयि ॥ १५ ॥</s-l></s-lg><s-lg><s-l>तान्समीक्ष्य गतानक्षानात्मानं च विवाससम् ।</s-l><s-l>पुण्यश्लोकस्ततो राजा दमयन्तीमथाब्रवीत् ॥ १६ ॥</s-l></s-lg><s-lg><s-l>येषां प्रकोपादैश्वर्यात्प्रच्युतोऽहमनिन्दिते ।</s-l><s-l>प्राणयात्रां न विन्दे च दुःखितः क्षुधयार्दितः ॥ १७ ॥</s-l></s-lg><s-lg><s-l>येषां कृते न सत्कारमकुर्वन्मयि नैषधाः ।</s-l><s-l>त इमे शकुना भूत्वा वासोऽप्यपहरन्ति मे ॥ १८ ॥</s-l></s-lg><s-lg><s-l>वैषम्यं परमं प्राप्तो दुःखितो गतचेतनः ।</s-l><s-l>भर्ता तेऽहं निबोधेदं वचनं हितमात्मनः ॥ १९ ॥</s-l></s-lg><s-lg><s-l>एते गच्छन्ति बहवः पन्थानो दक्षिणापथम् ।</s-l><s-l>अवन्तीमृक्षवन्तं च समतिक्रम्य पर्वतम् ॥ २० ॥</s-l></s-lg><s-lg><s-l>एष विन्ध्यो महाशैलः पयोष्णी च समुद्रगा ।</s-l><s-l>आश्रमाश्च महर्षीणाममी पुष्पफलान्विताः ॥ २१ ॥</s-l></s-lg><s-lg><s-l>एष पन्था विदर्भाणामयं गच्छति कोसलान् ।</s-l><s-l>अतः परं च देशोऽयं दक्षिणे दक्षिणापथः ॥ २२ ॥</s-l></s-lg><s-lg><s-l>ततः सा बाष्पकलया वाचा दुःखेन कर्शिता ।</s-l><s-l>उवाच दमयन्ती तं नैषधं करुणं वचः ॥ २३ ॥</s-l></s-lg><s-lg><s-l>उद्वेपते मे हृदयं सीदन्त्यङ्गानि सर्वशः ।</s-l><s-l>तव पार्थिव संकल्पं चिन्तयन्त्याः पुनः पुनः ॥ २४ ॥</s-l></s-lg><s-lg><s-l>हृतराज्यं हृतधनं विवस्त्रं क्षुच्छ्रमान्वितम् ।</s-l><s-l>कथमुत्सृज्य गच्छेयमहं त्वां विजने वने ॥ २५ ॥</s-l></s-lg><s-lg><s-l>श्रान्तस्य ते क्षुधार्तस्य चिन्तयानस्य तत्सुखम् ।</s-l><s-l>वने घोरे महाराज नाशयिष्यामि ते क्लमम् ॥ २६ ॥</s-l></s-lg><s-lg><s-l>न च भार्यासमं किंचिद्विद्यते भिषजां मतम् ।</s-l><s-l>औषधं सर्वदुःखेषु सत्यमेतद्ब्रवीमि ते ॥ २७ ॥</s-l></s-lg><s-lg><s-l> नल उवाच ।</s-l><s-l>एवमेतद्यथात्थ त्वं दमयन्ति सुमध्यमे ।</s-l><s-l>नास्ति भार्यासमं मित्रं नरस्यार्तस्य भेषजम् ॥ २८ ॥</s-l></s-lg><s-lg><s-l>न चाहं त्यक्तुकामस्त्वां किमर्थं भीरु शङ्कसे ।</s-l><s-l>त्यजेयमहमात्मानं न त्वेव त्वामनिन्दिते ॥ २९ ॥</s-l></s-lg><s-lg><s-l> दमयन्त्युवाच ।</s-l><s-l>यदि मां त्वं महाराज न विहातुमिहेच्छसि ।</s-l><s-l>तत्किमर्थं विदर्भाणां पन्थाः समुपदिश्यते ॥ ३० ॥</s-l></s-lg><s-lg><s-l>अवैमि चाहं नृपते न त्वं मां त्यक्तुमर्हसि ।</s-l><s-l>चेतसा त्वपकृष्टेन मां त्यजेथा महापते ॥ ३१ ॥</s-l></s-lg><s-lg><s-l>पन्थानं हि ममाभीक्ष्णमाख्यासि नरसत्तम ।</s-l><s-l>अतोनिमित्तं शोकं मे वर्धयस्यमरप्रभ ॥ ३२ ॥</s-l></s-lg><s-lg><s-l>यदि चायमभिप्रायस्तव राजन्व्रजेदिति ।</s-l><s-l>सहितावेव गच्छावो विदर्भान्यदि मन्यसे ॥ ३३ ॥</s-l></s-lg><s-lg><s-l>विदर्भराजस्तत्र त्वां पूजयिष्यति मानद ।</s-l><s-l>तेन त्वं पूजितो राजन्सुखं वत्स्यसि नो गृहे ॥ ३४ ॥</s-l></s-lg>