<s-lg><s-l> वैशंपायन उवाच ।</s-l><s-l>श्रुत्वा च विदुरं प्राप्तं राज्ञा च परिसान्त्वितम् ।</s-l><s-l>धृतराष्ट्रात्मजो राजा पर्यतप्यत दुर्मतिः ॥ १ ॥</s-l></s-lg><s-lg><s-l>स सौबलं समानाय्य कर्णदुःशासनावपि ।</s-l><s-l>अब्रवीद्वचनं राजा प्रविश्याबुद्धिजं तमः ॥ २ ॥</s-l></s-lg><s-lg><s-l>एष प्रत्यागतो मन्त्री धृतराष्ट्रस्य संमतः ।</s-l><s-l>विदुरः पाण्डुपुत्राणां सुहृद्विद्वान्हिते रतः ॥ ३ ॥</s-l></s-lg><s-lg><s-l>यावदस्य पुनर्बुद्धिं विदुरो नापकर्षति ।</s-l><s-l>पाण्डवानयने तावन्मन्त्रयध्वं हितं मम ॥ ४ ॥</s-l></s-lg><s-lg><s-l>अथ पश्याम्यहं पार्थान्प्राप्तानिह कथंचन ।</s-l><s-l>पुनः शोषं गमिष्यामि निरासुर्निरवग्रहः ॥ ५ ॥</s-l></s-lg><s-lg><s-l>विषमुद्बन्धनं वापि शस्त्रमग्निप्रवेशनम् ।</s-l><s-l>करिष्ये न हि तानृद्धान्पुनर्द्रष्टुमिहोत्सहे ॥ ६ ॥</s-l></s-lg><s-lg><s-l> शकुनिरुवाच ।</s-l><s-l>किं बालिषां मतिं राजन्नास्थितोऽसि विशां पते ।</s-l><s-l>गतास्ते समयं कृत्वा नैतदेवं भविष्यति ॥ ७ ॥</s-l></s-lg><s-lg><s-l>सत्यवाक्ये स्थिताः सर्वे पाण्डवा भरतर्षभ ।</s-l><s-l>पितुस्ते वचनं तात न ग्रहीष्यन्ति कर्हिचित् ॥ ८ ॥</s-l></s-lg><s-lg><s-l>अथ वा ते ग्रहीष्यन्ति पुनरेष्यन्ति वा पुरम् ।</s-l><s-l>निरस्य समयं भूयः पणोऽस्माकं भविष्यति ॥ ९ ॥</s-l></s-lg><s-lg><s-l>सर्वे भवामो मध्यस्था राज्ञश्छन्दानुवर्तिनः ।</s-l><s-l>छिद्रं बहु प्रपश्यन्तः पाण्डवानां सुसंवृताः ॥ १० ॥</s-l></s-lg><s-lg><s-l> दुःशासन उवाच ।</s-l><s-l>एवमेतन्महाप्राज्ञ यथा वदसि मातुल ।</s-l><s-l>नित्यं हि मे कथयतस्तव बुद्धिर्हि रोचते ॥ ११ ॥</s-l></s-lg><s-lg><s-l> कर्ण उवाच ।</s-l><s-l>काममीक्षामहे सर्वे दुर्योधन तवेप्सितम् ।</s-l><s-l>ऐकमत्यं हि नो राजन्सर्वेषामेव लक्ष्यते ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु कर्णेन राजा दुर्योधनस्तदा ।</s-l><s-l>नातिहृष्टमनाः क्षिप्रमभवत्स पराङ्मुखः ॥ १३ ॥</s-l></s-lg><s-lg><s-l>उपलभ्य ततः कर्णो विवृत्य नयने शुभे ।</s-l><s-l>रोषाद्दुःशासनं चैव सौबलेयं च तावुभौ ॥ १४ ॥</s-l></s-lg><s-lg><s-l>उवाच परमक्रुद्ध उद्यम्यात्मानमात्मना ।</s-l><s-l>अहो मम मतं यत्तन्निबोधत नराधिपाः ॥ १५ ॥</s-l></s-lg><s-lg><s-l>प्रियं सर्वे चिकीर्षामो राज्ञः किंकरपाणयः ।</s-l><s-l>न चास्य शक्नुमः सर्वे प्रिये स्थातुमतन्द्रिताः ॥ १६ ॥</s-l></s-lg><s-lg><s-l>वयं तु शस्त्राण्यादाय रथानास्थाय दंशिताः ।</s-l><s-l>गच्छामः सहिता हन्तुं पाण्डवान्वनगोचरान् ॥ १७ ॥</s-l></s-lg><s-lg><s-l>तेषु सर्वेषु शान्तेषु गतेष्वविदितां गतिम् ।</s-l><s-l>निर्विवादा भविष्यन्ति धार्तराष्ट्रास्तथा वयम् ॥ १८ ॥</s-l></s-lg><s-lg><s-l>यावदेव परिद्यूना यावच्छोकपरायणाः ।</s-l><s-l>यावन्मित्रविहीनाश्च तावच्छक्या मतं मम ॥ १९ ॥</s-l></s-lg><s-lg><s-l>तस्य तद्वचनं श्रुत्वा पूजयन्तः पुनः पुनः ।</s-l><s-l>बाढमित्येव ते सर्वे प्रत्यूचुः सूतजं तदा ॥ २० ॥</s-l></s-lg><s-lg><s-l>एवमुक्त्वा तु संक्रुद्धा रथैः सर्वे पृथक्पृथक् ।</s-l><s-l>निर्ययुः पाण्डवान्हन्तुं संघशः कृतनिश्चयाः ॥ २१ ॥</s-l></s-lg><s-lg><s-l>तान्प्रस्थितान्परिज्ञाय कृष्णद्वैपायनस्तदा ।</s-l><s-l>आजगाम विशुद्धात्मा दृष्ट्वा दिव्येन चक्षुषा ॥ २२ ॥</s-l></s-lg><s-lg><s-l>प्रतिषिध्याथ तान्सर्वान्भगवाँल्लोकपूजितः ।</s-l><s-l>प्रज्ञाचक्षुषमासीनमुवाचाभ्येत्य सत्वरः ॥ २३ ॥</s-l></s-lg>