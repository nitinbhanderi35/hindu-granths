<s-lg><s-l> जनमेजय उवाच ।</s-l><s-l>अत्यद्भुतमिदं कर्म पार्थस्यामिततेजसः ।</s-l><s-l>धृतराष्ट्रो महातेजाः श्रुत्वा विप्र किमब्रवीत् ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>शक्रलोकगतं पार्थं श्रुत्वा राजाम्बिकासुतः ।</s-l><s-l>द्वैपायनादृषिश्रेष्ठात्संजयं वाक्यमब्रवीत् ॥ २ ॥</s-l></s-lg><s-lg><s-l>श्रुतं मे सूत कार्त्स्न्येन कर्म पार्थस्य धीमतः ।</s-l><s-l>कच्चित्तवापि विदितं यथातथ्येन सारथे ॥ ३ ॥</s-l></s-lg><s-lg><s-l>प्रमत्तो ग्राम्यधर्मेषु मन्दात्मा पापनिश्चयः ।</s-l><s-l>मम पुत्रः सुदुर्बुद्धिः पृथिवीं घातयिष्यति ॥ ४ ॥</s-l></s-lg><s-lg><s-l>यस्य नित्यमृता वाचः स्वैरेष्वपि महात्मनः ।</s-l><s-l>त्रैलोक्यमपि तस्य स्याद्योद्धा यस्य धनंजयः ॥ ५ ॥</s-l></s-lg><s-lg><s-l>अस्यतः कर्णिनाराचांस्तीक्ष्णाग्रांश्च शिलाशितान् ।</s-l><s-l>कोऽर्जुनस्याग्रतस्तिष्ठेदपि मृत्युर्जरातिगः ॥ ६ ॥</s-l></s-lg><s-lg><s-l>मम पुत्रा दुरात्मानः सर्वे मृत्युवशं गताः ।</s-l><s-l>येषां युद्धं दुराधर्षैः पाण्डवैः प्रत्युपस्थितम् ॥ ७ ॥</s-l></s-lg><s-lg><s-l>तस्यैव च न पश्यामि युधि गाण्डीवधन्वनः ।</s-l><s-l>अनिशं चिन्तयानोऽपि य एनमुदियाद्रथी ॥ ८ ॥</s-l></s-lg><s-lg><s-l>द्रोणकर्णौ प्रतीयातां यदि भीष्मोऽपि वा रणे ।</s-l><s-l>महान्स्यात्संशयो लोके न तु पश्यामि नो जयम् ॥ ९ ॥</s-l></s-lg><s-lg><s-l>घृणी कर्णः प्रमादी च आचार्यः स्थविरो गुरुः ।</s-l><s-l>अमर्षी बलवान्पार्थः संरम्भी दृढविक्रमः ॥ १० ॥</s-l></s-lg><s-lg><s-l>भवेत्सुतुमुलं युद्धं सर्वशोऽप्यपराजितम् ।</s-l><s-l>सर्वे ह्यस्त्रविदः शूराः सर्वे प्राप्ता महद्यशः ॥ ११ ॥</s-l></s-lg><s-lg><s-l>अपि सर्वेश्वरत्वं हि न वाञ्छेरन्पराजिताः ।</s-l><s-l>वधे नूनं भवेच्छान्तिस्तेषां वा फल्गुनस्य वा ॥ १२ ॥</s-l></s-lg><s-lg><s-l>न तु हन्तार्जुनस्यास्ति जेता वास्य न विद्यते ।</s-l><s-l>मन्युस्तस्य कथं शाम्येन्मन्दान्प्रति समुत्थितः ॥ १३ ॥</s-l></s-lg><s-lg><s-l>त्रिदशेशसमो वीरः खाण्डवेऽग्निमतर्पयत् ।</s-l><s-l>जिगाय पार्थिवान्सर्वान्राजसूये महाक्रतौ ॥ १४ ॥</s-l></s-lg><s-lg><s-l>शेषं कुर्याद्गिरेर्वज्रं निपतन्मूर्ध्नि संजय ।</s-l><s-l>न तु कुर्युः शराः शेषमस्तास्तात किरीटिना ॥ १५ ॥</s-l></s-lg><s-lg><s-l>यथा हि किरणा भानोस्तपन्तीह चराचरम् ।</s-l><s-l>तथा पार्थभुजोत्सृष्टाः शरास्तप्स्यन्ति मे सुतान् ॥ १६ ॥</s-l></s-lg><s-lg><s-l>अपि वा रथघोषेण भयार्ता सव्यसाचिनः ।</s-l><s-l>प्रतिभाति विदीर्णेव सर्वतो भारती चमूः ॥ १७ ॥</s-l></s-lg><s-lg><s-l>यदुद्वपन्प्रवपंश्चैव बाणान्स्थाताततायी समरे किरीटी ।</s-l><s-l>सृष्टोऽन्तकः सर्वहरो विधात्रा भवेद्यथा तद्वदपारणीयः ॥ १८ ॥</s-l></s-lg><s-lg><s-l> संजय उवाच ।</s-l><s-l>यदेतत्कथितं राजंस्त्वया दुर्योधनं प्रति ।</s-l><s-l>सर्वमेतद्यथात्थ त्वं नैतन्मिथ्या महीपते ॥ १९ ॥</s-l></s-lg><s-lg><s-l>मन्युना हि समाविष्टाः पाण्डवास्तेऽमितौजसः ।</s-l><s-l>दृष्ट्वा कृष्णां सभां नीतां धर्मपत्नीं यशस्विनीम् ॥ २० ॥</s-l></s-lg><s-lg><s-l>दुःशासनस्य ता वाचः श्रुत्वा ते दारुणोदयाः ।</s-l><s-l>कर्णस्य च महाराज न स्वप्स्यन्तीति मे मतिः ॥ २१ ॥</s-l></s-lg><s-lg><s-l>श्रुतं हि ते महाराज यथा पार्थेन संयुगे ।</s-l><s-l>एकादशतनुः स्थाणुर्धनुषा परितोषितः ॥ २२ ॥</s-l></s-lg><s-lg><s-l>कैरातं वेषमास्थाय योधयामास फल्गुनम् ।</s-l><s-l>जिज्ञासुः सर्वदेवेशः कपर्दी भगवान्स्वयम् ॥ २३ ॥</s-l></s-lg><s-lg><s-l>तत्रैनं लोकपालास्ते दर्शयामासुरर्जुनम् ।</s-l><s-l>अस्त्रहेतोः पराक्रान्तं तपसा कौरवर्षभम् ॥ २४ ॥</s-l></s-lg><s-lg><s-l>नैतदुत्सहतेऽन्यो हि लब्धुमन्यत्र फल्गुनात् ।</s-l><s-l>साक्षाद्दर्शनमेतेषामीश्वराणां नरो भुवि ॥ २५ ॥</s-l></s-lg><s-lg><s-l>महेश्वरेण यो राजन्न जीर्णो ग्रस्तमूर्तिमान् ।</s-l><s-l>कस्तमुत्सहते वीरं युद्धे जरयितुं पुमान् ॥ २६ ॥</s-l></s-lg><s-lg><s-l>आसादितमिदं घोरं तुमुलं लोमहर्षणम् ।</s-l><s-l>द्रौपदीं परिकर्षद्भिः कोपयद्भिश्च पाण्डवान् ॥ २७ ॥</s-l></s-lg><s-lg><s-l>यत्र विस्फुरमाणोष्ठो भीमः प्राह वचो महत् ।</s-l><s-l>दृष्ट्वा दुर्योधनेनोरू द्रौपद्या दर्शितावुभौ ॥ २८ ॥</s-l></s-lg><s-lg><s-l>ऊरू भेत्स्यामि ते पाप गदया वज्रकल्पया ।</s-l><s-l>त्रयोदशानां वर्षाणामन्ते दुर्द्यूतदेविनः ॥ २९ ॥</s-l></s-lg><s-lg><s-l>सर्वे प्रहरतां श्रेष्ठाः सर्वे चामिततेजसः ।</s-l><s-l>सर्वे सर्वास्त्रविद्वांसो देवैरपि सुदुर्जयाः ॥ ३० ॥</s-l></s-lg><s-lg><s-l>मन्ये मन्युसमुद्धूताः पुत्राणां तव संयुगे ।</s-l><s-l>अन्तं पार्थाः करिष्यन्ति वीर्यामर्षसमन्विताः ॥ ३१ ॥</s-l></s-lg><s-lg><s-l> धृतराष्ट्र उवाच ।</s-l><s-l>किं कृतं सूत कर्णेन वदता परुषं वचः ।</s-l><s-l>पर्याप्तं वैरमेतावद्यत्कृष्णा सा सभां गता ॥ ३२ ॥</s-l></s-lg><s-lg><s-l>अपीदानीं मम सुतास्तिष्ठेरन्मन्दचेतसः ।</s-l><s-l>येषां भ्राता गुरुर्ज्येष्ठो विनये नावतिष्ठते ॥ ३३ ॥</s-l></s-lg><s-lg><s-l>ममापि वचनं सूत न शुश्रूषति मन्दभाक् ।</s-l><s-l>दृष्ट्वा मां चक्षुषा हीनं निर्विचेष्टमचेतनम् ॥ ३४ ॥</s-l></s-lg><s-lg><s-l>ये चास्य सचिवा मन्दाः कर्णसौबलकादयः ।</s-l><s-l>तेऽप्यस्य भूयसो दोषान्वर्धयन्ति विचेतसः ॥ ३५ ॥</s-l></s-lg><s-lg><s-l>स्वैरमुक्ता अपि शराः पार्थेनामिततेजसा ।</s-l><s-l>निर्दहेयुर्मम सुतान्किं पुनर्मन्युनेरिताः ॥ ३६ ॥</s-l></s-lg><s-lg><s-l>पार्थबाहुबलोत्सृष्टा महाचापविनिःसृताः ।</s-l><s-l>दिव्यास्त्रमन्त्रमुदिताः सादयेयुः सुरानपि ॥ ३७ ॥</s-l></s-lg><s-lg><s-l>यस्य मन्त्री च गोप्ता च सुहृच्चैव जनार्दनः ।</s-l><s-l>हरिस्त्रैलोक्यनाथः स किं नु तस्य न निर्जितम् ॥ ३८ ॥</s-l></s-lg><s-lg><s-l>इदं च सुमहच्चित्रमर्जुनस्येह संजय ।</s-l><s-l>महादेवेन बाहुभ्यां यत्समेत इति श्रुतिः ॥ ३९ ॥</s-l></s-lg><s-lg><s-l>प्रत्यक्षं सर्वलोकस्य खाण्डवे यत्कृतं पुरा ।</s-l><s-l>फल्गुनेन सहायार्थे वह्नेर्दामोदरेण च ॥ ४० ॥</s-l></s-lg><s-lg><s-l>सर्वथा नास्ति मे पुत्रः सामात्यः सहबान्धवः ।</s-l><s-l>क्रुद्धे पार्थे च भीमे च वासुदेवे च सात्वते ॥ ४१ ॥</s-l></s-lg>