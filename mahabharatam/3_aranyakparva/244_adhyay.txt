<s-lg><s-l> जनमेजय उवाच ।</s-l><s-l>दुर्योधनं मोचयित्वा पाण्डुपुत्रा महाबलाः ।</s-l><s-l>किमकार्षुर्वने तस्मिंस्तन्ममाख्यातुमर्हसि ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>ततः शयानं कौन्तेयं रात्रौ द्वैतवने मृगाः ।</s-l><s-l>स्वप्नान्ते दर्शयामासुर्बाष्पकण्ठा युधिष्ठिरम् ॥ २ ॥</s-l></s-lg><s-lg><s-l>तानब्रवीत्स राजेन्द्रो वेपमानान्कृताञ्जलीन् ।</s-l><s-l>ब्रूत यद्वक्तुकामाः स्थ के भवन्तः किमिष्यते ॥ ३ ॥</s-l></s-lg><s-lg><s-l>एवमुक्ताः पाण्डवेन कौन्तेयेन यशस्विना ।</s-l><s-l>प्रत्यब्रुवन्मृगास्तत्र हतशेषा युधिष्ठिरम् ॥ ४ ॥</s-l></s-lg><s-lg><s-l>वयं मृगा द्वैतवने हतशिष्टाः स्म भारत ।</s-l><s-l>नोत्सीदेम महाराज क्रियतां वासपर्ययः ॥ ५ ॥</s-l></s-lg><s-lg><s-l>भवन्तो भ्रातरः शूराः सर्व एवास्त्रकोविदाः ।</s-l><s-l>कुलान्यल्पावशिष्टानि कृतवन्तो वनौकसाम् ॥ ६ ॥</s-l></s-lg><s-lg><s-l>बीजभूता वयं केचिदवशिष्टा महामते ।</s-l><s-l>विवर्धेमहि राजेन्द्र प्रसादात्ते युधिष्ठिर ॥ ७ ॥</s-l></s-lg><s-lg><s-l>तान्वेपमानान्वित्रस्तान्बीजमात्रावशेषितान् ।</s-l><s-l>मृगान्दृष्ट्वा सुदुःखार्तो धर्मराजो युधिष्ठिरः ॥ ८ ॥</s-l></s-lg><s-lg><s-l>तांस्तथेत्यब्रवीद्राजा सर्वभूतहिते रतः ।</s-l><s-l>तथ्यं भवन्तो ब्रुवते करिष्यामि च तत्तथा ॥ ९ ॥</s-l></s-lg><s-lg><s-l>इत्येवं प्रतिबुद्धः स रात्र्यन्ते राजसत्तमः ।</s-l><s-l>अब्रवीत्सहितान्भ्रातॄन्दयापन्नो मृगान्प्रति ॥ १० ॥</s-l></s-lg><s-lg><s-l>उक्तो रात्रौ मृगैरस्मि स्वप्नान्ते हतशेषितैः ।</s-l><s-l>तनुभूताः स्म भद्रं ते दया नः क्रियतामिति ॥ ११ ॥</s-l></s-lg><s-lg><s-l>ते सत्यमाहुः कर्तव्या दयास्माभिर्वनौकसाम् ।</s-l><s-l>साष्टमासं हि नो वर्षं यदेनानुपयुञ्ज्महे ॥ १२ ॥</s-l></s-lg><s-lg><s-l>पुनर्बहुमृगं रम्यं काम्यकं काननोत्तमम् ।</s-l><s-l>मरुभूमेः शिरः ख्यातं तृणबिन्दुसरः प्रति ।</s-l><s-l>तत्रेमा वसतीः शिष्टा विहरन्तो रमेमहि ॥ १३ ॥</s-l></s-lg><s-lg><s-l>ततस्ते पाण्डवाः शीघ्रं प्रययुर्धर्मकोविदाः ।</s-l><s-l>ब्राह्मणैः सहिता राजन्ये च तत्र सहोषिताः ।</s-l><s-l>इन्द्रसेनादिभिश्चैव प्रेष्यैरनुगतास्तदा ॥ १४ ॥</s-l></s-lg><s-lg><s-l>ते यात्वानुसृतैर्मार्गैः स्वन्नैः शुचिजलान्वितैः ।</s-l><s-l>ददृशुः काम्यकं पुण्यमाश्रमं तापसायुतम् ॥ १५ ॥</s-l></s-lg><s-lg><s-l>विविशुस्ते स्म कौरव्या वृता विप्रर्षभैस्तदा ।</s-l><s-l>तद्वनं भरतश्रेष्ठाः स्वर्गं सुकृतिनो यथा ॥ १६ ॥</s-l></s-lg>