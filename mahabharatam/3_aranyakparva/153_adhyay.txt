<s-lg><s-l> वैशंपायन उवाच ।</s-l><s-l>ततस्तानि महार्हाणि दिव्यानि भरतर्षभ ।</s-l><s-l>बहूनि बहुरूपाणि विरजांसि समाददे ॥ १ ॥</s-l></s-lg><s-lg><s-l>ततो वायुर्महाञ्शीघ्रो नीचैः शर्करकर्षणः ।</s-l><s-l>प्रादुरासीत्खरस्पर्शः संग्राममभिचोदयन् ॥ २ ॥</s-l></s-lg><s-lg><s-l>पपात महती चोल्का सनिर्घाता महाप्रभा ।</s-l><s-l>निष्प्रभश्चाभवत्सूर्यश्छन्नरश्मिस्तमोवृतः ॥ ३ ॥</s-l></s-lg><s-lg><s-l>निर्घातश्चाभवद्भीमो भीमे विक्रममास्थिते ।</s-l><s-l>चचाल पृथिवी चापि पांसुवर्षं पपात च ॥ ४ ॥</s-l></s-lg><s-lg><s-l>सलोहिता दिशश्चासन्खरवाचो मृगद्विजाः ।</s-l><s-l>तमोवृतमभूत्सर्वं न प्रज्ञायत किंचन ॥ ५ ॥</s-l></s-lg><s-lg><s-l>तदद्भुतमभिप्रेक्ष्य धर्मपुत्रो युधिष्ठिरः ।</s-l><s-l>उवाच वदतां श्रेष्ठः कोऽस्मानभिभविष्यति ॥ ६ ॥</s-l></s-lg><s-lg><s-l>सज्जीभवत भद्रं वः पाण्डवा युद्धदुर्मदाः ।</s-l><s-l>यथारूपाणि पश्यामि स्वभ्यग्रो नः पराक्रमः ॥ ७ ॥</s-l></s-lg><s-lg><s-l>एवमुक्त्वा ततो राजा वीक्षां चक्रे समन्ततः ।</s-l><s-l>अपश्यमानो भीमं च धर्मराजो युधिष्ठिरः ॥ ८ ॥</s-l></s-lg><s-lg><s-l>तत्र कृष्णां यमौ चैव समीपस्थानरिंदमः ।</s-l><s-l>पप्रच्छ भ्रातरं भीमं भीमकर्माणमाहवे ॥ ९ ॥</s-l></s-lg><s-lg><s-l>कच्चिन्न भीमः पाञ्चालि किंचित्कृत्यं चिकीर्षति ।</s-l><s-l>कृतवानपि वा वीरः साहसं साहसप्रियः ॥ १० ॥</s-l></s-lg><s-lg><s-l>इमे ह्यकस्मादुत्पाता महासमरदर्शिनः ।</s-l><s-l>दर्शयन्तो भयं तीव्रं प्रादुर्भूताः समन्ततः ॥ ११ ॥</s-l></s-lg><s-lg><s-l>तं तथा वादिनं कृष्णा प्रत्युवाच मनस्विनी ।</s-l><s-l>प्रिया प्रियं चिकीर्षन्ती महिषी चारुहासिनी ॥ १२ ॥</s-l></s-lg><s-lg><s-l>यत्तत्सौगन्धिकं राजन्नाहृतं मातरिश्वना ।</s-l><s-l>तन्मया भीमसेनस्य प्रीतयाद्योपपादितम् ॥ १३ ॥</s-l></s-lg><s-lg><s-l>अपि चोक्तो मया वीरो यदि पश्येद्बहून्यपि ।</s-l><s-l>तानि सर्वाण्युपादाय शीघ्रमागम्यतामिति ॥ १४ ॥</s-l></s-lg><s-lg><s-l>स तु नूनं महाबाहुः प्रियार्थं मम पाण्डवः ।</s-l><s-l>प्रागुदीचीं दिशं राजंस्तान्याहर्तुमितो गतः ॥ १५ ॥</s-l></s-lg><s-lg><s-l>उक्तस्त्वेवं तया राजा यमाविदमथाब्रवीत् ।</s-l><s-l>गच्छाम सहितास्तूर्णं येन यातो वृकोदरः ॥ १६ ॥</s-l></s-lg><s-lg><s-l>वहन्तु राक्षसा विप्रान्यथाश्रान्तान्यथाकृशान् ।</s-l><s-l>त्वमप्यमरसंकाश वह कृष्णां घटोत्कच ॥ १७ ॥</s-l></s-lg><s-lg><s-l>व्यक्तं दूरमितो भीमः प्रविष्ट इति मे मतिः ।</s-l><s-l>चिरं च तस्य कालोऽयं स च वायुसमो जवे ॥ १८ ॥</s-l></s-lg><s-lg><s-l>तरस्वी वैनतेयस्य सदृशो भुवि लङ्घने ।</s-l><s-l>उत्पतेदपि चाकाशं निपतेच्च यथेच्छकम् ॥ १९ ॥</s-l></s-lg><s-lg><s-l>तमन्वियाम भवतां प्रभावाद्रजनीचराः ।</s-l><s-l>पुरा स नापराध्नोति सिद्धानां ब्रह्मवादिनाम् ॥ २० ॥</s-l></s-lg><s-lg><s-l>तथेत्युक्त्वा तु ते सर्वे हैडिम्बप्रमुखास्तदा ।</s-l><s-l>उद्देशज्ञाः कुबेरस्य नलिन्या भरतर्षभ ॥ २१ ॥</s-l></s-lg><s-lg><s-l>आदाय पाण्डवांश्चैव तांश्च विप्राननेकशः ।</s-l><s-l>लोमशेनैव सहिताः प्रययुः प्रीतमानसाः ॥ २२ ॥</s-l></s-lg><s-lg><s-l>ते गत्वा सहिताः सर्वे ददृशुस्तत्र कानने ।</s-l><s-l>प्रफुल्लपङ्कजवतीं नलिनीं सुमनोहराम् ॥ २३ ॥</s-l></s-lg><s-lg><s-l>तं च भीमं महात्मानं तस्यास्तीरे व्यवस्थितम् ।</s-l><s-l>ददृशुर्निहतांश्चैव यक्षान्सुविपुलेक्षणान् ॥ २४ ॥</s-l></s-lg><s-lg><s-l>उद्यम्य च गदां दोर्भ्यां नदीतीरे व्यवस्थितम् ।</s-l><s-l>प्रजासंक्षेपसमये दण्डहस्तमिवान्तकम् ॥ २५ ॥</s-l></s-lg><s-lg><s-l>तं दृष्ट्वा धर्मराजस्तु परिष्वज्य पुनः पुनः ।</s-l><s-l>उवाच श्लक्ष्णया वाचा कौन्तेय किमिदं कृतम् ॥ २६ ॥</s-l></s-lg><s-lg><s-l>साहसं बत भद्रं ते देवानामपि चाप्रियम् ।</s-l><s-l>पुनरेवं न कर्तव्यं मम चेदिच्छसि प्रियम् ॥ २७ ॥</s-l></s-lg><s-lg><s-l>अनुशास्य च कौन्तेयं पद्मानि प्रतिगृह्य च ।</s-l><s-l>तस्यामेव नलिन्यां ते विजह्रुरमरोपमाः ॥ २८ ॥</s-l></s-lg><s-lg><s-l>एतस्मिन्नेव काले तु प्रगृहीतशिलायुधाः ।</s-l><s-l>प्रादुरासन्महाकायास्तस्योद्यानस्य रक्षिणः ॥ २९ ॥</s-l></s-lg><s-lg><s-l>ते दृष्ट्वा धर्मराजानं देवर्षिं चापि लोमशम् ।</s-l><s-l>नकुलं सहदेवं च तथान्यान्ब्राह्मणर्षभान् ।</s-l><s-l>विनयेनानताः सर्वे प्रणिपेतुश्च भारत ॥ ३० ॥</s-l></s-lg><s-lg><s-l>सान्त्विता धर्मराजेन प्रसेदुः क्षणदाचराः ।</s-l><s-l>विदिताश्च कुबेरस्य ततस्ते नरपुंगवाः ।</s-l><s-l>ऊषुर्नातिचिरं कालं रममाणाः कुरूद्वहाः ॥ ३१ ॥</s-l></s-lg>