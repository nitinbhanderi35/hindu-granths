<s-lg><s-l> वैशंपायन उवाच ।</s-l><s-l>ततस्ते यक्षवचनादुदतिष्ठन्त पाण्डवाः ।</s-l><s-l>क्षुत्पिपासे च सर्वेषां क्षणे तस्मिन्व्यगच्छताम् ॥ १ ॥</s-l></s-lg><s-lg><s-l> युधिष्ठिर उवाच ।</s-l><s-l>सरस्येकेन पादेन तिष्ठन्तमपराजितम् ।</s-l><s-l>पृच्छामि को भवान्देवो न मे यक्षो मतो भवान् ॥ २ ॥</s-l></s-lg><s-lg><s-l>वसूनां वा भवानेको रुद्राणामथ वा भवान् ।</s-l><s-l>अथ वा मरुतां श्रेष्ठो वज्री वा त्रिदशेश्वरः ॥ ३ ॥</s-l></s-lg><s-lg><s-l>मम हि भ्रातर इमे सहस्रशतयोधिनः ।</s-l><s-l>न तं योगं प्रपश्यामि येन स्युर्विनिपातिताः ॥ ४ ॥</s-l></s-lg><s-lg><s-l>सुखं प्रतिविबुद्धानामिन्द्रियाण्युपलक्षये ।</s-l><s-l>स भवान्सुहृदस्माकमथ वा नः पिता भवान् ॥ ५ ॥</s-l></s-lg><s-lg><s-l> यक्ष उवाच ।</s-l><s-l>अहं ते जनकस्तात धर्मो मृदुपराक्रम ।</s-l><s-l>त्वां दिदृक्षुरनुप्राप्तो विद्धि मां भरतर्षभ ॥ ६ ॥</s-l></s-lg><s-lg><s-l>यशः सत्यं दमः शौचमार्जवं ह्रीरचापलम् ।</s-l><s-l>दानं तपो ब्रह्मचर्यमित्येतास्तनवो मम ॥ ७ ॥</s-l></s-lg><s-lg><s-l>अहिंसा समता शान्तिस्तपः शौचममत्सरः ।</s-l><s-l>द्वाराण्येतानि मे विद्धि प्रियो ह्यसि सदा मम ॥ ८ ॥</s-l></s-lg><s-lg><s-l>दिष्ट्या पञ्चसु रक्तोऽसि दिष्ट्या ते षट्पदी जिता ।</s-l><s-l>द्वे पूर्वे मध्यमे द्वे च द्वे चान्ते सांपरायिके ॥ ९ ॥</s-l></s-lg><s-lg><s-l>धर्मोऽहमस्मि भद्रं ते जिज्ञासुस्त्वामिहागतः ।</s-l><s-l>आनृशंस्येन तुष्टोऽस्मि वरं दास्यामि तेऽनघ ॥ १० ॥</s-l></s-lg><s-lg><s-l>वरं वृणीष्व राजेन्द्र दाता ह्यस्मि तवानघ ।</s-l><s-l>ये हि मे पुरुषा भक्ता न तेषामस्ति दुर्गतिः ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>अरणीसहितं यस्य मृग आदाय गच्छति ।</s-l><s-l>तस्याग्नयो न लुप्येरन्प्रथमोऽस्तु वरो मम ॥ १२ ॥</s-l></s-lg><s-lg><s-l> धर्म उवाच ।</s-l><s-l>अरणीसहितं तस्य ब्राह्मणस्य हृतं मया ।</s-l><s-l>मृगवेषेण कौन्तेय जिज्ञासार्थं तव प्रभो ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>ददानीत्येव भगवानुत्तरं प्रत्यपद्यत ।</s-l><s-l>अन्यं वरय भद्रं ते वरं त्वममरोपम ॥ १४ ॥</s-l></s-lg><s-lg><s-l> युधिष्ठिर उवाच ।</s-l><s-l>वर्षाणि द्वादशारण्ये त्रयोदशमुपस्थितम् ।</s-l><s-l>तत्र नो नाभिजानीयुर्वसतो मनुजाः क्वचित् ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>ददानीत्येव भगवानुत्तरं प्रत्यपद्यत ।</s-l><s-l>भूयश्चाश्वासयामास कौन्तेयं सत्यविक्रमम् ॥ १६ ॥</s-l></s-lg><s-lg><s-l>यद्यपि स्वेन रूपेण चरिष्यथ महीमिमाम् ।</s-l><s-l>न वो विज्ञास्यते कश्चित्त्रिषु लोकेषु भारत ॥ १७ ॥</s-l></s-lg><s-lg><s-l>वर्षं त्रयोदशं चेदं मत्प्रसादात्कुरूद्वहाः ।</s-l><s-l>विराटनगरे गूढा अविज्ञाताश्चरिष्यथ ॥ १८ ॥</s-l></s-lg><s-lg><s-l>यद्वः संकल्पितं रूपं मनसा यस्य यादृशम् ।</s-l><s-l>तादृशं तादृशं सर्वे छन्दतो धारयिष्यथ ॥ १९ ॥</s-l></s-lg><s-lg><s-l>अरणीसहितं चेदं ब्राह्मणाय प्रयच्छत ।</s-l><s-l>जिज्ञासार्थं मया ह्येतदाहृतं मृगरूपिणा ॥ २० ॥</s-l></s-lg><s-lg><s-l>तृतीयं गृह्यतां पुत्र वरमप्रतिमं महत् ।</s-l><s-l>त्वं हि मत्प्रभवो राजन्विदुरश्च ममांशभाक् ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>देवदेवो मया दृष्टो भवान्साक्षात्सनातनः ।</s-l><s-l>यं ददासि वरं तुष्टस्तं ग्रहीष्याम्यहं पितः ॥ २२ ॥</s-l></s-lg><s-lg><s-l>जयेयं लोभमोहौ च क्रोधं चाहं सदा विभो ।</s-l><s-l>दाने तपसि सत्ये च मनो मे सततं भवेत् ॥ २३ ॥</s-l></s-lg><s-lg><s-l> धर्म उवाच ।</s-l><s-l>उपपन्नो गुणैः सर्वैः स्वभावेनासि पाण्डव ।</s-l><s-l>भवान्धर्मः पुनश्चैव यथोक्तं ते भविष्यति ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वान्तर्दधे धर्मो भगवाँल्लोकभावनः ।</s-l><s-l>समेताः पाण्डवाश्चैव सुखसुप्ता मनस्विनः ॥ २५ ॥</s-l></s-lg><s-lg><s-l>अभ्येत्य चाश्रमं वीराः सर्व एव गतक्लमाः ।</s-l><s-l>आरणेयं ददुस्तस्मै ब्राह्मणाय तपस्विने ॥ २६ ॥</s-l></s-lg><s-lg><s-l>इदं समुत्थानसमागमं महत्पितुश्च पुत्रस्य च कीर्तिवर्धनम् ।</s-l><s-l>पठन्नरः स्याद्विजितेन्द्रियो वशी सपुत्रपौत्रः शतवर्षभाग्भवेत् ॥ २७ ॥</s-l></s-lg><s-lg><s-l>न चाप्यधर्मे न सुहृद्विभेदने परस्वहारे परदारमर्शने ।</s-l><s-l>कदर्यभावे न रमेन्मनः सदा नृणां सदाख्यानमिदं विजानताम् ॥ २८ ॥</s-l></s-lg>