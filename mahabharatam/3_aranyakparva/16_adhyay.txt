<s-lg><s-l> युधिष्ठिर उवाच ।</s-l><s-l>वासुदेव महाबाहो विस्तरेण महामते ।</s-l><s-l>सौभस्य वधमाचक्ष्व न हि तृप्यामि कथ्यतः ॥ १ ॥</s-l></s-lg><s-lg><s-l> वासुदेव उवाच ।</s-l><s-l>हतं श्रुत्वा महाबाहो मया श्रौतश्रवं नृपम् ।</s-l><s-l>उपायाद्भरतश्रेष्ठ शाल्वो द्वारवतीं पुरीम् ॥ २ ॥</s-l></s-lg><s-lg><s-l>अरुन्धत्तां सुदुष्टात्मा सर्वतः पाण्डुनन्दन ।</s-l><s-l>शाल्वो वैहायसं चापि तत्पुरं व्यूह्य विष्ठितः ॥ ३ ॥</s-l></s-lg><s-lg><s-l>तत्रस्थोऽथ महीपालो योधयामास तां पुरीम् ।</s-l><s-l>अभिसारेण सर्वेण तत्र युद्धमवर्तत ॥ ४ ॥</s-l></s-lg><s-lg><s-l>पुरी समन्ताद्विहिता सपताका सतोरणा ।</s-l><s-l>सचक्रा सहुडा चैव सयन्त्रखनका तथा ॥ ५ ॥</s-l></s-lg><s-lg><s-l>सोपतल्पप्रतोलीका साट्टाट्टालकगोपुरा ।</s-l><s-l>सकचग्रहणी चैव सोल्कालातावपोथिका ॥ ६ ॥</s-l></s-lg><s-lg><s-l>सोष्ट्रिका भरतश्रेष्ठ सभेरीपणवानका ।</s-l><s-l>समित्तृणकुशा राजन्सशतघ्नीकलाङ्गला ॥ ७ ॥</s-l></s-lg><s-lg><s-l>सभुशुण्ड्यश्मलगुडा सायुधा सपरश्वधा ।</s-l><s-l>लोहचर्मवती चापि साग्निः सहुडशृङ्गिका ॥ ८ ॥</s-l></s-lg><s-lg><s-l>शास्त्रदृष्टेन विधिना संयुक्ता भरतर्षभ ।</s-l><s-l>द्रव्यैरनेकैर्विविधैर्गदसाम्बोद्धवादिभिः ॥ ९ ॥</s-l></s-lg><s-lg><s-l>पुरुषैः कुरुशार्दूल समर्थैः प्रतिबाधने ।</s-l><s-l>अभिख्यातकुलैर्वीरैर्दृष्टवीर्यैश्च संयुगे ॥ १० ॥</s-l></s-lg><s-lg><s-l>मध्यमेन च गुल्मेन रक्षिता सारसंज्ञिता ।</s-l><s-l>उत्क्षिप्तगुल्मैश्च तथा हयैश्चैव पदातिभिः ॥ ११ ॥</s-l></s-lg><s-lg><s-l>आघोषितं च नगरे न पातव्या सुरेति ह ।</s-l><s-l>प्रमादं परिरक्षद्भिरुग्रसेनोद्धवादिभिः ॥ १२ ॥</s-l></s-lg><s-lg><s-l>प्रमत्तेष्वभिघातं हि कुर्याच्छाल्वो नराधिपः ।</s-l><s-l>इति कृत्वाप्रमत्तास्ते सर्वे वृष्ण्यन्धकाः स्थिताः ॥ १३ ॥</s-l></s-lg><s-lg><s-l>आनर्ताश्च तथा सर्वे नटनर्तकगायनाः ।</s-l><s-l>बहिर्विवासिताः सर्वे रक्षद्भिर्वित्तसंचयान् ॥ १४ ॥</s-l></s-lg><s-lg><s-l>संक्रमा भेदिताः सर्वे नावश्च प्रतिषेधिताः ।</s-l><s-l>परिखाश्चापि कौरव्य कीलैः सुनिचिताः कृताः ॥ १५ ॥</s-l></s-lg><s-lg><s-l>उदपानाः कुरुश्रेष्ठ तथैवाप्यम्बरीषकाः ।</s-l><s-l>समन्तात्क्रोशमात्रं च कारिता विषमा च भूः ॥ १६ ॥</s-l></s-lg><s-lg><s-l>प्रकृत्या विषमं दुर्गं प्रकृत्या च सुरक्षितम् ।</s-l><s-l>प्रकृत्या चायुधोपेतं विशेषेण तदानघ ॥ १७ ॥</s-l></s-lg><s-lg><s-l>सुरक्षितं सुगुप्तं च सर्वायुधसमन्वितम् ।</s-l><s-l>तत्पुरं भरतश्रेष्ठ यथेन्द्रभवनं तथा ॥ १८ ॥</s-l></s-lg><s-lg><s-l>न चामुद्रोऽभिनिर्याति न चामुद्रः प्रवेश्यते ।</s-l><s-l>वृष्ण्यन्धकपुरे राजंस्तदा सौभसमागमे ॥ १९ ॥</s-l></s-lg><s-lg><s-l>अनु रथ्यासु सर्वासु चत्वरेषु च कौरव ।</s-l><s-l>बलं बभूव राजेन्द्र प्रभूतगजवाजिमत् ॥ २० ॥</s-l></s-lg><s-lg><s-l>दत्तवेतनभक्तं च दत्तायुधपरिच्छदम् ।</s-l><s-l>कृतापदानं च तदा बलमासीन्महाभुज ॥ २१ ॥</s-l></s-lg><s-lg><s-l>न कुप्यवेतनी कश्चिन्न चातिक्रान्तवेतनी ।</s-l><s-l>नानुग्रहभृतः कश्चिन्न चादृष्टपराक्रमः ॥ २२ ॥</s-l></s-lg><s-lg><s-l>एवं सुविहिता राजन्द्वारका भूरिदक्षिणैः ।</s-l><s-l>आहुकेन सुगुप्ता च राज्ञा राजीवलोचन ॥ २३ ॥</s-l></s-lg>