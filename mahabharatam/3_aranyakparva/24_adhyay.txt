<s-lg><s-l> वैशंपायन उवाच ।</s-l><s-l>तस्मिन्दशार्हाधिपतौ प्रयाते युधिष्ठिरो भीमसेनार्जुनौ च ।</s-l><s-l>यमौ च कृष्णा च पुरोहितश्च रथान्महार्हान्परमाश्वयुक्तान् ॥ १ ॥</s-l></s-lg><s-lg><s-l>आस्थाय वीराः सहिता वनाय प्रतस्थिरे भूतपतिप्रकाशाः ।</s-l><s-l>हिरण्यनिष्कान्वसनानि गाश्च प्रदाय शिक्षाक्षरमन्त्रविद्भ्यः ॥ २ ॥</s-l></s-lg><s-lg><s-l>प्रेष्याः पुरो विंशतिरात्तशस्त्रा धनूंषि वर्माणि शरांश्च पीतान् ।</s-l><s-l>मौर्वीश्च यन्त्राणि च सायकांश्च सर्वे समादाय जघन्यमीयुः ॥ ३ ॥</s-l></s-lg><s-lg><s-l>ततस्तु वासांसि च राजपुत्र्या धात्र्यश्च दास्यश्च विभूषणं च ।</s-l><s-l>तदिन्द्रसेनस्त्वरितं प्रगृह्य जघन्यमेवोपययौ रथेन ॥ ४ ॥</s-l></s-lg><s-lg><s-l>ततः कुरुश्रेष्ठमुपेत्य पौराः प्रदक्षिणं चक्रुरदीनसत्त्वाः ।</s-l><s-l>तं ब्राह्मणाश्चाभ्यवदन्प्रसन्ना मुख्याश्च सर्वे कुरुजाङ्गलानाम् ॥ ५ ॥</s-l></s-lg><s-lg><s-l>स चापि तानभ्यवदत्प्रसन्नः सहैव तैर्भ्रातृभिर्धर्मराजः ।</s-l><s-l>तस्थौ च तत्राधिपतिर्महात्मा दृष्ट्वा जनौघं कुरुजाङ्गलानाम् ॥ ६ ॥</s-l></s-lg><s-lg><s-l>पितेव पुत्रेषु स तेषु भावं चक्रे कुरूणामृषभो महात्मा ।</s-l><s-l>ते चापि तस्मिन्भरतप्रबर्हे तदा बभूवुः पितरीव पुत्राः ॥ ७ ॥</s-l></s-lg><s-lg><s-l>ततः समासाद्य महाजनौघाः कुरुप्रवीरं परिवार्य तस्थुः ।</s-l><s-l>हा नाथ हा धर्म इति ब्रुवन्तो ह्रिया च सर्वेऽश्रुमुखा बभूवुः ॥ ८ ॥</s-l></s-lg><s-lg><s-l>वरः कुरूणामधिपः प्रजानां पितेव पुत्रानपहाय चास्मान् ।</s-l><s-l>पौरानिमाञ्जानपदांश्च सर्वान्हित्वा प्रयातः क्व नु धर्मराजः ॥ ९ ॥</s-l></s-lg><s-lg><s-l>धिग्धार्तराष्ट्रं सुनृशंसबुद्धिं ससौबलं पापमतिं च कर्णम् ।</s-l><s-l>अनर्थमिच्छन्ति नरेन्द्र पापा ये धर्मनित्यस्य सतस्तवोग्राः ॥ १० ॥</s-l></s-lg><s-lg><s-l>स्वयं निवेश्याप्रतिमं महात्मा पुरं महद्देवपुरप्रकाशम् ।</s-l><s-l>शतक्रतुप्रस्थममोघकर्मा हित्वा प्रयातः क्व नु धर्मराजः ॥ ११ ॥</s-l></s-lg><s-lg><s-l>चकार यामप्रतिमां महात्मा सभां मयो देवसभाप्रकाशाम् ।</s-l><s-l>तां देवगुप्तामिव देवमायां हित्वा प्रयातः क्व नु धर्मराजः ॥ १२ ॥</s-l></s-lg><s-lg><s-l>तान्धर्मकामार्थविदुत्तमौजा बीभत्सुरुच्चैः सहितानुवाच ।</s-l><s-l>आदास्यते वासमिमं निरुष्य वनेषु राजा द्विषतां यशांसि ॥ १३ ॥</s-l></s-lg><s-lg><s-l>द्विजातिमुख्याः सहिताः पृथक्च भवद्भिरासाद्य तपस्विनश्च ।</s-l><s-l>प्रसाद्य धर्मार्थविदश्च वाच्या यथार्थसिद्धिः परमा भवेन्नः ॥ १४ ॥</s-l></s-lg><s-lg><s-l>इत्येवमुक्ते वचनेऽर्जुनेन ते ब्राह्मणाः सर्ववर्णाश्च राजन् ।</s-l><s-l>मुदाभ्यनन्दन्सहिताश्च चक्रुः प्रदक्षिणं धर्मभृतां वरिष्ठम् ॥ १५ ॥</s-l></s-lg><s-lg><s-l>आमन्त्र्य पार्थं च वृकोदरं च धनंजयं याज्ञसेनीं यमौ च ।</s-l><s-l>प्रतस्थिरे राष्ट्रमपेतहर्षा युधिष्ठिरेणानुमता यथास्वम् ॥ १६ ॥</s-l></s-lg>