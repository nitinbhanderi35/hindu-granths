<s-lg><s-l> लोमश उवाच ।</s-l><s-l>भरद्वाजस्तु कौन्तेय कृत्वा स्वाध्यायमाह्निकम् ।</s-l><s-l>समित्कलापमादाय प्रविवेश स्वमाश्रमम् ॥ १ ॥</s-l></s-lg><s-lg><s-l>तं स्म दृष्ट्वा पुरा सर्वे प्रत्युत्तिष्ठन्ति पावकाः ।</s-l><s-l>न त्वेनमुपतिष्ठन्ति हतपुत्रं तदाग्नयः ॥ २ ॥</s-l></s-lg><s-lg><s-l>वैकृतं त्वग्निहोत्रे स लक्षयित्वा महातपाः ।</s-l><s-l>तमन्धं शूद्रमासीनं गृहपालमथाब्रवीत् ॥ ३ ॥</s-l></s-lg><s-lg><s-l>किं नु मे नाग्नयः शूद्र प्रतिनन्दन्ति दर्शनम् ।</s-l><s-l>त्वं चापि न यथापूर्वं कच्चित्क्षेममिहाश्रमे ॥ ४ ॥</s-l></s-lg><s-lg><s-l>कच्चिन्न रैभ्यं पुत्रो मे गतवानल्पचेतनः ।</s-l><s-l>एतदाचक्ष्व मे शीघ्रं न हि मे शुध्यते मनः ॥ ५ ॥</s-l></s-lg><s-lg><s-l> शूद्र उवाच ।</s-l><s-l>रैभ्यं गतो नूनमसौ सुतस्ते मन्दचेतनः ।</s-l><s-l>तथा हि निहतः शेते राक्षसेन बलीयसा ॥ ६ ॥</s-l></s-lg><s-lg><s-l>प्रकाल्यमानस्तेनायं शूलहस्तेन रक्षसा ।</s-l><s-l>अग्न्यागारं प्रति द्वारि मया दोर्भ्यां निवारितः ॥ ७ ॥</s-l></s-lg><s-lg><s-l>ततः स निहतो ह्यत्र जलकामोऽशुचिर्ध्रुवम् ।</s-l><s-l>संभावितो हि तूर्णेन शूलहस्तेन रक्षसा ॥ ८ ॥</s-l></s-lg><s-lg><s-l> लोमश उवाच ।</s-l><s-l>भरद्वाजस्तु शूद्रस्य तच्छ्रुत्वा विप्रियं वचः ।</s-l><s-l>गतासुं पुत्रमादाय विललाप सुदुःखितः ॥ ९ ॥</s-l></s-lg><s-lg><s-l>ब्राह्मणानां किलार्थाय ननु त्वं तप्तवांस्तपः ।</s-l><s-l>द्विजानामनधीता वै वेदाः संप्रतिभान्त्विति ॥ १० ॥</s-l></s-lg><s-lg><s-l>तथा कल्याणशीलस्त्वं ब्राह्मणेषु महात्मसु ।</s-l><s-l>अनागाः सर्वभूतेषु कर्कशत्वमुपेयिवान् ॥ ११ ॥</s-l></s-lg><s-lg><s-l>प्रतिषिद्धो मया तात रैभ्यावसथदर्शनात् ।</s-l><s-l>गतवानेव तं क्षुद्रं कालान्तकयमोपमम् ॥ १२ ॥</s-l></s-lg><s-lg><s-l>यः स जानन्महातेजा वृद्धस्यैकं ममात्मजम् ।</s-l><s-l>गतवानेव कोपस्य वशं परमदुर्मतिः ॥ १३ ॥</s-l></s-lg><s-lg><s-l>पुत्रशोकमनुप्राप्य एष रैभ्यस्य कर्मणा ।</s-l><s-l>त्यक्ष्यामि त्वामृते पुत्र प्राणानिष्टतमान्भुवि ॥ १४ ॥</s-l></s-lg><s-lg><s-l>यथाहं पुत्रशोकेन देहं त्यक्ष्यामि किल्बिषी ।</s-l><s-l>तथा ज्येष्ठः सुतो रैभ्यं हिंस्याच्छीघ्रमनागसम् ॥ १५ ॥</s-l></s-lg><s-lg><s-l>सुखिनो वै नरा येषां जात्या पुत्रो न विद्यते ।</s-l><s-l>ते पुत्रशोकमप्राप्य विचरन्ति यथासुखम् ॥ १६ ॥</s-l></s-lg><s-lg><s-l>ये तु पुत्रकृताच्छोकाद्भृशं व्याकुलचेतसः ।</s-l><s-l>शपन्तीष्टान्सखीनार्तास्तेभ्यः पापतरो नु कः ॥ १७ ॥</s-l></s-lg><s-lg><s-l>परासुश्च सुतो दृष्टः शप्तश्चेष्टः सखा मया ।</s-l><s-l>ईदृशीमापदं को नु द्वितीयोऽनुभविष्यति ॥ १८ ॥</s-l></s-lg><s-lg><s-l>विलप्यैवं बहुविधं भरद्वाजोऽदहत्सुतम् ।</s-l><s-l>सुसमिद्धं ततः पश्चात्प्रविवेश हुताशनम् ॥ १९ ॥</s-l></s-lg>