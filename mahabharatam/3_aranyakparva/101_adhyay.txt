<s-lg><s-l> देवा ऊचुः ।</s-l><s-l>इतः प्रदानाद्वर्तन्ते प्रजाः सर्वाश्चतुर्विधाः ।</s-l><s-l>ता भाविता भावयन्ति हव्यकव्यैर्दिवौकसः ॥ १ ॥</s-l></s-lg><s-lg><s-l>लोका ह्येवं वर्तयन्ति अन्योन्यं समुपाश्रिताः ।</s-l><s-l>त्वत्प्रसादान्निरुद्विग्नास्त्वयैव परिरक्षिताः ॥ २ ॥</s-l></s-lg><s-lg><s-l>इदं च समनुप्राप्तं लोकानां भयमुत्तमम् ।</s-l><s-l>न च जानीम केनेमे रात्रौ वध्यन्ति ब्राह्मणाः ॥ ३ ॥</s-l></s-lg><s-lg><s-l>क्षीणेषु च ब्राह्मणेषु पृथिवी क्षयमेष्यति ।</s-l><s-l>ततः पृथिव्यां क्षीणायां त्रिदिवं क्षयमेष्यति ॥ ४ ॥</s-l></s-lg><s-lg><s-l>त्वत्प्रसादान्महाबाहो लोकाः सर्वे जगत्पते ।</s-l><s-l>विनाशं नाधिगच्छेयुस्त्वया वै परिरक्षिताः ॥ ५ ॥</s-l></s-lg><s-lg><s-l> विष्णुरुवाच ।</s-l><s-l>विदितं मे सुराः सर्वं प्रजानां क्षयकारणम् ।</s-l><s-l>भवतां चापि वक्ष्यामि शृणुध्वं विगतज्वराः ॥ ६ ॥</s-l></s-lg><s-lg><s-l>कालेय इति विख्यातो गणः परमदारुणः ।</s-l><s-l>तैश्च वृत्रं समाश्रित्य जगत्सर्वं प्रबाधितम् ॥ ७ ॥</s-l></s-lg><s-lg><s-l>ते वृत्रं निहतं दृष्ट्वा सहस्राक्षेण धीमता ।</s-l><s-l>जीवितं परिरक्षन्तः प्रविष्टा वरुणालयम् ॥ ८ ॥</s-l></s-lg><s-lg><s-l>ते प्रविश्योदधिं घोरं नक्रग्राहसमाकुलम् ।</s-l><s-l>उत्सादनार्थं लोकानां रात्रौ घ्नन्ति मुनीनिह ॥ ९ ॥</s-l></s-lg><s-lg><s-l>न तु शक्याः क्षयं नेतुं समुद्राश्रयगा हि ते ।</s-l><s-l>समुद्रस्य क्षये बुद्धिर्भवद्भिः संप्रधार्यताम् ।</s-l><s-l>अगस्त्येन विना को हि शक्तोऽन्योऽर्णवशोषणे ॥ १० ॥</s-l></s-lg><s-lg><s-l>एतच्छ्रुत्वा वचो देवा विष्णुना समुदाहृतम् ।</s-l><s-l>परमेष्ठिनमाज्ञाप्य अगस्त्यस्याश्रमं ययुः ॥ ११ ॥</s-l></s-lg><s-lg><s-l>तत्रापश्यन्महात्मानं वारुणिं दीप्ततेजसम् ।</s-l><s-l>उपास्यमानमृषिभिर्देवैरिव पितामहम् ॥ १२ ॥</s-l></s-lg><s-lg><s-l>तेऽभिगम्य महात्मानं मैत्रावरुणिमच्युतम् ।</s-l><s-l>आश्रमस्थं तपोराशिं कर्मभिः स्वैरभिष्टुवन् ॥ १३ ॥</s-l></s-lg><s-lg><s-l> देवा ऊचुः ।</s-l><s-l>नहुषेणाभितप्तानां त्वं लोकानां गतिः पुरा ।</s-l><s-l>भ्रंशितश्च सुरैश्वर्याल्लोकार्थं लोककण्टकः ॥ १४ ॥</s-l></s-lg><s-lg><s-l>क्रोधात्प्रवृद्धः सहसा भास्करस्य नगोत्तमः ।</s-l><s-l>वचस्तवानतिक्रामन्विन्ध्यः शैलो न वर्धते ॥ १५ ॥</s-l></s-lg><s-lg><s-l>तमसा चावृते लोके मृत्युनाभ्यर्दिताः प्रजाः ।</s-l><s-l>त्वामेव नाथमासाद्य निर्वृतिं परमां गताः ॥ १६ ॥</s-l></s-lg><s-lg><s-l>अस्माकं भयभीतानां नित्यशो भगवान्गतिः ।</s-l><s-l>ततस्त्वार्ताः प्रयाचामस्त्वां वरं वरदो ह्यसि ॥ १७ ॥</s-l></s-lg>