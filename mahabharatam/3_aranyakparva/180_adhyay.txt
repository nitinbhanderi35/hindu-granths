<s-lg><s-l> वैशंपायन उवाच ।</s-l><s-l>काम्यकं प्राप्य कौन्तेया युधिष्ठिरपुरोगमाः ।</s-l><s-l>कृतातिथ्या मुनिगणैर्निषेदुः सह कृष्णया ॥ १ ॥</s-l></s-lg><s-lg><s-l>ततस्तान्परिविश्वस्तान्वसतः पाण्डुनन्दनान् ।</s-l><s-l>ब्राह्मणा बहवस्तत्र समन्तात्पर्यवारयन् ॥ २ ॥</s-l></s-lg><s-lg><s-l>अथाब्रवीद्द्विजः कश्चिदर्जुनस्य प्रियः सखा ।</s-l><s-l>एष्यतीह महाबाहुर्वशी शौरिरुदारधीः ॥ ३ ॥</s-l></s-lg><s-lg><s-l>विदिता हि हरेर्यूयमिहायाताः कुरूद्वहाः ।</s-l><s-l>सदा हि दर्शनाकाङ्क्षी श्रेयोऽन्वेषी च वो हरिः ॥ ४ ॥</s-l></s-lg><s-lg><s-l>बहुवत्सरजीवी च मार्कण्डेयो महातपाः ।</s-l><s-l>स्वाध्यायतपसा युक्तः क्षिप्रं युष्मान्समेष्यति ॥ ५ ॥</s-l></s-lg><s-lg><s-l>तथैव तस्य ब्रुवतः प्रत्यदृश्यत केशवः ।</s-l><s-l>सैन्यसुग्रीवयुक्तेन रथेन रथिनां वरः ॥ ६ ॥</s-l></s-lg><s-lg><s-l>मघवानिव पौलोम्या सहितः सत्यभामया ।</s-l><s-l>उपायाद्देवकीपुत्रो दिदृक्षुः कुरुसत्तमान् ॥ ७ ॥</s-l></s-lg><s-lg><s-l>अवतीर्य रथात्कृष्णो धर्मराजं यथाविधि ।</s-l><s-l>ववन्दे मुदितो धीमान्भीमं च बलिनां वरम् ॥ ८ ॥</s-l></s-lg><s-lg><s-l>पूजयामास धौम्यं च यमाभ्यामभिवादितः ।</s-l><s-l>परिष्वज्य गुडाकेशं द्रौपदीं पर्यसान्त्वयत् ॥ ९ ॥</s-l></s-lg><s-lg><s-l>स दृष्ट्वा फल्गुनं वीरं चिरस्य प्रियमागतम् ।</s-l><s-l>पर्यष्वजत दाशार्हः पुनः पुनररिंदमम् ॥ १० ॥</s-l></s-lg><s-lg><s-l>तथैव सत्यभामापि द्रौपदीं परिषस्वजे ।</s-l><s-l>पाण्डवानां प्रियां भार्यां कृष्णस्य महिषी प्रिया ॥ ११ ॥</s-l></s-lg><s-lg><s-l>ततस्ते पाण्डवाः सर्वे सभार्याः सपुरोहिताः ।</s-l><s-l>आनर्चुः पुण्डरीकाक्षं परिवव्रुश्च सर्वशः ॥ १२ ॥</s-l></s-lg><s-lg><s-l>कृष्णस्तु पार्थेन समेत्य विद्वान्धनंजयेनासुरतर्जनेन ।</s-l><s-l>बभौ यथा भूतपतिर्महात्मा समेत्य साक्षाद्भगवान्गुहेन ॥ १३ ॥</s-l></s-lg><s-lg><s-l>ततः समस्तानि किरीटमाली वनेषु वृत्तानि गदाग्रजाय ।</s-l><s-l>उक्त्वा यथावत्पुनरन्वपृच्छत्कथं सुभद्रा च तथाभिमन्युः ॥ १४ ॥</s-l></s-lg><s-lg><s-l>स पूजयित्वा मधुहा यथावत्पार्थांश्च कृष्णां च पुरोहितं च ।</s-l><s-l>उवाच राजानमभिप्रशंसन्युधिष्ठिरं तत्र सहोपविश्य ॥ १५ ॥</s-l></s-lg><s-lg><s-l>धर्मः परः पाण्डव राज्यलाभात्तस्यार्थमाहुस्तप एव राजन् ।</s-l><s-l>सत्यार्जवाभ्यां चरता स्वधर्मं जितस्तवायं च परश्च लोकः ॥ १६ ॥</s-l></s-lg><s-lg><s-l>अधीतमग्रे चरता व्रतानि सम्यग्धनुर्वेदमवाप्य कृत्स्नम् ।</s-l><s-l>क्षात्रेण धर्मेण वसूनि लब्ध्वा सर्वे ह्यवाप्ताः क्रतवः पुराणाः ॥ १७ ॥</s-l></s-lg><s-lg><s-l>न ग्राम्यधर्मेषु रतिस्तवास्ति कामान्न किंचित्कुरुषे नरेन्द्र ।</s-l><s-l>न चार्थलोभात्प्रजहासि धर्मं तस्मात्स्वभावादसि धर्मराजः ॥ १८ ॥</s-l></s-lg><s-lg><s-l>दानं च सत्यं च तपश्च राजञ्श्रद्धा च शान्तिश्च धृतिः क्षमा च ।</s-l><s-l>अवाप्य राष्ट्राणि वसूनि भोगानेषा परा पार्थ सदा रतिस्ते ॥ १९ ॥</s-l></s-lg><s-lg><s-l>यदा जनौघः कुरुजाङ्गलानां कृष्णां सभायामवशामपश्यत् ।</s-l><s-l>अपेतधर्मव्यवहारवृत्तं सहेत तत्पाण्डव कस्त्वदन्यः ॥ २० ॥</s-l></s-lg><s-lg><s-l>असंशयं सर्वसमृद्धकामः क्षिप्रं प्रजाः पालयितासि सम्यक् ।</s-l><s-l>इमे वयं निग्रहणे कुरूणां यदि प्रतिज्ञा भवतः समाप्ता ॥ २१ ॥</s-l></s-lg><s-lg><s-l>धौम्यं च कृष्णां च युधिष्ठिरं च यमौ च भीमं च दशार्हसिंहः ।</s-l><s-l>उवाच दिष्ट्या भवतां शिवेन प्राप्तः किरीटी मुदितः कृतास्त्रः ॥ २२ ॥</s-l></s-lg><s-lg><s-l>प्रोवाच कृष्णामपि याज्ञसेनीं दशार्हभर्ता सहितः सुहृद्भिः ।</s-l><s-l>कृष्णे धनुर्वेदरतिप्रधानाः सत्यव्रतास्ते शिशवः सुशीलाः ।</s-l><s-l>सद्भिः सदैवाचरितं समाधिं चरन्ति पुत्रास्तव याज्ञसेनि ॥ २३ ॥</s-l></s-lg><s-lg><s-l>राज्येन राष्ट्रैश्च निमन्त्र्यमाणाः पित्रा च कृष्णे तव सोदरैश्च ।</s-l><s-l>न यज्ञसेनस्य न मातुलानां गृहेषु बाला रतिमाप्नुवन्ति ॥ २४ ॥</s-l></s-lg><s-lg><s-l>आनर्तमेवाभिमुखाः शिवेन गत्वा धनुर्वेदरतिप्रधानाः ।</s-l><s-l>तवात्मजा वृष्णिपुरं प्रविश्य न दैवतेभ्यः स्पृहयन्ति कृष्णे ॥ २५ ॥</s-l></s-lg><s-lg><s-l>यथा त्वमेवार्हसि तेषु वृत्तिं प्रयोक्तुमार्या च यथैव कुन्ती ।</s-l><s-l>तेष्वप्रमादेन सदा करोति तथा च भूयश्च तथा सुभद्रा ॥ २६ ॥</s-l></s-lg><s-lg><s-l>यथानिरुद्धस्य यथाभिमन्योर्यथा सुनीथस्य यथैव भानोः ।</s-l><s-l>तथा विनेता च गतिश्च कृष्णे तवात्मजानामपि रौक्मिणेयः ॥ २७ ॥</s-l></s-lg><s-lg><s-l>गदासिचर्मग्रहणेषु शूरानस्त्रेषु शिक्षासु रथाश्वयाने ।</s-l><s-l>सम्यग्विनेता विनयत्यतन्द्रीस्तांश्चाभिमन्युः सततं कुमारः ॥ २८ ॥</s-l></s-lg><s-lg><s-l>स चापि सम्यक्प्रणिधाय शिक्षामस्त्राणि चैषां गुरुवत्प्रदाय ।</s-l><s-l>तवात्मजानां च तथाभिमन्योः पराक्रमैस्तुष्यति रौक्मिणेयः ॥ २९ ॥</s-l></s-lg><s-lg><s-l>यदा विहारं प्रसमीक्षमाणाः प्रयान्ति पुत्रास्तव याज्ञसेनि ।</s-l><s-l>एकैकमेषामनुयान्ति तत्र रथाश्च यानानि च दन्तिनश्च ॥ ३० ॥</s-l></s-lg><s-lg><s-l>अथाब्रवीद्धर्मराजं तु कृष्णो दशार्हयोधाः कुकुरान्धकाश्च ।</s-l><s-l>एते निदेशं तव पालयन्ति तिष्ठन्ति यत्रेच्छसि तत्र राजन् ॥ ३१ ॥</s-l></s-lg><s-lg><s-l>आवर्ततां कार्मुकवेगवाता हलायुधप्रग्रहणा मधूनाम् ।</s-l><s-l>सेना तवार्थेषु नरेन्द्र यत्ता ससादिपत्त्यश्वरथा सनागा ॥ ३२ ॥</s-l></s-lg><s-lg><s-l>प्रस्थाप्यतां पाण्डव धार्तराष्ट्रः सुयोधनः पापकृतां वरिष्ठः ।</s-l><s-l>स सानुबन्धः ससुहृद्गणश्च सौभस्य सौभाधिपतेश्च मार्गम् ॥ ३३ ॥</s-l></s-lg><s-lg><s-l>कामं तथा तिष्ठ नरेन्द्र तस्मिन्यथा कृतस्ते समयः सभायाम् ।</s-l><s-l>दाशार्हयोधैस्तु ससादियोधं प्रतीक्षतां नागपुरं भवन्तम् ॥ ३४ ॥</s-l></s-lg><s-lg><s-l>व्यपेतमन्युर्व्यपनीतपाप्मा विहृत्य यत्रेच्छसि तत्र कामम् ।</s-l><s-l>ततः समृद्धं प्रथमं विशोकः प्रपत्स्यसे नागपुरं सराष्ट्रम् ॥ ३५ ॥</s-l></s-lg><s-lg><s-l>ततस्तदाज्ञाय मतं महात्मा यथावदुक्तं पुरुषोत्तमेन ।</s-l><s-l>प्रशस्य विप्रेक्ष्य च धर्मराजः कृताञ्जलिः केशवमित्युवाच ॥ ३६ ॥</s-l></s-lg><s-lg><s-l>असंशयं केशव पाण्डवानां भवान्गतिस्त्वच्छरणा हि पार्थाः ।</s-l><s-l>कालोदये तच्च ततश्च भूयः कर्ता भवान्कर्म न संशयोऽस्ति ॥ ३७ ॥</s-l></s-lg><s-lg><s-l>यथाप्रतिज्ञं विहृतश्च कालः सर्वाः समा द्वादश निर्जनेषु ।</s-l><s-l>अज्ञातचर्यां विधिवत्समाप्य भवद्गताः केशव पाण्डवेयाः ॥ ३८ ॥</s-l></s-lg><s-lg><s-l> वैशंपायन उवाच ।</s-l><s-l>तथा वदति वार्ष्णेये धर्मराजे च भारत ।</s-l><s-l>अथ पश्चात्तपोवृद्धो बहुवर्षसहस्रधृक् ।</s-l><s-l>प्रत्यदृश्यत धर्मात्मा मार्कण्डेयो महातपाः ॥ ३९ ॥</s-l></s-lg><s-lg><s-l>तमागतमृषिं वृद्धं बहुवर्षसहस्रिणम् ।</s-l><s-l>आनर्चुर्ब्राह्मणाः सर्वे कृष्णश्च सह पाण्डवैः ॥ ४० ॥</s-l></s-lg><s-lg><s-l>तमर्चितं सुविश्वस्तमासीनमृषिसत्तमम् ।</s-l><s-l>ब्राह्मणानां मतेनाह पाण्डवानां च केशवः ॥ ४१ ॥</s-l></s-lg><s-lg><s-l>शुश्रूषवः पाण्डवास्ते ब्राह्मणाश्च समागताः ।</s-l><s-l>द्रौपदी सत्यभामा च तथाहं परमं वचः ॥ ४२ ॥</s-l></s-lg><s-lg><s-l>पुरावृत्ताः कथाः पुण्याः सदाचाराः सनातनाः ।</s-l><s-l>राज्ञां स्त्रीणामृषीणां च मार्कण्डेय विचक्ष्व नः ॥ ४३ ॥</s-l></s-lg><s-lg><s-l>तेषु तत्रोपविष्टेषु देवर्षिरपि नारदः ।</s-l><s-l>आजगाम विशुद्धात्मा पाण्डवानवलोककः ॥ ४४ ॥</s-l></s-lg><s-lg><s-l>तमप्यथ महात्मानं सर्वे तु पुरुषर्षभाः ।</s-l><s-l>पाद्यार्घ्याभ्यां यथान्यायमुपतस्थुर्मनीषिणम् ॥ ४५ ॥</s-l></s-lg><s-lg><s-l>नारदस्त्वथ देवर्षिर्ज्ञात्वा तांस्तु कृतक्षणान् ।</s-l><s-l>मार्कण्डेयस्य वदतस्तां कथामन्वमोदत ॥ ४६ ॥</s-l></s-lg><s-lg><s-l>उवाच चैनं कालज्ञः स्मयन्निव स नारदः ।</s-l><s-l>ब्रह्मर्षे कथ्यतां यत्ते पाण्डवेषु विवक्षितम् ॥ ४७ ॥</s-l></s-lg><s-lg><s-l>एवमुक्तः प्रत्युवाच मार्कण्डेयो महातपाः ।</s-l><s-l>क्षणं कुरुध्वं विपुलमाख्यातव्यं भविष्यति ॥ ४८ ॥</s-l></s-lg><s-lg><s-l>एवमुक्ताः क्षणं चक्रुः पाण्डवाः सह तैर्द्विजैः ।</s-l><s-l>मध्यंदिने यथादित्यं प्रेक्षन्तस्तं महामुनिम् ॥ ४९ ॥</s-l></s-lg>