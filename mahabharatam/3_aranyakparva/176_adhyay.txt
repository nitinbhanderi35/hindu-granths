<s-lg><s-l> वैशंपायन उवाच ।</s-l><s-l>स भीमसेनस्तेजस्वी तथा सर्पवशं गतः ।</s-l><s-l>चिन्तयामास सर्पस्य वीर्यमत्यद्भुतं महत् ॥ १ ॥</s-l></s-lg><s-lg><s-l>उवाच च महासर्पं कामया ब्रूहि पन्नग ।</s-l><s-l>कस्त्वं भो भुजगश्रेष्ठ किं मया च करिष्यसि ॥ २ ॥</s-l></s-lg><s-lg><s-l>पाण्डवो भीमसेनोऽहं धर्मराजादनन्तरः ।</s-l><s-l>नागायुतसमप्राणस्त्वया नीतः कथं वशम् ॥ ३ ॥</s-l></s-lg><s-lg><s-l>सिंहाः केसरिणो व्याघ्रा महिषा वारणास्तथा ।</s-l><s-l>समागताश्च बहुशो निहताश्च मया मृधे ॥ ४ ॥</s-l></s-lg><s-lg><s-l>दानवाश्च पिशाचाश्च राक्षसाश्च महाबलाः ।</s-l><s-l>भुजवेगमशक्ता मे सोढुं पन्नगसत्तम ॥ ५ ॥</s-l></s-lg><s-lg><s-l>किं नु विद्याबलं किं वा वरदानमथो तव ।</s-l><s-l>उद्योगमपि कुर्वाणो वशगोऽस्मि कृतस्त्वया ॥ ६ ॥</s-l></s-lg><s-lg><s-l>असत्यो विक्रमो नॄणामिति मे निश्चिता मतिः ।</s-l><s-l>यथेदं मे त्वया नाग बलं प्रतिहतं महत् ॥ ७ ॥</s-l></s-lg><s-lg><s-l>इत्येवंवादिनं वीरं भीममक्लिष्टकारिणम् ।</s-l><s-l>भोगेन महता सर्पः समन्तात्पर्यवेष्टयत् ॥ ८ ॥</s-l></s-lg><s-lg><s-l>निगृह्य तं महाबाहुं ततः स भुजगस्तदा ।</s-l><s-l>विमुच्यास्य भुजौ पीनाविदं वचनमब्रवीत् ॥ ९ ॥</s-l></s-lg><s-lg><s-l>दिष्ट्या त्वं क्षुधितस्याद्य देवैर्भक्षो महाभुज ।</s-l><s-l>दिष्ट्या कालस्य महतः प्रियाः प्राणा हि देहिनाम् ॥ १० ॥</s-l></s-lg><s-lg><s-l>यथा त्विदं मया प्राप्तं भुजंगत्वमरिंदम ।</s-l><s-l>तदवश्यं मया ख्याप्यं तवाद्य शृणु सत्तम ॥ ११ ॥</s-l></s-lg><s-lg><s-l>इमामवस्थां संप्राप्तो ह्यहं कोपान्मनीषिणाम् ।</s-l><s-l>शापस्यान्तं परिप्रेप्सुः सर्पस्य कथयामि तत् ॥ १२ ॥</s-l></s-lg><s-lg><s-l>नहुषो नाम राजर्षिर्व्यक्तं ते श्रोत्रमागतः ।</s-l><s-l>तवैव पूर्वः पूर्वेषामायोर्वंशकरः सुतः ॥ १३ ॥</s-l></s-lg><s-lg><s-l>सोऽहं शापादगस्त्यस्य ब्राह्मणानवमन्य च ।</s-l><s-l>इमामवस्थामापन्नः पश्य दैवमिदं मम ॥ १४ ॥</s-l></s-lg><s-lg><s-l>त्वां चेदवध्यमायान्तमतीव प्रियदर्शनम् ।</s-l><s-l>अहमद्योपयोक्ष्यामि विधानं पश्य यादृशम् ॥ १५ ॥</s-l></s-lg><s-lg><s-l>न हि मे मुच्यते कश्चित्कथंचिद्ग्रहणं गतः ।</s-l><s-l>गजो वा महिषो वापि षष्ठे काले नरोत्तम ॥ १६ ॥</s-l></s-lg><s-lg><s-l>नासि केवलसर्पेण तिर्यग्योनिषु वर्तता ।</s-l><s-l>गृहीतः कौरवश्रेष्ठ वरदानमिदं मम ॥ १७ ॥</s-l></s-lg><s-lg><s-l>पतता हि विमानाग्रान्मया शक्रासनाद्द्रुतम् ।</s-l><s-l>कुरु शापान्तमित्युक्तो भगवान्मुनिसत्तमः ॥ १८ ॥</s-l></s-lg><s-lg><s-l>स मामुवाच तेजस्वी कृपयाभिपरिप्लुतः ।</s-l><s-l>मोक्षस्ते भविता राजन्कस्माच्चित्कालपर्ययात् ॥ १९ ॥</s-l></s-lg><s-lg><s-l>ततोऽस्मि पतितो भूमौ न च मामजहात्स्मृतिः ।</s-l><s-l>स्मार्तमस्ति पुराणं मे यथैवाधिगतं तथा ॥ २० ॥</s-l></s-lg><s-lg><s-l>यस्तु ते व्याहृतान्प्रश्नान्प्रतिब्रूयाद्विशेषवित् ।</s-l><s-l>स त्वां मोक्षयिता शापादिति मामब्रवीदृषिः ॥ २१ ॥</s-l></s-lg><s-lg><s-l>गृहीतस्य त्वया राजन्प्राणिनोऽपि बलीयसः ।</s-l><s-l>सत्त्वभ्रंशोऽधिकस्यापि सर्वस्याशु भविष्यति ॥ २२ ॥</s-l></s-lg><s-lg><s-l>इति चाप्यहमश्रौषं वचस्तेषां दयावताम् ।</s-l><s-l>मयि संजातहार्दानामथ तेऽन्तर्हिता द्विजाः ॥ २३ ॥</s-l></s-lg><s-lg><s-l>सोऽहं परमदुष्कर्मा वसामि निरयेऽशुचौ ।</s-l><s-l>सर्पयोनिमिमां प्राप्य कालाकाङ्क्षी महाद्युते ॥ २४ ॥</s-l></s-lg><s-lg><s-l>तमुवाच महाबाहुर्भीमसेनो भुजंगमम् ।</s-l><s-l>न ते कुप्ये महासर्प न चात्मानं विगर्हये ॥ २५ ॥</s-l></s-lg><s-lg><s-l>यस्मादभावी भावी वा मनुष्यः सुखदुःखयोः ।</s-l><s-l>आगमे यदि वापाये न तत्र ग्लपयेन्मनः ॥ २६ ॥</s-l></s-lg><s-lg><s-l>दैवं पुरुषकारेण को निवर्तितुमर्हति ।</s-l><s-l>दैवमेव परं मन्ये पुरुषार्थो निरर्थकः ॥ २७ ॥</s-l></s-lg><s-lg><s-l>पश्य दैवोपघाताद्धि भुजवीर्यव्यपाश्रयम् ।</s-l><s-l>इमामवस्थां संप्राप्तमनिमित्तमिहाद्य माम् ॥ २८ ॥</s-l></s-lg><s-lg><s-l>किं तु नाद्यानुशोचामि तथात्मानं विनाशितम् ।</s-l><s-l>यथा तु विपिने न्यस्तान्भ्रातॄन्राज्यपरिच्युतान् ॥ २९ ॥</s-l></s-lg><s-lg><s-l>हिमवांश्च सुदुर्गोऽयं यक्षराक्षससंकुलः ।</s-l><s-l>मां च ते समुदीक्षन्तः प्रपतिष्यन्ति विह्वलाः ॥ ३० ॥</s-l></s-lg><s-lg><s-l>विनष्टमथ वा श्रुत्वा भविष्यन्ति निरुद्यमाः ।</s-l><s-l>धर्मशीला मया ते हि बाध्यन्ते राज्यगृद्धिना ॥ ३१ ॥</s-l></s-lg><s-lg><s-l>अथ वा नार्जुनो धीमान्विषादमुपयास्यति ।</s-l><s-l>सर्वास्त्रविदनाधृष्यो देवगन्धर्वराक्षसैः ॥ ३२ ॥</s-l></s-lg><s-lg><s-l>समर्थः स महाबाहुरेकाह्ना सुमहाबलः ।</s-l><s-l>देवराजमपि स्थानात्प्रच्यावयितुमोजसा ॥ ३३ ॥</s-l></s-lg><s-lg><s-l>किं पुनर्धृतराष्ट्रस्य पुत्रं दुर्द्यूतदेविनम् ।</s-l><s-l>विद्विष्टं सर्वलोकस्य दम्भलोभपरायणम् ॥ ३४ ॥</s-l></s-lg><s-lg><s-l>मातरं चैव शोचामि कृपणां पुत्रगृद्धिनीम् ।</s-l><s-l>यास्माकं नित्यमाशास्ते महत्त्वमधिकं परैः ॥ ३५ ॥</s-l></s-lg><s-lg><s-l>कथं नु तस्यानाथाया मद्विनाशाद्भुजंगम ।</s-l><s-l>अफलास्ते भविष्यन्ति मयि सर्वे मनोरथाः ॥ ३६ ॥</s-l></s-lg><s-lg><s-l>नकुलः सहदेवश्च यमजौ गुरुवर्तिनौ ।</s-l><s-l>मद्बाहुबलसंस्तब्धौ नित्यं पुरुषमानिनौ ॥ ३७ ॥</s-l></s-lg><s-lg><s-l>निरुत्साहौ भविष्येते भ्रष्टवीर्यपराक्रमौ ।</s-l><s-l>मद्विनाशात्परिद्यूनाविति मे वर्तते मतिः ॥ ३८ ॥</s-l></s-lg><s-lg><s-l>एवंविधं बहु तदा विललाप वृकोदरः ।</s-l><s-l>भुजंगभोगसंरुद्धो नाशकच्च विचेष्टितुम् ॥ ३९ ॥</s-l></s-lg><s-lg><s-l>युधिष्ठिरस्तु कौन्तेय बभूवास्वस्थचेतनः ।</s-l><s-l>अनिष्टदर्शनान्घोरानुत्पातान्परिचिन्तयन् ॥ ४० ॥</s-l></s-lg><s-lg><s-l>दारुणं ह्यशिवं नादं शिवा दक्षिणतः स्थिता ।</s-l><s-l>दीप्तायां दिशि वित्रस्ता रौति तस्याश्रमस्य ह ॥ ४१ ॥</s-l></s-lg><s-lg><s-l>एकपक्षाक्षिचरणा वर्तिका घोरदर्शना ।</s-l><s-l>रुधिरं वमन्ती ददृशे प्रत्यादित्यमपस्वरा ॥ ४२ ॥</s-l></s-lg><s-lg><s-l>प्रववावनिलो रूक्षश्चण्डः शर्करकर्षणः ।</s-l><s-l>अपसव्यानि सर्वाणि मृगपक्षिरुतानि च ॥ ४३ ॥</s-l></s-lg><s-lg><s-l>पृष्ठतो वायसः कृष्णो याहि याहीति वाशति ।</s-l><s-l>मुहुर्मुहुः प्रस्फुरति दक्षिणोऽस्य भुजस्तथा ॥ ४४ ॥</s-l></s-lg><s-lg><s-l>हृदयं चरणश्चापि वामोऽस्य परिवर्तते ।</s-l><s-l>सव्यस्याक्ष्णो विकारश्चाप्यनिष्टः समपद्यत ॥ ४५ ॥</s-l></s-lg><s-lg><s-l>स धर्मराजो मेधावी शङ्कमानो महद्भयम् ।</s-l><s-l>द्रौपदीं परिपप्रच्छ क्व भीम इति भारत ॥ ४६ ॥</s-l></s-lg><s-lg><s-l>शशंस तस्मै पाञ्चाली चिरयातं वृकोदरम् ।</s-l><s-l>स प्रतस्थे महाबाहुर्धौम्येन सहितो नृपः ॥ ४७ ॥</s-l></s-lg><s-lg><s-l>द्रौपद्या रक्षणं कार्यमित्युवाच धनंजयम् ।</s-l><s-l>नकुलं सहदेवं च व्यादिदेश द्विजान्प्रति ॥ ४८ ॥</s-l></s-lg><s-lg><s-l>स तस्य पदमुन्नीय तस्मादेवाश्रमात्प्रभुः ।</s-l><s-l>ददर्श पृथिवीं चिह्नैर्भीमस्य परिचिह्निताम् ॥ ४९ ॥</s-l></s-lg><s-lg><s-l>धावतस्तस्य वीरस्य मृगार्थे वातरंहसः ।</s-l><s-l>ऊरुवातविनिर्भग्नान्द्रुमान्व्यावर्जितान्पथि ॥ ५० ॥</s-l></s-lg><s-lg><s-l>स गत्वा तैस्तदा चिह्नैर्ददर्श गिरिगह्वरे ।</s-l><s-l>गृहीतं भुजगेन्द्रेण निश्चेष्टमनुजं तथा ॥ ५१ ॥</s-l></s-lg>