<s-lg><s-l> वैशंपायन उवाच ।</s-l><s-l>स ददर्श पुरीं रम्यां सिद्धचारणसेविताम् ।</s-l><s-l>सर्वर्तुकुसुमैः पुण्यैः पादपैरुपशोभिताम् ॥ १ ॥</s-l></s-lg><s-lg><s-l>तत्र सौगन्धिकानां स द्रुमाणां पुण्यगन्धिनाम् ।</s-l><s-l>उपवीज्यमानो मिश्रेण वायुना पुण्यगन्धिना ॥ २ ॥</s-l></s-lg><s-lg><s-l>नन्दनं च वनं दिव्यमप्सरोगणसेवितम् ।</s-l><s-l>ददर्श दिव्यकुसुमैराह्वयद्भिरिव द्रुमैः ॥ ३ ॥</s-l></s-lg><s-lg><s-l>नातप्ततपसा शक्यो द्रष्टुं नानाहिताग्निना ।</s-l><s-l>स लोकः पुण्यकर्तॄणां नापि युद्धपराङ्मुखैः ॥ ४ ॥</s-l></s-lg><s-lg><s-l>नायज्वभिर्नानृतकैर्न वेदश्रुतिवर्जितैः ।</s-l><s-l>नानाप्लुताङ्गैस्तीर्थेषु यज्ञदानबहिष्कृतैः ॥ ५ ॥</s-l></s-lg><s-lg><s-l>नापि यज्ञहनैः क्षुद्रैर्द्रष्टुं शक्यः कथंचन ।</s-l><s-l>पानपैर्गुरुतल्पैश्च मांसादैर्वा दुरात्मभिः ॥ ६ ॥</s-l></s-lg><s-lg><s-l>स तद्दिव्यं वनं पश्यन्दिव्यगीतनिनादितम् ।</s-l><s-l>प्रविवेश महाबाहुः शक्रस्य दयितां पुरीम् ॥ ७ ॥</s-l></s-lg><s-lg><s-l>तत्र देवविमानानि कामगानि सहस्रशः ।</s-l><s-l>संस्थितान्यभियातानि ददर्शायुतशस्तदा ॥ ८ ॥</s-l></s-lg><s-lg><s-l>संस्तूयमानो गन्धर्वैरप्सरोभिश्च पाण्डवः ।</s-l><s-l>पुष्पगन्धवहैः पुण्यैर्वायुभिश्चानुवीजितः ॥ ९ ॥</s-l></s-lg><s-lg><s-l>ततो देवाः सगन्धर्वाः सिद्धाश्च परमर्षयः ।</s-l><s-l>हृष्टाः संपूजयामासुः पार्थमक्लिष्टकारिणम् ॥ १० ॥</s-l></s-lg><s-lg><s-l>आशीर्वादैः स्तूयमानो दिव्यवादित्रनिस्वनैः ।</s-l><s-l>प्रतिपेदे महाबाहुः शङ्खदुन्दुभिनादितम् ॥ ११ ॥</s-l></s-lg><s-lg><s-l>नक्षत्रमार्गं विपुलं सुरवीथीति विश्रुतम् ।</s-l><s-l>इन्द्राज्ञया ययौ पार्थः स्तूयमानः समन्ततः ॥ १२ ॥</s-l></s-lg><s-lg><s-l>तत्र साध्यास्तथा विश्वे मरुतोऽथाश्विनावपि ।</s-l><s-l>आदित्या वसवो रुद्रास्तथा ब्रह्मर्षयोऽमलाः ॥ १३ ॥</s-l></s-lg><s-lg><s-l>राजर्षयश्च बहवो दिलीपप्रमुखा नृपाः ।</s-l><s-l>तुम्बुरुर्नारदश्चैव गन्धर्वौ च हहाहुहू ॥ १४ ॥</s-l></s-lg><s-lg><s-l>तान्सर्वान्स समागम्य विधिवत्कुरुनन्दनः ।</s-l><s-l>ततोऽपश्यद्देवराजं शतक्रतुमरिंदमम् ॥ १५ ॥</s-l></s-lg><s-lg><s-l>ततः पार्थो महाबाहुरवतीर्य रथोत्तमात् ।</s-l><s-l>ददर्श साक्षाद्देवेन्द्रं पितरं पाकशासनम् ॥ १६ ॥</s-l></s-lg><s-lg><s-l>पाण्डुरेणातपत्रेण हेमदण्डेन चारुणा ।</s-l><s-l>दिव्यगन्धाधिवासेन व्यजनेन विधूयता ॥ १७ ॥</s-l></s-lg><s-lg><s-l>विश्वावसुप्रभृतिभिर्गन्धर्वैः स्तुतिवन्दनैः ।</s-l><s-l>स्तूयमानं द्विजाग्र्यैश्च ऋग्यजुःसामसंस्तवैः ॥ १८ ॥</s-l></s-lg><s-lg><s-l>ततोऽभिगम्य कौन्तेयः शिरसाभ्यनमद्बली ।</s-l><s-l>स चैनमनुवृत्ताभ्यां भुजाभ्यां प्रत्यगृह्णत ॥ १९ ॥</s-l></s-lg><s-lg><s-l>ततः शक्रासने पुण्ये देवराजर्षिपूजिते ।</s-l><s-l>शक्रः पाणौ गृहीत्वैनमुपावेशयदन्तिके ॥ २० ॥</s-l></s-lg><s-lg><s-l>मूर्ध्नि चैनमुपाघ्राय देवेन्द्रः परवीरहा ।</s-l><s-l>अङ्कमारोपयामास प्रश्रयावनतं तदा ॥ २१ ॥</s-l></s-lg><s-lg><s-l>सहस्राक्षनियोगात्स पार्थः शक्रासनं तदा ।</s-l><s-l>अध्यक्रामदमेयात्मा द्वितीय इव वासवः ॥ २२ ॥</s-l></s-lg><s-lg><s-l>ततः प्रेम्णा वृत्रशत्रुरर्जुनस्य शुभं मुखम् ।</s-l><s-l>पस्पर्श पुण्यगन्धेन करेण परिसान्त्वयन् ॥ २३ ॥</s-l></s-lg><s-lg><s-l>परिमार्जमानः शनकैर्बाहू चास्यायतौ शुभौ ।</s-l><s-l>ज्याशरक्षेपकठिनौ स्तम्भाविव हिरण्मयौ ॥ २४ ॥</s-l></s-lg><s-lg><s-l>वज्रग्रहणचिह्नेन करेण बलसूदनः ।</s-l><s-l>मुहुर्मुहुर्वज्रधरो बाहू संस्फालयञ्शनैः ॥ २५ ॥</s-l></s-lg><s-lg><s-l>स्मयन्निव गुडाकेशं प्रेक्षमाणः सहस्रदृक् ।</s-l><s-l>हर्षेणोत्फुल्लनयनो न चातृप्यत वृत्रहा ॥ २६ ॥</s-l></s-lg><s-lg><s-l>एकासनोपविष्टौ तौ शोभयां चक्रतुः सभाम् ।</s-l><s-l>सूर्याचन्द्रमसौ व्योम्नि चतुर्दश्यामिवोदितौ ॥ २७ ॥</s-l></s-lg><s-lg><s-l>तत्र स्म गाथा गायन्ति साम्ना परमवल्गुना ।</s-l><s-l>गन्धर्वास्तुम्बुरुश्रेष्ठाः कुशला गीतसामसु ॥ २८ ॥</s-l></s-lg><s-lg><s-l>घृताची मेनका रम्भा पूर्वचित्तिः स्वयंप्रभा ।</s-l><s-l>उर्वशी मिश्रकेशी च डुण्डुर्गौरी वरूथिनी ॥ २९ ॥</s-l></s-lg><s-lg><s-l>गोपाली सहजन्या च कुम्भयोनिः प्रजागरा ।</s-l><s-l>चित्रसेना चित्रलेखा सहा च मधुरस्वरा ॥ ३० ॥</s-l></s-lg><s-lg><s-l>एताश्चान्याश्च ननृतुस्तत्र तत्र वराङ्गनाः ।</s-l><s-l>चित्तप्रमथने युक्ताः सिद्धानां पद्मलोचनाः ॥ ३१ ॥</s-l></s-lg><s-lg><s-l>महाकटितटश्रोण्यः कम्पमानैः पयोधरैः ।</s-l><s-l>कटाक्षहावमाधुर्यैश्चेतोबुद्धिमनोहराः ॥ ३२ ॥</s-l></s-lg>