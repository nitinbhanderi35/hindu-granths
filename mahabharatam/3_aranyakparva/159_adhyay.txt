<s-lg><s-l> वैश्रवण उवाच ।</s-l><s-l>युधिष्ठिर धृतिर्दाक्ष्यं देशकालौ पराक्रमः ।</s-l><s-l>लोकतन्त्रविधानानामेष पञ्चविधो विधिः ॥ १ ॥</s-l></s-lg><s-lg><s-l>धृतिमन्तश्च दक्षाश्च स्वे स्वे कर्मणि भारत ।</s-l><s-l>पराक्रमविधानज्ञा नराः कृतयुगेऽभवन् ॥ २ ॥</s-l></s-lg><s-lg><s-l>धृतिमान्देशकालज्ञः सर्वधर्मविधानवित् ।</s-l><s-l>क्षत्रियः क्षत्रियश्रेष्ठ पृथिवीमनुशास्ति वै ॥ ३ ॥</s-l></s-lg><s-lg><s-l>य एवं वर्तते पार्थ पुरुषः सर्वकर्मसु ।</s-l><s-l>स लोके लभते वीर यशः प्रेत्य च सद्गतिम् ॥ ४ ॥</s-l></s-lg><s-lg><s-l>देशकालान्तरप्रेप्सुः कृत्वा शक्रः पराक्रमम् ।</s-l><s-l>संप्राप्तस्त्रिदिवे राज्यं वृत्रहा वसुभिः सह ॥ ५ ॥</s-l></s-lg><s-lg><s-l>पापात्मा पापबुद्धिर्यः पापमेवानुवर्तते ।</s-l><s-l>कर्मणामविभागज्ञः प्रेत्य चेह च नश्यति ॥ ६ ॥</s-l></s-lg><s-lg><s-l>अकालज्ञः सुदुर्मेधाः कार्याणामविशेषवित् ।</s-l><s-l>वृथाचारसमारम्भः प्रेत्य चेह च नश्यति ॥ ७ ॥</s-l></s-lg><s-lg><s-l>साहसे वर्तमानानां निकृतीनां दुरात्मनाम् ।</s-l><s-l>सर्वसामर्थ्यलिप्सूनां पापो भवति निश्चयः ॥ ८ ॥</s-l></s-lg><s-lg><s-l>अधर्मज्ञोऽवलिप्तश्च बालबुद्धिरमर्षणः ।</s-l><s-l>निर्भयो भीमसेनोऽयं तं शाधि पुरुषर्षभ ॥ ९ ॥</s-l></s-lg><s-lg><s-l>आर्ष्टिषेणस्य राजर्षेः प्राप्य भूयस्त्वमाश्रमम् ।</s-l><s-l>तामिस्रं प्रथमं पक्षं वीतशोकभयो वस ॥ १० ॥</s-l></s-lg><s-lg><s-l>अलकाः सह गन्धर्वैर्यक्षैश्च सह राक्षसैः ।</s-l><s-l>मन्नियुक्ता मनुष्येन्द्र सर्वे च गिरिवासिनः ।</s-l><s-l>रक्षन्तु त्वा महाबाहो सहितं द्विजसत्तमैः ॥ ११ ॥</s-l></s-lg><s-lg><s-l>साहसेषु च संतिष्ठन्निह शैले वृकोदरः ।</s-l><s-l>वार्यतां साध्वयं राजंस्त्वया धर्मभृतां वर ॥ १२ ॥</s-l></s-lg><s-lg><s-l>इतः परं च राजेन्द्र द्रक्ष्यन्ति वनगोचराः ।</s-l><s-l>उपस्थास्यन्ति च सदा रक्षिष्यन्ति च सर्वशः ॥ १३ ॥</s-l></s-lg><s-lg><s-l>तथैव चान्नपानानि स्वादूनि च बहूनि च ।</s-l><s-l>उपस्थास्यन्ति वो गृह्य मत्प्रेष्याः पुरुषर्षभ ॥ १४ ॥</s-l></s-lg><s-lg><s-l>यथा जिष्णुर्महेन्द्रस्य यथा वायोर्वृकोदरः ।</s-l><s-l>धर्मस्य त्वं यथा तात योगोत्पन्नो निजः सुतः ॥ १५ ॥</s-l></s-lg><s-lg><s-l>आत्मजावात्मसंपन्नौ यमौ चोभौ यथाश्विनोः ।</s-l><s-l>रक्ष्यास्तद्वन्ममापीह यूयं सर्वे युधिष्ठिर ॥ १६ ॥</s-l></s-lg><s-lg><s-l>अर्थतत्त्वविभागज्ञः सर्वधर्मविशेषवित् ।</s-l><s-l>भीमसेनादवरजः फल्गुनः कुशली दिवि ॥ १७ ॥</s-l></s-lg><s-lg><s-l>याः काश्चन मता लोकेष्वग्र्याः परमसंपदः ।</s-l><s-l>जन्मप्रभृति ताः सर्वाः स्थितास्तात धनंजये ॥ १८ ॥</s-l></s-lg><s-lg><s-l>दमो दानं बलं बुद्धिर्ह्रीर्धृतिस्तेज उत्तमम् ।</s-l><s-l>एतान्यपि महासत्त्वे स्थितान्यमिततेजसि ॥ १९ ॥</s-l></s-lg><s-lg><s-l>न मोहात्कुरुते जिष्णुः कर्म पाण्डव गर्हितम् ।</s-l><s-l>न पार्थस्य मृषोक्तानि कथयन्ति नरा नृषु ॥ २० ॥</s-l></s-lg><s-lg><s-l>स देवपितृगन्धर्वैः कुरूणां कीर्तिवर्धनः ।</s-l><s-l>मानितः कुरुतेऽस्त्राणि शक्रसद्मनि भारत ॥ २१ ॥</s-l></s-lg><s-lg><s-l>योऽसौ सर्वान्महीपालान्धर्मेण वशमानयत् ।</s-l><s-l>स शंतनुर्महातेजाः पितुस्तव पितामहः ।</s-l><s-l>प्रीयते पार्थ पार्थेन दिवि गाण्डीवधन्वना ॥ २२ ॥</s-l></s-lg><s-lg><s-l>सम्यक्चासौ महावीर्यः कुलधुर्य इव स्थितः ।</s-l><s-l>पितॄन्देवांस्तथा विप्रान्पूजयित्वा महायशाः ।</s-l><s-l>सप्त मुख्यान्महामेधानाहरद्यमुनां प्रति ॥ २३ ॥</s-l></s-lg><s-lg><s-l>अधिराजः स राजंस्त्वां शंतनुः प्रपितामहः ।</s-l><s-l>स्वर्गजिच्छक्रलोकस्थः कुशलं परिपृच्छति ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>ततः शक्तिं गदां खड्गं धनुश्च भरतर्षभ ।</s-l><s-l>प्राध्वं कृत्वा नमश्चक्रे कुबेराय वृकोदरः ॥ २५ ॥</s-l></s-lg><s-lg><s-l>ततोऽब्रवीद्धनाध्यक्षः शरण्यः शरणागतम् ।</s-l><s-l>मानहा भव शत्रूणां सुहृदां नन्दिवर्धनः ॥ २६ ॥</s-l></s-lg><s-lg><s-l>स्वेषु वेश्मसु रम्येषु वसतामित्रतापनाः ।</s-l><s-l>कामानुपहरिष्यन्ति यक्षा वो भरतर्षभाः ॥ २७ ॥</s-l></s-lg><s-lg><s-l>शीघ्रमेव गुडाकेशः कृतास्त्रः पुरुषर्षभः ।</s-l><s-l>साक्षान्मघवता सृष्टः संप्राप्स्यति धनंजयः ॥ २८ ॥</s-l></s-lg><s-lg><s-l>एवमुत्तमकर्माणमनुशिष्य युधिष्ठिरम् ।</s-l><s-l>अस्तं गिरिवरश्रेष्ठं प्रययौ गुह्यकाधिपः ॥ २९ ॥</s-l></s-lg><s-lg><s-l>तं परिस्तोमसंकीर्णैर्नानारत्नविभूषितैः ।</s-l><s-l>यानैरनुययुर्यक्षा राक्षसाश्च सहस्रशः ॥ ३० ॥</s-l></s-lg><s-lg><s-l>पक्षिणामिव निर्घोषः कुबेरसदनं प्रति ।</s-l><s-l>बभूव परमाश्वानामैरावतपथे यताम् ॥ ३१ ॥</s-l></s-lg><s-lg><s-l>ते जग्मुस्तूर्णमाकाशं धनाधिपतिवाजिनः ।</s-l><s-l>प्रकर्षन्त इवाभ्राणि पिबन्त इव मारुतम् ॥ ३२ ॥</s-l></s-lg><s-lg><s-l>ततस्तानि शरीराणि गतसत्त्वानि रक्षसाम् ।</s-l><s-l>अपाकृष्यन्त शैलाग्राद्धनाधिपतिशासनात् ॥ ३३ ॥</s-l></s-lg><s-lg><s-l>तेषां हि शापकालोऽसौ कृतोऽगस्त्येन धीमता ।</s-l><s-l>समरे निहतास्तस्मात्सर्वे मणिमता सह ॥ ३४ ॥</s-l></s-lg><s-lg><s-l>पाण्डवास्तु महात्मानस्तेषु वेश्मसु तां क्षपाम् ।</s-l><s-l>सुखमूषुर्गतोद्वेगाः पूजिताः सर्वराक्षसैः ॥ ३५ ॥</s-l></s-lg>