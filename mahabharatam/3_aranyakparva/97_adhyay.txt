<s-lg><s-l> लोमश उवाच ।</s-l><s-l>इल्वलस्तान्विदित्वा तु महर्षिसहितान्नृपान् ।</s-l><s-l>उपस्थितान्सहामात्यो विषयान्तेऽभ्यपूजयत् ॥ १ ॥</s-l></s-lg><s-lg><s-l>तेषां ततोऽसुरश्रेष्ठ आतिथ्यमकरोत्तदा ।</s-l><s-l>स संस्कृतेन कौरव्य भ्रात्रा वातापिना किल ॥ २ ॥</s-l></s-lg><s-lg><s-l>ततो राजर्षयः सर्वे विषण्णा गतचेतसः ।</s-l><s-l>वातापिं संस्कृतं दृष्ट्वा मेषभूतं महासुरम् ॥ ३ ॥</s-l></s-lg><s-lg><s-l>अथाब्रवीदगस्त्यस्तान्राजर्षीनृषिसत्तमः ।</s-l><s-l>विषादो वो न कर्तव्यो अहं भोक्ष्ये महासुरम् ॥ ४ ॥</s-l></s-lg><s-lg><s-l>धुर्यासनमथासाद्य निषसाद महामुनिः ।</s-l><s-l>तं पर्यवेषद्दैत्येन्द्र इल्वलः प्रहसन्निव ॥ ५ ॥</s-l></s-lg><s-lg><s-l>अगस्त्य एव कृत्स्नं तु वातापिं बुभुजे ततः ।</s-l><s-l>भुक्तवत्यसुरोऽऽह्वानमकरोत्तस्य इल्वलः ॥ ६ ॥</s-l></s-lg><s-lg><s-l>ततो वायुः प्रादुरभूदगस्त्यस्य महात्मनः ।</s-l><s-l>इल्वलश्च विषण्णोऽभूद्दृष्ट्वा जीर्णं महासुरम् ॥ ७ ॥</s-l></s-lg><s-lg><s-l>प्राञ्जलिश्च सहामात्यैरिदं वचनमब्रवीत् ।</s-l><s-l>किमर्थमुपयाताः स्थ ब्रूत किं करवाणि वः ॥ ८ ॥</s-l></s-lg><s-lg><s-l>प्रत्युवाच ततोऽगस्त्यः प्रहसन्निल्वलं तदा ।</s-l><s-l>ईशं ह्यसुर विद्मस्त्वां वयं सर्वे धनेश्वरम् ॥ ९ ॥</s-l></s-lg><s-lg><s-l>इमे च नातिधनिनो धनार्थश्च महान्मम ।</s-l><s-l>यथाशक्त्यविहिंस्यान्यान्संविभागं प्रयच्छ नः ॥ १० ॥</s-l></s-lg><s-lg><s-l>ततोऽभिवाद्य तमृषिमिल्वलो वाक्यमब्रवीत् ।</s-l><s-l>दित्सितं यदि वेत्सि त्वं ततो दास्यामि ते वसु ॥ ११ ॥</s-l></s-lg><s-lg><s-l> अगस्त्य उवाच ।</s-l><s-l>गवां दश सहस्राणि राज्ञामेकैकशोऽसुर ।</s-l><s-l>तावदेव सुवर्णस्य दित्सितं ते महासुर ॥ १२ ॥</s-l></s-lg><s-lg><s-l>मह्यं ततो वै द्विगुणं रथश्चैव हिरण्मयः ।</s-l><s-l>मनोजवौ वाजिनौ च दित्सितं ते महासुर ।</s-l><s-l>जिज्ञास्यतां रथः सद्यो व्यक्तमेष हिरण्मयः ॥ १३ ॥</s-l></s-lg><s-lg><s-l> लोमश उवाच ।</s-l><s-l>जिज्ञास्यमानः स रथः कौन्तेयासीद्धिरण्मयः ।</s-l><s-l>ततः प्रव्यथितो दैत्यो ददावभ्यधिकं वसु ॥ १४ ॥</s-l></s-lg><s-lg><s-l>विवाजश्च सुवाजश्च तस्मिन्युक्तौ रथे हयौ ।</s-l><s-l>ऊहतुस्तौ वसून्याशु तान्यगस्त्याश्रमं प्रति ।</s-l><s-l>सर्वान्राज्ञः सहागस्त्यान्निमेषादिव भारत ॥ १५ ॥</s-l></s-lg><s-lg><s-l>अगस्त्येनाभ्यनुज्ञाता जग्मू राजर्षयस्तदा ।</s-l><s-l>कृतवांश्च मुनिः सर्वं लोपामुद्राचिकीर्षितम् ॥ १६ ॥</s-l></s-lg><s-lg><s-l> लोपामुद्रोवाच ।</s-l><s-l>कृतवानसि तत्सर्वं भगवन्मम काङ्क्षितम् ।</s-l><s-l>उत्पादय सकृन्मह्यमपत्यं वीर्यवत्तरम् ॥ १७ ॥</s-l></s-lg><s-lg><s-l> अगस्त्य उवाच ।</s-l><s-l>तुष्टोऽहमस्मि कल्याणि तव वृत्तेन शोभने ।</s-l><s-l>विचारणामपत्ये तु तव वक्ष्यामि तां शृणु ॥ १८ ॥</s-l></s-lg><s-lg><s-l>सहस्रं तेऽस्तु पुत्राणां शतं वा दशसंमितम् ।</s-l><s-l>दश वा शततुल्याः स्युरेको वापि सहस्रवत् ॥ १९ ॥</s-l></s-lg><s-lg><s-l> लोपामुद्रोवाच ।</s-l><s-l>सहस्रसंमितः पुत्र एको मेऽस्तु तपोधन ।</s-l><s-l>एको हि बहुभिः श्रेयान्विद्वान्साधुरसाधुभिः ॥ २० ॥</s-l></s-lg><s-lg><s-l> लोमश उवाच ।</s-l><s-l>स तथेति प्रतिज्ञाय तया समभवन्मुनिः ।</s-l><s-l>समये समशीलिन्या श्रद्धावाञ्श्रद्दधानया ॥ २१ ॥</s-l></s-lg><s-lg><s-l>तत आधाय गर्भं तमगमद्वनमेव सः ।</s-l><s-l>तस्मिन्वनगते गर्भो ववृधे सप्त शारदान् ॥ २२ ॥</s-l></s-lg><s-lg><s-l>सप्तमेऽब्दे गते चापि प्राच्यवत्स महाकविः ।</s-l><s-l>ज्वलन्निव प्रभावेन दृढस्युर्नाम भारत ।</s-l><s-l>साङ्गोपनिषदान्वेदाञ्जपन्नेव महायशाः ॥ २३ ॥</s-l></s-lg><s-lg><s-l>तस्य पुत्रोऽभवदृषेः स तेजस्वी महानृषिः ।</s-l><s-l>स बाल एव तेजस्वी पितुस्तस्य निवेशने ।</s-l><s-l>इध्मानां भारमाजह्रे इध्मवाहस्ततोऽभवत् ॥ २४ ॥</s-l></s-lg><s-lg><s-l>तथायुक्तं च तं दृष्ट्वा मुमुदे स मुनिस्तदा ।</s-l><s-l>लेभिरे पितरश्चास्य लोकान्राजन्यथेप्सितान् ॥ २५ ॥</s-l></s-lg><s-lg><s-l>अगस्त्यस्याश्रमः ख्यातः सर्वर्तुकुसुमान्वितः ।</s-l><s-l>प्राह्रादिरेवं वातापिरगस्त्येन विनाशितः ॥ २६ ॥</s-l></s-lg><s-lg><s-l>तस्यायमाश्रमो राजन्रमणीयो गुणैर्युतः ।</s-l><s-l>एषा भागीरथी पुण्या यथेष्टमवगाह्यताम् ॥ २७ ॥</s-l></s-lg>