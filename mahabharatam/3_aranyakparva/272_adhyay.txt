<s-lg><s-l> मार्कण्डेय उवाच ।</s-l><s-l>ततः श्रुत्वा हतं संख्ये कुम्भकर्णं सहानुगम् ।</s-l><s-l>प्रहस्तं च महेष्वासं धूम्राक्षं चातितेजसम् ॥ १ ॥</s-l></s-lg><s-lg><s-l>पुत्रमिन्द्रजितं शूरं रावणः प्रत्यभाषत ।</s-l><s-l>जहि रामममित्रघ्न सुग्रीवं च सलक्ष्मणम् ॥ २ ॥</s-l></s-lg><s-lg><s-l>त्वया हि मम सत्पुत्र यशो दीप्तमुपार्जितम् ।</s-l><s-l>जित्वा वज्रधरं संख्ये सहस्राक्षं शचीपतिम् ॥ ३ ॥</s-l></s-lg><s-lg><s-l>अन्तर्हितः प्रकाशो वा दिव्यैर्दत्तवरैः शरैः ।</s-l><s-l>जहि शत्रूनमित्रघ्न मम शस्त्रभृतां वर ॥ ४ ॥</s-l></s-lg><s-lg><s-l>रामलक्ष्मणसुग्रीवाः शरस्पर्शं न तेऽनघ ।</s-l><s-l>समर्थाः प्रतिसंसोढुं कुतस्तदनुयायिनः ॥ ५ ॥</s-l></s-lg><s-lg><s-l>अकृता या प्रहस्तेन कुम्भकर्णेन चानघ ।</s-l><s-l>खरस्यापचितिः संख्ये तां गच्छस्व महाभुज ॥ ६ ॥</s-l></s-lg><s-lg><s-l>त्वमद्य निशितैर्बाणैर्हत्वा शत्रून्ससैनिकान् ।</s-l><s-l>प्रतिनन्दय मां पुत्र पुरा बद्ध्वेव वासवम् ॥ ७ ॥</s-l></s-lg><s-lg><s-l>इत्युक्तः स तथेत्युक्त्वा रथमास्थाय दंशितः ।</s-l><s-l>प्रययाविन्द्रजिद्राजंस्तूर्णमायोधनं प्रति ॥ ८ ॥</s-l></s-lg><s-lg><s-l>तत्र विश्राव्य विस्पष्टं नाम राक्षसपुंगवः ।</s-l><s-l>आह्वयामास समरे लक्ष्मणं शुभलक्षणम् ॥ ९ ॥</s-l></s-lg><s-lg><s-l>तं लक्ष्मणोऽप्यभ्यधावत्प्रगृह्य सशरं धनुः ।</s-l><s-l>त्रासयंस्तलघोषेण सिंहः क्षुद्रमृगं यथा ॥ १० ॥</s-l></s-lg><s-lg><s-l>तयोः समभवद्युद्धं सुमहज्जयगृद्धिनोः ।</s-l><s-l>दिव्यास्त्रविदुषोस्तीव्रमन्योन्यस्पर्धिनोस्तदा ॥ ११ ॥</s-l></s-lg><s-lg><s-l>रावणिस्तु यदा नैनं विशेषयति सायकैः ।</s-l><s-l>ततो गुरुतरं यत्नमातिष्ठद्बलिनां वरः ॥ १२ ॥</s-l></s-lg><s-lg><s-l>तत एनं महावेगैरर्दयामास तोमरैः ।</s-l><s-l>तानागतान्स चिच्छेद सौमित्रिर्निशितैः शरैः ।</s-l><s-l>ते निकृत्ताः शरैस्तीक्ष्णैर्न्यपतन्वसुधातले ॥ १३ ॥</s-l></s-lg><s-lg><s-l>तमङ्गदो वालिसुतः श्रीमानुद्यम्य पादपम् ।</s-l><s-l>अभिद्रुत्य महावेगस्ताडयामास मूर्धनि ॥ १४ ॥</s-l></s-lg><s-lg><s-l>तस्येन्द्रजिदसंभ्रान्तः प्रासेनोरसि वीर्यवान् ।</s-l><s-l>प्रहर्तुमैच्छत्तं चास्य प्रासं चिच्छेद लक्ष्मणः ॥ १५ ॥</s-l></s-lg><s-lg><s-l>तमभ्याशगतं वीरमङ्गदं रावणात्मजः ।</s-l><s-l>गदयाताडयत्सव्ये पार्श्वे वानरपुंगवम् ॥ १६ ॥</s-l></s-lg><s-lg><s-l>तमचिन्त्य प्रहारं स बलवान्वालिनः सुतः ।</s-l><s-l>ससर्जेन्द्रजितः क्रोधाच्छालस्कन्धममित्रजित् ॥ १७ ॥</s-l></s-lg><s-lg><s-l>सोऽङ्गदेन रुषोत्सृष्टो वधायेन्द्रजितस्तरुः ।</s-l><s-l>जघानेन्द्रजितः पार्थ रथं साश्वं ससारथिम् ॥ १८ ॥</s-l></s-lg><s-lg><s-l>ततो हताश्वात्प्रस्कन्द्य रथात्स हतसारथिः ।</s-l><s-l>तत्रैवान्तर्दधे राजन्मायया रावणात्मजः ॥ १९ ॥</s-l></s-lg><s-lg><s-l>अन्तर्हितं विदित्वा तं बहुमायं च राक्षसम् ।</s-l><s-l>रामस्तं देशमागम्य तत्सैन्यं पर्यरक्षत ॥ २० ॥</s-l></s-lg><s-lg><s-l>स राममुद्दिश्य शरैस्ततो दत्तवरैस्तदा ।</s-l><s-l>विव्याध सर्वगात्रेषु लक्ष्मणं च महारथम् ॥ २१ ॥</s-l></s-lg><s-lg><s-l>तमदृश्यं शरैः शूरौ माययान्तर्हितं तदा ।</s-l><s-l>योधयामासतुरुभौ रावणिं रामलक्ष्मणौ ॥ २२ ॥</s-l></s-lg><s-lg><s-l>स रुषा सर्वगात्रेषु तयोः पुरुषसिंहयोः ।</s-l><s-l>व्यसृजत्सायकान्भूयः शतशोऽथ सहस्रशः ॥ २३ ॥</s-l></s-lg><s-lg><s-l>तमदृश्यं विचिन्वन्तः सृजन्तमनिशं शरान् ।</s-l><s-l>हरयो विविशुर्व्योम प्रगृह्य महतीः शिलाः ॥ २४ ॥</s-l></s-lg><s-lg><s-l>तांश्च तौ चाप्यदृश्यः स शरैर्विव्याध राक्षसः ।</s-l><s-l>स भृशं ताडयन्वीरो रावणिर्माययावृतः ॥ २५ ॥</s-l></s-lg><s-lg><s-l>तौ शरैराचितौ वीरौ भ्रातरौ रामलक्ष्मणौ ।</s-l><s-l>पेततुर्गगनाद्भूमिं सूर्याचन्द्रमसाविव ॥ २६ ॥</s-l></s-lg>