<s-lg><s-l> बृहदश्व उवाच ।</s-l><s-l>सा तच्छ्रुत्वानवद्याङ्गी सार्थवाहवचस्तदा ।</s-l><s-l>अगच्छत्तेन वै सार्धं भर्तृदर्शनलालसा ॥ १ ॥</s-l></s-lg><s-lg><s-l>अथ काले बहुतिथे वने महति दारुणे ।</s-l><s-l>तडागं सर्वतोभद्रं पद्मसौगन्धिकं महत् ॥ २ ॥</s-l></s-lg><s-lg><s-l>ददृशुर्वणिजो रम्यं प्रभूतयवसेन्धनम् ।</s-l><s-l>बहुमूलफलोपेतं नानापक्षिगणैर्वृतम् ॥ ३ ॥</s-l></s-lg><s-lg><s-l>तं दृष्ट्वा मृष्टसलिलं मनोहरसुखावहम् ।</s-l><s-l>सुपरिश्रान्तवाहास्ते निवेशाय मनो दधुः ॥ ४ ॥</s-l></s-lg><s-lg><s-l>संमते सार्थवाहस्य विविशुर्वनमुत्तमम् ।</s-l><s-l>उवास सार्थः सुमहान्वेलामासाद्य पश्चिमाम् ॥ ५ ॥</s-l></s-lg><s-lg><s-l>अथार्धरात्रसमये निःशब्दस्तिमिते तदा ।</s-l><s-l>सुप्ते सार्थे परिश्रान्ते हस्तियूथमुपागमत् ।</s-l><s-l>पानीयार्थं गिरिनदीं मदप्रस्रवणाविलाम् ॥ ६ ॥</s-l></s-lg><s-lg><s-l>मार्गं संरुध्य संसुप्तं पद्मिन्याः सार्थमुत्तमम् ।</s-l><s-l>सुप्तं ममर्द सहसा चेष्टमानं महीतले ॥ ७ ॥</s-l></s-lg><s-lg><s-l>हाहारवं प्रमुञ्चन्तः सार्थिकाः शरणार्थिनः ।</s-l><s-l>वनगुल्मांश्च धावन्तो निद्रान्धा महतो भयात् ।</s-l><s-l>केचिद्दन्तैः करैः केचित्केचित्पद्भ्यां हता नराः ॥ ८ ॥</s-l></s-lg><s-lg><s-l>गोखरोष्ट्राश्वबहुलं पदातिजनसंकुलम् ।</s-l><s-l>भयार्तं धावमानं तत्परस्परहतं तदा ॥ ९ ॥</s-l></s-lg><s-lg><s-l>घोरान्नादान्विमुञ्चन्तो निपेतुर्धरणीतले ।</s-l><s-l>वृक्षेष्वासज्य संभग्नाः पतिता विषमेषु च ।</s-l><s-l>तथा तन्निहतं सर्वं समृद्धं सार्थमण्डलम् ॥ १० ॥</s-l></s-lg><s-lg><s-l>अथापरेद्युः संप्राप्ते हतशिष्टा जनास्तदा ।</s-l><s-l>वनगुल्माद्विनिष्क्रम्य शोचन्तो वैशसं कृतम् ।</s-l><s-l>भ्रातरं पितरं पुत्रं सखायं च जनाधिप ॥ ११ ॥</s-l></s-lg><s-lg><s-l>अशोचत्तत्र वैदर्भी किं नु मे दुष्कृतं कृतम् ।</s-l><s-l>योऽपि मे निर्जनेऽरण्ये संप्राप्तोऽयं जनार्णवः ।</s-l><s-l>हतोऽयं हस्तियूथेन मन्दभाग्यान्ममैव तु ॥ १२ ॥</s-l></s-lg><s-lg><s-l>प्राप्तव्यं सुचिरं दुःखं मया नूनमसंशयम् ।</s-l><s-l>नाप्राप्तकालो म्रियते श्रुतं वृद्धानुशासनम् ॥ १३ ॥</s-l></s-lg><s-lg><s-l>यन्नाहमद्य मृदिता हस्तियूथेन दुःखिता ।</s-l><s-l>न ह्यदैवकृतं किंचिन्नराणामिह विद्यते ॥ १४ ॥</s-l></s-lg><s-lg><s-l>न च मे बालभावेऽपि किंचिद्व्यपकृतं कृतम् ।</s-l><s-l>कर्मणा मनसा वाचा यदिदं दुःखमागतम् ॥ १५ ॥</s-l></s-lg><s-lg><s-l>मन्ये स्वयंवरकृते लोकपालाः समागताः ।</s-l><s-l>प्रत्याख्याता मया तत्र नलस्यार्थाय देवताः ।</s-l><s-l>नूनं तेषां प्रभावेन वियोगं प्राप्तवत्यहम् ॥ १६ ॥</s-l></s-lg><s-lg><s-l>एवमादीनि दुःखानि सा विलप्य वराङ्गना ।</s-l><s-l>हतशिष्टैः सह तदा ब्राह्मणैर्वेदपारगैः ।</s-l><s-l>अगच्छद्राजशार्दूल दुःखशोकपरायणा ॥ १७ ॥</s-l></s-lg><s-lg><s-l>गच्छन्ती सा चिरात्कालात्पुरमासादयन्महत् ।</s-l><s-l>सायाह्ने चेदिराजस्य सुबाहोः सत्यवादिनः ।</s-l><s-l>वस्त्रार्धकर्तसंवीता प्रविवेश पुरोत्तमम् ॥ १८ ॥</s-l></s-lg><s-lg><s-l>तां विवर्णां कृशां दीनां मुक्तकेशीममार्जनाम् ।</s-l><s-l>उन्मत्तामिव गच्छन्तीं ददृशुः पुरवासिनः ॥ १९ ॥</s-l></s-lg><s-lg><s-l>प्रविशन्तीं तु तां दृष्ट्वा चेदिराजपुरीं तदा ।</s-l><s-l>अनुजग्मुस्ततो बाला ग्रामिपुत्राः कुतूहलात् ॥ २० ॥</s-l></s-lg><s-lg><s-l>सा तैः परिवृतागच्छत्समीपं राजवेश्मनः ।</s-l><s-l>तां प्रासादगतापश्यद्राजमाता जनैर्वृताम् ॥ २१ ॥</s-l></s-lg><s-lg><s-l>सा जनं वारयित्वा तं प्रासादतलमुत्तमम् ।</s-l><s-l>आरोप्य विस्मिता राजन्दमयन्तीमपृच्छत ॥ २२ ॥</s-l></s-lg><s-lg><s-l>एवमप्यसुखाविष्टा बिभर्षि परमं वपुः ।</s-l><s-l>भासि विद्युदिवाभ्रेषु शंस मे कासि कस्य वा ॥ २३ ॥</s-l></s-lg><s-lg><s-l>न हि ते मानुषं रूपं भूषणैरपि वर्जितम् ।</s-l><s-l>असहाया नरेभ्यश्च नोद्विजस्यमरप्रभे ॥ २४ ॥</s-l></s-lg><s-lg><s-l>तच्छ्रुत्वा वचनं तस्या भैमी वचनमब्रवीत् ।</s-l><s-l>मानुषीं मां विजानीहि भर्तारं समनुव्रताम् ॥ २५ ॥</s-l></s-lg><s-lg><s-l>सैरन्ध्रीं जातिसंपन्नां भुजिष्यां कामवासिनीम् ।</s-l><s-l>फलमूलाशनामेकां यत्रसायंप्रतिश्रयाम् ॥ २६ ॥</s-l></s-lg><s-lg><s-l>असंख्येयगुणो भर्ता मां च नित्यमनुव्रतः ।</s-l><s-l>भर्तारमपि तं वीरं छायेवानपगा सदा ॥ २७ ॥</s-l></s-lg><s-lg><s-l>तस्य दैवात्प्रसङ्गोऽभूदतिमात्रं स्म देवने ।</s-l><s-l>द्यूते स निर्जितश्चैव वनमेकोऽभ्युपेयिवान् ॥ २८ ॥</s-l></s-lg><s-lg><s-l>तमेकवसनं वीरमुन्मत्तमिव विह्वलम् ।</s-l><s-l>आश्वासयन्ती भर्तारमहमन्वगमं वनम् ॥ २९ ॥</s-l></s-lg><s-lg><s-l>स कदाचिद्वने वीरः कस्मिंश्चित्कारणान्तरे ।</s-l><s-l>क्षुत्परीतः सुविमनास्तदप्येकं व्यसर्जयत् ॥ ३० ॥</s-l></s-lg><s-lg><s-l>तमेकवसनं नग्नमुन्मत्तं गतचेतसम् ।</s-l><s-l>अनुव्रजन्ती बहुला न स्वपामि निशाः सदा ॥ ३१ ॥</s-l></s-lg><s-lg><s-l>ततो बहुतिथे काले सुप्तामुत्सृज्य मां क्वचित् ।</s-l><s-l>वाससोऽर्धं परिच्छिद्य त्यक्तवान्मामनागसम् ॥ ३२ ॥</s-l></s-lg><s-lg><s-l>तं मार्गमाणा भर्तारं दह्यमाना दिनक्षपाः ।</s-l><s-l>न विन्दाम्यमरप्रख्यं प्रियं प्राणधनेश्वरम् ॥ ३३ ॥</s-l></s-lg><s-lg><s-l>तामश्रुपरिपूर्णाक्षीं विलपन्तीं तथा बहु ।</s-l><s-l>राजमाताब्रवीदार्तां भैमीमार्ततरा स्वयम् ॥ ३४ ॥</s-l></s-lg><s-lg><s-l>वसस्व मयि कल्याणि प्रीतिर्मे त्वयि वर्तते ।</s-l><s-l>मृगयिष्यन्ति ते भद्रे भर्तारं पुरुषा मम ॥ ३५ ॥</s-l></s-lg><s-lg><s-l>अथ वा स्वयमागच्छेत्परिधावन्नितस्ततः ।</s-l><s-l>इहैव वसती भद्रे भर्तारमुपलप्स्यसे ॥ ३६ ॥</s-l></s-lg><s-lg><s-l>राजमातुर्वचः श्रुत्वा दमयन्ती वचोऽब्रवीत् ।</s-l><s-l>समयेनोत्सहे वस्तुं त्वयि वीरप्रजायिनि ॥ ३७ ॥</s-l></s-lg><s-lg><s-l>उच्छिष्टं नैव भुञ्जीयां न कुर्यां पादधावनम् ।</s-l><s-l>न चाहं पुरुषानन्यान्संभाषेयं कथंचन ॥ ३८ ॥</s-l></s-lg><s-lg><s-l>प्रार्थयेद्यदि मां कश्चिद्दण्ड्यस्ते स पुमान्भवेत् ।</s-l><s-l>भर्तुरन्वेषणार्थं तु पश्येयं ब्राह्मणानहम् ॥ ३९ ॥</s-l></s-lg><s-lg><s-l>यद्येवमिह कर्तव्यं वसाम्यहमसंशयम् ।</s-l><s-l>अतोऽन्यथा न मे वासो वर्तते हृदये क्वचित् ॥ ४० ॥</s-l></s-lg><s-lg><s-l>तां प्रहृष्टेन मनसा राजमातेदमब्रवीत् ।</s-l><s-l>सर्वमेतत्करिष्यामि दिष्ट्या ते व्रतमीदृशम् ॥ ४१ ॥</s-l></s-lg><s-lg><s-l>एवमुक्त्वा ततो भैमीं राजमाता विशां पते ।</s-l><s-l>उवाचेदं दुहितरं सुनन्दां नाम भारत ॥ ४२ ॥</s-l></s-lg><s-lg><s-l>सैरन्ध्रीमभिजानीष्व सुनन्दे देवरूपिणीम् ।</s-l><s-l>एतया सह मोदस्व निरुद्विग्नमनाः स्वयम् ॥ ४३ ॥</s-l></s-lg>