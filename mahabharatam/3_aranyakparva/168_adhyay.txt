<s-lg><s-l> अर्जुन उवाच ।</s-l><s-l>ततोऽश्मवर्षं सुमहत्प्रादुरासीत्समन्ततः ।</s-l><s-l>नगमात्रैर्महाघोरैस्तन्मां दृढमपीडयत् ॥ १ ॥</s-l></s-lg><s-lg><s-l>तदहं वज्रसंकाशैः शरैरिन्द्रास्त्रचोदितैः ।</s-l><s-l>अचूर्णयं वेगवद्भिः शतधैकैकमाहवे ॥ २ ॥</s-l></s-lg><s-lg><s-l>चूर्ण्यमानेऽश्मवर्षे तु पावकः समजायत ।</s-l><s-l>तत्राश्मचूर्णमपतत्पावकप्रकरा इव ॥ ३ ॥</s-l></s-lg><s-lg><s-l>ततोऽश्मवर्षे निहते जलवर्षं महत्तरम् ।</s-l><s-l>धाराभिरक्षमात्राभिः प्रादुरासीन्ममान्तिके ॥ ४ ॥</s-l></s-lg><s-lg><s-l>नभसः प्रच्युता धारास्तिग्मवीर्याः सहस्रशः ।</s-l><s-l>आवृण्वन्सर्वतो व्योम दिशश्चोपदिशस्तथा ॥ ५ ॥</s-l></s-lg><s-lg><s-l>धाराणां च निपातेन वायोर्विस्फूर्जितेन च ।</s-l><s-l>गर्जितेन च दैत्यानां न प्राज्ञायत किंचन ॥ ६ ॥</s-l></s-lg><s-lg><s-l>धारा दिवि च संबद्धा वसुधायां च सर्वशः ।</s-l><s-l>व्यामोहयन्त मां तत्र निपतन्त्योऽनिशं भुवि ॥ ७ ॥</s-l></s-lg><s-lg><s-l>तत्रोपदिष्टमिन्द्रेण दिव्यमस्त्रं विशोषणम् ।</s-l><s-l>दीप्तं प्राहिणवं घोरमशुष्यत्तेन तज्जलम् ॥ ८ ॥</s-l></s-lg><s-lg><s-l>हतेऽश्मवर्षे तु मया जलवर्षे च शोषिते ।</s-l><s-l>मुमुचुर्दानवा मायामग्निं वायुं च मानद ॥ ९ ॥</s-l></s-lg><s-lg><s-l>ततोऽहमग्निं व्यधमं सलिलास्त्रेण सर्वशः ।</s-l><s-l>शैलेन च महास्त्रेण वायोर्वेगमधारयम् ॥ १० ॥</s-l></s-lg><s-lg><s-l>तस्यां प्रतिहतायां तु दानवा युद्धदुर्मदाः ।</s-l><s-l>प्राकुर्वन्विविधा माया यौगपद्येन भारत ॥ ११ ॥</s-l></s-lg><s-lg><s-l>ततो वर्षं प्रादुरभूत्सुमहल्लोमहर्षणम् ।</s-l><s-l>अस्त्राणां घोररूपाणामग्नेर्वायोस्तथाश्मनाम् ॥ १२ ॥</s-l></s-lg><s-lg><s-l>सा तु मायामयी वृष्टिः पीडयामास मां युधि ।</s-l><s-l>अथ घोरं तमस्तीव्रं प्रादुरासीत्समन्ततः ॥ १३ ॥</s-l></s-lg><s-lg><s-l>तमसा संवृते लोके घोरेण परुषेण च ।</s-l><s-l>तुरगा विमुखाश्चासन्प्रास्खलच्चापि मातलिः ॥ १४ ॥</s-l></s-lg><s-lg><s-l>हस्ताद्धिरण्मयश्चास्य प्रतोदः प्रापतद्भुवि ।</s-l><s-l>असकृच्चाह मां भीतः क्वासीति भरतर्षभ ॥ १५ ॥</s-l></s-lg><s-lg><s-l>मां च भीराविशत्तीव्रा तस्मिन्विगतचेतसि ।</s-l><s-l>स च मां विगतज्ञानः संत्रस्त इदमब्रवीत् ॥ १६ ॥</s-l></s-lg><s-lg><s-l>सुराणामसुराणां च संग्रामः सुमहानभूत् ।</s-l><s-l>अमृतार्थे पुरा पार्थ स च दृष्टो मयानघ ॥ १७ ॥</s-l></s-lg><s-lg><s-l>शम्बरस्य वधे चापि संग्रामः सुमहानभूत् ।</s-l><s-l>सारथ्यं देवराजस्य तत्रापि कृतवानहम् ॥ १८ ॥</s-l></s-lg><s-lg><s-l>तथैव वृत्रस्य वधे संगृहीता हया मया ।</s-l><s-l>वैरोचनेर्मया युद्धं दृष्टं चापि सुदारुणम् ॥ १९ ॥</s-l></s-lg><s-lg><s-l>एते मया महाघोराः संग्रामाः पर्युपासिताः ।</s-l><s-l>न चापि विगतज्ञानो भूतपूर्वोऽस्मि पाण्डव ॥ २० ॥</s-l></s-lg><s-lg><s-l>पितामहेन संहारः प्रजानां विहितो ध्रुवम् ।</s-l><s-l>न हि युद्धमिदं युक्तमन्यत्र जगतः क्षयात् ॥ २१ ॥</s-l></s-lg><s-lg><s-l>तस्य तद्वचनं श्रुत्वा संस्तभ्यात्मानमात्मना ।</s-l><s-l>मोहयिष्यन्दानवानामहं मायामयं बलम् ॥ २२ ॥</s-l></s-lg><s-lg><s-l>अब्रुवं मातलिं भीतं पश्य मे भुजयोर्बलम् ।</s-l><s-l>अस्त्राणां च प्रभावं मे धनुषो गाण्डिवस्य च ॥ २३ ॥</s-l></s-lg><s-lg><s-l>अद्यास्त्रमाययैतेषां मायामेतां सुदारुणाम् ।</s-l><s-l>विनिहन्मि तमश्चोग्रं मा भैः सूत स्थिरो भव ॥ २४ ॥</s-l></s-lg><s-lg><s-l>एवमुक्त्वाहमसृजमस्त्रमायां नराधिप ।</s-l><s-l>मोहनीं सर्वशत्रूणां हिताय त्रिदिवौकसाम् ॥ २५ ॥</s-l></s-lg><s-lg><s-l>पीड्यमानासु मायासु तासु तास्वसुरेश्वराः ।</s-l><s-l>पुनर्बहुविधा मायाः प्राकुर्वन्नमितौजसः ॥ २६ ॥</s-l></s-lg><s-lg><s-l>पुनः प्रकाशमभवत्तमसा ग्रस्यते पुनः ।</s-l><s-l>व्रजत्यदर्शनं लोकः पुनरप्सु निमज्जति ॥ २७ ॥</s-l></s-lg><s-lg><s-l>सुसंगृहीतैर्हरिभिः प्रकाशे सति मातलिः ।</s-l><s-l>व्यचरत्स्यन्दनाग्र्येण संग्रामे लोमहर्षणे ॥ २८ ॥</s-l></s-lg><s-lg><s-l>ततः पर्यपतन्नुग्रा निवातकवचा मयि ।</s-l><s-l>तानहं विवरं दृष्ट्वा प्राहिण्वं यमसादनम् ॥ २९ ॥</s-l></s-lg><s-lg><s-l>वर्तमाने तथा युद्धे निवातकवचान्तके ।</s-l><s-l>नापश्यं सहसा सर्वान्दानवान्माययावृतान् ॥ ३० ॥</s-l></s-lg>