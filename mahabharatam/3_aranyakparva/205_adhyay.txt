<s-lg><s-l> मार्कण्डेय उवाच ।</s-l><s-l>गुरू निवेद्य विप्राय तौ मातापितरावुभौ ।</s-l><s-l>पुनरेव स धर्मात्मा व्याधो ब्राह्मणमब्रवीत् ॥ १ ॥</s-l></s-lg><s-lg><s-l>प्रवृत्तचक्षुर्जातोऽस्मि संपश्य तपसो बलम् ।</s-l><s-l>यदर्थमुक्तोऽसि तया गच्छस्व मिथिलामिति ॥ २ ॥</s-l></s-lg><s-lg><s-l>पतिशुश्रूषपरया दान्तया सत्यशीलया ।</s-l><s-l>मिथिलायां वसन्व्याधः स ते धर्मान्प्रवक्ष्यति ॥ ३ ॥</s-l></s-lg><s-lg><s-l> ब्राह्मण उवाच ।</s-l><s-l>पतिव्रतायाः सत्यायाः शीलाढ्याया यतव्रत ।</s-l><s-l>संस्मृत्य वाक्यं धर्मज्ञ गुणवानसि मे मतः ॥ ४ ॥</s-l></s-lg><s-lg><s-l> व्याध उवाच ।</s-l><s-l>यत्तदा त्वं द्विजश्रेष्ठ तयोक्तो मां प्रति प्रभो ।</s-l><s-l>दृष्टमेतत्तया सम्यगेकपत्न्या न संशयः ॥ ५ ॥</s-l></s-lg><s-lg><s-l>त्वदनुग्रहबुद्ध्या तु विप्रैतद्दर्शितं मया ।</s-l><s-l>वाक्यं च शृणु मे तात यत्ते वक्ष्ये हितं द्विज ॥ ६ ॥</s-l></s-lg><s-lg><s-l>त्वया विनिकृता माता पिता च द्विजसत्तम ।</s-l><s-l>अनिसृष्टोऽसि निष्क्रान्तो गृहात्ताभ्यामनिन्दित ।</s-l><s-l>वेदोच्चारणकार्यार्थमयुक्तं तत्त्वया कृतम् ॥ ७ ॥</s-l></s-lg><s-lg><s-l>तव शोकेन वृद्धौ तावन्धौ जातौ तपस्विनौ ।</s-l><s-l>तौ प्रसादयितुं गच्छ मा त्वा धर्मोऽत्यगान्महान् ॥ ८ ॥</s-l></s-lg><s-lg><s-l>तपस्वी त्वं महात्मा च धर्मे च निरतः सदा ।</s-l><s-l>सर्वमेतदपार्थं ते क्षिप्रं तौ संप्रसादय ॥ ९ ॥</s-l></s-lg><s-lg><s-l>श्रद्दधस्व मम ब्रह्मन्नान्यथा कर्तुमर्हसि ।</s-l><s-l>गम्यतामद्य विप्रर्षे श्रेयस्ते कथयाम्यहम् ॥ १० ॥</s-l></s-lg><s-lg><s-l> ब्राह्मण उवाच ।</s-l><s-l>यदेतदुक्तं भवता सर्वं सत्यमसंशयम् ।</s-l><s-l>प्रीतोऽस्मि तव धर्मज्ञ साध्वाचार गुणान्वित ॥ ११ ॥</s-l></s-lg><s-lg><s-l> व्याध उवाच ।</s-l><s-l>दैवतप्रतिमो हि त्वं यस्त्वं धर्ममनुव्रतः ।</s-l><s-l>पुराणं शाश्वतं दिव्यं दुष्प्रापमकृतात्मभिः ॥ १२ ॥</s-l></s-lg><s-lg><s-l>अतन्द्रितः कुरु क्षिप्रं मातापित्रोर्हि पूजनम् ।</s-l><s-l>अतः परमहं धर्मं नान्यं पश्यामि कंचन ॥ १३ ॥</s-l></s-lg><s-lg><s-l> ब्राह्मण उवाच ।</s-l><s-l>इहाहमागतो दिष्ट्या दिष्ट्या मे संगतं त्वया ।</s-l><s-l>ईदृशा दुर्लभा लोके नरा धर्मप्रदर्शकाः ॥ १४ ॥</s-l></s-lg><s-lg><s-l>एको नरसहस्रेषु धर्मविद्विद्यते न वा ।</s-l><s-l>प्रीतोऽस्मि तव सत्येन भद्रं ते पुरुषोत्तम ॥ १५ ॥</s-l></s-lg><s-lg><s-l>पतमानो हि नरके भवतास्मि समुद्धृतः ।</s-l><s-l>भवितव्यमथैवं च यद्दृष्टोऽसि मयानघ ॥ १६ ॥</s-l></s-lg><s-lg><s-l>राजा ययातिर्दौहित्रैः पतितस्तारितो यथा ।</s-l><s-l>सद्भिः पुरुषशार्दूल तथाहं भवता त्विह ॥ १७ ॥</s-l></s-lg><s-lg><s-l>मातापितृभ्यां शुश्रूषां करिष्ये वचनात्तव ।</s-l><s-l>नाकृतात्मा वेदयति धर्माधर्मविनिश्चयम् ॥ १८ ॥</s-l></s-lg><s-lg><s-l>दुर्ज्ञेयः शाश्वतो धर्मः शूद्रयोनौ हि वर्तता ।</s-l><s-l>न त्वां शूद्रमहं मन्ये भवितव्यं हि कारणम् ।</s-l><s-l>येन कर्मविपाकेन प्राप्तेयं शूद्रता त्वया ॥ १९ ॥</s-l></s-lg><s-lg><s-l>एतदिच्छामि विज्ञातुं तत्त्वेन हि महामते ।</s-l><s-l>कामया ब्रूहि मे तथ्यं सर्वं त्वं प्रयतात्मवान् ॥ २० ॥</s-l></s-lg><s-lg><s-l> व्याध उवाच ।</s-l><s-l>अनतिक्रमणीया हि ब्राह्मणा वै द्विजोत्तम ।</s-l><s-l>शृणु सर्वमिदं वृत्तं पूर्वदेहे ममानघ ॥ २१ ॥</s-l></s-lg><s-lg><s-l>अहं हि ब्राह्मणः पूर्वमासं द्विजवरात्मज ।</s-l><s-l>वेदाध्यायी सुकुशलो वेदाङ्गानां च पारगः ।</s-l><s-l>आत्मदोषकृतैर्ब्रह्मन्नवस्थां प्राप्तवानिमाम् ॥ २२ ॥</s-l></s-lg><s-lg><s-l>कश्चिद्राजा मम सखा धनुर्वेदपरायणः ।</s-l><s-l>संसर्गाद्धनुषि श्रेष्ठस्ततोऽहमभवं द्विज ॥ २३ ॥</s-l></s-lg><s-lg><s-l>एतस्मिन्नेव काले तु मृगयां निर्गतो नृपः ।</s-l><s-l>सहितो योधमुख्यैश्च मन्त्रिभिश्च सुसंवृतः ।</s-l><s-l>ततोऽभ्यहन्मृगांस्तत्र सुबहूनाश्रमं प्रति ॥ २४ ॥</s-l></s-lg><s-lg><s-l>अथ क्षिप्तः शरो घोरो मयापि द्विजसत्तम ।</s-l><s-l>ताडितश्च मुनिस्तेन शरेणानतपर्वणा ॥ २५ ॥</s-l></s-lg><s-lg><s-l>भूमौ निपतितो ब्रह्मन्नुवाच प्रतिनादयन् ।</s-l><s-l>नापराध्याम्यहं किंचित्केन पापमिदं कृतम् ॥ २६ ॥</s-l></s-lg><s-lg><s-l>मन्वानस्तं मृगं चाहं संप्राप्तः सहसा मुनिम् ।</s-l><s-l>अपश्यं तमृषिं विद्धं शरेणानतपर्वणा ।</s-l><s-l>तमुग्रतपसं विप्रं निष्टनन्तं महीतले ॥ २७ ॥</s-l></s-lg><s-lg><s-l>अकार्यकरणाच्चापि भृशं मे व्यथितं मनः ।</s-l><s-l>अजानता कृतमिदं मयेत्यथ तमब्रुवम् ।</s-l><s-l>क्षन्तुमर्हसि मे ब्रह्मन्निति चोक्तो मया मुनिः ॥ २८ ॥</s-l></s-lg><s-lg><s-l>ततः प्रत्यब्रवीद्वाक्यमृषिर्मां क्रोधमूर्छितः ।</s-l><s-l>व्याधस्त्वं भविता क्रूर शूद्रयोनाविति द्विज ॥ २९ ॥</s-l></s-lg>