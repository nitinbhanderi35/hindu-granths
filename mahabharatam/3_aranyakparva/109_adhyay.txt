<s-lg><s-l> वैशंपायन उवाच ।</s-l><s-l>ततः प्रयातः कौन्तेयः क्रमेण भरतर्षभ ।</s-l><s-l>नन्दामपरनन्दां च नद्यौ पापभयापहे ॥ १ ॥</s-l></s-lg><s-lg><s-l>स पर्वतं समासाद्य हेमकूटमनामयम् ।</s-l><s-l>अचिन्त्यानद्भुतान्भावान्ददर्श सुबहून्नृपः ॥ २ ॥</s-l></s-lg><s-lg><s-l>वाचो यत्राभवन्मेघा उपलाश्च सहस्रशः ।</s-l><s-l>नाशक्नुवंस्तमारोढुं विषण्णमनसो जनाः ॥ ३ ॥</s-l></s-lg><s-lg><s-l>वायुर्नित्यं ववौ यत्र नित्यं देवश्च वर्षति ।</s-l><s-l>सायं प्रातश्च भगवान्दृश्यते हव्यवाहनः ॥ ४ ॥</s-l></s-lg><s-lg><s-l>एवं बहुविधान्भावानद्भुतान्वीक्ष्य पाण्डवः ।</s-l><s-l>लोमशं पुनरेव स्म पर्यपृच्छत्तदद्भुतम् ॥ ५ ॥</s-l></s-lg><s-lg><s-l> लोमश उवाच ।</s-l><s-l>यथाश्रुतमिदं पूर्वमस्माभिररिकर्शन ।</s-l><s-l>तदेकाग्रमना राजन्निबोध गदतो मम ॥ ६ ॥</s-l></s-lg><s-lg><s-l>अस्मिन्नृषभकूटेऽभूदृषभो नाम तापसः ।</s-l><s-l>अनेकशतवर्षायुस्तपस्वी कोपनो भृशम् ॥ ७ ॥</s-l></s-lg><s-lg><s-l>स वै संभाष्यमाणोऽन्यैः कोपाद्गिरिमुवाच ह ।</s-l><s-l>य इह व्याहरेत्कश्चिदुपलानुत्सृजेस्तदा ॥ ८ ॥</s-l></s-lg><s-lg><s-l>वातं चाहूय मा शब्दमित्युवाच स तापसः ।</s-l><s-l>व्याहरंश्चैव पुरुषो मेघेन विनिवार्यते ॥ ९ ॥</s-l></s-lg><s-lg><s-l>एवमेतानि कर्माणि राजंस्तेन महर्षिणा ।</s-l><s-l>कृतानि कानिचित्कोपात्प्रतिषिद्धानि कानिचित् ॥ १० ॥</s-l></s-lg><s-lg><s-l>नन्दामभिगतान्देवान्पुरा राजन्निति श्रुतिः ।</s-l><s-l>अन्वपद्यन्त सहसा पुरुषा देवदर्शिनः ॥ ११ ॥</s-l></s-lg><s-lg><s-l>ते दर्शनमनिच्छन्तो देवाः शक्रपुरोगमाः ।</s-l><s-l>दुर्गं चक्रुरिमं देशं गिरिप्रत्यूहरूपकम् ॥ १२ ॥</s-l></s-lg><s-lg><s-l>तदा प्रभृति कौन्तेय नरा गिरिमिमं सदा ।</s-l><s-l>नाशक्नुवनभिद्रष्टुं कुत एवाधिरोहितुम् ॥ १३ ॥</s-l></s-lg><s-lg><s-l>नातप्ततपसा शक्यो द्रष्टुमेष महागिरिः ।</s-l><s-l>आरोढुं वापि कौन्तेय तस्मान्नियतवाग्भव ॥ १४ ॥</s-l></s-lg><s-lg><s-l>इह देवाः सदा सर्वे यज्ञानाजह्रुरुत्तमान् ।</s-l><s-l>तेषामेतानि लिङ्गानि दृश्यन्तेऽद्यापि भारत ॥ १५ ॥</s-l></s-lg><s-lg><s-l>कुशाकारेव दूर्वेयं संस्तीर्णेव च भूरियम् ।</s-l><s-l>यूपप्रकारा बहवो वृक्षाश्चेमे विशां पते ॥ १६ ॥</s-l></s-lg><s-lg><s-l>देवाश्च ऋषयश्चैव वसन्त्यद्यापि भारत ।</s-l><s-l>तेषां सायं तथा प्रातर्दृश्यते हव्यवाहनः ॥ १७ ॥</s-l></s-lg><s-lg><s-l>इहाप्लुतानां कौन्तेय सद्यः पाप्मा विहन्यते ।</s-l><s-l>कुरुश्रेष्ठाभिषेकं वै तस्मात्कुरु सहानुजः ॥ १८ ॥</s-l></s-lg><s-lg><s-l>ततो नन्दाप्लुताङ्गस्त्वं कौशिकीमभियास्यसि ।</s-l><s-l>विश्वामित्रेण यत्रोग्रं तपस्तप्तमनुत्तमम् ॥ १९ ॥</s-l></s-lg><s-lg><s-l> वैशंपायन उवाच ।</s-l><s-l>ततस्तत्र समाप्लुत्य गात्राणि सगणो नृपः ।</s-l><s-l>जगाम कौशिकीं पुण्यां रम्यां शिवजलां नदीम् ॥ २० ॥</s-l></s-lg>