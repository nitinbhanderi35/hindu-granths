<s-lg><s-l> मार्कण्डेय उवाच ।</s-l><s-l>काश्यपो ह्यथ वासिष्ठः प्राणश्च प्राणपुत्रकः ।</s-l><s-l>अग्निराङ्गिरसश्चैव च्यवनस्त्रिषुवर्चकः ॥ १ ॥</s-l></s-lg><s-lg><s-l>अचरन्त तपस्तीव्रं पुत्रार्थे बहुवार्षिकम् ।</s-l><s-l>पुत्रं लभेम धर्मिष्ठं यशसा ब्रह्मणा समम् ॥ २ ॥</s-l></s-lg><s-lg><s-l>महाव्याहृतिभिर्ध्यातः पञ्चभिस्तैस्तदा त्वथ ।</s-l><s-l>जज्ञे तेजोमयोऽर्चिष्मान्पञ्चवर्णः प्रभावनः ॥ ३ ॥</s-l></s-lg><s-lg><s-l>समिद्धोऽग्निः शिरस्तस्य बाहू सूर्यनिभौ तथा ।</s-l><s-l>त्वङ्नेत्रे च सुवर्णाभे कृष्णे जङ्घे च भारत ॥ ४ ॥</s-l></s-lg><s-lg><s-l>पञ्चवर्णः स तपसा कृतस्तैः पञ्चभिर्जनैः ।</s-l><s-l>पाञ्चजन्यः श्रुतो वेदे पञ्चवंशकरस्तु सः ॥ ५ ॥</s-l></s-lg><s-lg><s-l>दश वर्षसहस्राणि तपस्तप्त्वा महातपाः ।</s-l><s-l>जनयत्पावकं घोरं पितॄणां स प्रजाः सृजन् ॥ ६ ॥</s-l></s-lg><s-lg><s-l>बृहद्रथंतरं मूर्ध्नो वक्त्राच्च तरसाहरौ ।</s-l><s-l>शिवं नाभ्यां बलादिन्द्रं वाय्वग्नी प्राणतोऽसृजत् ॥ ७ ॥</s-l></s-lg><s-lg><s-l>बाहुभ्यामनुदात्तौ च विश्वे भूतानि चैव ह ।</s-l><s-l>एतान्सृष्ट्वा ततः पञ्च पितॄणामसृजत्सुतान् ॥ ८ ॥</s-l></s-lg><s-lg><s-l>बृहदूर्जस्य प्रणिधिः काश्यपस्य बृहत्तरः ।</s-l><s-l>भानुरङ्गिरसो वीरः पुत्रो वर्चस्य सौभरः ॥ ९ ॥</s-l></s-lg><s-lg><s-l>प्राणस्य चानुदात्तश्च व्याख्याताः पञ्च वंशजाः ।</s-l><s-l>देवान्यज्ञमुषश्चान्यान्सृजन्पञ्चदशोत्तरान् ॥ १० ॥</s-l></s-lg><s-lg><s-l>अभीममतिभीमं च भीमं भीमबलाबलम् ।</s-l><s-l>एतान्यज्ञमुषः पञ्च देवानभ्यसृजत्तपः ॥ ११ ॥</s-l></s-lg><s-lg><s-l>सुमित्रं मित्रवन्तं च मित्रज्ञं मित्रवर्धनम् ।</s-l><s-l>मित्रधर्माणमित्येतान्देवानभ्यसृजत्तपः ॥ १२ ॥</s-l></s-lg><s-lg><s-l>सुरप्रवीरं वीरं च सुकेशं च सुवर्चसम् ।</s-l><s-l>सुराणामपि हन्तारं पञ्चैतानसृजत्तपः ॥ १३ ॥</s-l></s-lg><s-lg><s-l>त्रिविधं संस्थिता ह्येते पञ्च पञ्च पृथक्पृथक् ।</s-l><s-l>मुष्णन्त्यत्र स्थिता ह्येते स्वर्गतो यज्ञयाजिनः ॥ १४ ॥</s-l></s-lg><s-lg><s-l>तेषामिष्टं हरन्त्येते निघ्नन्ति च महद्भुवि ।</s-l><s-l>स्पर्धया हव्यवाहानां निघ्नन्त्येते हरन्ति च ॥ १५ ॥</s-l></s-lg><s-lg><s-l>हविर्वेद्यां तदादानं कुशलैः संप्रवर्तितम् ।</s-l><s-l>तदेते नोपसर्पन्ति यत्र चाग्निः स्थितो भवेत् ॥ १६ ॥</s-l></s-lg><s-lg><s-l>चितोऽग्निरुद्वहन्यज्ञं पक्षाभ्यां तान्प्रबाधते ।</s-l><s-l>मन्त्रैः प्रशमिता ह्येते नेष्टं मुष्णन्ति यज्ञियम् ॥ १७ ॥</s-l></s-lg><s-lg><s-l>बृहदुक्थतपस्यैव पुत्रो भूमिमुपाश्रितः ।</s-l><s-l>अग्निहोत्रे हूयमाने पृथिव्यां सद्भिरिज्यते ॥ १८ ॥</s-l></s-lg><s-lg><s-l>रथंतरश्च तपसः पुत्रोऽग्निः परिपठ्यते ।</s-l><s-l>मित्रविन्दाय वै तस्य हविरध्वर्यवो विदुः ।</s-l><s-l>मुमुदे परमप्रीतः सह पुत्रैर्महायशाः ॥ १९ ॥</s-l></s-lg>