<s-lg><s-l> वैशंपायन उवाच ।</s-l><s-l>ततो देवाः सगन्धर्वाः समादायार्घ्यमुत्तमम् ।</s-l><s-l>शक्रस्य मतमाज्ञाय पार्थमानर्चुरञ्जसा ॥ १ ॥</s-l></s-lg><s-lg><s-l>पाद्यमाचमनीयं च प्रतिग्राह्य नृपात्मजम् ।</s-l><s-l>प्रवेशयामासुरथो पुरंदरनिवेशनम् ॥ २ ॥</s-l></s-lg><s-lg><s-l>एवं संपूजितो जिष्णुरुवास भवने पितुः ।</s-l><s-l>उपशिक्षन्महास्त्राणि ससंहाराणि पाण्डवः ॥ ३ ॥</s-l></s-lg><s-lg><s-l>शक्रस्य हस्ताद्दयितं वज्रमस्त्रं दुरुत्सहम् ।</s-l><s-l>अशनीश्च महानादा मेघबर्हिणलक्षणाः ॥ ४ ॥</s-l></s-lg><s-lg><s-l>गृहीतास्त्रस्तु कौन्तेयो भ्रातॄन्सस्मार पाण्डवः ।</s-l><s-l>पुरंदरनियोगाच्च पञ्चाब्दमवसत्सुखी ॥ ५ ॥</s-l></s-lg><s-lg><s-l>ततः शक्रोऽब्रवीत्पार्थं कृतास्त्रं काल आगते ।</s-l><s-l>नृत्तं गीतं च कौन्तेय चित्रसेनादवाप्नुहि ॥ ६ ॥</s-l></s-lg><s-lg><s-l>वादित्रं देवविहितं नृलोके यन्न विद्यते ।</s-l><s-l>तदर्जयस्व कौन्तेय श्रेयो वै ते भविष्यति ॥ ७ ॥</s-l></s-lg><s-lg><s-l>सखायं प्रददौ चास्य चित्रसेनं पुरंदरः ।</s-l><s-l>स तेन सह संगम्य रेमे पार्थो निरामयः ॥ ८ ॥</s-l></s-lg><s-lg><s-l>कदाचिदटमानस्तु महर्षिरुत लोमशः ।</s-l><s-l>जगाम शक्रभवनं पुरंदरदिदृक्षया ॥ ९ ॥</s-l></s-lg><s-lg><s-l>स समेत्य नमस्कृत्य देवराजं महामुनिः ।</s-l><s-l>ददर्शार्धासनगतं पाण्डवं वासवस्य ह ॥ १० ॥</s-l></s-lg><s-lg><s-l>ततः शक्राभ्यनुज्ञात आसने विष्टरोत्तरे ।</s-l><s-l>निषसाद द्विजश्रेष्ठः पूज्यमानो महर्षिभिः ॥ ११ ॥</s-l></s-lg><s-lg><s-l>तस्य दृष्ट्वाभवद्बुद्धिः पार्थमिन्द्रासने स्थितम् ।</s-l><s-l>कथं नु क्षत्रियः पार्थः शक्रासनमवाप्तवान् ॥ १२ ॥</s-l></s-lg><s-lg><s-l>किं त्वस्य सुकृतं कर्म लोका वा के विनिर्जिताः ।</s-l><s-l>य एवमुपसंप्राप्तः स्थानं देवनमस्कृतम् ॥ १३ ॥</s-l></s-lg><s-lg><s-l>तस्य विज्ञाय संकल्पं शक्रो वृत्रनिषूदनः ।</s-l><s-l>लोमशं प्रहसन्वाक्यमिदमाह शचीपतिः ॥ १४ ॥</s-l></s-lg><s-lg><s-l>ब्रह्मर्षे श्रूयतां यत्ते मनसैतद्विवक्षितम् ।</s-l><s-l>नायं केवलमर्त्यो वै क्षत्रियत्वमुपागतः ॥ १५ ॥</s-l></s-lg><s-lg><s-l>महर्षे मम पुत्रोऽयं कुन्त्यां जातो महाभुजः ।</s-l><s-l>अस्त्रहेतोरिह प्राप्तः कस्माच्चित्कारणान्तरात् ॥ १६ ॥</s-l></s-lg><s-lg><s-l>अहो नैनं भवान्वेत्ति पुराणमृषिसत्तमम् ।</s-l><s-l>शृणु मे वदतो ब्रह्मन्योऽयं यच्चास्य कारणम् ॥ १७ ॥</s-l></s-lg><s-lg><s-l>नरनारायणौ यौ तौ पुराणावृषिसत्तमौ ।</s-l><s-l>ताविमावभिजानीहि हृषीकेशधनंजयौ ॥ १८ ॥</s-l></s-lg><s-lg><s-l>यन्न शक्यं सुरैर्द्रष्टुमृषिभिर्वा महात्मभिः ।</s-l><s-l>तदाश्रमपदं पुण्यं बदरी नाम विश्रुतम् ॥ १९ ॥</s-l></s-lg><s-lg><s-l>स निवासोऽभवद्विप्र विष्णोर्जिष्णोस्तथैव च ।</s-l><s-l>यतः प्रववृते गङ्गा सिद्धचारणसेविता ॥ २० ॥</s-l></s-lg><s-lg><s-l>तौ मन्नियोगाद्ब्रह्मर्षे क्षितौ जातौ महाद्युती ।</s-l><s-l>भूमेर्भारावतरणं महावीर्यौ करिष्यतः ॥ २१ ॥</s-l></s-lg><s-lg><s-l>उद्वृत्ता ह्यसुराः केचिन्निवातकवचा इति ।</s-l><s-l>विप्रियेषु स्थितास्माकं वरदानेन मोहिताः ॥ २२ ॥</s-l></s-lg><s-lg><s-l>तर्कयन्ते सुरान्हन्तुं बलदर्पसमन्विताः ।</s-l><s-l>देवान्न गणयन्ते च तथा दत्तवरा हि ते ॥ २३ ॥</s-l></s-lg><s-lg><s-l>पातालवासिनो रौद्रा दनोः पुत्रा महाबलाः ।</s-l><s-l>सर्वे देवनिकाया हि नालं योधयितुं स्म तान् ॥ २४ ॥</s-l></s-lg><s-lg><s-l>योऽसौ भूमिगतः श्रीमान्विष्णुर्मधुनिषूदनः ।</s-l><s-l>कपिलो नाम देवोऽसौ भगवानजितो हरिः ॥ २५ ॥</s-l></s-lg><s-lg><s-l>येन पूर्वं महात्मानः खनमाना रसातलम् ।</s-l><s-l>दर्शनादेव निहताः सगरस्यात्मजा विभो ॥ २६ ॥</s-l></s-lg><s-lg><s-l>तेन कार्यं महत्कार्यमस्माकं द्विजसत्तम ।</s-l><s-l>पार्थेन च महायुद्धे समेताभ्यामसंशयम् ॥ २७ ॥</s-l></s-lg><s-lg><s-l>अयं तेषां समस्तानां शक्तः प्रतिसमासने ।</s-l><s-l>तान्निहत्य रणे शूरः पुनर्यास्यति मानुषान् ॥ २८ ॥</s-l></s-lg><s-lg><s-l>भवांश्चास्मन्नियोगेन यातु तावन्महीतलम् ।</s-l><s-l>काम्यके द्रक्ष्यसे वीरं निवसन्तं युधिष्ठिरम् ॥ २९ ॥</s-l></s-lg><s-lg><s-l>स वाच्यो मम संदेशाद्धर्मात्मा सत्यसंगरः ।</s-l><s-l>नोत्कण्ठा फल्गुने कार्या कृतास्त्रः शीघ्रमेष्यति ॥ ३० ॥</s-l></s-lg><s-lg><s-l>नाशुद्धबाहुवीर्येण नाकृतास्त्रेण वा रणे ।</s-l><s-l>भीष्मद्रोणादयो युद्धे शक्याः प्रतिसमासितुम् ॥ ३१ ॥</s-l></s-lg><s-lg><s-l>गृहीतास्त्रो गुडाकेशो महाबाहुर्महामनाः ।</s-l><s-l>नृत्तवादित्रगीतानां दिव्यानां पारमेयिवान् ॥ ३२ ॥</s-l></s-lg><s-lg><s-l>भवानपि विविक्तानि तीर्थानि मनुजेश्वर ।</s-l><s-l>भ्रातृभिः सहितः सर्वैर्द्रष्टुमर्हत्यरिंदम ॥ ३३ ॥</s-l></s-lg><s-lg><s-l>तीर्थेष्वाप्लुत्य पुण्येषु विपाप्मा विगतज्वरः ।</s-l><s-l>राज्यं भोक्ष्यसि राजेन्द्र सुखी विगतकल्मषः ॥ ३४ ॥</s-l></s-lg><s-lg><s-l>भवांश्चैनं द्विजश्रेष्ठ पर्यटन्तं महीतले ।</s-l><s-l>त्रातुमर्हति विप्राग्र्य तपोबलसमन्वितः ॥ ३५ ॥</s-l></s-lg><s-lg><s-l>गिरिदुर्गेषु हि सदा देशेषु विषमेषु च ।</s-l><s-l>वसन्ति राक्षसा रौद्रास्तेभ्यो रक्षेत्सदा भवान् ॥ ३६ ॥</s-l></s-lg><s-lg><s-l>स तथेति प्रतिज्ञाय लोमशः सुमहातपाः ।</s-l><s-l>काम्यकं वनमुद्दिश्य समुपायान्महीतलम् ॥ ३७ ॥</s-l></s-lg><s-lg><s-l>ददर्श तत्र कौन्तेयं धर्मराजमरिंदमम् ।</s-l><s-l>तापसैर्भ्रातृभिश्चैव सर्वतः परिवारितम् ॥ ३८ ॥</s-l></s-lg>