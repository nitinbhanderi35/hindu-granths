<s-lg><s-l> वैशंपायन उवाच ।</s-l><s-l>ततस्तु शिल्पिनः सर्वे अमात्यप्रवराश्च ह ।</s-l><s-l>विदुरश्च महाप्राज्ञो धार्तराष्ट्रे न्यवेदयत् ॥ १ ॥</s-l></s-lg><s-lg><s-l>सज्जं क्रतुवरं राजन्कालप्राप्तं च भारत ।</s-l><s-l>सौवर्णं च कृतं दिव्यं लाङ्गलं सुमहाधनम् ॥ २ ॥</s-l></s-lg><s-lg><s-l>एतच्छ्रुत्वा नृपश्रेष्ठो धार्तराष्ट्रो विशां पते ।</s-l><s-l>आज्ञापयामास नृपः क्रतुराजप्रवर्तनम् ॥ ३ ॥</s-l></s-lg><s-lg><s-l>ततः प्रववृते यज्ञः प्रभूतान्नः सुसंस्कृतः ।</s-l><s-l>दीक्षितश्चापि गान्धारिर्यथाशास्त्रं यथाक्रमम् ॥ ४ ॥</s-l></s-lg><s-lg><s-l>प्रहृष्टो धृतराष्ट्रोऽभूद्विदुरश्च महायशाः ।</s-l><s-l>भीष्मो द्रोणः कृपः कर्णो गान्धारी च यशस्विनी ॥ ५ ॥</s-l></s-lg><s-lg><s-l>निमन्त्रणार्थं दूतांश्च प्रेषयामास शीघ्रगान् ।</s-l><s-l>पार्थिवानां च राजेन्द्र ब्राह्मणानां तथैव च ।</s-l><s-l>ते प्रयाता यथोद्दिष्टं दूतास्त्वरितवाहनाः ॥ ६ ॥</s-l></s-lg><s-lg><s-l>तत्र कंचित्प्रयातं तु दूतं दुःशासनोऽब्रवीत् ।</s-l><s-l>गच्छ द्वैतवनं शीघ्रं पाण्डवान्पापपूरुषान् ।</s-l><s-l>निमन्त्रय यथान्यायं विप्रांस्तस्मिन्महावने ॥ ७ ॥</s-l></s-lg><s-lg><s-l>स गत्वा पाण्डवावासमुवाचाभिप्रणम्य तान् ।</s-l><s-l>दुर्योधनो महाराज यजते नृपसत्तमः ॥ ८ ॥</s-l></s-lg><s-lg><s-l>स्ववीर्यार्जितमर्थौघमवाप्य कुरुनन्दनः ।</s-l><s-l>तत्र गच्छन्ति राजानो ब्राह्मणाश्च ततस्ततः ॥ ९ ॥</s-l></s-lg><s-lg><s-l>अहं तु प्रेषितो राजन्कौरवेण महात्मना ।</s-l><s-l>आमन्त्रयति वो राजा धार्तराष्ट्रो जनेश्वरः ।</s-l><s-l>मनोऽभिलषितं राज्ञस्तं क्रतुं द्रष्टुमर्हथ ॥ १० ॥</s-l></s-lg><s-lg><s-l>ततो युधिष्ठिरो राजा तच्छ्रुत्वा दूतभाषितम् ।</s-l><s-l>अब्रवीन्नृपशार्दूलो दिष्ट्या राजा सुयोधनः ।</s-l><s-l>यजते क्रतुमुख्येन पूर्वेषां कीर्तिवर्धनः ॥ ११ ॥</s-l></s-lg><s-lg><s-l>वयमप्युपयास्यामो न त्विदानीं कथंचन ।</s-l><s-l>समयः परिपाल्यो नो यावद्वर्षं त्रयोदशम् ॥ १२ ॥</s-l></s-lg><s-lg><s-l>श्रुत्वैतद्धर्मराजस्य भीमो वचनमब्रवीत् ।</s-l><s-l>तदा तु नृपतिर्गन्ता धर्मराजो युधिष्ठिरः ॥ १३ ॥</s-l></s-lg><s-lg><s-l>अस्त्रशस्त्रप्रदीप्तेऽग्नौ यदा तं पातयिष्यति ।</s-l><s-l>वर्षात्त्रयोदशादूर्ध्वं रणसत्रे नराधिपः ॥ १४ ॥</s-l></s-lg><s-lg><s-l>यदा क्रोधहविर्मोक्ता धार्तराष्ट्रेषु पाण्डवः ।</s-l><s-l>आगन्तारस्तदा स्मेति वाच्यस्ते स सुयोधनः ॥ १५ ॥</s-l></s-lg><s-lg><s-l>शेषास्तु पाण्डवा राजन्नैवोचुः किंचिदप्रियम् ।</s-l><s-l>दूतश्चापि यथावृत्तं धार्तराष्ट्रे न्यवेदयत् ॥ १६ ॥</s-l></s-lg><s-lg><s-l>अथाजग्मुर्नरश्रेष्ठा नानाजनपदेश्वराः ।</s-l><s-l>ब्राह्मणाश्च महाभागा धार्तराष्ट्रपुरं प्रति ॥ १७ ॥</s-l></s-lg><s-lg><s-l>ते त्वर्चिता यथाशास्त्रं यथावर्णं यथाक्रमम् ।</s-l><s-l>मुदा परमया युक्ताः प्रीत्या चापि नरेश्वर ॥ १८ ॥</s-l></s-lg><s-lg><s-l>धृतराष्ट्रोऽपि राजेन्द्र संवृतः सर्वकौरवैः ।</s-l><s-l>हर्षेण महता युक्तो विदुरं प्रत्यभाषत ॥ १९ ॥</s-l></s-lg><s-lg><s-l>यथा सुखी जनः सर्वः क्षत्तः स्यादन्नसंयुतः ।</s-l><s-l>तुष्येच्च यज्ञसदने तथा क्षिप्रं विधीयताम् ॥ २० ॥</s-l></s-lg><s-lg><s-l>विदुरस्त्वेवमाज्ञप्तः सर्ववर्णानरिंदम ।</s-l><s-l>यथाप्रमाणतो विद्वान्पूजयामास धर्मवित् ॥ २१ ॥</s-l></s-lg><s-lg><s-l>भक्ष्यभोज्यान्नपानेन माल्यैश्चापि सुगन्धिभिः ।</s-l><s-l>वासोभिर्विविधैश्चैव योजयामास हृष्टवत् ॥ २२ ॥</s-l></s-lg><s-lg><s-l>कृत्वा ह्यवभृथं वीरो यथाशास्त्रं यथाक्रमम् ।</s-l><s-l>सान्त्वयित्वा च राजेन्द्रो दत्त्वा च विविधं वसु ।</s-l><s-l>विसर्जयामास नृपान्ब्राह्मणांश्च सहस्रशः ॥ २३ ॥</s-l></s-lg><s-lg><s-l>विसर्जयित्वा स नृपान्भ्रातृभिः परिवारितः ।</s-l><s-l>विवेश हास्तिनपुरं सहितः कर्णसौबलैः ॥ २४ ॥</s-l></s-lg>