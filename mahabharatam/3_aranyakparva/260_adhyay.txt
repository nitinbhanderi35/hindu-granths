<s-lg><s-l> मार्कण्डेय उवाच ।</s-l><s-l>ततो ब्रह्मर्षयः सिद्धा देवराजर्षयस्तथा ।</s-l><s-l>हव्यवाहं पुरस्कृत्य ब्रह्माणं शरणं गताः ॥ १ ॥</s-l></s-lg><s-lg><s-l> अग्निरुवाच ।</s-l><s-l>यः स विश्रवसः पुत्रो दशग्रीवो महाबलः ।</s-l><s-l>अवध्यो वरदानेन कृतो भगवता पुरा ॥ २ ॥</s-l></s-lg><s-lg><s-l>स बाधते प्रजाः सर्वा विप्रकारैर्महाबलः ।</s-l><s-l>ततो नस्त्रातु भगवन्नान्यस्त्राता हि विद्यते ॥ ३ ॥</s-l></s-lg><s-lg><s-l> ब्रह्मोवाच ।</s-l><s-l>न स देवासुरैः शक्यो युद्धे जेतुं विभावसो ।</s-l><s-l>विहितं तत्र यत्कार्यमभितस्तस्य निग्रहे ॥ ४ ॥</s-l></s-lg><s-lg><s-l>तदर्थमवतीर्णोऽसौ मन्नियोगाच्चतुर्भुजः ।</s-l><s-l>विष्णुः प्रहरतां श्रेष्ठः स कर्मैतत्करिष्यति ॥ ५ ॥</s-l></s-lg><s-lg><s-l> मार्कण्डेय उवाच ।</s-l><s-l>पितामहस्ततस्तेषां संनिधौ वाक्यमब्रवीत् ।</s-l><s-l>सर्वैर्देवगणैः सार्धं संभवध्वं महीतले ॥ ६ ॥</s-l></s-lg><s-lg><s-l>विष्णोः सहायानृक्षीषु वानरीषु च सर्वशः ।</s-l><s-l>जनयध्वं सुतान्वीरान्कामरूपबलान्वितान् ॥ ७ ॥</s-l></s-lg><s-lg><s-l>ततो भागानुभागेन देवगन्धर्वदानवाः ।</s-l><s-l>अवतर्तुं महीं सर्वे रञ्जयामासुरञ्जसा ॥ ८ ॥</s-l></s-lg><s-lg><s-l>तेषां समक्षं गन्धर्वीं दुन्दुभीं नाम नामतः ।</s-l><s-l>शशास वरदो देवो देवकार्यार्थसिद्धये ॥ ९ ॥</s-l></s-lg><s-lg><s-l>पितामहवचः श्रुत्वा गन्धर्वी दुन्दुभी ततः ।</s-l><s-l>मन्थरा मानुषे लोके कुब्जा समभवत्तदा ॥ १० ॥</s-l></s-lg><s-lg><s-l>शक्रप्रभृतयश्चैव सर्वे ते सुरसत्तमाः ।</s-l><s-l>वानरर्क्षवरस्त्रीषु जनयामासुरात्मजान् ।</s-l><s-l>तेऽन्ववर्तन्पितॄन्सर्वे यशसा च बलेन च ॥ ११ ॥</s-l></s-lg><s-lg><s-l>भेत्तारो गिरिशृङ्गाणां शालतालशिलायुधाः ।</s-l><s-l>वज्रसंहननाः सर्वे सर्वे चौघबलास्तथा ॥ १२ ॥</s-l></s-lg><s-lg><s-l>कामवीर्यधराश्चैव सर्वे युद्धविशारदाः ।</s-l><s-l>नागायुतसमप्राणा वायुवेगसमा जवे ।</s-l><s-l>यत्रेच्छकनिवासाश्च केचिदत्र वनौकसः ॥ १३ ॥</s-l></s-lg><s-lg><s-l>एवं विधाय तत्सर्वं भगवाँल्लोकभावनः ।</s-l><s-l>मन्थरां बोधयामास यद्यत्कार्यं यथा यथा ॥ १४ ॥</s-l></s-lg><s-lg><s-l>सा तद्वचनमाज्ञाय तथा चक्रे मनोजवा ।</s-l><s-l>इतश्चेतश्च गच्छन्ती वैरसंधुक्षणे रता ॥ १५ ॥</s-l></s-lg>