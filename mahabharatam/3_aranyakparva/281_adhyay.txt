<s-lg><s-l> मार्कण्डेय उवाच ।</s-l><s-l>अथ भार्यासहायः स फलान्यादाय वीर्यवान् ।</s-l><s-l>कठिनं पूरयामास ततः काष्ठान्यपाटयत् ॥ १ ॥</s-l></s-lg><s-lg><s-l>तस्य पाटयतः काष्ठं स्वेदो वै समजायत ।</s-l><s-l>व्यायामेन च तेनास्य जज्ञे शिरसि वेदना ॥ २ ॥</s-l></s-lg><s-lg><s-l>सोऽभिगम्य प्रियां भार्यामुवाच श्रमपीडितः ।</s-l><s-l>व्यायामेन ममानेन जाता शिरसि वेदना ॥ ३ ॥</s-l></s-lg><s-lg><s-l>अङ्गानि चैव सावित्रि हृदयं दूयतीव च ।</s-l><s-l>अस्वस्थमिव चात्मानं लक्षये मितभाषिणि ॥ ४ ॥</s-l></s-lg><s-lg><s-l>शूलैरिव शिरो विद्धमिदं संलक्षयाम्यहम् ।</s-l><s-l>तत्स्वप्तुमिच्छे कल्याणि न स्थातुं शक्तिरस्ति मे ॥ ५ ॥</s-l></s-lg><s-lg><s-l>समासाद्याथ सावित्री भर्तारमुपगूह्य च ।</s-l><s-l>उत्सङ्गेऽस्य शिरः कृत्वा निषसाद महीतले ॥ ६ ॥</s-l></s-lg><s-lg><s-l>ततः सा नारदवचो विमृशन्ती तपस्विनी ।</s-l><s-l>तं मुहूर्तं क्षणं वेलां दिवसं च युयोज ह ॥ ७ ॥</s-l></s-lg><s-lg><s-l>मुहूर्तादिव चापश्यत्पुरुषं पीतवाससम् ।</s-l><s-l>बद्धमौलिं वपुष्मन्तमादित्यसमतेजसम् ॥ ८ ॥</s-l></s-lg><s-lg><s-l>श्यामावदातं रक्ताक्षं पाशहस्तं भयावहम् ।</s-l><s-l>स्थितं सत्यवतः पार्श्वे निरीक्षन्तं तमेव च ॥ ९ ॥</s-l></s-lg><s-lg><s-l>तं दृष्ट्वा सहसोत्थाय भर्तुर्न्यस्य शनैः शिरः ।</s-l><s-l>कृताञ्जलिरुवाचार्ता हृदयेन प्रवेपता ॥ १० ॥</s-l></s-lg><s-lg><s-l>दैवतं त्वाभिजानामि वपुरेतद्ध्यमानुषम् ।</s-l><s-l>कामया ब्रूहि मे देव कस्त्वं किं च चिकीर्षसि ॥ ११ ॥</s-l></s-lg><s-lg><s-l> यम उवाच ।</s-l><s-l>पतिव्रतासि सावित्रि तथैव च तपोन्विता ।</s-l><s-l>अतस्त्वामभिभाषामि विद्धि मां त्वं शुभे यमम् ॥ १२ ॥</s-l></s-lg><s-lg><s-l>अयं ते सत्यवान्भर्ता क्षीणायुः पार्थिवात्मजः ।</s-l><s-l>नेष्याम्येनमहं बद्ध्वा विद्ध्येतन्मे चिकीर्षितम् ॥ १३ ॥</s-l></s-lg><s-lg><s-l> मार्कण्डेय उवाच ।</s-l><s-l>इत्युक्त्वा पितृराजस्तां भगवान्स्वं चिकीर्षितम् ।</s-l><s-l>यथावत्सर्वमाख्यातुं तत्प्रियार्थं प्रचक्रमे ॥ १४ ॥</s-l></s-lg><s-lg><s-l>अयं हि धर्मसंयुक्तो रूपवान्गुणसागरः ।</s-l><s-l>नार्हो मत्पुरुषैर्नेतुमतोऽस्मि स्वयमागतः ॥ १५ ॥</s-l></s-lg><s-lg><s-l>ततः सत्यवतः कायात्पाशबद्धं वशं गतम् ।</s-l><s-l>अङ्गुष्ठमात्रं पुरुषं निश्चकर्ष यमो बलात् ॥ १६ ॥</s-l></s-lg><s-lg><s-l>ततः समुद्धृतप्राणं गतश्वासं हतप्रभम् ।</s-l><s-l>निर्विचेष्टं शरीरं तद्बभूवाप्रियदर्शनम् ॥ १७ ॥</s-l></s-lg><s-lg><s-l>यमस्तु तं तथा बद्ध्वा प्रयातो दक्षिणामुखः ।</s-l><s-l>सावित्री चापि दुःखार्ता यममेवान्वगच्छत ।</s-l><s-l>नियमव्रतसंसिद्धा महाभागा पतिव्रता ॥ १८ ॥</s-l></s-lg><s-lg><s-l> यम उवाच ।</s-l><s-l>निवर्त गच्छ सावित्रि कुरुष्वास्यौर्ध्वदेहिकम् ।</s-l><s-l>कृतं भर्तुस्त्वयानृण्यं यावद्गम्यं गतं त्वया ॥ १९ ॥</s-l></s-lg><s-lg><s-l> सावित्र्युवाच ।</s-l><s-l>यत्र मे नीयते भर्ता स्वयं वा यत्र गच्छति ।</s-l><s-l>मयापि तत्र गन्तव्यमेष धर्मः सनातनः ॥ २० ॥</s-l></s-lg><s-lg><s-l>तपसा गुरुवृत्त्या च भर्तुः स्नेहाद्व्रतेन च ।</s-l><s-l>तव चैव प्रसादेन न मे प्रतिहता गतिः ॥ २१ ॥</s-l></s-lg><s-lg><s-l>प्राहुः सप्तपदं मित्रं बुधास्तत्त्वार्थदर्शिनः ।</s-l><s-l>मित्रतां च पुरस्कृत्य किंचिद्वक्ष्यामि तच्छृणु ॥ २२ ॥</s-l></s-lg><s-lg><s-l>नानात्मवन्तस्तु वने चरन्ति धर्मं च वासं च परिश्रमं च ।</s-l><s-l>विज्ञानतो धर्ममुदाहरन्ति तस्मात्सन्तो धर्ममाहुः प्रधानम् ॥ २३ ॥</s-l></s-lg><s-lg><s-l>एकस्य धर्मेण सतां मतेन सर्वे स्म तं मार्गमनुप्रपन्नाः ।</s-l><s-l>मा वै द्वितीयं मा तृतीयं च वाञ्छे तस्मात्सन्तो धर्ममाहुः प्रधानम् ॥ २४ ॥</s-l></s-lg><s-lg><s-l> यम उवाच ।</s-l><s-l>निवर्त तुष्टोऽस्मि तवानया गिरा स्वराक्षरव्यञ्जनहेतुयुक्तया ।</s-l><s-l>वरं वृणीष्वेह विनास्य जीवितं ददानि ते सर्वमनिन्दिते वरम् ॥ २५ ॥</s-l></s-lg><s-lg><s-l> सावित्र्युवाच ।</s-l><s-l>च्युतः स्वराज्याद्वनवासमाश्रितो विनष्टचक्षुः श्वशुरो ममाश्रमे ।</s-l><s-l>स लब्धचक्षुर्बलवान्भवेन्नृपस्तव प्रसादाज्ज्वलनार्कसंनिभः ॥ २६ ॥</s-l></s-lg><s-lg><s-l> यम उवाच ।</s-l><s-l>ददानि ते सर्वमनिन्दिते वरं यथा त्वयोक्तं भविता च तत्तथा ।</s-l><s-l>तवाध्वना ग्लानिमिवोपलक्षये निवर्त गच्छस्व न ते श्रमो भवेत् ॥ २७ ॥</s-l></s-lg><s-lg><s-l> सावित्र्युवाच ।</s-l><s-l>कुतः श्रमो भर्तृसमीपतो हि मे यतो हि भर्ता मम सा गतिर्ध्रुवा ।</s-l><s-l>यतः पतिं नेष्यसि तत्र मे गतिः सुरेश भूयश्च वचो निबोध मे ॥ २८ ॥</s-l></s-lg><s-lg><s-l>सतां सकृत्संगतमीप्सितं परं ततः परं मित्रमिति प्रचक्षते ।</s-l><s-l>न चाफलं सत्पुरुषेण संगतं ततः सतां संनिवसेत्समागमे ॥ २९ ॥</s-l></s-lg><s-lg><s-l> यम उवाच ।</s-l><s-l>मनोनुकूलं बुधबुद्धिवर्धनं त्वयाहमुक्तो वचनं हिताश्रयम् ।</s-l><s-l>विना पुनः सत्यवतोऽस्य जीवितं वरं द्वितीयं वरयस्व भामिनि ॥ ३० ॥</s-l></s-lg><s-lg><s-l> सावित्र्युवाच ।</s-l><s-l>हृतं पुरा मे श्वशुरस्य धीमतः स्वमेव राज्यं स लभेत पार्थिवः ।</s-l><s-l>जह्यात्स्वधर्मं न च मे गुरुर्यथा द्वितीयमेतं वरयामि ते वरम् ॥ ३१ ॥</s-l></s-lg><s-lg><s-l> यम उवाच ।</s-l><s-l>स्वमेव राज्यं प्रतिपत्स्यतेऽचिरान्न च स्वधर्मात्परिहास्यते नृपः ।</s-l><s-l>कृतेन कामेन मया नृपात्मजे निवर्त गच्छस्व न ते श्रमो भवेत् ॥ ३२ ॥</s-l></s-lg><s-lg><s-l> सावित्र्युवाच ।</s-l><s-l>प्रजास्त्वयेमा नियमेन संयता नियम्य चैता नयसे न कामया ।</s-l><s-l>अतो यमत्वं तव देव विश्रुतं निबोध चेमां गिरमीरितां मया ॥ ३३ ॥</s-l></s-lg><s-lg><s-l>अद्रोहः सर्वभूतेषु कर्मणा मनसा गिरा ।</s-l><s-l>अनुग्रहश्च दानं च सतां धर्मः सनातनः ॥ ३४ ॥</s-l></s-lg><s-lg><s-l>एवंप्रायश्च लोकोऽयं मनुष्याः शक्तिपेशलाः ।</s-l><s-l>सन्तस्त्वेवाप्यमित्रेषु दयां प्राप्तेषु कुर्वते ॥ ३५ ॥</s-l></s-lg><s-lg><s-l> यम उवाच ।</s-l><s-l>पिपासितस्येव यथा भवेत्पयस्तथा त्वया वाक्यमिदं समीरितम् ।</s-l><s-l>विना पुनः सत्यवतोऽस्य जीवितं वरं वृणीष्वेह शुभे यदिच्छसि ॥ ३६ ॥</s-l></s-lg><s-lg><s-l> सावित्र्युवाच ।</s-l><s-l>ममानपत्यः पृथिवीपतिः पिता भवेत्पितुः पुत्रशतं ममौरसम् ।</s-l><s-l>कुलस्य संतानकरं च यद्भवेत्तृतीयमेतं वरयामि ते वरम् ॥ ३७ ॥</s-l></s-lg><s-lg><s-l> यम उवाच ।</s-l><s-l>कुलस्य संतानकरं सुवर्चसं शतं सुतानां पितुरस्तु ते शुभे ।</s-l><s-l>कृतेन कामेन नराधिपात्मजे निवर्त दूरं हि पथस्त्वमागता ॥ ३८ ॥</s-l></s-lg><s-lg><s-l> सावित्र्युवाच ।</s-l><s-l>न दूरमेतन्मम भर्तृसंनिधौ मनो हि मे दूरतरं प्रधावति ।</s-l><s-l>तथा व्रजन्नेव गिरं समुद्यतां मयोच्यमानां शृणु भूय एव च ॥ ३९ ॥</s-l></s-lg><s-lg><s-l>विवस्वतस्त्वं तनयः प्रतापवांस्ततो हि वैवस्वत उच्यसे बुधैः ।</s-l><s-l>शमेन धर्मेण च रञ्जिताः प्रजास्ततस्तवेहेश्वर धर्मराजता ॥ ४० ॥</s-l></s-lg><s-lg><s-l>आत्मन्यपि न विश्वासस्तावान्भवति सत्सु यः ।</s-l><s-l>तस्मात्सत्सु विशेषेण सर्वः प्रणयमिच्छति ॥ ४१ ॥</s-l></s-lg><s-lg><s-l>सौहृदात्सर्वभूतानां विश्वासो नाम जायते ।</s-l><s-l>तस्मात्सत्सु विशेषेण विश्वासं कुरुते जनः ॥ ४२ ॥</s-l></s-lg><s-lg><s-l> यम उवाच ।</s-l><s-l>उदाहृतं ते वचनं यदङ्गने शुभे न तादृक्त्वदृते मया श्रुतम् ।</s-l><s-l>अनेन तुष्टोऽस्मि विनास्य जीवितं वरं चतुर्थं वरयस्व गच्छ च ॥ ४३ ॥</s-l></s-lg><s-lg><s-l> सावित्र्युवाच ।</s-l><s-l>ममात्मजं सत्यवतस्तथौरसं भवेदुभाभ्यामिह यत्कुलोद्वहम् ।</s-l><s-l>शतं सुतानां बलवीर्यशालिनामिदं चतुर्थं वरयामि ते वरम् ॥ ४४ ॥</s-l></s-lg><s-lg><s-l> यम उवाच ।</s-l><s-l>शतं सुतानां बलवीर्यशालिनां भविष्यति प्रीतिकरं तवाबले ।</s-l><s-l>परिश्रमस्ते न भवेन्नृपात्मजे निवर्त दूरं हि पथस्त्वमागता ॥ ४५ ॥</s-l></s-lg><s-lg><s-l> सावित्र्युवाच ।</s-l><s-l>सतां सदा शाश्वती धर्मवृत्तिः सन्तो न सीदन्ति न च व्यथन्ति ।</s-l><s-l>सतां सद्भिर्नाफलः संगमोऽस्ति सद्भ्यो भयं नानुवर्तन्ति सन्तः ॥ ४६ ॥</s-l></s-lg><s-lg><s-l>सन्तो हि सत्येन नयन्ति सूर्यं सन्तो भूमिं तपसा धारयन्ति ।</s-l><s-l>सन्तो गतिर्भूतभव्यस्य राजन्सतां मध्ये नावसीदन्ति सन्तः ॥ ४७ ॥</s-l></s-lg><s-lg><s-l>आर्यजुष्टमिदं वृत्तमिति विज्ञाय शाश्वतम् ।</s-l><s-l>सन्तः परार्थं कुर्वाणा नावेक्षन्ते प्रतिक्रियाम् ॥ ४८ ॥</s-l></s-lg><s-lg><s-l>न च प्रसादः सत्पुरुषेषु मोघो न चाप्यर्थो नश्यति नापि मानः ।</s-l><s-l>यस्मादेतन्नियतं सत्सु नित्यं तस्मात्सन्तो रक्षितारो भवन्ति ॥ ४९ ॥</s-l></s-lg><s-lg><s-l> यम उवाच ।</s-l><s-l>यथा यथा भाषसि धर्मसंहितं मनोनुकूलं सुपदं महार्थवत् ।</s-l><s-l>तथा तथा मे त्वयि भक्तिरुत्तमा वरं वृणीष्वाप्रतिमं यतव्रते ॥ ५० ॥</s-l></s-lg><s-lg><s-l> सावित्र्युवाच ।</s-l><s-l>न तेऽपवर्गः सुकृताद्विनाकृतस्तथा यथान्येषु वरेषु मानद ।</s-l><s-l>वरं वृणे जीवतु सत्यवानयं यथा मृता ह्येवमहं विना पतिम् ॥ ५१ ॥</s-l></s-lg><s-lg><s-l>न कामये भर्तृविनाकृता सुखं न कामये भर्तृविनाकृता दिवम् ।</s-l><s-l>न कामये भर्तृविनाकृता श्रियं न भर्तृहीना व्यवसामि जीवितुम् ॥ ५२ ॥</s-l></s-lg><s-lg><s-l>वरातिसर्गः शतपुत्रता मम त्वयैव दत्तो ह्रियते च मे पतिः ।</s-l><s-l>वरं वृणे जीवतु सत्यवानयं तवैव सत्यं वचनं भविष्यति ॥ ५३ ॥</s-l></s-lg><s-lg><s-l> मार्कण्डेय उवाच ।</s-l><s-l>तथेत्युक्त्वा तु तान्पाशान्मुक्त्वा वैवस्वतो यमः ।</s-l><s-l>धर्मराजः प्रहृष्टात्मा सावित्रीमिदमब्रवीत् ॥ ५४ ॥</s-l></s-lg><s-lg><s-l>एष भद्रे मया मुक्तो भर्ता ते कुलनन्दिनि ।</s-l><s-l>अरोगस्तव नेयश्च सिद्धार्थश्च भविष्यति ॥ ५५ ॥</s-l></s-lg><s-lg><s-l>चतुर्वर्षशतं चायुस्त्वया सार्धमवाप्स्यति ।</s-l><s-l>इष्ट्वा यज्ञैश्च धर्मेण ख्यातिं लोके गमिष्यति ॥ ५६ ॥</s-l></s-lg><s-lg><s-l>त्वयि पुत्रशतं चैव सत्यवाञ्जनयिष्यति ।</s-l><s-l>ते चापि सर्वे राजानः क्षत्रियाः पुत्रपौत्रिणः ।</s-l><s-l>ख्यातास्त्वन्नामधेयाश्च भविष्यन्तीह शाश्वताः ॥ ५७ ॥</s-l></s-lg><s-lg><s-l>पितुश्च ते पुत्रशतं भविता तव मातरि ।</s-l><s-l>मालव्यां मालवा नाम शाश्वताः पुत्रपौत्रिणः ।</s-l><s-l>भ्रातरस्ते भविष्यन्ति क्षत्रियास्त्रिदशोपमाः ॥ ५८ ॥</s-l></s-lg><s-lg><s-l>एवं तस्यै वरं दत्त्वा धर्मराजः प्रतापवान् ।</s-l><s-l>निवर्तयित्वा सावित्रीं स्वमेव भवनं ययौ ॥ ५९ ॥</s-l></s-lg><s-lg><s-l>सावित्र्यपि यमे याते भर्तारं प्रतिलभ्य च ।</s-l><s-l>जगाम तत्र यत्रास्या भर्तुः शावं कलेवरम् ॥ ६० ॥</s-l></s-lg><s-lg><s-l>सा भूमौ प्रेक्ष्य भर्तारमुपसृत्योपगूह्य च ।</s-l><s-l>उत्सङ्गे शिर आरोप्य भूमावुपविवेश ह ॥ ६१ ॥</s-l></s-lg><s-lg><s-l>संज्ञां च सत्यवाँल्लब्ध्वा सावित्रीमभ्यभाषत ।</s-l><s-l>प्रोष्यागत इव प्रेम्णा पुनः पुनरुदीक्ष्य वै ॥ ६२ ॥</s-l></s-lg><s-lg><s-l> सत्यवानुवाच ।</s-l><s-l>सुचिरं बत सुप्तोऽस्मि किमर्थं नावबोधितः ।</s-l><s-l>क्व चासौ पुरुषः श्यामो योऽसौ मां संचकर्ष ह ॥ ६३ ॥</s-l></s-lg><s-lg><s-l> सावित्र्युवाच ।</s-l><s-l>सुचिरं बत सुप्तोऽसि ममाङ्के पुरुषर्षभ ।</s-l><s-l>गतः स भगवान्देवः प्रजासंयमनो यमः ॥ ६४ ॥</s-l></s-lg><s-lg><s-l>विश्रान्तोऽसि महाभाग विनिद्रश्च नृपात्मज ।</s-l><s-l>यदि शक्यं समुत्तिष्ठ विगाढां पश्य शर्वरीम् ॥ ६५ ॥</s-l></s-lg><s-lg><s-l> मार्कण्डेय उवाच ।</s-l><s-l>उपलभ्य ततः संज्ञां सुखसुप्त इवोत्थितः ।</s-l><s-l>दिशः सर्वा वनान्तांश्च निरीक्ष्योवाच सत्यवान् ॥ ६६ ॥</s-l></s-lg><s-lg><s-l>फलाहारोऽस्मि निष्क्रान्तस्त्वया सह सुमध्यमे ।</s-l><s-l>ततः पाटयतः काष्ठं शिरसो मे रुजाभवत् ॥ ६७ ॥</s-l></s-lg><s-lg><s-l>शिरोभितापसंतप्तः स्थातुं चिरमशक्नुवन् ।</s-l><s-l>तवोत्सङ्गे प्रसुप्तोऽहमिति सर्वं स्मरे शुभे ॥ ६८ ॥</s-l></s-lg><s-lg><s-l>त्वयोपगूढस्य च मे निद्रयापहृतं मनः ।</s-l><s-l>ततोऽपश्यं तमो घोरं पुरुषं च महौजसम् ॥ ६९ ॥</s-l></s-lg><s-lg><s-l>तद्यदि त्वं विजानासि किं तद्ब्रूहि सुमध्यमे ।</s-l><s-l>स्वप्नो मे यदि वा दृष्टो यदि वा सत्यमेव तत् ॥ ७० ॥</s-l></s-lg><s-lg><s-l>तमुवाचाथ सावित्री रजनी व्यवगाहते ।</s-l><s-l>श्वस्ते सर्वं यथावृत्तमाख्यास्यामि नृपात्मज ॥ ७१ ॥</s-l></s-lg><s-lg><s-l>उत्तिष्ठोत्तिष्ठ भद्रं ते पितरौ पश्य सुव्रत ।</s-l><s-l>विगाढा रजनी चेयं निवृत्तश्च दिवाकरः ॥ ७२ ॥</s-l></s-lg><s-lg><s-l>नक्तंचराश्चरन्त्येते हृष्टाः क्रूराभिभाषिणः ।</s-l><s-l>श्रूयन्ते पर्णशब्दाश्च मृगाणां चरतां वने ॥ ७३ ॥</s-l></s-lg><s-lg><s-l>एताः शिवा घोरनादा दिशं दक्षिणपश्चिमाम् ।</s-l><s-l>आस्थाय विरुवन्त्युग्राः कम्पयन्त्यो मनो मम ॥ ७४ ॥</s-l></s-lg><s-lg><s-l> सत्यवानुवाच ।</s-l><s-l>वनं प्रतिभयाकारं घनेन तमसा वृतम् ।</s-l><s-l>न विज्ञास्यसि पन्थानं गन्तुं चैव न शक्ष्यसि ॥ ७५ ॥</s-l></s-lg><s-lg><s-l> सावित्र्युवाच ।</s-l><s-l>अस्मिन्नद्य वने दग्धे शुष्कवृक्षः स्थितो ज्वलन् ।</s-l><s-l>वायुना धम्यमानोऽग्निर्दृश्यतेऽत्र क्वचित्क्वचित् ॥ ७६ ॥</s-l></s-lg><s-lg><s-l>ततोऽग्निमानयित्वेह ज्वालयिष्यामि सर्वतः ।</s-l><s-l>काष्ठानीमानि सन्तीह जहि संतापमात्मनः ॥ ७७ ॥</s-l></s-lg><s-lg><s-l>यदि नोत्सहसे गन्तुं सरुजं त्वाभिलक्षये ।</s-l><s-l>न च ज्ञास्यसि पन्थानं तमसा संवृते वने ॥ ७८ ॥</s-l></s-lg><s-lg><s-l>श्वः प्रभाते वने दृश्ये यास्यावोऽनुमते तव ।</s-l><s-l>वसावेह क्षपामेतां रुचितं यदि तेऽनघ ॥ ७९ ॥</s-l></s-lg><s-lg><s-l> सत्यवानुवाच ।</s-l><s-l>शिरोरुजा निवृत्ता मे स्वस्थान्यङ्गानि लक्षये ।</s-l><s-l>मातापितृभ्यामिच्छामि संगमं त्वत्प्रसादजम् ॥ ८० ॥</s-l></s-lg><s-lg><s-l>न कदाचिद्विकाले हि गतपूर्वो मयाश्रमः ।</s-l><s-l>अनागतायां संध्यायां माता मे प्ररुणद्धि माम् ॥ ८१ ॥</s-l></s-lg><s-lg><s-l>दिवापि मयि निष्क्रान्ते संतप्येते गुरू मम ।</s-l><s-l>विचिनोति च मां तातः सहैवाश्रमवासिभिः ॥ ८२ ॥</s-l></s-lg><s-lg><s-l>मात्रा पित्रा च सुभृशं दुःखिताभ्यामहं पुरा ।</s-l><s-l>उपालब्धः सुबहुशश्चिरेणागच्छसीति ह ॥ ८३ ॥</s-l></s-lg><s-lg><s-l>का त्ववस्था तयोरद्य मदर्थमिति चिन्तये ।</s-l><s-l>तयोरदृश्ये मयि च महद्दुःखं भविष्यति ॥ ८४ ॥</s-l></s-lg><s-lg><s-l>पुरा मामूचतुश्चैव रात्रावस्रायमाणकौ ।</s-l><s-l>भृशं सुदुःखितौ वृद्धौ बहुशः प्रीतिसंयुतौ ॥ ८५ ॥</s-l></s-lg><s-lg><s-l>त्वया हीनौ न जीवाव मुहूर्तमपि पुत्रक ।</s-l><s-l>यावद्धरिष्यसे पुत्र तावन्नौ जीवितं ध्रुवम् ॥ ८६ ॥</s-l></s-lg><s-lg><s-l>वृद्धयोरन्धयोर्यष्टिस्त्वयि वंशः प्रतिष्ठितः ।</s-l><s-l>त्वयि पिण्डश्च कीर्तिश्च संतानं चावयोरिति ॥ ८७ ॥</s-l></s-lg><s-lg><s-l>माता वृद्धा पिता वृद्धस्तयोर्यष्टिरहं किल ।</s-l><s-l>तौ रात्रौ मामपश्यन्तौ कामवस्थां गमिष्यतः ॥ ८८ ॥</s-l></s-lg><s-lg><s-l>निद्रायाश्चाभ्यसूयामि यस्या हेतोः पिता मम ।</s-l><s-l>माता च संशयं प्राप्ता मत्कृतेऽनपकारिणी ॥ ८९ ॥</s-l></s-lg><s-lg><s-l>अहं च संशयं प्राप्तः कृच्छ्रामापदमास्थितः ।</s-l><s-l>मातापितृभ्यां हि विना नाहं जीवितुमुत्सहे ॥ ९० ॥</s-l></s-lg><s-lg><s-l>व्यक्तमाकुलया बुद्ध्या प्रज्ञाचक्षुः पिता मम ।</s-l><s-l>एकैकमस्यां वेलायां पृच्छत्याश्रमवासिनम् ॥ ९१ ॥</s-l></s-lg><s-lg><s-l>नात्मानमनुशोचामि यथाहं पितरं शुभे ।</s-l><s-l>भर्तारं चाप्यनुगतां मातरं परिदुर्बलाम् ॥ ९२ ॥</s-l></s-lg><s-lg><s-l>मत्कृतेन हि तावद्य संतापं परमेष्यतः ।</s-l><s-l>जीवन्तावनुजीवामि भर्तव्यौ तौ मयेति ह ।</s-l><s-l>तयोः प्रियं मे कर्तव्यमिति जीवामि चाप्यहम् ॥ ९३ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्त्वा स धर्मात्मा गुरुवर्ती गुरुप्रियः ।</s-l><s-l>उच्छ्रित्य बाहू दुःखार्तः सस्वरं प्ररुरोद ह ॥ ९४ ॥</s-l></s-lg><s-lg><s-l>ततोऽब्रवीत्तथा दृष्ट्वा भर्तारं शोककर्शितम् ।</s-l><s-l>प्रमृज्याश्रूणि नेत्राभ्यां सावित्री धर्मचारिणी ॥ ९५ ॥</s-l></s-lg><s-lg><s-l>यदि मेऽस्ति तपस्तप्तं यदि दत्तं हुतं यदि ।</s-l><s-l>श्वश्रूश्वशुरभर्तॄणां मम पुण्यास्तु शर्वरी ॥ ९६ ॥</s-l></s-lg><s-lg><s-l>न स्मराम्युक्तपूर्वां वै स्वैरेष्वप्यनृतां गिरम् ।</s-l><s-l>तेन सत्येन तावद्य ध्रियेतां श्वशुरौ मम ॥ ९७ ॥</s-l></s-lg><s-lg><s-l> सत्यवानुवाच ।</s-l><s-l>कामये दर्शनं पित्रोर्याहि सावित्रि माचिरम् ।</s-l><s-l>पुरा मातुः पितुर्वापि यदि पश्यामि विप्रियम् ।</s-l><s-l>न जीविष्ये वरारोहे सत्येनात्मानमालभे ॥ ९८ ॥</s-l></s-lg><s-lg><s-l>यदि धर्मे च ते बुद्धिर्मां चेज्जीवन्तमिच्छसि ।</s-l><s-l>मम प्रियं वा कर्तव्यं गच्छस्वाश्रममन्तिकात् ॥ ९९ ॥</s-l></s-lg><s-lg><s-l> मार्कण्डेय उवाच ।</s-l><s-l>सावित्री तत उत्थाय केशान्संयम्य भामिनी ।</s-l><s-l>पतिमुत्थापयामास बाहुभ्यां परिगृह्य वै ॥ १०० ॥</s-l></s-lg><s-lg><s-l>उत्थाय सत्यवांश्चापि प्रमृज्याङ्गानि पाणिना ।</s-l><s-l>दिशः सर्वाः समालोक्य कठिने दृष्टिमादधे ॥ १०१ ॥</s-l></s-lg><s-lg><s-l>तमुवाचाथ सावित्री श्वः फलानीह नेष्यसि ।</s-l><s-l>योगक्षेमार्थमेतत्ते नेष्यामि परशुं त्वहम् ॥ १०२ ॥</s-l></s-lg><s-lg><s-l>कृत्वा कठिनभारं सा वृक्षशाखावलम्बिनम् ।</s-l><s-l>गृहीत्वा परशुं भर्तुः सकाशं पुनरागमत् ॥ १०३ ॥</s-l></s-lg><s-lg><s-l>वामे स्कन्धे तु वामोरूर्भर्तुर्बाहुं निवेश्य सा ।</s-l><s-l>दक्षिणेन परिष्वज्य जगाम मृदुगामिनी ॥ १०४ ॥</s-l></s-lg><s-lg><s-l> सत्यवानुवाच ।</s-l><s-l>अभ्यासगमनाद्भीरु पन्थानो विदिता मम ।</s-l><s-l>वृक्षान्तरालोकितया ज्योत्स्नया चापि लक्षये ॥ १०५ ॥</s-l></s-lg><s-lg><s-l>आगतौ स्वः पथा येन फलान्यवचितानि च ।</s-l><s-l>यथागतं शुभे गच्छ पन्थानं मा विचारय ॥ १०६ ॥</s-l></s-lg><s-lg><s-l>पलाशषण्डे चैतस्मिन्पन्था व्यावर्तते द्विधा ।</s-l><s-l>तस्योत्तरेण यः पन्थास्तेन गच्छ त्वरस्व च ।</s-l><s-l>स्वस्थोऽस्मि बलवानस्मि दिदृक्षुः पितरावुभौ ॥ १०७ ॥</s-l></s-lg><s-lg><s-l> मार्कण्डेय उवाच ।</s-l><s-l>ब्रुवन्नेवं त्वरायुक्तः स प्रायादाश्रमं प्रति ॥ १०८ ॥</s-l></s-lg>