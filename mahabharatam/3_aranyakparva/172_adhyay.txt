<s-lg><s-l> वैशंपायन उवाच ।</s-l><s-l>तस्यां रजन्यां व्युष्टायां धर्मराजो युधिष्ठिरः ।</s-l><s-l>उत्थायावश्यकार्याणि कृतवान्भ्रतृभिः सह ॥ १ ॥</s-l></s-lg><s-lg><s-l>ततः संचोदयामास सोऽर्जुनं भ्रातृनन्दनम् ।</s-l><s-l>दर्शयास्त्राणि कौन्तेय यैर्जिता दानवास्त्वया ॥ २ ॥</s-l></s-lg><s-lg><s-l>ततो धनंजयो राजन्देवैर्दत्तानि पाण्डवः ।</s-l><s-l>अस्त्राणि तानि दिव्यानि दर्शयामास भारत ॥ ३ ॥</s-l></s-lg><s-lg><s-l>यथान्यायं महातेजाः शौचं परममास्थितः ।</s-l><s-l>गिरिकूबरं पादपाङ्गं शुभवेणु त्रिवेणुकम् ।</s-l><s-l>पार्थिवं रथमास्थाय शोभमानो धनंजयः ॥ ४ ॥</s-l></s-lg><s-lg><s-l>ततः सुदंशितस्तेन कवचेन सुवर्चसा ।</s-l><s-l>धनुरादाय गाण्डीवं देवदत्तं च वारिजम् ॥ ५ ॥</s-l></s-lg><s-lg><s-l>शोशुभ्यमानः कौन्तेय आनुपूर्व्यान्महाभुजः ।</s-l><s-l>अस्त्राणि तानि दिव्यानि दर्शनायोपचक्रमे ॥ ६ ॥</s-l></s-lg><s-lg><s-l>अथ प्रयोक्ष्यमाणेन दिव्यान्यस्त्राणि तेन वै ।</s-l><s-l>समाक्रान्ता मही पद्भ्यां समकम्पत सद्रुमा ॥ ७ ॥</s-l></s-lg><s-lg><s-l>क्षुभिताः सरितश्चैव तथैव च महोदधिः ।</s-l><s-l>शैलाश्चापि व्यशीर्यन्त न ववौ च समीरणः ॥ ८ ॥</s-l></s-lg><s-lg><s-l>न बभासे सहस्रांशुर्न जज्वाल च पावकः ।</s-l><s-l>न वेदाः प्रतिभान्ति स्म द्विजातीनां कथंचन ॥ ९ ॥</s-l></s-lg><s-lg><s-l>अन्तर्भूमिगता ये च प्राणिनो जनमेजय ।</s-l><s-l>पीड्यमानाः समुत्थाय पाण्डवं पर्यवारयन् ॥ १० ॥</s-l></s-lg><s-lg><s-l>वेपमानाः प्राञ्जलयस्ते सर्वे पिहिताननाः ।</s-l><s-l>दह्यमानास्तदास्त्रैस्तैर्याचन्ति स्म धनंजयम् ॥ ११ ॥</s-l></s-lg><s-lg><s-l>ततो ब्रह्मर्षयश्चैव सिद्धाश्चैव सुरर्षयः ।</s-l><s-l>जङ्गमानि च भूतानि सर्वाण्येवावतस्थिरे ॥ १२ ॥</s-l></s-lg><s-lg><s-l>राजर्षयश्च प्रवरास्तथैव च दिवौकसः ।</s-l><s-l>यक्षराक्षसगन्धर्वास्तथैव च पतत्रिणः ॥ १३ ॥</s-l></s-lg><s-lg><s-l>ततः पितामहश्चैव लोकपालाश्च सर्वशः ।</s-l><s-l>भगवांश्च महादेवः सगणोऽभ्याययौ तदा ॥ १४ ॥</s-l></s-lg><s-lg><s-l>ततो वायुर्महाराज दिव्यैर्माल्यैः सुगन्धिभिः ।</s-l><s-l>अभितः पाण्डवांश्चित्रैरवचक्रे समन्ततः ॥ १५ ॥</s-l></s-lg><s-lg><s-l>जगुश्च गाथा विविधा गन्धर्वाः सुरचोदिताः ।</s-l><s-l>ननृतुः संघशश्चैव राजन्नप्सरसां गणाः ॥ १६ ॥</s-l></s-lg><s-lg><s-l>तस्मिंस्तु तुमुले काले नारदः सुरचोदितः ।</s-l><s-l>आगम्याह वचः पार्थं श्रवणीयमिदं नृप ॥ १७ ॥</s-l></s-lg><s-lg><s-l>अर्जुनार्जुन मा युङ्क्ष्व दिव्यान्यस्त्राणि भारत ।</s-l><s-l>नैतानि निरधिष्ठाने प्रयुज्यन्ते कदाचन ॥ १८ ॥</s-l></s-lg><s-lg><s-l>अधिष्ठाने न वानार्तः प्रयुञ्जीत कदाचन ।</s-l><s-l>प्रयोगे सुमहान्दोषो ह्यस्त्राणां कुरुनन्दन ॥ १९ ॥</s-l></s-lg><s-lg><s-l>एतानि रक्ष्यमाणानि धनंजय यथागमम् ।</s-l><s-l>बलवन्ति सुखार्हाणि भविष्यन्ति न संशयः ॥ २० ॥</s-l></s-lg><s-lg><s-l>अरक्ष्यमाणान्येतानि त्रैलोक्यस्यापि पाण्डव ।</s-l><s-l>भवन्ति स्म विनाशाय मैवं भूयः कृथाः क्वचित् ॥ २१ ॥</s-l></s-lg><s-lg><s-l>अजातशत्रो त्वं चैव द्रक्ष्यसे तानि संयुगे ।</s-l><s-l>योज्यमानानि पार्थेन द्विषतामवमर्दने ॥ २२ ॥</s-l></s-lg><s-lg><s-l>निवार्याथ ततः पार्थं सर्वे देवा यथागतम् ।</s-l><s-l>जग्मुरन्ये च ये तत्र समाजग्मुर्नरर्षभ ॥ २३ ॥</s-l></s-lg><s-lg><s-l>तेषु सर्वेषु कौरव्य प्रतियातेषु पाण्डवाः ।</s-l><s-l>तस्मिन्नेव वने हृष्टास्त ऊषुः सह कृष्णया ॥ २४ ॥</s-l></s-lg>