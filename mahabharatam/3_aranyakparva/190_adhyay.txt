<s-lg><s-l> वैशंपायन उवाच ।</s-l><s-l>भूय एव ब्राह्मणमहाभाग्यं वक्तुमर्हसीत्यब्रवीत्पाण्डवेयो मार्कण्डेयम् ॥ १ ॥</s-l></s-lg><s-lg><s-l>अथाचष्ट मार्कण्डेयः ॥ २ ॥</s-l></s-lg><s-lg><s-l>अयोध्यायामिक्ष्वाकुकुलोत्पन्नः पार्थिवः परिक्षिन्नाम मृगयामगमत् ॥ ३ ॥</s-l></s-lg><s-lg><s-l>तमेकाश्वेन मृगमनुसरन्तं मृगो दूरमपाहरत् ॥ ४ ॥</s-l></s-lg><s-lg><s-l>अथाध्वनि जातश्रमः क्षुत्तृष्णाभिभूतश्च कस्मिंश्चिदुद्देशे नीलं वनषण्डमपश्यत् ।</s-l><s-l>तच्च विवेश ॥ ५ ॥</s-l></s-lg><s-lg><s-l>ततस्तस्य वनषण्डस्य मध्येऽतीव रमणीयं सरो दृष्ट्वा साश्व एव व्यगाहत ॥ ६ ॥</s-l></s-lg><s-lg><s-l>अथाश्वस्तः स बिसमृणालमश्वस्याग्रे निक्षिप्य पुष्करिणीतीरे समाविशत् ॥ ७ ॥</s-l></s-lg><s-lg><s-l>ततः शयानो मधुरं गीतशब्दमशृणोत् ॥ ८ ॥</s-l></s-lg><s-lg><s-l>स श्रुत्वाचिन्तयत् ।</s-l><s-l>नेह मनुष्यगतिं पश्यामि ।</s-l><s-l>कस्य खल्वयं गीतशब्द इति ॥ ९ ॥</s-l></s-lg><s-lg><s-l>अथापश्यत्कन्यां परमरूपदर्शनीयां पुष्पाण्यवचिन्वतीं गायन्तीं च ॥ १० ॥</s-l></s-lg><s-lg><s-l>अथ सा राज्ञः समीपे पर्यक्रामत् ॥ ११ ॥</s-l></s-lg><s-lg><s-l>तामब्रवीद्राजा ।</s-l><s-l>कस्यासि सुभगे त्वमिति ॥ १२ ॥</s-l></s-lg><s-lg><s-l>सा प्रत्युवाच ।</s-l><s-l>कन्यास्मीति ॥ १३ ॥</s-l></s-lg><s-lg><s-l>तां राजोवाच ।</s-l><s-l>अर्थी त्वयाहमिति ॥ १४ ॥</s-l></s-lg><s-lg><s-l>अथोवाच कन्या ।</s-l><s-l>समयेनाहं शक्या त्वया लब्धुम् ।</s-l><s-l>नान्यथेति ॥ १५ ॥</s-l></s-lg><s-lg><s-l>तां राजा समयमपृच्छत् ॥ १६ ॥</s-l></s-lg><s-lg><s-l>ततः कन्येदमुवाच ।</s-l><s-l>उदकं मे न दर्शयितव्यमिति ॥ १७ ॥</s-l></s-lg><s-lg><s-l>स राजा बाढमित्युक्त्वा तां समागम्य तया सहास्ते ॥ १८ ॥</s-l></s-lg><s-lg><s-l>तत्रैवासीने राजनि सेनान्वगच्छत् ।</s-l><s-l>पदेनानुपदं दृष्ट्वा राजानं परिवार्यातिष्ठत् ॥ १९ ॥</s-l></s-lg><s-lg><s-l>पर्याश्वस्तश्च राजा तयैव सह शिबिकया प्रायादविघाटितया ।</s-l><s-l>स्वनगरमनुप्राप्य रहसि तया सह रमन्नास्ते ।</s-l><s-l>नान्यत्किंचनापश्यत् ॥ २० ॥</s-l></s-lg><s-lg><s-l>अथ प्रधानामात्यस्तस्याभ्याशचराः स्त्रियोऽपृच्छत् ।</s-l><s-l>किमत्र प्रयोजनं वर्तत इति ॥ २१ ॥</s-l></s-lg><s-lg><s-l>अथाब्रुवंस्ताः स्त्रियः ।</s-l><s-l>अपूर्वमिव पश्याम उदकं नात्र नीयतेति ॥ २२ ॥</s-l></s-lg><s-lg><s-l>अथामात्योऽनुदकं वनं कारयित्वोदारवृक्षं बहुमूलपुष्पफलं रहस्युपगम्य राजानमब्रवीत् ।</s-l><s-l>वनमिदमुदारमनुदकम् ।</s-l><s-l>साध्वत्र रम्यतामिति ॥ २३ ॥</s-l></s-lg><s-lg><s-l>स तस्य वचनात्तयैव सह देव्या तद्वनं प्राविशत् ।</s-l><s-l>स कदाचित्तस्मिन्वने रम्ये तयैव सह व्यवहरत् ।</s-l><s-l>अथ क्षुत्तृष्णार्दितः श्रान्तोऽतिमात्रमतिमुक्तागारमपश्यत् ॥ २४ ॥</s-l></s-lg><s-lg><s-l>तत्प्रविश्य राजा सह प्रियया सुधातलसुकृतां विमलसलिलपूर्णां वापीमपश्यत् ॥ २५ ॥</s-l></s-lg><s-lg><s-l>दृष्ट्वैव च तां तस्या एव तीरे सहैव तया देव्या व्यतिष्ठत् ॥ २६ ॥</s-l></s-lg><s-lg><s-l>अथ तां देवीं स राजाब्रवीत् ।</s-l><s-l>साध्ववतर वापीसलिलमिति ॥ २७ ॥</s-l></s-lg><s-lg><s-l>सा तद्वचः श्रुत्वावतीर्य वापीं न्यमज्जत् ।</s-l><s-l>न पुनरुदमज्जत् ॥ २८ ॥</s-l></s-lg><s-lg><s-l>तां मृगयमाणो राजा नापश्यत् ॥ २९ ॥</s-l></s-lg><s-lg><s-l>वापीमपि निःस्राव्य मण्डूकं श्वभ्रमुखे दृष्ट्वा क्रुद्ध आज्ञापयामास ।</s-l><s-l>सर्वमण्डूकवधः क्रियतामिति ।</s-l><s-l>यो मयार्थी स मृतकैर्मण्डूकैरुपायनैर्मामुपतिष्ठेदिति ॥ ३० ॥</s-l></s-lg><s-lg><s-l>अथ मण्डूकवधे घोरे क्रियमाणे दिक्षु सर्वासु मण्डूकान्भयमाविशत् ।</s-l><s-l>ते भीता मण्डूकराज्ञे यथावृत्तं न्यवेदयन् ॥ ३१ ॥</s-l></s-lg><s-lg><s-l>ततो मण्डूकराट्तापसवेषधारी राजानमभ्यगच्छत् ॥ ३२ ॥</s-l></s-lg><s-lg><s-l>उपेत्य चैनमुवाच ।</s-l><s-l>मा राजन्क्रोधवशं गमः ।</s-l><s-l>प्रसादं कुरु ।</s-l><s-l>नार्हसि मण्डूकानामनपराधिनां वधं कर्तुमिति ॥ ३३ ॥</s-l></s-lg><s-lg><s-l>श्लोकौ चात्र भवतः ।</s-l><s-l>मा मण्डूकाञ्जिघांस त्वं कोपं संधारयाच्युत ।</s-l><s-l>प्रक्षीयते धनोद्रेको जनानामविजानताम् ॥ ३४ ॥</s-l></s-lg><s-lg><s-l>प्रतिजानीहि नैतांस्त्वं प्राप्य क्रोधं विमोक्ष्यसे ।</s-l><s-l>अलं कृत्वा तवाधर्मं मण्डूकैः किं हतैर्हि ते ॥ ३५ ॥</s-l></s-lg><s-lg><s-l>तमेवंवादिनमिष्टजनशोकपरीतात्मा राजा प्रोवाच ।</s-l><s-l>न हि क्षम्यते तन्मया ।</s-l><s-l>हनिष्याम्येतान् ।</s-l><s-l>एतैर्दुरात्मभिः प्रिया मे भक्षिता ।</s-l><s-l>सर्वथैव मे वध्या मण्डूकाः ।</s-l><s-l>नार्हसि विद्वन्मामुपरोद्धुमिति ॥ ३६ ॥</s-l></s-lg><s-lg><s-l>स तद्वाक्यमुपलभ्य व्यथितेन्द्रियमनाः प्रोवाच ।</s-l><s-l>प्रसीद राजन् ।</s-l><s-l>अहमायुर्नाम मण्डूकराजः ।</s-l><s-l>मम सा दुहिता सुशोभना नाम ।</s-l><s-l>तस्या दौःशील्यमेतत् ।</s-l><s-l>बहवो हि राजानस्तया विप्रलब्धपूर्वा इति ॥ ३७ ॥</s-l></s-lg><s-lg><s-l>तमब्रवीद्राजा ।</s-l><s-l>तयास्म्यर्थी ।</s-l><s-l>सा मे दीयतामिति ॥ ३८ ॥</s-l></s-lg><s-lg><s-l>अथैनां राज्ञे पितादात् ।</s-l><s-l>अब्रवीच्चैनाम् ।</s-l><s-l>एनं राजानं शुश्रूषस्वेति ॥ ३९ ॥</s-l></s-lg><s-lg><s-l>स उवाच दुहितरम् ।</s-l><s-l>यस्मात्त्वया राजानो विप्रलब्धास्तस्मादब्रह्मण्यानि तवापत्यानि भविष्यन्त्यनृतकत्वात्तवेति ॥ ४० ॥</s-l></s-lg><s-lg><s-l>स च राजा तामुपलभ्य तस्यां सुरतगुणनिबद्धहृदयो लोकत्रयैश्वर्यमिवोपलभ्य हर्षबाष्पकलया वाचा प्रणिपत्याभिपूज्य मण्डूकराजानमब्रवीत् ।</s-l><s-l>अनुगृहीतोऽस्मीति ॥ ४१ ॥</s-l></s-lg><s-lg><s-l>स च मण्डूकराजो जामातरमनुज्ञाप्य यथागतमगच्छत् ॥ ४२ ॥</s-l></s-lg><s-lg><s-l>अथ कस्यचित्कालस्य तस्यां कुमारास्त्रयस्तस्य राज्ञः संबभूवुः शलो दलो बलश्चेति ।</s-l><s-l>ततस्तेषां ज्येष्ठं शलं समये पिता राज्येऽभिषिच्य तपसि धृतात्मा वनं जगाम ॥ ४३ ॥</s-l></s-lg><s-lg><s-l>अथ कदाचिच्छलो मृगयामचरत् ।</s-l><s-l>मृगं चासाद्य रथेनान्वधावत् ॥ ४४ ॥</s-l></s-lg><s-lg><s-l>सूतं चोवाच ।</s-l><s-l>शीघ्रं मां वहस्वेति ॥ ४५ ॥</s-l></s-lg><s-lg><s-l>स तथोक्तः सूतो राजानमब्रवीत् ।</s-l><s-l>मा क्रियतामनुबन्धः ।</s-l><s-l>नैष शक्यस्त्वया मृगो ग्रहीतुं यद्यपि ते रथे युक्तौ वाम्यौ स्यातामिति ॥ ४६ ॥</s-l></s-lg><s-lg><s-l>ततोऽब्रवीद्राजा सूतम् ।</s-l><s-l>आचक्ष्व मे वाम्यौ ।</s-l><s-l>हन्मि वा त्वामिति ॥ ४७ ॥</s-l></s-lg><s-lg><s-l>स एवमुक्तो राजभयभीतो वामदेवशापभीतश्च सन्नाचख्यौ राज्ञे ।</s-l><s-l>वामदेवस्याश्वौ वाम्यौ मनोजवाविति ॥ ४८ ॥</s-l></s-lg><s-lg><s-l>अथैनमेवं ब्रुवाणमब्रवीद्राजा ।</s-l><s-l>वामदेवाश्रमं याहीति ॥ ४९ ॥</s-l></s-lg><s-lg><s-l>स गत्वा वामदेवाश्रमं तमृषिमब्रवीत् ।</s-l><s-l>भगवन्मृगो मया विद्धः पलायते ।</s-l><s-l>तं संभावयेयम् ।</s-l><s-l>अर्हसि मे वाम्यौ दातुमिति ॥ ५० ॥</s-l></s-lg><s-lg><s-l>तमब्रवीदृषिः ।</s-l><s-l>ददानि ते वाम्यौ ।</s-l><s-l>कृतकार्येण भवता ममैव निर्यात्यौ क्षिप्रमिति ॥ ५१ ॥</s-l></s-lg><s-lg><s-l>स च तावश्वौ प्रतिगृह्यानुज्ञाप्य चर्षिं प्रायाद्वाम्यसंयुक्तेन रथेन मृगं प्रति ।</s-l><s-l>गच्छंश्चाब्रवीत्सूतम् ।</s-l><s-l>अश्वरत्नाविमावयोग्यौ ब्राह्मणानाम् ।</s-l><s-l>नैतौ प्रतिदेयौ वामदेवायेति ॥ ५२ ॥</s-l></s-lg><s-lg><s-l>एवमुक्त्वा मृगमवाप्य स्वनगरमेत्याश्वावन्तःपुरेऽस्थापयत् ॥ ५३ ॥</s-l></s-lg><s-lg><s-l>अथर्षिश्चिन्तयामास ।</s-l><s-l>तरुणो राजपुत्रः कल्याणं पत्रमासाद्य रमते ।</s-l><s-l>न मे प्रतिनिर्यातयति ।</s-l><s-l>अहो कष्टमिति ॥ ५४ ॥</s-l></s-lg><s-lg><s-l>मनसा निश्चित्य मासि पूर्णे शिष्यमब्रवीत् ।</s-l><s-l>गच्छात्रेय ।</s-l><s-l>राजानं ब्रूहि ।</s-l><s-l>यदि पर्याप्तं निर्यातयोपाध्यायवाम्याविति ॥ ५५ ॥</s-l></s-lg><s-lg><s-l>स गत्वैवं तं राजानमब्रवीत् ॥ ५६ ॥</s-l></s-lg><s-lg><s-l>तं राजा प्रत्युवाच ।</s-l><s-l>राज्ञामेतद्वाहनम् ।</s-l><s-l>अनर्हा ब्राह्मणा रत्नानामेवंविधानाम् ।</s-l><s-l>किं च ब्राह्मणानामश्वैः कार्यम् ।</s-l><s-l>साधु प्रतिगम्यतामिति ॥ ५७ ॥</s-l></s-lg><s-lg><s-l>स गत्वैवमुपाध्यायायाचष्ट ॥ ५८ ॥</s-l></s-lg><s-lg><s-l>तच्छ्रुत्वा वचनमप्रियं वामदेवः क्रोधपरीतात्मा स्वयमेव राजानमभिगम्याश्वार्थमभ्यचोदयत् ।</s-l><s-l>न चादाद्राजा ॥ ५९ ॥</s-l></s-lg><s-lg><s-l> वामदेव उवाच ।</s-l><s-l>प्रयच्छ वाम्यौ मम पार्थिव त्वं कृतं हि ते कार्यमन्यैरशक्यम् ।</s-l><s-l>मा त्वा वधीद्वरुणो घोरपाशैर्ब्रह्मक्षत्रस्यान्तरे वर्तमानः ॥ ६० ॥</s-l></s-lg><s-lg><s-l> राजोवाच ।</s-l><s-l>अनड्वाहौ सुव्रतौ साधु दान्तावेतद्विप्राणां वाहनं वामदेव ।</s-l><s-l>ताभ्यां याहि त्वं यत्र कामो महर्षे छन्दांसि वै त्वादृशं संवहन्ति ॥ ६१ ॥</s-l></s-lg><s-lg><s-l> वामदेव उवाच ।</s-l><s-l>छन्दांसि वै मादृशं संवहन्ति लोकेऽमुष्मिन्पार्थिव यानि सन्ति ।</s-l><s-l>अस्मिंस्तु लोके मम यानमेतदस्मद्विधानामपरेषां च राजन् ॥ ६२ ॥</s-l></s-lg><s-lg><s-l> राजोवाच ।</s-l><s-l>चत्वारो वा गर्दभास्त्वां वहन्तु श्रेष्ठाश्वतर्यो हरयो वा तुरंगाः ।</s-l><s-l>तैस्त्वं याहि क्षत्रियस्यैष वाहो मम वाम्यौ न तवैतौ हि विद्धि ॥ ६३ ॥</s-l></s-lg><s-lg><s-l> वामदेव उवाच ।</s-l><s-l>घोरं व्रतं ब्राह्मणस्यैतदाहुरेतद्राजन्यदिहाजीवमानः ।</s-l><s-l>अयस्मया घोररूपा महान्तो वहन्तु त्वां शितशूलाश्चतुर्धा ॥ ६४ ॥</s-l></s-lg><s-lg><s-l> राजोवाच ।</s-l><s-l>ये त्वा विदुर्ब्राह्मणं वामदेव वाचा हन्तुं मनसा कर्मणा वा ।</s-l><s-l>ते त्वां सशिष्यमिह पातयन्तु मद्वाक्यनुन्नाः शितशूलासिहस्ताः ॥ ६५ ॥</s-l></s-lg><s-lg><s-l> वामदेव उवाच ।</s-l><s-l>नानुयोगा ब्राह्मणानां भवन्ति वाचा राजन्मनसा कर्मणा वा ।</s-l><s-l>यस्त्वेवं ब्रह्म तपसान्वेति विद्वांस्तेन श्रेष्ठो भवति हि जीवमानः ॥ ६६ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्ते वामदेवेन राजन्समुत्तस्थू राक्षसा घोररूपाः ।</s-l><s-l>तैः शूलहस्तैर्वध्यमानः स राजा प्रोवाचेदं वाक्यमुच्चैस्तदानीम् ॥ ६७ ॥</s-l></s-lg><s-lg><s-l>इक्ष्वाकवो यदि ब्रह्मन्दलो वा विधेया मे यदि वान्ये विशोऽपि ।</s-l><s-l>नोत्स्रक्ष्येऽहं वामदेवस्य वाम्यौ नैवंविधा धर्मशीला भवन्ति ॥ ६८ ॥</s-l></s-lg><s-lg><s-l>एवं ब्रुवन्नेव स यातुधानैर्हतो जगामाशु महीं क्षितीशः ।</s-l><s-l>ततो विदित्वा नृपतिं निपातितमिक्ष्वाकवो वै दलमभ्यषिञ्चन् ॥ ६९ ॥</s-l></s-lg><s-lg><s-l>राज्ये तदा तत्र गत्वा स विप्रः प्रोवाचेदं वचनं वामदेवः ।</s-l><s-l>दलं राजानं ब्राह्मणानां हि देयमेवं राजन्सर्वधर्मेषु दृष्टम् ॥ ७० ॥</s-l></s-lg><s-lg><s-l>बिभेषि चेत्त्वमधर्मान्नरेन्द्र प्रयच्छ मे शीघ्रमेवाद्य वाम्यौ ।</s-l><s-l>एतच्छ्रुत्वा वामदेवस्य वाक्यं स पार्थिवः सूतमुवाच रोषात् ॥ ७१ ॥</s-l></s-lg><s-lg><s-l>एकं हि मे सायकं चित्ररूपं दिग्धं विषेणाहर संगृहीतम् ।</s-l><s-l>येन विद्धो वामदेवः शयीत संदश्यमानः श्वभिरार्तरूपः ॥ ७२ ॥</s-l></s-lg><s-lg><s-l> वामदेव उवाच ।</s-l><s-l>जानामि पुत्रं दशवर्षं तवाहं जातं महिष्यां श्येनजितं नरेन्द्र ।</s-l><s-l>तं जहि त्वं मद्वचनात्प्रणुन्नस्तूर्णं प्रियं सायकैर्घोररूपैः ॥ ७३ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्तो वामदेवेन राजन्नन्तःपुरे राजपुत्रं जघान ।</s-l><s-l>स सायकस्तिग्मतेजा विसृष्टः श्रुत्वा दलस्तच्च वाक्यं बभाषे ॥ ७४ ॥</s-l></s-lg><s-lg><s-l>इक्ष्वाकवो हन्त चरामि वः प्रियं निहन्मीमं विप्रमद्य प्रमथ्य ।</s-l><s-l>आनीयतामपरस्तिग्मतेजाः पश्यध्वं मे वीर्यमद्य क्षितीशाः ॥ ७५ ॥</s-l></s-lg><s-lg><s-l> वामदेव उवाच ।</s-l><s-l>यं त्वमेनं सायकं घोररूपं विषेण दिग्धं मम संदधासि ।</s-l><s-l>न त्वमेनं शरवर्यं विमोक्तुं संधातुं वा शक्ष्यसि मानवेन्द्र ॥ ७६ ॥</s-l></s-lg><s-lg><s-l> राजोवाच ।</s-l><s-l>इक्ष्वाकवः पश्यत मां गृहीतं न वै शक्नोम्येष शरं विमोक्तुम् ।</s-l><s-l>न चास्य कर्तुं नाशमभ्युत्सहामि आयुष्मान्वै जीवतु वामदेवः ॥ ७७ ॥</s-l></s-lg><s-lg><s-l> वामदेव उवाच ।</s-l><s-l>संस्पृशैनां महिषीं सायकेन ततस्तस्मादेनसो मोक्ष्यसे त्वम् ॥ ७८ ॥</s-l></s-lg><s-lg><s-l> मार्कण्डेय उवाच ।</s-l><s-l>ततस्तथा कृतवान्पार्थिवस्तु ततो मुनिं राजपुत्री बभाषे ।</s-l><s-l>यथा युक्तं वामदेवाहमेनं दिने दिने संविशन्ती व्यशंसम् ।</s-l><s-l>ब्राह्मणेभ्यो मृगयन्ती सूनृतानि तथा ब्रह्मन्पुण्यलोकं लभेयम् ॥ ७९ ॥</s-l></s-lg><s-lg><s-l> वामदेव उवाच ।</s-l><s-l>त्वया त्रातं राजकुलं शुभेक्षणे वरं वृणीष्वाप्रतिमं ददानि ते ।</s-l><s-l>प्रशाधीमं स्वजनं राजपुत्रि इक्ष्वाकुराज्यं सुमहच्चाप्यनिन्द्ये ॥ ८० ॥</s-l></s-lg><s-lg><s-l> राजपुत्र्युवाच ।</s-l><s-l>वरं वृणे भगवन्नेकमेव विमुच्यतां किल्बिषादद्य भर्ता ।</s-l><s-l>शिवेन चाध्याहि सपुत्रबान्धवं वरो वृतो ह्येष मया द्विजाग्र्य ॥ ८१ ॥</s-l></s-lg><s-lg><s-l> मार्कण्डेय उवाच ।</s-l><s-l>श्रुत्वा वचः स मुनी राजपुत्र्यास्तथास्त्विति प्राह कुरुप्रवीर ।</s-l><s-l>ततः स राजा मुदितो बभूव वाम्यौ चास्मै संप्रददौ प्रणम्य ॥ ८२ ॥</s-l></s-lg>