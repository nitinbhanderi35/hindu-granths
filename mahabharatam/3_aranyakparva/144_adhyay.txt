<s-lg><s-l> वैशंपायन उवाच ।</s-l><s-l>ततः प्रयातमात्रेषु पाण्डवेषु महात्मसु ।</s-l><s-l>पद्भ्यामनुचिता गन्तुं द्रौपदी समुपाविशत् ॥ १ ॥</s-l></s-lg><s-lg><s-l>श्रान्ता दुःखपरीता च वातवर्षेण तेन च ।</s-l><s-l>सौकुमार्याच्च पाञ्चाली संमुमोह यशस्विनी ॥ २ ॥</s-l></s-lg><s-lg><s-l>सा पात्यमाना मोहेन बाहुभ्यामसितेक्षणा ।</s-l><s-l>वृत्ताभ्यामनुरूपाभ्यामूरू समवलम्बत ॥ ३ ॥</s-l></s-lg><s-lg><s-l>आलम्बमाना सहितावूरू गजकरोपमौ ।</s-l><s-l>पपात सहसा भूमौ वेपन्ती कदली यथा ॥ ४ ॥</s-l></s-lg><s-lg><s-l>तां पतन्तीं वरारोहां सज्जमानां लतामिव ।</s-l><s-l>नकुलः समभिद्रुत्य परिजग्राह वीर्यवान् ॥ ५ ॥</s-l></s-lg><s-lg><s-l> नकुल उवाच ।</s-l><s-l>राजन्पाञ्चालराजस्य सुतेयमसितेक्षणा ।</s-l><s-l>श्रान्ता निपतिता भूमौ तामवेक्षस्व भारत ॥ ६ ॥</s-l></s-lg><s-lg><s-l>अदुःखार्हा परं दुःखं प्राप्तेयं मृदुगामिनी ।</s-l><s-l>आश्वासय महाराज तामिमां श्रमकर्शिताम् ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>राजा तु वचनात्तस्य भृशं दुःखसमन्वितः ।</s-l><s-l>भीमश्च सहदेवश्च सहसा समुपाद्रवन् ॥ ८ ॥</s-l></s-lg><s-lg><s-l>तामवेक्ष्य तु कौन्तेयो विवर्णवदनां कृशाम् ।</s-l><s-l>अङ्कमानीय धर्मात्मा पर्यदेवयदातुरः ॥ ९ ॥</s-l></s-lg><s-lg><s-l>कथं वेश्मसु गुप्तेषु स्वास्तीर्णशयनोचिता ।</s-l><s-l>शेते निपतिता भूमौ सुखार्हा वरवर्णिनी ॥ १० ॥</s-l></s-lg><s-lg><s-l>सुकुमारौ कथं पादौ मुखं च कमलप्रभम् ।</s-l><s-l>मत्कृतेऽद्य वरार्हायाः श्यामतां समुपागतम् ॥ ११ ॥</s-l></s-lg><s-lg><s-l>किमिदं द्यूतकामेन मया कृतमबुद्धिना ।</s-l><s-l>आदाय कृष्णां चरता वने मृगगणायुते ॥ १२ ॥</s-l></s-lg><s-lg><s-l>सुखं प्राप्स्यति पाञ्चाली पाण्डवान्प्राप्य वै पतीन् ।</s-l><s-l>इति द्रुपदराजेन पित्रा दत्तायतेक्षणा ॥ १३ ॥</s-l></s-lg><s-lg><s-l>तत्सर्वमनवाप्यैव श्रमशोकाद्धि कर्शिता ।</s-l><s-l>शेते निपतिता भूमौ पापस्य मम कर्मभिः ॥ १४ ॥</s-l></s-lg><s-lg><s-l>तथा लालप्यमाने तु धर्मराजे युधिष्ठिरे ।</s-l><s-l>धौम्यप्रभृतयः सर्वे तत्राजग्मुर्द्विजोत्तमाः ॥ १५ ॥</s-l></s-lg><s-lg><s-l>ते समाश्वासयामासुराशीर्भिश्चाप्यपूजयन् ।</s-l><s-l>रक्षोघ्नांश्च तथा मन्त्राञ्जेपुश्चक्रुश्च ते क्रियाः ॥ १६ ॥</s-l></s-lg><s-lg><s-l>पठ्यमानेषु मन्त्रेषु शान्त्यर्थं परमर्षिभिः ।</s-l><s-l>स्पृश्यमाना करैः शीतैः पाण्डवैश्च मुहुर्मुहुः ॥ १७ ॥</s-l></s-lg><s-lg><s-l>सेव्यमाना च शीतेन जलमिश्रेण वायुना ।</s-l><s-l>पाञ्चाली सुखमासाद्य लेभे चेतः शनैः शनैः ॥ १८ ॥</s-l></s-lg><s-lg><s-l>परिगृह्य च तां दीनां कृष्णामजिनसंस्तरे ।</s-l><s-l>तदा विश्रामयामासुर्लब्धसंज्ञां तपस्विनीम् ॥ १९ ॥</s-l></s-lg><s-lg><s-l>तस्या यमौ रक्ततलौ पादौ पूजितलक्षणौ ।</s-l><s-l>कराभ्यां किणजाताभ्यां शनकैः संववाहतुः ॥ २० ॥</s-l></s-lg><s-lg><s-l>पर्याश्वासयदप्येनां धर्मराजो युधिष्ठिरः ।</s-l><s-l>उवाच च कुरुश्रेष्ठो भीमसेनमिदं वचः ॥ २१ ॥</s-l></s-lg><s-lg><s-l>बहवः पर्वता भीम विषमा हिमदुर्गमाः ।</s-l><s-l>तेषु कृष्णा महाबाहो कथं नु विचरिष्यति ॥ २२ ॥</s-l></s-lg><s-lg><s-l> भीमसेन उवाच ।</s-l><s-l>त्वां राजन्राजपुत्रीं च यमौ च पुरुषर्षभौ ।</s-l><s-l>स्वयं नेष्यामि राजेन्द्र मा विषादे मनः कृथाः ॥ २३ ॥</s-l></s-lg><s-lg><s-l>अथ वासौ मया जातो विहगो मद्बलोपमः ।</s-l><s-l>वहेदनघ सर्वान्नो वचनात्ते घटोत्कचः ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>अनुज्ञातो धर्मराज्ञा पुत्रं सस्मार राक्षसम् ।</s-l><s-l>घटोत्कचश्च धर्मात्मा स्मृतमात्रः पितुस्तदा ।</s-l><s-l>कृताञ्जलिरुपातिष्ठदभिवाद्याथ पाण्डवान् ॥ २५ ॥</s-l></s-lg><s-lg><s-l>ब्राह्मणांश्च महाबाहुः स च तैरभिनन्दितः ।</s-l><s-l>उवाच भीमसेनं स पितरं सत्यविक्रमः ॥ २६ ॥</s-l></s-lg><s-lg><s-l>स्मृतोऽस्मि भवता शीघ्रं शुश्रूषुरहमागतः ।</s-l><s-l>आज्ञापय महाबाहो सर्वं कर्तास्म्यसंशयम् ।</s-l><s-l>तच्छ्रुत्वा भीमसेनस्तु राक्षसं परिषस्वजे ॥ २७ ॥</s-l></s-lg>