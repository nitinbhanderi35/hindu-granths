<s-lg><s-l> वैशंपायन उवाच ।</s-l><s-l>युधिष्ठिरस्तमासाद्य तपसा दग्धकिल्बिषम् ।</s-l><s-l>अभ्यवादयत प्रीतः शिरसा नाम कीर्तयन् ॥ १ ॥</s-l></s-lg><s-lg><s-l>ततः कृष्णा च भीमश्च यमौ चापि यशस्विनौ ।</s-l><s-l>शिरोभिः प्राप्य राजर्षिं परिवार्योपतस्थिरे ॥ २ ॥</s-l></s-lg><s-lg><s-l>तथैव धौम्यो धर्मज्ञः पाण्डवानां पुरोहितः ।</s-l><s-l>यथान्यायमुपाक्रान्तस्तमृषिं संशितव्रतम् ॥ ३ ॥</s-l></s-lg><s-lg><s-l>अन्वजानात्स धर्मज्ञो मुनिर्दिव्येन चक्षुषा ।</s-l><s-l>पाण्डोः पुत्रान्कुरुश्रेष्ठानास्यतामिति चाब्रवीत् ॥ ४ ॥</s-l></s-lg><s-lg><s-l>कुरूणामृषभं प्राज्ञं पूजयित्वा महातपाः ।</s-l><s-l>सह भ्रातृभिरासीनं पर्यपृच्छदनामयम् ॥ ५ ॥</s-l></s-lg><s-lg><s-l>नानृते कुरुषे भावं कच्चिद्धर्मे च वर्तसे ।</s-l><s-l>मतापित्रोश्च ते वृत्तिः कच्चित्पार्थ न सीदति ॥ ६ ॥</s-l></s-lg><s-lg><s-l>कच्चित्ते गुरवः सर्वे वृद्धा वैद्याश्च पूजिताः ।</s-l><s-l>कच्चिन्न कुरुषे भावं पार्थ पापेषु कर्मसु ॥ ७ ॥</s-l></s-lg><s-lg><s-l>सुकृतं प्रतिकर्तुं च कच्चिद्धातुं च दुष्कृतम् ।</s-l><s-l>यथान्यायं कुरुश्रेष्ठ जानासि न च कत्थसे ॥ ८ ॥</s-l></s-lg><s-lg><s-l>यथार्हं मानिताः कच्चित्त्वया नन्दन्ति साधवः ।</s-l><s-l>वनेष्वपि वसन्कच्चिद्धर्ममेवानुवर्तसे ॥ ९ ॥</s-l></s-lg><s-lg><s-l>कच्चिद्धौम्यस्त्वदाचारैर्न पार्थ परितप्यते ।</s-l><s-l>दानधर्मतपःशौचैरार्जवेन तितिक्षया ॥ १० ॥</s-l></s-lg><s-lg><s-l>पितृपैतामहं वृत्तं कच्चित्पार्थानुवर्तसे ।</s-l><s-l>कच्चिद्राजर्षियातेन पथा गच्छसि पाण्डव ॥ ११ ॥</s-l></s-lg><s-lg><s-l>स्वे स्वे किल कुले जाते पुत्रे नप्तरि वा पुनः ।</s-l><s-l>पितरः पितृलोकस्थाः शोचन्ति च हसन्ति च ॥ १२ ॥</s-l></s-lg><s-lg><s-l>किं न्वस्य दुष्कृतेऽस्माभिः संप्राप्तव्यं भविष्यति ।</s-l><s-l>किं चास्य सुकृतेऽस्माभिः प्राप्तव्यमिति शोभनम् ॥ १३ ॥</s-l></s-lg><s-lg><s-l>पिता माता तथैवाग्निर्गुरुरात्मा च पञ्चमः ।</s-l><s-l>यस्यैते पूजिताः पार्थ तस्य लोकावुभौ जितौ ॥ १४ ॥</s-l></s-lg><s-lg><s-l>अब्भक्षा वायुभक्षाश्च प्लवमाना विहायसा ।</s-l><s-l>जुषन्ते पर्वतश्रेष्ठमृषयः पर्वसंधिषु ॥ १५ ॥</s-l></s-lg><s-lg><s-l>कामिनः सह कान्ताभिः परस्परमनुव्रताः ।</s-l><s-l>दृश्यन्ते शैलशृङ्गस्थास्तथा किंपुरुषा नृप ॥ १६ ॥</s-l></s-lg><s-lg><s-l>अरजांसि च वासांसि वसानाः कौशिकानि च ।</s-l><s-l>दृश्यन्ते बहवः पार्थ गन्धर्वाप्सरसां गणाः ॥ १७ ॥</s-l></s-lg><s-lg><s-l>विद्याधरगणाश्चैव स्रग्विणः प्रियदर्शनाः ।</s-l><s-l>महोरगगणाश्चैव सुपर्णाश्चोरगादयः ॥ १८ ॥</s-l></s-lg><s-lg><s-l>अस्य चोपरि शैलस्य श्रूयते पर्वसंधिषु ।</s-l><s-l>भेरीपणवशङ्खानां मृदङ्गानां च निस्वनः ॥ १९ ॥</s-l></s-lg><s-lg><s-l>इहस्थैरेव तत्सर्वं श्रोतव्यं भरतर्षभाः ।</s-l><s-l>न कार्या वः कथंचित्स्यात्तत्राभिसरणे मतिः ॥ २० ॥</s-l></s-lg><s-lg><s-l>न चाप्यतः परं शक्यं गन्तुं भरतसत्तमाः ।</s-l><s-l>विहारो ह्यत्र देवानाममानुषगतिस्तु सा ॥ २१ ॥</s-l></s-lg><s-lg><s-l>ईषच्चपलकर्माणं मनुष्यमिह भारत ।</s-l><s-l>द्विषन्ति सर्वभूतानि ताडयन्ति च राक्षसाः ॥ २२ ॥</s-l></s-lg><s-lg><s-l>अभ्यतिक्रम्य शिखरं शैलस्यास्य युधिष्ठिर ।</s-l><s-l>गतिः परमसिद्धानां देवर्षीणां प्रकाशते ॥ २३ ॥</s-l></s-lg><s-lg><s-l>चापलादिह गच्छन्तं पार्थ यानमतः परम् ।</s-l><s-l>अयःशूलादिभिर्घ्नन्ति राक्षसाः शत्रुसूदन ॥ २४ ॥</s-l></s-lg><s-lg><s-l>अप्सरोभिः परिवृतः समृद्ध्या नरवाहनः ।</s-l><s-l>इह वैश्रवणस्तात पर्वसंधिषु दृश्यते ॥ २५ ॥</s-l></s-lg><s-lg><s-l>शिखरे तं समासीनमधिपं सर्वरक्षसाम् ।</s-l><s-l>प्रेक्षन्ते सर्वभूतानि भानुमन्तमिवोदितम् ॥ २६ ॥</s-l></s-lg><s-lg><s-l>देवदानवसिद्धानां तथा वैश्रवणस्य च ।</s-l><s-l>गिरेः शिखरमुद्यानमिदं भरतसत्तम ॥ २७ ॥</s-l></s-lg><s-lg><s-l>उपासीनस्य धनदं तुम्बुरोः पर्वसंधिषु ।</s-l><s-l>गीतसामस्वनस्तात श्रूयते गन्धमादने ॥ २८ ॥</s-l></s-lg><s-lg><s-l>एतदेवंविधं चित्रमिह तात युधिष्ठिर ।</s-l><s-l>प्रेक्षन्ते सर्वभूतानि बहुशः पर्वसंधिषु ॥ २९ ॥</s-l></s-lg><s-lg><s-l>भुञ्जानाः सर्वभोज्यानि रसवन्ति फलानि च ।</s-l><s-l>वसध्वं पाण्डवश्रेष्ठा यावदर्जुनदर्शनम् ॥ ३० ॥</s-l></s-lg><s-lg><s-l>न तात चपलैर्भाव्यमिह प्राप्तैः कथंचन ।</s-l><s-l>उषित्वेह यथाकामं यथाश्रद्धं विहृत्य च ।</s-l><s-l>ततः शस्त्रभृतां श्रेष्ठ पृथिवीं पालयिष्यसि ॥ ३१ ॥</s-l></s-lg>