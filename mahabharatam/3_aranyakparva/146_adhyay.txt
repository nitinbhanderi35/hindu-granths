<s-lg><s-l> वैशंपायन उवाच ।</s-l><s-l>तत्र ते पुरुषव्याघ्राः परमं शौचमास्थिताः ।</s-l><s-l>षड्रात्रमवसन्वीरा धनंजयदिदृक्षया ।</s-l><s-l>तस्मिन्विहरमाणाश्च रममाणाश्च पाण्डवाः ॥ १ ॥</s-l></s-lg><s-lg><s-l>मनोज्ञे काननवरे सर्वभूतमनोरमे ।</s-l><s-l>पादपैः पुष्पविकचैः फलभारावनामितैः ॥ २ ॥</s-l></s-lg><s-lg><s-l>शोभितं सर्वतोरम्यैः पुंस्कोकिलकुलाकुलैः ।</s-l><s-l>स्निग्धपत्रैरविरलैः शीतच्छायैर्मनोरमैः ॥ ३ ॥</s-l></s-lg><s-lg><s-l>सरांसि च विचित्राणि प्रसन्नसलिलानि च ।</s-l><s-l>कमलैः सोत्पलैस्तत्र भ्राजमानानि सर्वशः ।</s-l><s-l>पश्यन्तश्चारुरूपाणि रेमिरे तत्र पाण्डवाः ॥ ४ ॥</s-l></s-lg><s-lg><s-l>पुण्यगन्धः सुखस्पर्शो ववौ तत्र समीरणः ।</s-l><s-l>ह्लादयन्पाण्डवान्सर्वान्सकृष्णान्सद्विजर्षभान् ॥ ५ ॥</s-l></s-lg><s-lg><s-l>ततः पूर्वोत्तरो वायुः पवमानो यदृच्छया ।</s-l><s-l>सहस्रपत्रमर्काभं दिव्यं पद्ममुदावहत् ॥ ६ ॥</s-l></s-lg><s-lg><s-l>तदपश्यत पाञ्चाली दिव्यगन्धं मनोरमम् ।</s-l><s-l>अनिलेनाहृतं भूमौ पतितं जलजं शुचि ॥ ७ ॥</s-l></s-lg><s-lg><s-l>तच्छुभा शुभमासाद्य सौगन्धिकमनुत्तमम् ।</s-l><s-l>अतीव मुदिता राजन्भीमसेनमथाब्रवीत् ॥ ८ ॥</s-l></s-lg><s-lg><s-l>पश्य दिव्यं सुरुचिरं भीम पुष्पमनुत्तमम् ।</s-l><s-l>गन्धसंस्थानसंपन्नं मनसो मम नन्दनम् ॥ ९ ॥</s-l></s-lg><s-lg><s-l>एतत्तु धर्मराजाय प्रदास्यामि परंतप ।</s-l><s-l>हरेरिदं मे कामाय काम्यके पुनराश्रमे ॥ १० ॥</s-l></s-lg><s-lg><s-l>यदि तेऽहं प्रिया पार्थ बहूनीमान्युपाहर ।</s-l><s-l>तान्यहं नेतुमिच्छामि काम्यकं पुनराश्रमम् ॥ ११ ॥</s-l></s-lg><s-lg><s-l>एवमुक्त्वा तु पाञ्चाली भीमसेनमनिन्दिता ।</s-l><s-l>जगाम धर्मराजाय पुष्पमादाय तत्तदा ॥ १२ ॥</s-l></s-lg><s-lg><s-l>अभिप्रायं तु विज्ञाय महिष्याः पुरुषर्षभः ।</s-l><s-l>प्रियायाः प्रियकामः स भीमो भीमपराक्रमः ॥ १३ ॥</s-l></s-lg><s-lg><s-l>वातं तमेवाभिमुखो यतस्तत्पुष्पमागतम् ।</s-l><s-l>आजिहीर्षुर्जगामाशु स पुष्पाण्यपराण्यपि ॥ १४ ॥</s-l></s-lg><s-lg><s-l>रुक्मपृष्ठं धनुर्गृह्य शरांश्चाशीविषोपमान् ।</s-l><s-l>मृगराडिव संक्रुद्धः प्रभिन्न इव कुञ्जरः ॥ १५ ॥</s-l></s-lg><s-lg><s-l>द्रौपद्याः प्रियमन्विच्छन्स्वबाहुबलमाश्रितः ।</s-l><s-l>व्यपेतभयसंमोहः शैलमभ्यपतद्बली ॥ १६ ॥</s-l></s-lg><s-lg><s-l>स तं द्रुमलतागुल्मच्छन्नं नीलशिलातलम् ।</s-l><s-l>गिरिं चचारारिहरः किंनराचरितं शुभम् ॥ १७ ॥</s-l></s-lg><s-lg><s-l>नानावर्णधरैश्चित्रं धातुद्रुममृगाण्डजैः ।</s-l><s-l>सर्वभूषणसंपूर्णं भूमेर्भुजमिवोच्छ्रितम् ॥ १८ ॥</s-l></s-lg><s-lg><s-l>सर्वर्तुरमणीयेषु गन्धमादनसानुषु ।</s-l><s-l>सक्तचक्षुरभिप्रायं हृदयेनानुचिन्तयन् ॥ १९ ॥</s-l></s-lg><s-lg><s-l>पुंस्कोकिलनिनादेषु षट्पदाभिरुतेषु च ।</s-l><s-l>बद्धश्रोत्रमनश्चक्षुर्जगामामितविक्रमः ॥ २० ॥</s-l></s-lg><s-lg><s-l>जिघ्रमाणो महातेजाः सर्वर्तुकुसुमोद्भवम् ।</s-l><s-l>गन्धमुद्दाममुद्दामो वने मत्त इव द्विपः ॥ २१ ॥</s-l></s-lg><s-lg><s-l>ह्रियमाणश्रमः पित्रा संप्रहृष्टतनूरुहः ।</s-l><s-l>पितुः संस्पर्शशीतेन गन्धमादनवायुना ॥ २२ ॥</s-l></s-lg><s-lg><s-l>स यक्षगन्धर्वसुरब्रह्मर्षिगणसेवितम् ।</s-l><s-l>विलोडयामास तदा पुष्पहेतोररिंदमः ॥ २३ ॥</s-l></s-lg><s-lg><s-l>विषमच्छेदरचितैरनुलिप्तमिवाङ्गुलैः ।</s-l><s-l>विमलैर्धातुविच्छेदैः काञ्चनाञ्जनराजतैः ॥ २४ ॥</s-l></s-lg><s-lg><s-l>सपक्षमिव नृत्यन्तं पार्श्वलग्नैः पयोधरैः ।</s-l><s-l>मुक्ताहारैरिव चितं च्युतैः प्रस्रवणोदकैः ॥ २५ ॥</s-l></s-lg><s-lg><s-l>अभिरामनदीकुञ्जनिर्झरोदरकन्दरम् ।</s-l><s-l>अप्सरोनूपुररवैः प्रनृत्तबहुबर्हिणम् ॥ २६ ॥</s-l></s-lg><s-lg><s-l>दिग्वारणविषाणाग्रैर्घृष्टोपलशिलातलम् ।</s-l><s-l>स्रस्तांशुकमिवाक्षोभ्यैर्निम्नगानिःसृतैर्जलैः ॥ २७ ॥</s-l></s-lg><s-lg><s-l>सशष्पकवलैः स्वस्थैरदूरपरिवर्तिभिः ।</s-l><s-l>भयस्याज्ञैश्च हरिणैः कौतूहलनिरीक्षितः ॥ २८ ॥</s-l></s-lg><s-lg><s-l>चालयन्नूरुवेगेन लताजालान्यनेकशः ।</s-l><s-l>आक्रीडमानः कौन्तेयः श्रीमान्वायुसुतो ययौ ॥ २९ ॥</s-l></s-lg><s-lg><s-l>प्रियामनोरथं कर्तुमुद्यतश्चारुलोचनः ।</s-l><s-l>प्रांशुः कनकतालाभः सिंहसंहननो युवा ॥ ३० ॥</s-l></s-lg><s-lg><s-l>मत्तवारणविक्रान्तो मत्तवारणवेगवान् ।</s-l><s-l>मत्तवारणताम्राक्षो मत्तवारणवारणः ॥ ३१ ॥</s-l></s-lg><s-lg><s-l>प्रियपार्श्वोपविष्टाभिर्व्यावृत्ताभिर्विचेष्टितैः ।</s-l><s-l>यक्षगन्धर्वयोषाभिरदृश्याभिर्निरीक्षितः ॥ ३२ ॥</s-l></s-lg><s-lg><s-l>नवावतारं रूपस्य विक्रीणन्निव पाण्डवः ।</s-l><s-l>चचार रमणीयेषु गन्धमादनसानुषु ॥ ३३ ॥</s-l></s-lg><s-lg><s-l>संस्मरन्विविधान्क्लेशान्दुर्योधनकृतान्बहून् ।</s-l><s-l>द्रौपद्या वनवासिन्याः प्रियं कर्तुं समुद्यतः ॥ ३४ ॥</s-l></s-lg><s-lg><s-l>सोऽचिन्तयद्गते स्वर्गमर्जुने मयि चागते ।</s-l><s-l>पुष्पहेतोः कथं न्वार्यः करिष्यति युधिष्ठिरः ॥ ३५ ॥</s-l></s-lg><s-lg><s-l>स्नेहान्नरवरो नूनमविश्वासाद्वनस्य च ।</s-l><s-l>नकुलं सहदेवं च न मोक्ष्यति युधिष्ठिरः ॥ ३६ ॥</s-l></s-lg><s-lg><s-l>कथं नु कुसुमावाप्तिः स्याच्छीघ्रमिति चिन्तयन् ।</s-l><s-l>प्रतस्थे नरशार्दूलः पक्षिराडिव वेगितः ॥ ३७ ॥</s-l></s-lg><s-lg><s-l>कम्पयन्मेदिनीं पद्भ्यां निर्घात इव पर्वसु ।</s-l><s-l>त्रासयन्गजयूथानि वातरंहा वृकोदरः ॥ ३८ ॥</s-l></s-lg><s-lg><s-l>सिंहव्याघ्रगणांश्चैव मर्दमानो महाबलः ।</s-l><s-l>उन्मूलयन्महावृक्षान्पोथयंश्चोरसा बली ॥ ३९ ॥</s-l></s-lg><s-lg><s-l>लतावल्लीश्च वेगेन विकर्षन्पाण्डुनन्दनः ।</s-l><s-l>उपर्युपरि शैलाग्रमारुरुक्षुरिव द्विपः ।</s-l><s-l>विनर्दमानोऽतिभृशं सविद्युदिव तोयदः ॥ ४० ॥</s-l></s-lg><s-lg><s-l>तस्य शब्देन घोरेण धनुर्घोषेण चाभिभो ।</s-l><s-l>त्रस्तानि मृगयूथानि समन्ताद्विप्रदुद्रुवुः ॥ ४१ ॥</s-l></s-lg><s-lg><s-l>अथापश्यन्महाबाहुर्गन्धमादनसानुषु ।</s-l><s-l>सुरम्यं कदलीषण्डं बहुयोजनविस्तृतम् ॥ ४२ ॥</s-l></s-lg><s-lg><s-l>तमभ्यगच्छद्वेगेन क्षोभयिष्यन्महाबलः ।</s-l><s-l>महागज इवास्रावी प्रभञ्जन्विविधान्द्रुमान् ॥ ४३ ॥</s-l></s-lg><s-lg><s-l>उत्पाट्य कदलीस्कन्धान्बहुतालसमुच्छ्रयान् ।</s-l><s-l>चिक्षेप तरसा भीमः समन्ताद्बलिनां वरः ॥ ४४ ॥</s-l></s-lg><s-lg><s-l>ततः सत्त्वान्युपाक्रामन्बहूनि च महान्ति च ।</s-l><s-l>रुरुवारणसंघाश्च महिषाश्च जलाश्रयाः ॥ ४५ ॥</s-l></s-lg><s-lg><s-l>सिंहव्याघ्राश्च संक्रुद्धा भीमसेनमभिद्रवन् ।</s-l><s-l>व्यादितास्या महारौद्रा विनदन्तोऽतिभीषणाः ॥ ४६ ॥</s-l></s-lg><s-lg><s-l>ततो वायुसुतः क्रोधात्स्वबाहुबलमाश्रितः ।</s-l><s-l>गजेनाघ्नन्गजं भीमः सिंहं सिंहेन चाभिभूः ।</s-l><s-l>तलप्रहारैरन्यांश्च व्यहनत्पाण्डवो बली ॥ ४७ ॥</s-l></s-lg><s-lg><s-l>ते हन्यमाना भीमेन सिंहव्याघ्रतरक्षवः ।</s-l><s-l>भयाद्विससृपुः सर्वे शकृन्मूत्रं च सुस्रुवुः ॥ ४८ ॥</s-l></s-lg><s-lg><s-l>प्रविवेश ततः क्षिप्रं तानपास्य महाबलः ।</s-l><s-l>वनं पाण्डुसुतः श्रीमाञ्शब्देनापूरयन्दिशः ॥ ४९ ॥</s-l></s-lg><s-lg><s-l>तेन शब्देन चोग्रेण भीमसेनरवेण च ।</s-l><s-l>वनान्तरगताः सर्वे वित्रेसुर्मृगपक्षिणः ॥ ५० ॥</s-l></s-lg><s-lg><s-l>तं शब्दं सहसा श्रुत्वा मृगपक्षिसमीरितम् ।</s-l><s-l>जलार्द्रपक्षा विहगाः समुत्पेतुः सहस्रशः ॥ ५१ ॥</s-l></s-lg><s-lg><s-l>तानौदकान्पक्षिगणान्निरीक्ष्य भरतर्षभः ।</s-l><s-l>तानेवानुसरन्रम्यं ददर्श सुमहत्सरः ॥ ५२ ॥</s-l></s-lg><s-lg><s-l>काञ्चनैः कदलीषण्डैर्मन्दमारुतकम्पितैः ।</s-l><s-l>वीज्यमानमिवाक्षोभ्यं तीरान्तरविसर्पिभिः ॥ ५३ ॥</s-l></s-lg><s-lg><s-l>तत्सरोऽथावतीर्याशु प्रभूतकमलोत्पलम् ।</s-l><s-l>महागज इवोद्दामश्चिक्रीड बलवद्बली ।</s-l><s-l>विक्रीड्य तस्मिन्सुचिरमुत्ततारामितद्युतिः ॥ ५४ ॥</s-l></s-lg><s-lg><s-l>ततोऽवगाह्य वेगेन तद्वनं बहुपादपम् ।</s-l><s-l>दध्मौ च शङ्खं स्वनवत्सर्वप्राणेन पाण्डवः ॥ ५५ ॥</s-l></s-lg><s-lg><s-l>तस्य शङ्खस्य शब्देन भीमसेनरवेण च ।</s-l><s-l>बाहुशब्देन चोग्रेण नर्दन्तीव गिरेर्गुहाः ॥ ५६ ॥</s-l></s-lg><s-lg><s-l>तं वज्रनिष्पेषसममास्फोटितरवं भृशम् ।</s-l><s-l>श्रुत्वा शैलगुहासुप्तैः सिंहैर्मुक्तो महास्वनः ॥ ५७ ॥</s-l></s-lg><s-lg><s-l>सिंहनादभयत्रस्तैः कुञ्जरैरपि भारत ।</s-l><s-l>मुक्तो विरावः सुमहान्पर्वतो येन पूरितः ॥ ५८ ॥</s-l></s-lg><s-lg><s-l>तं तु नादं ततः श्रुत्वा सुप्तो वानरपुंगवः ।</s-l><s-l>प्राजृम्भत महाकायो हनूमान्नाम वानरः ॥ ५९ ॥</s-l></s-lg><s-lg><s-l>कदलीषण्डमध्यस्थो निद्रावशगतस्तदा ।</s-l><s-l>जृम्भमाणः सुविपुलं शक्रध्वजमिवोच्छ्रितम् ।</s-l><s-l>आस्फोटयत लाङ्गूलमिन्द्राशनिसमस्वनम् ॥ ६० ॥</s-l></s-lg><s-lg><s-l>तस्य लाङ्गूलनिनदं पर्वतः स गुहामुखैः ।</s-l><s-l>उद्गारमिव गौर्नर्दमुत्ससर्ज समन्ततः ॥ ६१ ॥</s-l></s-lg><s-lg><s-l>स लाङ्गूलरवस्तस्य मत्तवारणनिस्वनम् ।</s-l><s-l>अन्तर्धाय विचित्रेषु चचार गिरिसानुषु ॥ ६२ ॥</s-l></s-lg><s-lg><s-l>स भीमसेनस्तं श्रुत्वा संप्रहृष्टतनूरुहः ।</s-l><s-l>शब्दप्रभवमन्विच्छंश्चचार कदलीवनम् ॥ ६३ ॥</s-l></s-lg><s-lg><s-l>कदलीवनमध्यस्थमथ पीने शिलातले ।</s-l><s-l>स ददर्श महाबाहुर्वानराधिपतिं स्थितम् ॥ ६४ ॥</s-l></s-lg><s-lg><s-l>विद्युत्संघातदुष्प्रेक्ष्यं विद्युत्संघातपिङ्गलम् ।</s-l><s-l>विद्युत्संघातसदृशं विद्युत्संघातचञ्चलम् ॥ ६५ ॥</s-l></s-lg><s-lg><s-l>बाहुस्वस्तिकविन्यस्तपीनह्रस्वशिरोधरम् ।</s-l><s-l>स्कन्धभूयिष्ठकायत्वात्तनुमध्यकटीतटम् ॥ ६६ ॥</s-l></s-lg><s-lg><s-l>किंचिच्चाभुग्नशीर्षेण दीर्घरोमाञ्चितेन च ।</s-l><s-l>लाङ्गूलेनोर्ध्वगतिना ध्वजेनेव विराजितम् ॥ ६७ ॥</s-l></s-lg><s-lg><s-l>रक्तोष्ठं ताम्रजिह्वास्यं रक्तकर्णं चलद्भ्रुवम् ।</s-l><s-l>वदनं वृत्तदंष्ट्राग्रं रश्मिवन्तमिवोडुपम् ॥ ६८ ॥</s-l></s-lg><s-lg><s-l>वदनाभ्यन्तरगतैः शुक्लभासैरलंकृतम् ।</s-l><s-l>केसरोत्करसंमिश्रमशोकानामिवोत्करम् ॥ ६९ ॥</s-l></s-lg><s-lg><s-l>हिरण्मयीनां मध्यस्थं कदलीनां महाद्युतिम् ।</s-l><s-l>दीप्यमानं स्ववपुषा अर्चिष्मन्तमिवानलम् ॥ ७० ॥</s-l></s-lg><s-lg><s-l>निरीक्षन्तमवित्रस्तं लोचनैर्मधुपिङ्गलैः ।</s-l><s-l>तं वानरवरं वीरमतिकायं महाबलम् ॥ ७१ ॥</s-l></s-lg><s-lg><s-l>अथोपसृत्य तरसा भीमो भीमपराक्रमः ।</s-l><s-l>सिंहनादं समकरोद्बोधयिष्यन्कपिं तदा ॥ ७२ ॥</s-l></s-lg><s-lg><s-l>तेन शब्देन भीमस्य वित्रेसुर्मृगपक्षिणः ।</s-l><s-l>हनूमांश्च महासत्त्व ईषदुन्मील्य लोचने ।</s-l><s-l>अवैक्षदथ सावज्ञं लोचनैर्मधुपिङ्गलैः ॥ ७३ ॥</s-l></s-lg><s-lg><s-l>स्मितेनाभाष्य कौन्तेयं वानरो नरमब्रवीत् ।</s-l><s-l>किमर्थं सरुजस्तेऽहं सुखसुप्तः प्रबोधितः ॥ ७४ ॥</s-l></s-lg><s-lg><s-l>ननु नाम त्वया कार्या दया भूतेषु जानता ।</s-l><s-l>वयं धर्मं न जानीमस्तिर्यग्योनिं समाश्रिताः ॥ ७५ ॥</s-l></s-lg><s-lg><s-l>मनुष्या बुद्धिसंपन्ना दयां कुर्वन्ति जन्तुषु ।</s-l><s-l>क्रूरेषु कर्मसु कथं देहवाक्चित्तदूषिषु ।</s-l><s-l>धर्मघातिषु सज्जन्ते बुद्धिमन्तो भवद्विधाः ॥ ७६ ॥</s-l></s-lg><s-lg><s-l>न त्वं धर्मं विजानासि वृद्धा नोपासितास्त्वया ।</s-l><s-l>अल्पबुद्धितया वन्यानुत्सादयसि यन्मृगान् ॥ ७७ ॥</s-l></s-lg><s-lg><s-l>ब्रूहि कस्त्वं किमर्थं वा वनं त्वमिदमागतः ।</s-l><s-l>वर्जितं मानुषैर्भावैस्तथैव पुरुषैरपि ॥ ७८ ॥</s-l></s-lg><s-lg><s-l>अतः परमगम्योऽयं पर्वतः सुदुरारुहः ।</s-l><s-l>विना सिद्धगतिं वीर गतिरत्र न विद्यते ॥ ७९ ॥</s-l></s-lg><s-lg><s-l>कारुण्यात्सौहृदाच्चैव वारये त्वां महाबल ।</s-l><s-l>नातः परं त्वया शक्यं गन्तुमाश्वसिहि प्रभो ॥ ८० ॥</s-l></s-lg><s-lg><s-l>इमान्यमृतकल्पानि मूलानि च फलानि च ।</s-l><s-l>भक्षयित्वा निवर्तस्व ग्राह्यं यदि वचो मम ॥ ८१ ॥</s-l></s-lg>