<s-lg><s-l> युधिष्ठिर उवाच ।</s-l><s-l>अन्तर्हितानि भूतानि रक्षांसि बलवन्ति च ।</s-l><s-l>अग्निना तपसा चैव शक्यं गन्तुं वृकोदर ॥ १ ॥</s-l></s-lg><s-lg><s-l>संनिवर्तय कौन्तेय क्षुत्पिपासे बलान्वयात् ।</s-l><s-l>ततो बलं च दाक्ष्यं च संश्रयस्व कुरूद्वह ॥ २ ॥</s-l></s-lg><s-lg><s-l>ऋषेस्त्वया श्रुतं वाक्यं कैलासं पर्वतं प्रति ।</s-l><s-l>बुद्ध्या प्रपश्य कौन्तेय कथं कृष्णा गमिष्यति ॥ ३ ॥</s-l></s-lg><s-lg><s-l>अथ वा सहदेवेन धौम्येन च सहाभिभो ।</s-l><s-l>सूदैः पौरोगवैश्चैव सर्वैश्च परिचारकैः ॥ ४ ॥</s-l></s-lg><s-lg><s-l>रथैरश्वैश्च ये चान्ये विप्राः क्लेशासहाः पथि ।</s-l><s-l>सर्वैस्त्वं सहितो भीम निवर्तस्वायतेक्षण ॥ ५ ॥</s-l></s-lg><s-lg><s-l>त्रयो वयं गमिष्यामो लघ्वाहारा यतव्रताः ।</s-l><s-l>अहं च नकुलश्चैव लोमशश्च महातपाः ॥ ६ ॥</s-l></s-lg><s-lg><s-l>ममागमनमाकाङ्क्षन्गङ्गाद्वारे समाहितः ।</s-l><s-l>वसेह द्रौपदीं रक्षन्यावदागमनं मम ॥ ७ ॥</s-l></s-lg><s-lg><s-l> भीम उवाच ।</s-l><s-l>राजपुत्री श्रमेणार्ता दुःखार्ता चैव भारत ।</s-l><s-l>व्रजत्येव हि कल्याणी श्वेतवाहदिदृक्षया ॥ ८ ॥</s-l></s-lg><s-lg><s-l>तव चाप्यरतिस्तीव्रा वर्धते तमपश्यतः ।</s-l><s-l>किं पुनः सहदेवं च मां च कृष्णां च भारत ॥ ९ ॥</s-l></s-lg><s-lg><s-l>रथाः कामं निवर्तन्तां सर्वे च परिचारकाः ।</s-l><s-l>सूदाः पौरोगवाश्चैव मन्यते यत्र नो भवान् ॥ १० ॥</s-l></s-lg><s-lg><s-l>न ह्यहं हातुमिच्छामि भवन्तमिह कर्हिचित् ।</s-l><s-l>शैलेऽस्मिन्राक्षसाकीर्णे दुर्गेषु विषमेषु च ॥ ११ ॥</s-l></s-lg><s-lg><s-l>इयं चापि महाभागा राजपुत्री यतव्रता ।</s-l><s-l>त्वामृते पुरुषव्याघ्र नोत्सहेद्विनिवर्तितुम् ॥ १२ ॥</s-l></s-lg><s-lg><s-l>तथैव सहदेवोऽयं सततं त्वामनुव्रतः ।</s-l><s-l>न जातु विनिवर्तेत मतज्ञो ह्यहमस्य वै ॥ १३ ॥</s-l></s-lg><s-lg><s-l>अपि चात्र महाराज सव्यसाचिदिदृक्षया ।</s-l><s-l>सर्वे लालसभूताः स्म तस्माद्यास्यामहे सह ॥ १४ ॥</s-l></s-lg><s-lg><s-l>यद्यशक्यो रथैर्गन्तुं शैलोऽयं बहुकन्दरः ।</s-l><s-l>पद्भिरेव गमिष्यामो मा राजन्विमना भव ॥ १५ ॥</s-l></s-lg><s-lg><s-l>अहं वहिष्ये पाञ्चालीं यत्र यत्र न शक्ष्यति ।</s-l><s-l>इति मे वर्तते बुद्धिर्मा राजन्विमना भव ॥ १६ ॥</s-l></s-lg><s-lg><s-l>सुकुमारौ तथा वीरौ माद्रीनन्दिकरावुभौ ।</s-l><s-l>दुर्गे संतारयिष्यामि यद्यशक्तौ भविष्यतः ॥ १७ ॥</s-l></s-lg><s-lg><s-l> युधिष्ठिर उवाच ।</s-l><s-l>एवं ते भाषमाणस्य बलं भीमाभिवर्धताम् ।</s-l><s-l>यस्त्वमुत्सहसे वोढुं द्रौपदीं विपुलेऽध्वनि ॥ १८ ॥</s-l></s-lg><s-lg><s-l>यमजौ चापि भद्रं ते नैतदन्यत्र विद्यते ।</s-l><s-l>बलं च ते यशश्चैव धर्मः कीर्तिश्च वर्धताम् ॥ १९ ॥</s-l></s-lg><s-lg><s-l>यस्त्वमुत्सहसे नेतुं भ्रातरौ सह कृष्णया ।</s-l><s-l>मा ते ग्लानिर्महाबाहो मा च तेऽस्तु पराभवः ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>ततः कृष्णाब्रवीद्वाक्यं प्रहसन्ती मनोरमा ।</s-l><s-l>गमिष्यामि न संतापः कार्यो मां प्रति भारत ॥ २१ ॥</s-l></s-lg><s-lg><s-l> लोमश उवाच ।</s-l><s-l>तपसा शक्यते गन्तुं पर्वतो गन्धमादनः ।</s-l><s-l>तपसा चैव कौन्तेय सर्वे योक्ष्यामहे वयम् ॥ २२ ॥</s-l></s-lg><s-lg><s-l>नकुलः सहदेवश्च भीमसेनश्च पार्थिव ।</s-l><s-l>अहं च त्वं च कौन्तेय द्रक्ष्यामः श्वेतवाहनम् ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>एवं संभाषमाणास्ते सुबाहोर्विषयं महत् ।</s-l><s-l>ददृशुर्मुदिता राजन्प्रभूतगजवाजिमत् ॥ २४ ॥</s-l></s-lg><s-lg><s-l>किराततङ्गणाकीर्णं कुणिन्दशतसंकुलम् ।</s-l><s-l>हिमवत्यमरैर्जुष्टं बह्वाश्चर्यसमाकुलम् ॥ २५ ॥</s-l></s-lg><s-lg><s-l>सुबाहुश्चापि तान्दृष्ट्वा पूजया प्रत्यगृह्णत ।</s-l><s-l>विषयान्ते कुणिन्दानामीश्वरः प्रीतिपूर्वकम् ॥ २६ ॥</s-l></s-lg><s-lg><s-l>तत्र ते पूजितास्तेन सर्व एव सुखोषिताः ।</s-l><s-l>प्रतस्थुर्विमले सूर्ये हिमवन्तं गिरिं प्रति ॥ २७ ॥</s-l></s-lg><s-lg><s-l>इन्द्रसेनमुखांश्चैव भृत्यान्पौरोगवांस्तथा ।</s-l><s-l>सूदांश्च परिबर्हं च द्रौपद्याः सर्वशो नृप ॥ २८ ॥</s-l></s-lg><s-lg><s-l>राज्ञः कुणिन्दाधिपतेः परिदाय महारथाः ।</s-l><s-l>पद्भिरेव महावीर्या ययुः कौरवनन्दनाः ॥ २९ ॥</s-l></s-lg><s-lg><s-l>ते शनैः प्राद्रवन्सर्वे कृष्णया सह पाण्डवाः ।</s-l><s-l>तस्माद्देशात्सुसंहृष्टा द्रष्टुकामा धनंजयम् ॥ ३० ॥</s-l></s-lg>