<s-lg><s-l> भीमसेन उवाच ।</s-l><s-l>संधिं कृत्वैव कालेन अन्तकेन पतत्रिणा ।</s-l><s-l>अनन्तेनाप्रमेयेन स्रोतसा सर्वहारिणा ॥ १ ॥</s-l></s-lg><s-lg><s-l>प्रत्यक्षं मन्यसे कालं मर्त्यः सन्कालबन्धनः ।</s-l><s-l>फेनधर्मा महाराज फलधर्मा तथैव च ॥ २ ॥</s-l></s-lg><s-lg><s-l>निमेषादपि कौन्तेय यस्यायुरपचीयते ।</s-l><s-l>सूच्येवाञ्जनचूर्णस्य किमिति प्रतिपालयेत् ॥ ३ ॥</s-l></s-lg><s-lg><s-l>यो नूनममितायुः स्यादथ वापि प्रमाणवित् ।</s-l><s-l>स कालं वै प्रतीक्षेत सर्वप्रत्यक्षदर्शिवान् ॥ ४ ॥</s-l></s-lg><s-lg><s-l>प्रतीक्षमाणान्कालो नः समा राजंस्त्रयोदश ।</s-l><s-l>आयुषोऽपचयं कृत्वा मरणायोपनेष्यति ॥ ५ ॥</s-l></s-lg><s-lg><s-l>शरीरिणां हि मरणं शरीरे नित्यमाश्रितम् ।</s-l><s-l>प्रागेव मरणात्तस्माद्राज्यायैव घटामहे ॥ ६ ॥</s-l></s-lg><s-lg><s-l>यो न याति प्रसंख्यानमस्पष्टो भूमिवर्धनः ।</s-l><s-l>अयातयित्वा वैराणि सोऽवसीदति गौरिव ॥ ७ ॥</s-l></s-lg><s-lg><s-l>यो न यातयते वैरमल्पसत्त्वोद्यमः पुमान् ।</s-l><s-l>अफलं तस्य जन्माहं मन्ये दुर्जातजायिनः ॥ ८ ॥</s-l></s-lg><s-lg><s-l>हैरण्यौ भवतो बाहू श्रुतिर्भवति पार्थिव ।</s-l><s-l>हत्वा द्विषन्तं संग्रामे भुक्त्वा बाह्वर्जितं वसु ॥ ९ ॥</s-l></s-lg><s-lg><s-l>हत्वा चेत्पुरुषो राजन्निकर्तारमरिंदम ।</s-l><s-l>अह्नाय नरकं गच्छेत्स्वर्गेणास्य स संमितः ॥ १० ॥</s-l></s-lg><s-lg><s-l>अमर्षजो हि संतापः पावकाद्दीप्तिमत्तरः ।</s-l><s-l>येनाहमभिसंतप्तो न नक्तं न दिवा शये ॥ ११ ॥</s-l></s-lg><s-lg><s-l>अयं च पार्थो बीभत्सुर्वरिष्ठो ज्याविकर्षणे ।</s-l><s-l>आस्ते परमसंतप्तो नूनं सिंह इवाशये ॥ १२ ॥</s-l></s-lg><s-lg><s-l>योऽयमेकोऽभिमनुते सर्वाँल्लोके धनुर्भृतः ।</s-l><s-l>सोऽयमात्मजमूष्माणं महाहस्तीव यच्छति ॥ १३ ॥</s-l></s-lg><s-lg><s-l>नकुलः सहदेवश्च वृद्धा माता च वीरसूः ।</s-l><s-l>तवैव प्रियमिच्छन्त आसते जडमूकवत् ॥ १४ ॥</s-l></s-lg><s-lg><s-l>सर्वे ते प्रियमिच्छन्ति बान्धवाः सह सृञ्जयैः ।</s-l><s-l>अहमेकोऽभिसंतप्तो माता च प्रतिविन्ध्यतः ॥ १५ ॥</s-l></s-lg><s-lg><s-l>प्रियमेव तु सर्वेषां यद्ब्रवीम्युत किंचन ।</s-l><s-l>सर्वे ही व्यसनं प्राप्ताः सर्वे युद्धाभिनन्दिनः ॥ १६ ॥</s-l></s-lg><s-lg><s-l>नेतः पापीयसी काचिदापद्राजन्भविष्यति ।</s-l><s-l>यन्नो नीचैरल्पबलै राज्यमाच्छिद्य भुज्यते ॥ १७ ॥</s-l></s-lg><s-lg><s-l>शीलदोषाद्घृणाविष्ट आनृशंस्यात्परंतप ।</s-l><s-l>क्लेशांस्तितिक्षसे राजन्नान्यः कश्चित्प्रशंसति ॥ १८ ॥</s-l></s-lg><s-lg><s-l>घृणी ब्राह्मणरूपोऽसि कथं क्षत्रे अजायथाः ।</s-l><s-l>अस्यां हि योनौ जायन्ते प्रायशः क्रूरबुद्धयः ॥ १९ ॥</s-l></s-lg><s-lg><s-l>अश्रौषीस्त्वं राजधर्मान्यथा वै मनुरब्रवीत् ।</s-l><s-l>क्रूरान्निकृतिसंयुक्तान्विहितानशमात्मकान् ॥ २० ॥</s-l></s-lg><s-lg><s-l>कर्तव्ये पुरुषव्याघ्र किमास्से पीठसर्पवत् ।</s-l><s-l>बुद्ध्या वीर्येण संयुक्तः श्रुतेनाभिजनेन च ॥ २१ ॥</s-l></s-lg><s-lg><s-l>तृणानां मुष्टिनैकेन हिमवन्तं तु पर्वतम् ।</s-l><s-l>छन्नमिच्छसि कौन्तेय योऽस्मान्संवर्तुमिच्छसि ॥ २२ ॥</s-l></s-lg><s-lg><s-l>अज्ञातचर्या गूढेन पृथिव्यां विश्रुतेन च ।</s-l><s-l>दिवीव पार्थ सूर्येण न शक्या चरितुं त्वया ॥ २३ ॥</s-l></s-lg><s-lg><s-l>बृहच्छाल इवानूपे शाखापुष्पपलाशवान् ।</s-l><s-l>हस्ती श्वेत इवाज्ञातः कथं जिष्णुश्चरिष्यति ॥ २४ ॥</s-l></s-lg><s-lg><s-l>इमौ च सिंहसंकाशौ भ्रातरौ सहितौ शिशू ।</s-l><s-l>नकुलः सहदेवश्च कथं पार्थ चरिष्यतः ॥ २५ ॥</s-l></s-lg><s-lg><s-l>पुण्यकीर्ती राजपुत्री द्रौपदी वीरसूरियम् ।</s-l><s-l>विश्रुता कथमज्ञाता कृष्णा पार्थ चरिष्यति ॥ २६ ॥</s-l></s-lg><s-lg><s-l>मां चापि राजञ्जानन्ति आकुमारमिमाः प्रजाः ।</s-l><s-l>अज्ञातचर्यां पश्यामि मेरोरिव निगूहनम् ॥ २७ ॥</s-l></s-lg><s-lg><s-l>तथैव बहवोऽस्माभी राष्ट्रेभ्यो विप्रवासिताः ।</s-l><s-l>राजानो राजपुत्राश्च धृतराष्ट्रमनुव्रताः ॥ २८ ॥</s-l></s-lg><s-lg><s-l>न हि तेऽप्युपशाम्यन्ति निकृतानां निराकृताः ।</s-l><s-l>अवश्यं तैर्निकर्तव्यमस्माकं तत्प्रियैषिभिः ॥ २९ ॥</s-l></s-lg><s-lg><s-l>तेऽप्यस्मासु प्रयुञ्जीरन्प्रच्छन्नान्सुबहूञ्जनान् ।</s-l><s-l>आचक्षीरंश्च नो ज्ञात्वा तन्नः स्यात्सुमहद्भयम् ॥ ३० ॥</s-l></s-lg><s-lg><s-l>अस्माभिरुषिताः सम्यग्वने मासास्त्रयोदश ।</s-l><s-l>परिमाणेन तान्पश्य तावतः परिवत्सरान् ॥ ३१ ॥</s-l></s-lg><s-lg><s-l>अस्ति मासः प्रतिनिधिर्यथा प्राहुर्मनीषिणः ।</s-l><s-l>पूतिकानिव सोमस्य तथेदं क्रियतामिति ॥ ३२ ॥</s-l></s-lg><s-lg><s-l>अथ वानडुहे राजन्साधवे साधुवाहिने ।</s-l><s-l>सौहित्यदानादेकस्मादेनसः प्रतिमुच्यते ॥ ३३ ॥</s-l></s-lg><s-lg><s-l>तस्माच्छत्रुवधे राजन्क्रियतां निश्चयस्त्वया ।</s-l><s-l>क्षत्रियस्य तु सर्वस्य नान्यो धर्मोऽस्ति संयुगात् ॥ ३४ ॥</s-l></s-lg>