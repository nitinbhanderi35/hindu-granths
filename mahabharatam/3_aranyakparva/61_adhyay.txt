<s-lg><s-l> बृहदश्व उवाच ।</s-l><s-l>सा निहत्य मृगव्याधं प्रतस्थे कमलेक्षणा ।</s-l><s-l>वनं प्रतिभयं शून्यं झिल्लिकागणनादितम् ॥ १ ॥</s-l></s-lg><s-lg><s-l>सिंहव्याघ्रवराहर्क्षरुरुद्वीपिनिषेवितम् ।</s-l><s-l>नानापक्षिगणाकीर्णं म्लेच्छतस्करसेवितम् ॥ २ ॥</s-l></s-lg><s-lg><s-l>शालवेणुधवाश्वत्थतिन्दुकेङ्गुदकिंशुकैः ।</s-l><s-l>अर्जुनारिष्टसंछन्नं चन्दनैश्च सशाल्मलैः ॥ ३ ॥</s-l></s-lg><s-lg><s-l>जम्ब्वाम्रलोध्रखदिरशाकवेत्रसमाकुलम् ।</s-l><s-l>काश्मर्यामलकप्लक्षकदम्बोदुम्बरावृतम् ॥ ४ ॥</s-l></s-lg><s-lg><s-l>बदरीबिल्वसंछन्नं न्यग्रोधैश्च समाकुलम् ।</s-l><s-l>प्रियालतालखर्जूरहरीतकबिभीतकैः ॥ ५ ॥</s-l></s-lg><s-lg><s-l>नानाधातुशतैर्नद्धान्विविधानपि चाचलान् ।</s-l><s-l>निकुञ्जान्पक्षिसंघुष्टान्दरीश्चाद्भुतदर्शनाः ।</s-l><s-l>नदीः सरांसि वापीश्च विविधांश्च मृगद्विजान् ॥ ६ ॥</s-l></s-lg><s-lg><s-l>सा बहून्भीमरूपांश्च पिशाचोरगराक्षसान् ।</s-l><s-l>पल्वलानि तडागानि गिरिकूटानि सर्वशः ।</s-l><s-l>सरितः सागरांश्चैव ददर्शाद्भुतदर्शनान् ॥ ७ ॥</s-l></s-lg><s-lg><s-l>यूथशो ददृशे चात्र विदर्भाधिपनन्दिनी ।</s-l><s-l>महिषान्वराहान्गोमायूनृक्षवानरपन्नगान् ॥ ८ ॥</s-l></s-lg><s-lg><s-l>तेजसा यशसा स्थित्या श्रिया च परया युता ।</s-l><s-l>वैदर्भी विचरत्येका नलमन्वेषती तदा ॥ ९ ॥</s-l></s-lg><s-lg><s-l>नाबिभ्यत्सा नृपसुता भैमी तत्राथ कस्यचित् ।</s-l><s-l>दारुणामटवीं प्राप्य भर्तृव्यसनकर्शिता ॥ १० ॥</s-l></s-lg><s-lg><s-l>विदर्भतनया राजन्विललाप सुदुःखिता ।</s-l><s-l>भर्तृशोकपरीताङ्गी शिलातलसमाश्रिता ॥ ११ ॥</s-l></s-lg><s-lg><s-l> दमयन्त्युवाच ।</s-l><s-l>सिंहोरस्क महाबाहो निषधानां जनाधिप ।</s-l><s-l>क्व नु राजन्गतोऽसीह त्यक्त्वा मां निर्जने वने ॥ १२ ॥</s-l></s-lg><s-lg><s-l>अश्वमेधादिभिर्वीर क्रतुभिः स्वाप्तदक्षिणैः ।</s-l><s-l>कथमिष्ट्वा नरव्याघ्र मयि मिथ्या प्रवर्तसे ॥ १३ ॥</s-l></s-lg><s-lg><s-l>यत्त्वयोक्तं नरव्याघ्र मत्समक्षं महाद्युते ।</s-l><s-l>कर्तुमर्हसि कल्याण तदृतं पार्थिवर्षभ ॥ १४ ॥</s-l></s-lg><s-lg><s-l>यथोक्तं विहगैर्हंसैः समीपे तव भूमिप ।</s-l><s-l>मत्सकाशे च तैरुक्तं तदवेक्षितुमर्हसि ॥ १५ ॥</s-l></s-lg><s-lg><s-l>चत्वार एकतो वेदाः साङ्गोपाङ्गाः सविस्तराः ।</s-l><s-l>स्वधीता मानवश्रेष्ठ सत्यमेकं किलैकतः ॥ १६ ॥</s-l></s-lg><s-lg><s-l>तस्मादर्हसि शत्रुघ्न सत्यं कर्तुं नरेश्वर ।</s-l><s-l>उक्तवानसि यद्वीर मत्सकाशे पुरा वचः ॥ १७ ॥</s-l></s-lg><s-lg><s-l>हा वीर ननु नामाहमिष्टा किल तवानघ ।</s-l><s-l>अस्यामटव्यां घोरायां किं मां न प्रतिभाषसे ॥ १८ ॥</s-l></s-lg><s-lg><s-l>भर्त्सयत्येष मां रौद्रो व्यात्तास्यो दारुणाकृतिः ।</s-l><s-l>अरण्यराट्क्षुधाविष्टः किं मां न त्रातुमर्हसि ॥ १९ ॥</s-l></s-lg><s-lg><s-l>न मे त्वदन्या सुभगे प्रिया इत्यब्रवीस्तदा ।</s-l><s-l>तामृतां कुरु कल्याण पुरोक्तां भारतीं नृप ॥ २० ॥</s-l></s-lg><s-lg><s-l>उन्मत्तां विलपन्तीं मां भार्यामिष्टां नराधिप ।</s-l><s-l>ईप्सितामीप्सितो नाथ किं मां न प्रतिभाषसे ॥ २१ ॥</s-l></s-lg><s-lg><s-l>कृशां दीनां विवर्णां च मलिनां वसुधाधिप ।</s-l><s-l>वस्त्रार्धप्रावृतामेकां विलपन्तीमनाथवत् ॥ २२ ॥</s-l></s-lg><s-lg><s-l>यूथभ्रष्टामिवैकां मां हरिणीं पृथुलोचन ।</s-l><s-l>न मानयसि मानार्ह रुदतीमरिकर्शन ॥ २३ ॥</s-l></s-lg><s-lg><s-l>महाराज महारण्ये मामिहैकाकिनीं सतीम् ।</s-l><s-l>आभाषमाणां स्वां पत्नीं किं मां न प्रतिभाषसे ॥ २४ ॥</s-l></s-lg><s-lg><s-l>कुलशीलोपसंपन्नं चारुसर्वाङ्गशोभनम् ।</s-l><s-l>नाद्य त्वामनुपश्यामि गिरावस्मिन्नरोत्तम ।</s-l><s-l>वने चास्मिन्महाघोरे सिंहव्याघ्रनिषेविते ॥ २५ ॥</s-l></s-lg><s-lg><s-l>शयानमुपविष्टं वा स्थितं वा निषधाधिप ।</s-l><s-l>प्रस्थितं वा नरश्रेष्ठ मम शोकविवर्धन ॥ २६ ॥</s-l></s-lg><s-lg><s-l>कं नु पृच्छामि दुःखार्ता त्वदर्थे शोककर्शिता ।</s-l><s-l>कच्चिद्दृष्टस्त्वयारण्ये संगत्येह नलो नृपः ॥ २७ ॥</s-l></s-lg><s-lg><s-l>को नु मे कथयेदद्य वनेऽस्मिन्विष्ठितं नलम् ।</s-l><s-l>अभिरूपं महात्मानं परव्यूहविनाशनम् ॥ २८ ॥</s-l></s-lg><s-lg><s-l>यमन्वेषसि राजानं नलं पद्मनिभेक्षणम् ।</s-l><s-l>अयं स इति कस्याद्य श्रोष्यामि मधुरां गिरम् ॥ २९ ॥</s-l></s-lg><s-lg><s-l>अरण्यराडयं श्रीमांश्चतुर्दंष्ट्रो महाहनुः ।</s-l><s-l>शार्दूलोऽभिमुखः प्रैति पृच्छाम्येनमशङ्किता ॥ ३० ॥</s-l></s-lg><s-lg><s-l>भवान्मृगाणामधिपस्त्वमस्मिन्कानने प्रभुः ।</s-l><s-l>विदर्भराजतनयां दमयन्तीति विद्धि माम् ॥ ३१ ॥</s-l></s-lg><s-lg><s-l>निषधाधिपतेर्भार्यां नलस्यामित्रघातिनः ।</s-l><s-l>पतिमन्वेषतीमेकां कृपणां शोककर्शिताम् ।</s-l><s-l>आश्वासय मृगेन्द्रेह यदि दृष्टस्त्वया नलः ॥ ३२ ॥</s-l></s-lg><s-lg><s-l>अथ वारण्यनृपते नलं यदि न शंससि ।</s-l><s-l>मामदस्व मृगश्रेष्ठ विशोकां कुरु दुःखिताम् ॥ ३३ ॥</s-l></s-lg><s-lg><s-l>श्रुत्वारण्ये विलपितं ममैष मृगराट्स्वयम् ।</s-l><s-l>यात्येतां मृष्टसलिलामापगां सागरंगमाम् ॥ ३४ ॥</s-l></s-lg><s-lg><s-l>इमं शिलोच्चयं पुण्यं शृङ्गैर्बहुभिरुच्छ्रितैः ।</s-l><s-l>विराजद्भिर्दिवस्पृग्भिर्नैकवर्णैर्मनोरमैः ॥ ३५ ॥</s-l></s-lg><s-lg><s-l>नानाधातुसमाकीर्णं विविधोपलभूषितम् ।</s-l><s-l>अस्यारण्यस्य महतः केतुभूतमिवोच्छ्रितम् ॥ ३६ ॥</s-l></s-lg><s-lg><s-l>सिंहशार्दूलमातङ्गवराहर्क्षमृगायुतम् ।</s-l><s-l>पतत्रिभिर्बहुविधैः समन्तादनुनादितम् ॥ ३७ ॥</s-l></s-lg><s-lg><s-l>किंशुकाशोकबकुलपुंनागैरुपशोभितम् ।</s-l><s-l>सरिद्भिः सविहंगाभिः शिखरैश्चोपशोभितम् ।</s-l><s-l>गिरिराजमिमं तावत्पृच्छामि नृपतिं प्रति ॥ ३८ ॥</s-l></s-lg><s-lg><s-l>भगवन्नचलश्रेष्ठ दिव्यदर्शन विश्रुत ।</s-l><s-l>शरण्य बहुकल्याण नमस्तेऽस्तु महीधर ॥ ३९ ॥</s-l></s-lg><s-lg><s-l>प्रणमे त्वाभिगम्याहं राजपुत्रीं निबोध माम् ।</s-l><s-l>राज्ञः स्नुषां राजभार्यां दमयन्तीति विश्रुताम् ॥ ४० ॥</s-l></s-lg><s-lg><s-l>राजा विदर्भाधिपतिः पिता मम महारथः ।</s-l><s-l>भीमो नाम क्षितिपतिश्चातुर्वर्ण्यस्य रक्षिता ॥ ४१ ॥</s-l></s-lg><s-lg><s-l>राजसूयाश्वमेधानां क्रतूनां दक्षिणावताम् ।</s-l><s-l>आहर्ता पार्थिवश्रेष्ठः पृथुचार्वञ्चितेक्षणः ॥ ४२ ॥</s-l></s-lg><s-lg><s-l>ब्रह्मण्यः साधुवृत्तश्च सत्यवागनसूयकः ।</s-l><s-l>शीलवान्सुसमाचारः पृथुश्रीर्धर्मविच्छुचिः ॥ ४३ ॥</s-l></s-lg><s-lg><s-l>सम्यग्गोप्ता विदर्भाणां निर्जितारिगणः प्रभुः ।</s-l><s-l>तस्य मां विद्धि तनयां भगवंस्त्वामुपस्थिताम् ॥ ४४ ॥</s-l></s-lg><s-lg><s-l>निषधेषु महाशैल श्वशुरो मे नृपोत्तमः ।</s-l><s-l>सुगृहीतनामा विख्यातो वीरसेन इति स्म ह ॥ ४५ ॥</s-l></s-lg><s-lg><s-l>तस्य राज्ञः सुतो वीरः श्रीमान्सत्यपराक्रमः ।</s-l><s-l>क्रमप्राप्तं पितुः स्वं यो राज्यं समनुशास्ति ह ॥ ४६ ॥</s-l></s-lg><s-lg><s-l>नलो नामारिदमनः पुण्यश्लोक इति श्रुतः ।</s-l><s-l>ब्रह्मण्यो वेदविद्वाग्मी पुण्यकृत्सोमपोऽग्निचित् ॥ ४७ ॥</s-l></s-lg><s-lg><s-l>यष्टा दाता च योद्धा च सम्यक्चैव प्रशासिता ।</s-l><s-l>तस्य मामचलश्रेष्ठ विद्धि भार्यामिहागताम् ॥ ४८ ॥</s-l></s-lg><s-lg><s-l>त्यक्तश्रियं भर्तृहीनामनाथां व्यसनान्विताम् ।</s-l><s-l>अन्वेषमाणां भर्तारं तं वै नरवरोत्तमम् ॥ ४९ ॥</s-l></s-lg><s-lg><s-l>खमुल्लिखद्भिरेतैर्हि त्वया शृङ्गशतैर्नृपः ।</s-l><s-l>कच्चिद्दृष्टोऽचलश्रेष्ठ वनेऽस्मिन्दारुणे नलः ॥ ५० ॥</s-l></s-lg><s-lg><s-l>गजेन्द्रविक्रमो धीमान्दीर्घबाहुरमर्षणः ।</s-l><s-l>विक्रान्तः सत्यवाग्धीरो भर्ता मम महायशाः ।</s-l><s-l>निषधानामधिपतिः कच्चिद्दृष्टस्त्वया नलः ॥ ५१ ॥</s-l></s-lg><s-lg><s-l>किं मां विलपतीमेकां पर्वतश्रेष्ठ दुःखिताम् ।</s-l><s-l>गिरा नाश्वासयस्यद्य स्वां सुतामिव दुःखिताम् ॥ ५२ ॥</s-l></s-lg><s-lg><s-l>वीर विक्रान्त धर्मज्ञ सत्यसंध महीपते ।</s-l><s-l>यद्यस्यस्मिन्वने राजन्दर्शयात्मानमात्मना ॥ ५३ ॥</s-l></s-lg><s-lg><s-l>कदा नु स्निग्धगम्भीरां जीमूतस्वनसंनिभाम् ।</s-l><s-l>श्रोष्यामि नैषधस्याहं वाचं ताममृतोपमाम् ॥ ५४ ॥</s-l></s-lg><s-lg><s-l>वैदर्भीत्येव कथितां शुभां राज्ञो महात्मनः ।</s-l><s-l>आम्नायसारिणीमृद्धां मम शोकनिबर्हिणीम् ॥ ५५ ॥</s-l></s-lg><s-lg><s-l>इति सा तं गिरिश्रेष्ठमुक्त्वा पार्थिवनन्दिनी ।</s-l><s-l>दमयन्ती ततो भूयो जगाम दिशमुत्तराम् ॥ ५६ ॥</s-l></s-lg><s-lg><s-l>सा गत्वा त्रीनहोरात्रान्ददर्श परमाङ्गना ।</s-l><s-l>तापसारण्यमतुलं दिव्यकाननदर्शनम् ॥ ५७ ॥</s-l></s-lg><s-lg><s-l>वसिष्ठभृग्वत्रिसमैस्तापसैरुपशोभितम् ।</s-l><s-l>नियतैः संयताहारैर्दमशौचसमन्वितैः ॥ ५८ ॥</s-l></s-lg><s-lg><s-l>अब्भक्षैर्वायुभक्षैश्च पत्राहारैस्तथैव च ।</s-l><s-l>जितेन्द्रियैर्महाभागैः स्वर्गमार्गदिदृक्षुभिः ॥ ५९ ॥</s-l></s-lg><s-lg><s-l>वल्कलाजिनसंवीतैर्मुनिभिः संयतेन्द्रियैः ।</s-l><s-l>तापसाध्युषितं रम्यं ददर्शाश्रममण्डलम् ॥ ६० ॥</s-l></s-lg><s-lg><s-l>सा दृष्ट्वैवाश्रमपदं नानामृगनिषेवितम् ।</s-l><s-l>शाखामृगगणैश्चैव तापसैश्च समन्वितम् ॥ ६१ ॥</s-l></s-lg><s-lg><s-l>सुभ्रूः सुकेशी सुश्रोणी सुकुचा सुद्विजानना ।</s-l><s-l>वर्चस्विनी सुप्रतिष्ठा स्वञ्चितोद्यतगामिनी ॥ ६२ ॥</s-l></s-lg><s-lg><s-l>सा विवेशाश्रमपदं वीरसेनसुतप्रिया ।</s-l><s-l>योषिद्रत्नं महाभागा दमयन्ती मनस्विनी ॥ ६३ ॥</s-l></s-lg><s-lg><s-l>साभिवाद्य तपोवृद्धान्विनयावनता स्थिता ।</s-l><s-l>स्वागतं त इति प्रोक्ता तैः सर्वैस्तापसैश्च सा ॥ ६४ ॥</s-l></s-lg><s-lg><s-l>पूजां चास्या यथान्यायं कृत्वा तत्र तपोधनाः ।</s-l><s-l>आस्यतामित्यथोचुस्ते ब्रूहि किं करवामहे ॥ ६५ ॥</s-l></s-lg><s-lg><s-l>तानुवाच वरारोहा कच्चिद्भगवतामिह ।</s-l><s-l>तपस्यग्निषु धर्मेषु मृगपक्षिषु चानघाः ।</s-l><s-l>कुशलं वो महाभागाः स्वधर्मचरणेषु च ॥ ६६ ॥</s-l></s-lg><s-lg><s-l>तैरुक्ता कुशलं भद्रे सर्वत्रेति यशस्विनी ।</s-l><s-l>ब्रूहि सर्वानवद्याङ्गि का त्वं किं च चिकीर्षसि ॥ ६७ ॥</s-l></s-lg><s-lg><s-l>दृष्ट्वैव ते परं रूपं द्युतिं च परमामिह ।</s-l><s-l>विस्मयो नः समुत्पन्नः समाश्वसिहि मा शुचः ॥ ६८ ॥</s-l></s-lg><s-lg><s-l>अस्यारण्यस्य महती देवता वा महीभृतः ।</s-l><s-l>अस्या नु नद्याः कल्याणि वद सत्यमनिन्दिते ॥ ६९ ॥</s-l></s-lg><s-lg><s-l>साब्रवीत्तानृषीन्नाहमरण्यस्यास्य देवता ।</s-l><s-l>न चाप्यस्य गिरेर्विप्रा न नद्या देवताप्यहम् ॥ ७० ॥</s-l></s-lg><s-lg><s-l>मानुषीं मां विजानीत यूयं सर्वे तपोधनाः ।</s-l><s-l>विस्तरेणाभिधास्यामि तन्मे शृणुत सर्वशः ॥ ७१ ॥</s-l></s-lg><s-lg><s-l>विदर्भेषु महीपालो भीमो नाम महाद्युतिः ।</s-l><s-l>तस्य मां तनयां सर्वे जानीत द्विजसत्तमाः ॥ ७२ ॥</s-l></s-lg><s-lg><s-l>निषधाधिपतिर्धीमान्नलो नाम महायशाः ।</s-l><s-l>वीरः संग्रामजिद्विद्वान्मम भर्ता विशां पतिः ॥ ७३ ॥</s-l></s-lg><s-lg><s-l>देवताभ्यर्चनपरो द्विजातिजनवत्सलः ।</s-l><s-l>गोप्ता निषधवंशस्य महाभागो महाद्युतिः ॥ ७४ ॥</s-l></s-lg><s-lg><s-l>सत्यवाग्धर्मवित्प्राज्ञः सत्यसंधोऽरिमर्दनः ।</s-l><s-l>ब्रह्मण्यो दैवतपरः श्रीमान्परपुरंजयः ॥ ७५ ॥</s-l></s-lg><s-lg><s-l>नलो नाम नृपश्रेष्ठो देवराजसमद्युतिः ।</s-l><s-l>मम भर्ता विशालाक्षः पूर्णेन्दुवदनोऽरिहा ॥ ७६ ॥</s-l></s-lg><s-lg><s-l>आहर्ता क्रतुमुख्यानां वेदवेदाङ्गपारगः ।</s-l><s-l>सपत्नानां मृधे हन्ता रविसोमसमप्रभः ॥ ७७ ॥</s-l></s-lg><s-lg><s-l>स कैश्चिन्निकृतिप्रज्ञैरकल्याणैर्नराधमैः ।</s-l><s-l>आहूय पृथिवीपालः सत्यधर्मपरायणः ।</s-l><s-l>देवने कुशलैर्जिह्मैर्जितो राज्यं वसूनि च ॥ ७८ ॥</s-l></s-lg><s-lg><s-l>तस्य मामवगच्छध्वं भार्यां राजर्षभस्य वै ।</s-l><s-l>दमयन्तीति विख्यातां भर्तृदर्शनलालसाम् ॥ ७९ ॥</s-l></s-lg><s-lg><s-l>सा वनानि गिरींश्चैव सरांसि सरितस्तथा ।</s-l><s-l>पल्वलानि च रम्याणि तथारण्यानि सर्वशः ॥ ८० ॥</s-l></s-lg><s-lg><s-l>अन्वेषमाणा भर्तारं नलं रणविशारदम् ।</s-l><s-l>महात्मानं कृतास्त्रं च विचरामीह दुःखिता ॥ ८१ ॥</s-l></s-lg><s-lg><s-l>कच्चिद्भगवतां पुण्यं तपोवनमिदं नृपः ।</s-l><s-l>भवेत्प्राप्तो नलो नाम निषधानां जनाधिपः ॥ ८२ ॥</s-l></s-lg><s-lg><s-l>यत्कृतेऽहमिदं विप्राः प्रपन्ना भृशदारुणम् ।</s-l><s-l>वनं प्रतिभयं घोरं शार्दूलमृगसेवितम् ॥ ८३ ॥</s-l></s-lg><s-lg><s-l>यदि कैश्चिदहोरात्रैर्न द्रक्ष्यामि नलं नृपम् ।</s-l><s-l>आत्मानं श्रेयसा योक्ष्ये देहस्यास्य विमोचनात् ॥ ८४ ॥</s-l></s-lg><s-lg><s-l>को नु मे जीवितेनार्थस्तमृते पुरुषर्षभम् ।</s-l><s-l>कथं भविष्याम्यद्याहं भर्तृशोकाभिपीडिता ॥ ८५ ॥</s-l></s-lg><s-lg><s-l>एवं विलपतीमेकामरण्ये भीमनन्दिनीम् ।</s-l><s-l>दमयन्तीमथोचुस्ते तापसाः सत्यवादिनः ॥ ८६ ॥</s-l></s-lg><s-lg><s-l>उदर्कस्तव कल्याणि कल्याणो भविता शुभे ।</s-l><s-l>वयं पश्याम तपसा क्षिप्रं द्रक्ष्यसि नैषधम् ॥ ८७ ॥</s-l></s-lg><s-lg><s-l>निषधानामधिपतिं नलं रिपुनिघातिनम् ।</s-l><s-l>भैमि धर्मभृतां श्रेष्ठं द्रक्ष्यसे विगतज्वरम् ॥ ८८ ॥</s-l></s-lg><s-lg><s-l>विमुक्तं सर्वपापेभ्यः सर्वरत्नसमन्वितम् ।</s-l><s-l>तदेव नगरश्रेष्ठं प्रशासन्तमरिंदमम् ॥ ८९ ॥</s-l></s-lg><s-lg><s-l>द्विषतां भयकर्तारं सुहृदां शोकनाशनम् ।</s-l><s-l>पतिं द्रक्ष्यसि कल्याणि कल्याणाभिजनं नृपम् ॥ ९० ॥</s-l></s-lg><s-lg><s-l>एवमुक्त्वा नलस्येष्टां महिषीं पार्थिवात्मजाम् ।</s-l><s-l>अन्तर्हितास्तापसास्ते साग्निहोत्राश्रमास्तदा ॥ ९१ ॥</s-l></s-lg><s-lg><s-l>सा दृष्ट्वा महदाश्चर्यं विस्मिता अभवत्तदा ।</s-l><s-l>दमयन्त्यनवद्याङ्गी वीरसेननृपस्नुषा ॥ ९२ ॥</s-l></s-lg><s-lg><s-l>किं नु स्वप्नो मया दृष्टः कोऽयं विधिरिहाभवत् ।</s-l><s-l>क्व नु ते तापसाः सर्वे क्व तदाश्रममण्डलम् ॥ ९३ ॥</s-l></s-lg><s-lg><s-l>क्व सा पुण्यजला रम्या नानाद्विजनिषेविता ।</s-l><s-l>नदी ते च नगा हृद्याः फलपुष्पोपशोभिताः ॥ ९४ ॥</s-l></s-lg><s-lg><s-l>ध्यात्वा चिरं भीमसुता दमयन्ती शुचिस्मिता ।</s-l><s-l>भर्तृशोकपरा दीना विवर्णवदनाभवत् ॥ ९५ ॥</s-l></s-lg><s-lg><s-l>सा गत्वाथापरां भूमिं बाष्पसंदिग्धया गिरा ।</s-l><s-l>विललापाश्रुपूर्णाक्षी दृष्ट्वाशोकतरुं ततः ॥ ९६ ॥</s-l></s-lg><s-lg><s-l>उपगम्य तरुश्रेष्ठमशोकं पुष्पितं तदा ।</s-l><s-l>पल्लवापीडितं हृद्यं विहंगैरनुनादितम् ॥ ९७ ॥</s-l></s-lg><s-lg><s-l>अहो बतायमगमः श्रीमानस्मिन्वनान्तरे ।</s-l><s-l>आपीडैर्बहुभिर्भाति श्रीमान्द्रमिडराडिव ॥ ९८ ॥</s-l></s-lg><s-lg><s-l>विशोकां कुरु मां क्षिप्रमशोक प्रियदर्शन ।</s-l><s-l>वीतशोकभयाबाधं कच्चित्त्वं दृष्टवान्नृपम् ॥ ९९ ॥</s-l></s-lg><s-lg><s-l>नलं नामारिदमनं दमयन्त्याः प्रियं पतिम् ।</s-l><s-l>निषधानामधिपतिं दृष्टवानसि मे प्रियम् ॥ १०० ॥</s-l></s-lg><s-lg><s-l>एकवस्त्रार्धसंवीतं सुकुमारतनुत्वचम् ।</s-l><s-l>व्यसनेनार्दितं वीरमरण्यमिदमागतम् ॥ १०१ ॥</s-l></s-lg><s-lg><s-l>यथा विशोका गच्छेयमशोकनग तत्कुरु ।</s-l><s-l>सत्यनामा भवाशोक मम शोकविनाशनात् ॥ १०२ ॥</s-l></s-lg><s-lg><s-l>एवं साशोकवृक्षं तमार्ता त्रिः परिगम्य ह ।</s-l><s-l>जगाम दारुणतरं देशं भैमी वराङ्गना ॥ १०३ ॥</s-l></s-lg><s-lg><s-l>सा ददर्श नगान्नैकान्नैकाश्च सरितस्तथा ।</s-l><s-l>नैकांश्च पर्वतान्रम्यान्नैकांश्च मृगपक्षिणः ॥ १०४ ॥</s-l></s-lg><s-lg><s-l>कन्दरांश्च नितम्बांश्च नदांश्चाद्भुतदर्शनान् ।</s-l><s-l>ददर्श सा भीमसुता पतिमन्वेषती तदा ॥ १०५ ॥</s-l></s-lg><s-lg><s-l>गत्वा प्रकृष्टमध्वानं दमयन्ती शुचिस्मिता ।</s-l><s-l>ददर्शाथ महासार्थं हस्त्यश्वरथसंकुलम् ॥ १०६ ॥</s-l></s-lg><s-lg><s-l>उत्तरन्तं नदीं रम्यां प्रसन्नसलिलां शुभाम् ।</s-l><s-l>सुशीततोयां विस्तीर्णां ह्रदिनीं वेतसैर्वृताम् ॥ १०७ ॥</s-l></s-lg><s-lg><s-l>प्रोद्घुष्टां क्रौञ्चकुररैश्चक्रवाकोपकूजिताम् ।</s-l><s-l>कूर्मग्राहझषाकीर्णां पुलिनद्वीपशोभिताम् ॥ १०८ ॥</s-l></s-lg><s-lg><s-l>सा दृष्ट्वैव महासार्थं नलपत्नी यशस्विनी ।</s-l><s-l>उपसर्प्य वरारोहा जनमध्यं विवेश ह ॥ १०९ ॥</s-l></s-lg><s-lg><s-l>उन्मत्तरूपा शोकार्ता तथा वस्त्रार्धसंवृता ।</s-l><s-l>कृशा विवर्णा मलिना पांसुध्वस्तशिरोरुहा ॥ ११० ॥</s-l></s-lg><s-lg><s-l>तां दृष्ट्वा तत्र मनुजाः केचिद्भीताः प्रदुद्रुवुः ।</s-l><s-l>केचिच्चिन्तापरास्तस्थुः केचित्तत्र विचुक्रुशुः ॥ १११ ॥</s-l></s-lg><s-lg><s-l>प्रहसन्ति स्म तां केचिदभ्यसूयन्त चापरे ।</s-l><s-l>चक्रुस्तस्यां दयां केचित्पप्रच्छुश्चापि भारत ॥ ११२ ॥</s-l></s-lg><s-lg><s-l>कासि कस्यासि कल्याणि किं वा मृगयसे वने ।</s-l><s-l>त्वां दृष्ट्वा व्यथिताः स्मेह कच्चित्त्वमसि मानुषी ॥ ११३ ॥</s-l></s-lg><s-lg><s-l>वद सत्यं वनस्यास्य पर्वतस्याथ वा दिशः ।</s-l><s-l>देवता त्वं हि कल्याणि त्वां वयं शरणं गताः ॥ ११४ ॥</s-l></s-lg><s-lg><s-l>यक्षी वा राक्षसी वा त्वमुताहोऽसि वराङ्गना ।</s-l><s-l>सर्वथा कुरु नः स्वस्ति रक्षस्वास्माननिन्दिते ॥ ११५ ॥</s-l></s-lg><s-lg><s-l>यथायं सर्वथा सार्थः क्षेमी शीघ्रमितो व्रजेत् ।</s-l><s-l>तथा विधत्स्व कल्याणि त्वां वयं शरणं गताः ॥ ११६ ॥</s-l></s-lg><s-lg><s-l>तथोक्ता तेन सार्थेन दमयन्ती नृपात्मजा ।</s-l><s-l>प्रत्युवाच ततः साध्वी भर्तृव्यसनदुःखिता ।</s-l><s-l>सार्थवाहं च सार्थं च जना ये चात्र केचन ॥ ११७ ॥</s-l></s-lg><s-lg><s-l>यूनः स्थविरबालाश्च सार्थस्य च पुरोगमाः ।</s-l><s-l>मानुषीं मां विजानीत मनुजाधिपतेः सुताम् ।</s-l><s-l>नृपस्नुषां राजभार्यां भर्तृदर्शनलालसाम् ॥ ११८ ॥</s-l></s-lg><s-lg><s-l>विदर्भराण्मम पिता भर्ता राजा च नैषधः ।</s-l><s-l>नलो नाम महाभागस्तं मार्गाम्यपराजितम् ॥ ११९ ॥</s-l></s-lg><s-lg><s-l>यदि जानीत नृपतिं क्षिप्रं शंसत मे प्रियम् ।</s-l><s-l>नलं पार्थिवशार्दूलममित्रगणसूदनम् ॥ १२० ॥</s-l></s-lg><s-lg><s-l>तामुवाचानवद्याङ्गीं सार्थस्य महतः प्रभुः ।</s-l><s-l>सार्थवाहः शुचिर्नाम शृणु कल्याणि मद्वचः ॥ १२१ ॥</s-l></s-lg><s-lg><s-l>अहं सार्थस्य नेता वै सार्थवाहः शुचिस्मिते ।</s-l><s-l>मनुष्यं नलनामानं न पश्यामि यशस्विनि ॥ १२२ ॥</s-l></s-lg><s-lg><s-l>कुञ्जरद्वीपिमहिषशार्दूलर्क्षमृगानपि ।</s-l><s-l>पश्याम्यस्मिन्वने कष्टे अमनुष्यनिषेविते ।</s-l><s-l>तथा नो यक्षराडद्य मणिभद्रः प्रसीदतु ॥ १२३ ॥</s-l></s-lg><s-lg><s-l>साब्रवीद्वणिजः सर्वान्सार्थवाहं च तं ततः ।</s-l><s-l>क्व नु यास्यसि सार्थोऽयमेतदाख्यातुमर्हथ ॥ १२४ ॥</s-l></s-lg><s-lg><s-l> सार्थवाह उवाच ।</s-l><s-l>सार्थोऽयं चेदिराजस्य सुबाहोः सत्यवादिनः ।</s-l><s-l>क्षिप्रं जनपदं गन्ता लाभाय मनुजात्मजे ॥ १२५ ॥</s-l></s-lg>