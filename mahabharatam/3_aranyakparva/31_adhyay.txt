<s-lg><s-l> द्रौपद्युवाच ।</s-l><s-l>नमो धात्रे विधात्रे च यौ मोहं चक्रतुस्तव ।</s-l><s-l>पितृपैतामहे वृत्ते वोढव्ये तेऽन्यथा मतिः ॥ १ ॥</s-l></s-lg><s-lg><s-l>नेह धर्मानृशंस्याभ्यां न क्षान्त्या नार्जवेन च ।</s-l><s-l>पुरुषः श्रियमाप्नोति न घृणित्वेन कर्हिचित् ॥ २ ॥</s-l></s-lg><s-lg><s-l>त्वां चेद्व्यसनमभ्यागादिदं भारत दुःसहम् ।</s-l><s-l>यत्त्वं नार्हसि नापीमे भ्रातरस्ते महौजसः ॥ ३ ॥</s-l></s-lg><s-lg><s-l>न हि तेऽध्यगमञ्जातु तदानीं नाद्य भारत ।</s-l><s-l>धर्मात्प्रियतरं किंचिदपि चेज्जीवितादिह ॥ ४ ॥</s-l></s-lg><s-lg><s-l>धर्मार्थमेव ते राज्यं धर्मार्थं जीवितं च ते ।</s-l><s-l>ब्राह्मणा गुरवश्चैव जानन्त्यपि च देवताः ॥ ५ ॥</s-l></s-lg><s-lg><s-l>भीमसेनार्जुनौ चैव माद्रेयौ च मया सह ।</s-l><s-l>त्यजेस्त्वमिति मे बुद्धिर्न तु धर्मं परित्यजेः ॥ ६ ॥</s-l></s-lg><s-lg><s-l>राजानं धर्मगोप्तारं धर्मो रक्षति रक्षितः ।</s-l><s-l>इति मे श्रुतमार्याणां त्वां तु मन्ये न रक्षति ॥ ७ ॥</s-l></s-lg><s-lg><s-l>अनन्या हि नरव्याघ्र नित्यदा धर्ममेव ते ।</s-l><s-l>बुद्धिः सततमन्वेति छायेव पुरुषं निजा ॥ ८ ॥</s-l></s-lg><s-lg><s-l>नावमंस्था हि सदृशान्नावराञ्श्रेयसः कुतः ।</s-l><s-l>अवाप्य पृथिवीं कृत्स्नां न ते शृङ्गमवर्धत ॥ ९ ॥</s-l></s-lg><s-lg><s-l>स्वाहाकारैः स्वधाभिश्च पूजाभिरपि च द्विजान् ।</s-l><s-l>दैवतानि पितॄंश्चैव सततं पार्थ सेवसे ॥ १० ॥</s-l></s-lg><s-lg><s-l>ब्राह्मणाः सर्वकामैस्ते सततं पार्थ तर्पिताः ।</s-l><s-l>यतयो मोक्षिणश्चैव गृहस्थाश्चैव भारत ॥ ११ ॥</s-l></s-lg><s-lg><s-l>आरण्यकेभ्यो लौहानि भाजनानि प्रयच्छसि ।</s-l><s-l>नादेयं ब्राह्मणेभ्यस्ते गृहे किंचन विद्यते ॥ १२ ॥</s-l></s-lg><s-lg><s-l>यदिदं वैश्वदेवान्ते सायंप्रातः प्रदीयते ।</s-l><s-l>तद्दत्त्वातिथिभृत्येभ्यो राजञ्शेषेण जीवसि ॥ १३ ॥</s-l></s-lg><s-lg><s-l>इष्टयः पशुबन्धाश्च काम्यनैमित्तिकाश्च ये ।</s-l><s-l>वर्तन्ते पाकयज्ञाश्च यज्ञकर्म च नित्यदा ॥ १४ ॥</s-l></s-lg><s-lg><s-l>अस्मिन्नपि महारण्ये विजने दस्युसेविते ।</s-l><s-l>राष्ट्रादपेत्य वसतो धार्मस्ते नावसीदति ॥ १५ ॥</s-l></s-lg><s-lg><s-l>अश्वमेधो राजसूयः पुण्डरीकोऽथ गोसवः ।</s-l><s-l>एतैरपि महायज्ञैरिष्टं ते भूरिदक्षिणैः ॥ १६ ॥</s-l></s-lg><s-lg><s-l>राजन्परीतया बुद्ध्या विषमेऽक्षपराजये ।</s-l><s-l>राज्यं वसून्यायुधानि भ्रातॄन्मां चासि निर्जितः ॥ १७ ॥</s-l></s-lg><s-lg><s-l>ऋजोर्मृदोर्वदान्यस्य ह्रीमतः सत्यवादिनः ।</s-l><s-l>कथमक्षव्यसनजा बुद्धिरापतिता तव ॥ १८ ॥</s-l></s-lg><s-lg><s-l>अतीव मोहमायाति मनश्च परिदूयते ।</s-l><s-l>निशाम्य ते दुःखमिदमिमां चापदमीदृशीम् ॥ १९ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>ईश्वरस्य वशे लोकस्तिष्ठते नात्मनो यथा ॥ २० ॥</s-l></s-lg><s-lg><s-l>धातैव खलु भूतानां सुखदुःखे प्रियाप्रिये ।</s-l><s-l>दधाति सर्वमीशानः पुरस्ताच्छुक्रमुच्चरन् ॥ २१ ॥</s-l></s-lg><s-lg><s-l>यथा दारुमयी योषा नरवीर समाहिता ।</s-l><s-l>ईरयत्यङ्गमङ्गानि तथा राजन्निमाः प्रजाः ॥ २२ ॥</s-l></s-lg><s-lg><s-l>आकाश इव भूतानि व्याप्य सर्वाणि भारत ।</s-l><s-l>ईश्वरो विदधातीह कल्याणं यच्च पापकम् ॥ २३ ॥</s-l></s-lg><s-lg><s-l>शकुनिस्तन्तुबद्धो वा नियतोऽयमनीश्वरः ।</s-l><s-l>ईश्वरस्य वशे तिष्ठन्नान्येषां नात्मनः प्रभुः ॥ २४ ॥</s-l></s-lg><s-lg><s-l>मणिः सूत्र इव प्रोतो नस्योत इव गोवृषः ।</s-l><s-l>धातुरादेशमन्वेति तन्मयो हि तदर्पणः ॥ २५ ॥</s-l></s-lg><s-lg><s-l>नात्माधीनो मनुष्योऽयं कालं भवति कंचन ।</s-l><s-l>स्रोतसो मध्यमापन्नः कूलाद्वृक्ष इव च्युतः ॥ २६ ॥</s-l></s-lg><s-lg><s-l>अज्ञो जन्तुरनीशोऽयमात्मनः सुखदुःखयोः ।</s-l><s-l>ईश्वरप्रेरितो गच्छेत्स्वर्गं नरकमेव च ॥ २७ ॥</s-l></s-lg><s-lg><s-l>यथा वायोस्तृणाग्राणि वशं यान्ति बलीयसः ।</s-l><s-l>धातुरेवं वशं यान्ति सर्वभूतानि भारत ॥ २८ ॥</s-l></s-lg><s-lg><s-l>आर्यकर्मणि युञ्जानः पापे वा पुनरीश्वरः ।</s-l><s-l>व्याप्य भूतानि चरते न चायमिति लक्ष्यते ॥ २९ ॥</s-l></s-lg><s-lg><s-l>हेतुमात्रमिदं धातुः शरीरं क्षेत्रसंज्ञितम् ।</s-l><s-l>येन कारयते कर्म शुभाशुभफलं विभुः ॥ ३० ॥</s-l></s-lg><s-lg><s-l>पश्य मायाप्रभावोऽयमीश्वरेण यथा कृतः ।</s-l><s-l>यो हन्ति भूतैर्भूतानि मोहयित्वात्ममायया ॥ ३१ ॥</s-l></s-lg><s-lg><s-l>अन्यथा परिदृष्टानि मुनिभिर्वेददर्शिभिः ।</s-l><s-l>अन्यथा परिवर्तन्ते वेगा इव नभस्वतः ॥ ३२ ॥</s-l></s-lg><s-lg><s-l>अन्यथैव हि मन्यन्ते पुरुषास्तानि तानि च ।</s-l><s-l>अन्यथैव प्रभुस्तानि करोति विकरोति च ॥ ३३ ॥</s-l></s-lg><s-lg><s-l>यथा काष्ठेन वा काष्ठमश्मानं चाश्मना पुनः ।</s-l><s-l>अयसा चाप्ययश्छिन्द्यान्निर्विचेष्टमचेतनम् ॥ ३४ ॥</s-l></s-lg><s-lg><s-l>एवं स भगवान्देवः स्वयम्भूः प्रपितामहः ।</s-l><s-l>हिनस्ति भूतैर्भूतानि छद्म कृत्वा युधिष्ठिर ॥ ३५ ॥</s-l></s-lg><s-lg><s-l>संप्रयोज्य वियोज्यायं कामकारकरः प्रभुः ।</s-l><s-l>क्रीडते भगवान्भूतैर्बालः क्रीडनकैरिव ॥ ३६ ॥</s-l></s-lg><s-lg><s-l>न मातृपितृवद्राजन्धाता भूतेषु वर्तते ।</s-l><s-l>रोषादिव प्रवृत्तोऽयं यथायमितरो जनः ॥ ३७ ॥</s-l></s-lg><s-lg><s-l>आर्याञ्शीलवतो दृष्ट्वा ह्रीमतो वृत्तिकर्शितान् ।</s-l><s-l>अनार्यान्सुखिनश्चैव विह्वलामीव चिन्तया ॥ ३८ ॥</s-l></s-lg><s-lg><s-l>तवेमामापदं दृष्ट्वा समृद्धिं च सुयोधने ।</s-l><s-l>धातारं गर्हये पार्थ विषमं योऽनुपश्यति ॥ ३९ ॥</s-l></s-lg><s-lg><s-l>आर्यशास्त्रातिगे क्रूरे लुब्धे धर्मापचायिनि ।</s-l><s-l>धार्तराष्ट्रे श्रियं दत्त्वा धाता किं फलमश्नुते ॥ ४० ॥</s-l></s-lg><s-lg><s-l>कर्म चेत्कृतमन्वेति कर्तारं नान्यमृच्छति ।</s-l><s-l>कर्मणा तेन पापेन लिप्यते नूनमीश्वरः ॥ ४१ ॥</s-l></s-lg><s-lg><s-l>अथ कर्म कृतं पापं न चेत्कर्तारमृच्छति ।</s-l><s-l>कारणं बलमेवेह जनाञ्शोचामि दुर्बलान् ॥ ४२ ॥</s-l></s-lg>