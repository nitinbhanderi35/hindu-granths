<s-lg><s-l> वैशंपायन उवाच ।</s-l><s-l>ततः प्रयान्तं कौन्तेयं ब्राह्मणा वनवासिनः ।</s-l><s-l>अभिगम्य तदा राजन्निदं वचनमब्रुवन् ॥ १ ॥</s-l></s-lg><s-lg><s-l>राजंस्तीर्थानि गन्तासि पुण्यानि भ्रातृभिः सह ।</s-l><s-l>देवर्षिणा च सहितो लोमशेन महात्मना ॥ २ ॥</s-l></s-lg><s-lg><s-l>अस्मानपि महाराज नेतुमर्हसि पाण्डव ।</s-l><s-l>अस्माभिर्हि न शक्यानि त्वदृते तानि कौरव ॥ ३ ॥</s-l></s-lg><s-lg><s-l>श्वापदैरुपसृष्टानि दुर्गाणि विषमाणि च ।</s-l><s-l>अगम्यानि नरैरल्पैस्तीर्थानि मनुजेश्वर ॥ ४ ॥</s-l></s-lg><s-lg><s-l>भवन्तो भ्रातरः शूरा धनुर्धरवराः सदा ।</s-l><s-l>भवद्भिः पालिताः शूरैर्गच्छेम वयमप्युत ॥ ५ ॥</s-l></s-lg><s-lg><s-l>भवत्प्रसादाद्धि वयं प्राप्नुयाम फलं शुभम् ।</s-l><s-l>तीर्थानां पृथिवीपाल व्रतानां च विशां पते ॥ ६ ॥</s-l></s-lg><s-lg><s-l>तव वीर्यपरित्राताः शुद्धास्तीर्थपरिप्लुताः ।</s-l><s-l>भवेम धूतपाप्मानस्तीर्थसंदर्शनान्नृप ॥ ७ ॥</s-l></s-lg><s-lg><s-l>भवानपि नरेन्द्रस्य कार्तवीर्यस्य भारत ।</s-l><s-l>अष्टकस्य च राजर्षेर्लोमपादस्य चैव ह ॥ ८ ॥</s-l></s-lg><s-lg><s-l>भरतस्य च वीरस्य सार्वभौमस्य पार्थिव ।</s-l><s-l>ध्रुवं प्राप्स्यसि दुष्प्रापाँल्लोकांस्तीर्थपरिप्लुतः ॥ ९ ॥</s-l></s-lg><s-lg><s-l>प्रभासादीनि तीर्थानि महेन्द्रादींश्च पर्वतान् ।</s-l><s-l>गङ्गाद्याः सरितश्चैव प्लक्षादींश्च वनस्पतीन् ।</s-l><s-l>त्वया सह महीपाल द्रष्टुमिच्छामहे वयम् ॥ १० ॥</s-l></s-lg><s-lg><s-l>यदि ते ब्राह्मणेष्वस्ति काचित्प्रीतिर्जनाधिप ।</s-l><s-l>कुरु क्षिप्रं वचोऽस्माकं ततः श्रेयोऽभिपत्स्यसे ॥ ११ ॥</s-l></s-lg><s-lg><s-l>तीर्थानि हि महाबाहो तपोविघ्नकरैः सदा ।</s-l><s-l>अनुकीर्णानि रक्षोभिस्तेभ्यो नस्त्रातुमर्हसि ॥ १२ ॥</s-l></s-lg><s-lg><s-l>तीर्थान्युक्तानि धौम्येन नारदेन च धीमता ।</s-l><s-l>यान्युवाच च देवर्षिर्लोमशः सुमहातपाः ॥ १३ ॥</s-l></s-lg><s-lg><s-l>विधिवत्तानि सर्वाणि पर्यटस्व नराधिप ।</s-l><s-l>धूतपाप्मा सहास्माभिर्लोमशेन च पालितः ॥ १४ ॥</s-l></s-lg><s-lg><s-l>स तथा पूज्यमानस्तैर्हर्षादश्रुपरिप्लुतः ।</s-l><s-l>भीमसेनादिभिर्वीरैर्भ्रातृभिः परिवारितः ।</s-l><s-l>बाढमित्यब्रवीत्सर्वांस्तानृषीन्पाण्डवर्षभः ॥ १५ ॥</s-l></s-lg><s-lg><s-l>लोमशं समनुज्ञाप्य धौम्यं चैव पुरोहितम् ।</s-l><s-l>ततः स पाण्डवश्रेष्ठो भ्रातृभिः सहितो वशी ।</s-l><s-l>द्रौपद्या चानवद्याङ्ग्या गमनाय मनो दधे ॥ १६ ॥</s-l></s-lg><s-lg><s-l>अथ व्यासो महाभागस्तथा नारदपर्वतौ ।</s-l><s-l>काम्यके पाण्डवं द्रष्टुं समाजग्मुर्मनीषिणः ॥ १७ ॥</s-l></s-lg><s-lg><s-l>तेषां युधिष्ठिरो राजा पूजां चक्रे यथाविधि ।</s-l><s-l>सत्कृतास्ते महाभागा युधिष्ठिरमथाब्रुवन् ॥ १८ ॥</s-l></s-lg><s-lg><s-l>युधिष्ठिर यमौ भीम मनसा कुरुतार्जवम् ।</s-l><s-l>मनसा कृतशौचा वै शुद्धास्तीर्थानि गच्छत ॥ १९ ॥</s-l></s-lg><s-lg><s-l>शरीरनियमं ह्याहुर्ब्राह्मणा मानुषं व्रतम् ।</s-l><s-l>मनोविशुद्धां बुद्धिं च दैवमाहुर्व्रतं द्विजाः ॥ २० ॥</s-l></s-lg><s-lg><s-l>मनो ह्यदुष्टं शूराणां पर्याप्तं वै नराधिप ।</s-l><s-l>मैत्रीं बुद्धिं समास्थाय शुद्धास्तीर्थानि गच्छत ॥ २१ ॥</s-l></s-lg><s-lg><s-l>ते यूयं मानसैः शुद्धाः शरीरनियमव्रतैः ।</s-l><s-l>दैवं व्रतं समास्थाय यथोक्तं फलमाप्स्यथ ॥ २२ ॥</s-l></s-lg><s-lg><s-l>ते तथेति प्रतिज्ञाय कृष्णया सह पाण्डवाः ।</s-l><s-l>कृतस्वस्त्ययनाः सर्वे मुनिभिर्दिव्यमानुषैः ॥ २३ ॥</s-l></s-lg><s-lg><s-l>लोमशस्योपसंगृह्य पादौ द्वैपायनस्य च ।</s-l><s-l>नारदस्य च राजेन्द्र देवर्षेः पर्वतस्य च ॥ २४ ॥</s-l></s-lg><s-lg><s-l>धौम्येन सहिता वीरास्तथान्यैर्वनवासिभिः ।</s-l><s-l>मार्गशीर्ष्यामतीतायां पुष्येण प्रययुस्ततः ॥ २५ ॥</s-l></s-lg><s-lg><s-l>कठिनानि समादाय चीराजिनजटाधराः ।</s-l><s-l>अभेद्यैः कवचैर्युक्तास्तीर्थान्यन्वचरंस्तदा ॥ २६ ॥</s-l></s-lg><s-lg><s-l>इन्द्रसेनादिभिर्भृत्यै रथैः परिचतुर्दशैः ।</s-l><s-l>महानसव्यापृतैश्च तथान्यैः परिचारकैः ॥ २७ ॥</s-l></s-lg><s-lg><s-l>सायुधा बद्धनिस्त्रिंशास्तूणवन्तः समार्गणाः ।</s-l><s-l>प्राङ्मुखाः प्रययुर्वीराः पाण्डवा जनमेजय ॥ २८ ॥</s-l></s-lg>