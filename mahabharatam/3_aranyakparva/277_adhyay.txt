<s-lg><s-l> युधिष्ठिर उवाच ।</s-l><s-l>नात्मानमनुशोचामि नेमान्भ्रातॄन्महामुने ।</s-l><s-l>हरणं चापि राज्यस्य यथेमां द्रुपदात्मजाम् ॥ १ ॥</s-l></s-lg><s-lg><s-l>द्यूते दुरात्मभिः क्लिष्टाः कृष्णया तारिता वयम् ।</s-l><s-l>जयद्रथेन च पुनर्वनादपहृता बलात् ॥ २ ॥</s-l></s-lg><s-lg><s-l>अस्ति सीमन्तिनी काचिद्दृष्टपूर्वाथ वा श्रुता ।</s-l><s-l>पतिव्रता महाभागा यथेयं द्रुपदात्मजा ॥ ३ ॥</s-l></s-lg><s-lg><s-l> मार्कण्डेय उवाच ।</s-l><s-l>शृणु राजन्कुलस्त्रीणां महाभाग्यं युधिष्ठिर ।</s-l><s-l>सर्वमेतद्यथा प्राप्तं सावित्र्या राजकन्यया ॥ ४ ॥</s-l></s-lg><s-lg><s-l>आसीन्मद्रेषु धर्मात्मा राजा परमधार्मिकः ।</s-l><s-l>ब्रह्मण्यश्च शरण्यश्च सत्यसंधो जितेन्द्रियः ॥ ५ ॥</s-l></s-lg><s-lg><s-l>यज्वा दानपतिर्दक्षः पौरजानपदप्रियः ।</s-l><s-l>पार्थिवोऽश्वपतिर्नाम सर्वभूतहिते रतः ॥ ६ ॥</s-l></s-lg><s-lg><s-l>क्षमावाननपत्यश्च सत्यवाग्विजितेन्द्रियः ।</s-l><s-l>अतिक्रान्तेन वयसा संतापमुपजग्मिवान् ॥ ७ ॥</s-l></s-lg><s-lg><s-l>अपत्योत्पादनार्थं स तीव्रं नियममास्थितः ।</s-l><s-l>काले परिमिताहारो ब्रह्मचारी जितेन्द्रियः ॥ ८ ॥</s-l></s-lg><s-lg><s-l>हुत्वा शतसहस्रं स सावित्र्या राजसत्तम ।</s-l><s-l>षष्ठे षष्ठे तदा काले बभूव मितभोजनः ॥ ९ ॥</s-l></s-lg><s-lg><s-l>एतेन नियमेनासीद्वर्षाण्यष्टादशैव तु ।</s-l><s-l>पूर्णे त्वष्टादशे वर्षे सावित्री तुष्टिमभ्यगात् ।</s-l><s-l>स्वरूपिणी तदा राजन्दर्शयामास तं नृपम् ॥ १० ॥</s-l></s-lg><s-lg><s-l>अग्निहोत्रात्समुत्थाय हर्षेण महतान्विता ।</s-l><s-l>उवाच चैनं वरदा वचनं पार्थिवं तदा ॥ ११ ॥</s-l></s-lg><s-lg><s-l>ब्रह्मचर्येण शुद्धेन दमेन नियमेन च ।</s-l><s-l>सर्वात्मना च मद्भक्त्या तुष्टास्मि तव पार्थिव ॥ १२ ॥</s-l></s-lg><s-lg><s-l>वरं वृणीष्वाश्वपते मद्रराज यथेप्सितम् ।</s-l><s-l>न प्रमादश्च धर्मेषु कर्तव्यस्ते कथंचन ॥ १३ ॥</s-l></s-lg><s-lg><s-l> अश्वपतिरुवाच ।</s-l><s-l>अपत्यार्थः समारम्भः कृतो धर्मेप्सया मया ।</s-l><s-l>पुत्रा मे बहवो देवि भवेयुः कुलभावनाः ॥ १४ ॥</s-l></s-lg><s-lg><s-l>तुष्टासि यदि मे देवि काममेतं वृणोम्यहम् ।</s-l><s-l>संतानं हि परो धर्म इत्याहुर्मां द्विजातयः ॥ १५ ॥</s-l></s-lg><s-lg><s-l> सावित्र्युवाच ।</s-l><s-l>पूर्वमेव मया राजन्नभिप्रायमिमं तव ।</s-l><s-l>ज्ञात्वा पुत्रार्थमुक्तो वै तव हेतोः पितामहः ॥ १६ ॥</s-l></s-lg><s-lg><s-l>प्रसादाच्चैव तस्मात्ते स्वयंभुविहिताद्भुवि ।</s-l><s-l>कन्या तेजस्विनी सौम्य क्षिप्रमेव भविष्यति ॥ १७ ॥</s-l></s-lg><s-lg><s-l>उत्तरं च न ते किंचिद्व्याहर्तव्यं कथंचन ।</s-l><s-l>पितामहनिसर्गेण तुष्टा ह्येतद्ब्रवीमि ते ॥ १८ ॥</s-l></s-lg><s-lg><s-l> मार्कण्डेय उवाच ।</s-l><s-l>स तथेति प्रतिज्ञाय सावित्र्या वचनं नृपः ।</s-l><s-l>प्रसादयामास पुनः क्षिप्रमेवं भवेदिति ॥ १९ ॥</s-l></s-lg><s-lg><s-l>अन्तर्हितायां सावित्र्यां जगाम स्वगृहं नृपः ।</s-l><s-l>स्वराज्ये चावसत्प्रीतः प्रजा धर्मेण पालयन् ॥ २० ॥</s-l></s-lg><s-lg><s-l>कस्मिंश्चित्तु गते काले स राजा नियतव्रतः ।</s-l><s-l>ज्येष्ठायां धर्मचारिण्यां महिष्यां गर्भमादधे ॥ २१ ॥</s-l></s-lg><s-lg><s-l>राजपुत्र्यां तु गर्भः स मालव्यां भरतर्षभ ।</s-l><s-l>व्यवर्धत यथा शुक्ले तारापतिरिवाम्बरे ॥ २२ ॥</s-l></s-lg><s-lg><s-l>प्राप्ते काले तु सुषुवे कन्यां राजीवलोचनाम् ।</s-l><s-l>क्रियाश्च तस्या मुदितश्चक्रे स नृपतिस्तदा ॥ २३ ॥</s-l></s-lg><s-lg><s-l>सावित्र्या प्रीतया दत्ता सावित्र्या हुतया ह्यपि ।</s-l><s-l>सावित्रीत्येव नामास्याश्चक्रुर्विप्रास्तथा पिता ॥ २४ ॥</s-l></s-lg><s-lg><s-l>सा विग्रहवतीव श्रीर्व्यवर्धत नृपात्मजा ।</s-l><s-l>कालेन चापि सा कन्या यौवनस्था बभूव ह ॥ २५ ॥</s-l></s-lg><s-lg><s-l>तां सुमध्यां पृथुश्रोणीं प्रतिमां काञ्चनीमिव ।</s-l><s-l>प्राप्तेयं देवकन्येति दृष्ट्वा संमेनिरे जनाः ॥ २६ ॥</s-l></s-lg><s-lg><s-l>तां तु पद्मपलाशाक्षीं ज्वलन्तीमिव तेजसा ।</s-l><s-l>न कश्चिद्वरयामास तेजसा प्रतिवारितः ॥ २७ ॥</s-l></s-lg><s-lg><s-l>अथोपोष्य शिरःस्नाता दैवतान्यभिगम्य सा ।</s-l><s-l>हुत्वाग्निं विधिवद्विप्रान्वाचयामास पर्वणि ॥ २८ ॥</s-l></s-lg><s-lg><s-l>ततः सुमनसः शेषाः प्रतिगृह्य महात्मनः ।</s-l><s-l>पितुः सकाशमगमद्देवी श्रीरिव रूपिणी ॥ २९ ॥</s-l></s-lg><s-lg><s-l>साभिवाद्य पितुः पादौ शेषाः पूर्वं निवेद्य च ।</s-l><s-l>कृताञ्जलिर्वरारोहा नृपतेः पार्श्वतः स्थिता ॥ ३० ॥</s-l></s-lg><s-lg><s-l>यौवनस्थां तु तां दृष्ट्वा स्वां सुतां देवरूपिणीम् ।</s-l><s-l>अयाच्यमानां च वरैर्नृपतिर्दुःखितोऽभवत् ॥ ३१ ॥</s-l></s-lg><s-lg><s-l> राजोवाच ।</s-l><s-l>पुत्रि प्रदानकालस्ते न च कश्चिद्वृणोति माम् ।</s-l><s-l>स्वयमन्विच्छ भर्तारं गुणैः सदृशमात्मनः ॥ ३२ ॥</s-l></s-lg><s-lg><s-l>प्रार्थितः पुरुषो यश्च स निवेद्यस्त्वया मम ।</s-l><s-l>विमृश्याहं प्रदास्यामि वरय त्वं यथेप्सितम् ॥ ३३ ॥</s-l></s-lg><s-lg><s-l>श्रुतं हि धर्मशास्त्रे मे पठ्यमानं द्विजातिभिः ।</s-l><s-l>तथा त्वमपि कल्याणि गदतो मे वचः शृणु ॥ ३४ ॥</s-l></s-lg><s-lg><s-l>अप्रदाता पिता वाच्यो वाच्यश्चानुपयन्पतिः ।</s-l><s-l>मृते भर्तरि पुत्रश्च वाच्यो मातुररक्षिता ॥ ३५ ॥</s-l></s-lg><s-lg><s-l>इदं मे वचनं श्रुत्वा भर्तुरन्वेषणे त्वर ।</s-l><s-l>देवतानां यथा वाच्यो न भवेयं तथा कुरु ॥ ३६ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्त्वा दुहितरं तथा वृद्धांश्च मन्त्रिणः ।</s-l><s-l>व्यादिदेशानुयात्रं च गम्यतामित्यचोदयत् ॥ ३७ ॥</s-l></s-lg><s-lg><s-l>साभिवाद्य पितुः पादौ व्रीडितेव मनस्विनी ।</s-l><s-l>पितुर्वचनमाज्ञाय निर्जगामाविचारितम् ॥ ३८ ॥</s-l></s-lg><s-lg><s-l>सा हैमं रथमास्थाय स्थविरैः सचिवैर्वृता ।</s-l><s-l>तपोवनानि रम्याणि राजर्षीणां जगाम ह ॥ ३९ ॥</s-l></s-lg><s-lg><s-l>मान्यानां तत्र वृद्धानां कृत्वा पादाभिवन्दनम् ।</s-l><s-l>वनानि क्रमशस्तात सर्वाण्येवाभ्यगच्छत ॥ ४० ॥</s-l></s-lg><s-lg><s-l>एवं सर्वेषु तीर्थेषु धनोत्सर्गं नृपात्मजा ।</s-l><s-l>कुर्वती द्विजमुख्यानां तं तं देशं जगाम ह ॥ ४१ ॥</s-l></s-lg>