<s-lg><s-l> लोमश उवाच ।</s-l><s-l>तं दृष्ट्वा घोरवदनं मदं देवः शतक्रतुः ।</s-l><s-l>आयान्तं भक्षयिष्यन्तं व्यात्ताननमिवान्तकम् ॥ १ ॥</s-l></s-lg><s-lg><s-l>भयात्संस्तम्भितभुजः सृक्किणी लेलिहन्मुहुः ।</s-l><s-l>ततोऽब्रवीद्देवराजश्च्यवनं भयपीडितः ॥ २ ॥</s-l></s-lg><s-lg><s-l>सोमार्हावश्विनावेतावद्य प्रभृति भार्गव ।</s-l><s-l>भविष्यतः सत्यमेतद्वचो ब्रह्मन्ब्रवीमि ते ॥ ३ ॥</s-l></s-lg><s-lg><s-l>न ते मिथ्या समारम्भो भवत्वेष परो विधिः ।</s-l><s-l>जानामि चाहं विप्रर्षे न मिथ्या त्वं करिष्यसि ॥ ४ ॥</s-l></s-lg><s-lg><s-l>सोमार्हावश्विनावेतौ यथैवाद्य कृतौ त्वया ।</s-l><s-l>भूय एव तु ते वीर्यं प्रकाशेदिति भार्गव ॥ ५ ॥</s-l></s-lg><s-lg><s-l>सुकन्यायाः पितुश्चास्य लोके कीर्तिः प्रथेदिति ।</s-l><s-l>अतो मयैतद्विहितं तव वीर्यप्रकाशनम् ।</s-l><s-l>तस्मात्प्रसादं कुरु मे भवत्वेतद्यथेच्छसि ॥ ६ ॥</s-l></s-lg><s-lg><s-l>एवमुक्तस्य शक्रेण च्यवनस्य महात्मनः ।</s-l><s-l>स मन्युर्व्यगमच्छीघ्रं मुमोच च पुरंदरम् ॥ ७ ॥</s-l></s-lg><s-lg><s-l>मदं च व्यभजद्राजन्पाने स्त्रीषु च वीर्यवान् ।</s-l><s-l>अक्षेषु मृगयायां च पूर्वसृष्टं पुनः पुनः ॥ ८ ॥</s-l></s-lg><s-lg><s-l>तथा मदं विनिक्षिप्य शक्रं संतर्प्य चेन्दुना ।</s-l><s-l>अश्विभ्यां सहितान्देवान्याजयित्वा च तं नृपम् ॥ ९ ॥</s-l></s-lg><s-lg><s-l>विख्याप्य वीर्यं सर्वेषु लोकेषु वदतां वरः ।</s-l><s-l>सुकन्यया सहारण्ये विजहारानुरक्तया ॥ १० ॥</s-l></s-lg><s-lg><s-l>तस्यैतद्द्विजसंघुष्टं सरो राजन्प्रकाशते ।</s-l><s-l>अत्र त्वं सह सोदर्यैः पितॄन्देवांश्च तर्पय ॥ ११ ॥</s-l></s-lg><s-lg><s-l>एतद्दृष्ट्वा महीपाल सिकताक्षं च भारत ।</s-l><s-l>सैन्धवारण्यमासाद्य कुल्यानां कुरु दर्शनम् ।</s-l><s-l>पुष्करेषु महाराज सर्वेषु च जलं स्पृश ॥ १२ ॥</s-l></s-lg><s-lg><s-l>आर्चीकपर्वतश्चैव निवासो वै मनीषिणाम् ।</s-l><s-l>सदाफलः सदास्रोतो मरुतां स्थानमुत्तमम् ।</s-l><s-l>चैत्याश्चैते बहुशतास्त्रिदशानां युधिष्ठिर ॥ १३ ॥</s-l></s-lg><s-lg><s-l>एतच्चन्द्रमसस्तीर्थमृषयः पर्युपासते ।</s-l><s-l>वैखानसाश्च ऋषयो वालखिल्यास्तथैव च ॥ १४ ॥</s-l></s-lg><s-lg><s-l>शृङ्गाणि त्रीणि पुण्याणि त्रीणि प्रस्रवणानि च ।</s-l><s-l>सर्वाण्यनुपरिक्रम्य यथाकाममुपस्पृश ॥ १५ ॥</s-l></s-lg><s-lg><s-l>शंतनुश्चात्र कौन्तेय शुनकश्च नराधिप ।</s-l><s-l>नरनारायणौ चोभौ स्थानं प्राप्ताः सनातनम् ॥ १६ ॥</s-l></s-lg><s-lg><s-l>इह नित्यशया देवाः पितरश्च महर्षिभिः ।</s-l><s-l>आर्चीकपर्वते तेपुस्तान्यजस्व युधिष्ठिर ॥ १७ ॥</s-l></s-lg><s-lg><s-l>इह ते वै चरून्प्राश्नन्नृषयश्च विशां पते ।</s-l><s-l>यमुना चाक्षयस्रोताः कृष्णश्चेह तपोरतः ॥ १८ ॥</s-l></s-lg><s-lg><s-l>यमौ च भीमसेनश्च कृष्णा चामित्रकर्शन ।</s-l><s-l>सर्वे चात्र गमिष्यामः सुकृशाः सुतपस्विनः ॥ १९ ॥</s-l></s-lg><s-lg><s-l>एतत्प्रस्रवणं पुण्यमिन्द्रस्य मनुजाधिप ।</s-l><s-l>यत्र धाता विधाता च वरुणश्चोर्ध्वमागताः ॥ २० ॥</s-l></s-lg><s-lg><s-l>इह ते न्यवसन्राजन्क्षान्ताः परमधर्मिणः ।</s-l><s-l>मैत्राणामृजुबुद्धीनामयं गिरिवरः शुभः ॥ २१ ॥</s-l></s-lg><s-lg><s-l>एषा सा यमुना राजन्राजर्षिगणसेविता ।</s-l><s-l>नानायज्ञचिता राजन्पुण्या पापभयापहा ॥ २२ ॥</s-l></s-lg><s-lg><s-l>अत्र राजा महेष्वासो मान्धातायजत स्वयम् ।</s-l><s-l>सहदेवश्च कौन्तेय सोमको ददतां वरः ॥ २३ ॥</s-l></s-lg>