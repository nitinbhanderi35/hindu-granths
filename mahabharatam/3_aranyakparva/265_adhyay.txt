<s-lg><s-l> मार्कण्डेय उवाच ।</s-l><s-l>ततस्तां भर्तृशोकार्तां दीनां मलिनवाससम् ।</s-l><s-l>मणिशेषाभ्यलंकारां रुदतीं च पतिव्रताम् ॥ १ ॥</s-l></s-lg><s-lg><s-l>राक्षसीभिरुपास्यन्तीं समासीनां शिलातले ।</s-l><s-l>रावणः कामबाणार्तो ददर्शोपससर्प च ॥ २ ॥</s-l></s-lg><s-lg><s-l>देवदानवगन्धर्वयक्षकिंपुरुषैर्युधि ।</s-l><s-l>अजितोऽशोकवनिकां ययौ कन्दर्पमोहितः ॥ ३ ॥</s-l></s-lg><s-lg><s-l>दिव्याम्बरधरः श्रीमान्सुमृष्टमणिकुण्डलः ।</s-l><s-l>विचित्रमाल्यमुकुटो वसन्त इव मूर्तिमान् ॥ ४ ॥</s-l></s-lg><s-lg><s-l>स कल्पवृक्षसदृशो यत्नादपि विभूषितः ।</s-l><s-l>श्मशानचैत्यद्रुमवद्भूषितोऽपि भयंकरः ॥ ५ ॥</s-l></s-lg><s-lg><s-l>स तस्यास्तनुमध्यायाः समीपे रजनीचरः ।</s-l><s-l>ददृशे रोहिणीमेत्य शनैश्चर इव ग्रहः ॥ ६ ॥</s-l></s-lg><s-lg><s-l>स तामामन्त्र्य सुश्रोणीं पुष्पकेतुशराहतः ।</s-l><s-l>इदमित्यब्रवीद्बालां त्रस्तां रौहीमिवाबलाम् ॥ ७ ॥</s-l></s-lg><s-lg><s-l>सीते पर्याप्तमेतावत्कृतो भर्तुरनुग्रहः ।</s-l><s-l>प्रसादं कुरु तन्वङ्गि क्रियतां परिकर्म ते ॥ ८ ॥</s-l></s-lg><s-lg><s-l>भजस्व मां वरारोहे महार्हाभरणाम्बरा ।</s-l><s-l>भव मे सर्वनारीणामुत्तमा वरवर्णिनि ॥ ९ ॥</s-l></s-lg><s-lg><s-l>सन्ति मे देवकन्याश्च राजर्षीणां तथाङ्गनाः ।</s-l><s-l>सन्ति दानवकन्याश्च दैत्यानां चापि योषितः ॥ १० ॥</s-l></s-lg><s-lg><s-l>चतुर्दश पिशाचानां कोट्यो मे वचने स्थिताः ।</s-l><s-l>द्विस्तावत्पुरुषादानां रक्षसां भीमकर्मणाम् ॥ ११ ॥</s-l></s-lg><s-lg><s-l>ततो मे त्रिगुणा यक्षा ये मद्वचनकारिणः ।</s-l><s-l>केचिदेव धनाध्यक्षं भ्रातरं मे समाश्रिताः ॥ १२ ॥</s-l></s-lg><s-lg><s-l>गन्धर्वाप्सरसो भद्रे मामापानगतं सदा ।</s-l><s-l>उपतिष्ठन्ति वामोरु यथैव भ्रातरं मम ॥ १३ ॥</s-l></s-lg><s-lg><s-l>पुत्रोऽहमपि विप्रर्षेः साक्षाद्विश्रवसो मुनेः ।</s-l><s-l>पञ्चमो लोकपालानामिति मे प्रथितं यशः ॥ १४ ॥</s-l></s-lg><s-lg><s-l>दिव्यानि भक्ष्यभोज्यानि पानानि विविधानि च ।</s-l><s-l>यथैव त्रिदशेशस्य तथैव मम भामिनि ॥ १५ ॥</s-l></s-lg><s-lg><s-l>क्षीयतां दुष्कृतं कर्म वनवासकृतं तव ।</s-l><s-l>भार्या मे भव सुश्रोणि यथा मन्दोदरी तथा ॥ १६ ॥</s-l></s-lg><s-lg><s-l>इत्युक्ता तेन वैदेही परिवृत्य शुभानना ।</s-l><s-l>तृणमन्तरतः कृत्वा तमुवाच निशाचरम् ॥ १७ ॥</s-l></s-lg><s-lg><s-l>अशिवेनातिवामोरूरजस्रं नेत्रवारिणा ।</s-l><s-l>स्तनावपतितौ बाला सहितावभिवर्षती ।</s-l><s-l>उवाच वाक्यं तं क्षुद्रं वैदेही पतिदेवता ॥ १८ ॥</s-l></s-lg><s-lg><s-l>असकृद्वदतो वाक्यमीदृशं राक्षसेश्वर ।</s-l><s-l>विषादयुक्तमेतत्ते मया श्रुतमभाग्यया ॥ १९ ॥</s-l></s-lg><s-lg><s-l>तद्भद्रसुख भद्रं ते मानसं विनिवर्त्यताम् ।</s-l><s-l>परदारास्म्यलभ्या च सततं च पतिव्रता ॥ २० ॥</s-l></s-lg><s-lg><s-l>न चैवोपयिकी भार्या मानुषी कृपणा तव ।</s-l><s-l>विवशां धर्षयित्वा च कां त्वं प्रीतिमवाप्स्यसि ॥ २१ ॥</s-l></s-lg><s-lg><s-l>प्रजापतिसमो विप्रो ब्रह्मयोनिः पिता तव ।</s-l><s-l>न च पालयसे धर्मं लोकपालसमः कथम् ॥ २२ ॥</s-l></s-lg><s-lg><s-l>भ्रातरं राजराजानं महेश्वरसखं प्रभुम् ।</s-l><s-l>धनेश्वरं व्यपदिशन्कथं त्विह न लज्जसे ॥ २३ ॥</s-l></s-lg><s-lg><s-l>इत्युक्त्वा प्रारुदत्सीता कम्पयन्ती पयोधरौ ।</s-l><s-l>शिरोधरां च तन्वङ्गी मुखं प्रच्छाद्य वाससा ॥ २४ ॥</s-l></s-lg><s-lg><s-l>तस्या रुदत्या भामिन्या दीर्घा वेणी सुसंयता ।</s-l><s-l>ददृशे स्वसिता स्निग्धा काली व्यालीव मूर्धनि ॥ २५ ॥</s-l></s-lg><s-lg><s-l>तच्छ्रुत्वा रावणो वाक्यं सीतयोक्तं सुनिष्ठुरम् ।</s-l><s-l>प्रत्याख्यातोऽपि दुर्मेधाः पुनरेवाब्रवीद्वचः ॥ २६ ॥</s-l></s-lg><s-lg><s-l>काममङ्गानि मे सीते दुनोतु मकरध्वजः ।</s-l><s-l>न त्वामकामां सुश्रोणीं समेष्ये चारुहासिनीम् ॥ २७ ॥</s-l></s-lg><s-lg><s-l>किं नु शक्यं मया कर्तुं यत्त्वमद्यापि मानुषम् ।</s-l><s-l>आहारभूतमस्माकं राममेवानुरुध्यसे ॥ २८ ॥</s-l></s-lg><s-lg><s-l>इत्युक्त्वा तामनिन्द्याङ्गीं स राक्षसगणेश्वरः ।</s-l><s-l>तत्रैवान्तर्हितो भूत्वा जगामाभिमतां दिशम् ॥ २९ ॥</s-l></s-lg><s-lg><s-l>राक्षसीभिः परिवृता वैदेही शोककर्शिता ।</s-l><s-l>सेव्यमाना त्रिजटया तत्रैव न्यवसत्तदा ॥ ३० ॥</s-l></s-lg>