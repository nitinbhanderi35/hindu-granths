<s-lg><s-l> युधिष्ठिर उवाच ।</s-l><s-l>कथंवीर्यः स राजाभूत्सोमको वदतां वर ।</s-l><s-l>कर्माण्यस्य प्रभावं च श्रोतुमिच्छामि तत्त्वतः ॥ १ ॥</s-l></s-lg><s-lg><s-l> लोमश उवाच ।</s-l><s-l>युधिष्ठिरासीन्नृपतिः सोमको नाम धार्मिकः ।</s-l><s-l>तस्य भार्याशतं राजन्सदृशीनामभूत्तदा ॥ २ ॥</s-l></s-lg><s-lg><s-l>स वै यत्नेन महता तासु पुत्रं महीपतिः ।</s-l><s-l>कंचिन्नासादयामास कालेन महता अपि ॥ ३ ॥</s-l></s-lg><s-lg><s-l>कदाचित्तस्य वृद्धस्य यतमानस्य यत्नतः ।</s-l><s-l>जन्तुर्नाम सुतस्तस्मिन्स्त्रीशते समजायत ॥ ४ ॥</s-l></s-lg><s-lg><s-l>तं जातं मातरः सर्वाः परिवार्य समासते ।</s-l><s-l>सततं पृष्ठतः कृत्वा कामभोगान्विशां पते ॥ ५ ॥</s-l></s-lg><s-lg><s-l>ततः पिपीलिका जन्तुं कदाचिददशत्स्फिजि ।</s-l><s-l>स दष्टो व्यनदद्राजंस्तेन दुःखेन बालकः ॥ ६ ॥</s-l></s-lg><s-lg><s-l>ततस्ता मातरः सर्वाः प्राक्रोशन्भृशदुःखिताः ।</s-l><s-l>परिवार्य जन्तुं सहिताः स शब्दस्तुमुलोऽभवत् ॥ ७ ॥</s-l></s-lg><s-lg><s-l>तमार्तनादं सहसा शुश्राव स महीपतिः ।</s-l><s-l>अमात्यपरिषन्मध्ये उपविष्टः सहर्त्विजैः ॥ ८ ॥</s-l></s-lg><s-lg><s-l>ततः प्रस्थापयामास किमेतदिति पार्थिवः ।</s-l><s-l>तस्मै क्षत्ता यथावृत्तमाचचक्षे सुतं प्रति ॥ ९ ॥</s-l></s-lg><s-lg><s-l>त्वरमाणः स चोत्थाय सोमकः सह मन्त्रिभिः ।</s-l><s-l>प्रविश्यान्तःपुरं पुत्रमाश्वासयदरिंदमः ॥ १० ॥</s-l></s-lg><s-lg><s-l>सान्त्वयित्वा तु तं पुत्रं निष्क्रम्यान्तःपुरान्नृपः ।</s-l><s-l>ऋत्विजैः सहितो राजन्सहामात्य उपाविशत् ॥ ११ ॥</s-l></s-lg><s-lg><s-l> सोमक उवाच ।</s-l><s-l>धिगस्त्विहैकपुत्रत्वमपुत्रत्वं वरं भवेत् ।</s-l><s-l>नित्यातुरत्वाद्भूतानां शोक एवैकपुत्रता ॥ १२ ॥</s-l></s-lg><s-lg><s-l>इदं भार्याशतं ब्रह्मन्परीक्ष्योपचितं प्रभो ।</s-l><s-l>पुत्रार्थिना मया वोढं न चासां विद्यते प्रजा ॥ १३ ॥</s-l></s-lg><s-lg><s-l>एकः कथंचिदुत्पन्नः पुत्रो जन्तुरयं मम ।</s-l><s-l>यतमानस्य सर्वासु किं नु दुःखमतः परम् ॥ १४ ॥</s-l></s-lg><s-lg><s-l>वयश्च समतीतं मे सभार्यस्य द्विजोत्तम ।</s-l><s-l>आसां प्राणाः समायत्ता मम चात्रैकपुत्रके ॥ १५ ॥</s-l></s-lg><s-lg><s-l>स्यान्नु कर्म तथा युक्तं येन पुत्रशतं भवेत् ।</s-l><s-l>महता लघुना वापि कर्मणा दुष्करेण वा ॥ १६ ॥</s-l></s-lg><s-lg><s-l> ऋत्विगुवाच ।</s-l><s-l>अस्ति वै तादृशं कर्म येन पुत्रशतं भवेत् ।</s-l><s-l>यदि शक्नोषि तत्कर्तुमथ वक्ष्यामि सोमक ॥ १७ ॥</s-l></s-lg><s-lg><s-l> सोमक उवाच ।</s-l><s-l>कार्यं वा यदि वाकार्यं येन पुत्रशतं भवेत् ।</s-l><s-l>कृतमेव हि तद्विद्धि भगवान्प्रब्रवीतु मे ॥ १८ ॥</s-l></s-lg><s-lg><s-l> ऋत्विगुवाच ।</s-l><s-l>यजस्व जन्तुना राजंस्त्वं मया वितते क्रतौ ।</s-l><s-l>ततः पुत्रशतं श्रीमद्भविष्यत्यचिरेण ते ॥ १९ ॥</s-l></s-lg><s-lg><s-l>वपायां हूयमानायां धूममाघ्राय मातरः ।</s-l><s-l>ततस्ताः सुमहावीर्याञ्जनयिष्यन्ति ते सुतान् ॥ २० ॥</s-l></s-lg><s-lg><s-l>तस्यामेव तु ते जन्तुर्भविता पुनरात्मजः ।</s-l><s-l>उत्तरे चास्य सौवर्णं लक्ष्म पार्श्वे भविष्यति ॥ २१ ॥</s-l></s-lg>