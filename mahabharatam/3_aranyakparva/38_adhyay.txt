<s-lg><s-l> वैशंपायन उवाच ।</s-l><s-l>कस्यचित्त्वथ कालस्य धर्मराजो युधिष्ठिरः ।</s-l><s-l>संस्मृत्य मुनिसंदेशमिदं वचनमब्रवीत् ॥ १ ॥</s-l></s-lg><s-lg><s-l>विविक्ते विदितप्रज्ञमर्जुनं भरतर्षभम् ।</s-l><s-l>सान्त्वपूर्वं स्मितं कृत्वा पाणिना परिसंस्पृशन् ॥ २ ॥</s-l></s-lg><s-lg><s-l>स मुहूर्तमिव ध्यात्वा वनवासमरिंदमः ।</s-l><s-l>धनंजयं धर्मराजो रहसीदमुवाच ह ॥ ३ ॥</s-l></s-lg><s-lg><s-l>भीष्मे द्रोणे कृपे कर्णे द्रोणपुत्रे च भारत ।</s-l><s-l>धनुर्वेदश्चतुष्पाद एतेष्वद्य प्रतिष्ठितः ॥ ४ ॥</s-l></s-lg><s-lg><s-l>ब्राह्मं दैवमासुरं च सप्रयोगचिकित्सितम् ।</s-l><s-l>सर्वास्त्राणां प्रयोगं च तेऽभिजानन्ति कृत्स्नशः ॥ ५ ॥</s-l></s-lg><s-lg><s-l>ते सर्वे धृतराष्ट्रस्य पुत्रेण परिसान्त्विताः ।</s-l><s-l>संविभक्ताश्च तुष्टाश्च गुरुवत्तेषु वर्तते ॥ ६ ॥</s-l></s-lg><s-lg><s-l>सर्वयोधेषु चैवास्य सदा वृत्तिरनुत्तमा ।</s-l><s-l>शक्तिं न हापयिष्यन्ति ते काले प्रतिपूजिताः ॥ ७ ॥</s-l></s-lg><s-lg><s-l>अद्य चेयं मही कृत्स्ना दुर्योधनवशानुगा ।</s-l><s-l>त्वयि व्यपाश्रयोऽस्माकं त्वयि भारः समाहितः ।</s-l><s-l>तत्र कृत्यं प्रपश्यामि प्राप्तकालमरिंदम ॥ ८ ॥</s-l></s-lg><s-lg><s-l>कृष्णद्वैपायनात्तात गृहीतोपनिषन्मया ।</s-l><s-l>तया प्रयुक्तया सम्यग्जगत्सर्वं प्रकाशते ।</s-l><s-l>तेन त्वं ब्रह्मणा तात संयुक्तः सुसमाहितः ॥ ९ ॥</s-l></s-lg><s-lg><s-l>देवतानां यथाकालं प्रसादं प्रतिपालय ।</s-l><s-l>तपसा योजयात्मानमुग्रेण भरतर्षभ ॥ १० ॥</s-l></s-lg><s-lg><s-l>धनुष्मान्कवची खड्गी मुनिः सारसमन्वितः ।</s-l><s-l>न कस्यचिद्ददन्मार्गं गच्छ तातोत्तरां दिशम् ।</s-l><s-l>इन्द्रे ह्यस्त्राणि दिव्यानि समस्तानि धनंजय ॥ ११ ॥</s-l></s-lg><s-lg><s-l>वृत्राद्भीतैस्तदा देवैर्बलमिन्द्रे समर्पितम् ।</s-l><s-l>तान्येकस्थानि सर्वाणि ततस्त्वं प्रतिपत्स्यसे ॥ १२ ॥</s-l></s-lg><s-lg><s-l>शक्रमेव प्रपद्यस्व स तेऽस्त्राणि प्रदास्यति ।</s-l><s-l>दीक्षितोऽद्यैव गच्छ त्वं द्रष्टुं देवं पुरंदरम् ॥ १३ ॥</s-l></s-lg><s-lg><s-l>एवमुक्त्वा धर्मराजस्तमध्यापयत प्रभुः ।</s-l><s-l>दीक्षितं विधिना तेन यतवाक्कायमानसम् ।</s-l><s-l>अनुजज्ञे ततो वीरं भ्राता भ्रातरमग्रजः ॥ १४ ॥</s-l></s-lg><s-lg><s-l>निदेशाद्धर्मराजस्य द्रष्टुं देवं पुरंदरम् ।</s-l><s-l>धनुर्गाण्डीवमादाय तथाक्षय्यौ महेषुधी ॥ १५ ॥</s-l></s-lg><s-lg><s-l>कवची सतलत्राणो बद्धगोधाङ्गुलित्रवान् ।</s-l><s-l>हुत्वाग्निं ब्राह्मणान्निष्कैः स्वस्ति वाच्य महाभुजः ॥ १६ ॥</s-l></s-lg><s-lg><s-l>प्रातिष्ठत महाबाहुः प्रगृहीतशरासनः ।</s-l><s-l>वधाय धार्तराष्ट्राणां निःश्वस्योर्ध्वमुदीक्ष्य च ॥ १७ ॥</s-l></s-lg><s-lg><s-l>तं दृष्ट्वा तत्र कौन्तेयं प्रगृहीतशरासनम् ।</s-l><s-l>अब्रुवन्ब्राह्मणाः सिद्धा भूतान्यन्तर्हितानि च ।</s-l><s-l>क्षिप्रं प्राप्नुहि कौन्तेय मनसा यद्यदिच्छसि ॥ १८ ॥</s-l></s-lg><s-lg><s-l>तं सिंहमिव गच्छन्तं शालस्कन्धोरुमर्जुनम् ।</s-l><s-l>मनांस्यादाय सर्वेषां कृष्णा वचनमब्रवीत् ॥ १९ ॥</s-l></s-lg><s-lg><s-l>यत्ते कुन्ती महाबाहो जातस्यैच्छद्धनंजय ।</s-l><s-l>तत्तेऽस्तु सर्वं कौन्तेय यथा च स्वयमिच्छसि ॥ २० ॥</s-l></s-lg><s-lg><s-l>मास्माकं क्षत्रियकुले जन्म कश्चिदवाप्नुयात् ।</s-l><s-l>ब्राह्मणेभ्यो नमो नित्यं येषां युद्धे न जीविका ॥ २१ ॥</s-l></s-lg><s-lg><s-l>नूनं ते भ्रातरः सर्वे त्वत्कथाभिः प्रजागरे ।</s-l><s-l>रंस्यन्ते वीरकर्माणि कीर्तयन्तः पुनः पुनः ॥ २२ ॥</s-l></s-lg><s-lg><s-l>नैव नः पार्थ भोगेषु न धने नोत जीविते ।</s-l><s-l>तुष्टिर्बुद्धिर्भवित्री वा त्वयि दीर्घप्रवासिनि ॥ २३ ॥</s-l></s-lg><s-lg><s-l>त्वयि नः पार्थ सर्वेषां सुखदुःखे समाहिते ।</s-l><s-l>जीवितं मरणं चैव राज्यमैश्वर्यमेव च ।</s-l><s-l>आपृष्टो मेऽसि कौन्तेय स्वस्ति प्राप्नुहि पाण्डव ॥ २४ ॥</s-l></s-lg><s-lg><s-l>नमो धात्रे विधात्रे च स्वस्ति गच्छ ह्यनामयम् ।</s-l><s-l>स्वस्ति तेऽस्त्वान्तरिक्षेभ्यः पार्थिवेभ्यश्च भारत ।</s-l><s-l>दिव्येभ्यश्चैव भूतेभ्यो ये चान्ये परिपन्थिनः ॥ २५ ॥</s-l></s-lg><s-lg><s-l>ततः प्रदक्षिणं कृत्वा भ्रातॄन्धौम्यं च पाण्डवः ।</s-l><s-l>प्रातिष्ठत महाबाहुः प्रगृह्य रुचिरं धनुः ॥ २६ ॥</s-l></s-lg><s-lg><s-l>तस्य मार्गादपाक्रामन्सर्वभूतानि गच्छतः ।</s-l><s-l>युक्तस्यैन्द्रेण योगेन पराक्रान्तस्य शुष्मिणः ॥ २७ ॥</s-l></s-lg><s-lg><s-l>सोऽगच्छत्पर्वतं पुण्यमेकाह्नैव महामनाः ।</s-l><s-l>मनोजवगतिर्भूत्वा योगयुक्तो यथानिलः ॥ २८ ॥</s-l></s-lg><s-lg><s-l>हिमवन्तमतिक्रम्य गन्धमादनमेव च ।</s-l><s-l>अत्यक्रामत्स दुर्गाणि दिवारात्रमतन्द्रितः ॥ २९ ॥</s-l></s-lg><s-lg><s-l>इन्द्रकीलं समासाद्य ततोऽतिष्ठद्धनंजयः ।</s-l><s-l>अन्तरिक्षे हि शुश्राव तिष्ठेति स वचस्तदा ॥ ३० ॥</s-l></s-lg><s-lg><s-l>ततोऽपश्यत्सव्यसाची वृक्षमूले तपस्विनम् ।</s-l><s-l>ब्राह्म्या श्रिया दीप्यमानं पिङ्गलं जटिलं कृशम् ॥ ३१ ॥</s-l></s-lg><s-lg><s-l>सोऽब्रवीदर्जुनं तत्र स्थितं दृष्ट्वा महातपाः ।</s-l><s-l>कस्त्वं तातेह संप्राप्तो धनुष्मान्कवची शरी ।</s-l><s-l>निबद्धासितलत्राणः क्षत्रधर्ममनुव्रतः ॥ ३२ ॥</s-l></s-lg><s-lg><s-l>नेह शस्त्रेण कर्तव्यं शान्तानामयमालयः ।</s-l><s-l>विनीतक्रोधहर्षाणां ब्राह्मणानां तपस्विनाम् ॥ ३३ ॥</s-l></s-lg><s-lg><s-l>नेहास्ति धनुषा कार्यं न संग्रामेण कर्हिचित् ।</s-l><s-l>निक्षिपैतद्धनुस्तात प्राप्तोऽसि परमां गतिम् ॥ ३४ ॥</s-l></s-lg><s-lg><s-l>इत्यनन्तौजसं वीरं यथा चान्यं पृथग्जनम् ।</s-l><s-l>तथा वाचमथाभीक्ष्णं ब्राह्मणोऽर्जुनमब्रवीत् ।</s-l><s-l>न चैनं चालयामास धैर्यात्सुदृढनिश्चयम् ॥ ३५ ॥</s-l></s-lg><s-lg><s-l>तमुवाच ततः प्रीतः स द्विजः प्रहसन्निव ।</s-l><s-l>वरं वृणीष्व भद्रं ते शक्रोऽहमरिसूदन ॥ ३६ ॥</s-l></s-lg><s-lg><s-l>एवमुक्तः प्रत्युवाच सहस्राक्षं धनंजयः ।</s-l><s-l>प्राञ्जलिः प्रणतो भूत्वा शूरः कुरुकुलोद्वहः ॥ ३७ ॥</s-l></s-lg><s-lg><s-l>ईप्सितो ह्येष मे कामो वरं चैनं प्रयच्छ मे ।</s-l><s-l>त्वत्तोऽद्य भगवन्नस्त्रं कृत्स्नमिच्छामि वेदितुम् ॥ ३८ ॥</s-l></s-lg><s-lg><s-l>प्रत्युवाच महेन्द्रस्तं प्रीतात्मा प्रहसन्निव ।</s-l><s-l>इह प्राप्तस्य किं कार्यमस्त्रैस्तव धनंजय ।</s-l><s-l>कामान्वृणीष्व लोकांश्च प्राप्तोऽसि परमां गतिम् ॥ ३९ ॥</s-l></s-lg><s-lg><s-l>एवमुक्तः प्रत्युवाच सहस्राक्षं धनंजयः ।</s-l><s-l>न लोकान्न पुनः कामान्न देवत्वं कुतः सुखम् ॥ ४० ॥</s-l></s-lg><s-lg><s-l>न च सर्वामरैश्वर्यं कामये त्रिदशाधिप ।</s-l><s-l>भ्रातॄंस्तान्विपिने त्यक्त्वा वैरमप्रतियात्य च ।</s-l><s-l>अकीर्तिं सर्वलोकेषु गच्छेयं शाश्वतीः समाः ॥ ४१ ॥</s-l></s-lg><s-lg><s-l>एवमुक्तः प्रत्युवाच वृत्रहा पाण्डुनन्दनम् ।</s-l><s-l>सान्त्वयञ्श्लक्ष्णया वाचा सर्वलोकनमस्कृतः ॥ ४२ ॥</s-l></s-lg><s-lg><s-l>यदा द्रक्ष्यसि भूतेशं त्र्यक्षं शूलधरं शिवम् ।</s-l><s-l>तदा दातास्मि ते तात दिव्यान्यस्त्राणि सर्वशः ॥ ४३ ॥</s-l></s-lg><s-lg><s-l>क्रियतां दर्शने यत्नो देवस्य परमेष्ठिनः ।</s-l><s-l>दर्शनात्तस्य कौन्तेय संसिद्धः स्वर्गमेष्यसि ॥ ४४ ॥</s-l></s-lg><s-lg><s-l>इत्युक्त्वा फल्गुनं शक्रो जगामादर्शनं ततः ।</s-l><s-l>अर्जुनोऽप्यथ तत्रैव तस्थौ योगसमन्वितः ॥ ४५ ॥</s-l></s-lg>