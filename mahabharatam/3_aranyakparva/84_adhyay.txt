<s-lg><s-l> वैशंपायन उवाच ।</s-l><s-l>भ्रातॄणां मतमाज्ञाय नारदस्य च धीमतः ।</s-l><s-l>पितामहसमं धौम्यं प्राह राजा युधिष्ठिरः ॥ १ ॥</s-l></s-lg><s-lg><s-l>मया स पुरुषव्याघ्रो जिष्णुः सत्यपराक्रमः ।</s-l><s-l>अस्त्रहेतोर्महाबाहुरमितात्मा विवासितः ॥ २ ॥</s-l></s-lg><s-lg><s-l>स हि वीरोऽनुरक्तश्च समर्थश्च तपोधन ।</s-l><s-l>कृती च भृशमप्यस्त्रे वासुदेव इव प्रभुः ॥ ३ ॥</s-l></s-lg><s-lg><s-l>अहं ह्येतावुभौ ब्रह्मन्कृष्णावरिनिघातिनौ ।</s-l><s-l>अभिजानामि विक्रान्तौ तथा व्यासः प्रतापवान् ।</s-l><s-l>त्रियुगौ पुण्डरीकाक्षौ वासुदेवधनंजयौ ॥ ४ ॥</s-l></s-lg><s-lg><s-l>नारदोऽपि तथा वेद सोऽप्यशंसत्सदा मम ।</s-l><s-l>तथाहमपि जानामि नरनारायणावृषी ॥ ५ ॥</s-l></s-lg><s-lg><s-l>शक्तोऽयमित्यतो मत्वा मया संप्रेषितोऽर्जुनः ।</s-l><s-l>इन्द्रादनवरः शक्तः सुरसूनुः सुराधिपम् ।</s-l><s-l>द्रष्टुमस्त्राणि चादातुमिन्द्रादिति विवासितः ॥ ६ ॥</s-l></s-lg><s-lg><s-l>भीष्मद्रोणावतिरथौ कृपो द्रौणिश्च दुर्जयः ।</s-l><s-l>धृतराष्ट्रस्य पुत्रेण वृता युधि महाबलाः ।</s-l><s-l>सर्वे वेदविदः शूराः सर्वेऽस्त्रकुशलास्तथा ॥ ७ ॥</s-l></s-lg><s-lg><s-l>योद्धुकामश्च पार्थेन सततं यो महाबलः ।</s-l><s-l>स च दिव्यास्त्रवित्कर्णः सूतपुत्रो महारथः ॥ ८ ॥</s-l></s-lg><s-lg><s-l>सोऽश्ववेगानिलबलः शरार्चिस्तलनिस्वनः ।</s-l><s-l>रजोधूमोऽस्त्रसंतापो धार्तराष्ट्रानिलोद्धतः ॥ ९ ॥</s-l></s-lg><s-lg><s-l>निसृष्ट इव कालेन युगान्तज्वलनो यथा ।</s-l><s-l>मम सैन्यमयं कक्षं प्रधक्ष्यति न संशयः ॥ १० ॥</s-l></s-lg><s-lg><s-l>तं स कृष्णानिलोद्धूतो दिव्यास्त्रजलदो महान् ।</s-l><s-l>श्वेतवाजिबलाकाभृद्गाण्डीवेन्द्रायुधोज्ज्वलः ॥ ११ ॥</s-l></s-lg><s-lg><s-l>सततं शरधाराभिः प्रदीप्तं कर्णपावकम् ।</s-l><s-l>उदीर्णोऽर्जुनमेघोऽयं शमयिष्यति संयुगे ॥ १२ ॥</s-l></s-lg><s-lg><s-l>स साक्षादेव सर्वाणि शक्रात्परपुरंजयः ।</s-l><s-l>दिव्यान्यस्त्राणि बीभत्सुस्तत्त्वतः प्रतिपत्स्यते ॥ १३ ॥</s-l></s-lg><s-lg><s-l>अलं स तेषां सर्वेषामिति मे धीयते मतिः ।</s-l><s-l>नास्ति त्वतिक्रिया तस्य रणेऽरीणां प्रतिक्रिया ॥ १४ ॥</s-l></s-lg><s-lg><s-l>तं वयं पाण्डवं सर्वे गृहीतास्त्रं धनंजयम् ।</s-l><s-l>द्रष्टारो न हि बीभत्सुर्भारमुद्यम्य सीदति ॥ १५ ॥</s-l></s-lg><s-lg><s-l>वयं तु तमृते वीरं वनेऽस्मिन्द्विपदां वर ।</s-l><s-l>अवधानं न गच्छामः काम्यके सह कृष्णया ॥ १६ ॥</s-l></s-lg><s-lg><s-l>भवानन्यद्वनं साधु बह्वन्नं फलवच्छुचि ।</s-l><s-l>आख्यातु रमणीयं च सेवितं पुण्यकर्मभिः ॥ १७ ॥</s-l></s-lg><s-lg><s-l>यत्र कंचिद्वयं कालं वसन्तः सत्यविक्रमम् ।</s-l><s-l>प्रतीक्षामोऽर्जुनं वीरं वर्षकामा इवाम्बुदम् ॥ १८ ॥</s-l></s-lg><s-lg><s-l>विविधानाश्रमान्कांश्चिद्द्विजातिभ्यः परिश्रुतान् ।</s-l><s-l>सरांसि सरितश्चैव रमणीयांश्च पर्वतान् ॥ १९ ॥</s-l></s-lg><s-lg><s-l>आचक्ष्व न हि नो ब्रह्मन्रोचते तमृतेऽर्जुनम् ।</s-l><s-l>वनेऽस्मिन्काम्यके वासो गच्छामोऽन्यां दिशं प्रति ॥ २० ॥</s-l></s-lg>