<s-lg><s-l> मार्कण्डेय उवाच ।</s-l><s-l>यदा स्कन्देन मातॄणामेवमेतत्प्रियं कृतम् ।</s-l><s-l>अथैनमब्रवीत्स्वाहा मम पुत्रस्त्वमौरसः ॥ १ ॥</s-l></s-lg><s-lg><s-l>इच्छाम्यहं त्वया दत्तां प्रीतिं परमदुर्लभाम् ।</s-l><s-l>तामब्रवीत्ततः स्कन्दः प्रीतिमिच्छसि कीदृशीम् ॥ २ ॥</s-l></s-lg><s-lg><s-l> स्वाहोवाच ।</s-l><s-l>दक्षस्याहं प्रिया कन्या स्वाहा नाम महाभुज ।</s-l><s-l>बाल्यात्प्रभृति नित्यं च जातकामा हुताशने ॥ ३ ॥</s-l></s-lg><s-lg><s-l>न च मां कामिनीं पुत्र सम्यग्जानाति पावकः ।</s-l><s-l>इच्छामि शाश्वतं वासं वस्तुं पुत्र सहाग्निना ॥ ४ ॥</s-l></s-lg><s-lg><s-l> स्कन्द उवाच ।</s-l><s-l>हव्यं कव्यं च यत्किंचिद्द्विजा मन्त्रपुरस्कृतम् ।</s-l><s-l>होष्यन्त्यग्नौ सदा देवि स्वाहेत्युक्त्वा समुद्यतम् ॥ ५ ॥</s-l></s-lg><s-lg><s-l>अद्य प्रभृति दास्यन्ति सुवृत्ताः सत्पथे स्थिताः ।</s-l><s-l>एवमग्निस्त्वया सार्धं सदा वत्स्यति शोभने ॥ ६ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्ता ततः स्वाहा तुष्टा स्कन्देन पूजिता ।</s-l><s-l>पावकेन समायुक्ता भर्त्रा स्कन्दमपूजयत् ॥ ७ ॥</s-l></s-lg><s-lg><s-l>ततो ब्रह्मा महासेनं प्रजापतिरथाब्रवीत् ।</s-l><s-l>अभिगच्छ महादेवं पितरं त्रिपुरार्दनम् ॥ ८ ॥</s-l></s-lg><s-lg><s-l>रुद्रेणाग्निं समाविश्य स्वाहामाविश्य चोमया ।</s-l><s-l>हितार्थं सर्वलोकानां जातस्त्वमपराजितः ॥ ९ ॥</s-l></s-lg><s-lg><s-l>उमायोन्यां च रुद्रेण शुक्रं सिक्तं महात्मना ।</s-l><s-l>आस्ते गिरौ निपतितं मिञ्जिकामिञ्जिकं यतः ॥ १० ॥</s-l></s-lg><s-lg><s-l>संभूतं लोहितोदे तु शुक्रशेषमवापतत् ।</s-l><s-l>सूर्यरश्मिषु चाप्यन्यदन्यच्चैवापतद्भुवि ।</s-l><s-l>आसक्तमन्यद्वृक्षेषु तदेवं पञ्चधापतत् ॥ ११ ॥</s-l></s-lg><s-lg><s-l>त एते विविधाकारा गणा ज्ञेया मनीषिभिः ।</s-l><s-l>तव पारिषदा घोरा य एते पिशिताशनाः ॥ १२ ॥</s-l></s-lg><s-lg><s-l>एवमस्त्विति चाप्युक्त्वा महासेनो महेश्वरम् ।</s-l><s-l>अपूजयदमेयात्मा पितरं पितृवत्सलः ॥ १३ ॥</s-l></s-lg><s-lg><s-l>अर्कपुष्पैस्तु ते पञ्च गणाः पूज्या धनार्थिभिः ।</s-l><s-l>व्याधिप्रशमनार्थं च तेषां पूजां समाचरेत् ॥ १४ ॥</s-l></s-lg><s-lg><s-l>मिञ्जिकामिञ्जिकं चैव मिथुनं रुद्रसंभवम् ।</s-l><s-l>नमस्कार्यं सदैवेह बालानां हितमिच्छता ॥ १५ ॥</s-l></s-lg><s-lg><s-l>स्त्रियो मानुषमांसादा वृद्धिका नाम नामतः ।</s-l><s-l>वृक्षेषु जातास्ता देव्यो नमस्कार्याः प्रजार्थिभिः ॥ १६ ॥</s-l></s-lg><s-lg><s-l>एवमेते पिशाचानामसंख्येया गणाः स्मृताः ।</s-l><s-l>घण्टायाः सपताकायाः शृणु मे संभवं नृप ॥ १७ ॥</s-l></s-lg><s-lg><s-l>ऐरावतस्य घण्टे द्वे वैजयन्त्याविति श्रुते ।</s-l><s-l>गुहस्य ते स्वयं दत्ते शक्रेणानाय्य धीमता ॥ १८ ॥</s-l></s-lg><s-lg><s-l>एका तत्र विशाखस्य घण्टा स्कन्दस्य चापरा ।</s-l><s-l>पताका कार्त्तिकेयस्य विशाखस्य च लोहिता ॥ १९ ॥</s-l></s-lg><s-lg><s-l>यानि क्रीडनकान्यस्य देवैर्दत्तानि वै तदा ।</s-l><s-l>तैरेव रमते देवो महासेनो महाबलः ॥ २० ॥</s-l></s-lg><s-lg><s-l>स संवृतः पिशाचानां गणैर्देवगणैस्तथा ।</s-l><s-l>शुशुभे काञ्चने शैले दीप्यमानः श्रिया वृतः ॥ २१ ॥</s-l></s-lg><s-lg><s-l>तेन वीरेण शुशुभे स शैलः शुभकाननः ।</s-l><s-l>आदित्येनेवांशुमता मन्दरश्चारुकन्दरः ॥ २२ ॥</s-l></s-lg><s-lg><s-l>संतानकवनैः फुल्लैः करवीरवनैरपि ।</s-l><s-l>पारिजातवनैश्चैव जपाशोकवनैस्तथा ॥ २३ ॥</s-l></s-lg><s-lg><s-l>कदम्बतरुषण्डैश्च दिव्यैर्मृगगणैरपि ।</s-l><s-l>दिव्यैः पक्षिगणैश्चैव शुशुभे श्वेतपर्वतः ॥ २४ ॥</s-l></s-lg><s-lg><s-l>तत्र देवगणाः सर्वे सर्वे चैव महर्षयः ।</s-l><s-l>मेघतूर्यरवाश्चैव क्षुब्धोदधिसमस्वनाः ॥ २५ ॥</s-l></s-lg><s-lg><s-l>तत्र दिव्याश्च गन्धर्वा नृत्यन्त्यप्सरसस्तथा ।</s-l><s-l>हृष्टानां तत्र भूतानां श्रूयते निनदो महान् ॥ २६ ॥</s-l></s-lg><s-lg><s-l>एवं सेन्द्रं जगत्सर्वं श्वेतपर्वतसंस्थितम् ।</s-l><s-l>प्रहृष्टं प्रेक्षते स्कन्दं न च ग्लायति दर्शनात् ॥ २७ ॥</s-l></s-lg>