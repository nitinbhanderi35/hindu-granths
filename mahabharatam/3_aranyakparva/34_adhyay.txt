<s-lg><s-l> वैशंपायन उवाच ।</s-l><s-l>याज्ञसेन्या वचः श्रुत्वा भीमसेनोऽत्यमर्षणः ।</s-l><s-l>निःश्वसन्नुपसंगम्य क्रुद्धो राजानमब्रवीत् ॥ १ ॥</s-l></s-lg><s-lg><s-l>राज्यस्य पदवीं धर्म्यां व्रज सत्पुरुषोचिताम् ।</s-l><s-l>धर्मकामार्थहीनानां किं नो वस्तुं तपोवने ॥ २ ॥</s-l></s-lg><s-lg><s-l>नैव धर्मेण तद्राज्यं नार्जवेन न चौजसा ।</s-l><s-l>अक्षकूटमधिष्ठाय हृतं दुर्योधनेन नः ॥ ३ ॥</s-l></s-lg><s-lg><s-l>गोमायुनेव सिंहानां दुर्बलेन बलीयसाम् ।</s-l><s-l>आमिषं विघसाशेन तद्वद्राज्यं हि नो हृतम् ॥ ४ ॥</s-l></s-lg><s-lg><s-l>धर्मलेशप्रतिच्छन्नः प्रभवं धर्मकामयोः ।</s-l><s-l>अर्थमुत्सृज्य किं राजन्दुर्गेषु परितप्यसे ॥ ५ ॥</s-l></s-lg><s-lg><s-l>भवतोऽनुविधानेन राज्यं नः पश्यतां हृतम् ।</s-l><s-l>अहार्यमपि शक्रेण गुप्तं गाण्डीवधन्वना ॥ ६ ॥</s-l></s-lg><s-lg><s-l>कुणीनामिव बिल्वानि पङ्गूनामिव धेनवः ।</s-l><s-l>हृतमैश्वर्यमस्माकं जीवतां भवतः कृते ॥ ७ ॥</s-l></s-lg><s-lg><s-l>भवतः प्रियमित्येवं महद्व्यसनमीदृशम् ।</s-l><s-l>धर्मकामे प्रतीतस्य प्रतिपन्नाः स्म भारत ॥ ८ ॥</s-l></s-lg><s-lg><s-l>कर्शयामः स्वमित्राणि नन्दयामश्च शात्रवान् ।</s-l><s-l>आत्मानं भवतः शास्त्रे नियम्य भरतर्षभ ॥ ९ ॥</s-l></s-lg><s-lg><s-l>यद्वयं न तदैवैतान्धार्तराष्ट्रान्निहन्महि ।</s-l><s-l>भवतः शास्त्रमादाय तन्नस्तपति दुष्कृतम् ॥ १० ॥</s-l></s-lg><s-lg><s-l>अथैनामन्ववेक्षस्व मृगचर्यामिवात्मनः ।</s-l><s-l>अवीराचरितां राजन्न बलस्थैर्निषेविताम् ॥ ११ ॥</s-l></s-lg><s-lg><s-l>यां न कृष्णो न बीभत्सुर्नाभिमन्युर्न सृञ्जयः ।</s-l><s-l>न चाहमभिनन्दामि न च माद्रीसुतावुभौ ॥ १२ ॥</s-l></s-lg><s-lg><s-l>भवान्धर्मो धर्म इति सततं व्रतकर्शितः ।</s-l><s-l>कच्चिद्राजन्न निर्वेदादापन्नः क्लीबजीविकाम् ॥ १३ ॥</s-l></s-lg><s-lg><s-l>दुर्मनुष्या हि निर्वेदमफलं सर्वघातिनम् ।</s-l><s-l>अशक्ताः श्रियमाहर्तुमात्मनः कुर्वते प्रियम् ॥ १४ ॥</s-l></s-lg><s-lg><s-l>स भवान्दृष्टिमाञ्शक्तः पश्यन्नात्मनि पौरुषम् ।</s-l><s-l>आनृशंस्यपरो राजन्नानर्थमवबुध्यसे ॥ १५ ॥</s-l></s-lg><s-lg><s-l>अस्मानमी धार्तराष्ट्राः क्षममाणानलं सतः ।</s-l><s-l>अशक्तानेव मन्यन्ते तद्दुःखं नाहवे वधः ॥ १६ ॥</s-l></s-lg><s-lg><s-l>तत्र चेद्युध्यमानानामजिह्ममनिवर्तिनाम् ।</s-l><s-l>सर्वशो हि वधः श्रेयान्प्रेत्य लोकाँल्लभेमहि ॥ १७ ॥</s-l></s-lg><s-lg><s-l>अथ वा वयमेवैतान्निहत्य भरतर्षभ ।</s-l><s-l>आददीमहि गां सर्वां तथापि श्रेय एव नः ॥ १८ ॥</s-l></s-lg><s-lg><s-l>सर्वथा कार्यमेतन्नः स्वधर्ममनुतिष्ठताम् ।</s-l><s-l>काङ्क्षतां विपुलां कीर्तिं वैरं प्रतिचिकीर्षताम् ॥ १९ ॥</s-l></s-lg><s-lg><s-l>आत्मार्थं युध्यमानानां विदिते कृत्यलक्षणे ।</s-l><s-l>अन्यैरपहृते राज्ये प्रशंसैव न गर्हणा ॥ २० ॥</s-l></s-lg><s-lg><s-l>कर्शनार्थो हि यो धर्मो मित्राणामात्मनस्तथा ।</s-l><s-l>व्यसनं नाम तद्राजन्न स धर्मः कुधर्म तत् ॥ २१ ॥</s-l></s-lg><s-lg><s-l>सर्वथा धर्मनित्यं तु पुरुषं धर्मदुर्बलम् ।</s-l><s-l>जहतस्तात धर्मार्थौ प्रेतं दुःखसुखे यथा ॥ २२ ॥</s-l></s-lg><s-lg><s-l>यस्य धर्मो हि धर्मार्थं क्लेशभाङ्न स पण्डितः ।</s-l><s-l>न स धर्मस्य वेदार्थं सूर्यस्यान्धः प्रभामिव ॥ २३ ॥</s-l></s-lg><s-lg><s-l>यस्य चार्थार्थमेवार्थः स च नार्थस्य कोविदः ।</s-l><s-l>रक्षते भृतकोऽरण्यं यथा स्यात्तादृगेव सः ॥ २४ ॥</s-l></s-lg><s-lg><s-l>अतिवेलं हि योऽर्थार्थी नेतरावनुतिष्ठति ।</s-l><s-l>स वध्यः सर्वभूतानां ब्रह्महेव जुगुप्सितः ॥ २५ ॥</s-l></s-lg><s-lg><s-l>सततं यश्च कामार्थी नेतरावनुतिष्ठति ।</s-l><s-l>मित्राणि तस्य नश्यन्ति धर्मार्थाभ्यां च हीयते ॥ २६ ॥</s-l></s-lg><s-lg><s-l>तस्य धर्मार्थहीनस्य कामान्ते निधनं ध्रुवम् ।</s-l><s-l>कामतो रममाणस्य मीनस्येवाम्भसः क्षये ॥ २७ ॥</s-l></s-lg><s-lg><s-l>तस्माद्धर्मार्थयोर्नित्यं न प्रमाद्यन्ति पण्डिताः ।</s-l><s-l>प्रकृतिः सा हि कामस्य पावकस्यारणिर्यथा ॥ २८ ॥</s-l></s-lg><s-lg><s-l>सर्वथा धर्ममूलोऽर्थो धर्मश्चार्थपरिग्रहः ।</s-l><s-l>इतरेतरयोनी तौ विद्धि मेघोदधी यथा ॥ २९ ॥</s-l></s-lg><s-lg><s-l>द्रव्यार्थस्पर्शसंयोगे या प्रीतिरुपजायते ।</s-l><s-l>स कामश्चित्तसंकल्पः शरीरं नास्य विद्यते ॥ ३० ॥</s-l></s-lg><s-lg><s-l>अर्थार्थी पुरुषो राजन्बृहन्तं धर्ममृच्छति ।</s-l><s-l>अर्थमृच्छति कामार्थी न कामादन्यमृच्छती ॥ ३१ ॥</s-l></s-lg><s-lg><s-l>न हि कामेन कामोऽन्यः साध्यते फलमेव तत् ।</s-l><s-l>उपयोगात्फलस्येव काष्ठाद्भस्मेव पण्डितः ॥ ३२ ॥</s-l></s-lg><s-lg><s-l>इमाञ्शकुनिकान्राजन्हन्ति वैतंसिको यथा ।</s-l><s-l>एतद्रूपमधर्मस्य भूतेषु च विहिंसताम् ॥ ३३ ॥</s-l></s-lg><s-lg><s-l>कामाल्लोभाच्च धर्मस्य प्रवृत्तिं यो न पश्यति ।</s-l><s-l>स वध्यः सर्वभूतानां प्रेत्य चेह च दुर्मतिः ॥ ३४ ॥</s-l></s-lg><s-lg><s-l>व्यक्तं ते विदितो राजन्नर्थो द्रव्यपरिग्रहः ।</s-l><s-l>प्रकृतिं चापि वेत्थास्य विकृतिं चापि भूयसीम् ॥ ३५ ॥</s-l></s-lg><s-lg><s-l>तस्य नाशं विनाशं वा जरया मरणेन वा ।</s-l><s-l>अनर्थमिति मन्यन्ते सोऽयमस्मासु वर्तते ॥ ३६ ॥</s-l></s-lg><s-lg><s-l>इन्द्रियाणां च पञ्चानां मनसो हृदयस्य च ।</s-l><s-l>विषये वर्तमानानां या प्रीतिरुपजायते ।</s-l><s-l>स काम इति मे बुद्धिः कर्मणां फलमुत्तमम् ॥ ३७ ॥</s-l></s-lg><s-lg><s-l>एवमेव पृथग्दृष्ट्वा धर्मार्थौ काममेव च ।</s-l><s-l>न धर्मपर एव स्यान्न चार्थपरमो नरः ।</s-l><s-l>न कामपरमो वा स्यात्सर्वान्सेवेत सर्वदा ॥ ३८ ॥</s-l></s-lg><s-lg><s-l>धर्मं पूर्वं धनं मध्ये जघन्ये काममाचरेत् ।</s-l><s-l>अहन्यनुचरेदेवमेष शास्त्रकृतो विधिः ॥ ३९ ॥</s-l></s-lg><s-lg><s-l>कामं पूर्वं धनं मध्ये जघन्ये धर्ममाचरेत् ।</s-l><s-l>वयस्यनुचरेदेवमेष शास्त्रकृतो विधिः ॥ ४० ॥</s-l></s-lg><s-lg><s-l>धर्मं चार्थं च कामं च यथावद्वदतां वर ।</s-l><s-l>विभज्य काले कालज्ञः सर्वान्सेवेत पण्डितः ॥ ४१ ॥</s-l></s-lg><s-lg><s-l>मोक्षो वा परमं श्रेय एष राजन्सुखार्थिनाम् ।</s-l><s-l>प्राप्तिर्वा बुद्धिमास्थाय सोपायं कुरुनन्दन ॥ ४२ ॥</s-l></s-lg><s-lg><s-l>तद्वाशु क्रियतां राजन्प्राप्तिर्वाप्यधिगम्यताम् ।</s-l><s-l>जीवितं ह्यातुरस्येव दुःखमन्तरवर्तिनः ॥ ४३ ॥</s-l></s-lg><s-lg><s-l>विदितश्चैव ते धर्मः सततं चरितश्च ते ।</s-l><s-l>जानते त्वयि शंसन्ति सुहृदः कर्मचोदनाम् ॥ ४४ ॥</s-l></s-lg><s-lg><s-l>दानं यज्ञः सतां पूजा वेदधारणमार्जवम् ।</s-l><s-l>एष धर्मः परो राजन्फलवान्प्रेत्य चेह च ॥ ४५ ॥</s-l></s-lg><s-lg><s-l>एष नार्थविहीनेन शक्यो राजन्निषेवितुम् ।</s-l><s-l>अखिलाः पुरुषव्याघ्र गुणाः स्युर्यद्यपीतरे ॥ ४६ ॥</s-l></s-lg><s-lg><s-l>धर्ममूलं जगद्राजन्नान्यद्धर्माद्विशिष्यते ।</s-l><s-l>धर्मश्चार्थेन महता शक्यो राजन्निषेवितुम् ॥ ४७ ॥</s-l></s-lg><s-lg><s-l>न चार्थो भैक्षचर्येण नापि क्लैब्येन कर्हिचित् ।</s-l><s-l>वेत्तुं शक्यः सदा राजन्केवलं धर्मबुद्धिना ॥ ४८ ॥</s-l></s-lg><s-lg><s-l>प्रतिषिद्धा हि ते याच्ञा यया सिध्यति वै द्विजः ।</s-l><s-l>तेजसैवार्थलिप्सायां यतस्व पुरुषर्षभ ॥ ४९ ॥</s-l></s-lg><s-lg><s-l>भैक्षचर्या न विहिता न च विट्शूद्रजीविका ।</s-l><s-l>क्षत्रियस्य विशेषेण धर्मस्तु बलमौरसम् ॥ ५० ॥</s-l></s-lg><s-lg><s-l>उदारमेव विद्वांसो धर्मं प्राहुर्मनीषिणः ।</s-l><s-l>उदारं प्रतिपद्यस्व नावरे स्थातुमर्हसि ॥ ५१ ॥</s-l></s-lg><s-lg><s-l>अनुबुध्यस्व राजेन्द्र वेत्थ धर्मान्सनातनान् ।</s-l><s-l>क्रूरकर्माभिजातोऽसि यस्मादुद्विजते जनः ॥ ५२ ॥</s-l></s-lg><s-lg><s-l>प्रजापालनसंभूतं फलं तव न गर्हितम् ।</s-l><s-l>एष ते विहितो राजन्धात्रा धर्मः सनातनः ॥ ५३ ॥</s-l></s-lg><s-lg><s-l>तस्माद्विचलितः पार्थ लोके हास्यं गमिष्यसि ।</s-l><s-l>स्वधर्माद्धि मनुष्याणां चलनं न प्रशस्यते ॥ ५४ ॥</s-l></s-lg><s-lg><s-l>स क्षात्रं हृदयं कृत्वा त्यक्त्वेदं शिथिलं मनः ।</s-l><s-l>वीर्यमास्थाय कौन्तेय धुरमुद्वह धुर्यवत् ॥ ५५ ॥</s-l></s-lg><s-lg><s-l>न हि केवलधर्मात्मा पृथिवीं जातु कश्चन ।</s-l><s-l>पार्थिवो व्यजयद्राजन्न भूतिं न पुनः श्रियम् ॥ ५६ ॥</s-l></s-lg><s-lg><s-l>जिह्वां दत्त्वा बहूनां हि क्षुद्राणां लुब्धचेतसाम् ।</s-l><s-l>निकृत्या लभते राज्यमाहारमिव शल्यकः ॥ ५७ ॥</s-l></s-lg><s-lg><s-l>भ्रातरः पूर्वजाताश्च सुसमृद्धाश्च सर्वशः ।</s-l><s-l>निकृत्या निर्जिता देवैरसुराः पाण्डवर्षभ ॥ ५८ ॥</s-l></s-lg><s-lg><s-l>एवं बलवतः सर्वमिति बुद्ध्वा महीपते ।</s-l><s-l>जहि शत्रून्महाबाहो परां निकृतिमास्थितः ॥ ५९ ॥</s-l></s-lg><s-lg><s-l>न ह्यर्जुनसमः कश्चिद्युधि योद्धा धनुर्धरः ।</s-l><s-l>भविता वा पुमान्कश्चिन्मत्समो वा गदाधरः ॥ ६० ॥</s-l></s-lg><s-lg><s-l>सत्त्वेन कुरुते युद्धं राजन्सुबलवानपि ।</s-l><s-l>न प्रमाणेन नोत्साहात्सत्त्वस्थो भव पाण्डव ॥ ६१ ॥</s-l></s-lg><s-lg><s-l>सत्त्वं हि मूलमर्थस्य वितथं यदतोऽन्यथा ।</s-l><s-l>न तु प्रसक्तं भवति वृक्षच्छायेव हैमनी ॥ ६२ ॥</s-l></s-lg><s-lg><s-l>अर्थत्यागो हि कार्यः स्यादर्थं श्रेयांसमिच्छता ।</s-l><s-l>बीजौपम्येन कौन्तेय मा ते भूदत्र संशयः ॥ ६३ ॥</s-l></s-lg><s-lg><s-l>अर्थेन तु समोऽनर्थो यत्र लभ्येत नोदयः ।</s-l><s-l>न तत्र विपणः कार्यः खरकण्डूयितं हि तत् ॥ ६४ ॥</s-l></s-lg><s-lg><s-l>एवमेव मनुष्येन्द्र धर्मं त्यक्त्वाल्पकं नरः ।</s-l><s-l>बृहन्तं धर्ममाप्नोति स बुद्ध इति निश्चितः ॥ ६५ ॥</s-l></s-lg><s-lg><s-l>अमित्रं मित्रसंपन्नं मित्रैर्भिन्दन्ति पण्डिताः ।</s-l><s-l>भिन्नैर्मित्रैः परित्यक्तं दुर्बलं कुरुते वशे ॥ ६६ ॥</s-l></s-lg><s-lg><s-l>सत्त्वेन कुरुते युद्धं राजन्सुबलवानपि ।</s-l><s-l>नोद्यमेन न होत्राभिः सर्वाः स्वीकुरुते प्रजाः ॥ ६७ ॥</s-l></s-lg><s-lg><s-l>सर्वथा संहतैरेव दुर्बलैर्बलवानपि ।</s-l><s-l>अमित्रः शक्यते हन्तुं मधुहा भ्रमरैरिव ॥ ६८ ॥</s-l></s-lg><s-lg><s-l>यथा राजन्प्रजाः सर्वाः सूर्यः पाति गभस्तिभिः ।</s-l><s-l>अत्ति चैव तथैव त्वं सवितुः सदृशो भव ॥ ६९ ॥</s-l></s-lg><s-lg><s-l>एतद्ध्यपि तपो राजन्पुराणमिति नः श्रुतम् ।</s-l><s-l>विधिना पालनं भूमेर्यत्कृतं नः पितामहैः ॥ ७० ॥</s-l></s-lg><s-lg><s-l>अपेयात्किल भाः सूर्याल्लक्ष्मीश्चन्द्रमसस्तथा ।</s-l><s-l>इति लोको व्यवसितो दृष्ट्वेमां भवतो व्यथाम् ॥ ७१ ॥</s-l></s-lg><s-lg><s-l>भवतश्च प्रशंसाभिर्निन्दाभिरितरस्य च ।</s-l><s-l>कथायुक्ताः परिषदः पृथग्राजन्समागताः ॥ ७२ ॥</s-l></s-lg><s-lg><s-l>इदमभ्यधिकं राजन्ब्राह्मणा गुरवश्च ते ।</s-l><s-l>समेताः कथयन्तीह मुदिताः सत्यसंधताम् ॥ ७३ ॥</s-l></s-lg><s-lg><s-l>यन्न मोहान्न कार्पण्यान्न लोभान्न भयादपि ।</s-l><s-l>अनृतं किंचिदुक्तं ते न कामान्नार्थकारणात् ॥ ७४ ॥</s-l></s-lg><s-lg><s-l>यदेनः कुरुते किंचिद्राजा भूमिमवाप्नुवन् ।</s-l><s-l>सर्वं तन्नुदते पश्चाद्यज्ञैर्विपुलदक्षिणैः ॥ ७५ ॥</s-l></s-lg><s-lg><s-l>ब्राह्मणेभ्यो ददद्ग्रामान्गाश्च राजन्सहस्रशः ।</s-l><s-l>मुच्यते सर्वपापेभ्यस्तमोभ्य इव चन्द्रमाः ॥ ७६ ॥</s-l></s-lg><s-lg><s-l>पौरजानपदाः सर्वे प्रायशः कुरुनन्दन ।</s-l><s-l>सवृद्धबालाः सहिताः शंसन्ति त्वां युधिष्ठिर ॥ ७७ ॥</s-l></s-lg><s-lg><s-l>श्वदृतौ क्षीरमासक्तं ब्रह्म वा वृषले यथा ।</s-l><s-l>सत्यं स्तेने बलं नार्यां राज्यं दुर्योधने तथा ॥ ७८ ॥</s-l></s-lg><s-lg><s-l>इति निर्वचनं लोके चिरं चरति भारत ।</s-l><s-l>अपि चैतत्स्त्रियो बालाः स्वाध्यायमिव कुर्वते ॥ ७९ ॥</s-l></s-lg><s-lg><s-l>स भवान्रथमास्थाय सर्वोपकरणान्वितम् ।</s-l><s-l>त्वरमाणोऽभिनिर्यातु चिरमर्थोपपादकम् ॥ ८० ॥</s-l></s-lg><s-lg><s-l>वाचयित्वा द्विजश्रेष्ठानद्यैव गजसाह्वयम् ।</s-l><s-l>अस्त्रविद्भिः परिवृतो भ्रातृभिर्दृढधन्विभिः ।</s-l><s-l>आशीविषसमैर्वीरैर्मरुद्भिरिव वृत्रहा ॥ ८१ ॥</s-l></s-lg><s-lg><s-l>अमित्रांस्तेजसा मृद्नन्नसुरेभ्य इवारिहा ।</s-l><s-l>श्रियमादत्स्व कौन्तेय धार्तराष्ट्रान्महाबल ॥ ८२ ॥</s-l></s-lg><s-lg><s-l>न हि गाण्डीवमुक्तानां शराणां गार्ध्रवाससाम् ।</s-l><s-l>स्पर्शमाशीविषाभानां मर्त्यः कश्चन संसहेत् ॥ ८३ ॥</s-l></s-lg><s-lg><s-l>न स वीरो न मातङ्गो न सदश्वोऽस्ति भारत ।</s-l><s-l>यः सहेत गदावेगं मम क्रुद्धस्य संयुगे ॥ ८४ ॥</s-l></s-lg><s-lg><s-l>सृञ्जयैः सह कैकेयैर्वृष्णीनामृषभेण च ।</s-l><s-l>कथं स्विद्युधि कौन्तेय राज्यं न प्राप्नुयामहे ॥ ८५ ॥</s-l></s-lg>