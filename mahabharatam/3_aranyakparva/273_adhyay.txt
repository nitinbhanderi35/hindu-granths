<s-lg><s-l> मार्कण्डेय उवाच ।</s-l><s-l>तावुभौ पतितौ दृष्ट्वा भ्रातरावमितौजसौ ।</s-l><s-l>बबन्ध रावणिर्भूयः शरैर्दत्तवरैस्तदा ॥ १ ॥</s-l></s-lg><s-lg><s-l>तौ वीरौ शरजालेन बद्धाविन्द्रजिता रणे ।</s-l><s-l>रेजतुः पुरुषव्याघ्रौ शकुन्ताविव पञ्जरे ॥ २ ॥</s-l></s-lg><s-lg><s-l>तौ दृष्ट्वा पतितौ भूमौ शतशः सायकैश्चितौ ।</s-l><s-l>सुग्रीवः कपिभिः सार्धं परिवार्य ततः स्थितः ॥ ३ ॥</s-l></s-lg><s-lg><s-l>सुषेणमैन्दद्विविदैः कुमुदेनाङ्गदेन च ।</s-l><s-l>हनूमन्नीलतारैश्च नलेन च कपीश्वरः ॥ ४ ॥</s-l></s-lg><s-lg><s-l>ततस्तं देशमागम्य कृतकर्मा विभीषणः ।</s-l><s-l>बोधयामास तौ वीरौ प्रज्ञास्त्रेण प्रबोधितौ ॥ ५ ॥</s-l></s-lg><s-lg><s-l>विशल्यौ चापि सुग्रीवः क्षणेनोभौ चकार तौ ।</s-l><s-l>विशल्यया महौषध्या दिव्यमन्त्रप्रयुक्तया ॥ ६ ॥</s-l></s-lg><s-lg><s-l>तौ लब्धसंज्ञौ नृवरौ विशल्यावुदतिष्ठताम् ।</s-l><s-l>गततन्द्रीक्लमौ चास्तां क्षणेनोभौ महारथौ ॥ ७ ॥</s-l></s-lg><s-lg><s-l>ततो विभीषणः पार्थ राममिक्ष्वाकुनन्दनम् ।</s-l><s-l>उवाच विज्वरं दृष्ट्वा कृताञ्जलिरिदं वचः ॥ ८ ॥</s-l></s-lg><s-lg><s-l>अयमम्भो गृहीत्वा तु राजराजस्य शासनात् ।</s-l><s-l>गुह्यकोऽभ्यागतः श्वेतात्त्वत्सकाशमरिंदम ॥ ९ ॥</s-l></s-lg><s-lg><s-l>इदमम्भः कुबेरस्ते महाराजः प्रयच्छति ।</s-l><s-l>अन्तर्हितानां भूतानां दर्शनार्थं परंतप ॥ १० ॥</s-l></s-lg><s-lg><s-l>अनेन स्पृष्टनयनो भूतान्यन्तर्हितान्युत ।</s-l><s-l>भवान्द्रक्ष्यति यस्मै च भवानेतत्प्रदास्यति ॥ ११ ॥</s-l></s-lg><s-lg><s-l>तथेति रामस्तद्वारि प्रतिगृह्याथ सत्कृतम् ।</s-l><s-l>चकार नेत्रयोः शौचं लक्ष्मणश्च महामनाः ॥ १२ ॥</s-l></s-lg><s-lg><s-l>सुग्रीवजाम्बवन्तौ च हनूमानङ्गदस्तथा ।</s-l><s-l>मैन्दद्विविदनीलाश्च प्रायः प्लवगसत्तमाः ॥ १३ ॥</s-l></s-lg><s-lg><s-l>तथा समभवच्चापि यदुवाच विभीषणः ।</s-l><s-l>क्षणेनातीन्द्रियाण्येषां चक्षूंष्यासन्युधिष्ठिर ॥ १४ ॥</s-l></s-lg><s-lg><s-l>इन्द्रजित्कृतकर्मा तु पित्रे कर्म तदात्मनः ।</s-l><s-l>निवेद्य पुनरागच्छत्त्वरयाजिशिरः प्रति ॥ १५ ॥</s-l></s-lg><s-lg><s-l>तमापतन्तं संक्रुद्धं पुनरेव युयुत्सया ।</s-l><s-l>अभिदुद्राव सौमित्रिर्विभीषणमते स्थितः ॥ १६ ॥</s-l></s-lg><s-lg><s-l>अकृताह्निकमेवैनं जिघांसुर्जितकाशिनम् ।</s-l><s-l>शरैर्जघान संक्रुद्धः कृतसंज्ञोऽथ लक्ष्मणः ॥ १७ ॥</s-l></s-lg><s-lg><s-l>तयोः समभवद्युद्धं तदान्योन्यं जिगीषतोः ।</s-l><s-l>अतीव चित्रमाश्चर्यं शक्रप्रह्लादयोरिव ॥ १८ ॥</s-l></s-lg><s-lg><s-l>अविध्यदिन्द्रजित्तीक्ष्णैः सौमित्रिं मर्मभेदिभिः ।</s-l><s-l>सौमित्रिश्चानलस्पर्शैरविध्यद्रावणिं शरैः ॥ १९ ॥</s-l></s-lg><s-lg><s-l>सौमित्रिशरसंस्पर्शाद्रावणिः क्रोधमूर्छितः ।</s-l><s-l>असृजल्लक्ष्मणायाष्टौ शरानाशीविषोपमान् ॥ २० ॥</s-l></s-lg><s-lg><s-l>तस्यासून्पावकस्पर्शैः सौमित्रिः पत्रिभिस्त्रिभिः ।</s-l><s-l>यथा निरहरद्वीरस्तन्मे निगदतः शृणु ॥ २१ ॥</s-l></s-lg><s-lg><s-l>एकेनास्य धनुष्मन्तं बाहुं देहादपातयत् ।</s-l><s-l>द्वितीयेन सनाराचं भुजं भूमौ न्यपातयत् ॥ २२ ॥</s-l></s-lg><s-lg><s-l>तृतीयेन तु बाणेन पृथुधारेण भास्वता ।</s-l><s-l>जहार सुनसं चारु शिरो भ्राजिष्णुकुण्डलम् ॥ २३ ॥</s-l></s-lg><s-lg><s-l>विनिकृत्तभुजस्कन्धं कबन्धं भीमदर्शनम् ।</s-l><s-l>तं हत्वा सूतमप्यस्त्रैर्जघान बलिनां वरः ॥ २४ ॥</s-l></s-lg><s-lg><s-l>लङ्कां प्रवेशयामासुर्वाजिनस्तं रथं तदा ।</s-l><s-l>ददर्श रावणस्तं च रथं पुत्रविनाकृतम् ॥ २५ ॥</s-l></s-lg><s-lg><s-l>स पुत्रं निहतं दृष्ट्वा त्रासात्संभ्रान्तलोचनः ।</s-l><s-l>रावणः शोकमोहार्तो वैदेहीं हन्तुमुद्यतः ॥ २६ ॥</s-l></s-lg><s-lg><s-l>अशोकवनिकास्थां तां रामदर्शनलालसाम् ।</s-l><s-l>खड्गमादाय दुष्टात्मा जवेनाभिपपात ह ॥ २७ ॥</s-l></s-lg><s-lg><s-l>तं दृष्ट्वा तस्य दुर्बुद्धेरविन्ध्यः पापनिश्चयम् ।</s-l><s-l>शमयामास संक्रुद्धं श्रूयतां येन हेतुना ॥ २८ ॥</s-l></s-lg><s-lg><s-l>महाराज्ये स्थितो दीप्ते न स्त्रियं हन्तुमर्हसि ।</s-l><s-l>हतैवैषा यदा स्त्री च बन्धनस्था च ते गृहे ॥ २९ ॥</s-l></s-lg><s-lg><s-l>न चैषा देहभेदेन हता स्यादिति मे मतिः ।</s-l><s-l>जहि भर्तारमेवास्या हते तस्मिन्हता भवेत् ॥ ३० ॥</s-l></s-lg><s-lg><s-l>न हि ते विक्रमे तुल्यः साक्षादपि शतक्रतुः ।</s-l><s-l>असकृद्धि त्वया सेन्द्रास्त्रासितास्त्रिदशा युधि ॥ ३१ ॥</s-l></s-lg><s-lg><s-l>एवं बहुविधैर्वाक्यैरविन्ध्यो रावणं तदा ।</s-l><s-l>क्रुद्धं संशमयामास जगृहे च स तद्वचः ॥ ३२ ॥</s-l></s-lg><s-lg><s-l>निर्याणे स मतिं कृत्वा निधायासिं क्षपाचरः ।</s-l><s-l>आज्ञापयामास तदा रथो मे कल्प्यतामिति ॥ ३३ ॥</s-l></s-lg>