<s-lg><s-l> बृहदश्व उवाच ।</s-l><s-l>आसीद्राजा नलो नाम वीरसेनसुतो बली ।</s-l><s-l>उपपन्नो गुणैरिष्टै रूपवानश्वकोविदः ॥ १ ॥</s-l></s-lg><s-lg><s-l>अतिष्ठन्मनुजेन्द्राणां मूर्ध्नि देवपतिर्यथा ।</s-l><s-l>उपर्युपरि सर्वेषामादित्य इव तेजसा ॥ २ ॥</s-l></s-lg><s-lg><s-l>ब्रह्मण्यो वेदविच्छूरो निषधेषु महीपतिः ।</s-l><s-l>अक्षप्रियः सत्यवादी महानक्षौहिणीपतिः ॥ ३ ॥</s-l></s-lg><s-lg><s-l>ईप्सितो वरनारीणामुदारः संयतेन्द्रियः ।</s-l><s-l>रक्षिता धन्विनां श्रेष्ठः साक्षादिव मनुः स्वयम् ॥ ४ ॥</s-l></s-lg><s-lg><s-l>तथैवासीद्विदर्भेषु भीमो भीमपराक्रमः ।</s-l><s-l>शूरः सर्वगुणैर्युक्तः प्रजाकामः स चाप्रजः ॥ ५ ॥</s-l></s-lg><s-lg><s-l>स प्रजार्थे परं यत्नमकरोत्सुसमाहितः ।</s-l><s-l>तमभ्यगच्छद्ब्रह्मर्षिर्दमनो नाम भारत ॥ ६ ॥</s-l></s-lg><s-lg><s-l>तं स भीमः प्रजाकामस्तोषयामास धर्मवित् ।</s-l><s-l>महिष्या सह राजेन्द्र सत्कारेण सुवर्चसम् ॥ ७ ॥</s-l></s-lg><s-lg><s-l>तस्मै प्रसन्नो दमनः सभार्याय वरं ददौ ।</s-l><s-l>कन्यारत्नं कुमारांश्च त्रीनुदारान्महायशाः ॥ ८ ॥</s-l></s-lg><s-lg><s-l>दमयन्तीं दमं दान्तं दमनं च सुवर्चसम् ।</s-l><s-l>उपपन्नान्गुणैः सर्वैर्भीमान्भीमपराक्रमान् ॥ ९ ॥</s-l></s-lg><s-lg><s-l>दमयन्ती तु रूपेण तेजसा यशसा श्रिया ।</s-l><s-l>सौभाग्येन च लोकेषु यशः प्राप सुमध्यमा ॥ १० ॥</s-l></s-lg><s-lg><s-l>अथ तां वयसि प्राप्ते दासीनां समलंकृतम् ।</s-l><s-l>शतं सखीनां च तथा पर्युपास्ते शचीमिव ॥ ११ ॥</s-l></s-lg><s-lg><s-l>तत्र स्म भ्राजते भैमी सर्वाभरणभूषिता ।</s-l><s-l>सखीमध्येऽनवद्याङ्गी विद्युत्सौदामिनी यथा ।</s-l><s-l>अतीव रूपसंपन्ना श्रीरिवायतलोचना ॥ १२ ॥</s-l></s-lg><s-lg><s-l>न देवेषु न यक्षेषु तादृग्रूपवती क्वचित् ।</s-l><s-l>मानुषेष्वपि चान्येषु दृष्टपूर्वा न च श्रुता ।</s-l><s-l>चित्तप्रमाथिनी बाला देवानामपि सुन्दरी ॥ १३ ॥</s-l></s-lg><s-lg><s-l>नलश्च नरशार्दूलो रूपेणाप्रतिमो भुवि ।</s-l><s-l>कन्दर्प इव रूपेण मूर्तिमानभवत्स्वयम् ॥ १४ ॥</s-l></s-lg><s-lg><s-l>तस्याः समीपे तु नलं प्रशशंसुः कुतूहलात् ।</s-l><s-l>नैषधस्य समीपे तु दमयन्तीं पुनः पुनः ॥ १५ ॥</s-l></s-lg><s-lg><s-l>तयोरदृष्टकामोऽभूच्छृण्वतोः सततं गुणान् ।</s-l><s-l>अन्योन्यं प्रति कौन्तेय स व्यवर्धत हृच्छयः ॥ १६ ॥</s-l></s-lg><s-lg><s-l>अशक्नुवन्नलः कामं तदा धारयितुं हृदा ।</s-l><s-l>अन्तःपुरसमीपस्थे वन आस्ते रहोगतः ॥ १७ ॥</s-l></s-lg><s-lg><s-l>स ददर्श तदा हंसाञ्जातरूपपरिच्छदान् ।</s-l><s-l>वने विचरतां तेषामेकं जग्राह पक्षिणम् ॥ १८ ॥</s-l></s-lg><s-lg><s-l>ततोऽन्तरिक्षगो वाचं व्याजहार तदा नलम् ।</s-l><s-l>न हन्तव्योऽस्मि ते राजन्करिष्यामि हि ते प्रियम् ॥ १९ ॥</s-l></s-lg><s-lg><s-l>दमयन्तीसकाशे त्वां कथयिष्यामि नैषध ।</s-l><s-l>यथा त्वदन्यं पुरुषं न सा मंस्यति कर्हिचित् ॥ २० ॥</s-l></s-lg><s-lg><s-l>एवमुक्तस्ततो हंसमुत्ससर्ज महीपतिः ।</s-l><s-l>ते तु हंसाः समुत्पत्य विदर्भानगमंस्ततः ॥ २१ ॥</s-l></s-lg><s-lg><s-l>विदर्भनगरीं गत्वा दमयन्त्यास्तदान्तिके ।</s-l><s-l>निपेतुस्ते गरुत्मन्तः सा ददर्शाथ तान्खगान् ॥ २२ ॥</s-l></s-lg><s-lg><s-l>सा तानद्भुतरूपान्वै दृष्ट्वा सखिगणावृता ।</s-l><s-l>हृष्टा ग्रहीतुं खगमांस्त्वरमाणोपचक्रमे ॥ २३ ॥</s-l></s-lg><s-lg><s-l>अथ हंसा विससृपुः सर्वतः प्रमदावने ।</s-l><s-l>एकैकशस्ततः कन्यास्तान्हंसान्समुपाद्रवन् ॥ २४ ॥</s-l></s-lg><s-lg><s-l>दमयन्ती तु यं हंसं समुपाधावदन्तिके ।</s-l><s-l>स मानुषीं गिरं कृत्वा दमयन्तीमथाब्रवीत् ॥ २५ ॥</s-l></s-lg><s-lg><s-l>दमयन्ति नलो नाम निषधेषु महीपतिः ।</s-l><s-l>अश्विनोः सदृशो रूपे न समास्तस्य मानुषाः ॥ २६ ॥</s-l></s-lg><s-lg><s-l>तस्य वै यदि भार्या त्वं भवेथा वरवर्णिनि ।</s-l><s-l>सफलं ते भवेज्जन्म रूपं चेदं सुमध्यमे ॥ २७ ॥</s-l></s-lg><s-lg><s-l>वयं हि देवगन्धर्वमनुष्योरगराक्षसान् ।</s-l><s-l>दृष्टवन्तो न चास्माभिर्दृष्टपूर्वस्तथाविधः ॥ २८ ॥</s-l></s-lg><s-lg><s-l>त्वं चापि रत्नं नारीणां नरेषु च नलो वरः ।</s-l><s-l>विशिष्टाया विशिष्टेन संगमो गुणवान्भवेत् ॥ २९ ॥</s-l></s-lg><s-lg><s-l>एवमुक्ता तु हंसेन दमयन्ती विशां पते ।</s-l><s-l>अब्रवीत्तत्र तं हंसं तमप्येवं नलं वद ॥ ३० ॥</s-l></s-lg><s-lg><s-l>तथेत्युक्त्वाण्डजः कन्यां वैदर्भस्य विशां पते ।</s-l><s-l>पुनरागम्य निषधान्नले सर्वं न्यवेदयत् ॥ ३१ ॥</s-l></s-lg>