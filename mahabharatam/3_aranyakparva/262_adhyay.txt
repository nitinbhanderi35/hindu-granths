<s-lg><s-l> मार्कण्डेय उवाच ।</s-l><s-l>मारीचस्त्वथ संभ्रान्तो दृष्ट्वा रावणमागतम् ।</s-l><s-l>पूजयामास सत्कारैः फलमूलादिभिस्तथा ॥ १ ॥</s-l></s-lg><s-lg><s-l>विश्रान्तं चैनमासीनमन्वासीनः स राक्षसः ।</s-l><s-l>उवाच प्रश्रितं वाक्यं वाक्यज्ञो वाक्यकोविदम् ॥ २ ॥</s-l></s-lg><s-lg><s-l>न ते प्रकृतिमान्वर्णः कच्चित्क्षेमं पुरे तव ।</s-l><s-l>कच्चित्प्रकृतयः सर्वा भजन्ते त्वां यथा पुरा ॥ ३ ॥</s-l></s-lg><s-lg><s-l>किमिहागमने चापि कार्यं ते राक्षसेश्वर ।</s-l><s-l>कृतमित्येव तद्विद्धि यद्यपि स्यात्सुदुष्करम् ॥ ४ ॥</s-l></s-lg><s-lg><s-l>शशंस रावणस्तस्मै तत्सर्वं रामचेष्टितम् ।</s-l><s-l>मारीचस्त्वब्रवीच्छ्रुत्वा समासेनैव रावणम् ॥ ५ ॥</s-l></s-lg><s-lg><s-l>अलं ते राममासाद्य वीर्यज्ञो ह्यस्मि तस्य वै ।</s-l><s-l>बाणवेगं हि कस्तस्य शक्तः सोढुं महात्मनः ॥ ६ ॥</s-l></s-lg><s-lg><s-l>प्रव्रज्यायां हि मे हेतुः स एव पुरुषर्षभः ।</s-l><s-l>विनाशमुखमेतत्ते केनाख्यातं दुरात्मना ॥ ७ ॥</s-l></s-lg><s-lg><s-l>तमुवाचाथ सक्रोधो रावणः परिभर्त्सयन् ।</s-l><s-l>अकुर्वतोऽस्मद्वचनं स्यान्मृत्युरपि ते ध्रुवम् ॥ ८ ॥</s-l></s-lg><s-lg><s-l>मारीचश्चिन्तयामास विशिष्टान्मरणं वरम् ।</s-l><s-l>अवश्यं मरणे प्राप्ते करिष्याम्यस्य यन्मतम् ॥ ९ ॥</s-l></s-lg><s-lg><s-l>ततस्तं प्रत्युवाचाथ मारीचो राक्षसेश्वरम् ।</s-l><s-l>किं ते साह्यं मया कार्यं करिष्याम्यवशोऽपि तत् ॥ १० ॥</s-l></s-lg><s-lg><s-l>तमब्रवीद्दशग्रीवो गच्छ सीतां प्रलोभय ।</s-l><s-l>रत्नशृङ्गो मृगो भूत्वा रत्नचित्रतनूरुहः ॥ ११ ॥</s-l></s-lg><s-lg><s-l>ध्रुवं सीता समालक्ष्य त्वां रामं चोदयिष्यति ।</s-l><s-l>अपक्रान्ते च काकुत्स्थे सीता वश्या भविष्यति ॥ १२ ॥</s-l></s-lg><s-lg><s-l>तामादायापनेष्यामि ततः स न भविष्यति ।</s-l><s-l>भार्यावियोगाद्दुर्बुद्धिरेतत्साह्यं कुरुष्व मे ॥ १३ ॥</s-l></s-lg><s-lg><s-l>इत्येवमुक्तो मारीचः कृत्वोदकमथात्मनः ।</s-l><s-l>रावणं पुरतो यान्तमन्वगच्छत्सुदुःखितः ॥ १४ ॥</s-l></s-lg><s-lg><s-l>ततस्तस्याश्रमं गत्वा रामस्याक्लिष्टकर्मणः ।</s-l><s-l>चक्रतुस्तत्तथा सर्वमुभौ यत्पूर्वमन्त्रितम् ॥ १५ ॥</s-l></s-lg><s-lg><s-l>रावणस्तु यतिर्भूत्वा मुण्डः कुण्डी त्रिदण्डधृक् ।</s-l><s-l>मृगश्च भूत्वा मारीचस्तं देशमुपजग्मतुः ॥ १६ ॥</s-l></s-lg><s-lg><s-l>दर्शयामास वैदेहीं मारीचो मृगरूपधृक् ।</s-l><s-l>चोदयामास तस्यार्थे सा रामं विधिचोदिता ॥ १७ ॥</s-l></s-lg><s-lg><s-l>रामस्तस्याः प्रियं कुर्वन्धनुरादाय सत्वरः ।</s-l><s-l>रक्षार्थे लक्ष्मणं न्यस्य प्रययौ मृगलिप्सया ॥ १८ ॥</s-l></s-lg><s-lg><s-l>स धन्वी बद्धतूणीरः खड्गगोधाङ्गुलित्रवान् ।</s-l><s-l>अन्वधावन्मृगं रामो रुद्रस्तारामृगं यथा ॥ १९ ॥</s-l></s-lg><s-lg><s-l>सोऽन्तर्हितः पुनस्तस्य दर्शनं राक्षसो व्रजन् ।</s-l><s-l>चकर्ष महदध्वानं रामस्तं बुबुधे ततः ॥ २० ॥</s-l></s-lg><s-lg><s-l>निशाचरं विदित्वा तं राघवः प्रतिभानवान् ।</s-l><s-l>अमोघं शरमादाय जघान मृगरूपिणम् ॥ २१ ॥</s-l></s-lg><s-lg><s-l>स रामबाणाभिहतः कृत्वा रामस्वरं तदा ।</s-l><s-l>हा सीते लक्ष्मणेत्येवं चुक्रोशार्तस्वरेण ह ॥ २२ ॥</s-l></s-lg><s-lg><s-l>शुश्राव तस्य वैदेही ततस्तां करुणां गिरम् ।</s-l><s-l>सा प्राद्रवद्यतः शब्दस्तामुवाचाथ लक्ष्मणः ॥ २३ ॥</s-l></s-lg><s-lg><s-l>अलं ते शङ्कया भीरु को रामं विषहिष्यति ।</s-l><s-l>मुहूर्ताद्द्रक्ष्यसे राममागतं तं शुचिस्मिते ॥ २४ ॥</s-l></s-lg><s-lg><s-l>इत्युक्त्वा सा प्ररुदती पर्यशङ्कत देवरम् ।</s-l><s-l>हता वै स्त्रीस्वभावेन शुद्धचारित्रभूषणम् ॥ २५ ॥</s-l></s-lg><s-lg><s-l>सा तं परुषमारब्धा वक्तुं साध्वी पतिव्रता ।</s-l><s-l>नैष कालो भवेन्मूढ यं त्वं प्रार्थयसे हृदा ॥ २६ ॥</s-l></s-lg><s-lg><s-l>अप्यहं शस्त्रमादाय हन्यामात्मानमात्मना ।</s-l><s-l>पतेयं गिरिशृङ्गाद्वा विशेयं वा हुताशनम् ॥ २७ ॥</s-l></s-lg><s-lg><s-l>रामं भर्तारमुत्सृज्य न त्वहं त्वां कथंचन ।</s-l><s-l>निहीनमुपतिष्ठेयं शार्दूली क्रोष्टुकं यथा ॥ २८ ॥</s-l></s-lg><s-lg><s-l>एतादृशं वचः श्रुत्वा लक्ष्मणः प्रियराघवः ।</s-l><s-l>पिधाय कर्णौ सद्वृत्तः प्रस्थितो येन राघवः ।</s-l><s-l>स रामस्य पदं गृह्य प्रससार धनुर्धरः ॥ २९ ॥</s-l></s-lg><s-lg><s-l>एतस्मिन्नन्तरे रक्षो रावणः प्रत्यदृश्यत ।</s-l><s-l>अभव्यो भव्यरूपेण भस्मच्छन्न इवानलः ।</s-l><s-l>यतिवेषप्रतिच्छन्नो जिहीर्षुस्तामनिन्दिताम् ॥ ३० ॥</s-l></s-lg><s-lg><s-l>सा तमालक्ष्य संप्राप्तं धर्मज्ञा जनकात्मजा ।</s-l><s-l>निमन्त्रयामास तदा फलमूलाशनादिभिः ॥ ३१ ॥</s-l></s-lg><s-lg><s-l>अवमन्य स तत्सर्वं स्वरूपं प्रतिपद्य च ।</s-l><s-l>सान्त्वयामास वैदेहीमिति राक्षसपुंगवः ॥ ३२ ॥</s-l></s-lg><s-lg><s-l>सीते राक्षसराजोऽहं रावणो नाम विश्रुतः ।</s-l><s-l>मम लङ्का पुरी नाम्ना रम्या पारे महोदधेः ॥ ३३ ॥</s-l></s-lg><s-lg><s-l>तत्र त्वं वरनारीषु शोभिष्यसि मया सह ।</s-l><s-l>भार्या मे भव सुश्रोणि तापसं त्यज राघवम् ॥ ३४ ॥</s-l></s-lg><s-lg><s-l>एवमादीनि वाक्यानि श्रुत्वा सीताथ जानकी ।</s-l><s-l>पिधाय कर्णौ सुश्रोणी मैवमित्यब्रवीद्वचः ॥ ३५ ॥</s-l></s-lg><s-lg><s-l>प्रपतेद्द्यौः सनक्षत्रा पृथिवी शकलीभवेत् ।</s-l><s-l>शैत्यमग्निरियान्नाहं त्यजेयं रघुनन्दनम् ॥ ३६ ॥</s-l></s-lg><s-lg><s-l>कथं हि भिन्नकरटं पद्मिनं वनगोचरम् ।</s-l><s-l>उपस्थाय महानागं करेणुः सूकरं स्पृशेत् ॥ ३७ ॥</s-l></s-lg><s-lg><s-l>कथं हि पीत्वा माध्वीकं पीत्वा च मधुमाधवीम् ।</s-l><s-l>लोभं सौवीरके कुर्यान्नारी काचिदिति स्मरे ॥ ३८ ॥</s-l></s-lg><s-lg><s-l>इति सा तं समाभाष्य प्रविवेशाश्रमं पुनः ।</s-l><s-l>तामनुद्रुत्य सुश्रोणीं रावणः प्रत्यषेधयत् ॥ ३९ ॥</s-l></s-lg><s-lg><s-l>भर्त्सयित्वा तु रूक्षेण स्वरेण गतचेतनाम् ।</s-l><s-l>मूर्धजेषु निजग्राह खमुपाचक्रमे ततः ॥ ४० ॥</s-l></s-lg><s-lg><s-l>तां ददर्श तदा गृध्रो जटायुर्गिरिगोचरः ।</s-l><s-l>रुदतीं राम रामेति ह्रियमाणां तपस्विनीम् ॥ ४१ ॥</s-l></s-lg>