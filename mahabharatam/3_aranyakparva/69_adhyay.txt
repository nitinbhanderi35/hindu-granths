<s-lg><s-l> बृहदश्व उवाच ।</s-l><s-l>श्रुत्वा वचः सुदेवस्य ऋतुपर्णो नराधिपः ।</s-l><s-l>सान्त्वयञ्श्लक्ष्णया वाचा बाहुकं प्रत्यभाषत ॥ १ ॥</s-l></s-lg><s-lg><s-l>विदर्भान्यातुमिच्छामि दमदन्त्याः स्वयंवरम् ।</s-l><s-l>एकाह्ना हयतत्त्वज्ञ मन्यसे यदि बाहुक ॥ २ ॥</s-l></s-lg><s-lg><s-l>एवमुक्तस्य कौन्तेय तेन राज्ञा नलस्य ह ।</s-l><s-l>व्यदीर्यत मनो दुःखात्प्रदध्यौ च महामनाः ॥ ३ ॥</s-l></s-lg><s-lg><s-l>दमयन्ती भवेदेतत्कुर्याद्दुःखेन मोहिता ।</s-l><s-l>अस्मदर्थे भवेद्वायमुपायश्चिन्तितो महान् ॥ ४ ॥</s-l></s-lg><s-lg><s-l>नृशंसं बत वैदर्भी कर्तुकामा तपस्विनी ।</s-l><s-l>मया क्षुद्रेण निकृता पापेनाकृतबुद्धिना ॥ ५ ॥</s-l></s-lg><s-lg><s-l>स्त्रीस्वभावश्चलो लोके मम दोषश्च दारुणः ।</s-l><s-l>स्यादेवमपि कुर्यात्सा विवशा गतसौहृदा ।</s-l><s-l>मम शोकेन संविग्ना नैराश्यात्तनुमध्यमा ॥ ६ ॥</s-l></s-lg><s-lg><s-l>न चैवं कर्हिचित्कुर्यात्सापत्या च विशेषतः ।</s-l><s-l>यदत्र तथ्यं पथ्यं च गत्वा वेत्स्यामि निश्चयम् ।</s-l><s-l>ऋतुपर्णस्य वै काममात्मार्थं च करोम्यहम् ॥ ७ ॥</s-l></s-lg><s-lg><s-l>इति निश्चित्य मनसा बाहुको दीनमानसः ।</s-l><s-l>कृताञ्जलिरुवाचेदमृतुपर्णं नराधिपम् ॥ ८ ॥</s-l></s-lg><s-lg><s-l>प्रतिजानामि ते सत्यं गमिष्यसि नराधिप ।</s-l><s-l>एकाह्ना पुरुषव्याघ्र विदर्भनगरीं नृप ॥ ९ ॥</s-l></s-lg><s-lg><s-l>ततः परीक्षामश्वानां चक्रे राजन्स बाहुकः ।</s-l><s-l>अश्वशालामुपागम्य भाङ्गस्वरिनृपाज्ञया ॥ १० ॥</s-l></s-lg><s-lg><s-l>स त्वर्यमाणो बहुश ऋतुपर्णेन बाहुकः ।</s-l><s-l>अध्यगच्छत्कृशानश्वान्समर्थानध्वनि क्षमान् ॥ ११ ॥</s-l></s-lg><s-lg><s-l>तेजोबलसमायुक्तान्कुलशीलसमन्वितान् ।</s-l><s-l>वर्जिताँल्लक्षणैर्हीनैः पृथुप्रोथान्महाहनून् ।</s-l><s-l>शुद्धान्दशभिरावर्तैः सिन्धुजान्वातरंहसः ॥ १२ ॥</s-l></s-lg><s-lg><s-l>दृष्ट्वा तानब्रवीद्राजा किंचित्कोपसमन्वितः ।</s-l><s-l>किमिदं प्रार्थितं कर्तुं प्रलब्धव्या हि ते वयम् ॥ १३ ॥</s-l></s-lg><s-lg><s-l>कथमल्पबलप्राणा वक्ष्यन्तीमे हया मम ।</s-l><s-l>महानध्वा च तुरगैर्गन्तव्यः कथमीदृशैः ॥ १४ ॥</s-l></s-lg><s-lg><s-l> बाहुक उवाच ।</s-l><s-l>एते हया गमिष्यन्ति विदर्भान्नात्र संशयः ।</s-l><s-l>अथान्यान्मन्यसे राजन्ब्रूहि कान्योजयामि ते ॥ १५ ॥</s-l></s-lg><s-lg><s-l> ऋतुपर्ण उवाच ।</s-l><s-l>त्वमेव हयतत्त्वज्ञः कुशलश्चासि बाहुक ।</s-l><s-l>यान्मन्यसे समर्थांस्त्वं क्षिप्रं तानेव योजय ॥ १६ ॥</s-l></s-lg><s-lg><s-l> बृहदश्व उवाच ।</s-l><s-l>ततः सदश्वांश्चतुरः कुलशीलसमन्वितान् ।</s-l><s-l>योजयामास कुशलो जवयुक्तान्रथे नरः ॥ १७ ॥</s-l></s-lg><s-lg><s-l>ततो युक्तं रथं राजा समारोहत्त्वरान्वितः ।</s-l><s-l>अथ पर्यपतन्भूमौ जानुभिस्ते हयोत्तमाः ॥ १८ ॥</s-l></s-lg><s-lg><s-l>ततो नरवरः श्रीमान्नलो राजा विशां पते ।</s-l><s-l>सान्त्वयामास तानश्वांस्तेजोबलसमन्वितान् ॥ १९ ॥</s-l></s-lg><s-lg><s-l>रश्मिभिश्च समुद्यम्य नलो यातुमियेष सः ।</s-l><s-l>सूतमारोप्य वार्ष्णेयं जवमास्थाय वै परम् ॥ २० ॥</s-l></s-lg><s-lg><s-l>ते चोद्यमाना विधिना बाहुकेन हयोत्तमाः ।</s-l><s-l>समुत्पेतुरिवाकाशं रथिनं मोहयन्निव ॥ २१ ॥</s-l></s-lg><s-lg><s-l>तथा तु दृष्ट्वा तानश्वान्वहतो वातरंहसः ।</s-l><s-l>अयोध्याधिपतिर्धीमान्विस्मयं परमं ययौ ॥ २२ ॥</s-l></s-lg><s-lg><s-l>रथघोषं तु तं श्रुत्वा हयसंग्रहणं च तत् ।</s-l><s-l>वार्ष्णेयश्चिन्तयामास बाहुकस्य हयज्ञताम् ॥ २३ ॥</s-l></s-lg><s-lg><s-l>किं नु स्यान्मातलिरयं देवराजस्य सारथिः ।</s-l><s-l>तथा हि लक्षणं वीरे बाहुके दृश्यते महत् ॥ २४ ॥</s-l></s-lg><s-lg><s-l>शालिहोत्रोऽथ किं नु स्याद्धयानां कुलतत्त्ववित् ।</s-l><s-l>मानुषं समनुप्राप्तो वपुः परमशोभनम् ॥ २५ ॥</s-l></s-lg><s-lg><s-l>उताहोस्विद्भवेद्राजा नलः परपुरंजयः ।</s-l><s-l>सोऽयं नृपतिरायात इत्येवं समचिन्तयत् ॥ २६ ॥</s-l></s-lg><s-lg><s-l>अथ वा यां नलो वेद विद्यां तामेव बाहुकः ।</s-l><s-l>तुल्यं हि लक्षये ज्ञानं बाहुकस्य नलस्य च ॥ २७ ॥</s-l></s-lg><s-lg><s-l>अपि चेदं वयस्तुल्यमस्य मन्ये नलस्य च ।</s-l><s-l>नायं नलो महावीर्यस्तद्विद्यस्तु भविष्यति ॥ २८ ॥</s-l></s-lg><s-lg><s-l>प्रच्छन्ना हि महात्मानश्चरन्ति पृथिवीमिमाम् ।</s-l><s-l>दैवेन विधिना युक्ताः शास्त्रोक्तैश्च विरूपणैः ॥ २९ ॥</s-l></s-lg><s-lg><s-l>भवेत्तु मतिभेदो मे गात्रवैरूप्यतां प्रति ।</s-l><s-l>प्रमाणात्परिहीनस्तु भवेदिति हि मे मतिः ॥ ३० ॥</s-l></s-lg><s-lg><s-l>वयःप्रमाणं तत्तुल्यं रूपेण तु विपर्ययः ।</s-l><s-l>नलं सर्वगुणैर्युक्तं मन्ये बाहुकमन्ततः ॥ ३१ ॥</s-l></s-lg><s-lg><s-l>एवं विचार्य बहुशो वार्ष्णेयः पर्यचिन्तयत् ।</s-l><s-l>हृदयेन महाराज पुण्यश्लोकस्य सारथिः ॥ ३२ ॥</s-l></s-lg><s-lg><s-l>ऋतुपर्णस्तु राजेन्द्र बाहुकस्य हयज्ञताम् ।</s-l><s-l>चिन्तयन्मुमुदे राजा सहवार्ष्णेयसारथिः ॥ ३३ ॥</s-l></s-lg><s-lg><s-l>बलं वीर्यं तथोत्साहं हयसंग्रहणं च तत् ।</s-l><s-l>परं यत्नं च संप्रेक्ष्य परां मुदमवाप ह ॥ ३४ ॥</s-l></s-lg>