<s-lg><s-l> धृतराष्ट्र उवाच ।</s-l><s-l>एवमेतन्महाप्राज्ञ यथा वदसि नो मुने ।</s-l><s-l>अहं चैव विजानामि सर्वे चेमे नराधिपाः ॥ १ ॥</s-l></s-lg><s-lg><s-l>भवांस्तु मन्यते साधु यत्कुरूणां सुखोदयम् ।</s-l><s-l>तदेव विदुरोऽप्याह भीष्मो द्रोणश्च मां मुने ॥ २ ॥</s-l></s-lg><s-lg><s-l>यदि त्वहमनुग्राह्यः कौरवेषु दया यदि ।</s-l><s-l>अनुशाधि दुरात्मानं पुत्रं दुर्योधनं मम ॥ ३ ॥</s-l></s-lg><s-lg><s-l> व्यास उवाच ।</s-l><s-l>अयमायाति वै राजन्मैत्रेयो भगवानृषिः ।</s-l><s-l>अन्वीय पाण्डवान्भ्रातॄनिहैवास्मद्दिदृक्षया ॥ ४ ॥</s-l></s-lg><s-lg><s-l>एष दुर्योधनं पुत्रं तव राजन्महानृषिः ।</s-l><s-l>अनुशास्ता यथान्यायं शमायास्य कुलस्य ते ॥ ५ ॥</s-l></s-lg><s-lg><s-l>ब्रूयाद्यदेष राजेन्द्र तत्कार्यमविशङ्कया ।</s-l><s-l>अक्रियायां हि कार्यस्य पुत्रं ते शप्स्यते रुषा ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा ययौ व्यासो मैत्रेयः प्रत्यदृश्यत ।</s-l><s-l>पूजया प्रतिजग्राह सपुत्रस्तं नराधिपः ॥ ७ ॥</s-l></s-lg><s-lg><s-l>दत्त्वार्घ्याद्याः क्रियाः सर्वा विश्रान्तं मुनिपुंगवम् ।</s-l><s-l>प्रश्रयेणाब्रवीद्राजा धृतराष्ट्रोऽम्बिकासुतः ॥ ८ ॥</s-l></s-lg><s-lg><s-l>सुखेनागमनं कच्चिद्भगवन्कुरुजाङ्गले ।</s-l><s-l>कच्चित्कुशलिनो वीरा भ्रातरः पञ्च पाण्डवाः ॥ ९ ॥</s-l></s-lg><s-lg><s-l>समये स्थातुमिच्छन्ति कच्चिच्च पुरुषर्षभाः ।</s-l><s-l>कच्चित्कुरूणां सौभ्रात्रमव्युच्छिन्नं भविष्यति ॥ १० ॥</s-l></s-lg><s-lg><s-l> मैत्रेय उवाच ।</s-l><s-l>तीर्थयात्रामनुक्रामन्प्राप्तोऽस्मि कुरुजाङ्गलम् ।</s-l><s-l>यदृच्छया धर्मराजं दृष्टवान्काम्यके वने ॥ ११ ॥</s-l></s-lg><s-lg><s-l>तं जटाजिनसंवीतं तपोवननिवासिनम् ।</s-l><s-l>समाजग्मुर्महात्मानं द्रष्टुं मुनिगणाः प्रभो ॥ १२ ॥</s-l></s-lg><s-lg><s-l>तत्राश्रौषं महाराज पुत्राणां तव विभ्रमम् ।</s-l><s-l>अनयं द्यूतरूपेण महापायमुपस्थितम् ॥ १३ ॥</s-l></s-lg><s-lg><s-l>ततोऽहं त्वामनुप्राप्तः कौरवाणामवेक्षया ।</s-l><s-l>सदा ह्यभ्यधिकः स्नेहः प्रीतिश्च त्वयि मे प्रभो ॥ १४ ॥</s-l></s-lg><s-lg><s-l>नैतदौपयिकं राजंस्त्वयि भीष्मे च जीवति ।</s-l><s-l>यदन्योन्येन ते पुत्रा विरुध्यन्ते नराधिप ॥ १५ ॥</s-l></s-lg><s-lg><s-l>मेढीभूतः स्वयं राजन्निग्रहे प्रग्रहे भवान् ।</s-l><s-l>किमर्थमनयं घोरमुत्पतन्तमुपेक्षसे ॥ १६ ॥</s-l></s-lg><s-lg><s-l>दस्यूनामिव यद्वृत्तं सभायां कुरुनन्दन ।</s-l><s-l>तेन न भ्राजसे राजंस्तापसानां समागमे ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>ततो व्यावृत्य राजानं दुर्योधनममर्षणम् ।</s-l><s-l>उवाच श्लक्ष्णया वाचा मैत्रेयो भगवानृषिः ॥ १८ ॥</s-l></s-lg><s-lg><s-l>दुर्योधन महाबाहो निबोध वदतां वर ।</s-l><s-l>वचनं मे महाप्राज्ञ ब्रुवतो यद्धितं तव ॥ १९ ॥</s-l></s-lg><s-lg><s-l>मा द्रुहः पाण्डवान्राजन्कुरुष्व हितमात्मनः ।</s-l><s-l>पाण्डवानां कुरूणां च लोकस्य च नरर्षभ ॥ २० ॥</s-l></s-lg><s-lg><s-l>ते हि सर्वे नरव्याघ्राः शूरा विक्रान्तयोधिनः ।</s-l><s-l>सर्वे नागायुतप्राणा वज्रसंहनना दृढाः ॥ २१ ॥</s-l></s-lg><s-lg><s-l>सत्यव्रतपराः सर्वे सर्वे पुरुषमानिनः ।</s-l><s-l>हन्तारो देवशत्रूणां रक्षसां कामरूपिणाम् ।</s-l><s-l>हिडिम्बबकमुख्यानां किर्मीरस्य च रक्षसः ॥ २२ ॥</s-l></s-lg><s-lg><s-l>इतः प्रच्यवतां रात्रौ यः स तेषां महात्मनाम् ।</s-l><s-l>आवृत्य मार्गं रौद्रात्मा तस्थौ गिरिरिवाचलः ॥ २३ ॥</s-l></s-lg><s-lg><s-l>तं भीमः समरश्लाघी बलेन बलिनां वरः ।</s-l><s-l>जघान पशुमारेण व्याघ्रः क्षुद्रमृगं यथा ॥ २४ ॥</s-l></s-lg><s-lg><s-l>पश्य दिग्विजये राजन्यथा भीमेन पातितः ।</s-l><s-l>जरासंधो महेष्वासो नागायुतबलो युधि ॥ २५ ॥</s-l></s-lg><s-lg><s-l>संबन्धी वासुदेवश्च येषां श्यालश्च पार्षतः ।</s-l><s-l>कस्तान्युधि समासीत जरामरणवान्नरः ॥ २६ ॥</s-l></s-lg><s-lg><s-l>तस्य ते शम एवास्तु पाण्डवैर्भरतर्षभ ।</s-l><s-l>कुरु मे वचनं राजन्मा मृत्युवशमन्वगाः ॥ २७ ॥</s-l></s-lg><s-lg><s-l>एवं तु ब्रुवतस्तस्य मैत्रेयस्य विशां पते ।</s-l><s-l>ऊरुं गजकराकारं करेणाभिजघान सः ॥ २८ ॥</s-l></s-lg><s-lg><s-l>दुर्योधनः स्मितं कृत्वा चरणेनालिखन्महीम् ।</s-l><s-l>न किंचिदुक्त्वा दुर्मेधास्तस्थौ किंचिदवाङ्मुखः ॥ २९ ॥</s-l></s-lg><s-lg><s-l>तमशुश्रूषमाणं तु विलिखन्तं वसुंधराम् ।</s-l><s-l>दृष्ट्वा दुर्योधनं राजन्मैत्रेयं कोप आविशत् ॥ ३० ॥</s-l></s-lg><s-lg><s-l>स कोपवशमापन्नो मैत्रेयो मुनिसत्तमः ।</s-l><s-l>विधिना संप्रयुक्तश्च शापायास्य मनो दधे ॥ ३१ ॥</s-l></s-lg><s-lg><s-l>ततः स वार्युपस्पृश्य कोपसंरक्तलोचनः ।</s-l><s-l>मैत्रेयो धार्तराष्ट्रं तमशपद्दुष्टचेतसम् ॥ ३२ ॥</s-l></s-lg><s-lg><s-l>यस्मात्त्वं मामनादृत्य नेमां वाचं चिकीर्षसि ।</s-l><s-l>तस्मादस्याभिमानस्य सद्यः फलमवाप्नुहि ॥ ३३ ॥</s-l></s-lg><s-lg><s-l>त्वदभिद्रोहसंयुक्तं युद्धमुत्पत्स्यते महत् ।</s-l><s-l>यत्र भीमो गदापातैस्तवोरुं भेत्स्यते बली ॥ ३४ ॥</s-l></s-lg><s-lg><s-l>इत्येवमुक्ते वचने धृतराष्ट्रो महीपतिः ।</s-l><s-l>प्रसादयामास मुनिं नैतदेवं भवेदिति ॥ ३५ ॥</s-l></s-lg><s-lg><s-l> मैत्रेय उवाच ।</s-l><s-l>शमं यास्यति चेत्पुत्रस्तव राजन्यथा तथा ।</s-l><s-l>शापो न भविता तात विपरीते भविष्यति ॥ ३६ ॥</s-l></s-lg><s-lg><s-l> वैशंपायन उवाच ।</s-l><s-l>स विलक्षस्तु राजेन्द्र दुर्योधनपिता तदा ।</s-l><s-l>मैत्रेयं प्राह किर्मीरः कथं भीमेन पातितः ॥ ३७ ॥</s-l></s-lg><s-lg><s-l> मैत्रेय उवाच ।</s-l><s-l>नाहं वक्ष्याम्यसूया ते न ते शुश्रूषते सुतः ।</s-l><s-l>एष ते विदुरः सर्वमाख्यास्यति गते मयि ॥ ३८ ॥</s-l></s-lg><s-lg><s-l> वैशंपायन उवाच ।</s-l><s-l>इत्येवमुक्त्वा मैत्रेयः प्रातिष्ठत यथागतम् ।</s-l><s-l>किर्मीरवधसंविग्नो बहिर्दुर्योधनोऽगमत् ॥ ३९ ॥</s-l></s-lg>