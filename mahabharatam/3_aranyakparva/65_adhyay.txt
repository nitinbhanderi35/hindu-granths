<s-lg><s-l> बृहदश्व उवाच ।</s-l><s-l>हृतराज्ये नले भीमः सभार्ये प्रेष्यतां गते ।</s-l><s-l>द्विजान्प्रस्थापयामास नलदर्शनकाङ्क्षया ॥ १ ॥</s-l></s-lg><s-lg><s-l>संदिदेश च तान्भीमो वसु दत्त्वा च पुष्कलम् ।</s-l><s-l>मृगयध्वं नलं चैव दमयन्तीं च मे सुताम् ॥ २ ॥</s-l></s-lg><s-lg><s-l>अस्मिन्कर्मणि निष्पन्ने विज्ञाते निषधाधिपे ।</s-l><s-l>गवां सहस्रं दास्यामि यो वस्तावानयिष्यति ।</s-l><s-l>अग्रहारं च दास्यामि ग्रामं नगरसंमितम् ॥ ३ ॥</s-l></s-lg><s-lg><s-l>न चेच्छक्याविहानेतुं दमयन्ती नलोऽपि वा ।</s-l><s-l>ज्ञातमात्रेऽपि दास्यामि गवां दशशतं धनम् ॥ ४ ॥</s-l></s-lg><s-lg><s-l>इत्युक्तास्ते ययुर्हृष्टा ब्राह्मणाः सर्वतोदिशम् ।</s-l><s-l>पुरराष्ट्राणि चिन्वन्तो नैषधं सह भार्यया ॥ ५ ॥</s-l></s-lg><s-lg><s-l>ततश्चेदिपुरीं रम्यां सुदेवो नाम वै द्विजः ।</s-l><s-l>विचिन्वानोऽथ वैदर्भीमपश्यद्राजवेश्मनि ।</s-l><s-l>पुण्याहवाचने राज्ञः सुनन्दासहितां स्थिताम् ॥ ६ ॥</s-l></s-lg><s-lg><s-l>मन्दप्रख्यायमानेन रूपेणाप्रतिमेन ताम् ।</s-l><s-l>पिनद्धां धूमजालेन प्रभामिव विभावसोः ॥ ७ ॥</s-l></s-lg><s-lg><s-l>तां समीक्ष्य विशालाक्षीमधिकं मलिनां कृशाम् ।</s-l><s-l>तर्कयामास भैमीति कारणैरुपपादयन् ॥ ८ ॥</s-l></s-lg><s-lg><s-l> सुदेव उवाच ।</s-l><s-l>यथेयं मे पुरा दृष्टा तथारूपेयमङ्गना ।</s-l><s-l>कृतार्थोऽस्म्यद्य दृष्ट्वेमां लोककान्तामिव श्रियम् ॥ ९ ॥</s-l></s-lg><s-lg><s-l>पूर्णचन्द्राननां श्यामां चारुवृत्तपयोधराम् ।</s-l><s-l>कुर्वन्तीं प्रभया देवीं सर्वा वितिमिरा दिशः ॥ १० ॥</s-l></s-lg><s-lg><s-l>चारुपद्मपलाशाक्षीं मन्मथस्य रतीमिव ।</s-l><s-l>इष्टां सर्वस्य जगतः पूर्णचन्द्रप्रभामिव ॥ ११ ॥</s-l></s-lg><s-lg><s-l>विदर्भसरसस्तस्माद्दैवदोषादिवोद्धृताम् ।</s-l><s-l>मलपङ्कानुलिप्ताङ्गीं मृणालीमिव तां भृशम् ॥ १२ ॥</s-l></s-lg><s-lg><s-l>पौर्णमासीमिव निशां राहुग्रस्तनिशाकराम् ।</s-l><s-l>पतिशोकाकुलां दीनां शुष्कस्रोतां नदीमिव ॥ १३ ॥</s-l></s-lg><s-lg><s-l>विध्वस्तपर्णकमलां वित्रासितविहंगमाम् ।</s-l><s-l>हस्तिहस्तपरिक्लिष्टां व्याकुलामिव पद्मिनीम् ॥ १४ ॥</s-l></s-lg><s-lg><s-l>सुकुमारीं सुजाताङ्गीं रत्नगर्भगृहोचिताम् ।</s-l><s-l>दह्यमानामिवोष्णेन मृणालीमचिरोद्धृताम् ॥ १५ ॥</s-l></s-lg><s-lg><s-l>रूपौदार्यगुणोपेतां मण्डनार्हाममण्डिताम् ।</s-l><s-l>चन्द्रलेखामिव नवां व्योम्नि नीलाभ्रसंवृताम् ॥ १६ ॥</s-l></s-lg><s-lg><s-l>कामभोगैः प्रियैर्हीनां हीनां बन्धुजनेन च ।</s-l><s-l>देहं धारयतीं दीनां भर्तृदर्शनकाङ्क्षया ॥ १७ ॥</s-l></s-lg><s-lg><s-l>भर्ता नाम परं नार्या भूषणं भूषणैर्विना ।</s-l><s-l>एषा विरहिता तेन शोभनापि न शोभते ॥ १८ ॥</s-l></s-lg><s-lg><s-l>दुष्करं कुरुतेऽत्यर्थं हीनो यदनया नलः ।</s-l><s-l>धारयत्यात्मनो देहं न शोकेनावसीदति ॥ १९ ॥</s-l></s-lg><s-lg><s-l>इमामसितकेशान्तां शतपत्रायतेक्षणाम् ।</s-l><s-l>सुखार्हां दुःखितां दृष्ट्वा ममापि व्यथते मनः ॥ २० ॥</s-l></s-lg><s-lg><s-l>कदा नु खलु दुःखस्य पारं यास्यति वै शुभा ।</s-l><s-l>भर्तुः समागमात्साध्वी रोहिणी शशिनो यथा ॥ २१ ॥</s-l></s-lg><s-lg><s-l>अस्या नूनं पुनर्लाभान्नैषधः प्रीतिमेष्यति ।</s-l><s-l>राजा राज्यपरिभ्रष्टः पुनर्लब्ध्वेव मेदिनीम् ॥ २२ ॥</s-l></s-lg><s-lg><s-l>तुल्यशीलवयोयुक्तां तुल्याभिजनसंयुताम् ।</s-l><s-l>नैषधोऽर्हति वैदर्भीं तं चेयमसितेक्षणा ॥ २३ ॥</s-l></s-lg><s-lg><s-l>युक्तं तस्याप्रमेयस्य वीर्यसत्त्ववतो मया ।</s-l><s-l>समाश्वासयितुं भार्यां पतिदर्शनलालसाम् ॥ २४ ॥</s-l></s-lg><s-lg><s-l>अयमाश्वासयाम्येनां पूर्णचन्द्रनिभाननाम् ।</s-l><s-l>अदृष्टपूर्वां दुःखस्य दुःखार्तां ध्यानतत्पराम् ॥ २५ ॥</s-l></s-lg><s-lg><s-l> बृहदश्व उवाच ।</s-l><s-l>एवं विमृश्य विविधैः कारणैर्लक्षणैश्च ताम् ।</s-l><s-l>उपगम्य ततो भैमीं सुदेवो ब्राह्मणोऽब्रवीत् ॥ २६ ॥</s-l></s-lg><s-lg><s-l>अहं सुदेवो वैदर्भि भ्रातुस्ते दयितः सखा ।</s-l><s-l>भीमस्य वचनाद्राज्ञस्त्वामन्वेष्टुमिहागतः ॥ २७ ॥</s-l></s-lg><s-lg><s-l>कुशली ते पिता राज्ञि जनित्री भ्रातरश्च ते ।</s-l><s-l>आयुष्मन्तौ कुशलिनौ तत्रस्थौ दारकौ च ते ।</s-l><s-l>त्वत्कृते बन्धुवर्गाश्च गतसत्त्वा इवासते ॥ २८ ॥</s-l></s-lg><s-lg><s-l>अभिज्ञाय सुदेवं तु दमयन्ती युधिष्ठिर ।</s-l><s-l>पर्यपृच्छत्ततः सर्वान्क्रमेण सुहृदः स्वकान् ॥ २९ ॥</s-l></s-lg><s-lg><s-l>रुरोद च भृशं राजन्वैदर्भी शोककर्शिता ।</s-l><s-l>दृष्ट्वा सुदेवं सहसा भ्रातुरिष्टं द्विजोत्तमम् ॥ ३० ॥</s-l></s-lg><s-lg><s-l>ततो रुदन्तीं तां दृष्ट्वा सुनन्दा शोककर्शिताम् ।</s-l><s-l>सुदेवेन सहैकान्ते कथयन्तीं च भारत ॥ ३१ ॥</s-l></s-lg><s-lg><s-l>जनित्र्यै प्रेषयामास सैरन्ध्री रुदते भृशम् ।</s-l><s-l>ब्राह्मणेन समागम्य तां वेद यदि मन्यसे ॥ ३२ ॥</s-l></s-lg><s-lg><s-l>अथ चेदिपतेर्माता राज्ञश्चान्तःपुरात्तदा ।</s-l><s-l>जगाम यत्र सा बाला ब्राह्मणेन सहाभवत् ॥ ३३ ॥</s-l></s-lg><s-lg><s-l>ततः सुदेवमानाय्य राजमाता विशां पते ।</s-l><s-l>पप्रच्छ भार्या कस्येयं सुता वा कस्य भामिनी ॥ ३४ ॥</s-l></s-lg><s-lg><s-l>कथं च नष्टा ज्ञातिभ्यो भर्तुर्वा वामलोचना ।</s-l><s-l>त्वया च विदिता विप्र कथमेवंगता सती ॥ ३५ ॥</s-l></s-lg><s-lg><s-l>एतदिच्छाम्यहं त्वत्तो ज्ञातुं सर्वमशेषतः ।</s-l><s-l>तत्त्वेन हि ममाचक्ष्व पृच्छन्त्या देवरूपिणीम् ॥ ३६ ॥</s-l></s-lg><s-lg><s-l>एवमुक्तस्तया राजन्सुदेवो द्विजसत्तमः ।</s-l><s-l>सुखोपविष्ट आचष्ट दमयन्त्या यथातथम् ॥ ३७ ॥</s-l></s-lg>