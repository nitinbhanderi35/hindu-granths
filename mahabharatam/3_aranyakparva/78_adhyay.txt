<s-lg><s-l> बृहदश्व उवाच ।</s-l><s-l>प्रशान्ते तु पुरे हृष्टे संप्रवृत्ते महोत्सवे ।</s-l><s-l>महत्या सेनया राजा दमयन्तीमुपानयत् ॥ १ ॥</s-l></s-lg><s-lg><s-l>दमयन्तीमपि पिता सत्कृत्य परवीरहा ।</s-l><s-l>प्रस्थापयदमेयात्मा भीमो भीमपराक्रमः ॥ २ ॥</s-l></s-lg><s-lg><s-l>आगतायां तु वैदर्भ्यां सपुत्रायां नलो नृपः ।</s-l><s-l>वर्तयामास मुदितो देवराडिव नन्दने ॥ ३ ॥</s-l></s-lg><s-lg><s-l>तथा प्रकाशतां यातो जम्बूद्वीपेऽथ राजसु ।</s-l><s-l>पुनः स्वे चावसद्राज्ये प्रत्याहृत्य महायशाः ॥ ४ ॥</s-l></s-lg><s-lg><s-l>ईजे च विविधैर्यज्ञैर्विधिवत्स्वाप्तदक्षिणैः ।</s-l><s-l>तथा त्वमपि राजेन्द्र ससुहृद्वक्ष्यसेऽचिरात् ॥ ५ ॥</s-l></s-lg><s-lg><s-l>दुःखमेतादृशं प्राप्तो नलः परपुरंजयः ।</s-l><s-l>देवनेन नरश्रेष्ठ सभार्यो भरतर्षभ ॥ ६ ॥</s-l></s-lg><s-lg><s-l>एकाकिनैव सुमहन्नलेन पृथिवीपते ।</s-l><s-l>दुःखमासादितं घोरं प्राप्तश्चाभ्युदयः पुनः ॥ ७ ॥</s-l></s-lg><s-lg><s-l>त्वं पुनर्भ्रातृसहितः कृष्णया चैव पाण्डव ।</s-l><s-l>रमसेऽस्मिन्महारण्ये धर्ममेवानुचिन्तयन् ॥ ८ ॥</s-l></s-lg><s-lg><s-l>ब्राह्मणैश्च महाभागैर्वेदवेदाङ्गपारगैः ।</s-l><s-l>नित्यमन्वास्यसे राजंस्तत्र का परिदेवना ॥ ९ ॥</s-l></s-lg><s-lg><s-l>इतिहासमिमं चापि कलिनाशनमुच्यते ।</s-l><s-l>शक्यमाश्वासितुं श्रुत्वा त्वद्विधेन विशां पते ॥ १० ॥</s-l></s-lg><s-lg><s-l>अस्थिरत्वं च संचिन्त्य पुरुषार्थस्य नित्यदा ।</s-l><s-l>तस्याये च व्यये चैव समाश्वसिहि मा शुचः ॥ ११ ॥</s-l></s-lg><s-lg><s-l>ये चेदं कथयिष्यन्ति नलस्य चरितं महत् ।</s-l><s-l>श्रोष्यन्ति चाप्यभीक्ष्णं वै नालक्ष्मीस्तान्भजिष्यति ।</s-l><s-l>अर्थास्तस्योपपत्स्यन्ते धन्यतां च गमिष्यति ॥ १२ ॥</s-l></s-lg><s-lg><s-l>इतिहासमिमं श्रुत्वा पुराणं शश्वदुत्तमम् ।</s-l><s-l>पुत्रान्पौत्रान्पशूंश्चैव वेत्स्यते नृषु चाग्र्यताम् ।</s-l><s-l>अरोगः प्रीतिमांश्चैव भविष्यति न संशयः ॥ १३ ॥</s-l></s-lg><s-lg><s-l>भयं पश्यसि यच्च त्वमाह्वयिष्यति मां पुनः ।</s-l><s-l>अक्षज्ञ इति तत्तेऽहं नाशयिष्यामि पार्थिव ॥ १४ ॥</s-l></s-lg><s-lg><s-l>वेदाक्षहृदयं कृत्स्नमहं सत्यपराक्रम ।</s-l><s-l>उपपद्यस्व कौन्तेय प्रसन्नोऽहं ब्रवीमि ते ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>ततो हृष्टमना राजा बृहदश्वमुवाच ह ।</s-l><s-l>भगवन्नक्षहृदयं ज्ञातुमिच्छामि तत्त्वतः ॥ १६ ॥</s-l></s-lg><s-lg><s-l>ततोऽक्षहृदयं प्रादात्पाण्डवाय महात्मने ।</s-l><s-l>दत्त्वा चाश्वशिरोऽगच्छदुपस्प्रष्टुं महातपाः ॥ १७ ॥</s-l></s-lg><s-lg><s-l>बृहदश्वे गते पार्थमश्रौषीत्सव्यसाचिनम् ।</s-l><s-l>वर्तमानं तपस्युग्रे वायुभक्षं मनीषिणम् ॥ १८ ॥</s-l></s-lg><s-lg><s-l>ब्राह्मणेभ्यस्तपस्विभ्यः संपतद्भ्यस्ततस्ततः ।</s-l><s-l>तीर्थशैलवरेभ्यश्च समेतेभ्यो दृढव्रतः ॥ १९ ॥</s-l></s-lg><s-lg><s-l>इति पार्थो महाबाहुर्दुरापं तप आस्थितः ।</s-l><s-l>न तथा दृष्टपूर्वोऽन्यः कश्चिदुग्रतपा इति ॥ २० ॥</s-l></s-lg><s-lg><s-l>यथा धनंजयः पार्थस्तपस्वी नियतव्रतः ।</s-l><s-l>मुनिरेकचरः श्रीमान्धर्मो विग्रहवानिव ॥ २१ ॥</s-l></s-lg><s-lg><s-l>तं श्रुत्वा पाण्डवो राजंस्तप्यमानं महावने ।</s-l><s-l>अन्वशोचत कौन्तेयः प्रियं वै भ्रातरं जयम् ॥ २२ ॥</s-l></s-lg><s-lg><s-l>दह्यमानेन तु हृदा शरणार्थी महावने ।</s-l><s-l>ब्राह्मणान्विविधज्ञानान्पर्यपृच्छद्युधिष्ठिरः ॥ २३ ॥</s-l></s-lg>