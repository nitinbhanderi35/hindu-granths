<s-lg><s-l> बृहदश्व उवाच ।</s-l><s-l>दमयन्ती तु तच्छ्रुत्वा वचो हंसस्य भारत ।</s-l><s-l>तदा प्रभृति नस्वस्था नलं प्रति बभूव सा ॥ १ ॥</s-l></s-lg><s-lg><s-l>ततश्चिन्तापरा दीना विवर्णवदना कृशा ।</s-l><s-l>बभूव दमयन्ती तु निःश्वासपरमा तदा ॥ २ ॥</s-l></s-lg><s-lg><s-l>ऊर्ध्वदृष्टिर्ध्यानपरा बभूवोन्मत्तदर्शना ।</s-l><s-l>न शय्यासनभोगेषु रतिं विन्दति कर्हिचित् ॥ ३ ॥</s-l></s-lg><s-lg><s-l>न नक्तं न दिवा शेते हा हेति वदती मुहुः ।</s-l><s-l>तामस्वस्थां तदाकारां सख्यस्ता जज्ञुरिङ्गितैः ॥ ४ ॥</s-l></s-lg><s-lg><s-l>ततो विदर्भपतये दमयन्त्याः सखीगणः ।</s-l><s-l>न्यवेदयत नस्वस्थां दमयन्तीं नरेश्वर ॥ ५ ॥</s-l></s-lg><s-lg><s-l>तच्छ्रुत्वा नृपतिर्भीमो दमयन्तीसखीगणात् ।</s-l><s-l>चिन्तयामास तत्कार्यं सुमहत्स्वां सुतां प्रति ॥ ६ ॥</s-l></s-lg><s-lg><s-l>स समीक्ष्य महीपालः स्वां सुतां प्राप्तयौवनाम् ।</s-l><s-l>अपश्यदात्मनः कार्यं दमयन्त्याः स्वयंवरम् ॥ ७ ॥</s-l></s-lg><s-lg><s-l>स संनिपातयामास महीपालान्विशां पते ।</s-l><s-l>अनुभूयतामयं वीराः स्वयंवर इति प्रभो ॥ ८ ॥</s-l></s-lg><s-lg><s-l>श्रुत्वा तु पार्थिवाः सर्वे दमयन्त्याः स्वयंवरम् ।</s-l><s-l>अभिजग्मुस्तदा भीमं राजानो भीमशासनात् ॥ ९ ॥</s-l></s-lg><s-lg><s-l>हस्त्यश्वरथघोषेण नादयन्तो वसुंधराम् ।</s-l><s-l>विचित्रमाल्याभरणैर्बलैर्दृश्यैः स्वलंकृतैः ॥ १० ॥</s-l></s-lg><s-lg><s-l>एतस्मिन्नेव काले तु पुराणावृषिसत्तमौ ।</s-l><s-l>अटमानौ महात्मानाविन्द्रलोकमितो गतौ ॥ ११ ॥</s-l></s-lg><s-lg><s-l>नारदः पर्वतश्चैव महात्मानौ महाव्रतौ ।</s-l><s-l>देवराजस्य भवनं विविशाते सुपूजितौ ॥ १२ ॥</s-l></s-lg><s-lg><s-l>तावर्चित्वा सहस्राक्षस्ततः कुशलमव्ययम् ।</s-l><s-l>पप्रच्छानामयं चापि तयोः सर्वगतं विभुः ॥ १३ ॥</s-l></s-lg><s-lg><s-l> नारद उवाच ।</s-l><s-l>आवयोः कुशलं देव सर्वत्रगतमीश्वर ।</s-l><s-l>लोके च मघवन्कृत्स्ने नृपाः कुशलिनो विभो ॥ १४ ॥</s-l></s-lg><s-lg><s-l> बृहदश्व उवाच ।</s-l><s-l>नारदस्य वचः श्रुत्वा पप्रच्छ बलवृत्रहा ।</s-l><s-l>धर्मज्ञाः पृथिवीपालास्त्यक्तजीवितयोधिनः ॥ १५ ॥</s-l></s-lg><s-lg><s-l>शस्त्रेण निधनं काले ये गच्छन्त्यपराङ्मुखाः ।</s-l><s-l>अयं लोकोऽक्षयस्तेषां यथैव मम कामधुक् ॥ १६ ॥</s-l></s-lg><s-lg><s-l>क्व नु ते क्षत्रियाः शूरा न हि पश्यामि तानहम् ।</s-l><s-l>आगच्छतो महीपालानतिथीन्दयितान्मम ॥ १७ ॥</s-l></s-lg><s-lg><s-l>एवमुक्तस्तु शक्रेण नारदः प्रत्यभाषत ।</s-l><s-l>शृणु मे भगवन्येन न दृश्यन्ते महीक्षितः ॥ १८ ॥</s-l></s-lg><s-lg><s-l>विदर्भराजदुहिता दमयन्तीति विश्रुता ।</s-l><s-l>रूपेण समतिक्रान्ता पृथिव्यां सर्वयोषितः ॥ १९ ॥</s-l></s-lg><s-lg><s-l>तस्याः स्वयंवरः शक्र भविता नचिरादिव ।</s-l><s-l>तत्र गच्छन्ति राजानो राजपुत्राश्च सर्वशः ॥ २० ॥</s-l></s-lg><s-lg><s-l>तां रत्नभूतां लोकस्य प्रार्थयन्तो महीक्षितः ।</s-l><s-l>काङ्क्षन्ति स्म विशेषेण बलवृत्रनिषूदन ॥ २१ ॥</s-l></s-lg><s-lg><s-l>एतस्मिन्कथ्यमाने तु लोकपालाश्च साग्निकाः ।</s-l><s-l>आजग्मुर्देवराजस्य समीपममरोत्तमाः ॥ २२ ॥</s-l></s-lg><s-lg><s-l>ततस्तच्छुश्रुवुः सर्वे नारदस्य वचो महत् ।</s-l><s-l>श्रुत्वा चैवाब्रुवन्हृष्टा गच्छामो वयमप्युत ॥ २३ ॥</s-l></s-lg><s-lg><s-l>ततः सर्वे महाराज सगणाः सहवाहनाः ।</s-l><s-l>विदर्भानभितो जग्मुर्यत्र सर्वे महीक्षितः ॥ २४ ॥</s-l></s-lg><s-lg><s-l>नलोऽपि राजा कौन्तेय श्रुत्वा राज्ञां समागमम् ।</s-l><s-l>अभ्यगच्छददीनात्मा दमयन्तीमनुव्रतः ॥ २५ ॥</s-l></s-lg><s-lg><s-l>अथ देवाः पथि नलं ददृशुर्भूतले स्थितम् ।</s-l><s-l>साक्षादिव स्थितं मूर्त्या मन्मथं रूपसंपदा ॥ २६ ॥</s-l></s-lg><s-lg><s-l>तं दृष्ट्वा लोकपालास्ते भ्राजमानं यथा रविम् ।</s-l><s-l>तस्थुर्विगतसंकल्पा विस्मिता रूपसंपदा ॥ २७ ॥</s-l></s-lg><s-lg><s-l>ततोऽन्तरिक्षे विष्टभ्य विमानानि दिवौकसः ।</s-l><s-l>अब्रुवन्नैषधं राजन्नवतीर्य नभस्तलात् ॥ २८ ॥</s-l></s-lg><s-lg><s-l>भो भो नैषध राजेन्द्र नल सत्यव्रतो भवान् ।</s-l><s-l>अस्माकं कुरु साहाय्यं दूतो भव नरोत्तम ॥ २९ ॥</s-l></s-lg>