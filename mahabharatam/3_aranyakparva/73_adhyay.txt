<s-lg><s-l> बृहदश्व उवाच ।</s-l><s-l>दमयन्ती तु तच्छ्रुत्वा भृशं शोकपरायणा ।</s-l><s-l>शङ्कमाना नलं तं वै केशिनीमिदमब्रवीत् ॥ १ ॥</s-l></s-lg><s-lg><s-l>गच्छ केशिनि भूयस्त्वं परीक्षां कुरु बाहुके ।</s-l><s-l>अब्रुवाणा समीपस्था चरितान्यस्य लक्षय ॥ २ ॥</s-l></s-lg><s-lg><s-l>यदा च किंचित्कुर्यात्स कारणं तत्र भामिनि ।</s-l><s-l>तत्र संचेष्टमानस्य संलक्ष्यं ते विचेष्टितम् ॥ ३ ॥</s-l></s-lg><s-lg><s-l>न चास्य प्रतिबन्धेन देयोऽग्निरपि भामिनि ।</s-l><s-l>याचते न जलं देयं सम्यगत्वरमाणया ॥ ४ ॥</s-l></s-lg><s-lg><s-l>एतत्सर्वं समीक्ष्य त्वं चरितं मे निवेदय ।</s-l><s-l>यच्चान्यदपि पश्येथास्तच्चाख्येयं त्वया मम ॥ ५ ॥</s-l></s-lg><s-lg><s-l>दमयन्त्यैवमुक्ता सा जगामाथाशु केशिनी ।</s-l><s-l>निशाम्य च हयज्ञस्य लिङ्गानि पुनरागमत् ॥ ६ ॥</s-l></s-lg><s-lg><s-l>सा तत्सर्वं यथावृत्तं दमयन्त्यै न्यवेदयत् ।</s-l><s-l>निमित्तं यत्तदा दृष्टं बाहुके दिव्यमानुषम् ॥ ७ ॥</s-l></s-lg><s-lg><s-l> केशिन्युवाच ।</s-l><s-l>दृढं शुच्युपचारोऽसौ न मया मानुषः क्वचित् ।</s-l><s-l>दृष्टपूर्वः श्रुतो वापि दमयन्ति तथाविधः ॥ ८ ॥</s-l></s-lg><s-lg><s-l>ह्रस्वमासाद्य संचारं नासौ विनमते क्वचित् ।</s-l><s-l>तं तु दृष्ट्वा यथासङ्गमुत्सर्पति यथासुखम् ।</s-l><s-l>संकटेऽप्यस्य सुमहद्विवरं जायतेऽधिकम् ॥ ९ ॥</s-l></s-lg><s-lg><s-l>ऋतुपर्णस्य चार्थाय भोजनीयमनेकशः ।</s-l><s-l>प्रेषितं तत्र राज्ञा च मांसं सुबहु पाशवम् ॥ १० ॥</s-l></s-lg><s-lg><s-l>तस्य प्रक्षालनार्थाय कुम्भस्तत्रोपकल्पितः ।</s-l><s-l>स तेनावेक्षितः कुम्भः पूर्ण एवाभवत्तदा ॥ ११ ॥</s-l></s-lg><s-lg><s-l>ततः प्रक्षालनं कृत्वा समधिश्रित्य बाहुकः ।</s-l><s-l>तृणमुष्टिं समादाय आविध्यैनं समादधत् ॥ १२ ॥</s-l></s-lg><s-lg><s-l>अथ प्रज्वलितस्तत्र सहसा हव्यवाहनः ।</s-l><s-l>तदद्भुततमं दृष्ट्वा विस्मिताहमिहागता ॥ १३ ॥</s-l></s-lg><s-lg><s-l>अन्यच्च तस्मिन्सुमहदाश्चर्यं लक्षितं मया ।</s-l><s-l>यदग्निमपि संस्पृश्य नैव दह्यत्यसौ शुभे ॥ १४ ॥</s-l></s-lg><s-lg><s-l>छन्देन चोदकं तस्य वहत्यावर्जितं द्रुतम् ।</s-l><s-l>अतीव चान्यत्सुमहदाश्चर्यं दृष्टवत्यहम् ॥ १५ ॥</s-l></s-lg><s-lg><s-l>यत्स पुष्पाण्युपादाय हस्ताभ्यां ममृदे शनैः ।</s-l><s-l>मृद्यमानानि पाणिभ्यां तेन पुष्पाणि तान्यथ ॥ १६ ॥</s-l></s-lg><s-lg><s-l>भूय एव सुगन्धीनि हृषितानि भवन्ति च ।</s-l><s-l>एतान्यद्भुतकल्पानि दृष्ट्वाहं द्रुतमागता ॥ १७ ॥</s-l></s-lg><s-lg><s-l> बृहदश्व उवाच ।</s-l><s-l>दमयन्ती तु तच्छ्रुत्वा पुण्यश्लोकस्य चेष्टितम् ।</s-l><s-l>अमन्यत नलं प्राप्तं कर्मचेष्टाभिसूचितम् ॥ १८ ॥</s-l></s-lg><s-lg><s-l>सा शङ्कमाना भर्तारं नलं बाहुकरूपिणम् ।</s-l><s-l>केशिनीं श्लक्ष्णया वाचा रुदती पुनरब्रवीत् ॥ १९ ॥</s-l></s-lg><s-lg><s-l>पुनर्गच्छ प्रमत्तस्य बाहुकस्योपसंस्कृतम् ।</s-l><s-l>महानसाच्छृतं मांसं समादायैहि भामिनि ॥ २० ॥</s-l></s-lg><s-lg><s-l>सा गत्वा बाहुके व्यग्रे तन्मांसमपकृष्य च ।</s-l><s-l>अत्युष्णमेव त्वरिता तत्क्षणं प्रियकारिणी ।</s-l><s-l>दमयन्त्यै ततः प्रादात्केशिनी कुरुनन्दन ॥ २१ ॥</s-l></s-lg><s-lg><s-l>सोचिता नलसिद्धस्य मांसस्य बहुशः पुरा ।</s-l><s-l>प्राश्य मत्वा नलं सूदं प्राक्रोशद्भृशदुःखिता ॥ २२ ॥</s-l></s-lg><s-lg><s-l>वैक्लव्यं च परं गत्वा प्रक्षाल्य च मुखं ततः ।</s-l><s-l>मिथुनं प्रेषयामास केशिन्या सह भारत ॥ २३ ॥</s-l></s-lg><s-lg><s-l>इन्द्रसेनां सह भ्रात्रा समभिज्ञाय बाहुकः ।</s-l><s-l>अभिद्रुत्य ततो राजा परिष्वज्याङ्कमानयत् ॥ २४ ॥</s-l></s-lg><s-lg><s-l>बाहुकस्तु समासाद्य सुतौ सुरसुतोपमौ ।</s-l><s-l>भृशं दुःखपरीतात्मा सस्वरं प्ररुरोद ह ॥ २५ ॥</s-l></s-lg><s-lg><s-l>नैषधो दर्शयित्वा तु विकारमसकृत्तदा ।</s-l><s-l>उत्सृज्य सहसा पुत्रौ केशिनीमिदमब्रवीत् ॥ २६ ॥</s-l></s-lg><s-lg><s-l>इदं सुसदृशं भद्रे मिथुनं मम पुत्रयोः ।</s-l><s-l>ततो दृष्ट्वैव सहसा बाष्पमुत्सृष्टवानहम् ॥ २७ ॥</s-l></s-lg><s-lg><s-l>बहुशः संपतन्तीं त्वां जनः शङ्केत दोषतः ।</s-l><s-l>वयं च देशातिथयो गच्छ भद्रे नमोऽस्तु ते ॥ २८ ॥</s-l></s-lg>