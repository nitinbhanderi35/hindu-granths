<s-lg><s-l> मार्कण्डेय उवाच ।</s-l><s-l>अथ मद्राधिपो राजा नारदेन समागतः ।</s-l><s-l>उपविष्टः सभामध्ये कथायोगेन भारत ॥ १ ॥</s-l></s-lg><s-lg><s-l>ततोऽभिगम्य तीर्थानि सर्वाण्येवाश्रमांस्तथा ।</s-l><s-l>आजगाम पितुर्वेश्म सावित्री सह मन्त्रिभिः ॥ २ ॥</s-l></s-lg><s-lg><s-l>नारदेन सहासीनं दृष्ट्वा सा पितरं शुभा ।</s-l><s-l>उभयोरेव शिरसा चक्रे पादाभिवन्दनम् ॥ ३ ॥</s-l></s-lg><s-lg><s-l> नारद उवाच ।</s-l><s-l>क्व गताभूत्सुतेयं ते कुतश्चैवागता नृप ।</s-l><s-l>किमर्थं युवतीं भर्त्रे न चैनां संप्रयच्छसि ॥ ४ ॥</s-l></s-lg><s-lg><s-l> अश्वपतिरुवाच ।</s-l><s-l>कार्येण खल्वनेनैव प्रेषिताद्यैव चागता ।</s-l><s-l>तदस्याः शृणु देवर्षे भर्तारं योऽनया वृतः ॥ ५ ॥</s-l></s-lg><s-lg><s-l> मार्कण्डेय उवाच ।</s-l><s-l>सा ब्रूहि विस्तरेणेति पित्रा संचोदिता शुभा ।</s-l><s-l>दैवतस्येव वचनं प्रतिगृह्येदमब्रवीत् ॥ ६ ॥</s-l></s-lg><s-lg><s-l>आसीच्छाल्वेषु धर्मात्मा क्षत्रियः पृथिवीपतिः ।</s-l><s-l>द्युमत्सेन इति ख्यातः पश्चादन्धो बभूव ह ॥ ७ ॥</s-l></s-lg><s-lg><s-l>विनष्टचक्षुषस्तस्य बालपुत्रस्य धीमतः ।</s-l><s-l>सामीप्येन हृतं राज्यं छिद्रेऽस्मिन्पूर्ववैरिणा ॥ ८ ॥</s-l></s-lg><s-lg><s-l>स बालवत्सया सार्धं भार्यया प्रस्थितो वनम् ।</s-l><s-l>महारण्यगतश्चापि तपस्तेपे महाव्रतः ॥ ९ ॥</s-l></s-lg><s-lg><s-l>तस्य पुत्रः पुरे जातः संवृद्धश्च तपोवने ।</s-l><s-l>सत्यवाननुरूपो मे भर्तेति मनसा वृतः ॥ १० ॥</s-l></s-lg><s-lg><s-l> नारद उवाच ।</s-l><s-l>अहो बत महत्पापं सावित्र्या नृपते कृतम् ।</s-l><s-l>अजानन्त्या यदनया गुणवान्सत्यवान्वृतः ॥ ११ ॥</s-l></s-lg><s-lg><s-l>सत्यं वदत्यस्य पिता सत्यं माता प्रभाषते ।</s-l><s-l>ततोऽस्य ब्राह्मणाश्चक्रुर्नामैतत्सत्यवानिति ॥ १२ ॥</s-l></s-lg><s-lg><s-l>बालस्याश्वाः प्रियाश्चास्य करोत्यश्वांश्च मृन्मयान् ।</s-l><s-l>चित्रेऽपि च लिखत्यश्वांश्चित्राश्व इति चोच्यते ॥ १३ ॥</s-l></s-lg><s-lg><s-l> राजोवाच ।</s-l><s-l>अपीदानीं स तेजस्वी बुद्धिमान्वा नृपात्मजः ।</s-l><s-l>क्षमावानपि वा शूरः सत्यवान्पितृनन्दनः ॥ १४ ॥</s-l></s-lg><s-lg><s-l> नारद उवाच ।</s-l><s-l>विवस्वानिव तेजस्वी बृहस्पतिसमो मतौ ।</s-l><s-l>महेन्द्र इव शूरश्च वसुधेव क्षमान्वितः ॥ १५ ॥</s-l></s-lg><s-lg><s-l> अश्वपतिरुवाच ।</s-l><s-l>अपि राजात्मजो दाता ब्रह्मण्यो वापि सत्यवान् ।</s-l><s-l>रूपवानप्युदारो वाप्यथ वा प्रियदर्शनः ॥ १६ ॥</s-l></s-lg><s-lg><s-l> नारद उवाच ।</s-l><s-l>साङ्कृते रन्तिदेवस्य स शक्त्या दानतः समः ।</s-l><s-l>ब्रह्मण्यः सत्यवादी च शिबिरौशीनरो यथा ॥ १७ ॥</s-l></s-lg><s-lg><s-l>ययातिरिव चोदारः सोमवत्प्रियदर्शनः ।</s-l><s-l>रूपेणान्यतमोऽश्विभ्यां द्युमत्सेनसुतो बली ॥ १८ ॥</s-l></s-lg><s-lg><s-l>स दान्तः स मृदुः शूरः स सत्यः स जितेन्द्रियः ।</s-l><s-l>स मैत्रः सोऽनसूयश्च स ह्रीमान्धृतिमांश्च सः ॥ १९ ॥</s-l></s-lg><s-lg><s-l>नित्यशश्चार्जवं तस्मिन्स्थितिस्तस्यैव च ध्रुवा ।</s-l><s-l>संक्षेपतस्तपोवृद्धैः शीलवृद्धैश्च कथ्यते ॥ २० ॥</s-l></s-lg><s-lg><s-l> अश्वपतिरुवाच ।</s-l><s-l>गुणैरुपेतं सर्वैस्तं भगवन्प्रब्रवीषि मे ।</s-l><s-l>दोषानप्यस्य मे ब्रूहि यदि सन्तीह केचन ॥ २१ ॥</s-l></s-lg><s-lg><s-l> नारद उवाच ।</s-l><s-l>एको दोषोऽस्य नान्योऽस्ति सोऽद्य प्रभृति सत्यवान् ।</s-l><s-l>संवत्सरेण क्षीणायुर्देहन्यासं करिष्यति ॥ २२ ॥</s-l></s-lg><s-lg><s-l> राजोवाच ।</s-l><s-l>एहि सावित्रि गच्छ त्वमन्यं वरय शोभने ।</s-l><s-l>तस्य दोषो महानेको गुणानाक्रम्य तिष्ठति ॥ २३ ॥</s-l></s-lg><s-lg><s-l>यथा मे भगवानाह नारदो देवसत्कृतः ।</s-l><s-l>संवत्सरेण सोऽल्पायुर्देहन्यासं करिष्यति ॥ २४ ॥</s-l></s-lg><s-lg><s-l> सावित्र्युवाच ।</s-l><s-l>सकृदंशो निपतति सकृत्कन्या प्रदीयते ।</s-l><s-l>सकृदाह ददानीति त्रीण्येतानि सकृत्सकृत् ॥ २५ ॥</s-l></s-lg><s-lg><s-l>दीर्घायुरथ वाल्पायुः सगुणो निर्गुणोऽपि वा ।</s-l><s-l>सकृद्वृतो मया भर्ता न द्वितीयं वृणोम्यहम् ॥ २६ ॥</s-l></s-lg><s-lg><s-l>मनसा निश्चयं कृत्वा ततो वाचाभिधीयते ।</s-l><s-l>क्रियते कर्मणा पश्चात्प्रमाणं मे मनस्ततः ॥ २७ ॥</s-l></s-lg><s-lg><s-l> नारद उवाच ।</s-l><s-l>स्थिरा बुद्धिर्नरश्रेष्ठ सावित्र्या दुहितुस्तव ।</s-l><s-l>नैषा चालयितुं शक्या धर्मादस्मात्कथंचन ॥ २८ ॥</s-l></s-lg><s-lg><s-l>नान्यस्मिन्पुरुषे सन्ति ये सत्यवति वै गुणाः ।</s-l><s-l>प्रदानमेव तस्मान्मे रोचते दुहितुस्तव ॥ २९ ॥</s-l></s-lg><s-lg><s-l> राजोवाच ।</s-l><s-l>अविचार्यमेतदुक्तं हि तथ्यं भगवता वचः ।</s-l><s-l>करिष्याम्येतदेवं च गुरुर्हि भगवान्मम ॥ ३० ॥</s-l></s-lg><s-lg><s-l> नारद उवाच ।</s-l><s-l>अविघ्नमस्तु सावित्र्याः प्रदाने दुहितुस्तव ।</s-l><s-l>साधयिष्यामहे तावत्सर्वेषां भद्रमस्तु वः ॥ ३१ ॥</s-l></s-lg><s-lg><s-l> मार्कण्डेय उवाच ।</s-l><s-l>एवमुक्त्वा खमुत्पत्य नारदस्त्रिदिवं गतः ।</s-l><s-l>राजापि दुहितुः सर्वं वैवाहिकमकारयत् ॥ ३२ ॥</s-l></s-lg>