<s-lg><s-l> बृहदश्व उवाच ।</s-l><s-l>सर्वं विकारं दृष्ट्वा तु पुण्यश्लोकस्य धीमतः ।</s-l><s-l>आगत्य केशिनी क्षिप्रं दमयन्त्यै न्यवेदयत् ॥ १ ॥</s-l></s-lg><s-lg><s-l>दमयन्ती ततो भूयः प्रेषयामास केशिनीम् ।</s-l><s-l>मातुः सकाशं दुःखार्ता नलशङ्कासमुत्सुका ॥ २ ॥</s-l></s-lg><s-lg><s-l>परीक्षितो मे बहुशो बाहुको नलशङ्कया ।</s-l><s-l>रूपे मे संशयस्त्वेकः स्वयमिच्छामि वेदितुम् ॥ ३ ॥</s-l></s-lg><s-lg><s-l>स वा प्रवेश्यतां मातर्मां वानुज्ञातुमर्हसि ।</s-l><s-l>विदितं वाथ वाज्ञातं पितुर्मे संविधीयताम् ॥ ४ ॥</s-l></s-lg><s-lg><s-l>एवमुक्ता तु वैदर्भ्या सा देवी भीममब्रवीत् ।</s-l><s-l>दुहितुस्तमभिप्रायमन्वजानाच्च पार्थिवः ॥ ५ ॥</s-l></s-lg><s-lg><s-l>सा वै पित्राभ्यनुज्ञाता मात्रा च भरतर्षभ ।</s-l><s-l>नलं प्रवेशयामास यत्र तस्याः प्रतिश्रयः ॥ ६ ॥</s-l></s-lg><s-lg><s-l>तं तु दृष्ट्वा तथायुक्तं दमयन्ती नलं तदा ।</s-l><s-l>तीव्रशोकसमाविष्टा बभूव वरवर्णिनी ॥ ७ ॥</s-l></s-lg><s-lg><s-l>ततः काषायवसना जटिला मलपङ्किनी ।</s-l><s-l>दमयन्ती महाराज बाहुकं वाक्यमब्रवीत् ॥ ८ ॥</s-l></s-lg><s-lg><s-l>दृष्टपूर्वस्त्वया कश्चिद्धर्मज्ञो नाम बाहुक ।</s-l><s-l>सुप्तामुत्सृज्य विपिने गतो यः पुरुषः स्त्रियम् ॥ ९ ॥</s-l></s-lg><s-lg><s-l>अनागसं प्रियां भार्यां विजने श्रममोहिताम् ।</s-l><s-l>अपहाय तु को गच्छेत्पुण्यश्लोकमृते नलम् ॥ १० ॥</s-l></s-lg><s-lg><s-l>किं नु तस्य मया कार्यमपराद्धं महीपतेः ।</s-l><s-l>यो मामुत्सृज्य विपिने गतवान्निद्रया हृताम् ॥ ११ ॥</s-l></s-lg><s-lg><s-l>साक्षाद्देवानपाहाय वृतो यः स मया पुरा ।</s-l><s-l>अनुव्रतां साभिकामां पुत्रिणीं त्यक्तवान्कथम् ॥ १२ ॥</s-l></s-lg><s-lg><s-l>अग्नौ पाणिगृहीतां च हंसानां वचने स्थिताम् ।</s-l><s-l>भरिष्यामीति सत्यं च प्रतिश्रुत्य क्व तद्गतम् ॥ १३ ॥</s-l></s-lg><s-lg><s-l>दमयन्त्या ब्रुवन्त्यास्तु सर्वमेतदरिंदम ।</s-l><s-l>शोकजं वारि नेत्राभ्यामसुखं प्रास्रवद्बहु ॥ १४ ॥</s-l></s-lg><s-lg><s-l>अतीव कृष्णताराभ्यां रक्तान्ताभ्यां जलं तु तत् ।</s-l><s-l>परिस्रवन्नलो दृष्ट्वा शोकार्त इदमब्रवीत् ॥ १५ ॥</s-l></s-lg><s-lg><s-l>मम राज्यं प्रनष्टं यन्नाहं तत्कृतवान्स्वयम् ।</s-l><s-l>कलिना तत्कृतं भीरु यच्च त्वामहमत्यजम् ॥ १६ ॥</s-l></s-lg><s-lg><s-l>त्वया तु धर्मभृच्छ्रेष्ठे शापेनाभिहतः पुरा ।</s-l><s-l>वनस्थया दुःखितया शोचन्त्या मां विवाससम् ॥ १७ ॥</s-l></s-lg><s-lg><s-l>स मच्छरीरे त्वच्छापाद्दह्यमानोऽवसत्कलिः ।</s-l><s-l>त्वच्छापदग्धः सततं सोऽग्नाविव समाहितः ॥ १८ ॥</s-l></s-lg><s-lg><s-l>मम च व्यवसायेन तपसा चैव निर्जितः ।</s-l><s-l>दुःखस्यान्तेन चानेन भवितव्यं हि नौ शुभे ॥ १९ ॥</s-l></s-lg><s-lg><s-l>विमुच्य मां गतः पापः स ततोऽहमिहागतः ।</s-l><s-l>त्वदर्थं विपुलश्रोणि न हि मेऽन्यत्प्रयोजनम् ॥ २० ॥</s-l></s-lg><s-lg><s-l>कथं नु नारी भर्तारमनुरक्तमनुव्रतम् ।</s-l><s-l>उत्सृज्य वरयेदन्यं यथा त्वं भीरु कर्हिचित् ॥ २१ ॥</s-l></s-lg><s-lg><s-l>दूताश्चरन्ति पृथिवीं कृत्स्नां नृपतिशासनात् ।</s-l><s-l>भैमी किल स्म भर्तारं द्वितीयं वरयिष्यति ॥ २२ ॥</s-l></s-lg><s-lg><s-l>स्वैरवृत्ता यथाकाममनुरूपमिवात्मनः ।</s-l><s-l>श्रुत्वैव चैवं त्वरितो भाङ्गस्वरिरुपस्थितः ॥ २३ ॥</s-l></s-lg><s-lg><s-l>दमयन्ती तु तच्छ्रुत्वा नलस्य परिदेवितम् ।</s-l><s-l>प्राञ्जलिर्वेपमाना च भीता वचनमब्रवीत् ॥ २४ ॥</s-l></s-lg>