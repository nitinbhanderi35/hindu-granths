<s-lg><s-l> लोमश उवाच ।</s-l><s-l>ततो जगाम कौरव्य सोऽगस्त्यो भिक्षितुं वसु ।</s-l><s-l>श्रुतर्वाणं महीपालं यं वेदाभ्यधिकं नृपैः ॥ १ ॥</s-l></s-lg><s-lg><s-l>स विदित्वा तु नृपतिः कुम्भयोनिमुपागमत् ।</s-l><s-l>विषयान्ते सहामात्यः प्रत्यगृह्णात्सुसत्कृतम् ॥ २ ॥</s-l></s-lg><s-lg><s-l>तस्मै चार्घ्यं यथान्यायमानीय पृथिवीपतिः ।</s-l><s-l>प्राञ्जलिः प्रयतो भूत्वा पप्रच्छागमनेऽर्थिताम् ॥ ३ ॥</s-l></s-lg><s-lg><s-l> अगस्त्य उवाच ।</s-l><s-l>वित्तार्थिनमनुप्राप्तं विद्धि मां पृथिवीपते ।</s-l><s-l>यथाशक्त्यविहिंस्यान्यान्संविभागं प्रयच्छ मे ॥ ४ ॥</s-l></s-lg><s-lg><s-l> लोमश उवाच ।</s-l><s-l>तत आयव्ययौ पूर्णौ तस्मै राजा न्यवेदयत् ।</s-l><s-l>अतो विद्वन्नुपादत्स्व यदत्र वसु मन्यसे ॥ ५ ॥</s-l></s-lg><s-lg><s-l>तत आयव्ययौ दृष्ट्वा समौ सममतिर्द्विजः ।</s-l><s-l>सर्वथा प्राणिनां पीडामुपादानादमन्यत ॥ ६ ॥</s-l></s-lg><s-lg><s-l>स श्रुतर्वाणमादाय वध्र्यश्वमगमत्ततः ।</s-l><s-l>स च तौ विषयस्यान्ते प्रत्यगृह्णाद्यथाविधि ॥ ७ ॥</s-l></s-lg><s-lg><s-l>तयोरर्घ्यं च पाद्यं च वध्र्यश्वः प्रत्यवेदयत् ।</s-l><s-l>अनुज्ञाप्य च पप्रच्छ प्रयोजनमुपक्रमे ॥ ८ ॥</s-l></s-lg><s-lg><s-l> अगस्त्य उवाच ।</s-l><s-l>वित्तकामाविह प्राप्तौ विद्ध्यावां पृथिवीपते ।</s-l><s-l>यथाशक्त्यविहिंस्यान्यान्संविभागं प्रयच्छ नौ ॥ ९ ॥</s-l></s-lg><s-lg><s-l> लोमश उवाच ।</s-l><s-l>तत आयव्ययौ पूर्णौ ताभ्यां राजा न्यवेदयत् ।</s-l><s-l>ततो ज्ञात्वा समादत्तां यदत्र व्यतिरिच्यते ॥ १० ॥</s-l></s-lg><s-lg><s-l>तत आयव्ययौ दृष्ट्वा समौ सममतिर्द्विजः ।</s-l><s-l>सर्वथा प्राणिनां पीडामुपादानादमन्यत ॥ ११ ॥</s-l></s-lg><s-lg><s-l>पौरुकुत्सं ततो जग्मुस्त्रसदस्युं महाधनम् ।</s-l><s-l>अगस्त्यश्च श्रुतर्वा च वध्र्यश्वश्च महीपतिः ॥ १२ ॥</s-l></s-lg><s-lg><s-l>त्रसदस्युश्च तान्सर्वान्प्रत्यगृह्णाद्यथाविधि ।</s-l><s-l>अभिगम्य महाराज विषयान्ते सवाहनः ॥ १३ ॥</s-l></s-lg><s-lg><s-l>अर्चयित्वा यथान्यायमिक्ष्वाकू राजसत्तमः ।</s-l><s-l>समाश्वस्तांस्ततोऽपृच्छत्प्रयोजनमुपक्रमे ॥ १४ ॥</s-l></s-lg><s-lg><s-l> अगस्त्य उवाच ।</s-l><s-l>वित्तकामानिह प्राप्तान्विद्धि नः पृथिवीपते ।</s-l><s-l>यथाशक्त्यविहिंस्यान्यान्संविभागं प्रयच्छ नः ॥ १५ ॥</s-l></s-lg><s-lg><s-l> लोमश उवाच ।</s-l><s-l>तत आयव्ययौ पूर्णौ तेषां राजा न्यवेदयत् ।</s-l><s-l>अतो ज्ञात्वा समादद्ध्वं यदत्र व्यतिरिच्यते ॥ १६ ॥</s-l></s-lg><s-lg><s-l>तत आयव्ययौ दृष्ट्वा समौ सममतिर्द्विजः ।</s-l><s-l>सर्वथा प्राणिनां पीडामुपादानादमन्यत ॥ १७ ॥</s-l></s-lg><s-lg><s-l>ततः सर्वे समेत्याथ ते नृपास्तं महामुनिम् ।</s-l><s-l>इदमूचुर्महाराज समवेक्ष्य परस्परम् ॥ १८ ॥</s-l></s-lg><s-lg><s-l>अयं वै दानवो ब्रह्मन्निल्वलो वसुमान्भुवि ।</s-l><s-l>तमभिक्रम्य सर्वेऽद्य वयं याचामहे वसु ॥ १९ ॥</s-l></s-lg><s-lg><s-l>तेषां तदासीद्रुचितमिल्वलस्योपभिक्षणम् ।</s-l><s-l>ततस्ते सहिता राजन्निल्वलं समुपाद्रवन् ॥ २० ॥</s-l></s-lg>