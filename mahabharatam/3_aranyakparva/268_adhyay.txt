<s-lg><s-l> मार्कण्डेय उवाच ।</s-l><s-l>प्रभूतान्नोदके तस्मिन्बहुमूलफले वने ।</s-l><s-l>सेनां निवेश्य काकुत्स्थो विधिवत्पर्यरक्षत ॥ १ ॥</s-l></s-lg><s-lg><s-l>रावणश्च विधिं चक्रे लङ्कायां शास्त्रनिर्मितम् ।</s-l><s-l>प्रकृत्यैव दुराधर्षा दृढप्राकारतोरणा ॥ २ ॥</s-l></s-lg><s-lg><s-l>अगाधतोयाः परिखा मीननक्रसमाकुलाः ।</s-l><s-l>बभूवुः सप्त दुर्धर्षाः खादिरैः शङ्कुभिश्चिताः ॥ ३ ॥</s-l></s-lg><s-lg><s-l>कर्णाट्टयन्त्रदुर्धर्षा बभूवुः सहुडोपलाः ।</s-l><s-l>साशीविषघटायोधाः ससर्जरसपांसवः ॥ ४ ॥</s-l></s-lg><s-lg><s-l>मुसलालातनाराचतोमरासिपरश्वधैः ।</s-l><s-l>अन्विताश्च शतघ्नीभिः समधूच्छिष्टमुद्गराः ॥ ५ ॥</s-l></s-lg><s-lg><s-l>पुरद्वारेषु सर्वेषु गुल्माः स्थावरजङ्गमाः ।</s-l><s-l>बभूवुः पत्तिबहुलाः प्रभूतगजवाजिनः ॥ ६ ॥</s-l></s-lg><s-lg><s-l>अङ्गदस्त्वथ लङ्काया द्वारदेशमुपागतः ।</s-l><s-l>विदितो राक्षसेन्द्रस्य प्रविवेश गतव्यथः ॥ ७ ॥</s-l></s-lg><s-lg><s-l>मध्ये राक्षसकोटीनां बह्वीनां सुमहाबलः ।</s-l><s-l>शुशुभे मेघमालाभिरादित्य इव संवृतः ॥ ८ ॥</s-l></s-lg><s-lg><s-l>स समासाद्य पौलस्त्यममात्यैरभिसंवृतम् ।</s-l><s-l>रामसंदेशमामन्त्र्य वाग्मी वक्तुं प्रचक्रमे ॥ ९ ॥</s-l></s-lg><s-lg><s-l>आह त्वां राघवो राजन्कोसलेन्द्रो महायशाः ।</s-l><s-l>प्राप्तकालमिदं वाक्यं तदादत्स्व कुरुष्व च ॥ १० ॥</s-l></s-lg><s-lg><s-l>अकृतात्मानमासाद्य राजानमनये रतम् ।</s-l><s-l>विनश्यन्त्यनयाविष्टा देशाश्च नगराणि च ॥ ११ ॥</s-l></s-lg><s-lg><s-l>त्वयैकेनापराद्धं मे सीतामाहरता बलात् ।</s-l><s-l>वधायानपराद्धानामन्येषां तद्भविष्यति ॥ १२ ॥</s-l></s-lg><s-lg><s-l>ये त्वया बलदर्पाभ्यामाविष्टेन वनेचराः ।</s-l><s-l>ऋषयो हिंसिताः पूर्वं देवाश्चाप्यवमानिताः ॥ १३ ॥</s-l></s-lg><s-lg><s-l>राजर्षयश्च निहता रुदन्त्यश्चाहृताः स्त्रियः ।</s-l><s-l>तदिदं समनुप्राप्तं फलं तस्यानयस्य ते ॥ १४ ॥</s-l></s-lg><s-lg><s-l>हन्तास्मि त्वां सहामात्यं युध्यस्व पुरुषो भव ।</s-l><s-l>पश्य मे धनुषो वीर्यं मानुषस्य निशाचर ॥ १५ ॥</s-l></s-lg><s-lg><s-l>मुच्यतां जानकी सीता न मे मोक्ष्यसि कर्हिचित् ।</s-l><s-l>अराक्षसमिमं लोकं कर्तास्मि निशितैः शरैः ॥ १६ ॥</s-l></s-lg><s-lg><s-l>इति तस्य ब्रुवाणस्य दूतस्य परुषं वचः ।</s-l><s-l>श्रुत्वा न ममृषे राजा रावणः क्रोधमूर्छितः ॥ १७ ॥</s-l></s-lg><s-lg><s-l>इङ्गितज्ञास्ततो भर्तुश्चत्वारो रजनीचराः ।</s-l><s-l>चतुर्ष्वङ्गेषु जगृहुः शार्दूलमिव पक्षिणः ॥ १८ ॥</s-l></s-lg><s-lg><s-l>तांस्तथाङ्गेषु संसक्तानङ्गदो रजनीचरान् ।</s-l><s-l>आदायैव खमुत्पत्य प्रासादतलमाविशत् ॥ १९ ॥</s-l></s-lg><s-lg><s-l>वेगेनोत्पततस्तस्य पेतुस्ते रजनीचराः ।</s-l><s-l>भुवि संभिन्नहृदयाः प्रहारपरिपीडिताः ॥ २० ॥</s-l></s-lg><s-lg><s-l>स मुक्तो हर्म्यशिखरात्तस्मात्पुनरवापतत् ।</s-l><s-l>लङ्घयित्वा पुरीं लङ्कां स्वबलस्य समीपतः ॥ २१ ॥</s-l></s-lg><s-lg><s-l>कोसलेन्द्रमथाभ्येत्य सर्वमावेद्य चाङ्गदः ।</s-l><s-l>विशश्राम स तेजस्वी राघवेणाभिनन्दितः ॥ २२ ॥</s-l></s-lg><s-lg><s-l>ततः सर्वाभिसारेण हरीणां वातरंहसाम् ।</s-l><s-l>भेदयामास लङ्कायाः प्राकारं रघुनन्दनः ॥ २३ ॥</s-l></s-lg><s-lg><s-l>विभीषणर्क्षाधिपती पुरस्कृत्याथ लक्ष्मणः ।</s-l><s-l>दक्षिणं नगरद्वारमवामृद्नाद्दुरासदम् ॥ २४ ॥</s-l></s-lg><s-lg><s-l>करभारुणगात्राणां हरीणां युद्धशालिनाम् ।</s-l><s-l>कोटीशतसहस्रेण लङ्कामभ्यपतत्तदा ॥ २५ ॥</s-l></s-lg><s-lg><s-l>उत्पतद्भिः पतद्भिश्च निपतद्भिश्च वानरैः ।</s-l><s-l>नादृश्यत तदा सूर्यो रजसा नाशितप्रभः ॥ २६ ॥</s-l></s-lg><s-lg><s-l>शालिप्रसूनसदृशैः शिरीषकुसुमप्रभैः ।</s-l><s-l>तरुणादित्यसदृशैः शरगौरैश्च वानरैः ॥ २७ ॥</s-l></s-lg><s-lg><s-l>प्राकारं ददृशुस्ते तु समन्तात्कपिलीकृतम् ।</s-l><s-l>राक्षसा विस्मिता राजन्सस्त्रीवृद्धाः समन्ततः ॥ २८ ॥</s-l></s-lg><s-lg><s-l>बिभिदुस्ते मणिस्तम्भान्कर्णाट्टशिखराणि च ।</s-l><s-l>भग्नोन्मथितवेगानि यन्त्राणि च विचिक्षिपुः ॥ २९ ॥</s-l></s-lg><s-lg><s-l>परिगृह्य शतघ्नीश्च सचक्राः सहुडोपलाः ।</s-l><s-l>चिक्षिपुर्भुजवेगेन लङ्कामध्ये महाबलाः ॥ ३० ॥</s-l></s-lg><s-lg><s-l>प्राकारस्थाश्च ये केचिन्निशाचरगणास्तदा ।</s-l><s-l>प्रदुद्रुवुस्ते शतशः कपिभिः समभिद्रुताः ॥ ३१ ॥</s-l></s-lg><s-lg><s-l>ततस्तु राजवचनाद्राक्षसाः कामरूपिणः ।</s-l><s-l>निर्ययुर्विकृताकाराः सहस्रशतसंघशः ॥ ३२ ॥</s-l></s-lg><s-lg><s-l>शस्त्रवर्षाणि वर्षन्तो द्रावयन्तो वनौकसः ।</s-l><s-l>प्राकारं शोधयन्तस्ते परं विक्रममास्थिताः ॥ ३३ ॥</s-l></s-lg><s-lg><s-l>स माषराशिसदृशैर्बभूव क्षणदाचरैः ।</s-l><s-l>कृतो निर्वानरो भूयः प्राकारो भीमदर्शनैः ॥ ३४ ॥</s-l></s-lg><s-lg><s-l>पेतुः शूलविभिन्नाङ्गा बहवो वानरर्षभाः ।</s-l><s-l>स्तम्भतोरणभग्नाश्च पेतुस्तत्र निशाचराः ॥ ३५ ॥</s-l></s-lg><s-lg><s-l>केशाकेश्यभवद्युद्धं रक्षसां वानरैः सह ।</s-l><s-l>नखैर्दन्तैश्च वीराणां खादतां वै परस्परम् ॥ ३६ ॥</s-l></s-lg><s-lg><s-l>निष्टनन्तो ह्युभयतस्तत्र वानरराक्षसाः ।</s-l><s-l>हता निपतिता भूमौ न मुञ्चन्ति परस्परम् ॥ ३७ ॥</s-l></s-lg><s-lg><s-l>रामस्तु शरजालानि ववर्ष जलदो यथा ।</s-l><s-l>तानि लङ्कां समासाद्य जघ्नुस्तान्रजनीचरान् ॥ ३८ ॥</s-l></s-lg><s-lg><s-l>सौमित्रिरपि नाराचैर्दृढधन्वा जितक्लमः ।</s-l><s-l>आदिश्यादिश्य दुर्गस्थान्पातयामास राक्षसान् ॥ ३९ ॥</s-l></s-lg><s-lg><s-l>ततः प्रत्यवहारोऽभूत्सैन्यानां राघवाज्ञया ।</s-l><s-l>कृते विमर्दे लङ्कायां लब्धलक्षो जयोत्तरः ॥ ४० ॥</s-l></s-lg>