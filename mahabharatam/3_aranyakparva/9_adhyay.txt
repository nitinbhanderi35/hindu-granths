<s-lg><s-l> व्यास उवाच ।</s-l><s-l>धृतराष्ट्र महाप्राज्ञ निबोध वचनं मम ।</s-l><s-l>वक्ष्यामि त्वा कौरवाणां सर्वेषां हितमुत्तमम् ॥ १ ॥</s-l></s-lg><s-lg><s-l>न मे प्रियं महाबाहो यद्गताः पाण्डवा वनम् ।</s-l><s-l>निकृत्या निर्जिताश्चैव दुर्योधनवशानुगैः ॥ २ ॥</s-l></s-lg><s-lg><s-l>ते स्मरन्तः परिक्लेशान्वर्षे पूर्णे त्रयोदशे ।</s-l><s-l>विमोक्ष्यन्ति विषं क्रुद्धाः कौरवेयेषु भारत ॥ ३ ॥</s-l></s-lg><s-lg><s-l>तदयं किं नु पापात्मा तव पुत्रः सुमन्दधीः ।</s-l><s-l>पाण्डवान्नित्यसंक्रुद्धो राज्यहेतोर्जिघांसति ॥ ४ ॥</s-l></s-lg><s-lg><s-l>वार्यतां साध्वयं मूढः शमं गच्छतु ते सुतः ।</s-l><s-l>वनस्थांस्तानयं हन्तुमिच्छन्प्राणैर्विमोक्ष्यते ॥ ५ ॥</s-l></s-lg><s-lg><s-l>यथाह विदुरः प्राज्ञो यथा भीष्मो यथा वयम् ।</s-l><s-l>यथा कृपश्च द्रोणश्च तथा साधु विधीयताम् ॥ ६ ॥</s-l></s-lg><s-lg><s-l>विग्रहो हि महाप्राज्ञ स्वजनेन विगर्हितः ।</s-l><s-l>अधर्म्यमयशस्यं च मा राजन्प्रतिपद्यथाः ॥ ७ ॥</s-l></s-lg><s-lg><s-l>समीक्षा यादृशी ह्यस्य पाण्डवान्प्रति भारत ।</s-l><s-l>उपेक्ष्यमाणा सा राजन्महान्तमनयं स्पृशेत् ॥ ८ ॥</s-l></s-lg><s-lg><s-l>अथ वायं सुमन्दात्मा वनं गच्छतु ते सुतः ।</s-l><s-l>पाण्डवैः सहितो राजन्नेक एवासहायवान् ॥ ९ ॥</s-l></s-lg><s-lg><s-l>ततः संसर्गजः स्नेहः पुत्रस्य तव पाण्डवैः ।</s-l><s-l>यदि स्यात्कृतकार्योऽद्य भवेस्त्वं मनुजेश्वर ॥ १० ॥</s-l></s-lg><s-lg><s-l>अथ वा जायमानस्य यच्छीलमनुजायते ।</s-l><s-l>श्रूयते तन्महाराज नामृतस्यापसर्पति ॥ ११ ॥</s-l></s-lg><s-lg><s-l>कथं वा मन्यते भीष्मो द्रोणो वा विदुरोऽपि वा ।</s-l><s-l>भवान्वात्र क्षमं कार्यं पुरा चार्थोऽतिवर्तते ॥ १२ ॥</s-l></s-lg>