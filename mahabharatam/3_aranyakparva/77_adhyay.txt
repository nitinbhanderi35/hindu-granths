<s-lg><s-l> बृहदश्व उवाच ।</s-l><s-l>स मासमुष्य कौन्तेय भीममामन्त्र्य नैषधः ।</s-l><s-l>पुरादल्पपरीवारो जगाम निषधान्प्रति ॥ १ ॥</s-l></s-lg><s-lg><s-l>रथेनैकेन शुभ्रेण दन्तिभिः परिषोडशैः ।</s-l><s-l>पञ्चाशद्भिर्हयैश्चैव षट्शतैश्च पदातिभिः ॥ २ ॥</s-l></s-lg><s-lg><s-l>स कम्पयन्निव महीं त्वरमाणो महीपतिः ।</s-l><s-l>प्रविवेशातिसंरब्धस्तरसैव महामनाः ॥ ३ ॥</s-l></s-lg><s-lg><s-l>ततः पुष्करमासाद्य वीरसेनसुतो नलः ।</s-l><s-l>उवाच दीव्याव पुनर्बहु वित्तं मयार्जितम् ॥ ४ ॥</s-l></s-lg><s-lg><s-l>दमयन्ती च यच्चान्यन्मया वसु समर्जितम् ।</s-l><s-l>एष वै मम संन्यासस्तव राज्यं तु पुष्कर ॥ ५ ॥</s-l></s-lg><s-lg><s-l>पुनः प्रवर्ततां द्यूतमिति मे निश्चिता मतिः ।</s-l><s-l>एकपाणेन भद्रं ते प्राणयोश्च पणावहे ॥ ६ ॥</s-l></s-lg><s-lg><s-l>जित्वा परस्वमाहृत्य राज्यं वा यदि वा वसु ।</s-l><s-l>प्रतिपाणः प्रदातव्यः परं हि धनमुच्यते ॥ ७ ॥</s-l></s-lg><s-lg><s-l>न चेद्वाञ्छसि तद्द्यूतं युद्धद्यूतं प्रवर्तताम् ।</s-l><s-l>द्वैरथेनास्तु वै शान्तिस्तव वा मम वा नृप ॥ ८ ॥</s-l></s-lg><s-lg><s-l>वंशभोज्यमिदं राज्यं मार्गितव्यं यथा तथा ।</s-l><s-l>येन तेनाप्युपायेन वृद्धानामिति शासनम् ॥ ९ ॥</s-l></s-lg><s-lg><s-l>द्वयोरेकतरे बुद्धिः क्रियतामद्य पुष्कर ।</s-l><s-l>कैतवेनाक्षवत्यां वा युद्धे वा नम्यतां धनुः ॥ १० ॥</s-l></s-lg><s-lg><s-l>नैषधेनैवमुक्तस्तु पुष्करः प्रहसन्निव ।</s-l><s-l>ध्रुवमात्मजयं मत्वा प्रत्याह पृथिवीपतिम् ॥ ११ ॥</s-l></s-lg><s-lg><s-l>दिष्ट्या त्वयार्जितं वित्तं प्रतिपाणाय नैषध ।</s-l><s-l>दिष्ट्या च दुष्कृतं कर्म दमयन्त्याः क्षयं गतम् ।</s-l><s-l>दिष्ट्या च ध्रियसे राजन्सदारोऽरिनिबर्हण ॥ १२ ॥</s-l></s-lg><s-lg><s-l>धनेनानेन वैदर्भी जितेन समलंकृता ।</s-l><s-l>मामुपस्थास्यति व्यक्तं दिवि शक्रमिवाप्सराः ॥ १३ ॥</s-l></s-lg><s-lg><s-l>नित्यशो हि स्मरामि त्वां प्रतीक्षामि च नैषध ।</s-l><s-l>देवने च मम प्रीतिर्न भवत्यसुहृद्गणैः ॥ १४ ॥</s-l></s-lg><s-lg><s-l>जित्वा त्वद्य वरारोहां दमयन्तीमनिन्दिताम् ।</s-l><s-l>कृतकृत्यो भविष्यामि सा हि मे नित्यशो हृदि ॥ १५ ॥</s-l></s-lg><s-lg><s-l>श्रुत्वा तु तस्य ता वाचो बह्वबद्धप्रलापिनः ।</s-l><s-l>इयेष स शिरश्छेत्तुं खड्गेन कुपितो नलः ॥ १६ ॥</s-l></s-lg><s-lg><s-l>स्मयंस्तु रोषताम्राक्षस्तमुवाच ततो नृपः ।</s-l><s-l>पणावः किं व्याहरसे जित्वा वै व्याहरिष्यसि ॥ १७ ॥</s-l></s-lg><s-lg><s-l>ततः प्रावर्तत द्यूतं पुष्करस्य नलस्य च ।</s-l><s-l>एकपाणेन भद्रं ते नलेन स पराजितः ।</s-l><s-l>सरत्नकोशनिचयः प्राणेन पणितोऽपि च ॥ १८ ॥</s-l></s-lg><s-lg><s-l>जित्वा च पुष्करं राजा प्रहसन्निदमब्रवीत् ।</s-l><s-l>मम सर्वमिदं राज्यमव्यग्रं हतकण्टकम् ॥ १९ ॥</s-l></s-lg><s-lg><s-l>वैदर्भी न त्वया शक्या राजापसद वीक्षितुम् ।</s-l><s-l>तस्यास्त्वं सपरीवारो मूढ दासत्वमागतः ॥ २० ॥</s-l></s-lg><s-lg><s-l>न तत्त्वया कृतं कर्म येनाहं निर्जितः पुरा ।</s-l><s-l>कलिना तत्कृतं कर्म त्वं तु मूढ न बुध्यसे ।</s-l><s-l>नाहं परकृतं दोषं त्वय्याधास्ये कथंचन ॥ २१ ॥</s-l></s-lg><s-lg><s-l>यथासुखं त्वं जीवस्व प्राणानभ्युत्सृजामि ते ।</s-l><s-l>तथैव च मम प्रीतिस्त्वयि वीर न संशयः ॥ २२ ॥</s-l></s-lg><s-lg><s-l>सौभ्रात्रं चैव मे त्वत्तो न कदाचित्प्रहास्यति ।</s-l><s-l>पुष्कर त्वं हि मे भ्राता संजीवस्व शतं समाः ॥ २३ ॥</s-l></s-lg><s-lg><s-l>एवं नलः सान्त्वयित्वा भ्रातरं सत्यविक्रमः ।</s-l><s-l>स्वपुरं प्रेषयामास परिष्वज्य पुनः पुनः ॥ २४ ॥</s-l></s-lg><s-lg><s-l>सान्त्वितो नैषधेनैवं पुष्करः प्रत्युवाच तम् ।</s-l><s-l>पुण्यश्लोकं तदा राजन्नभिवाद्य कृताञ्जलिः ॥ २५ ॥</s-l></s-lg><s-lg><s-l>कीर्तिरस्तु तवाक्षय्या जीव वर्षायुतं सुखी ।</s-l><s-l>यो मे वितरसि प्राणानधिष्ठानं च पार्थिव ॥ २६ ॥</s-l></s-lg><s-lg><s-l>स तथा सत्कृतो राज्ञा मासमुष्य तदा नृपः ।</s-l><s-l>प्रययौ स्वपुरं हृष्टः पुष्करः स्वजनावृतः ॥ २७ ॥</s-l></s-lg><s-lg><s-l>महत्या सेनया राजन्विनीतैः परिचारकैः ।</s-l><s-l>भ्राजमान इवादित्यो वपुषा पुरुषर्षभ ॥ २८ ॥</s-l></s-lg><s-lg><s-l>प्रस्थाप्य पुष्करं राजा वित्तवन्तमनामयम् ।</s-l><s-l>प्रविवेश पुरं श्रीमानत्यर्थमुपशोभितम् ।</s-l><s-l>प्रविश्य सान्त्वयामास पौरांश्च निषधाधिपः ॥ २९ ॥</s-l></s-lg>