<s-lg><s-l> वैशंपायन उवाच ।</s-l><s-l>भीमसेनवचः श्रुत्वा कुन्तीपुत्रो युधिष्ठिरः ।</s-l><s-l>निःश्वस्य पुरुषव्याघ्रः संप्रदध्यौ परंतपः ॥ १ ॥</s-l></s-lg><s-lg><s-l>स मुहूर्तमिव ध्यात्वा विनिश्चित्येतिकृत्यताम् ।</s-l><s-l>भीमसेनमिदं वाक्यमपदान्तरमब्रवीत् ॥ २ ॥</s-l></s-lg><s-lg><s-l>एवमेतन्महाबाहो यथा वदसि भारत ।</s-l><s-l>इदमन्यत्समाधत्स्व वाक्यं मे वाक्यकोविद ॥ ३ ॥</s-l></s-lg><s-lg><s-l>महापापानि कर्माणि यानि केवलसाहसात् ।</s-l><s-l>आरभ्यन्ते भीमसेन व्यथन्ते तानि भारत ॥ ४ ॥</s-l></s-lg><s-lg><s-l>सुमन्त्रिते सुविक्रान्ते सुकृते सुविचारिते ।</s-l><s-l>सिध्यन्त्यर्था महाबाहो दैवं चात्र प्रदक्षिणम् ॥ ५ ॥</s-l></s-lg><s-lg><s-l>त्वं तु केवलचापल्याद्बलदर्पोच्छ्रितः स्वयम् ।</s-l><s-l>आरब्धव्यमिदं कर्म मन्यसे शृणु तत्र मे ॥ ६ ॥</s-l></s-lg><s-lg><s-l>भूरिश्रवाः शलश्चैव जलसंधश्च वीर्यवान् ।</s-l><s-l>भीष्मो द्रोणश्च कर्णश्च द्रोणपुत्रश्च वीर्यवान् ॥ ७ ॥</s-l></s-lg><s-lg><s-l>धार्तराष्ट्रा दुराधर्षा दुर्योधनपुरोगमाः ।</s-l><s-l>सर्व एव कृतास्त्राश्च सततं चाततायिनः ॥ ८ ॥</s-l></s-lg><s-lg><s-l>राजानः पार्थिवाश्चैव येऽस्माभिरुपतापिताः ।</s-l><s-l>संश्रिताः कौरवं पक्षं जातस्नेहाश्च सांप्रतम् ॥ ९ ॥</s-l></s-lg><s-lg><s-l>दुर्योधनहिते युक्ता न तथास्मासु भारत ।</s-l><s-l>पूर्णकोशा बलोपेताः प्रयतिष्यन्ति रक्षणे ॥ १० ॥</s-l></s-lg><s-lg><s-l>सर्वे कौरवसैन्यस्य सपुत्रामात्यसैनिकाः ।</s-l><s-l>संविभक्ता हि मात्राभिर्भोगैरपि च सर्वशः ॥ ११ ॥</s-l></s-lg><s-lg><s-l>दुर्योधनेन ते वीरा मानिताश्च विशेषतः ।</s-l><s-l>प्राणांस्त्यक्ष्यन्ति संग्रामे इति मे निश्चिता मतिः ॥ १२ ॥</s-l></s-lg><s-lg><s-l>समा यद्यपि भीष्मस्य वृत्तिरस्मासु तेषु च ।</s-l><s-l>द्रोणस्य च महाबाहो कृपस्य च महात्मनः ॥ १३ ॥</s-l></s-lg><s-lg><s-l>अवश्यं राजपिण्डस्तैर्निर्वेश्य इति मे मतिः ।</s-l><s-l>तस्मात्त्यक्ष्यन्ति संग्रामे प्राणानपि सुदुस्त्यजान् ॥ १४ ॥</s-l></s-lg><s-lg><s-l>सर्वे दिव्यास्त्रविद्वांसः सर्वे धर्मपरायणाः ।</s-l><s-l>अजेयाश्चेति मे बुद्धिरपि देवैः सवासवैः ॥ १५ ॥</s-l></s-lg><s-lg><s-l>अमर्षी नित्यसंहृष्टस्तत्र कर्णो महारथः ।</s-l><s-l>सर्वास्त्रविदनाधृष्य अभेद्यकवचावृतः ॥ १६ ॥</s-l></s-lg><s-lg><s-l>अनिर्जित्य रणे सर्वानेतान्पुरुषसत्तमान् ।</s-l><s-l>अशक्यो ह्यसहायेन हन्तुं दुर्योधनस्त्वया ॥ १७ ॥</s-l></s-lg><s-lg><s-l>न निद्रामधिगच्छामि चिन्तयानो वृकोदर ।</s-l><s-l>अति सर्वान्धनुर्ग्राहान्सूतपुत्रस्य लाघवम् ॥ १८ ॥</s-l></s-lg><s-lg><s-l>एतद्वचनमाज्ञाय भीमसेनोऽत्यमर्षणः ।</s-l><s-l>बभूव विमनास्त्रस्तो न चैवोवाच किंचन ॥ १९ ॥</s-l></s-lg><s-lg><s-l>तयोः संवदतोरेवं तदा पाण्डवयोर्द्वयोः ।</s-l><s-l>आजगाम महायोगी व्यासः सत्यवतीसुतः ॥ २० ॥</s-l></s-lg><s-lg><s-l>सोऽभिगम्य यथान्यायं पाण्डवैः प्रतिपूजितः ।</s-l><s-l>युधिष्ठिरमिदं वाक्यमुवाच वदतां वरः ॥ २१ ॥</s-l></s-lg><s-lg><s-l>युधिष्ठिर महाबाहो वेद्मि ते हृदि मानसम् ।</s-l><s-l>मनीषया ततः क्षिप्रमागतोऽस्मि नरर्षभ ॥ २२ ॥</s-l></s-lg><s-lg><s-l>भीष्माद्द्रोणात्कृपात्कर्णाद्द्रोणपुत्राच्च भारत ।</s-l><s-l>यत्ते भयममित्रघ्न हृदि संपरिवर्तते ॥ २३ ॥</s-l></s-lg><s-lg><s-l>तत्तेऽहं नाशयिष्यामि विधिदृष्टेन हेतुना ।</s-l><s-l>तच्छ्रुत्वा धृतिमास्थाय कर्मणा प्रतिपादय ॥ २४ ॥</s-l></s-lg><s-lg><s-l>तत एकान्तमुन्नीय पाराशर्यो युधिष्ठिरम् ।</s-l><s-l>अब्रवीदुपपन्नार्थमिदं वाक्यविशारदः ॥ २५ ॥</s-l></s-lg><s-lg><s-l>श्रेयसस्ते परः कालः प्राप्तो भरतसत्तम ।</s-l><s-l>येनाभिभविता शत्रून्रणे पार्थो धनंजयः ॥ २६ ॥</s-l></s-lg><s-lg><s-l>गृहाणेमां मया प्रोक्तां सिद्धिं मूर्तिमतीमिव ।</s-l><s-l>विद्यां प्रतिस्मृतिं नाम प्रपन्नाय ब्रवीमि ते ।</s-l><s-l>यामवाप्य महाबाहुरर्जुनः साधयिष्यति ॥ २७ ॥</s-l></s-lg><s-lg><s-l>अस्त्रहेतोर्महेन्द्रं च रुद्रं चैवाभिगच्छतु ।</s-l><s-l>वरुणं च धनेशं च धर्मराजं च पाण्डव ।</s-l><s-l>शक्तो ह्येष सुरान्द्रष्टुं तपसा विक्रमेण च ॥ २८ ॥</s-l></s-lg><s-lg><s-l>ऋषिरेष महातेजा नारायणसहायवान् ।</s-l><s-l>पुराणः शाश्वतो देवो विष्णोरंशः सनातनः ॥ २९ ॥</s-l></s-lg><s-lg><s-l>अस्त्राणीन्द्राच्च रुद्राच्च लोकपालेभ्य एव च ।</s-l><s-l>समादाय महाबाहुर्महत्कर्म करिष्यति ॥ ३० ॥</s-l></s-lg><s-lg><s-l>वनादस्माच्च कौन्तेय वनमन्यद्विचिन्त्यताम् ।</s-l><s-l>निवासार्थाय यद्युक्तं भवेद्वः पृथिवीपते ॥ ३१ ॥</s-l></s-lg><s-lg><s-l>एकत्र चिरवासो हि न प्रीतिजननो भवेत् ।</s-l><s-l>तापसानां च शान्तानां भवेदुद्वेगकारकः ॥ ३२ ॥</s-l></s-lg><s-lg><s-l>मृगाणामुपयोगश्च वीरुदोषधिसंक्षयः ।</s-l><s-l>बिभर्षि हि बहून्विप्रान्वेदवेदाङ्गपारगान् ॥ ३३ ॥</s-l></s-lg><s-lg><s-l>एवमुक्त्वा प्रपन्नाय शुचये भगवान्प्रभुः ।</s-l><s-l>प्रोवाच योगतत्त्वज्ञो योगविद्यामनुत्तमाम् ॥ ३४ ॥</s-l></s-lg><s-lg><s-l>धर्मराज्ञे तदा धीमान्व्यासः सत्यवतीसुतः ।</s-l><s-l>अनुज्ञाय च कौन्तेयं तत्रैवान्तरधीयत ॥ ३५ ॥</s-l></s-lg><s-lg><s-l>युधिष्ठिरस्तु धर्मात्मा तद्ब्रह्म मनसा यतः ।</s-l><s-l>धारयामास मेधावी काले काले समभ्यसन् ॥ ३६ ॥</s-l></s-lg><s-lg><s-l>स व्यासवाक्यमुदितो वनाद्द्वैतवनात्ततः ।</s-l><s-l>ययौ सरस्वतीतीरे काम्यकं नाम काननम् ॥ ३७ ॥</s-l></s-lg><s-lg><s-l>तमन्वयुर्महाराज शिक्षाक्षरविदस्तथा ।</s-l><s-l>ब्राह्मणास्तपसा युक्ता देवेन्द्रमृषयो यथा ॥ ३८ ॥</s-l></s-lg><s-lg><s-l>ततः काम्यकमासाद्य पुनस्ते भरतर्षभाः ।</s-l><s-l>न्यविशन्त महात्मानः सामात्याः सपदानुगाः ॥ ३९ ॥</s-l></s-lg><s-lg><s-l>तत्र ते न्यवसन्राजन्कंचित्कालं मनस्विनः ।</s-l><s-l>धनुर्वेदपरा वीराः शृण्वाना वेदमुत्तमम् ॥ ४० ॥</s-l></s-lg><s-lg><s-l>चरन्तो मृगयां नित्यं शुद्धैर्बाणैर्मृगार्थिनः ।</s-l><s-l>पितृदैवतविप्रेभ्यो निर्वपन्तो यथाविधि ॥ ४१ ॥</s-l></s-lg>