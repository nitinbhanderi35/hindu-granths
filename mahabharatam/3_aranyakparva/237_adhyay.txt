<s-lg><s-l> दुर्योधन उवाच ।</s-l><s-l>अजानतस्ते राधेय नाभ्यसूयाम्यहं वचः ।</s-l><s-l>जानासि त्वं जिताञ्शत्रून्गन्धर्वांस्तेजसा मया ॥ १ ॥</s-l></s-lg><s-lg><s-l>आयोधितास्तु गन्धर्वाः सुचिरं सोदरैर्मम ।</s-l><s-l>मया सह महाबाहो कृतश्चोभयतः क्षयः ॥ २ ॥</s-l></s-lg><s-lg><s-l>मायाधिकास्त्वयुध्यन्त यदा शूरा वियद्गताः ।</s-l><s-l>तदा नो नसमं युद्धमभवत्सह खेचरैः ॥ ३ ॥</s-l></s-lg><s-lg><s-l>पराजयं च प्राप्ताः स्म रणे बन्धनमेव च ।</s-l><s-l>सभृत्यामात्यपुत्राश्च सदारधनवाहनाः ।</s-l><s-l>उच्चैराकाशमार्गेण ह्रियामस्तैः सुदुःखिताः ॥ ४ ॥</s-l></s-lg><s-lg><s-l>अथ नः सैनिकाः केचिदमात्याश्च महारथान् ।</s-l><s-l>उपगम्याब्रुवन्दीनाः पाण्डवाञ्शरणप्रदान् ॥ ५ ॥</s-l></s-lg><s-lg><s-l>एष दुर्योधनो राजा धार्तराष्ट्रः सहानुजः ।</s-l><s-l>सामात्यदारो ह्रियते गन्धर्वैर्दिवमास्थितैः ॥ ६ ॥</s-l></s-lg><s-lg><s-l>तं मोक्षयत भद्रं वः सहदारं नराधिपम् ।</s-l><s-l>परामर्शो मा भविष्यत्कुरुदारेषु सर्वशः ॥ ७ ॥</s-l></s-lg><s-lg><s-l>एवमुक्ते तु धर्मात्मा ज्येष्ठः पाण्डुसुतस्तदा ।</s-l><s-l>प्रसाद्य सोदरान्सर्वानाज्ञापयत मोक्षणे ॥ ८ ॥</s-l></s-lg><s-lg><s-l>अथागम्य तमुद्देशं पाण्डवाः पुरुषर्षभाः ।</s-l><s-l>सान्त्वपूर्वमयाचन्त शक्ताः सन्तो महारथाः ॥ ९ ॥</s-l></s-lg><s-lg><s-l>यदा चास्मान्न मुमुचुर्गन्धर्वाः सान्त्विता अपि ।</s-l><s-l>ततोऽर्जुनश्च भीमश्च यमजौ च बलोत्कटौ ।</s-l><s-l>मुमुचुः शरवर्षाणि गन्धर्वान्प्रत्यनेकशः ॥ १० ॥</s-l></s-lg><s-lg><s-l>अथ सर्वे रणं मुक्त्वा प्रयाताः खचरा दिवम् ।</s-l><s-l>अस्मानेवाभिकर्षन्तो दीनान्मुदितमानसाः ॥ ११ ॥</s-l></s-lg><s-lg><s-l>ततः समन्तात्पश्यामि शरजालेन वेष्टितम् ।</s-l><s-l>अमानुषाणि चास्त्राणि प्रयुञ्जानं धनंजयम् ॥ १२ ॥</s-l></s-lg><s-lg><s-l>समावृता दिशो दृष्ट्वा पाण्डवेन शितैः शरैः ।</s-l><s-l>धनंजयसखात्मानं दर्शयामास वै तदा ॥ १३ ॥</s-l></s-lg><s-lg><s-l>चित्रसेनः पाण्डवेन समाश्लिष्य परंतपः ।</s-l><s-l>कुशलं परिपप्रच्छ तैः पृष्टश्चाप्यनामयम् ॥ १४ ॥</s-l></s-lg><s-lg><s-l>ते समेत्य तथान्योन्यं संनाहान्विप्रमुच्य च ।</s-l><s-l>एकीभूतास्ततो वीरा गन्धर्वाः सह पाण्डवैः ।</s-l><s-l>अपूजयेतामन्योन्यं चित्रसेनधनंजयौ ॥ १५ ॥</s-l></s-lg>