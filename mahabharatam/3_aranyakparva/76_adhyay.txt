<s-lg><s-l> बृहदश्व उवाच ।</s-l><s-l>अथ तां व्युषितो रात्रिं नलो राजा स्वलंकृतः ।</s-l><s-l>वैदर्भ्या सहितः काल्यं ददर्श वसुधाधिपम् ॥ १ ॥</s-l></s-lg><s-lg><s-l>ततोऽभिवादयामास प्रयतः श्वशुरं नलः ।</s-l><s-l>तस्यानु दमयन्ती च ववन्दे पितरं शुभा ॥ २ ॥</s-l></s-lg><s-lg><s-l>तं भीमः प्रतिजग्राह पुत्रवत्परया मुदा ।</s-l><s-l>यथार्हं पूजयित्वा तु समाश्वासयत प्रभुः ।</s-l><s-l>नलेन सहितां तत्र दमयन्तीं पतिव्रताम् ॥ ३ ॥</s-l></s-lg><s-lg><s-l>तामर्हणां नलो राजा प्रतिगृह्य यथाविधि ।</s-l><s-l>परिचर्यां स्वकां तस्मै यथावत्प्रत्यवेदयत् ॥ ४ ॥</s-l></s-lg><s-lg><s-l>ततो बभूव नगरे सुमहान्हर्षनिस्वनः ।</s-l><s-l>जनस्य संप्रहृष्टस्य नलं दृष्ट्वा तथागतम् ॥ ५ ॥</s-l></s-lg><s-lg><s-l>अशोभयच्च नगरं पताकाध्वजमालिनम् ।</s-l><s-l>सिक्तसंमृष्टपुष्पाढ्या राजमार्गाः कृतास्तदा ॥ ६ ॥</s-l></s-lg><s-lg><s-l>द्वारि द्वारि च पौराणां पुष्पभङ्गः प्रकल्पितः ।</s-l><s-l>अर्चितानि च सर्वाणि देवतायतनानि च ॥ ७ ॥</s-l></s-lg><s-lg><s-l>ऋतुपर्णोऽपि शुश्राव बाहुकच्छद्मिनं नलम् ।</s-l><s-l>दमयन्त्या समायुक्तं जहृषे च नराधिपः ॥ ८ ॥</s-l></s-lg><s-lg><s-l>तमानाय्य नलो राजा क्षमयामास पार्थिवम् ।</s-l><s-l>स च तं क्षमयामास हेतुभिर्बुद्धिसंमतः ॥ ९ ॥</s-l></s-lg><s-lg><s-l>स सत्कृतो महीपालो नैषधं विस्मयान्वितः ।</s-l><s-l>दिष्ट्या समेतो दारैः स्वैर्भवानित्यभ्यनन्दत ॥ १० ॥</s-l></s-lg><s-lg><s-l>कच्चित्तु नापराधं ते कृतवानस्मि नैषध ।</s-l><s-l>अज्ञातवासं वसतो मद्गृहे निषधाधिप ॥ ११ ॥</s-l></s-lg><s-lg><s-l>यदि वा बुद्धिपूर्वाणि यद्यबुद्धानि कानिचित् ।</s-l><s-l>मया कृतान्यकार्याणि तानि मे क्षन्तुमर्हसि ॥ १२ ॥</s-l></s-lg><s-lg><s-l> नल उवाच ।</s-l><s-l>न मेऽपराधं कृतवांस्त्वं स्वल्पमपि पार्थिव ।</s-l><s-l>कृतेऽपि च न मे कोपः क्षन्तव्यं हि मया तव ॥ १३ ॥</s-l></s-lg><s-lg><s-l>पूर्वं ह्यसि सखा मेऽसि संबन्धी च नराधिप ।</s-l><s-l>अत ऊर्ध्वं तु भूयस्त्वं प्रीतिमाहर्तुमर्हसि ॥ १४ ॥</s-l></s-lg><s-lg><s-l>सर्वकामैः सुविहितः सुखमस्म्युषितस्त्वयि ।</s-l><s-l>न तथा स्वगृहे राजन्यथा तव गृहे सदा ॥ १५ ॥</s-l></s-lg><s-lg><s-l>इदं चैव हयज्ञानं त्वदीयं मयि तिष्ठति ।</s-l><s-l>तदुपाकर्तुमिच्छामि मन्यसे यदि पार्थिव ॥ १६ ॥</s-l></s-lg><s-lg><s-l> बृहदश्व उवाच ।</s-l><s-l>एवमुक्त्वा ददौ विद्यामृतुपर्णाय नैषधः ।</s-l><s-l>स च तां प्रतिजग्राह विधिदृष्टेन कर्मणा ॥ १७ ॥</s-l></s-lg><s-lg><s-l>ततो गृह्याश्वहृदयं तदा भाङ्गस्वरिर्नृपः ।</s-l><s-l>सूतमन्यमुपादाय ययौ स्वपुरमेव हि ॥ १८ ॥</s-l></s-lg><s-lg><s-l>ऋतुपर्णे प्रतिगते नलो राजा विशां पते ।</s-l><s-l>नगरे कुण्डिने कालं नातिदीर्घमिवावसत् ॥ १९ ॥</s-l></s-lg>