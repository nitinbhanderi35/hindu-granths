<s-lg><s-l> वैशंपायन उवाच ।</s-l><s-l>ततो गर्भः समभवत्पृथायाः पृथिवीपते ।</s-l><s-l>शुक्ले दशोत्तरे पक्षे तारापतिरिवाम्बरे ॥ १ ॥</s-l></s-lg><s-lg><s-l>सा बान्धवभयाद्बाला तं गर्भं विनिगूहती ।</s-l><s-l>धारयामास सुश्रोणी न चैनां बुबुधे जनः ॥ २ ॥</s-l></s-lg><s-lg><s-l>न हि तां वेद नार्यन्या काचिद्धात्रेयिकामृते ।</s-l><s-l>कन्यापुरगतां बालां निपुणां परिरक्षणे ॥ ३ ॥</s-l></s-lg><s-lg><s-l>ततः कालेन सा गर्भं सुषुवे वरवर्णिनी ।</s-l><s-l>कन्यैव तस्य देवस्य प्रसादादमरप्रभम् ॥ ४ ॥</s-l></s-lg><s-lg><s-l>तथैव बद्धकवचं कनकोज्ज्वलकुण्डलम् ।</s-l><s-l>हर्यक्षं वृषभस्कन्धं यथास्य पितरं तथा ॥ ५ ॥</s-l></s-lg><s-lg><s-l>जातमात्रं च तं गर्भं धात्र्या संमन्त्र्य भामिनी ।</s-l><s-l>मञ्जूषायामवदधे स्वास्तीर्णायां समन्ततः ॥ ६ ॥</s-l></s-lg><s-lg><s-l>मधूच्छिष्टस्थितायां सा सुखायां रुदती तथा ।</s-l><s-l>श्लक्ष्णायां सुपिधानायामश्वनद्यामवासृजत् ॥ ७ ॥</s-l></s-lg><s-lg><s-l>जानती चाप्यकर्तव्यं कन्याया गर्भधारणम् ।</s-l><s-l>पुत्रस्नेहेन राजेन्द्र करुणं पर्यदेवयत् ॥ ८ ॥</s-l></s-lg><s-lg><s-l>समुत्सृजन्ती मञ्जूषामश्वनद्यास्तदा जले ।</s-l><s-l>उवाच रुदती कुन्ती यानि वाक्यानि तच्छृणु ॥ ९ ॥</s-l></s-lg><s-lg><s-l>स्वस्ति तेऽस्त्वान्तरिक्षेभ्यः पार्थिवेभ्यश्च पुत्रक ।</s-l><s-l>दिव्येभ्यश्चैव भूतेभ्यस्तथा तोयचराश्च ये ॥ १० ॥</s-l></s-lg><s-lg><s-l>शिवास्ते सन्तु पन्थानो मा च ते परिपन्थिनः ।</s-l><s-l>आगमाश्च तथा पुत्र भवन्त्वद्रोहचेतसः ॥ ११ ॥</s-l></s-lg><s-lg><s-l>पातु त्वां वरुणो राजा सलिले सलिलेश्वरः ।</s-l><s-l>अन्तरिक्षेऽन्तरिक्षस्थः पवनः सर्वगस्तथा ॥ १२ ॥</s-l></s-lg><s-lg><s-l>पिता त्वां पातु सर्वत्र तपनस्तपतां वरः ।</s-l><s-l>येन दत्तोऽसि मे पुत्र दिव्येन विधिना किल ॥ १३ ॥</s-l></s-lg><s-lg><s-l>आदित्या वसवो रुद्राः साध्या विश्वे च देवताः ।</s-l><s-l>मरुतश्च सहेन्द्रेण दिशश्च सदिगीश्वराः ॥ १४ ॥</s-l></s-lg><s-lg><s-l>रक्षन्तु त्वां सुराः सर्वे समेषु विषमेषु च ।</s-l><s-l>वेत्स्यामि त्वां विदेशेऽपि कवचेनोपसूचितम् ॥ १५ ॥</s-l></s-lg><s-lg><s-l>धन्यस्ते पुत्र जनको देवो भानुर्विभावसुः ।</s-l><s-l>यस्त्वां द्रक्ष्यति दिव्येन चक्षुषा वाहिनीगतम् ॥ १६ ॥</s-l></s-lg><s-lg><s-l>धन्या सा प्रमदा या त्वां पुत्रत्वे कल्पयिष्यति ।</s-l><s-l>यस्यास्त्वं तृषितः पुत्र स्तनं पास्यसि देवज ॥ १७ ॥</s-l></s-lg><s-lg><s-l>को नु स्वप्नस्तया दृष्टो या त्वामादित्यवर्चसम् ।</s-l><s-l>दिव्यवर्मसमायुक्तं दिव्यकुण्डलभूषितम् ॥ १८ ॥</s-l></s-lg><s-lg><s-l>पद्मायतविशालाक्षं पद्मताम्रतलोज्ज्वलम् ।</s-l><s-l>सुललाटं सुकेशान्तं पुत्रत्वे कल्पयिष्यति ॥ १९ ॥</s-l></s-lg><s-lg><s-l>धन्या द्रक्ष्यन्ति पुत्र त्वां भूमौ संसर्पमाणकम् ।</s-l><s-l>अव्यक्तकलवाक्यानि वदन्तं रेणुगुण्ठितम् ॥ २० ॥</s-l></s-lg><s-lg><s-l>धन्या द्रक्ष्यन्ति पुत्र त्वां पुनर्यौवनगे मुखे ।</s-l><s-l>हिमवद्वनसंभूतं सिंहं केसरिणं यथा ॥ २१ ॥</s-l></s-lg><s-lg><s-l>एवं बहुविधं राजन्विलप्य करुणं पृथा ।</s-l><s-l>अवासृजत मञ्जूषामश्वनद्यास्तदा जले ॥ २२ ॥</s-l></s-lg><s-lg><s-l>रुदती पुत्रशोकार्ता निशीथे कमलेक्षणा ।</s-l><s-l>धात्र्या सह पृथा राजन्पुत्रदर्शनलालसा ॥ २३ ॥</s-l></s-lg><s-lg><s-l>विसर्जयित्वा मञ्जूषां संबोधनभयात्पितुः ।</s-l><s-l>विवेश राजभवनं पुनः शोकातुरा ततः ॥ २४ ॥</s-l></s-lg><s-lg><s-l>मञ्जूषा त्वश्वनद्याः सा ययौ चर्मण्वतीं नदीम् ।</s-l><s-l>चर्मण्वत्याश्च यमुनां ततो गङ्गां जगाम ह ॥ २५ ॥</s-l></s-lg><s-lg><s-l>गङ्गायाः सूतविषयं चम्पामभ्याययौ पुरीम् ।</s-l><s-l>स मञ्जूषागतो गर्भस्तरङ्गैरुह्यमानकः ॥ २६ ॥</s-l></s-lg><s-lg><s-l>अमृतादुत्थितं दिव्यं तत्तु वर्म सकुण्डलम् ।</s-l><s-l>धारयामास तं गर्भं दैवं च विधिनिर्मितम् ॥ २७ ॥</s-l></s-lg>