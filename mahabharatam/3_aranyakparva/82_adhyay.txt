<s-lg><s-l> पुलस्त्य उवाच ।</s-l><s-l>ततो गच्छेत धर्मज्ञ धर्मतीर्थं पुरातनम् ।</s-l><s-l>तत्र स्नात्वा नरो राजन्धर्मशीलः समाहितः ।</s-l><s-l>आसप्तमं कुलं राजन्पुनीते नात्र संशयः ॥ १ ॥</s-l></s-lg><s-lg><s-l>ततो गच्छेत धर्मज्ञ कारापतनमुत्तमम् ।</s-l><s-l>अग्निष्टोममवाप्नोति मुनिलोकं च गच्छति ॥ २ ॥</s-l></s-lg><s-lg><s-l>सौगन्धिकं वनं राजंस्ततो गच्छेत मानवः ।</s-l><s-l>यत्र ब्रह्मादयो देवा ऋषयश्च तपोधनाः ॥ ३ ॥</s-l></s-lg><s-lg><s-l>सिद्धचारणगन्धर्वाः किंनराः समहोरगाः ।</s-l><s-l>तद्वनं प्रविशन्नेव सर्वपापैः प्रमुच्यते ॥ ४ ॥</s-l></s-lg><s-lg><s-l>ततो हि सा सरिच्छ्रेष्ठा नदीनामुत्तमा नदी ।</s-l><s-l>प्लक्षाद्देवी स्रुता राजन्महापुण्या सरस्वती ॥ ५ ॥</s-l></s-lg><s-lg><s-l>तत्राभिषेकं कुर्वीत वल्मीकान्निःसृते जले ।</s-l><s-l>अर्चयित्वा पितॄन्देवानश्वमेधफलं लभेत् ॥ ६ ॥</s-l></s-lg><s-lg><s-l>ईशानाध्युषितं नाम तत्र तीर्थं सुदुर्लभम् ।</s-l><s-l>षट्सु शम्यानिपातेषु वल्मीकादिति निश्चयः ॥ ७ ॥</s-l></s-lg><s-lg><s-l>कपिलानां सहस्रं च वाजिमेधं च विन्दति ।</s-l><s-l>तत्र स्नात्वा नरव्याघ्र दृष्टमेतत्पुरातने ॥ ८ ॥</s-l></s-lg><s-lg><s-l>सुगन्धां शतकुम्भां च पञ्चयज्ञां च भारत ।</s-l><s-l>अभिगम्य नरश्रेष्ठ स्वर्गलोके महीयते ॥ ९ ॥</s-l></s-lg><s-lg><s-l>त्रिशूलखातं तत्रैव तीर्थमासाद्य भारत ।</s-l><s-l>तत्राभिषेकं कुर्वीत पितृदेवार्चने रतः ।</s-l><s-l>गाणपत्यं स लभते देहं त्यक्त्वा न संशयः ॥ १० ॥</s-l></s-lg><s-lg><s-l>ततो गच्छेत राजेन्द्र देव्याः स्थानं सुदुर्लभम् ।</s-l><s-l>शाकंभरीति विख्याता त्रिषु लोकेषु विश्रुता ॥ ११ ॥</s-l></s-lg><s-lg><s-l>दिव्यं वर्षसहस्रं हि शाकेन किल सुव्रत ।</s-l><s-l>आहारं सा कृतवती मासि मासि नराधिप ॥ १२ ॥</s-l></s-lg><s-lg><s-l>ऋषयोऽभ्यागतास्तत्र देव्या भक्त्या तपोधनाः ।</s-l><s-l>आतिथ्यं च कृतं तेषां शाकेन किल भारत ।</s-l><s-l>ततः शाकम्भरीत्येव नाम तस्याः प्रतिष्ठितम् ॥ १३ ॥</s-l></s-lg><s-lg><s-l>शाकंभरीं समासाद्य ब्रह्मचारी समाहितः ।</s-l><s-l>त्रिरात्रमुषितः शाकं भक्षयेन्नियतः शुचिः ॥ १४ ॥</s-l></s-lg><s-lg><s-l>शाकाहारस्य यत्सम्यग्वर्षैर्द्वादशभिः फलम् ।</s-l><s-l>तत्फलं तस्य भवति देव्याश्छन्देन भारत ॥ १५ ॥</s-l></s-lg><s-lg><s-l>ततो गच्छेत्सुवर्णाक्षं त्रिषु लोकेषु विश्रुतम् ।</s-l><s-l>यत्र विष्णुः प्रसादार्थं रुद्रमाराधयत्पुरा ॥ १६ ॥</s-l></s-lg><s-lg><s-l>वरांश्च सुबहूँल्लेभे दैवतेषु सुदुर्लभान् ।</s-l><s-l>उक्तश्च त्रिपुरघ्नेन परितुष्टेन भारत ॥ १७ ॥</s-l></s-lg><s-lg><s-l>अपि चास्मत्प्रियतरो लोके कृष्ण भविष्यसि ।</s-l><s-l>त्वन्मुखं च जगत्कृत्स्नं भविष्यति न संशयः ॥ १८ ॥</s-l></s-lg><s-lg><s-l>तत्राभिगम्य राजेन्द्र पूजयित्वा वृषध्वजम् ।</s-l><s-l>अश्वमेधमवाप्नोति गाणपत्यं च विन्दति ॥ १९ ॥</s-l></s-lg><s-lg><s-l>धूमावतीं ततो गच्छेत्त्रिरत्रोपोषितो नरः ।</s-l><s-l>मनसा प्रार्थितान्कामाँल्लभते नात्र संशयः ॥ २० ॥</s-l></s-lg><s-lg><s-l>देव्यास्तु दक्षिणार्धेन रथावर्तो नराधिप ।</s-l><s-l>तत्रारोहेत धर्मज्ञ श्रद्दधानो जितेन्द्रियः ।</s-l><s-l>महादेवप्रसादाद्धि गच्छेत परमां गतिम् ॥ २१ ॥</s-l></s-lg><s-lg><s-l>प्रदक्षिणमुपावृत्य गच्छेत भरतर्षभ ।</s-l><s-l>धारां नाम महाप्राज्ञ सर्वपापप्रणाशिनीम् ।</s-l><s-l>तत्र स्नात्वा नरव्याघ्र न शोचति नराधिप ॥ २२ ॥</s-l></s-lg><s-lg><s-l>ततो गच्छेत धर्मज्ञ नमस्कृत्य महागिरिम् ।</s-l><s-l>स्वर्गद्वारेण यत्तुल्यं गङ्गाद्वारं न संशयः ॥ २३ ॥</s-l></s-lg><s-lg><s-l>तत्राभिषेकं कुर्वीत कोटितीर्थे समाहितः ।</s-l><s-l>पुण्डरीकमवाप्नोति कुलं चैव समुद्धरेत् ॥ २४ ॥</s-l></s-lg><s-lg><s-l>सप्तगङ्गे त्रिगङ्गे च शक्रावर्ते च तर्पयन् ।</s-l><s-l>देवान्पितॄंश्च विधिवत्पुण्यलोके महीयते ॥ २५ ॥</s-l></s-lg><s-lg><s-l>ततः कनखले स्नात्वा त्रिरात्रोपोषितो नरः ।</s-l><s-l>अश्वमेधमवाप्नोति स्वर्गलोकं च गच्छति ॥ २६ ॥</s-l></s-lg><s-lg><s-l>कपिलावटं च गच्छेत तीर्थसेवी नराधिप ।</s-l><s-l>उष्यैकां रजनीं तत्र गोसहस्रफलं लभेत् ॥ २७ ॥</s-l></s-lg><s-lg><s-l>नागराजस्य राजेन्द्र कपिलस्य महात्मनाः ।</s-l><s-l>तीर्थं कुरुवरश्रेष्ठ सर्वलोकेषु विश्रुतम् ॥ २८ ॥</s-l></s-lg><s-lg><s-l>तत्राभिषेकं कुर्वीत नागतीर्थे नराधिप ।</s-l><s-l>कपिलानां सहस्रस्य फलं प्राप्नोति मानवः ॥ २९ ॥</s-l></s-lg><s-lg><s-l>ततो ललितिकां गच्छेच्छंतनोस्तीर्थमुत्तमम् ।</s-l><s-l>तत्र स्नात्वा नरो राजन्न दुर्गतिमवाप्नुयात् ॥ ३० ॥</s-l></s-lg><s-lg><s-l>गङ्गासंगमयोश्चैव स्नाति यः संगमे नरः ।</s-l><s-l>दशाश्वमेधानाप्नोति कुलं चैव समुद्धरेत् ॥ ३१ ॥</s-l></s-lg><s-lg><s-l>ततो गच्छेत राजेन्द्र सुगन्धां लोकविश्रुताम् ।</s-l><s-l>सर्वपापविशुद्धात्मा ब्रह्मलोके महीयते ॥ ३२ ॥</s-l></s-lg><s-lg><s-l>रुद्रावर्तं ततो गच्छेत्तीर्थसेवी नराधिप ।</s-l><s-l>तत्र स्नात्वा नरो राजन्स्वर्गलोके महीयते ॥ ३३ ॥</s-l></s-lg><s-lg><s-l>गङ्गायाश्च नरश्रेष्ठ सरस्वत्याश्च संगमे ।</s-l><s-l>स्नातोऽश्वमेधमाप्नोति स्वर्गलोकं च गच्छति ॥ ३४ ॥</s-l></s-lg><s-lg><s-l>भद्रकर्णेश्वरं गत्वा देवमर्च्य यथाविधि ।</s-l><s-l>न दुर्गतिमवाप्नोति स्वर्गलोकं च गच्छति ॥ ३५ ॥</s-l></s-lg><s-lg><s-l>ततः कुब्जाम्रकं गच्छेत्तीर्थसेवी यथाक्रमम् ।</s-l><s-l>गोसहस्रमवाप्नोति स्वर्गलोकं च गच्छति ॥ ३६ ॥</s-l></s-lg><s-lg><s-l>अरुन्धतीवटं गच्छेत्तीर्थसेवी नराधिप ।</s-l><s-l>सामुद्रकमुपस्पृश्य त्रिरात्रोपोषितो नरः ।</s-l><s-l>गोसहस्रफलं विन्देत्कुलं चैव समुद्धरेत् ॥ ३७ ॥</s-l></s-lg><s-lg><s-l>ब्रह्मावर्तं ततो गच्छेद्ब्रह्मचारी समाहितः ।</s-l><s-l>अश्वमेधमवाप्नोति स्वर्गलोकं च गच्छति ॥ ३८ ॥</s-l></s-lg><s-lg><s-l>यमुनाप्रभवं गत्वा उपस्पृश्य च यामुने ।</s-l><s-l>अश्वमेधफलं लब्ध्वा स्वर्गलोके महीयते ॥ ३९ ॥</s-l></s-lg><s-lg><s-l>दर्वीसंक्रमणं प्राप्य तीर्थं त्रैलोक्यविश्रुतम् ।</s-l><s-l>अश्वमेधमवाप्नोति स्वर्गलोकं च गच्छति ॥ ४० ॥</s-l></s-lg><s-lg><s-l>सिन्धोश्च प्रभवं गत्वा सिद्धगन्धर्वसेवितम् ।</s-l><s-l>तत्रोष्य रजनीः पञ्च विन्द्याद्बहु सुवर्णकम् ॥ ४१ ॥</s-l></s-lg><s-lg><s-l>अथ वेदीं समासाद्य नरः परमदुर्गमाम् ।</s-l><s-l>अश्वमेधमवाप्नोति गच्छेच्चौशनसीं गतिम् ॥ ४२ ॥</s-l></s-lg><s-lg><s-l>ऋषिकुल्यां समासाद्य वासिष्ठं चैव भारत ।</s-l><s-l>वासिष्ठं समतिक्रम्य सर्वे वर्णा द्विजातयः ॥ ४३ ॥</s-l></s-lg><s-lg><s-l>ऋषिकुल्यां नरः स्नात्वा ऋषिलोकं प्रपद्यते ।</s-l><s-l>यदि तत्र वसेन्मासं शाकाहारो नराधिप ॥ ४४ ॥</s-l></s-lg><s-lg><s-l>भृगुतुङ्गं समासाद्य वाजिमेधफलं लभेत् ।</s-l><s-l>गत्वा वीरप्रमोक्षं च सर्वपापैः प्रमुच्यते ॥ ४५ ॥</s-l></s-lg><s-lg><s-l>कृत्तिकामघयोश्चैव तीर्थमासाद्य भारत ।</s-l><s-l>अग्निष्टोमातिरात्राभ्यां फलं प्राप्नोति पुण्यकृत् ॥ ४६ ॥</s-l></s-lg><s-lg><s-l>ततः संध्यां समासाद्य विद्यातीर्थमनुत्तमम् ।</s-l><s-l>उपस्पृश्य च विद्यानां सर्वासां पारगो भवेत् ॥ ४७ ॥</s-l></s-lg><s-lg><s-l>महाश्रमे वसेद्रात्रिं सर्वपापप्रमोचने ।</s-l><s-l>एककालं निराहारो लोकानावसते शुभान् ॥ ४८ ॥</s-l></s-lg><s-lg><s-l>षष्ठकालोपवासेन मासमुष्य महालये ।</s-l><s-l>सर्वपापविशुद्धात्मा विन्द्याद्बहु सुवर्णकम् ॥ ४९ ॥</s-l></s-lg><s-lg><s-l>अथ वेतसिकां गत्वा पितामहनिषेविताम् ।</s-l><s-l>अश्वमेधमवाप्नोति गच्छेच्चौशनसीं गतिम् ॥ ५० ॥</s-l></s-lg><s-lg><s-l>अथ सुन्दरिकातीर्थं प्राप्य सिद्धनिषेवितम् ।</s-l><s-l>रूपस्य भागी भवति दृष्टमेतत्पुरातने ॥ ५१ ॥</s-l></s-lg><s-lg><s-l>ततो वै ब्राह्मणीं गत्वा ब्रह्मचारी जितेन्द्रियः ।</s-l><s-l>पद्मवर्णेन यानेन ब्रह्मलोकं प्रपद्यते ॥ ५२ ॥</s-l></s-lg><s-lg><s-l>ततश्च नैमिषं गच्छेत्पुण्यं सिद्धनिषेवितम् ।</s-l><s-l>तत्र नित्यं निवसति ब्रह्मा देवगणैर्वृतः ॥ ५३ ॥</s-l></s-lg><s-lg><s-l>नैमिषं प्रार्थयानस्य पापस्यार्धं प्रणश्यति ।</s-l><s-l>प्रविष्टमात्रस्तु नरः सर्वपापैः प्रमुच्यते ॥ ५४ ॥</s-l></s-lg><s-lg><s-l>तत्र मासं वसेद्धीरो नैमिषे तीर्थतत्परः ।</s-l><s-l>पृथिव्यां यानि तीर्थानि नैमिषे तानि भारत ॥ ५५ ॥</s-l></s-lg><s-lg><s-l>अभिषेककृतस्तत्र नियतो नियताशनः ।</s-l><s-l>गवामयस्य यज्ञस्य फलं प्राप्नोति भारत ।</s-l><s-l>पुनात्यासप्तमं चैव कुलं भरतसत्तम ॥ ५६ ॥</s-l></s-lg><s-lg><s-l>यस्त्यजेन्नैमिषे प्राणानुपवासपरायणः ।</s-l><s-l>स मोदेत्स्वर्गलोकस्थ एवमाहुर्मनीषिणः ।</s-l><s-l>नित्यं पुण्यं च मेध्यं च नैमिषं नृपसत्तम ॥ ५७ ॥</s-l></s-lg><s-lg><s-l>गङ्गोद्भेदं समासाद्य त्रिरात्रोपोषितो नरः ।</s-l><s-l>वाजपेयमवाप्नोति ब्रह्मभूतश्च जायते ॥ ५८ ॥</s-l></s-lg><s-lg><s-l>सरस्वतीं समासाद्य तर्पयेत्पितृदेवताः ।</s-l><s-l>सारस्वतेषु लोकेषु मोदते नात्र संशयः ॥ ५९ ॥</s-l></s-lg><s-lg><s-l>ततश्च बाहुदां गच्छेद्ब्रह्मचारी समाहितः ।</s-l><s-l>देवसत्रस्य यज्ञस्य फलं प्राप्नोति मानवः ॥ ६० ॥</s-l></s-lg><s-lg><s-l>ततश्चीरवतीं गच्छेत्पुण्यां पुण्यतमैर्वृताम् ।</s-l><s-l>पितृदेवार्चनरतो वाजपेयमवाप्नुयात् ॥ ६१ ॥</s-l></s-lg><s-lg><s-l>विमलाशोकमासाद्य विराजति यथा शशी ।</s-l><s-l>तत्रोष्य रजनीमेकां स्वर्गलोके महीयते ॥ ६२ ॥</s-l></s-lg><s-lg><s-l>गोप्रतारं ततो गच्छेत्सरय्वास्तीर्थमुत्तमम् ।</s-l><s-l>यत्र रामो गतः स्वर्गं सभृत्यबलवाहनः ॥ ६३ ॥</s-l></s-lg><s-lg><s-l>देहं त्यक्त्वा दिवं यातस्तस्य तीर्थस्य तेजसा ।</s-l><s-l>रामस्य च प्रसादेन व्यवसायाच्च भारत ॥ ६४ ॥</s-l></s-lg><s-lg><s-l>तस्मिंस्तीर्थे नरः स्नात्वा गोप्रतारे नराधिप ।</s-l><s-l>सर्वपापविशुद्धात्मा स्वर्गलोके महीयते ॥ ६५ ॥</s-l></s-lg><s-lg><s-l>रामतीर्थे नरः स्नात्वा गोमत्यां कुरुनन्दन ।</s-l><s-l>अश्वमेधमवाप्नोति पुनाति च कुलं नरः ॥ ६६ ॥</s-l></s-lg><s-lg><s-l>शतसाहस्रिकं तत्र तीर्थं भरतसत्तम ।</s-l><s-l>तत्रोपस्पर्शनं कृत्वा नियतो नियताशनः ।</s-l><s-l>गोसहस्रफलं पुण्यं प्राप्नोति भरतर्षभ ॥ ६७ ॥</s-l></s-lg><s-lg><s-l>ततो गच्छेत राजेन्द्र भर्तृस्थानमनुत्तमम् ।</s-l><s-l>कोटितीर्थे नरः स्नात्वा अर्चयित्वा गुहं नृप ।</s-l><s-l>गोसहस्रफलं विन्देत्तेजस्वी च भवेन्नरः ॥ ६८ ॥</s-l></s-lg><s-lg><s-l>ततो वाराणसीं गत्वा अर्चयित्वा वृषध्वजम् ।</s-l><s-l>कपिलाह्रदे नरः स्नात्वा राजसूयफलं लभेत् ॥ ६९ ॥</s-l></s-lg><s-lg><s-l>मार्कण्डेयस्य राजेन्द्र तीर्थमासाद्य दुर्लभम् ।</s-l><s-l>गोमतीगङ्गयोश्चैव संगमे लोकविश्रुते ।</s-l><s-l>अग्निष्टोममवाप्नोति कुलं चैव समुद्धरेत् ॥ ७० ॥</s-l></s-lg><s-lg><s-l>ततो गयां समासाद्य ब्रह्मचारी जितेन्द्रियः ।</s-l><s-l>अश्वमेधमवाप्नोति गमनादेव भारत ॥ ७१ ॥</s-l></s-lg><s-lg><s-l>तत्राक्षयवटो नाम त्रिषु लोकेषु विश्रुतः ।</s-l><s-l>पितॄणां तत्र वै दत्तमक्षयं भवति प्रभो ॥ ७२ ॥</s-l></s-lg><s-lg><s-l>महानद्यामुपस्पृश्य तर्पयेत्पितृदेवताः ।</s-l><s-l>अक्षयान्प्राप्नुयाल्लोकान्कुलं चैव समुद्धरेत् ॥ ७३ ॥</s-l></s-lg><s-lg><s-l>ततो ब्रह्मसरो गच्छेद्धर्मारण्योपशोभितम् ।</s-l><s-l>पौण्डरीकमवाप्नोति प्रभातामेव शर्वरीम् ॥ ७४ ॥</s-l></s-lg><s-lg><s-l>तस्मिन्सरसि राजेन्द्र ब्रह्मणो यूप उच्छ्रितः ।</s-l><s-l>यूपं प्रदक्षिणं कृत्वा वाजपेयफलं लभेत् ॥ ७५ ॥</s-l></s-lg><s-lg><s-l>ततो गच्छेत राजेन्द्र धेनुकां लोकविश्रुताम् ।</s-l><s-l>एकरात्रोषितो राजन्प्रयच्छेत्तिलधेनुकाम् ।</s-l><s-l>सर्वपापविशुद्धात्मा सोमलोकं व्रजेद्ध्रुवम् ॥ ७६ ॥</s-l></s-lg><s-lg><s-l>तत्र चिह्नं महाराज अद्यापि हि न संशयः ।</s-l><s-l>कपिला सह वत्सेन पर्वते विचरत्युत ।</s-l><s-l>सवत्सायाः पदानि स्म दृश्यन्तेऽद्यापि भारत ॥ ७७ ॥</s-l></s-lg><s-lg><s-l>तेषूपस्पृश्य राजेन्द्र पदेषु नृपसत्तम ।</s-l><s-l>यत्किंचिदशुभं कर्म तत्प्रणश्यति भारत ॥ ७८ ॥</s-l></s-lg><s-lg><s-l>ततो गृध्रवटं गच्छेत्स्थानं देवस्य धीमतः ।</s-l><s-l>स्नायीत भस्मना तत्र अभिगम्य वृषध्वजम् ॥ ७९ ॥</s-l></s-lg><s-lg><s-l>ब्राह्मणेन भवेच्चीर्णं व्रतं द्वादशवार्षिकम् ।</s-l><s-l>इतरेषां तु वर्णानां सर्वपापं प्रणश्यति ॥ ८० ॥</s-l></s-lg><s-lg><s-l>गच्छेत तत उद्यन्तं पर्वतं गीतनादितम् ।</s-l><s-l>सावित्रं तु पदं तत्र दृश्यते भरतर्षभ ॥ ८१ ॥</s-l></s-lg><s-lg><s-l>तत्र संध्यामुपासीत ब्राह्मणः संशितव्रतः ।</s-l><s-l>उपास्ता च भवेत्संध्या तेन द्वादशवार्षिकी ॥ ८२ ॥</s-l></s-lg><s-lg><s-l>योनिद्वारं च तत्रैव विश्रुतं भरतर्षभ ।</s-l><s-l>तत्राभिगम्य मुच्येत पुरुषो योनिसंकरात् ॥ ८३ ॥</s-l></s-lg><s-lg><s-l>कृष्णशुक्लावुभौ पक्षौ गयायां यो वसेन्नरः ।</s-l><s-l>पुनात्यासप्तमं राजन्कुलं नास्त्यत्र संशयः ॥ ८४ ॥</s-l></s-lg><s-lg><s-l>एष्टव्या बहवः पुत्रा यद्येकोऽपि गयां व्रजेत् ।</s-l><s-l>यजेत वाश्वमेधेन नीलं वा वृषमुत्सृजेत् ॥ ८५ ॥</s-l></s-lg><s-lg><s-l>ततः फल्गुं व्रजेद्राजंस्तीर्थसेवी नराधिप ।</s-l><s-l>अश्वमेधमवाप्नोति सिद्धिं च महतीं व्रजेत् ॥ ८६ ॥</s-l></s-lg><s-lg><s-l>ततो गच्छेत राजेन्द्र धर्मपृष्ठं समाहितः ।</s-l><s-l>यत्र धर्मो महाराज नित्यमास्ते युधिष्ठिर ।</s-l><s-l>अभिगम्य ततस्तत्र वाजिमेधफलं लभेत् ॥ ८७ ॥</s-l></s-lg><s-lg><s-l>ततो गच्छेत राजेन्द्र ब्रह्मणस्तीर्थमुत्तमम् ।</s-l><s-l>तत्रार्चयित्वा राजेन्द्र ब्रह्माणममितौजसम् ।</s-l><s-l>राजसूयाश्वमेधाभ्यां फलं प्राप्नोति मानवः ॥ ८८ ॥</s-l></s-lg><s-lg><s-l>ततो राजगृहं गच्छेत्तीर्थसेवी नराधिप ।</s-l><s-l>उपस्पृश्य तपोदेषु काक्षीवानिव मोदते ॥ ८९ ॥</s-l></s-lg><s-lg><s-l>यक्षिण्या नैत्यकं तत्र प्राश्नीत पुरुषः शुचिः ।</s-l><s-l>यक्षिण्यास्तु प्रसादेन मुच्यते भ्रूणहत्यया ॥ ९० ॥</s-l></s-lg><s-lg><s-l>मणिनागं ततो गत्वा गोसहस्रफलं लभेत् ।</s-l><s-l>नैत्यकं भुञ्जते यस्तु मणिनागस्य मानवः ॥ ९१ ॥</s-l></s-lg><s-lg><s-l>दष्टस्याशीविषेणापि न तस्य क्रमते विषम् ।</s-l><s-l>तत्रोष्य रजनीमेकां सर्वपापैः प्रमुच्यते ॥ ९२ ॥</s-l></s-lg><s-lg><s-l>ततो गच्छेत ब्रह्मर्षेर्गौतमस्य वनं नृप ।</s-l><s-l>अहल्याया ह्रदे स्नात्वा व्रजेत परमां गतिम् ।</s-l><s-l>अभिगम्य श्रियं राजन्विन्दते श्रियमुत्तमाम् ॥ ९३ ॥</s-l></s-lg><s-lg><s-l>तत्रोदपानो धर्मज्ञ त्रिषु लोकेषु विश्रुतः ।</s-l><s-l>तत्राभिषेकं कृत्वा तु वाजिमेधमवाप्नुयात् ॥ ९४ ॥</s-l></s-lg><s-lg><s-l>जनकस्य तु राजर्षेः कूपस्त्रिदशपूजितः ।</s-l><s-l>तत्राभिषेकं कृत्वा तु विष्णुलोकमवाप्नुयात् ॥ ९५ ॥</s-l></s-lg><s-lg><s-l>ततो विनशनं गच्छेत्सर्वपापप्रमोचनम् ।</s-l><s-l>वाजपेयमवाप्नोति सोमलोकं च गच्छति ॥ ९६ ॥</s-l></s-lg><s-lg><s-l>गण्डकीं तु समासाद्य सर्वतीर्थजलोद्भवाम् ।</s-l><s-l>वाजपेयमवाप्नोति सूर्यलोकं च गच्छति ॥ ९७ ॥</s-l></s-lg><s-lg><s-l>ततोऽधिवंश्यं धर्मज्ञ समाविश्य तपोवनम् ।</s-l><s-l>गुह्यकेषु महाराज मोदते नात्र संशयः ॥ ९८ ॥</s-l></s-lg><s-lg><s-l>कम्पनां तु समासाद्य नदीं सिद्धनिषेविताम् ।</s-l><s-l>पुण्डरीकमवाप्नोति सूर्यलोकं च गच्छति ॥ ९९ ॥</s-l></s-lg><s-lg><s-l>ततो विशालामासाद्य नदीं त्रैलोक्यविश्रुताम् ।</s-l><s-l>अग्निष्टोममवाप्नोति स्वर्गलोकं च गच्छति ॥ १०० ॥</s-l></s-lg><s-lg><s-l>अथ माहेश्वरीं धारां समासाद्य नराधिप ।</s-l><s-l>अश्वमेधमवाप्नोति कुलं चैव समुद्धरेत् ॥ १०१ ॥</s-l></s-lg><s-lg><s-l>दिवौकसां पुष्करिणीं समासाद्य नरः शुचिः ।</s-l><s-l>न दुर्गतिमवाप्नोति वाजपेयं च विन्दति ॥ १०२ ॥</s-l></s-lg><s-lg><s-l>महेश्वरपदं गच्छेद्ब्रह्मचारी समाहितः ।</s-l><s-l>महेश्वरपदे स्नात्वा वाजिमेधफलं लभेत् ॥ १०३ ॥</s-l></s-lg><s-lg><s-l>तत्र कोटिस्तु तीर्थानां विश्रुता भरतर्षभ ।</s-l><s-l>कूर्मरूपेण राजेन्द्र असुरेण दुरात्मना ।</s-l><s-l>ह्रियमाणाहृता राजन्विष्णुना प्रभविष्णुना ॥ १०४ ॥</s-l></s-lg><s-lg><s-l>तत्राभिषेकं कुर्वाणस्तीर्थकोट्यां युधिष्ठिर ।</s-l><s-l>पुण्डरीकमवाप्नोति विष्णुलोकं च गच्छति ॥ १०५ ॥</s-l></s-lg><s-lg><s-l>ततो गच्छेत राजेन्द्र स्थानं नारायणस्य तु ।</s-l><s-l>सदा संनिहितो यत्र हरिर्वसति भारत ।</s-l><s-l>शालग्राम इति ख्यातो विष्णोरद्भुतकर्मणः ॥ १०६ ॥</s-l></s-lg><s-lg><s-l>अभिगम्य त्रिलोकेशं वरदं विष्णुमव्ययम् ।</s-l><s-l>अश्वमेधमवाप्नोति विष्णुलोकं च गच्छति ॥ १०७ ॥</s-l></s-lg><s-lg><s-l>तत्रोदपानो धर्मज्ञ सर्वपापप्रमोचनः ।</s-l><s-l>समुद्रास्तत्र चत्वारः कूपे संनिहिताः सदा ।</s-l><s-l>तत्रोपस्पृश्य राजेन्द्र न दुर्गतिमवाप्नुयात् ॥ १०८ ॥</s-l></s-lg><s-lg><s-l>अभिगम्य महादेवं वरदं विष्णुमव्ययम् ।</s-l><s-l>विराजति यथा सोम ऋणैर्मुक्तो युधिष्ठिर ॥ १०९ ॥</s-l></s-lg><s-lg><s-l>जातिस्मर उपस्पृश्य शुचिः प्रयतमानसः ।</s-l><s-l>जातिस्मरत्वं प्राप्नोति स्नात्वा तत्र न संशयः ॥ ११० ॥</s-l></s-lg><s-lg><s-l>वटेश्वरपुरं गत्वा अर्चयित्वा तु केशवम् ।</s-l><s-l>ईप्सिताँल्लभते कामानुपवासान्न संशयः ॥ १११ ॥</s-l></s-lg><s-lg><s-l>ततस्तु वामनं गत्वा सर्वपापप्रमोचनम् ।</s-l><s-l>अभिवाद्य हरिं देवं न दुर्गतिमवाप्नुयात् ॥ ११२ ॥</s-l></s-lg><s-lg><s-l>भरतस्याश्रमं गत्वा सर्वपापप्रमोचनम् ।</s-l><s-l>कौशिकीं तत्र सेवेत महापातकनाशिनीम् ।</s-l><s-l>राजसूयस्य यज्ञस्य फलं प्राप्नोति मानवः ॥ ११३ ॥</s-l></s-lg><s-lg><s-l>ततो गच्छेत धर्मज्ञ चम्पकारण्यमुत्तमम् ।</s-l><s-l>तत्रोष्य रजनीमेकां गोसहस्रफलं लभेत् ॥ ११४ ॥</s-l></s-lg><s-lg><s-l>अथ ज्येष्ठिलमासाद्य तीर्थं परमसंमतम् ।</s-l><s-l>उपोष्य रजनीमेकामग्निष्टोमफलं लभेत् ॥ ११५ ॥</s-l></s-lg><s-lg><s-l>तत्र विश्वेश्वरं दृष्ट्वा देव्या सह महाद्युतिम् ।</s-l><s-l>मित्रावरुणयोर्लोकानाप्नोति पुरुषर्षभ ॥ ११६ ॥</s-l></s-lg><s-lg><s-l>कन्यासंवेद्यमासाद्य नियतो नियताशनः ।</s-l><s-l>मनोः प्रजापतेर्लोकानाप्नोति भरतर्षभ ॥ ११७ ॥</s-l></s-lg><s-lg><s-l>कन्यायां ये प्रयच्छन्ति पानमन्नं च भारत ।</s-l><s-l>तदक्षयमिति प्राहुरृषयः संशितव्रताः ॥ ११८ ॥</s-l></s-lg><s-lg><s-l>निश्चीरां च समासाद्य त्रिषु लोकेषु विश्रुताम् ।</s-l><s-l>अश्वमेधमवाप्नोति विष्णुलोकं च गच्छति ॥ ११९ ॥</s-l></s-lg><s-lg><s-l>ये तु दानं प्रयच्छन्ति निश्चीरासंगमे नराः ।</s-l><s-l>ते यान्ति नरशार्दूल ब्रह्मलोकं न संशयः ॥ १२० ॥</s-l></s-lg><s-lg><s-l>तत्राश्रमो वसिष्ठस्य त्रिषु लोकेषु विश्रुतः ।</s-l><s-l>तत्राभिषेकं कुर्वाणो वाजपेयमवाप्नुयात् ॥ १२१ ॥</s-l></s-lg><s-lg><s-l>देवकूटं समासाद्य ब्रह्मर्षिगणसेवितम् ।</s-l><s-l>अश्वमेधमवाप्नोति कुलं चैव समुद्धरेत् ॥ १२२ ॥</s-l></s-lg><s-lg><s-l>ततो गच्छेत राजेन्द्र कौशिकस्य मुनेर्ह्रदम् ।</s-l><s-l>यत्र सिद्धिं परां प्राप्तो विश्वामित्रोऽथ कौशिकः ॥ १२३ ॥</s-l></s-lg><s-lg><s-l>तत्र मासं वसेद्वीर कौशिक्यां भरतर्षभ ।</s-l><s-l>अश्वमेधस्य यत्पुण्यं तन्मासेनाधिगच्छति ॥ १२४ ॥</s-l></s-lg><s-lg><s-l>सर्वतीर्थवरे चैव यो वसेत महाह्रदे ।</s-l><s-l>न दुर्गतिमवाप्नोति विन्देद्बहु सुवर्णकम् ॥ १२५ ॥</s-l></s-lg><s-lg><s-l>कुमारमभिगत्वा च वीराश्रमनिवासिनम् ।</s-l><s-l>अश्वमेधमवाप्नोति नरो नास्त्यत्र संशयः ॥ १२६ ॥</s-l></s-lg><s-lg><s-l>अग्निधारां समासाद्य त्रिषु लोकेषु विश्रुताम् ।</s-l><s-l>अग्निष्टोममवाप्नोति न च स्वर्गान्निवर्तते ॥ १२७ ॥</s-l></s-lg><s-lg><s-l>पितामहसरो गत्वा शैलराजप्रतिष्ठितम् ।</s-l><s-l>तत्राभिषेकं कुर्वाणो अग्निष्टोमफलं लभेत् ॥ १२८ ॥</s-l></s-lg><s-lg><s-l>पितामहस्य सरसः प्रस्रुता लोकपावनी ।</s-l><s-l>कुमारधारा तत्रैव त्रिषु लोकेषु विश्रुता ॥ १२९ ॥</s-l></s-lg><s-lg><s-l>यत्र स्नात्वा कृतार्थोऽस्मीत्यात्मानमवगच्छति ।</s-l><s-l>षष्ठकालोपवासेन मुच्यते ब्रह्महत्यया ॥ १३० ॥</s-l></s-lg><s-lg><s-l>शिखरं वै महादेव्या गौर्यास्त्रैलोक्यविश्रुतम् ।</s-l><s-l>समारुह्य नरः श्राद्धः स्तनकुण्डेषु संविशेत् ॥ १३१ ॥</s-l></s-lg><s-lg><s-l>तत्राभिषेकं कुर्वाणः पितृदेवार्चने रतः ।</s-l><s-l>हयमेधमवाप्नोति शक्रलोकं च गच्छति ॥ १३२ ॥</s-l></s-lg><s-lg><s-l>ताम्रारुणं समासाद्य ब्रह्मचारी समाहितः ।</s-l><s-l>अश्वमेधमवाप्नोति शक्रलोकं च गच्छति ॥ १३३ ॥</s-l></s-lg><s-lg><s-l>नन्दिन्यां च समासाद्य कूपं त्रिदशसेवितम् ।</s-l><s-l>नरमेधस्य यत्पुण्यं तत्प्राप्नोति कुरूद्वह ॥ १३४ ॥</s-l></s-lg><s-lg><s-l>कालिकासंगमे स्नात्वा कौशिक्यारुणयोर्यतः ।</s-l><s-l>त्रिरात्रोपोषितो विद्वान्सर्वपापैः प्रमुच्यते ॥ १३५ ॥</s-l></s-lg><s-lg><s-l>उर्वशीतीर्थमासाद्य ततः सोमाश्रमं बुधः ।</s-l><s-l>कुम्भकर्णाश्रमे स्नात्वा पूज्यते भुवि मानवः ॥ १३६ ॥</s-l></s-lg><s-lg><s-l>स्नात्वा कोकामुखे पुण्ये ब्रह्मचारी यतव्रतः ।</s-l><s-l>जातिस्मरत्वं प्राप्नोति दृष्टमेतत्पुरातने ॥ १३७ ॥</s-l></s-lg><s-lg><s-l>सकृन्नन्दां समासाद्य कृतात्मा भवति द्विजः ।</s-l><s-l>सर्वपापविशुद्धात्मा शक्रलोकं च गच्छति ॥ १३८ ॥</s-l></s-lg><s-lg><s-l>ऋषभद्वीपमासाद्य सेव्यं क्रौञ्चनिषूदनम् ।</s-l><s-l>सरस्वत्यामुपस्पृश्य विमानस्थो विराजते ॥ १३९ ॥</s-l></s-lg><s-lg><s-l>औद्दालकं महाराज तीर्थं मुनिनिषेवितम् ।</s-l><s-l>तत्राभिषेकं कुर्वीत सर्वपापैः प्रमुच्यते ॥ १४० ॥</s-l></s-lg><s-lg><s-l>धर्मतीर्थं समासाद्य पुण्यं ब्रह्मर्षिसेवितम् ।</s-l><s-l>वाजपेयमवाप्नोति नरो नास्त्यत्र संशयः ॥ १४१ ॥</s-l></s-lg><s-lg><s-l>तथा चम्पां समासाद्य भागीरथ्यां कृतोदकः ।</s-l><s-l>दण्डार्कमभिगम्यैव गोसहस्रफलं लभेत् ॥ १४२ ॥</s-l></s-lg><s-lg><s-l>लवेडिकां ततो गच्छेत्पुण्यां पुण्योपसेविताम् ।</s-l><s-l>वाजपेयमवाप्नोति विमानस्थश्च पूज्यते ॥ १४३ ॥</s-l></s-lg>