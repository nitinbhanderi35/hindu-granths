<s-lg><s-l> कर्ण उवाच ।</s-l><s-l>भगवन्तमहं भक्तो यथा मां वेत्थ गोपते ।</s-l><s-l>तथा परमतिग्मांशो नान्यं देवं कथंचन ॥ १ ॥</s-l></s-lg><s-lg><s-l>न मे दारा न मे पुत्रा न चात्मा सुहृदो न च ।</s-l><s-l>तथेष्टा वै सदा भक्त्या यथा त्वं गोपते मम ॥ २ ॥</s-l></s-lg><s-lg><s-l>इष्टानां च महात्मानो भक्तानां च न संशयः ।</s-l><s-l>कुर्वन्ति भक्तिमिष्टां च जानीषे त्वं च भास्कर ॥ ३ ॥</s-l></s-lg><s-lg><s-l>इष्टो भक्तश्च मे कर्णो न चान्यद्दैवतं दिवि ।</s-l><s-l>जानीत इति वै कृत्वा भगवानाह मद्धितम् ॥ ४ ॥</s-l></s-lg><s-lg><s-l>भूयश्च शिरसा याचे प्रसाद्य च पुनः पुनः ।</s-l><s-l>इति ब्रवीमि तिग्मांशो त्वं तु मे क्षन्तुमर्हसि ॥ ५ ॥</s-l></s-lg><s-lg><s-l>बिभेमि न तथा मृत्योर्यथा बिभ्येऽनृतादहम् ।</s-l><s-l>विशेषेण द्विजातीनां सर्वेषां सर्वदा सताम् ।</s-l><s-l>प्रदाने जीवितस्यापि न मेऽत्रास्ति विचारणा ॥ ६ ॥</s-l></s-lg><s-lg><s-l>यच्च मामात्थ देव त्वं पाण्डवं फल्गुनं प्रति ।</s-l><s-l>व्येतु संतापजं दुःखं तव भास्कर मानसम् ।</s-l><s-l>अर्जुनं प्रति मां चैव विजेष्यामि रणेऽर्जुनम् ॥ ७ ॥</s-l></s-lg><s-lg><s-l>तवापि विदितं देव ममाप्यस्त्रबलं महत् ।</s-l><s-l>जामदग्न्यादुपात्तं यत्तथा द्रोणान्महात्मनः ॥ ८ ॥</s-l></s-lg><s-lg><s-l>इदं त्वमनुजानीहि सुरश्रेष्ठ व्रतं मम ।</s-l><s-l>भिक्षते वज्रिणे दद्यामपि जीवितमात्मनः ॥ ९ ॥</s-l></s-lg><s-lg><s-l> सूर्य उवाच ।</s-l><s-l>यदि तात ददास्येते वज्रिणे कुण्डले शुभे ।</s-l><s-l>त्वमप्येनमथो ब्रूया विजयार्थं महाबल ॥ १० ॥</s-l></s-lg><s-lg><s-l>नियमेन प्रदद्यास्त्वं कुण्डले वै शतक्रतोः ।</s-l><s-l>अवध्यो ह्यसि भूतानां कुण्डलाभ्यां समन्वितः ॥ ११ ॥</s-l></s-lg><s-lg><s-l>अर्जुनेन विनाशं हि तव दानवसूदनः ।</s-l><s-l>प्रार्थयानो रणे वत्स कुण्डले ते जिहीर्षति ॥ १२ ॥</s-l></s-lg><s-lg><s-l>स त्वमप्येनमाराध्य सूनृताभिः पुनः पुनः ।</s-l><s-l>अभ्यर्थयेथा देवेशममोघार्थं पुरंदरम् ॥ १३ ॥</s-l></s-lg><s-lg><s-l>अमोघां देहि मे शक्तिममित्रविनिबर्हिणीम् ।</s-l><s-l>दास्यामि ते सहस्राक्ष कुण्डले वर्म चोत्तमम् ॥ १४ ॥</s-l></s-lg><s-lg><s-l>इत्येवं नियमेन त्वं दद्याः शक्राय कुण्डले ।</s-l><s-l>तया त्वं कर्ण संग्रामे हनिष्यसि रणे रिपून् ॥ १५ ॥</s-l></s-lg><s-lg><s-l>नाहत्वा हि महाबाहो शत्रूनेति करं पुनः ।</s-l><s-l>सा शक्तिर्देवराजस्य शतशोऽथ सहस्रशः ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा सहस्रांशुः सहसान्तरधीयत ।</s-l><s-l>ततः सूर्याय जप्यान्ते कर्णः स्वप्नं न्यवेदयत् ॥ १७ ॥</s-l></s-lg><s-lg><s-l>यथादृष्टं यथातत्त्वं यथोक्तमुभयोर्निशि ।</s-l><s-l>तत्सर्वमानुपूर्व्येण शशंसास्मै वृषस्तदा ॥ १८ ॥</s-l></s-lg><s-lg><s-l>तच्छ्रुत्वा भगवान्देवो भानुः स्वर्भानुसूदनः ।</s-l><s-l>उवाच तं तथेत्येव कर्णं सूर्यः स्मयन्निव ॥ १९ ॥</s-l></s-lg><s-lg><s-l>ततस्तत्त्वमिति ज्ञात्वा राधेयः परवीरहा ।</s-l><s-l>शक्तिमेवाभिकाङ्क्षन्वै वासवं प्रत्यपालयत् ॥ २० ॥</s-l></s-lg>