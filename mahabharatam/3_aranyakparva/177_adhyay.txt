<s-lg><s-l> वैशंपायन उवाच ।</s-l><s-l>युधिष्ठिरस्तमासाद्य सर्पभोगाभिवेष्टितम् ।</s-l><s-l>दयितं भ्रातरं वीरमिदं वचनमब्रवीत् ॥ १ ॥</s-l></s-lg><s-lg><s-l>कुन्तीमातः कथमिमामापदं त्वमवाप्तवान् ।</s-l><s-l>कश्चायं पर्वताभोगप्रतिमः पन्नगोत्तमः ॥ २ ॥</s-l></s-lg><s-lg><s-l>स धर्मराजमालक्ष्य भ्राता भ्रातरमग्रजम् ।</s-l><s-l>कथयामास तत्सर्वं ग्रहणादि विचेष्टितम् ॥ ३ ॥</s-l></s-lg><s-lg><s-l> युधिष्ठिर उवाच ।</s-l><s-l>देवो वा यदि वा दैत्य उरगो वा भवान्यदि ।</s-l><s-l>सत्यं सर्प वचो ब्रूहि पृच्छति त्वां युधिष्ठिरः ॥ ४ ॥</s-l></s-lg><s-lg><s-l>किमाहृत्य विदित्वा वा प्रीतिस्ते स्याद्भुजंगम ।</s-l><s-l>किमाहारं प्रयच्छामि कथं मुञ्चेद्भवानिमम् ॥ ५ ॥</s-l></s-lg><s-lg><s-l> सर्प उवाच ।</s-l><s-l>नहुषो नाम राजाहमासं पूर्वस्तवानघ ।</s-l><s-l>प्रथितः पञ्चमः सोमादायोः पुत्रो नराधिप ॥ ६ ॥</s-l></s-lg><s-lg><s-l>क्रतुभिस्तपसा चैव स्वाध्यायेन दमेन च ।</s-l><s-l>त्रैलोक्यैश्वर्यमव्यग्रं प्राप्तो विक्रमणेन च ॥ ७ ॥</s-l></s-lg><s-lg><s-l>तदैश्वर्यं समासाद्य दर्पो मामगमत्तदा ।</s-l><s-l>सहस्रं हि द्विजातीनामुवाह शिबिकां मम ॥ ८ ॥</s-l></s-lg><s-lg><s-l>ऐश्वर्यमदमत्तोऽहमवमन्य ततो द्विजान् ।</s-l><s-l>इमामगस्त्येन दशामानीतः पृथिवीपते ॥ ९ ॥</s-l></s-lg><s-lg><s-l>न तु मामजहात्प्रज्ञा यावदद्येति पाण्डव ।</s-l><s-l>तस्यैवानुग्रहाद्राजन्नगस्त्यस्य महात्मनः ॥ १० ॥</s-l></s-lg><s-lg><s-l>षष्ठे काले ममाहारः प्राप्तोऽयमनुजस्तव ।</s-l><s-l>नाहमेनं विमोक्ष्यामि न चान्यमभिकामये ॥ ११ ॥</s-l></s-lg><s-lg><s-l>प्रश्नानुच्चारितांस्तु त्वं व्याहरिष्यसि चेन्मम ।</s-l><s-l>अथ पश्चाद्विमोक्ष्यामि भ्रातरं ते वृकोदरम् ॥ १२ ॥</s-l></s-lg><s-lg><s-l> युधिष्ठिर उवाच ।</s-l><s-l>ब्रूहि सर्प यथाकामं प्रतिवक्ष्यामि ते वचः ।</s-l><s-l>अपि चेच्छक्नुयां प्रीतिमाहर्तुं ते भुजंगम ॥ १३ ॥</s-l></s-lg><s-lg><s-l>वेद्यं यद्ब्राह्मणेनेह तद्भवान्वेत्ति केवलम् ।</s-l><s-l>सर्पराज ततः श्रुत्वा प्रतिवक्ष्यामि ते वचः ॥ १४ ॥</s-l></s-lg><s-lg><s-l> सर्प उवाच ।</s-l><s-l>ब्राह्मणः को भवेद्राजन्वेद्यं किं च युधिष्ठिर ।</s-l><s-l>ब्रवीह्यतिमतिं त्वां हि वाक्यैरनुमिमीमहे ॥ १५ ॥</s-l></s-lg><s-lg><s-l> युधिष्ठिर उवाच ।</s-l><s-l>सत्यं दानं क्षमा शीलमानृशंस्यं दमो घृणा ।</s-l><s-l>दृश्यन्ते यत्र नागेन्द्र स ब्राह्मण इति स्मृतः ॥ १६ ॥</s-l></s-lg><s-lg><s-l>वेद्यं सर्प परं ब्रह्म निर्दुःखमसुखं च यत् ।</s-l><s-l>यत्र गत्वा न शोचन्ति भवतः किं विवक्षितम् ॥ १७ ॥</s-l></s-lg><s-lg><s-l> सर्प उवाच ।</s-l><s-l>चातुर्वर्ण्यं प्रमाणं च सत्यं च ब्रह्म चैव ह ।</s-l><s-l>शूद्रेष्वपि च सत्यं च दानमक्रोध एव च ।</s-l><s-l>आनृशंस्यमहिंसा च घृणा चैव युधिष्ठिर ॥ १८ ॥</s-l></s-lg><s-lg><s-l>वेद्यं यच्चात्थ निर्दुःखमसुखं च नराधिप ।</s-l><s-l>ताभ्यां हीनं पदं चान्यन्न तदस्तीति लक्षये ॥ १९ ॥</s-l></s-lg><s-lg><s-l> युधिष्ठिर उवाच ।</s-l><s-l>शूद्रे चैतद्भवेल्लक्ष्यं द्विजे तच्च न विद्यते ।</s-l><s-l>न वै शूद्रो भवेच्छूद्रो ब्राह्मणो न च ब्राह्मणः ॥ २० ॥</s-l></s-lg><s-lg><s-l>यत्रैतल्लक्ष्यते सर्प वृत्तं स ब्राह्मणः स्मृतः ।</s-l><s-l>यत्रैतन्न भवेत्सर्प तं शूद्रमिति निर्दिशेत् ॥ २१ ॥</s-l></s-lg><s-lg><s-l>यत्पुनर्भवता प्रोक्तं न वेद्यं विद्यतेति ह ।</s-l><s-l>ताभ्यां हीनमतीत्यात्र पदं नास्तीति चेदपि ॥ २२ ॥</s-l></s-lg><s-lg><s-l>एवमेतन्मतं सर्प ताभ्यां हीनं न विद्यते ।</s-l><s-l>यथा शीतोष्णयोर्मध्ये भवेन्नोष्णं न शीतता ॥ २३ ॥</s-l></s-lg><s-lg><s-l>एवं वै सुखदुःखाभ्यां हीनमस्ति पदं क्वचित् ।</s-l><s-l>एषा मम मतिः सर्प यथा वा मन्यते भवान् ॥ २४ ॥</s-l></s-lg><s-lg><s-l> सर्प उवाच ।</s-l><s-l>यदि ते वृत्ततो राजन्ब्राह्मणः प्रसमीक्षितः ।</s-l><s-l>व्यर्था जातिस्तदायुष्मन्कृतिर्यावन्न दृश्यते ॥ २५ ॥</s-l></s-lg><s-lg><s-l> युधिष्ठिर उवाच ।</s-l><s-l>जातिरत्र महासर्प मनुष्यत्वे महामते ।</s-l><s-l>संकरात्सर्ववर्णानां दुष्परीक्ष्येति मे मतिः ॥ २६ ॥</s-l></s-lg><s-lg><s-l>सर्वे सर्वास्वपत्यानि जनयन्ति यदा नराः ।</s-l><s-l>वाङ्मैथुनमथो जन्म मरणं च समं नृणाम् ॥ २७ ॥</s-l></s-lg><s-lg><s-l>इदमार्षं प्रमाणं च ये यजामह इत्यपि ।</s-l><s-l>तस्माच्छीलं प्रधानेष्टं विदुर्ये तत्त्वदर्शिनः ॥ २८ ॥</s-l></s-lg><s-lg><s-l>प्राङ्नाभिवर्धनात्पुंसो जातकर्म विधीयते ।</s-l><s-l>तत्रास्य माता सावित्री पिता त्वाचार्य उच्यते ॥ २९ ॥</s-l></s-lg><s-lg><s-l>वृत्त्या शूद्रसमो ह्येष यावद्वेदे न जायते ।</s-l><s-l>अस्मिन्नेवं मतिद्वैधे मनुः स्वायम्भुवोऽब्रवीत् ॥ ३० ॥</s-l></s-lg><s-lg><s-l>कृतकृत्याः पुनर्वर्णा यदि वृत्तं न विद्यते ।</s-l><s-l>संकरस्तत्र नागेन्द्र बलवान्प्रसमीक्षितः ॥ ३१ ॥</s-l></s-lg><s-lg><s-l>यत्रेदानीं महासर्प संस्कृतं वृत्तमिष्यते ।</s-l><s-l>तं ब्राह्मणमहं पूर्वमुक्तवान्भुजगोत्तम ॥ ३२ ॥</s-l></s-lg><s-lg><s-l> सर्प उवाच ।</s-l><s-l>श्रुतं विदितवेद्यस्य तव वाक्यं युधिष्ठिर ।</s-l><s-l>भक्षयेयमहं कस्माद्भ्रातरं ते वृकोदरम् ॥ ३३ ॥</s-l></s-lg>