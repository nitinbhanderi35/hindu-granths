<s-lg><s-l> लोमश उवाच ।</s-l><s-l>सा तु नाव्याश्रमं चक्रे राजकार्यार्थसिद्धये ।</s-l><s-l>संदेशाच्चैव नृपतेः स्वबुद्ध्या चैव भारत ॥ १ ॥</s-l></s-lg><s-lg><s-l>नानापुष्पफलैर्वृक्षैः कृत्रिमैरुपशोभितम् ।</s-l><s-l>नानागुल्मलतोपेतैः स्वादुकामफलप्रदैः ॥ २ ॥</s-l></s-lg><s-lg><s-l>अतीव रमणीयं तदतीव च मनोहरम् ।</s-l><s-l>चक्रे नाव्याश्रमं रम्यमद्भुतोपमदर्शनम् ॥ ३ ॥</s-l></s-lg><s-lg><s-l>ततो निबध्य तां नावमदूरे काश्यपाश्रमात् ।</s-l><s-l>चारयामास पुरुषैर्विहारं तस्य वै मुनेः ॥ ४ ॥</s-l></s-lg><s-lg><s-l>ततो दुहितरं वेश्या समाधायेतिकृत्यताम् ।</s-l><s-l>दृष्ट्वान्तरं काश्यपस्य प्राहिणोद्बुद्धिसंमताम् ॥ ५ ॥</s-l></s-lg><s-lg><s-l>सा तत्र गत्वा कुशला तपोनित्यस्य संनिधौ ।</s-l><s-l>आश्रमं तं समासाद्य ददर्श तमृषेः सुतम् ॥ ६ ॥</s-l></s-lg><s-lg><s-l> वेश्योवाच ।</s-l><s-l>कच्चिन्मुने कुशलं तापसानां कच्चिच्च वो मूलफलं प्रभूतम् ।</s-l><s-l>कच्चिद्भवान्रमते चाश्रमेऽस्मिंस्त्वां वै द्रष्टुं सांप्रतमागतोऽस्मि ॥ ७ ॥</s-l></s-lg><s-lg><s-l>कच्चित्तपो वर्धते तापसानां पिता च ते कच्चिदहीनतेजाः ।</s-l><s-l>कच्चित्त्वया प्रीयते चैव विप्र कच्चित्स्वाध्यायः क्रियते ऋश्यशृङ्ग ॥ ८ ॥</s-l></s-lg><s-lg><s-l> ऋश्यशृङ्ग उवाच ।</s-l><s-l>ऋद्धो भवाञ्ज्योतिरिव प्रकाशते मन्ये चाहं त्वामभिवादनीयम् ।</s-l><s-l>पाद्यं वै ते संप्रदास्यामि कामाद्यथाधर्मं फलमूलानि चैव ॥ ९ ॥</s-l></s-lg><s-lg><s-l>कौश्यां बृस्यामास्स्व यथोपजोषं कृष्णाजिनेनावृतायां सुखायाम् ।</s-l><s-l>क्व चाश्रमस्तव किं नाम चेदं व्रतं ब्रह्मंश्चरसि हि देववत्त्वम् ॥ १० ॥</s-l></s-lg><s-lg><s-l> वेश्योवाच ।</s-l><s-l>ममाश्रमः काश्यपपुत्र रम्यस्त्रियोजनं शैलमिमं परेण ।</s-l><s-l>तत्र स्वधर्मोऽनभिवादनं नो न चोदकं पाद्यमुपस्पृशामः ॥ ११ ॥</s-l></s-lg><s-lg><s-l> ऋश्यशृङ्ग उवाच ।</s-l><s-l>फलानि पक्वानि ददानि तेऽहं भल्लातकान्यामलकानि चैव ।</s-l><s-l>परूषकानीङ्गुदधन्वनानि प्रियालानां कामकारं कुरुष्व ॥ १२ ॥</s-l></s-lg><s-lg><s-l> लोमश उवाच ।</s-l><s-l>सा तानि सर्वाणि विसर्जयित्वा भक्षान्महार्हान्प्रददौ ततोऽस्मै ।</s-l><s-l>तान्यृश्यशृङ्गस्य महारसानि भृशं सुरूपाणि रुचिं ददुर्हि ॥ १३ ॥</s-l></s-lg><s-lg><s-l>ददौ च माल्यानि सुगन्धवन्ति चित्राणि वासांसि च भानुमन्ति ।</s-l><s-l>पानानि चाग्र्याणि ततो मुमोद चिक्रीड चैव प्रजहास चैव ॥ १४ ॥</s-l></s-lg><s-lg><s-l>सा कन्दुकेनारमतास्य मूले विभज्यमाना फलिता लतेव ।</s-l><s-l>गात्रैश्च गात्राणि निषेवमाणा समाश्लिषच्चासकृदृश्यशृङ्गम् ॥ १५ ॥</s-l></s-lg><s-lg><s-l>सर्जानशोकांस्तिलकांश्च वृक्षान्प्रपुष्पितानवनाम्यावभज्य ।</s-l><s-l>विलज्जमानेव मदाभिभूता प्रलोभयामास सुतं महर्षेः ॥ १६ ॥</s-l></s-lg><s-lg><s-l>अथर्श्यशृङ्गं विकृतं समीक्ष्य पुनः पुनः पीड्य च कायमस्य ।</s-l><s-l>अवेक्षमाणा शनकैर्जगाम कृत्वाग्निहोत्रस्य तदापदेशम् ॥ १७ ॥</s-l></s-lg><s-lg><s-l>तस्यां गतायां मदनेन मत्तो विचेतनश्चाभवदृश्यशृङ्गः ।</s-l><s-l>तामेव भावेन गतेन शून्यो विनिःश्वसन्नार्तरूपो बभूव ॥ १८ ॥</s-l></s-lg><s-lg><s-l>ततो मुहूर्ताद्धरिपिङ्गलाक्षः प्रवेष्टितो रोमभिरा नखाग्रात् ।</s-l><s-l>स्वाध्यायवान्वृत्तसमाधियुक्तो विभाण्डकः काश्यपः प्रादुरासीत् ॥ १९ ॥</s-l></s-lg><s-lg><s-l>सोऽपश्यदासीनमुपेत्य पुत्रं ध्यायन्तमेकं विपरीतचित्तम् ।</s-l><s-l>विनिःश्वसन्तं मुहुरूर्ध्वदृष्टिं विभाण्डकः पुत्रमुवाच दीनम् ॥ २० ॥</s-l></s-lg><s-lg><s-l>न कल्प्यन्ते समिधः किं नु तात कच्चिद्धुतं चाग्निहोत्रं त्वयाद्य ।</s-l><s-l>सुनिर्णिक्तं स्रुक्स्रुवं होमधेनुः कच्चित्सवत्सा च कृता त्वयाद्य ॥ २१ ॥</s-l></s-lg><s-lg><s-l>न वै यथापूर्वमिवासि पुत्र चिन्तापरश्चासि विचेतनश्च ।</s-l><s-l>दीनोऽतिमात्रं त्वमिहाद्य किं नु पृच्छामि त्वां क इहाद्यागतोऽभूत् ॥ २२ ॥</s-l></s-lg>