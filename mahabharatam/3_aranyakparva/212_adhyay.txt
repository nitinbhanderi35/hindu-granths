<s-lg><s-l> मार्कण्डेय उवाच ।</s-l><s-l>आपस्य मुदिता भार्या सहस्य परमा प्रिया ।</s-l><s-l>भूपतिर्भुवभर्ता च जनयत्पावकं परम् ॥ १ ॥</s-l></s-lg><s-lg><s-l>भूतानां चापि सर्वेषां यं प्राहुः पावकं पतिम् ।</s-l><s-l>आत्मा भुवनभर्तेति सान्वयेषु द्विजातिषु ॥ २ ॥</s-l></s-lg><s-lg><s-l>महतां चैव भूतानां सर्वेषामिह यः पतिः ।</s-l><s-l>भगवान्स महातेजा नित्यं चरति पावकः ॥ ३ ॥</s-l></s-lg><s-lg><s-l>अग्निर्गृहपतिर्नाम नित्यं यज्ञेषु पूज्यते ।</s-l><s-l>हुतं वहति यो हव्यमस्य लोकस्य पावकः ॥ ४ ॥</s-l></s-lg><s-lg><s-l>अपां गर्भो महाभागः सहपुत्रो महाद्भुतः ।</s-l><s-l>भूपतिर्भुवभर्ता च महतः पतिरुच्यते ॥ ५ ॥</s-l></s-lg><s-lg><s-l>दहन्मृतानि भूतानि तस्याग्निर्भरतोऽभवत् ।</s-l><s-l>अग्निष्टोमे च नियतः क्रतुश्रेष्ठो भरस्य तु ॥ ६ ॥</s-l></s-lg><s-lg><s-l>आयान्तं नियतं दृष्ट्वा प्रविवेशार्णवं भयात् ।</s-l><s-l>देवास्तं नाधिगच्छन्ति मार्गमाणा यथादिशम् ॥ ७ ॥</s-l></s-lg><s-lg><s-l>दृष्ट्वा त्वग्निरथर्वाणं ततो वचनमब्रवीत् ।</s-l><s-l>देवानां वह हव्यं त्वमहं वीर सुदुर्बलः ।</s-l><s-l>अथर्वन्गच्छ मध्वक्षं प्रियमेतत्कुरुष्व मे ॥ ८ ॥</s-l></s-lg><s-lg><s-l>प्रेष्य चाग्निरथर्वाणमन्यं देशं ततोऽगमत् ।</s-l><s-l>मत्स्यास्तस्य समाचख्युः क्रुद्धस्तानग्निरब्रवीत् ॥ ९ ॥</s-l></s-lg><s-lg><s-l>भक्ष्या वै विविधैर्भावैर्भविष्यथ शरीरिणाम् ।</s-l><s-l>अथर्वाणं तथा चापि हव्यवाहोऽब्रवीद्वचः ॥ १० ॥</s-l></s-lg><s-lg><s-l>अनुनीयमानोऽपि भृशं देववाक्याद्धि तेन सः ।</s-l><s-l>नैच्छद्वोढुं हविः सर्वं शरीरं च समत्यजत् ॥ ११ ॥</s-l></s-lg><s-lg><s-l>स तच्छरीरं संत्यज्य प्रविवेश धरां तदा ।</s-l><s-l>भूमिं स्पृष्ट्वासृजद्धातून्पृथक्पृथगतीव हि ॥ १२ ॥</s-l></s-lg><s-lg><s-l>आस्यात्सुगन्धि तेजश्च अस्थिभ्यो देवदारु च ।</s-l><s-l>श्लेष्मणः स्फटिकं तस्य पित्तान्मरकतं तथा ॥ १३ ॥</s-l></s-lg><s-lg><s-l>यकृत्कृष्णायसं तस्य त्रिभिरेव बभुः प्रजाः ।</s-l><s-l>नखास्तस्याभ्रपटलं शिराजालानि विद्रुमम् ।</s-l><s-l>शरीराद्विविधाश्चान्ये धातवोऽस्याभवन्नृप ॥ १४ ॥</s-l></s-lg><s-lg><s-l>एवं त्यक्त्वा शरीरं तु परमे तपसि स्थितः ।</s-l><s-l>भृग्वङ्गिरादिभिर्भूयस्तपसोत्थापितस्तदा ॥ १५ ॥</s-l></s-lg><s-lg><s-l>भृशं जज्वाल तेजस्वी तपसाप्यायितः शिखी ।</s-l><s-l>दृष्ट्वा ऋषीन्भयाच्चापि प्रविवेश महार्णवम् ॥ १६ ॥</s-l></s-lg><s-lg><s-l>तस्मिन्नष्टे जगद्भीतमथर्वाणमथाश्रितम् ।</s-l><s-l>अर्चयामासुरेवैनमथर्वाणं सुरर्षयः ॥ १७ ॥</s-l></s-lg><s-lg><s-l>अथर्वा त्वसृजल्लोकानात्मनालोक्य पावकम् ।</s-l><s-l>मिषतां सर्वभूतानामुन्ममाथ महार्णवम् ॥ १८ ॥</s-l></s-lg><s-lg><s-l>एवमग्निर्भगवता नष्टः पूर्वमथर्वणा ।</s-l><s-l>आहूतः सर्वभूतानां हव्यं वहति सर्वदा ॥ १९ ॥</s-l></s-lg><s-lg><s-l>एवं त्वजनयद्धिष्ण्यान्वेदोक्तान्विबुधान्बहून् ।</s-l><s-l>विचरन्विविधान्देशान्भ्रममाणस्तु तत्र वै ॥ २० ॥</s-l></s-lg><s-lg><s-l>सिन्धुवर्जं पञ्च नद्यो देविकाथ सरस्वती ।</s-l><s-l>गङ्गा च शतकुम्भा च शरयूर्गण्डसाह्वया ॥ २१ ॥</s-l></s-lg><s-lg><s-l>चर्मण्वती मही चैव मेध्या मेधातिथिस्तथा ।</s-l><s-l>ताम्रावती वेत्रवती नद्यस्तिस्रोऽथ कौशिकी ॥ २२ ॥</s-l></s-lg><s-lg><s-l>तमसा नर्मदा चैव नदी गोदावरी तथा ।</s-l><s-l>वेण्णा प्रवेणी भीमा च मेद्रथा चैव भारत ॥ २३ ॥</s-l></s-lg><s-lg><s-l>भारती सुप्रयोगा च कावेरी मुर्मुरा तथा ।</s-l><s-l>कृष्णा च कृष्णवेण्णा च कपिला शोण एव च ।</s-l><s-l>एता नद्यस्तु धिष्ण्यानां मातरो याः प्रकीर्तिताः ॥ २४ ॥</s-l></s-lg><s-lg><s-l>अद्भुतस्य प्रिया भार्या तस्याः पुत्रो विडूरथः ।</s-l><s-l>यावन्तः पावकाः प्रोक्ताः सोमास्तावन्त एव च ॥ २५ ॥</s-l></s-lg><s-lg><s-l>अत्रेश्चाप्यन्वये जाता ब्रह्मणो मानसाः प्रजाः ।</s-l><s-l>अत्रिः पुत्रान्स्रष्टुकामस्तानेवात्मन्यधारयत् ।</s-l><s-l>तस्य तद्ब्रह्मणः कायान्निर्हरन्ति हुताशनाः ॥ २६ ॥</s-l></s-lg><s-lg><s-l>एवमेते महात्मानः कीर्तितास्तेऽग्नयो मया ।</s-l><s-l>अप्रमेया यथोत्पन्नाः श्रीमन्तस्तिमिरापहाः ॥ २७ ॥</s-l></s-lg><s-lg><s-l>अद्भुतस्य तु माहात्म्यं यथा वेदेषु कीर्तितम् ।</s-l><s-l>तादृशं विद्धि सर्वेषामेको ह्येष हुताशनः ॥ २८ ॥</s-l></s-lg><s-lg><s-l>एक एवैष भगवान्विज्ञेयः प्रथमोऽङ्गिराः ।</s-l><s-l>बहुधा निःसृतः कायाज्ज्योतिष्टोमः क्रतुर्यथा ॥ २९ ॥</s-l></s-lg><s-lg><s-l>इत्येष वंशः सुमहानग्नीनां कीर्तितो मया ।</s-l><s-l>पावितो विविधैर्मन्त्रैर्हव्यं वहति देहिनाम् ॥ ३० ॥</s-l></s-lg>