<s-lg><s-l> दुर्योधन उवाच ।</s-l><s-l>चित्रसेनं समागम्य प्रहसन्नर्जुनस्तदा ।</s-l><s-l>इदं वचनमक्लीबमब्रवीत्परवीरहा ॥ १ ॥</s-l></s-lg><s-lg><s-l>भ्रातॄनर्हसि नो वीर मोक्तुं गन्धर्वसत्तम ।</s-l><s-l>अनर्हा धर्षणं हीमे जीवमानेषु पाण्डुषु ॥ २ ॥</s-l></s-lg><s-lg><s-l>एवमुक्तस्तु गन्धर्वः पाण्डवेन महात्मना ।</s-l><s-l>उवाच यत्कर्ण वयं मन्त्रयन्तो विनिर्गताः ।</s-l><s-l>द्रष्टारः स्म सुखाद्धीनान्सदारान्पाण्डवानिति ॥ ३ ॥</s-l></s-lg><s-lg><s-l>तस्मिन्नुच्चार्यमाणे तु गन्धर्वेण वचस्यथ ।</s-l><s-l>भूमेर्विवरमन्वैच्छं प्रवेष्टुं व्रीडयान्वितः ॥ ४ ॥</s-l></s-lg><s-lg><s-l>युधिष्ठिरमथागम्य गन्धर्वाः सह पाण्डवैः ।</s-l><s-l>अस्मद्दुर्मन्त्रितं तस्मै बद्धांश्चास्मान्न्यवेदयन् ॥ ५ ॥</s-l></s-lg><s-lg><s-l>स्त्रीसमक्षमहं दीनो बद्धः शत्रुवशं गतः ।</s-l><s-l>युधिष्ठिरस्योपहृतः किं नु दुःखमतः परम् ॥ ६ ॥</s-l></s-lg><s-lg><s-l>ये मे निराकृता नित्यं रिपुर्येषामहं सदा ।</s-l><s-l>तैर्मोक्षितोऽहं दुर्बुद्धिर्दत्तं तैर्जीवितं च मे ॥ ७ ॥</s-l></s-lg><s-lg><s-l>प्राप्तः स्यां यद्यहं वीर वधं तस्मिन्महारणे ।</s-l><s-l>श्रेयस्तद्भविता मह्यमेवंभूतं न जीवितम् ॥ ८ ॥</s-l></s-lg><s-lg><s-l>भवेद्यशः पृथिव्यां मे ख्यातं गन्धर्वतो वधात् ।</s-l><s-l>प्राप्ताश्च लोकाः पुण्याः स्युर्महेन्द्रसदनेऽक्षयाः ॥ ९ ॥</s-l></s-lg><s-lg><s-l>यत्त्वद्य मे व्यवसितं तच्छृणुध्वं नरर्षभाः ।</s-l><s-l>इह प्रायमुपासिष्ये यूयं व्रजत वै गृहान् ।</s-l><s-l>भ्रातरश्चैव मे सर्वे प्रयान्त्वद्य पुरं प्रति ॥ १० ॥</s-l></s-lg><s-lg><s-l>कर्णप्रभृतयश्चैव सुहृदो बान्धवाश्च ये ।</s-l><s-l>दुःशासनं पुरस्कृत्य प्रयान्त्वद्य पुरं प्रति ॥ ११ ॥</s-l></s-lg><s-lg><s-l>न ह्यहं प्रतियास्यामि पुरं शत्रुनिराकृतः ।</s-l><s-l>शत्रुमानापहो भूत्वा सुहृदां मानकृत्तथा ॥ १२ ॥</s-l></s-lg><s-lg><s-l>स सुहृच्छोकदो भूत्वा शत्रूणां हर्षवर्धनः ।</s-l><s-l>वारणाह्वयमासाद्य किं वक्ष्यामि जनाधिपम् ॥ १३ ॥</s-l></s-lg><s-lg><s-l>भीष्मो द्रोणः कृपो द्रौणिर्विदुरः संजयस्तथा ।</s-l><s-l>बाह्लीकः सोमदत्तश्च ये चान्ये वृद्धसंमताः ॥ १४ ॥</s-l></s-lg><s-lg><s-l>ब्राह्मणाः श्रेणिमुख्याश्च तथोदासीनवृत्तयः ।</s-l><s-l>किं मां वक्ष्यन्ति किं चापि प्रतिवक्ष्यामि तानहम् ॥ १५ ॥</s-l></s-lg><s-lg><s-l>रिपूणां शिरसि स्थित्वा तथा विक्रम्य चोरसि ।</s-l><s-l>आत्मदोषात्परिभ्रष्टः कथं वक्ष्यामि तानहम् ॥ १६ ॥</s-l></s-lg><s-lg><s-l>दुर्विनीताः श्रियं प्राप्य विद्यामैश्वर्यमेव च ।</s-l><s-l>तिष्ठन्ति न चिरं भद्रे यथाहं मदगर्वितः ॥ १७ ॥</s-l></s-lg><s-lg><s-l>अहो बत यथेदं मे कष्टं दुश्चरितं कृतम् ।</s-l><s-l>स्वयं दुर्बुद्धिना मोहाद्येन प्राप्तोऽस्मि संशयम् ॥ १८ ॥</s-l></s-lg><s-lg><s-l>तस्मात्प्रायमुपासिष्ये न हि शक्ष्यामि जीवितुम् ।</s-l><s-l>चेतयानो हि को जीवेत्कृच्छ्राच्छत्रुभिरुद्धृतः ॥ १९ ॥</s-l></s-lg><s-lg><s-l>शत्रुभिश्चावहसितो मानी पौरुषवर्जितः ।</s-l><s-l>पाण्डवैर्विक्रमाढ्यैश्च सावमानमवेक्षितः ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>एवं चिन्तापरिगतो दुःशासनमथाब्रवीत् ।</s-l><s-l>दुःशासन निबोधेदं वचनं मम भारत ॥ २१ ॥</s-l></s-lg><s-lg><s-l>प्रतीच्छ त्वं मया दत्तमभिषेकं नृपो भव ।</s-l><s-l>प्रशाधि पृथिवीं स्फीतां कर्णसौबलपालिताम् ॥ २२ ॥</s-l></s-lg><s-lg><s-l>भ्रातॄन्पालय विस्रब्धं मरुतो वृत्रहा यथा ।</s-l><s-l>बान्धवास्त्वोपजीवन्तु देवा इव शतक्रतुम् ॥ २३ ॥</s-l></s-lg><s-lg><s-l>ब्राह्मणेषु सदा वृत्तिं कुर्वीथाश्चाप्रमादतः ।</s-l><s-l>बन्धूनां सुहृदां चैव भवेथास्त्वं गतिः सदा ॥ २४ ॥</s-l></s-lg><s-lg><s-l>ज्ञातींश्चाप्यनुपश्येथा विष्णुर्देवगणानिव ।</s-l><s-l>गुरवः पालनीयास्ते गच्छ पालय मेदिनीम् ॥ २५ ॥</s-l></s-lg><s-lg><s-l>नन्दयन्सुहृदः सर्वाञ्शात्रवांश्चावभर्त्सयन् ।</s-l><s-l>कण्ठे चैनं परिष्वज्य गम्यतामित्युवाच ह ॥ २६ ॥</s-l></s-lg><s-lg><s-l>तस्य तद्वचनं श्रुत्वा दीनो दुःशासनोऽब्रवीत् ।</s-l><s-l>अश्रुकण्ठः सुदुःखार्तः प्राञ्जलिः प्रणिपत्य च ।</s-l><s-l>सगद्गदमिदं वाक्यं भ्रातरं ज्येष्ठमात्मनः ॥ २७ ॥</s-l></s-lg><s-lg><s-l>प्रसीदेत्यपतद्भूमौ दूयमानेन चेतसा ।</s-l><s-l>दुःखितः पादयोस्तस्य नेत्रजं जलमुत्सृजन् ॥ २८ ॥</s-l></s-lg><s-lg><s-l>उक्तवांश्च नरव्याघ्रो नैतदेवं भविष्यति ।</s-l><s-l>विदीर्येत्सनगा भूमिर्द्यौश्चापि शकलीभवेत् ।</s-l><s-l>रविरात्मप्रभां जह्यात्सोमः शीतांशुतां त्यजेत् ॥ २९ ॥</s-l></s-lg><s-lg><s-l>वायुः शैघ्र्यमथो जह्याद्धिमवांश्च परिव्रजेत् ।</s-l><s-l>शुष्येत्तोयं समुद्रेषु वह्निरप्युष्णतां त्यजेत् ॥ ३० ॥</s-l></s-lg><s-lg><s-l>न चाहं त्वदृते राजन्प्रशासेयं वसुंधराम् ।</s-l><s-l>पुनः पुनः प्रसीदेति वाक्यं चेदमुवाच ह ।</s-l><s-l>त्वमेव नः कुले राजा भविष्यसि शतं समाः ॥ ३१ ॥</s-l></s-lg><s-lg><s-l>एवमुक्त्वा स राजेन्द्र सस्वनं प्ररुरोद ह ।</s-l><s-l>पादौ संगृह्य मानार्हौ भ्रातुर्ज्येष्ठस्य भारत ॥ ३२ ॥</s-l></s-lg><s-lg><s-l>तथा तौ दुःखितौ दृष्ट्वा दुःशासनसुयोधनौ ।</s-l><s-l>अभिगम्य व्यथाविष्टः कर्णस्तौ प्रत्यभाषत ॥ ३३ ॥</s-l></s-lg><s-lg><s-l>विषीदथः किं कौरव्यौ बालिश्यात्प्राकृताविव ।</s-l><s-l>न शोकः शोचमानस्य विनिवर्तेत कस्यचित् ॥ ३४ ॥</s-l></s-lg><s-lg><s-l>यदा च शोचतः शोको व्यसनं नापकर्षति ।</s-l><s-l>सामर्थ्यं किं त्वतः शोके शोचमानौ प्रपश्यथः ।</s-l><s-l>धृतिं गृह्णीत मा शत्रूञ्शोचन्तौ नन्दयिष्यथः ॥ ३५ ॥</s-l></s-lg><s-lg><s-l>कर्तव्यं हि कृतं राजन्पाण्डवैस्तव मोक्षणम् ।</s-l><s-l>नित्यमेव प्रियं कार्यं राज्ञो विषयवासिभिः ।</s-l><s-l>पाल्यमानास्त्वया ते हि निवसन्ति गतज्वराः ॥ ३६ ॥</s-l></s-lg><s-lg><s-l>नार्हस्येवंगते मन्युं कर्तुं प्राकृतवद्यथा ।</s-l><s-l>विषण्णास्तव सोदर्यास्त्वयि प्रायं समास्थिते ।</s-l><s-l>उत्तिष्ठ व्रज भद्रं ते समाश्वासय सोदरान् ॥ ३७ ॥</s-l></s-lg><s-lg><s-l>राजन्नद्यावगच्छामि तवेह लघुसत्त्वताम् ।</s-l><s-l>किमत्र चित्रं यद्वीर मोक्षितः पाण्डवैरसि ।</s-l><s-l>सद्यो वशं समापन्नः शत्रूणां शत्रुकर्शन ॥ ३८ ॥</s-l></s-lg><s-lg><s-l>सेनाजीवैश्च कौरव्य तथा विषयवासिभिः ।</s-l><s-l>अज्ञातैर्यदि वा ज्ञातैः कर्तव्यं नृपतेः प्रियम् ॥ ३९ ॥</s-l></s-lg><s-lg><s-l>प्रायः प्रधानाः पुरुषाः क्षोभयन्त्यरिवाहिनीम् ।</s-l><s-l>निगृह्यन्ते च युद्धेषु मोक्ष्यन्ते च स्वसैनिकैः ॥ ४० ॥</s-l></s-lg><s-lg><s-l>सेनाजीवाश्च ये राज्ञां विषये सन्ति मानवाः ।</s-l><s-l>तैः संगम्य नृपार्थाय यतितव्यं यथातथम् ॥ ४१ ॥</s-l></s-lg><s-lg><s-l>यद्येवं पाण्डवै राजन्भवद्विषयवासिभिः ।</s-l><s-l>यदृच्छया मोक्षितोऽद्य तत्र का परिदेवना ॥ ४२ ॥</s-l></s-lg><s-lg><s-l>न चैतत्साधु यद्राजन्पाण्डवास्त्वां नृपोत्तम ।</s-l><s-l>स्वसेनया संप्रयान्तं नानुयान्ति स्म पृष्ठतः ॥ ४३ ॥</s-l></s-lg><s-lg><s-l>शूराश्च बलवन्तश्च संयुगेष्वपलायिनः ।</s-l><s-l>भवतस्ते सभायां वै प्रेष्यतां पूर्वमागताः ॥ ४४ ॥</s-l></s-lg><s-lg><s-l>पाण्डवेयानि रत्नानि त्वमद्याप्युपभुञ्जसे ।</s-l><s-l>सत्त्वस्थान्पाण्डवान्पश्य न ते प्रायमुपाविशन् ।</s-l><s-l>उत्तिष्ठ राजन्भद्रं ते न चिन्तां कर्तुमर्हसि ॥ ४५ ॥</s-l></s-lg><s-lg><s-l>अवश्यमेव नृपते राज्ञो विषयवासिभिः ।</s-l><s-l>प्रियाण्याचरितव्यानि तत्र का परिदेवना ॥ ४६ ॥</s-l></s-lg><s-lg><s-l>मद्वाक्यमेतद्राजेन्द्र यद्येवं न करिष्यसि ।</s-l><s-l>स्थास्यामीह भवत्पादौ शुश्रूषन्नरिमर्दन ॥ ४७ ॥</s-l></s-lg><s-lg><s-l>नोत्सहे जीवितुमहं त्वद्विहीनो नरर्षभ ।</s-l><s-l>प्रायोपविष्टस्तु नृप राज्ञां हास्यो भविष्यसि ॥ ४८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु कर्णेन राजा दुर्योधनस्तदा ।</s-l><s-l>नैवोत्थातुं मनश्चक्रे स्वर्गाय कृतनिश्चयः ॥ ४९ ॥</s-l></s-lg>