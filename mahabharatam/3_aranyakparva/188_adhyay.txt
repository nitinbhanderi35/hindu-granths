<s-lg><s-l> वैशंपायन उवाच ।</s-l><s-l>एवमुक्तास्तु ते पार्था यमौ च पुरुषर्षभौ ।</s-l><s-l>द्रौपद्या कृष्णया सार्धं नमश्चक्रुर्जनार्दनम् ॥ १ ॥</s-l></s-lg><s-lg><s-l>स चैतान्पुरुषव्याघ्र साम्ना परमवल्गुना ।</s-l><s-l>सान्त्वयामास मानार्हान्मन्यमानो यथाविधि ॥ २ ॥</s-l></s-lg><s-lg><s-l>युधिष्ठिरस्तु कौन्तेयो मार्कण्डेयं महामुनिम् ।</s-l><s-l>पुनः पप्रच्छ साम्राज्ये भविष्यां जगतो गतिम् ॥ ३ ॥</s-l></s-lg><s-lg><s-l>आश्चर्यभूतं भवतः श्रुतं नो वदतां वर ।</s-l><s-l>मुने भार्गव यद्वृत्तं युगादौ प्रभवाप्ययौ ॥ ४ ॥</s-l></s-lg><s-lg><s-l>अस्मिन्कलियुगेऽप्यस्ति पुनः कौतूहलं मम ।</s-l><s-l>समाकुलेषु धर्मेषु किं नु शेषं भविष्यति ॥ ५ ॥</s-l></s-lg><s-lg><s-l>किंवीर्या मानवास्तत्र किमाहारविहारिणः ।</s-l><s-l>किमायुषः किंवसना भविष्यन्ति युगक्षये ॥ ६ ॥</s-l></s-lg><s-lg><s-l>कां च काष्ठां समासाद्य पुनः संपत्स्यते कृतम् ।</s-l><s-l>विस्तरेण मुने ब्रूहि विचित्राणीह भाषसे ॥ ७ ॥</s-l></s-lg><s-lg><s-l>इत्युक्तः स मुनिश्रेष्ठः पुनरेवाभ्यभाषत ।</s-l><s-l>रमयन्वृष्णिशार्दूलं पाण्डवांश्च महामुनिः ॥ ८ ॥</s-l></s-lg><s-lg><s-l> मार्कण्डेय उवाच ।</s-l><s-l>भविष्यं सर्वलोकस्य वृत्तान्तं भरतर्षभ ।</s-l><s-l>कलुषं कालमासाद्य कथ्यमानं निबोध मे ॥ ९ ॥</s-l></s-lg><s-lg><s-l>कृते चतुष्पात्सकलो निर्व्याजोपाधिवर्जितः ।</s-l><s-l>वृषः प्रतिष्ठितो धर्मो मनुष्येष्वभवत्पुरा ॥ १० ॥</s-l></s-lg><s-lg><s-l>अधर्मपादविद्धस्तु त्रिभिरंशैः प्रतिष्ठितः ।</s-l><s-l>त्रेतायां द्वापरेऽर्धेन व्यामिश्रो धर्म उच्यते ॥ ११ ॥</s-l></s-lg><s-lg><s-l>त्रिभिरंशैरधर्मस्तु लोकानाक्रम्य तिष्ठति ।</s-l><s-l>चतुर्थांशेन धर्मस्तु मनुष्यानुपतिष्ठति ॥ १२ ॥</s-l></s-lg><s-lg><s-l>आयुर्वीर्यमथो बुद्धिर्बलं तेजश्च पाण्डव ।</s-l><s-l>मनुष्याणामनुयुगं ह्रसतीति निबोध मे ॥ १३ ॥</s-l></s-lg><s-lg><s-l>राजानो ब्राह्मणा वैश्याः शूद्राश्चैव युधिष्ठिर ।</s-l><s-l>व्याजैर्धर्मं चरिष्यन्ति धर्मवैतंसिका नराः ॥ १४ ॥</s-l></s-lg><s-lg><s-l>सत्यं संक्षेप्स्यते लोके नरैः पण्डितमानिभिः ।</s-l><s-l>सत्यहान्या ततस्तेषामायुरल्पं भविष्यति ॥ १५ ॥</s-l></s-lg><s-lg><s-l>आयुषः प्रक्षयाद्विद्यां न शक्ष्यन्त्युपशिक्षितुम् ।</s-l><s-l>विद्याहीनानविज्ञानाल्लोभोऽप्यभिभविष्यति ॥ १६ ॥</s-l></s-lg><s-lg><s-l>लोभक्रोधपरा मूढाः कामसक्ताश्च मानवाः ।</s-l><s-l>वैरबद्धा भविष्यन्ति परस्परवधेप्सवः ॥ १७ ॥</s-l></s-lg><s-lg><s-l>ब्राह्मणाः क्षत्रिया वैश्याः संकीर्यन्तः परस्परम् ।</s-l><s-l>शूद्रतुल्या भविष्यन्ति तपःसत्यविवर्जिताः ॥ १८ ॥</s-l></s-lg><s-lg><s-l>अन्त्या मध्या भविष्यन्ति मध्याश्चान्तावसायिनः ।</s-l><s-l>ईदृशो भविता लोको युगान्ते पर्युपस्थिते ॥ १९ ॥</s-l></s-lg><s-lg><s-l>वस्त्राणां प्रवरा शाणी धान्यानां कोरदूषकाः ।</s-l><s-l>भार्यामित्राश्च पुरुषा भविष्यन्ति युगक्षये ॥ २० ॥</s-l></s-lg><s-lg><s-l>मत्स्यामिषेण जीवन्तो दुहन्तश्चाप्यजैडकम् ।</s-l><s-l>गोषु नष्टासु पुरुषा भविष्यन्ति युगक्षये ॥ २१ ॥</s-l></s-lg><s-lg><s-l>अन्योन्यं परिमुष्णन्तो हिंसयन्तश्च मानवाः ।</s-l><s-l>अजपा नास्तिकाः स्तेना भविष्यन्ति युगक्षये ॥ २२ ॥</s-l></s-lg><s-lg><s-l>सरित्तीरेषु कुद्दालैर्वापयिष्यन्ति चौषधीः ।</s-l><s-l>ताश्चाप्यल्पफलास्तेषां भविष्यन्ति युगक्षये ॥ २३ ॥</s-l></s-lg><s-lg><s-l>श्राद्धे दैवे च पुरुषा ये च नित्यं धृतव्रताः ।</s-l><s-l>तेऽपि लोभसमायुक्ता भोक्ष्यन्तीह परस्परम् ॥ २४ ॥</s-l></s-lg><s-lg><s-l>पिता पुत्रस्य भोक्ता च पितुः पुत्रस्तथैव च ।</s-l><s-l>अतिक्रान्तानि भोज्यानि भविष्यन्ति युगक्षये ॥ २५ ॥</s-l></s-lg><s-lg><s-l>न व्रतानि चरिष्यन्ति ब्राह्मणा वेदनिन्दकाः ।</s-l><s-l>न यक्ष्यन्ति न होष्यन्ति हेतुवादविलोभिताः ॥ २६ ॥</s-l></s-lg><s-lg><s-l>निम्ने कृषिं करिष्यन्ति योक्ष्यन्ति धुरि धेनुकाः ।</s-l><s-l>एकहायनवत्सांश्च वाहयिष्यन्ति मानवाः ॥ २७ ॥</s-l></s-lg><s-lg><s-l>पुत्रः पितृवधं कृत्वा पिता पुत्रवधं तथा ।</s-l><s-l>निरुद्वेगो बृहद्वादी न निन्दामुपलप्स्यते ॥ २८ ॥</s-l></s-lg><s-lg><s-l>म्लेच्छभूतं जगत्सर्वं निष्क्रियं यज्ञवर्जितम् ।</s-l><s-l>भविष्यति निरानन्दमनुत्सवमथो तथा ॥ २९ ॥</s-l></s-lg><s-lg><s-l>प्रायशः कृपणानां हि तथा बन्धुमतामपि ।</s-l><s-l>विधवानां च वित्तानि हरिष्यन्तीह मानवाः ॥ ३० ॥</s-l></s-lg><s-lg><s-l>अल्पवीर्यबलाः स्तब्धा लोभमोहपरायणाः ।</s-l><s-l>तत्कथादानसंतुष्टा दुष्टानामपि मानवाः ।</s-l><s-l>परिग्रहं करिष्यन्ति पापाचारपरिग्रहाः ॥ ३१ ॥</s-l></s-lg><s-lg><s-l>संघातयन्तः कौन्तेय राजानः पापबुद्धयः ।</s-l><s-l>परस्परवधोद्युक्ता मूर्खाः पण्डितमानिनः ।</s-l><s-l>भविष्यन्ति युगस्यान्ते क्षत्रिया लोककण्टकाः ॥ ३२ ॥</s-l></s-lg><s-lg><s-l>अरक्षितारो लुब्धाश्च मानाहंकारदर्पिताः ।</s-l><s-l>केवलं दण्डरुचयो भविष्यन्ति युगक्षये ॥ ३३ ॥</s-l></s-lg><s-lg><s-l>आक्रम्याक्रम्य साधूनां दारांश्चैव धनानि च ।</s-l><s-l>भोक्ष्यन्ते निरनुक्रोशा रुदतामपि भारत ॥ ३४ ॥</s-l></s-lg><s-lg><s-l>न कन्यां याचते कश्चिन्नापि कन्या प्रदीयते ।</s-l><s-l>स्वयंग्राहा भविष्यन्ति युगान्ते पर्युपस्थिते ॥ ३५ ॥</s-l></s-lg><s-lg><s-l>राजानश्चाप्यसंतुष्टाः परार्थान्मूढचेतसः ।</s-l><s-l>सर्वोपायैर्हरिष्यन्ति युगान्ते पर्युपस्थिते ॥ ३६ ॥</s-l></s-lg><s-lg><s-l>म्लेच्छीभूतं जगत्सर्वं भविष्यति च भारत ।</s-l><s-l>हस्तो हस्तं परिमुषेद्युगान्ते पर्युपस्थिते ॥ ३७ ॥</s-l></s-lg><s-lg><s-l>सत्यं संक्षिप्यते लोके नरैः पण्डितमानिभिः ।</s-l><s-l>स्थविरा बालमतयो बालाः स्थविरबुद्धयः ॥ ३८ ॥</s-l></s-lg><s-lg><s-l>भीरवः शूरमानीनः शूरा भीरुविषादिनः ।</s-l><s-l>न विश्वसन्ति चान्योन्यं युगान्ते पर्युपस्थिते ॥ ३९ ॥</s-l></s-lg><s-lg><s-l>एकाहार्यं जगत्सर्वं लोभमोहव्यवस्थितम् ।</s-l><s-l>अधर्मो वर्धति महान्न च धर्मः प्रवर्तते ॥ ४० ॥</s-l></s-lg><s-lg><s-l>ब्राह्मणाः क्षत्रिया वैश्या न शिष्यन्ति जनाधिप ।</s-l><s-l>एकवर्णस्तदा लोको भविष्यति युगक्षये ॥ ४१ ॥</s-l></s-lg><s-lg><s-l>न क्षंस्यति पिता पुत्रं पुत्रश्च पितरं तथा ।</s-l><s-l>भार्या च पतिशुश्रूषां न करिष्यति काचन ॥ ४२ ॥</s-l></s-lg><s-lg><s-l>ये यवान्ना जनपदा गोधूमान्नास्तथैव च ।</s-l><s-l>तान्देशान्संश्रयिष्यन्ति युगान्ते पर्युपस्थिते ॥ ४३ ॥</s-l></s-lg><s-lg><s-l>स्वैराहाराश्च पुरुषा योषितश्च विशां पते ।</s-l><s-l>अन्योन्यं न सहिष्यन्ति युगान्ते पर्युपस्थिते ॥ ४४ ॥</s-l></s-lg><s-lg><s-l>म्लेच्छभूतं जगत्सर्वं भविष्यति युधिष्ठिर ।</s-l><s-l>न श्राद्धैर्हि पितॄंश्चापि तर्पयिष्यन्ति मानवाः ॥ ४५ ॥</s-l></s-lg><s-lg><s-l>न कश्चित्कस्यचिच्छ्रोता न कश्चित्कस्यचिद्गुरुः ।</s-l><s-l>तमोग्रस्तस्तदा लोको भविष्यति नराधिप ॥ ४६ ॥</s-l></s-lg><s-lg><s-l>परमायुश्च भविता तदा वर्षाणि षोडश ।</s-l><s-l>ततः प्राणान्विमोक्ष्यन्ति युगान्ते पर्युपस्थिते ॥ ४७ ॥</s-l></s-lg><s-lg><s-l>पञ्चमे वाथ षष्ठे वा वर्षे कन्या प्रसूयते ।</s-l><s-l>सप्तवर्षाष्टवर्षाश्च प्रजास्यन्ति नरास्तदा ॥ ४८ ॥</s-l></s-lg><s-lg><s-l>पत्यौ स्त्री तु तदा राजन्पुरुषो वा स्त्रियं प्रति ।</s-l><s-l>युगान्ते राजशार्दूल न तोषमुपयास्यति ॥ ४९ ॥</s-l></s-lg><s-lg><s-l>अल्पद्रव्या वृथालिङ्गा हिंसा च प्रभविष्यति ।</s-l><s-l>न कश्चित्कस्यचिद्दाता भविष्यति युगक्षये ॥ ५० ॥</s-l></s-lg><s-lg><s-l>अट्टशूला जनपदाः शिवशूलाश्चतुष्पथाः ।</s-l><s-l>केशशूलाः स्त्रियश्चापि भविष्यन्ति युगक्षये ॥ ५१ ॥</s-l></s-lg><s-lg><s-l>म्लेच्छाः क्रूराः सर्वभक्षा दारुणाः सर्वकर्मसु ।</s-l><s-l>भाविनः पश्चिमे काले मनुष्या नात्र संशयः ॥ ५२ ॥</s-l></s-lg><s-lg><s-l>क्रयविक्रयकाले च सर्वः सर्वस्य वञ्चनम् ।</s-l><s-l>युगान्ते भरतश्रेष्ठ वृत्तिलोभात्करिष्यति ॥ ५३ ॥</s-l></s-lg><s-lg><s-l>ज्ञानानि चाप्यविज्ञाय करिष्यन्ति क्रियास्तथा ।</s-l><s-l>आत्मच्छन्देन वर्तन्ते युगान्ते पर्युपस्थिते ॥ ५४ ॥</s-l></s-lg><s-lg><s-l>स्वभावात्क्रूरकर्माणश्चान्योन्यमभिशङ्किनः ।</s-l><s-l>भवितारो जनाः सर्वे संप्राप्ते युगसंक्षये ॥ ५५ ॥</s-l></s-lg><s-lg><s-l>आरामांश्चैव वृक्षांश्च नाशयिष्यन्ति निर्व्यथाः ।</s-l><s-l>भविता संक्षयो लोके जीवितस्य च देहिनाम् ॥ ५६ ॥</s-l></s-lg><s-lg><s-l>तथा लोभाभिभूताश्च चरिष्यन्ति महीमिमाम् ।</s-l><s-l>ब्राह्मणाश्च भविष्यन्ति ब्रह्मस्वानि च भुञ्जते ॥ ५७ ॥</s-l></s-lg><s-lg><s-l>हाहाकृता द्विजाश्चैव भयार्ता वृषलार्दिताः ।</s-l><s-l>त्रातारमलभन्तो वै भ्रमिष्यन्ति महीमिमाम् ॥ ५८ ॥</s-l></s-lg><s-lg><s-l>जीवितान्तकरा रौद्राः क्रूराः प्राणिविहिंसकाः ।</s-l><s-l>यदा भविष्यन्ति नरास्तदा संक्षेप्स्यते युगम् ॥ ५९ ॥</s-l></s-lg><s-lg><s-l>आश्रयिष्यन्ति च नदीः पर्वतान्विषमाणि च ।</s-l><s-l>प्रधावमाना वित्रस्ता द्विजाः कुरुकुलोद्वह ॥ ६० ॥</s-l></s-lg><s-lg><s-l>दस्युप्रपीडिता राजन्काका इव द्विजोत्तमाः ।</s-l><s-l>कुराजभिश्च सततं करभारप्रपीडिताः ॥ ६१ ॥</s-l></s-lg><s-lg><s-l>धैर्यं त्यक्त्वा महीपाल दारुणे युगसंक्षये ।</s-l><s-l>विकर्माणि करिष्यन्ति शूद्राणां परिचारकाः ॥ ६२ ॥</s-l></s-lg><s-lg><s-l>शूद्रा धर्मं प्रवक्ष्यन्ति ब्राह्मणाः पर्युपासकाः ।</s-l><s-l>श्रोतारश्च भविष्यन्ति प्रामाण्येन व्यवस्थिताः ॥ ६३ ॥</s-l></s-lg><s-lg><s-l>विपरीतश्च लोकोऽयं भविष्यत्यधरोत्तरः ।</s-l><s-l>एडूकान्पूजयिष्यन्ति वर्जयिष्यन्ति देवताः ।</s-l><s-l>शूद्राः परिचरिष्यन्ति न द्विजान्युगसंक्षये ॥ ६४ ॥</s-l></s-lg><s-lg><s-l>आश्रमेषु महर्षीणां ब्राह्मणावसथेषु च ।</s-l><s-l>देवस्थानेषु चैत्येषु नागानामालयेषु च ॥ ६५ ॥</s-l></s-lg><s-lg><s-l>एडूकचिह्ना पृथिवी न देवगृहभूषिता ।</s-l><s-l>भविष्यति युगे क्षीणे तद्युगान्तस्य लक्षणम् ॥ ६६ ॥</s-l></s-lg><s-lg><s-l>यदा रौद्रा धर्महीना मांसादाः पानपास्तथा ।</s-l><s-l>भविष्यन्ति नरा नित्यं तदा संक्षेप्स्यते युगम् ॥ ६७ ॥</s-l></s-lg><s-lg><s-l>पुष्पे पुष्पं यदा राजन्फले फलमुपाश्रितम् ।</s-l><s-l>प्रजास्यति महाराज तदा संक्षेप्स्यते युगम् ॥ ६८ ॥</s-l></s-lg><s-lg><s-l>अकालवर्षी पर्जन्यो भविष्यति गते युगे ।</s-l><s-l>अक्रमेण मनुष्याणां भविष्यति तदा क्रिया ।</s-l><s-l>विरोधमथ यास्यन्ति वृषला ब्राह्मणैः सह ॥ ६९ ॥</s-l></s-lg><s-lg><s-l>मही म्लेच्छसमाकीर्णा भविष्यति ततोऽचिरात् ।</s-l><s-l>करभारभयाद्विप्रा भजिष्यन्ति दिशो दश ॥ ७० ॥</s-l></s-lg><s-lg><s-l>निर्विशेषा जनपदा नरावृष्टिभिरर्दिताः ।</s-l><s-l>आश्रमानभिपत्स्यन्ति फलमूलोपजीविनः ॥ ७१ ॥</s-l></s-lg><s-lg><s-l>एवं पर्याकुले लोके मर्यादा न भविष्यति ।</s-l><s-l>न स्थास्यन्त्युपदेशे च शिष्या विप्रियकारिणः ॥ ७२ ॥</s-l></s-lg><s-lg><s-l>आचार्योपनिधिश्चैव वत्स्यते तदनन्तरम् ।</s-l><s-l>अर्थयुक्त्या प्रवत्स्यन्ति मित्रसंबन्धिबान्धवाः ।</s-l><s-l>अभावः सर्वभूतानां युगान्ते च भविष्यति ॥ ७३ ॥</s-l></s-lg><s-lg><s-l>दिशः प्रज्वलिताः सर्वा नक्षत्राणि चलानि च ।</s-l><s-l>ज्योतींषि प्रतिकूलानि वाताः पर्याकुलास्तथा ।</s-l><s-l>उल्कापाताश्च बहवो महाभयनिदर्शकाः ॥ ७४ ॥</s-l></s-lg><s-lg><s-l>षड्भिरन्यैश्च सहितो भास्करः प्रतपिष्यति ।</s-l><s-l>तुमुलाश्चापि निर्ह्रादा दिग्दाहाश्चापि सर्वशः ।</s-l><s-l>कबन्धान्तर्हितो भानुरुदयास्तमये तदा ॥ ७५ ॥</s-l></s-lg><s-lg><s-l>अकालवर्षी च तदा भविष्यति सहस्रदृक् ।</s-l><s-l>सस्यानि च न रोक्ष्यन्ति युगान्ते पर्युपस्थिते ॥ ७६ ॥</s-l></s-lg><s-lg><s-l>अभीक्ष्णं क्रूरवादिन्यः परुषा रुदितप्रियाः ।</s-l><s-l>भर्तॄणां वचने चैव न स्थास्यन्ति तदा स्त्रियः ॥ ७७ ॥</s-l></s-lg><s-lg><s-l>पुत्राश्च मातापितरौ हनिष्यन्ति युगक्षये ।</s-l><s-l>सूदयिष्यन्ति च पतीन्स्त्रियः पुत्रानपाश्रिताः ॥ ७८ ॥</s-l></s-lg><s-lg><s-l>अपर्वणि महाराज सूर्यं राहुरुपैष्यति ।</s-l><s-l>युगान्ते हुतभुक्चापि सर्वतः प्रज्वलिष्यति ॥ ७९ ॥</s-l></s-lg><s-lg><s-l>पानीयं भोजनं चैव याचमानास्तदाध्वगाः ।</s-l><s-l>न लप्स्यन्ते निवासं च निरस्ताः पथि शेरते ॥ ८० ॥</s-l></s-lg><s-lg><s-l>निर्घातवायसा नागाः शकुनाः समृगद्विजाः ।</s-l><s-l>रूक्षा वाचो विमोक्ष्यन्ति युगान्ते पर्युपस्थिते ॥ ८१ ॥</s-l></s-lg><s-lg><s-l>मित्रसंबन्धिनश्चापि संत्यक्ष्यन्ति नरास्तदा ।</s-l><s-l>जनं परिजनं चापि युगान्ते पर्युपस्थिते ॥ ८२ ॥</s-l></s-lg><s-lg><s-l>अथ देशान्दिशश्चापि पत्तनानि पुराणि च ।</s-l><s-l>क्रमशः संश्रयिष्यन्ति युगान्ते पर्युपस्थिते ॥ ८३ ॥</s-l></s-lg><s-lg><s-l>हा तात हा सुतेत्येवं तदा वाचः सुदारुणाः ।</s-l><s-l>विक्रोशमानश्चान्योन्यं जनो गां पर्यटिष्यति ॥ ८४ ॥</s-l></s-lg><s-lg><s-l>ततस्तुमुलसंघाते वर्तमाने युगक्षये ।</s-l><s-l>द्विजातिपूर्वको लोकः क्रमेण प्रभविष्यति ॥ ८५ ॥</s-l></s-lg><s-lg><s-l>ततः कालान्तरेऽन्यस्मिन्पुनर्लोकविवृद्धये ।</s-l><s-l>भविष्यति पुनर्दैवमनुकूलं यदृच्छया ॥ ८६ ॥</s-l></s-lg><s-lg><s-l>यदा चन्द्रश्च सूर्यश्च तथा तिष्यबृहस्पती ।</s-l><s-l>एकराशौ समेष्यन्ति प्रपत्स्यति तदा कृतम् ॥ ८७ ॥</s-l></s-lg><s-lg><s-l>कालवर्षी च पर्जन्यो नक्षत्राणि शुभानि च ।</s-l><s-l>प्रदक्षिणा ग्रहाश्चापि भविष्यन्त्यनुलोमगाः ।</s-l><s-l>क्षेमं सुभिक्षमारोग्यं भविष्यति निरामयम् ॥ ८८ ॥</s-l></s-lg><s-lg><s-l>कल्किर्विष्णुयशा नाम द्विजः कालप्रचोदितः ।</s-l><s-l>उत्पत्स्यते महावीर्यो महाबुद्धिपराक्रमः ॥ ८९ ॥</s-l></s-lg><s-lg><s-l>संभूतः संभलग्रामे ब्राह्मणावसथे शुभे ।</s-l><s-l>मनसा तस्य सर्वाणि वाहनान्यायुधानि च ।</s-l><s-l>उपस्थास्यन्ति योधाश्च शस्त्राणि कवचानि च ॥ ९० ॥</s-l></s-lg><s-lg><s-l>स धर्मविजयी राजा चक्रवर्ती भविष्यति ।</s-l><s-l>स चेमं संकुलं लोकं प्रसादमुपनेष्यति ॥ ९१ ॥</s-l></s-lg><s-lg><s-l>उत्थितो ब्राह्मणो दीप्तः क्षयान्तकृदुदारधीः ।</s-l><s-l>स संक्षेपो हि सर्वस्य युगस्य परिवर्तकः ॥ ९२ ॥</s-l></s-lg><s-lg><s-l>स सर्वत्र गतान्क्षुद्रान्ब्राह्मणैः परिवारितः ।</s-l><s-l>उत्सादयिष्यति तदा सर्वान्म्लेच्छगणान्द्विजः ॥ ९३ ॥</s-l></s-lg>