<s-lg><s-l> जनमेजय उवाच ।</s-l><s-l>प्रभासतीर्थं संप्राप्य वृष्णयः पाण्डवास्तथा ।</s-l><s-l>किमकुर्वन्कथाश्चैषां कास्तत्रासंस्तपोधन ॥ १ ॥</s-l></s-lg><s-lg><s-l>ते हि सर्वे महात्मानः सर्वशास्त्रविशारदाः ।</s-l><s-l>वृष्णयः पाण्डवाश्चैव सुहृदश्च परस्परम् ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>प्रभासतीर्थं संप्राप्य पुण्यं तीर्थं महोदधेः ।</s-l><s-l>वृष्णयः पाण्डवान्वीरान्परिवार्योपतस्थिरे ॥ ३ ॥</s-l></s-lg><s-lg><s-l>ततो गोक्षीरकुन्देन्दुमृणालरजतप्रभः ।</s-l><s-l>वनमाली हली रामो बभाषे पुष्करेक्षणम् ॥ ४ ॥</s-l></s-lg><s-lg><s-l>न कृष्ण धर्मश्चरितो भवाय जन्तोरधर्मश्च पराभवाय ।</s-l><s-l>युधिष्ठिरो यत्र जटी महात्मा वनाश्रयः क्लिश्यति चीरवासाः ॥ ५ ॥</s-l></s-lg><s-lg><s-l>दुर्योधनश्चापि महीं प्रशास्ति न चास्य भूमिर्विवरं ददाति ।</s-l><s-l>धर्मादधर्मश्चरितो गरीयानितीव मन्येत नरोऽल्पबुद्धिः ॥ ६ ॥</s-l></s-lg><s-lg><s-l>दुर्योधने चापि विवर्धमाने युधिष्ठिरे चासुख आत्तराज्ये ।</s-l><s-l>किं न्वद्य कर्तव्यमिति प्रजाभिः शङ्का मिथः संजनिता नराणाम् ॥ ७ ॥</s-l></s-lg><s-lg><s-l>अयं हि धर्मप्रभवो नरेन्द्रो धर्मे रतः सत्यधृतिः प्रदाता ।</s-l><s-l>चलेद्धि राज्याच्च सुखाच्च पार्थो धर्मादपेतश्च कथं विवर्धेत् ॥ ८ ॥</s-l></s-lg><s-lg><s-l>कथं नु भीष्मश्च कृपश्च विप्रो द्रोणश्च राजा च कुलस्य वृद्धः ।</s-l><s-l>प्रव्राज्य पार्थान्सुखमाप्नुवन्ति धिक्पापबुद्धीन्भरतप्रधानान् ॥ ९ ॥</s-l></s-lg><s-lg><s-l>किं नाम वक्ष्यत्यवनिप्रधानः पितॄन्समागम्य परत्र पापः ।</s-l><s-l>पुत्रेषु सम्यक्चरितं मयेति पुत्रानपापानवरोप्य राज्यात् ॥ १० ॥</s-l></s-lg><s-lg><s-l>नासौ धिया संप्रतिपश्यति स्म किं नाम कृत्वाहमचक्षुरेवम् ।</s-l><s-l>जातः पृथिव्यामिति पार्थिवेषु प्रव्राज्य कौन्तेयमथापि राज्यात् ॥ ११ ॥</s-l></s-lg><s-lg><s-l>नूनं समृद्धान्पितृलोकभूमौ चामीकराभान्क्षितिजान्प्रफुल्लान् ।</s-l><s-l>विचित्रवीर्यस्य सुतः सपुत्रः कृत्वा नृशंसं बत पश्यति स्म ॥ १२ ॥</s-l></s-lg><s-lg><s-l>व्यूढोत्तरांसान्पृथुलोहिताक्षान्नेमान्स्म पृच्छन्स शृणोति नूनम् ।</s-l><s-l>प्रस्थापयद्यत्स वनं ह्यशङ्को युधिष्ठिरं सानुजमात्तशस्त्रम् ॥ १३ ॥</s-l></s-lg><s-lg><s-l>योऽयं परेषां पृतनां समृद्धां निरायुधो दीर्घभुजो निहन्यात् ।</s-l><s-l>श्रुत्वैव शब्दं हि वृकोदरस्य मुञ्चन्ति सैन्यानि शकृत्समूत्रम् ॥ १४ ॥</s-l></s-lg><s-lg><s-l>स क्षुत्पिपासाध्वकृशस्तरस्वी समेत्य नानायुधबाणपाणिः ।</s-l><s-l>वने स्मरन्वासमिमं सुघोरं शेषं न कुर्यादिति निश्चितं मे ॥ १५ ॥</s-l></s-lg><s-lg><s-l>न ह्यस्य वीर्येण बलेन कश्चित्समः पृथिव्यां भविता नरेषु ।</s-l><s-l>शीतोष्णवातातपकर्शिताङ्गो न शेषमाजावसुहृत्सु कुर्यात् ॥ १६ ॥</s-l></s-lg><s-lg><s-l>प्राच्यां नृपानेकरथेन जित्वा वृकोदरः सानुचरान्रणेषु ।</s-l><s-l>स्वस्त्यागमद्योऽतिरथस्तरस्वी सोऽयं वने क्लिश्यति चीरवासाः ॥ १७ ॥</s-l></s-lg><s-lg><s-l>यो दन्तकूरे व्यजयन्नृदेवान्समागतान्दाक्षिणात्यान्महीपान् ।</s-l><s-l>तं पश्यतेमं सहदेवमद्य तपस्विनं तापसवेषरूपम् ॥ १८ ॥</s-l></s-lg><s-lg><s-l>यः पार्थिवानेकरथेन वीरो दिशं प्रतीचीं प्रति युद्धशौण्डः ।</s-l><s-l>सोऽयं वने मूलफलेन जीवञ्जटी चरत्यद्य मलाचिताङ्गः ॥ १९ ॥</s-l></s-lg><s-lg><s-l>सत्रे समृद्धेऽति रथस्य राज्ञो वेदीतलादुत्पतिता सुता या ।</s-l><s-l>सेयं वने वासमिमं सुदुःखं कथं सहत्यद्य सती सुखार्हा ॥ २० ॥</s-l></s-lg><s-lg><s-l>त्रिवर्गमुख्यस्य समीरणस्य देवेश्वरस्याप्यथ वाश्विनोश्च ।</s-l><s-l>एषां सुराणां तनयाः कथं नु वने चरन्त्यल्पसुखाः सुखार्हाः ॥ २१ ॥</s-l></s-lg><s-lg><s-l>जिते हि धर्मस्य सुते सभार्ये सभ्रातृके सानुचरे निरस्ते ।</s-l><s-l>दुर्योधने चापि विवर्धमाने कथं न सीदत्यवनिः सशैला ॥ २२ ॥</s-l></s-lg>