<s-lg><s-l> मार्कण्डेय उवाच ।</s-l><s-l>एवमुक्तस्तु विप्रेण धर्मव्याधो युधिष्ठिर ।</s-l><s-l>प्रत्युवाच यथा विप्रं तच्छृणुष्व नराधिप ॥ १ ॥</s-l></s-lg><s-lg><s-l> व्याध उवाच ।</s-l><s-l>विज्ञानार्थं मनुष्याणां मनः पूर्वं प्रवर्तते ।</s-l><s-l>तत्प्राप्य कामं भजते क्रोधं च द्विजसत्तम ॥ २ ॥</s-l></s-lg><s-lg><s-l>ततस्तदर्थं यतते कर्म चारभते महत् ।</s-l><s-l>इष्टानां रूपगन्धानामभ्यासं च निषेवते ॥ ३ ॥</s-l></s-lg><s-lg><s-l>ततो रागः प्रभवति द्वेषश्च तदनन्तरम् ।</s-l><s-l>ततो लोभः प्रभवति मोहश्च तदनन्तरम् ॥ ४ ॥</s-l></s-lg><s-lg><s-l>तस्य लोभाभिभूतस्य रागद्वेषहतस्य च ।</s-l><s-l>न धर्मे जायते बुद्धिर्व्याजाद्धर्मं करोति च ॥ ५ ॥</s-l></s-lg><s-lg><s-l>व्याजेन चरते धर्ममर्थं व्याजेन रोचते ।</s-l><s-l>व्याजेन सिध्यमानेषु धनेषु द्विजसत्तम ।</s-l><s-l>तत्रैव रमते बुद्धिस्ततः पापं चिकीर्षति ॥ ६ ॥</s-l></s-lg><s-lg><s-l>सुहृद्भिर्वार्यमाणश्च पण्डितैश्च द्विजोत्तम ।</s-l><s-l>उत्तरं श्रुतिसंबद्धं ब्रवीति श्रुतियोजितम् ॥ ७ ॥</s-l></s-lg><s-lg><s-l>अधर्मस्त्रिविधस्तस्य वर्धते रागदोषतः ।</s-l><s-l>पापं चिन्तयते चापि ब्रवीति च करोति च ॥ ८ ॥</s-l></s-lg><s-lg><s-l>तस्याधर्मप्रवृत्तस्य गुणा नश्यन्ति साधवः ।</s-l><s-l>एकशीलाश्च मित्रत्वं भजन्ते पापकर्मिणः ॥ ९ ॥</s-l></s-lg><s-lg><s-l>स तेनासुखमाप्नोति परत्र च विहन्यते ।</s-l><s-l>पापात्मा भवति ह्येवं धर्मलाभं तु मे शृणु ॥ १० ॥</s-l></s-lg><s-lg><s-l>यस्त्वेतान्प्रज्ञया दोषान्पूर्वमेवानुपश्यति ।</s-l><s-l>कुशलः सुखदुःखेषु साधूंश्चाप्युपसेवते ।</s-l><s-l>तस्य साधुसमारम्भाद्बुद्धिर्धर्मेषु जायते ॥ ११ ॥</s-l></s-lg><s-lg><s-l> ब्राह्मण उवाच ।</s-l><s-l>ब्रवीषि सूनृतं धर्मं यस्य वक्ता न विद्यते ।</s-l><s-l>दिव्यप्रभावः सुमहानृषिरेव मतोऽसि मे ॥ १२ ॥</s-l></s-lg><s-lg><s-l> व्याध उवाच ।</s-l><s-l>ब्राह्मणा वै महाभागाः पितरोऽग्रभुजः सदा ।</s-l><s-l>तेषां सर्वात्मना कार्यं प्रियं लोके मनीषिणा ॥ १३ ॥</s-l></s-lg><s-lg><s-l>यत्तेषां च प्रियं तत्ते वक्ष्यामि द्विजसत्तम ।</s-l><s-l>नमस्कृत्वा ब्राह्मणेभ्यो ब्राह्मीं विद्यां निबोध मे ॥ १४ ॥</s-l></s-lg><s-lg><s-l>इदं विश्वं जगत्सर्वमजय्यं चापि सर्वशः ।</s-l><s-l>महाभूतात्मकं ब्रह्मन्नातः परतरं भवेत् ॥ १५ ॥</s-l></s-lg><s-lg><s-l>महाभूतानि खं वायुरग्निरापस्तथा च भूः ।</s-l><s-l>शब्दः स्पर्शश्च रूपं च रसो गन्धश्च तद्गुणाः ॥ १६ ॥</s-l></s-lg><s-lg><s-l>तेषामपि गुणाः सर्वे गुणवृत्तिः परस्परम् ।</s-l><s-l>पूर्वपूर्वगुणाः सर्वे क्रमशो गुणिषु त्रिषु ॥ १७ ॥</s-l></s-lg><s-lg><s-l>षष्ठस्तु चेतना नाम मन इत्यभिधीयते ।</s-l><s-l>सप्तमी तु भवेद्बुद्धिरहंकारस्ततः परम् ॥ १८ ॥</s-l></s-lg><s-lg><s-l>इन्द्रियाणि च पञ्चैव रजः सत्त्वं तमस्तथा ।</s-l><s-l>इत्येष सप्तदशको राशिरव्यक्तसंज्ञकः ॥ १९ ॥</s-l></s-lg><s-lg><s-l>सर्वैरिहेन्द्रियार्थैस्तु व्यक्ताव्यक्तैः सुसंवृतः ।</s-l><s-l>चतुर्विंशक इत्येष व्यक्ताव्यक्तमयो गुणः ।</s-l><s-l>एतत्ते सर्वमाख्यातं किं भूयो श्रोतुमिच्छसि ॥ २० ॥</s-l></s-lg>