<s-lg><s-l> लोमश उवाच ।</s-l><s-l>उशीरबीजं मैनाकं गिरिं श्वेतं च भारत ।</s-l><s-l>समतीतोऽसि कौन्तेय कालशैलं च पार्थिव ॥ १ ॥</s-l></s-lg><s-lg><s-l>एषा गङ्गा सप्तविधा राजते भरतर्षभ ।</s-l><s-l>स्थानं विरजसं रम्यं यत्राग्निर्नित्यमिध्यते ॥ २ ॥</s-l></s-lg><s-lg><s-l>एतद्वै मानुषेणाद्य न शक्यं द्रष्टुमप्युत ।</s-l><s-l>समाधिं कुरुताव्यग्रास्तीर्थान्येतानि द्रक्ष्यथ ॥ ३ ॥</s-l></s-lg><s-lg><s-l>श्वेतं गिरिं प्रवेक्ष्यामो मन्दरं चैव पर्वतम् ।</s-l><s-l>यत्र माणिचरो यक्षः कुबेरश्चापि यक्षराट् ॥ ४ ॥</s-l></s-lg><s-lg><s-l>अष्टाशीतिसहस्राणि गन्धर्वाः शीघ्रचारिणः ।</s-l><s-l>तथा किंपुरुषा राजन्यक्षाश्चैव चतुर्गुणाः ॥ ५ ॥</s-l></s-lg><s-lg><s-l>अनेकरूपसंस्थाना नानाप्रहरणाश्च ते ।</s-l><s-l>यक्षेन्द्रं मनुजश्रेष्ठ माणिभद्रमुपासते ॥ ६ ॥</s-l></s-lg><s-lg><s-l>तेषामृद्धिरतीवाग्र्या गतौ वायुसमाश्च ते ।</s-l><s-l>स्थानात्प्रच्यावयेयुर्ये देवराजमपि ध्रुवम् ॥ ७ ॥</s-l></s-lg><s-lg><s-l>तैस्तात बलिभिर्गुप्ता यातुधानैश्च रक्षिताः ।</s-l><s-l>दुर्गमाः पर्वताः पार्थ समाधिं परमं कुरु ॥ ८ ॥</s-l></s-lg><s-lg><s-l>कुबेरसचिवाश्चान्ये रौद्रा मैत्राश्च राक्षसाः ।</s-l><s-l>तैः समेष्याम कौन्तेय यत्तो विक्रमणे भव ॥ ९ ॥</s-l></s-lg><s-lg><s-l>कैलासः पर्वतो राजन्षड्योजनशतान्युत ।</s-l><s-l>यत्र देवाः समायान्ति विशाला यत्र भारत ॥ १० ॥</s-l></s-lg><s-lg><s-l>असंख्येयास्तु कौन्तेय यक्षराक्षसकिंनराः ।</s-l><s-l>नागाः सुपर्णा गन्धर्वाः कुबेरसदनं प्रति ॥ ११ ॥</s-l></s-lg><s-lg><s-l>तान्विगाहस्व पार्थाद्य तपसा च दमेन च ।</s-l><s-l>रक्ष्यमाणो मया राजन्भीमसेनबलेन च ॥ १२ ॥</s-l></s-lg><s-lg><s-l>स्वस्ति ते वरुणो राजा यमश्च समितिंजयः ।</s-l><s-l>गङ्गा च यमुना चैव पर्वतश्च दधातु ते ॥ १३ ॥</s-l></s-lg><s-lg><s-l>इन्द्रस्य जाम्बूनदपर्वताग्रे शृणोमि घोषं तव देवि गङ्गे ।</s-l><s-l>गोपाययेमं सुभगे गिरिभ्यः सर्वाजमीढापचितं नरेन्द्रम् ।</s-l><s-l>भवस्व शर्म प्रविविक्षतोऽस्य शैलानिमाञ्शैलसुते नृपस्य ॥ १४ ॥</s-l></s-lg><s-lg><s-l> युधिष्ठिर उवाच ।</s-l><s-l>अपूर्वोऽयं संभ्रमो लोमशस्य कृष्णां सर्वे रक्षत मा प्रमादम् ।</s-l><s-l>देशो ह्ययं दुर्गतमो मतोऽस्य तस्मात्परं शौचमिहाचरध्वम् ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>ततोऽब्रवीद्भीममुदारवीर्यं कृष्णां यत्तः पालय भीमसेन ।</s-l><s-l>शून्येऽर्जुनेऽसंनिहिते च तात त्वमेव कृष्णां भजसेऽसुखेषु ॥ १६ ॥</s-l></s-lg><s-lg><s-l>ततो महात्मा यमजौ समेत्य मूर्धन्युपाघ्राय विमृज्य गात्रे ।</s-l><s-l>उवाच तौ बाष्पकलं स राजा मा भैष्टमागच्छतमप्रमत्तौ ॥ १७ ॥</s-l></s-lg>