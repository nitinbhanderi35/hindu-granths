<s-lg><s-l> वैशंपायन उवाच ।</s-l><s-l>तस्मिन्बहुमृगेऽरण्ये रममाणा महारथाः ।</s-l><s-l>काम्यके भरतश्रेष्ठा विजह्रुस्ते यथामराः ॥ १ ॥</s-l></s-lg><s-lg><s-l>प्रेक्षमाणा बहुविधान्वनोद्देशान्समन्ततः ।</s-l><s-l>यथर्तुकालरम्याश्च वनराजीः सुपुष्पिताः ॥ २ ॥</s-l></s-lg><s-lg><s-l>पाण्डवा मृगयाशीलाश्चरन्तस्तन्महावनम् ।</s-l><s-l>विजह्रुरिन्द्रप्रतिमाः कंचित्कालमरिंदमाः ॥ ३ ॥</s-l></s-lg><s-lg><s-l>ततस्ते यौगपद्येन ययुः सर्वे चतुर्दिशम् ।</s-l><s-l>मृगयां पुरुषव्याघ्रा ब्राह्मणार्थे परंतपाः ॥ ४ ॥</s-l></s-lg><s-lg><s-l>द्रौपदीमाश्रमे न्यस्य तृणबिन्दोरनुज्ञया ।</s-l><s-l>महर्षेर्दीप्ततपसो धौम्यस्य च पुरोधसः ॥ ५ ॥</s-l></s-lg><s-lg><s-l>ततस्तु राजा सिन्धूनां वार्द्धक्षत्रिर्महायशाः ।</s-l><s-l>विवाहकामः शाल्वेयान्प्रयातः सोऽभवत्तदा ॥ ६ ॥</s-l></s-lg><s-lg><s-l>महता परिबर्हेण राजयोग्येन संवृतः ।</s-l><s-l>राजभिर्बहुभिः सार्धमुपायात्काम्यकं च सः ॥ ७ ॥</s-l></s-lg><s-lg><s-l>तत्रापश्यत्प्रियां भार्यां पाण्डवानां यशस्विनीम् ।</s-l><s-l>तिष्ठन्तीमाश्रमद्वारि द्रौपदीं निर्जने वने ॥ ८ ॥</s-l></s-lg><s-lg><s-l>विभ्राजमानां वपुषा बिभ्रतीं रूपमुत्तमम् ।</s-l><s-l>भ्राजयन्तीं वनोद्देशं नीलाभ्रमिव विद्युतम् ॥ ९ ॥</s-l></s-lg><s-lg><s-l>अप्सरा देवकन्या वा माया वा देवनिर्मिता ।</s-l><s-l>इति कृत्वाञ्जलिं सर्वे ददृशुस्तामनिन्दिताम् ॥ १० ॥</s-l></s-lg><s-lg><s-l>ततः स राजा सिन्धूनां वार्द्धक्षत्रिर्जयद्रथः ।</s-l><s-l>विस्मितस्तामनिन्द्याङ्गीं दृष्ट्वासीद्धृष्टमानसः ॥ ११ ॥</s-l></s-lg><s-lg><s-l>स कोटिकाश्यं राजानमब्रवीत्काममोहितः ।</s-l><s-l>कस्य त्वेषानवद्याङ्गी यदि वापि न मानुषी ॥ १२ ॥</s-l></s-lg><s-lg><s-l>विवाहार्थो न मे कश्चिदिमां दृष्ट्वातिसुन्दरीम् ।</s-l><s-l>एतामेवाहमादाय गमिष्यामि स्वमालयम् ॥ १३ ॥</s-l></s-lg><s-lg><s-l>गच्छ जानीहि सौम्यैनां कस्य का च कुतोऽपि वा ।</s-l><s-l>किमर्थमागता सुभ्रूरिदं कण्टकितं वनम् ॥ १४ ॥</s-l></s-lg><s-lg><s-l>अपि नाम वरारोहा मामेषा लोकसुन्दरी ।</s-l><s-l>भजेदद्यायतापाङ्गी सुदती तनुमध्यमा ॥ १५ ॥</s-l></s-lg><s-lg><s-l>अप्यहं कृतकामः स्यामिमां प्राप्य वरस्त्रियम् ।</s-l><s-l>गच्छ जानीहि को न्वस्या नाथ इत्येव कोटिक ॥ १६ ॥</s-l></s-lg><s-lg><s-l>स कोटिकाश्यस्तच्छ्रुत्वा रथात्प्रस्कन्द्य कुण्डली ।</s-l><s-l>उपेत्य पप्रच्छ तदा क्रोष्टा व्याघ्रवधूमिव ॥ १७ ॥</s-l></s-lg>