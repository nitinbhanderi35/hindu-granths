<s-lg><s-l> वैशंपायन उवाच ।</s-l><s-l>ततः प्रयातः कौशिक्याः पाण्डवो जनमेजय ।</s-l><s-l>आनुपूर्व्येण सर्वाणि जगामायतनान्युत ॥ १ ॥</s-l></s-lg><s-lg><s-l>स सागरं समासाद्य गङ्गायाः संगमे नृप ।</s-l><s-l>नदीशतानां पञ्चानां मध्ये चक्रे समाप्लवम् ॥ २ ॥</s-l></s-lg><s-lg><s-l>ततः समुद्रतीरेण जगाम वसुधाधिपः ।</s-l><s-l>भ्रातृभिः सहितो वीरः कलिङ्गान्प्रति भारत ॥ ३ ॥</s-l></s-lg><s-lg><s-l> लोमश उवाच ।</s-l><s-l>एते कलिङ्गाः कौन्तेय यत्र वैतरणी नदी ।</s-l><s-l>यत्रायजत धर्मोऽपि देवाञ्शरणमेत्य वै ॥ ४ ॥</s-l></s-lg><s-lg><s-l>ऋषिभिः समुपायुक्तं यज्ञियं गिरिशोभितम् ।</s-l><s-l>उत्तरं तीरमेतद्धि सततं द्विजसेवितम् ॥ ५ ॥</s-l></s-lg><s-lg><s-l>समेन देवयानेन पथा स्वर्गमुपेयुषः ।</s-l><s-l>अत्र वै ऋषयोऽन्येऽपि पुरा क्रतुभिरीजिरे ॥ ६ ॥</s-l></s-lg><s-lg><s-l>अत्रैव रुद्रो राजेन्द्र पशुमादत्तवान्मखे ।</s-l><s-l>रुद्रः पशुं मानवेन्द्र भागोऽयमिति चाब्रवीत् ॥ ७ ॥</s-l></s-lg><s-lg><s-l>हृते पशौ तदा देवास्तमूचुर्भरतर्षभ ।</s-l><s-l>मा परस्वमभिद्रोग्धा मा धर्मान्सकलान्नशीः ॥ ८ ॥</s-l></s-lg><s-lg><s-l>ततः कल्याणरूपाभिर्वाग्भिस्ते रुद्रमस्तुवन् ।</s-l><s-l>इष्ट्या चैनं तर्पयित्वा मानयां चक्रिरे तदा ॥ ९ ॥</s-l></s-lg><s-lg><s-l>ततः स पशुमुत्सृज्य देवयानेन जग्मिवान् ।</s-l><s-l>अत्रानुवंशो रुद्रस्य तं निबोध युधिष्ठिर ॥ १० ॥</s-l></s-lg><s-lg><s-l>अयातयामं सर्वेभ्यो भागेभ्यो भागमुत्तमम् ।</s-l><s-l>देवाः संकल्पयामासुर्भयाद्रुद्रस्य शाश्वतम् ॥ ११ ॥</s-l></s-lg><s-lg><s-l>इमां गाथामत्र गायन्नपः स्पृशति यो नरः ।</s-l><s-l>देवयानस्तस्य पन्थाश्चक्षुश्चैव प्रकाशते ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>ततो वैतरणीं सर्वे पाण्डवा द्रौपदी तथा ।</s-l><s-l>अवतीर्य महाभागा तर्पयां चक्रिरे पितॄन् ॥ १३ ॥</s-l></s-lg><s-lg><s-l> युधिष्ठिर उवाच ।</s-l><s-l>उपस्पृश्यैव भगवन्नस्यां नद्यां तपोधन ।</s-l><s-l>मानुषादस्मि विषयादपेतः पश्य लोमश ॥ १४ ॥</s-l></s-lg><s-lg><s-l>सर्वाँल्लोकान्प्रपश्यामि प्रसादात्तव सुव्रत ।</s-l><s-l>वैखानसानां जपतामेष शब्दो महात्मनाम् ॥ १५ ॥</s-l></s-lg><s-lg><s-l> लोमश उवाच ।</s-l><s-l>त्रिशतं वै सहस्राणि योजनानां युधिष्ठिर ।</s-l><s-l>यत्र ध्वनिं शृणोष्येनं तूष्णीमास्स्व विशां पते ॥ १६ ॥</s-l></s-lg><s-lg><s-l>एतत्स्वयंभुवो राजन्वनं रम्यं प्रकाशते ।</s-l><s-l>यत्रायजत कौन्तेय विश्वकर्मा प्रतापवान् ॥ १७ ॥</s-l></s-lg><s-lg><s-l>यस्मिन्यज्ञे हि भूर्दत्ता कश्यपाय महात्मने ।</s-l><s-l>सपर्वतवनोद्देशा दक्षिणा वै स्वयंभुवा ॥ १८ ॥</s-l></s-lg><s-lg><s-l>अवासीदच्च कौन्तेय दत्तमात्रा मही तदा ।</s-l><s-l>उवाच चापि कुपिता लोकेश्वरमिदं प्रभुम् ॥ १९ ॥</s-l></s-lg><s-lg><s-l>न मां मर्त्याय भगवन्कस्मैचिद्दातुमर्हसि ।</s-l><s-l>प्रदानं मोघमेतत्ते यास्याम्येषा रसातलम् ॥ २० ॥</s-l></s-lg><s-lg><s-l>विषीदन्तीं तु तां दृष्ट्वा कश्यपो भगवानृषिः ।</s-l><s-l>प्रसादयां बभूवाथ ततो भूमिं विशां पते ॥ २१ ॥</s-l></s-lg><s-lg><s-l>ततः प्रसन्ना पृथिवी तपसा तस्य पाण्डव ।</s-l><s-l>पुनरुन्मज्ज्य सलिलाद्वेदीरूपा स्थिता बभौ ॥ २२ ॥</s-l></s-lg><s-lg><s-l>सैषा प्रकाशते राजन्वेदी संस्थानलक्षणा ।</s-l><s-l>आरुह्यात्र महाराज वीर्यवान्वै भविष्यसि ॥ २३ ॥</s-l></s-lg><s-lg><s-l>अहं च ते स्वस्त्ययनं प्रयोक्ष्ये यथा त्वमेनामधिरोक्ष्यसेऽद्य ।</s-l><s-l>स्पृष्टा हि मर्त्येन ततः समुद्रमेषा वेदी प्रविशत्याजमीढ ॥ २४ ॥</s-l></s-lg><s-lg><s-l>अग्निर्मित्रो योनिरापोऽथ देव्यो विष्णो रेतस्त्वममृतस्य नाभिः ।</s-l><s-l>एवं ब्रुवन्पाण्डव सत्यवाक्यं वेदीमिमां त्वं तरसाधिरोह ॥ २५ ॥</s-l></s-lg><s-lg><s-l> वैशंपायन उवाच ।</s-l><s-l>ततः कृतस्वस्त्ययनो महात्मा युधिष्ठिरः सागरगामगच्छत् ।</s-l><s-l>कृत्वा च तच्छासनमस्य सर्वं महेन्द्रमासाद्य निशामुवास ॥ २६ ॥</s-l></s-lg>