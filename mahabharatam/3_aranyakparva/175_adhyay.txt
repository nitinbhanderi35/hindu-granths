<s-lg><s-l> जनमेजय उवाच ।</s-l><s-l>कथं नागायुतप्राणो भीमसेनो महाबलः ।</s-l><s-l>भयमाहारयत्तीव्रं तस्मादजगरान्मुने ॥ १ ॥</s-l></s-lg><s-lg><s-l>पौलस्त्यं योऽऽह्वयद्युद्धे धनदं बलदर्पितः ।</s-l><s-l>नलिन्यां कदनं कृत्वा वराणां यक्षरक्षसाम् ॥ २ ॥</s-l></s-lg><s-lg><s-l>तं शंससि भयाविष्टमापन्नमरिकर्षणम् ।</s-l><s-l>एतदिच्छाम्यहं श्रोतुं परं कौतूहलं हि मे ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>बह्वाश्चर्ये वने तेषां वसतामुग्रधन्विनाम् ।</s-l><s-l>प्राप्तानामाश्रमाद्राजन्राजर्षेर्वृषपर्वणः ॥ ४ ॥</s-l></s-lg><s-lg><s-l>यदृच्छया धनुष्पाणिर्बद्धखड्गो वृकोदरः ।</s-l><s-l>ददर्श तद्वनं रम्यं देवगन्धर्वसेवितम् ॥ ५ ॥</s-l></s-lg><s-lg><s-l>स ददर्श शुभान्देशान्गिरेर्हिमवतस्तदा ।</s-l><s-l>देवर्षिसिद्धचरितानप्सरोगणसेवितान् ॥ ६ ॥</s-l></s-lg><s-lg><s-l>चकोरैश्चक्रवाकैश्च पक्षिभिर्जीवजीवकैः ।</s-l><s-l>कोकिलैर्भृङ्गराजैश्च तत्र तत्र विनादितान् ॥ ७ ॥</s-l></s-lg><s-lg><s-l>नित्यपुष्पफलैर्वृक्षैर्हिमसंस्पर्शकोमलैः ।</s-l><s-l>उपेतान्बहुलच्छायैर्मनोनयननन्दनैः ॥ ८ ॥</s-l></s-lg><s-lg><s-l>स संपश्यन्गिरिनदीर्वैडूर्यमणिसंनिभैः ।</s-l><s-l>सलिलैर्हिमसंस्पर्शैर्हंसकारण्डवायुतैः ॥ ९ ॥</s-l></s-lg><s-lg><s-l>वनानि देवदारूणां मेघानामिव वागुराः ।</s-l><s-l>हरिचन्दनमिश्राणि तुङ्गकालीयकान्यपि ॥ १० ॥</s-l></s-lg><s-lg><s-l>मृगयां परिधावन्स समेषु मरुधन्वसु ।</s-l><s-l>विध्यन्मृगाञ्शरैः शुद्धैश्चचार सुमहाबलः ॥ ११ ॥</s-l></s-lg><s-lg><s-l>स ददर्श महाकायं भुजङ्गं लोमहर्षणम् ।</s-l><s-l>गिरिदुर्गे समापन्नं कायेनावृत्य कन्दरम् ॥ १२ ॥</s-l></s-lg><s-lg><s-l>पर्वताभोगवर्ष्माणं भोगैश्चन्द्रार्कमण्डलैः ।</s-l><s-l>चित्राङ्गमजिनैश्चित्रैर्हरिद्रासदृशच्छविम् ॥ १३ ॥</s-l></s-lg><s-lg><s-l>गुहाकारेण वक्त्रेण चतुर्दंष्ट्रेण राजता ।</s-l><s-l>दीप्ताक्षेणातिताम्रेण लिहन्तं सृक्किणी मुहुः ॥ १४ ॥</s-l></s-lg><s-lg><s-l>त्रासनं सर्वभूतानां कालान्तकयमोपमम् ।</s-l><s-l>निःश्वासक्ष्वेडनादेन भर्त्सयन्तमिव स्थितम् ॥ १५ ॥</s-l></s-lg><s-lg><s-l>स भीमं सहसाभ्येत्य पृदाकुः क्षुधितो भृशम् ।</s-l><s-l>जग्राहाजगरो ग्राहो भुजयोरुभयोर्बलात् ॥ १६ ॥</s-l></s-lg><s-lg><s-l>तेन संस्पृष्टमात्रस्य भीमसेनस्य वै तदा ।</s-l><s-l>संज्ञा मुमोह सहसा वरदानेन तस्य ह ॥ १७ ॥</s-l></s-lg><s-lg><s-l>दश नागसहस्राणि धारयन्ति हि यद्बलम् ।</s-l><s-l>तद्बलं भीमसेनस्य भुजयोरसमं परैः ॥ १८ ॥</s-l></s-lg><s-lg><s-l>स तेजस्वी तथा तेन भुजगेन वशीकृतः ।</s-l><s-l>विस्फुरञ्शनकैर्भीमो न शशाक विचेष्टितुम् ॥ १९ ॥</s-l></s-lg><s-lg><s-l>नागायुतसमप्राणः सिंहस्कन्धो महाभुजः ।</s-l><s-l>गृहीतो व्यजहात्सत्त्वं वरदानेन मोहितः ॥ २० ॥</s-l></s-lg><s-lg><s-l>स हि प्रयत्नमकरोत्तीव्रमात्मविमोक्षणे ।</s-l><s-l>न चैनमशकद्वीरः कथंचित्प्रतिबाधितुम् ॥ २१ ॥</s-l></s-lg>