<s-lg><s-l> लोमश उवाच ।</s-l><s-l>भगीरथवचः श्रुत्वा प्रियार्थं च दिवौकसाम् ।</s-l><s-l>एवमस्त्विति राजानं भगवान्प्रत्यभाषत ॥ १ ॥</s-l></s-lg><s-lg><s-l>धारयिष्ये महाबाहो गगनात्प्रच्युतां शिवाम् ।</s-l><s-l>दिव्यां देवनदीं पुण्यां त्वत्कृते नृपसत्तम ॥ २ ॥</s-l></s-lg><s-lg><s-l>एवमुक्त्वा महाबाहो हिमवन्तमुपागमत् ।</s-l><s-l>संवृतः पार्षदैर्घोरैर्नानाप्रहरणोद्यतैः ॥ ३ ॥</s-l></s-lg><s-lg><s-l>ततः स्थित्वा नरश्रेष्ठं भगीरथमुवाच ह ।</s-l><s-l>प्रयाचस्व महाबाहो शैलराजसुतां नदीम् ।</s-l><s-l>पतमानां सरिच्छ्रेष्ठां धारयिष्ये त्रिविष्टपात् ॥ ४ ॥</s-l></s-lg><s-lg><s-l>एतच्छ्रुत्वा वचो राजा शर्वेण समुदाहृतम् ।</s-l><s-l>प्रयतः प्रणतो भूत्वा गङ्गां समनुचिन्तयत् ॥ ५ ॥</s-l></s-lg><s-lg><s-l>ततः पुण्यजला रम्या राज्ञा समनुचिन्तिता ।</s-l><s-l>ईशानं च स्थितं दृष्ट्वा गगनात्सहसा च्युता ॥ ६ ॥</s-l></s-lg><s-lg><s-l>तां प्रच्युतां ततो दृष्ट्वा देवाः सार्धं महर्षिभिः ।</s-l><s-l>गन्धर्वोरगरक्षांसि समाजग्मुर्दिदृक्षया ॥ ७ ॥</s-l></s-lg><s-lg><s-l>ततः पपात गगनाद्गङ्गा हिमवतः सुता ।</s-l><s-l>समुद्भ्रान्तमहावर्ता मीनग्राहसमाकुला ॥ ८ ॥</s-l></s-lg><s-lg><s-l>तां दधार हरो राजन्गङ्गां गगनमेखलाम् ।</s-l><s-l>ललाटदेशे पतितां मालां मुक्तामयीमिव ॥ ९ ॥</s-l></s-lg><s-lg><s-l>सा बभूव विसर्पन्ती त्रिधा राजन्समुद्रगा ।</s-l><s-l>फेनपुञ्जाकुलजला हंसानामिव पङ्क्तयः ॥ १० ॥</s-l></s-lg><s-lg><s-l>क्वचिदाभोगकुटिला प्रस्खलन्ती क्वचित्क्वचित् ।</s-l><s-l>स्वफेनपटसंवीता मत्तेव प्रमदाव्रजत् ।</s-l><s-l>क्वचित्सा तोयनिनदैर्नदन्ती नादमुत्तमम् ॥ ११ ॥</s-l></s-lg><s-lg><s-l>एवं प्रकारान्सुबहून्कुर्वन्ती गगनाच्च्युता ।</s-l><s-l>पृथिवीतलमासाद्य भगीरथमथाब्रवीत् ॥ १२ ॥</s-l></s-lg><s-lg><s-l>दर्शयस्व महाराज मार्गं केन व्रजाम्यहम् ।</s-l><s-l>त्वदर्थमवतीर्णास्मि पृथिवीं पृथिवीपते ॥ १३ ॥</s-l></s-lg><s-lg><s-l>एतच्छ्रुत्वा वचो राजा प्रातिष्ठत भगीरथः ।</s-l><s-l>यत्र तानि शरीराणि सागराणां महात्मनाम् ।</s-l><s-l>पावनार्थं नरश्रेष्ठ पुण्येन सलिलेन ह ॥ १४ ॥</s-l></s-lg><s-lg><s-l>गङ्गाया धारणं कृत्वा हरो लोकनमस्कृतः ।</s-l><s-l>कैलासं पर्वतश्रेष्ठं जगाम त्रिदशैः सह ॥ १५ ॥</s-l></s-lg><s-lg><s-l>समुद्रं च समासाद्य गङ्गया सहितो नृपः ।</s-l><s-l>पूरयामास वेगेन समुद्रं वरुणालयम् ॥ १६ ॥</s-l></s-lg><s-lg><s-l>दुहितृत्वे च नृपतिर्गङ्गां समनुकल्पयत् ।</s-l><s-l>पितॄणां चोदकं तत्र ददौ पूर्णमनोरथः ॥ १७ ॥</s-l></s-lg><s-lg><s-l>एतत्ते सर्वमाख्यातं गङ्गा त्रिपथगा यथा ।</s-l><s-l>पूरणार्थं समुद्रस्य पृथिवीमवतारिता ॥ १८ ॥</s-l></s-lg><s-lg><s-l>समुद्रश्च यथा पीतः कारणार्थे महात्मना ।</s-l><s-l>वातापिश्च यथा नीतः क्षयं स ब्रह्महा प्रभो ।</s-l><s-l>अगस्त्येन महाराज यन्मां त्वं परिपृच्छसि ॥ १९ ॥</s-l></s-lg>