<s-lg><s-l> लोमश उवाच ।</s-l><s-l>ततः श्रुत्वा तु शर्यातिर्वयःस्थं च्यवनं कृतम् ।</s-l><s-l>संहृष्टः सेनया सार्धमुपायाद्भार्गवाश्रमम् ॥ १ ॥</s-l></s-lg><s-lg><s-l>च्यवनं च सुकन्यां च दृष्ट्वा देवसुताविव ।</s-l><s-l>रेमे महीपः शर्यातिः कृत्स्नां प्राप्य महीमिव ॥ २ ॥</s-l></s-lg><s-lg><s-l>ऋषिणा सत्कृतस्तेन सभार्यः पृथिवीपतिः ।</s-l><s-l>उपोपविष्टः कल्याणीः कथाश्चक्रे महामनाः ॥ ३ ॥</s-l></s-lg><s-lg><s-l>अथैनं भार्गवो राजन्नुवाच परिसान्त्वयन् ।</s-l><s-l>याजयिष्यामि राजंस्त्वां संभारानुपकल्पय ॥ ४ ॥</s-l></s-lg><s-lg><s-l>ततः परमसंहृष्टः शर्यातिः पृथिवीपतिः ।</s-l><s-l>च्यवनस्य महाराज तद्वाक्यं प्रत्यपूजयत् ॥ ५ ॥</s-l></s-lg><s-lg><s-l>प्रशस्तेऽहनि यज्ञीये सर्वकामसमृद्धिमत् ।</s-l><s-l>कारयामास शर्यातिर्यज्ञायतनमुत्तमम् ॥ ६ ॥</s-l></s-lg><s-lg><s-l>तत्रैनं च्यवनो राजन्याजयामास भार्गवः ।</s-l><s-l>अद्भुतानि च तत्रासन्यानि तानि निबोध मे ॥ ७ ॥</s-l></s-lg><s-lg><s-l>अगृह्णाच्च्यवनः सोममश्विनोर्देवयोस्तदा ।</s-l><s-l>तमिन्द्रो वारयामास गृह्यमाणं तयोर्ग्रहम् ॥ ८ ॥</s-l></s-lg><s-lg><s-l> इन्द्र उवाच ।</s-l><s-l>उभावेतौ न सोमार्हौ नासत्याविति मे मतिः ।</s-l><s-l>भिषजौ देवपुत्राणां कर्मणा नैवमर्हतः ॥ ९ ॥</s-l></s-lg><s-lg><s-l> च्यवन उवाच ।</s-l><s-l>मावमंस्था महात्मानौ रूपद्रविणवत्तरौ ।</s-l><s-l>यौ चक्रतुर्मां मघवन्वृन्दारकमिवाजरम् ॥ १० ॥</s-l></s-lg><s-lg><s-l>ऋते त्वां विबुधांश्चान्यान्कथं वै नार्हतः सवम् ।</s-l><s-l>अश्विनावपि देवेन्द्र देवौ विद्धि पुरंदर ॥ ११ ॥</s-l></s-lg><s-lg><s-l> इन्द्र उवाच ।</s-l><s-l>चिकित्सकौ कर्मकरौ कामरूपसमन्वितौ ।</s-l><s-l>लोके चरन्तौ मर्त्यानां कथं सोममिहार्हतः ॥ १२ ॥</s-l></s-lg><s-lg><s-l> लोमश उवाच ।</s-l><s-l>एतदेव यदा वाक्यमाम्रेडयति वासवः ।</s-l><s-l>अनादृत्य ततः शक्रं ग्रहं जग्राह भार्गवः ॥ १३ ॥</s-l></s-lg><s-lg><s-l>ग्रहीष्यन्तं तु तं सोममश्विनोरुत्तमं तदा ।</s-l><s-l>समीक्ष्य बलभिद्देव इदं वचनमब्रवीत् ॥ १४ ॥</s-l></s-lg><s-lg><s-l>आभ्यामर्थाय सोमं त्वं ग्रहीष्यसि यदि स्वयम् ।</s-l><s-l>वज्रं ते प्रहरिष्यामि घोररूपमनुत्तमम् ॥ १५ ॥</s-l></s-lg><s-lg><s-l>एवमुक्तः स्मयन्निन्द्रमभिवीक्ष्य स भार्गवः ।</s-l><s-l>जग्राह विधिवत्सोममश्विभ्यामुत्तमं ग्रहम् ॥ १६ ॥</s-l></s-lg><s-lg><s-l>ततोऽस्मै प्राहरद्वज्रं घोररूपं शचीपतिः ।</s-l><s-l>तस्य प्रहरतो बाहुं स्तम्भयामास भार्गवः ॥ १७ ॥</s-l></s-lg><s-lg><s-l>संस्तम्भयित्वा च्यवनो जुहुवे मन्त्रतोऽनलम् ।</s-l><s-l>कृत्यार्थी सुमहातेजा देवं हिंसितुमुद्यतः ॥ १८ ॥</s-l></s-lg><s-lg><s-l>ततः कृत्या समभवदृषेस्तस्य तपोबलात् ।</s-l><s-l>मदो नाम महावीर्यो बृहत्कायो महासुरः ।</s-l><s-l>शरीरं यस्य निर्देष्टुमशक्यं तु सुरासुरैः ॥ १९ ॥</s-l></s-lg><s-lg><s-l>तस्यास्यमभवद्घोरं तीक्ष्णाग्रदशनं महत् ।</s-l><s-l>हनुरेका स्थिता तस्य भूमावेका दिवं गता ॥ २० ॥</s-l></s-lg><s-lg><s-l>चतस्र आयता दंष्ट्रा योजनानां शतं शतम् ।</s-l><s-l>इतरे त्वस्य दशना बभूवुर्दशयोजनाः ।</s-l><s-l>प्राकारसदृशाकाराः शूलाग्रसमदर्शनाः ॥ २१ ॥</s-l></s-lg><s-lg><s-l>बाहू पर्वतसंकाशावायतावयुतं समौ ।</s-l><s-l>नेत्रे रविशशिप्रख्ये वक्त्रमन्तकसंनिभम् ॥ २२ ॥</s-l></s-lg><s-lg><s-l>लेलिहञ्जिह्वया वक्त्रं विद्युच्चपललोलया ।</s-l><s-l>व्यात्ताननो घोरदृष्टिर्ग्रसन्निव जगद्बलात् ॥ २३ ॥</s-l></s-lg><s-lg><s-l>स भक्षयिष्यन्संक्रुद्धः शतक्रतुमुपाद्रवत् ।</s-l><s-l>महता घोररूपेण लोकाञ्शब्देन नादयन् ॥ २४ ॥</s-l></s-lg>