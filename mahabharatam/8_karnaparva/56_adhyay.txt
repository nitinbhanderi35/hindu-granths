<s-lg><s-l> धृतराष्ट्र उवाच ।</s-l><s-l>ततो भग्नेषु सैन्येषु भीमसेनेन संयुगे ।</s-l><s-l>दुर्योधनोऽब्रवीत्किं नु सौबलो वापि संजय ॥ १ ॥</s-l></s-lg><s-lg><s-l>कर्णो वा जयतां श्रेष्ठो योधा वा मामका युधि ।</s-l><s-l>कृपो वा कृतवर्मा च द्रौणिर्दुःशासनोऽपि वा ॥ २ ॥</s-l></s-lg><s-lg><s-l>अत्यद्भुतमिदं मन्ये पाण्डवेयस्य विक्रमम् ।</s-l><s-l>यथाप्रतिज्ञं योधानां राधेयः कृतवानपि ॥ ३ ॥</s-l></s-lg><s-lg><s-l>कुरूणामपि सर्वेषां कर्णः शत्रुनिषूदनः ।</s-l><s-l>शर्म वर्म प्रतिष्ठा च जीविताशा च संजय ॥ ४ ॥</s-l></s-lg><s-lg><s-l>तत्प्रभग्नं बलं दृष्ट्वा कौन्तेयेनामितौजसा ।</s-l><s-l>राधेयानामधिरथः कर्णः किमकरोद्युधि ॥ ५ ॥</s-l></s-lg><s-lg><s-l>पुत्रा वा मम दुर्धर्षा राजानो वा महारथाः ।</s-l><s-l>एतन्मे सर्वमाचक्ष्व कुशलो ह्यसि संजय ॥ ६ ॥</s-l></s-lg><s-lg><s-l> संजय उवाच ।</s-l><s-l>अपराह्णे महाराज सूतपुत्रः प्रतापवान् ।</s-l><s-l>जघान सोमकान्सर्वान्भीमसेनस्य पश्यतः ।</s-l><s-l>भीमोऽप्यतिबलः सैन्यं धार्तराष्ट्रं व्यपोथयत् ॥ ७ ॥</s-l></s-lg><s-lg><s-l>द्राव्यमाणं बलं दृष्ट्वा भीमसेनेन धीमता ।</s-l><s-l>यन्तारमब्रवीत्कर्णः पाञ्चालानेव मा वह ॥ ८ ॥</s-l></s-lg><s-lg><s-l>मद्रराजस्ततः शल्यः श्वेतानश्वान्महाजवान् ।</s-l><s-l>प्राहिणोच्चेदिपाञ्चालान्करूषांश्च महाबलः ॥ ९ ॥</s-l></s-lg><s-lg><s-l>प्रविश्य च स तां सेनां शल्यः परबलार्दनः ।</s-l><s-l>न्ययच्छत्तुरगान्हृष्टो यत्र यत्रैच्छदग्रणीः ॥ १० ॥</s-l></s-lg><s-lg><s-l>तं रथं मेघसंकाशं वैयाघ्रपरिवारणम् ।</s-l><s-l>संदृश्य पाण्डुपाञ्चालास्त्रस्ता आसन्विशां पते ॥ ११ ॥</s-l></s-lg><s-lg><s-l>ततो रथस्य निनदः प्रादुरासीन्महारणे ।</s-l><s-l>पर्जन्यसमनिर्घोषः पर्वतस्येव दीर्यतः ॥ १२ ॥</s-l></s-lg><s-lg><s-l>ततः शरशतैस्तीक्ष्णैः कर्णोऽप्याकर्णनिःसृतैः ।</s-l><s-l>जघान पाण्डवबलं शतशोऽथ सहस्रशः ॥ १३ ॥</s-l></s-lg><s-lg><s-l>तं तथा समरे कर्म कुर्वाणमतिमानुषम् ।</s-l><s-l>परिवव्रुर्महेष्वासाः पाण्डवानां महारथाः ॥ १४ ॥</s-l></s-lg><s-lg><s-l>तं शिखण्डी च भीमश्च धृष्टद्युम्नश्च पार्षतः ।</s-l><s-l>नकुलः सहदेवश्च द्रौपदेयाः ससात्यकाः ।</s-l><s-l>परिवव्रुर्जिघांसन्तो राधेयं शरवृष्टिभिः ॥ १५ ॥</s-l></s-lg><s-lg><s-l>सात्यकिस्तु ततः कर्णं विंशत्या निशितैः शरैः ।</s-l><s-l>अताडयद्रणे शूरो जत्रुदेशे नरोत्तमः ॥ १६ ॥</s-l></s-lg><s-lg><s-l>शिखण्डी पञ्चविंशत्या धृष्टद्युम्नश्च पञ्चभिः ।</s-l><s-l>द्रौपदेयाश्चतुःषष्ट्या सहदेवश्च सप्तभिः ।</s-l><s-l>नकुलश्च शतेनाजौ कर्णं विव्याध सायकैः ॥ १७ ॥</s-l></s-lg><s-lg><s-l>भीमसेनस्तु राधेयं नवत्या नतपर्वणाम् ।</s-l><s-l>विव्याध समरे क्रुद्धो जत्रुदेशे महाबलः ॥ १८ ॥</s-l></s-lg><s-lg><s-l>ततः प्रहस्याधिरथिर्विक्षिपन्धनुरुत्तमम् ।</s-l><s-l>मुमोच निशितान्बाणान्पीडयन्सुमहाबलः ।</s-l><s-l>तान्प्रत्यविध्यद्राधेयः पञ्चभिः पञ्चभिः शरैः ॥ १९ ॥</s-l></s-lg><s-lg><s-l>सात्यकेस्तु धनुश्छित्त्वा ध्वजं च पुरुषर्षभः ।</s-l><s-l>अथैनं नवभिर्बाणैराजघान स्तनान्तरे ॥ २० ॥</s-l></s-lg><s-lg><s-l>भीमसेनस्तु तं क्रुद्धो विव्याध त्रिंशता शरैः ।</s-l><s-l>सारथिं च त्रिभिर्बाणैराजघान परंतपः ॥ २१ ॥</s-l></s-lg><s-lg><s-l>विरथान्द्रौपदेयांश्च चकार पुरुषर्षभः ।</s-l><s-l>अक्ष्णोर्निमेषमात्रेण तदद्भुतमिवाभवत् ॥ २२ ॥</s-l></s-lg><s-lg><s-l>विमुखीकृत्य तान्सर्वाञ्शरैः संनतपर्वभिः ।</s-l><s-l>पाञ्चालानहनच्छूरश्चेदीनां च महारथान् ॥ २३ ॥</s-l></s-lg><s-lg><s-l>ते वध्यमानाः समरे चेदिमत्स्या विशां पते ।</s-l><s-l>कर्णमेकमभिद्रुत्य शरसंघैः समार्दयन् ।</s-l><s-l>ताञ्जघान शितैर्बाणैः सूतपुत्रो महारथः ॥ २४ ॥</s-l></s-lg><s-lg><s-l>एतदत्यद्भुतं कर्णे दृष्टवानस्मि भारत ।</s-l><s-l>यदेकः समरे शूरान्सूतपुत्रः प्रतापवान् ॥ २५ ॥</s-l></s-lg><s-lg><s-l>यतमानान्परं शक्त्यायोधयत्तांश्च धन्विनः ।</s-l><s-l>पाण्डवेयान्महाराज शरैर्वारितवान्रणे ॥ २६ ॥</s-l></s-lg><s-lg><s-l>तत्र भारत कर्णस्य लाघवेन महात्मनः ।</s-l><s-l>तुतुषुर्देवताः सर्वाः सिद्धाश्च परमर्षयः ॥ २७ ॥</s-l></s-lg><s-lg><s-l>अपूजयन्महेष्वासा धार्तराष्ट्रा नरोत्तमम् ।</s-l><s-l>कर्णं रथवरश्रेष्ठं श्रेष्ठं सर्वधनुष्मताम् ॥ २८ ॥</s-l></s-lg><s-lg><s-l>ततः कर्णो महाराज ददाह रिपुवाहिनीम् ।</s-l><s-l>कक्षमिद्धो यथा वह्निर्निदाघे ज्वलितो महान् ॥ २९ ॥</s-l></s-lg><s-lg><s-l>ते वध्यमानाः कर्णेन पाण्डवेयास्ततस्ततः ।</s-l><s-l>प्राद्रवन्त रणे भीताः कर्णं दृष्ट्वा महाबलम् ॥ ३० ॥</s-l></s-lg><s-lg><s-l>तत्राक्रन्दो महानासीत्पाञ्चालानां महारणे ।</s-l><s-l>वध्यतां सायकैस्तीक्ष्णैः कर्णचापवरच्युतैः ॥ ३१ ॥</s-l></s-lg><s-lg><s-l>तेन शब्देन वित्रस्ता पाण्डवानां महाचमूः ।</s-l><s-l>कर्णमेकं रणे योधं मेनिरे तत्र शात्रवाः ॥ ३२ ॥</s-l></s-lg><s-lg><s-l>तत्राद्भुतं परं चक्रे राधेयः शत्रुकर्शनः ।</s-l><s-l>यदेकं पाण्डवाः सर्वे न शेकुरभिवीक्षितुम् ॥ ३३ ॥</s-l></s-lg><s-lg><s-l>यथौघः पर्वतश्रेष्ठमासाद्याभिप्रदीर्यते ।</s-l><s-l>तथा तत्पाण्डवं सैन्यं कर्णमासाद्य दीर्यते ॥ ३४ ॥</s-l></s-lg><s-lg><s-l>कर्णोऽपि समरे राजन्विधूमोऽग्निरिव ज्वलन् ।</s-l><s-l>दहंस्तस्थौ महाबाहुः पाण्डवानां महाचमूम् ॥ ३५ ॥</s-l></s-lg><s-lg><s-l>शिरांसि च महाराज कर्णांश्चञ्चलकुण्डलान् ।</s-l><s-l>बाहूंश्च वीरो वीराणां चिच्छेद लघु चेषुभिः ॥ ३६ ॥</s-l></s-lg><s-lg><s-l>हस्तिदन्तान्त्सरून्खड्गान्ध्वजाञ्शक्तीर्हयान्गजान् ।</s-l><s-l>रथांश्च विविधान्राजन्पताका व्यजनानि च ॥ ३७ ॥</s-l></s-lg><s-lg><s-l>अक्षेषायुगयोक्त्राणि चक्राणि विविधानि च ।</s-l><s-l>चिच्छेद शतधा कर्णो योधव्रतमनुष्ठितः ॥ ३८ ॥</s-l></s-lg><s-lg><s-l>तत्र भारत कर्णेन निहतैर्गजवाजिभिः ।</s-l><s-l>अगम्यरूपा पृथिवी मांसशोणितकर्दमा ॥ ३९ ॥</s-l></s-lg><s-lg><s-l>विषमं च समं चैव हतैरश्वपदातिभिः ।</s-l><s-l>रथैश्च कुञ्जरैश्चैव न प्राज्ञायत किंचन ॥ ४० ॥</s-l></s-lg><s-lg><s-l>नापि स्वे न परे योधाः प्राज्ञायन्त परस्परम् ।</s-l><s-l>घोरे शरान्धकारे तु कर्णास्त्रे च विजृम्भिते ॥ ४१ ॥</s-l></s-lg><s-lg><s-l>राधेयचापनिर्मुक्तैः शरैः काञ्चनभूषितैः ।</s-l><s-l>संछादिता महाराज यतमाना महारथाः ॥ ४२ ॥</s-l></s-lg><s-lg><s-l>ते पाण्डवेयाः समरे कर्णेन स्म पुनः पुनः ।</s-l><s-l>अभज्यन्त महाराज यतमाना महारथाः ॥ ४३ ॥</s-l></s-lg><s-lg><s-l>मृगसंघान्यथा क्रुद्धः सिंहो द्रावयते वने ।</s-l><s-l>कर्णस्तु समरे योधांस्तत्र तत्र महायशाः ।</s-l><s-l>कालयामास तत्सैन्यं यथा पशुगणान्वृकः ॥ ४४ ॥</s-l></s-lg><s-lg><s-l>दृष्ट्वा तु पाण्डवीं सेनां धार्तराष्ट्राः पराङ्मुखीम् ।</s-l><s-l>अभिजग्मुर्महेष्वासा रुवन्तो भैरवान्रवान् ॥ ४५ ॥</s-l></s-lg><s-lg><s-l>दुर्योधनो हि राजेन्द्र मुदा परमया युतः ।</s-l><s-l>वादयामास संहृष्टो नानावाद्यानि सर्वशः ॥ ४६ ॥</s-l></s-lg><s-lg><s-l>पाञ्चालापि महेष्वासा भग्ना भग्ना नरोत्तमाः ।</s-l><s-l>न्यवर्तन्त यथा शूरा मृत्युं कृत्वा निवर्तनम् ॥ ४७ ॥</s-l></s-lg><s-lg><s-l>तान्निवृत्तान्रणे शूरान्राधेयः शत्रुतापनः ।</s-l><s-l>अनेकशो महाराज बभञ्ज पुरुषर्षभः ॥ ४८ ॥</s-l></s-lg><s-lg><s-l>तत्र भारत कर्णेन पाञ्चाला विंशती रथाः ।</s-l><s-l>निहताः सादयः क्रोधाच्चेदयश्च परःशताः ॥ ४९ ॥</s-l></s-lg><s-lg><s-l>कृत्वा शून्यान्रथोपस्थान्वाजिपृष्ठांश्च भारत ।</s-l><s-l>निर्मनुष्यान्गजस्कन्धान्पादातांश्चैव विद्रुतान् ॥ ५० ॥</s-l></s-lg><s-lg><s-l>आदित्य इव मध्याह्ने दुर्निरीक्ष्यः परंतपः ।</s-l><s-l>कालान्तकवपुः क्रूरः सूतपुत्रश्चचार ह ॥ ५१ ॥</s-l></s-lg><s-lg><s-l>एवमेतान्महाराज नरवाजिरथद्विपान् ।</s-l><s-l>हत्वा तस्थौ महेष्वासः कर्णोऽरिगणसूदनः ॥ ५२ ॥</s-l></s-lg><s-lg><s-l>यथा भूतगणान्हत्वा कालस्तिष्ठेन्महाबलः ।</s-l><s-l>तथा स सोमकान्हत्वा तस्थावेको महारथः ॥ ५३ ॥</s-l></s-lg><s-lg><s-l>तत्राद्भुतमपश्याम पाञ्चालानां पराक्रमम् ।</s-l><s-l>वध्यमानापि कर्णेन नाजहू रणमूर्धनि ॥ ५४ ॥</s-l></s-lg><s-lg><s-l>राजा दुःशासनश्चैव कृपः शारद्वतस्तथा ।</s-l><s-l>अश्वत्थामा कृतवर्मा शकुनिश्चापि सौबलः ।</s-l><s-l>न्यहनन्पाण्डवीं सेनां शतशोऽथ सहस्रशः ॥ ५५ ॥</s-l></s-lg><s-lg><s-l>कर्णपुत्रौ च राजेन्द्र भ्रातरौ सत्यविक्रमौ ।</s-l><s-l>अनाशयेतां बलिनः पाञ्चालान्वै ततस्ततः ।</s-l><s-l>तत्र युद्धं तदा ह्यासीत्क्रूरं विशसनं महत् ॥ ५६ ॥</s-l></s-lg><s-lg><s-l>तथैव पाण्डवाः शूरा धृष्टद्युम्नशिखण्डिनौ ।</s-l><s-l>द्रौपदेयाश्च संक्रुद्धा अभ्यघ्नंस्तावकं बलम् ॥ ५७ ॥</s-l></s-lg><s-lg><s-l>एवमेष क्षयो वृत्तः पाण्डवानां ततस्ततः ।</s-l><s-l>तावकानामपि रणे भीमं प्राप्य महाबलम् ॥ ५८ ॥</s-l></s-lg>