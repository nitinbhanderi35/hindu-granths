<s-lg><s-l> संजय उवाच ।</s-l><s-l>मारिषाधिरथेः श्रुत्वा वचो युद्धाभिनन्दिनः ।</s-l><s-l>शल्योऽब्रवीत्पुनः कर्णं निदर्शनमुदाहरन् ॥ १ ॥</s-l></s-lg><s-lg><s-l>यथैव मत्तो मद्येन त्वं तथा न च वा तथा ।</s-l><s-l>तथाहं त्वां प्रमाद्यन्तं चिकित्सामि सुहृत्तया ॥ २ ॥</s-l></s-lg><s-lg><s-l>इमां काकोपमां कर्ण प्रोच्यमानां निबोध मे ।</s-l><s-l>श्रुत्वा यथेष्टं कुर्यास्त्वं विहीन कुलपांसन ॥ ३ ॥</s-l></s-lg><s-lg><s-l>नाहमात्मनि किंचिद्वै किल्बिषं कर्ण संस्मरे ।</s-l><s-l>येन त्वं मां महाबाहो हन्तुमिच्छस्यनागसम् ॥ ४ ॥</s-l></s-lg><s-lg><s-l>अवश्यं तु मया वाच्यं बुध्यतां यदि ते हितम् ।</s-l><s-l>विशेषतो रथस्थेन राज्ञश्चैव हितैषिणा ॥ ५ ॥</s-l></s-lg><s-lg><s-l>समं च विषमं चैव रथिनश्च बलाबलम् ।</s-l><s-l>श्रमः खेदश्च सततं हयानां रथिना सह ॥ ६ ॥</s-l></s-lg><s-lg><s-l>आयुधस्य परिज्ञानं रुतं च मृगपक्षिणाम् ।</s-l><s-l>भारश्चाप्यतिभारश्च शल्यानां च प्रतिक्रिया ॥ ७ ॥</s-l></s-lg><s-lg><s-l>अस्त्रयोगश्च युद्धं च निमित्तानि तथैव च ।</s-l><s-l>सर्वमेतन्मया ज्ञेयं रथस्यास्य कुटुम्बिना ।</s-l><s-l>अतस्त्वां कथये कर्ण निदर्शनमिदं पुनः ॥ ८ ॥</s-l></s-lg><s-lg><s-l>वैश्यः किल समुद्रान्ते प्रभूतधनधान्यवान् ।</s-l><s-l>यज्वा दानपतिः क्षान्तः स्वकर्मस्थोऽभवच्छुचिः ॥ ९ ॥</s-l></s-lg><s-lg><s-l>बहुपुत्रः प्रियापत्यः सर्वभूतानुकम्पकः ।</s-l><s-l>राज्ञो धर्मप्रधानस्य राष्ट्रे वसति निर्भयः ॥ १० ॥</s-l></s-lg><s-lg><s-l>पुत्राणां तस्य बालानां कुमाराणां यशस्विनाम् ।</s-l><s-l>काको बहूनामभवदुच्छिष्टकृतभोजनः ॥ ११ ॥</s-l></s-lg><s-lg><s-l>तस्मै सदा प्रयच्छन्ति वैश्यपुत्राः कुमारकाः ।</s-l><s-l>मांसोदनं दधि क्षीरं पायसं मधुसर्पिषी ॥ १२ ॥</s-l></s-lg><s-lg><s-l>स चोच्छिष्टभृतः काको वैश्यपुत्रैः कुमारकैः ।</s-l><s-l>सदृशान्पक्षिणो दृप्तः श्रेयसश्चावमन्यते ॥ १३ ॥</s-l></s-lg><s-lg><s-l>अथ हंसाः समुद्रान्ते कदाचिदभिपातिनः ।</s-l><s-l>गरुडस्य गतौ तुल्याश्चक्राङ्गा हृष्टचेतसः ॥ १४ ॥</s-l></s-lg><s-lg><s-l>कुमारकास्ततो हंसान्दृष्ट्वा काकमथाब्रुवन् ।</s-l><s-l>भवानेव विशिष्टो हि पतत्रिभ्यो विहंगम ॥ १५ ॥</s-l></s-lg><s-lg><s-l>प्रतार्यमाणस्तु स तैरल्पबुद्धिभिरण्डजः ।</s-l><s-l>तद्वचः सत्यमित्येव मौर्ख्याद्दर्पाच्च मन्यते ॥ १६ ॥</s-l></s-lg><s-lg><s-l>तान्सोऽभिपत्य जिज्ञासुः क एषां श्रेष्ठभागिति ।</s-l><s-l>उच्छिष्टदर्पितः काको बहूनां दूरपातिनाम् ॥ १७ ॥</s-l></s-lg><s-lg><s-l>तेषां यं प्रवरं मेने हंसानां दूरपातिनाम् ।</s-l><s-l>तमाह्वयत दुर्बुद्धिः पताम इति पक्षिणम् ॥ १८ ॥</s-l></s-lg><s-lg><s-l>तच्छ्रुत्वा प्राहसन्हंसा ये तत्रासन्समागताः ।</s-l><s-l>भाषतो बहु काकस्य बलिनः पततां वराः ।</s-l><s-l>इदमूचुश्च चक्राङ्गा वचः काकं विहंगमाः ॥ १९ ॥</s-l></s-lg><s-lg><s-l>वयं हंसाश्चरामेमां पृथिवीं मानसौकसः ।</s-l><s-l>पक्षिणां च वयं नित्यं दूरपातेन पूजिताः ॥ २० ॥</s-l></s-lg><s-lg><s-l>कथं नु हंसं बलिनं वज्राङ्गं दूरपातिनम् ।</s-l><s-l>काको भूत्वा निपतने समाह्वयसि दुर्मते ।</s-l><s-l>कथं त्वं पतनं काक सहास्माभिर्ब्रवीषि तत् ॥ २१ ॥</s-l></s-lg><s-lg><s-l>अथ हंसवचो मूढः कुत्सयित्वा पुनः पुनः ।</s-l><s-l>प्रजगादोत्तरं काकः कत्थनो जातिलाघवात् ॥ २२ ॥</s-l></s-lg><s-lg><s-l>शतमेकं च पातानां पतितास्मि न संशयः ।</s-l><s-l>शतयोजनमेकैकं विचित्रं विविधं तथा ॥ २३ ॥</s-l></s-lg><s-lg><s-l>उड्डीनमवडीनं च प्रडीनं डीनमेव च ।</s-l><s-l>निडीनमथ संडीनं तिर्यक्चातिगतानि च ॥ २४ ॥</s-l></s-lg><s-lg><s-l>विडीनं परिडीनं च पराडीनं सुडीनकम् ।</s-l><s-l>अतिडीनं महाडीनं निडीनं परिडीनकम् ॥ २५ ॥</s-l></s-lg><s-lg><s-l>गतागतप्रतिगता बह्वीश्च निकुडीनिकाः ।</s-l><s-l>कर्तास्मि मिषतां वोऽद्य ततो द्रक्ष्यथ मे बलम् ॥ २६ ॥</s-l></s-lg><s-lg><s-l>एवमुक्ते तु काकेन प्रहस्यैको विहंगमः ।</s-l><s-l>उवाच हंसस्तं काकं वचनं तन्निबोध मे ॥ २७ ॥</s-l></s-lg><s-lg><s-l>शतमेकं च पातानां त्वं काक पतिता ध्रुवम् ।</s-l><s-l>एकमेव तु ये पातं विदुः सर्वे विहंगमाः ॥ २८ ॥</s-l></s-lg><s-lg><s-l>तमहं पतिता काक नान्यं जानामि कंचन ।</s-l><s-l>पत त्वमपि रक्ताक्ष येन वा तेन मन्यसे ॥ २९ ॥</s-l></s-lg><s-lg><s-l>अथ काकाः प्रजहसुर्ये तत्रासन्समागताः ।</s-l><s-l>कथमेकेन पातेन हंसः पातशतं जयेत् ॥ ३० ॥</s-l></s-lg><s-lg><s-l>एकेनैव शतस्यैकं पातेनाभिभविष्यति ।</s-l><s-l>हंसस्य पतितं काको बलवानाशुविक्रमः ॥ ३१ ॥</s-l></s-lg><s-lg><s-l>प्रपेततुः स्पर्धयाथ ततस्तौ हंसवायसौ ।</s-l><s-l>एकपाती च चक्राङ्गः काकः पातशतेन च ॥ ३२ ॥</s-l></s-lg><s-lg><s-l>पेतिवानथ चक्राङ्गः पेतिवानथ वायसः ।</s-l><s-l>विसिस्मापयिषुः पातैराचक्षाणोऽऽत्मनः क्रियाम् ॥ ३३ ॥</s-l></s-lg><s-lg><s-l>अथ काकस्य चित्राणि पतितानीतराणि च ।</s-l><s-l>दृष्ट्वा प्रमुदिताः काका विनेदुरथ तैः स्वरैः ॥ ३४ ॥</s-l></s-lg><s-lg><s-l>हंसांश्चावहसन्ति स्म प्रावदन्नप्रियाणि च ।</s-l><s-l>उत्पत्योत्पत्य च प्राहुर्मुहूर्तमिति चेति च ॥ ३५ ॥</s-l></s-lg><s-lg><s-l>वृक्षाग्रेभ्यः स्थलेभ्यश्च निपतन्त्युत्पतन्ति च ।</s-l><s-l>कुर्वाणा विविधान्रावानाशंसन्तस्तदा जयम् ॥ ३६ ॥</s-l></s-lg><s-lg><s-l>हंसस्तु मृदुकेनैव विक्रान्तुमुपचक्रमे ।</s-l><s-l>प्रत्यहीयत काकाच्च मुहूर्तमिव मारिष ॥ ३७ ॥</s-l></s-lg><s-lg><s-l>अवमन्य रयं हंसानिदं वचनमब्रवीत् ।</s-l><s-l>योऽसावुत्पतितो हंसः सोऽसावेव प्रहीयते ॥ ३८ ॥</s-l></s-lg><s-lg><s-l>अथ हंसः स तच्छ्रुत्वा प्रापतत्पश्चिमां दिशम् ।</s-l><s-l>उपर्युपरि वेगेन सागरं वरुणालयम् ॥ ३९ ॥</s-l></s-lg><s-lg><s-l>ततो भीः प्राविशत्काकं तदा तत्र विचेतसम् ।</s-l><s-l>द्वीपद्रुमानपश्यन्तं निपतन्तं श्रमान्वितम् ।</s-l><s-l>निपतेयं क्व नु श्रान्त इति तस्मिञ्जलार्णवे ॥ ४० ॥</s-l></s-lg><s-lg><s-l>अविषह्यः समुद्रो हि बहुसत्त्वगणालयः ।</s-l><s-l>महाभूतशतोद्भासी नभसोऽपि विशिष्यते ॥ ४१ ॥</s-l></s-lg><s-lg><s-l>गाम्भीर्याद्धि समुद्रस्य न विशेषः कुलाधम ।</s-l><s-l>दिगम्बराम्भसां कर्ण समुद्रस्था हि दुर्जयाः ।</s-l><s-l>विदूरपातात्तोयस्य किं पुनः कर्ण वायसः ॥ ४२ ॥</s-l></s-lg><s-lg><s-l>अथ हंसोऽभ्यतिक्रम्य मुहूर्तमिति चेति च ।</s-l><s-l>अवेक्षमाणस्तं काकं नाशक्नोद्व्यपसर्पितुम् ।</s-l><s-l>अतिक्रम्य च चक्राङ्गः काकं तं समुदैक्षत ॥ ४३ ॥</s-l></s-lg><s-lg><s-l>तं तथा हीयमानं च हंसो दृष्ट्वाब्रवीदिदम् ।</s-l><s-l>उज्जिहीर्षुर्निमज्जन्तं स्मरन्सत्पुरुषव्रतम् ॥ ४४ ॥</s-l></s-lg><s-lg><s-l>बहूनि पतनानि त्वमाचक्षाणो मुहुर्मुहुः ।</s-l><s-l>पतस्यव्याहरंश्चेदं न नो गुह्यं प्रभाषसे ॥ ४५ ॥</s-l></s-lg><s-lg><s-l>किं नाम पतनं काक यत्त्वं पतसि सांप्रतम् ।</s-l><s-l>जलं स्पृशसि पक्षाभ्यां तुण्डेन च पुनः पुनः ॥ ४६ ॥</s-l></s-lg><s-lg><s-l>स पक्षाभ्यां स्पृशन्नार्तस्तुण्डेन जलमर्णवे ।</s-l><s-l>काको दृढं परिश्रान्तः सहसा निपपात ह ॥ ४७ ॥</s-l></s-lg><s-lg><s-l> हंस उवाच ।</s-l><s-l>शतमेकं च पातानां यत्प्रभाषसि वायस ।</s-l><s-l>नानाविधानीह पुरा तच्चानृतमिहाद्य ते ॥ ४८ ॥</s-l></s-lg><s-lg><s-l> काक उवाच ।</s-l><s-l>उच्छिष्टदर्पितो हंस मन्येऽऽत्मानं सुपर्णवत् ।</s-l><s-l>अवमन्य बहूंश्चाहं काकानन्यांश्च पक्षिणः ।</s-l><s-l>प्राणैर्हंस प्रपद्ये त्वां द्वीपान्तं प्रापयस्व माम् ॥ ४९ ॥</s-l></s-lg><s-lg><s-l>यद्यहं स्वस्तिमान्हंस स्वदेशं प्राप्नुयां पुनः ।</s-l><s-l>न कंचिदवमन्येयमापदो मां समुद्धर ॥ ५० ॥</s-l></s-lg><s-lg><s-l>तमेवंवादिनं दीनं विलपन्तमचेतनम् ।</s-l><s-l>काक काकेति वाशन्तं निमज्जन्तं महार्णवे ॥ ५१ ॥</s-l></s-lg><s-lg><s-l>तथैत्य वायसं हंसो जलक्लिन्नं सुदुर्दशम् ।</s-l><s-l>पद्भ्यामुत्क्षिप्य वेपन्तं पृष्ठमारोपयच्छनैः ॥ ५२ ॥</s-l></s-lg><s-lg><s-l>आरोप्य पृष्ठं काकं तं हंसः कर्ण विचेतसम् ।</s-l><s-l>आजगाम पुनर्द्वीपं स्पर्धया पेततुर्यतः ॥ ५३ ॥</s-l></s-lg><s-lg><s-l>संस्थाप्य तं चापि पुनः समाश्वास्य च खेचरम् ।</s-l><s-l>गतो यथेप्सितं देशं हंसो मन इवाशुगः ॥ ५४ ॥</s-l></s-lg><s-lg><s-l>उच्छिष्टभोजनात्काको यथा वैश्यकुले तु सः ।</s-l><s-l>एवं त्वमुच्छिष्टभृतो धार्तराष्ट्रैर्न संशयः ।</s-l><s-l>सदृशाञ्श्रेयसश्चापि सर्वान्कर्णातिमन्यसे ॥ ५५ ॥</s-l></s-lg><s-lg><s-l>द्रोणद्रौणिकृपैर्गुप्तो भीष्मेणान्यैश्च कौरवैः ।</s-l><s-l>विराटनगरे पार्थमेकं किं नावधीस्तदा ॥ ५६ ॥</s-l></s-lg><s-lg><s-l>यत्र व्यस्ताः समस्ताश्च निर्जिताः स्थ किरीटिना ।</s-l><s-l>सृगाला इव सिंहेन क्व ते वीर्यमभूत्तदा ॥ ५७ ॥</s-l></s-lg><s-lg><s-l>भ्रातरं च हतं दृष्ट्वा निर्जितः सव्यसाचिना ।</s-l><s-l>पश्यतां कुरुवीराणां प्रथमं त्वं पलायथाः ॥ ५८ ॥</s-l></s-lg><s-lg><s-l>तथा द्वैतवने कर्ण गन्धर्वैः समभिद्रुतः ।</s-l><s-l>कुरून्समग्रानुत्सृज्य प्रथमं त्वं पलायथाः ॥ ५९ ॥</s-l></s-lg><s-lg><s-l>हत्वा जित्वा च गन्धर्वांश्चित्रसेनमुखान्रणे ।</s-l><s-l>कर्ण दुर्योधनं पार्थः सभार्यं सममोचयत् ॥ ६० ॥</s-l></s-lg><s-lg><s-l>पुनः प्रभावः पार्थस्य पुराणः केशवस्य च ।</s-l><s-l>कथितः कर्ण रामेण सभायां राजसंसदि ॥ ६१ ॥</s-l></s-lg><s-lg><s-l>सततं च तदश्रौषीर्वचनं द्रोणभीष्मयोः ।</s-l><s-l>अवध्यौ वदतोः कृष्णौ संनिधौ वै महीक्षिताम् ॥ ६२ ॥</s-l></s-lg><s-lg><s-l>कियन्तं तत्र वक्ष्यामि येन येन धनंजयः ।</s-l><s-l>त्वत्तोऽतिरिक्तः सर्वेभ्यो भूतेभ्यो ब्राह्मणो यथा ॥ ६३ ॥</s-l></s-lg><s-lg><s-l>इदानीमेव द्रष्टासि प्रधने स्यन्दने स्थितौ ।</s-l><s-l>पुत्रं च वसुदेवस्य पाण्डवं च धनंजयम् ॥ ६४ ॥</s-l></s-lg><s-lg><s-l>देवासुरमनुष्येषु प्रख्यातौ यौ नरर्षभौ ।</s-l><s-l>प्रकाशेनाभिविख्यातौ त्वं तु खद्योतवन्नृषु ॥ ६५ ॥</s-l></s-lg><s-lg><s-l>एवं विद्वान्मावमंस्थाः सूतपुत्राच्युतार्जुनौ ।</s-l><s-l>नृसिंहौ तौ नरश्वा त्वं जोषमास्स्व विकत्थन ॥ ६६ ॥</s-l></s-lg>