<s-lg><s-l> संजय उवाच ।</s-l><s-l>हस्तिभिस्तु महामात्रास्तव पुत्रेण चोदिताः ।</s-l><s-l>धृष्टद्युम्नं जिघांसन्तः क्रुद्धाः पार्षतमभ्ययुः ॥ १ ॥</s-l></s-lg><s-lg><s-l>प्राच्याश्च दाक्षिणात्याश्च प्रवीरा गजयोधिनः ।</s-l><s-l>अङ्गा वङ्गाश्च पुण्ड्राश्च मागधास्ताम्रलिप्तकाः ॥ २ ॥</s-l></s-lg><s-lg><s-l>मेकलाः कोशला मद्रा दशार्णा निषधास्तथा ।</s-l><s-l>गजयुद्धेषु कुशलाः कलिङ्गैः सह भारत ॥ ३ ॥</s-l></s-lg><s-lg><s-l>शरतोमरनाराचैर्वृष्टिमन्त इवाम्बुदाः ।</s-l><s-l>सिषिचुस्ते ततः सर्वे पाञ्चालाचलमाहवे ॥ ४ ॥</s-l></s-lg><s-lg><s-l>तान्संमिमर्दिषुर्नागान्पार्ष्ण्यङ्गुष्ठाङ्कुशैर्भृशम् ।</s-l><s-l>पोथितान्पार्षतो बाणैर्नाराचैश्चाभ्यवीवृषत् ॥ ५ ॥</s-l></s-lg><s-lg><s-l>एकैकं दशभिः षड्भिरष्टाभिरपि भारत ।</s-l><s-l>द्विरदानभिविव्याध क्षिप्तैर्गिरिनिभाञ्शरैः ।</s-l><s-l>प्रच्छाद्यमानो द्विरदैर्मेघैरिव दिवाकरः ॥ ६ ॥</s-l></s-lg><s-lg><s-l>पर्यासुः पाण्डुपाञ्चाला नदन्तो निशितायुधाः ।</s-l><s-l>तान्नागानभिवर्षन्तो ज्यातन्त्रीशरनादितैः ॥ ७ ॥</s-l></s-lg><s-lg><s-l>नकुलः सहदेवश्च द्रौपदेयाः प्रभद्रकाः ।</s-l><s-l>सात्यकिश्च शिखण्डी च चेकितानश्च वीर्यवान् ॥ ८ ॥</s-l></s-lg><s-lg><s-l>ते म्लेच्छैः प्रेषिता नागा नरानश्वान्रथानपि ।</s-l><s-l>हस्तैराक्षिप्य ममृदुः पद्भिश्चाप्यतिमन्यवः ॥ ९ ॥</s-l></s-lg><s-lg><s-l>बिभिदुश्च विषाणाग्रैः समाक्षिप्य च चिक्षिपुः ।</s-l><s-l>विषाणलग्नैश्चाप्यन्ये परिपेतुर्विभीषणाः ॥ १० ॥</s-l></s-lg><s-lg><s-l>प्रमुखे वर्तमानं तु द्विपं वङ्गस्य सात्यकिः ।</s-l><s-l>नाराचेनोग्रवेगेन भित्त्वा मर्मण्यपातयत् ॥ ११ ॥</s-l></s-lg><s-lg><s-l>तस्यावर्जितनागस्य द्विरदादुत्पतिष्यतः ।</s-l><s-l>नाराचेनाभिनद्वक्षः सोऽपतद्भुवि सात्यकेः ॥ १२ ॥</s-l></s-lg><s-lg><s-l>पुण्ड्रस्यापततो नागं चलन्तमिव पर्वतम् ।</s-l><s-l>सहदेवः प्रयत्नात्तैर्नाराचैर्व्यहनत्त्रिभिः ॥ १३ ॥</s-l></s-lg><s-lg><s-l>विपताकं वियन्तारं विवर्मध्वजजीवितम् ।</s-l><s-l>तं कृत्वा द्विरदं भूयः सहदेवोऽङ्गमभ्यगात् ॥ १४ ॥</s-l></s-lg><s-lg><s-l>सहदेवं तु नकुलो वारयित्वाङ्गमार्दयत् ।</s-l><s-l>नाराचैर्यमदण्डाभैस्त्रिभिर्नागं शतेन च ॥ १५ ॥</s-l></s-lg><s-lg><s-l>दिवाकरकरप्रख्यानङ्गश्चिक्षेप तोमरान् ।</s-l><s-l>नकुलाय शतान्यष्टौ त्रिधैकैकं तु सोऽच्छिनत् ॥ १६ ॥</s-l></s-lg><s-lg><s-l>तथार्धचन्द्रेण शिरस्तस्य चिच्छेद पाण्डवः ।</s-l><s-l>स पपात हतो म्लेच्छस्तेनैव सह दन्तिना ॥ १७ ॥</s-l></s-lg><s-lg><s-l>आचार्यपुत्रे निहते हस्तिशिक्षाविशारदे ।</s-l><s-l>अङ्गाः क्रुद्धा महामात्रा नागैर्नकुलमभ्ययुः ॥ १८ ॥</s-l></s-lg><s-lg><s-l>चलत्पताकैः प्रमुखैर्हेमकक्ष्यातनुच्छदैः ।</s-l><s-l>मिमर्दिषन्तस्त्वरिताः प्रदीप्तैरिव पर्वतैः ॥ १९ ॥</s-l></s-lg><s-lg><s-l>मेकलोत्कलकालिङ्गा निषादास्ताम्रलिप्तकाः ।</s-l><s-l>शरतोमरवर्षाणि विमुञ्चन्तो जिघांसवः ॥ २० ॥</s-l></s-lg><s-lg><s-l>तैश्छाद्यमानं नकुलं दिवाकरमिवाम्बुदैः ।</s-l><s-l>परि पेतुः सुसंरब्धाः पाण्डुपाञ्चालसोमकाः ॥ २१ ॥</s-l></s-lg><s-lg><s-l>ततस्तदभवद्युद्धं रथिनां हस्तिभिः सह ।</s-l><s-l>सृजतां शरवर्षाणि तोमरांश्च सहस्रशः ॥ २२ ॥</s-l></s-lg><s-lg><s-l>नागानां प्रस्फुटुः कुम्भा मर्माणि विविधानि च ।</s-l><s-l>दन्ताश्चैवातिविद्धानां नाराचैर्भूषणानि च ॥ २३ ॥</s-l></s-lg><s-lg><s-l>तेषामष्टौ महानागांश्चतुःषष्ट्या सुतेजनैः ।</s-l><s-l>सहदेवो जघानाशु ते पेतुः सह सादिभिः ॥ २४ ॥</s-l></s-lg><s-lg><s-l>अञ्जोगतिभिरायम्य प्रयत्नाद्धनुरुत्तमम् ।</s-l><s-l>नाराचैरहनन्नागान्नकुलः कुरुनन्दन ॥ २५ ॥</s-l></s-lg><s-lg><s-l>ततः शैनेयपाञ्चाल्यौ द्रौपदेयाः प्रभद्रकाः ।</s-l><s-l>शिखण्डी च महानागान्सिषिचुः शरवृष्टिभिः ॥ २६ ॥</s-l></s-lg><s-lg><s-l>ते पाण्डुयोधाम्बुधरैः शत्रुद्विरदपर्वताः ।</s-l><s-l>बाणवर्षैर्हताः पेतुर्वज्रवर्षैरिवाचलाः ॥ २७ ॥</s-l></s-lg><s-lg><s-l>एवं हत्वा तव गजांस्ते पाण्डुनरकुञ्जराः ।</s-l><s-l>द्रुतं सेनामवैक्षन्त भिन्नकूलामिवापगाम् ॥ २८ ॥</s-l></s-lg><s-lg><s-l>ते तां सेनामवालोक्य पाण्डुपुत्रस्य सैनिकाः ।</s-l><s-l>विक्षोभयित्वा च पुनः कर्णमेवाभिदुद्रुवुः ॥ २९ ॥</s-l></s-lg><s-lg><s-l>सहदेवं ततः क्रुद्धं दहन्तं तव वाहिनीम् ।</s-l><s-l>दुःशासनो महाराज भ्राता भ्रातरमभ्ययात् ॥ ३० ॥</s-l></s-lg><s-lg><s-l>तौ समेतौ महायुद्धे दृष्ट्वा तत्र नराधिपाः ।</s-l><s-l>सिंहनादरवांश्चक्रुर्वासांस्यादुधुवुश्च ह ॥ ३१ ॥</s-l></s-lg><s-lg><s-l>ततो भारत क्रुद्धेन तव पुत्रेण धन्विना ।</s-l><s-l>पाण्डुपुत्रस्त्रिभिर्बाणैर्वक्षस्यभिहतो बली ॥ ३२ ॥</s-l></s-lg><s-lg><s-l>सहदेवस्ततो राजन्नाराचेन तवात्मजम् ।</s-l><s-l>विद्ध्वा विव्याध सप्तत्या सारथिं च त्रिभिस्त्रिभिः ॥ ३३ ॥</s-l></s-lg><s-lg><s-l>दुःशासनस्तदा राजंश्छित्त्वा चापं महाहवे ।</s-l><s-l>सहदेवं त्रिसप्तत्या बाह्वोरुरसि चार्दयत् ॥ ३४ ॥</s-l></s-lg><s-lg><s-l>सहदेवस्ततः क्रुद्धः खड्गं गृह्य महाहवे ।</s-l><s-l>व्याविध्यत युधां श्रेष्ठः श्रीमांस्तव सुतं प्रति ॥ ३५ ॥</s-l></s-lg><s-lg><s-l>समार्गणगणं चापं छित्त्वा तस्य महानसिः ।</s-l><s-l>निपपात ततो भूमौ च्युतः सर्प इवाम्बरात् ॥ ३६ ॥</s-l></s-lg><s-lg><s-l>अथान्यद्धनुरादाय सहदेवः प्रतापवान् ।</s-l><s-l>दुःशासनाय चिक्षेप बाणमन्तकरं ततः ॥ ३७ ॥</s-l></s-lg><s-lg><s-l>तमापतन्तं विशिखं यमदण्डोपमत्विषम् ।</s-l><s-l>खड्गेन शितधारेण द्विधा चिच्छेद कौरवः ॥ ३८ ॥</s-l></s-lg><s-lg><s-l>तमापतन्तं सहसा निस्त्रिंशं निशितैः शरैः ।</s-l><s-l>पातयामास समरे सहदेवो हसन्निव ॥ ३९ ॥</s-l></s-lg><s-lg><s-l>ततो बाणांश्चतुःषष्टिं तव पुत्रो महारणे ।</s-l><s-l>सहदेवरथे तूर्णं पातयामास भारत ॥ ४० ॥</s-l></s-lg><s-lg><s-l>ताञ्शरान्समरे राजन्वेगेनापततो बहून् ।</s-l><s-l>एकैकं पञ्चभिर्बाणैः सहदेवो न्यकृन्तत ॥ ४१ ॥</s-l></s-lg><s-lg><s-l>स निवार्य महाबाणांस्तव पुत्रेण प्रेषितान् ।</s-l><s-l>अथास्मै सुबहून्बाणान्माद्रीपुत्रः समाचिनोत् ॥ ४२ ॥</s-l></s-lg><s-lg><s-l>ततः क्रुद्धो महाराज सहदेवः प्रतापवान् ।</s-l><s-l>समाधत्त शरं घोरं मृत्युकालान्तकोपमम् ।</s-l><s-l>विकृष्य बलवच्चापं तव पुत्राय सोऽसृजत् ॥ ४३ ॥</s-l></s-lg><s-lg><s-l>स तं निर्भिद्य वेगेन भित्त्वा च कवचं महत् ।</s-l><s-l>प्राविशद्धरणीं राजन्वल्मीकमिव पन्नगः ।</s-l><s-l>ततः स मुमुहे राजंस्तव पुत्रो महारथः ॥ ४४ ॥</s-l></s-lg><s-lg><s-l>मूढं चैनं समालक्ष्य सारथिस्त्वरितो रथम् ।</s-l><s-l>अपोवाह भृशं त्रस्तो वध्यमानं शितैः शरैः ॥ ४५ ॥</s-l></s-lg><s-lg><s-l>पराजित्य रणे तं तु पाण्डवः पाण्डुपूर्वज ।</s-l><s-l>दुर्योधनबलं हृष्टः प्रामथद्वै समन्ततः ॥ ४६ ॥</s-l></s-lg><s-lg><s-l>पिपीलिकापुटं राजन्यथामृद्नान्नरो रुषा ।</s-l><s-l>तथा सा कौरवी सेना मृदिता तेन भारत ॥ ४७ ॥</s-l></s-lg><s-lg><s-l>नकुलं रभसं युद्धे दारयन्तं वरूथिनीम् ।</s-l><s-l>कर्णो वैकर्तनो राजन्वारयामास वै तदा ॥ ४८ ॥</s-l></s-lg><s-lg><s-l>नकुलश्च तदा कर्णं प्रहसन्निदमब्रवीत् ।</s-l><s-l>चिरस्य बत दृष्टोऽहं दैवतैः सौम्यचक्षुषा ॥ ४९ ॥</s-l></s-lg><s-lg><s-l>यस्य मे त्वं रणे पाप चक्षुर्विषयमागतः ।</s-l><s-l>त्वं हि मूलमनर्थानां वैरस्य कलहस्य च ॥ ५० ॥</s-l></s-lg><s-lg><s-l>त्वद्दोषात्कुरवः क्षीणाः समासाद्य परस्परम् ।</s-l><s-l>त्वामद्य समरे हत्वा कृतकृत्योऽस्मि विज्वरः ॥ ५१ ॥</s-l></s-lg><s-lg><s-l>एवमुक्तः प्रत्युवाच नकुलं सूतनन्दनः ।</s-l><s-l>सदृशं राजपुत्रस्य धन्विनश्च विशेषतः ॥ ५२ ॥</s-l></s-lg><s-lg><s-l>प्रहरस्व रणे बाल पश्यामस्तव पौरुषम् ।</s-l><s-l>कर्म कृत्वा रणे शूर ततः कत्थितुमर्हसि ॥ ५३ ॥</s-l></s-lg><s-lg><s-l>अनुक्त्वा समरे तात शूरा युध्यन्ति शक्तितः ।</s-l><s-l>स युध्यस्व मया शक्त्या विनेष्ये दर्पमद्य ते ॥ ५४ ॥</s-l></s-lg><s-lg><s-l>इत्युक्त्वा प्राहरत्तूर्णं पाण्डुपुत्राय सूतजः ।</s-l><s-l>विव्याध चैनं समरे त्रिसप्तत्या शिलीमुखैः ॥ ५५ ॥</s-l></s-lg><s-lg><s-l>नकुलस्तु ततो विद्धः सूतपुत्रेण भारत ।</s-l><s-l>अशीत्याशीविषप्रख्यैः सूतपुत्रमविध्यत ॥ ५६ ॥</s-l></s-lg><s-lg><s-l>तस्य कर्णो धनुश्छित्त्वा स्वर्णपुङ्खैः शिलाशितैः ।</s-l><s-l>त्रिंशता परमेष्वासः शरैः पाण्डवमार्दयत् ॥ ५७ ॥</s-l></s-lg><s-lg><s-l>ते तस्य कवचं भित्त्वा पपुः शोणितमाहवे ।</s-l><s-l>आशीविषा यथा नागा भित्त्वा गां सलिलं पपुः ॥ ५८ ॥</s-l></s-lg><s-lg><s-l>अथान्यद्धनुरादाय हेमपृष्ठं दुरासदम् ।</s-l><s-l>कर्णं विव्याध विंशत्या सारथिं च त्रिभिः शरैः ॥ ५९ ॥</s-l></s-lg><s-lg><s-l>ततः क्रुद्धो महाराज नकुलः परवीरहा ।</s-l><s-l>क्षुरप्रेण सुतीक्ष्णेन कर्णस्य धनुरच्छिनत् ॥ ६० ॥</s-l></s-lg><s-lg><s-l>अथैनं छिन्नधन्वानं सायकानां शतैस्त्रिभिः ।</s-l><s-l>आजघ्ने प्रहसन्वीरः सर्वलोकमहारथम् ॥ ६१ ॥</s-l></s-lg><s-lg><s-l>कर्णमभ्यर्दितं दृष्ट्वा पाण्डुपुत्रेण मारिष ।</s-l><s-l>विस्मयं परमं जग्मू रथिनः सह दैवतैः ॥ ६२ ॥</s-l></s-lg><s-lg><s-l>अथान्यद्धनुरादाय कर्णो वैकर्तनस्तदा ।</s-l><s-l>नकुलं पञ्चभिर्बाणैर्जत्रुदेशे समार्दयत् ॥ ६३ ॥</s-l></s-lg><s-lg><s-l>उरःस्थैरथ तैर्बाणैर्माद्रीपुत्रो व्यरोचत ।</s-l><s-l>स्वरश्मिभिरिवादित्यो भुवने विसृजन्प्रभाम् ॥ ६४ ॥</s-l></s-lg><s-lg><s-l>नकुलस्तु ततः कर्णं विद्ध्वा सप्तभिरायसैः ।</s-l><s-l>अथास्य धनुषः कोटिं पुनश्चिच्छेद मारिष ॥ ६५ ॥</s-l></s-lg><s-lg><s-l>सोऽन्यत्कार्मुकमादाय समरे वेगवत्तरम् ।</s-l><s-l>नकुलस्य ततो बाणैः सर्वतोऽवारयद्दिशः ॥ ६६ ॥</s-l></s-lg><s-lg><s-l>संछाद्यमानः सहसा कर्णचापच्युतैः शरैः ।</s-l><s-l>चिच्छेद स शरांस्तूर्णं शरैरेव महारथः ॥ ६७ ॥</s-l></s-lg><s-lg><s-l>ततो बाणमयं जालं विततं व्योम्न्यदृश्यत ।</s-l><s-l>खद्योतानां गणैरेव संपतद्भिर्यथा नभः ॥ ६८ ॥</s-l></s-lg><s-lg><s-l>तैर्विमुक्तैः शरशतैश्छादितं गगनं तदा ।</s-l><s-l>शलभानां यथा व्रातैस्तद्वदासीत्समाकुलम् ॥ ६९ ॥</s-l></s-lg><s-lg><s-l>ते शरा हेमविकृताः संपतन्तो मुहुर्मुहुः ।</s-l><s-l>श्रेणीकृता अभासन्त हंसाः श्रेणीगता इव ॥ ७० ॥</s-l></s-lg><s-lg><s-l>बाणजालावृते व्योम्नि छादिते च दिवाकरे ।</s-l><s-l>समसर्पत्ततो भूतं किंचिदेव विशां पते ॥ ७१ ॥</s-l></s-lg><s-lg><s-l>निरुद्धे तत्र मार्गे तु शरसंघैः समन्ततः ।</s-l><s-l>व्यरोचतां महाभागौ बालसूर्याविवोदितौ ॥ ७२ ॥</s-l></s-lg><s-lg><s-l>कर्णचापच्युतैर्बाणैर्वध्यमानास्तु सोमकाः ।</s-l><s-l>अवालीयन्त राजेन्द्र वेदनार्ताः शरार्दिताः ॥ ७३ ॥</s-l></s-lg><s-lg><s-l>नकुलस्य तथा बाणैर्वध्यमाना चमूस्तव ।</s-l><s-l>व्यशीर्यत दिशो राजन्वातनुन्ना इवाम्बुदाः ॥ ७४ ॥</s-l></s-lg><s-lg><s-l>ते सेने वध्यमाने तु ताभ्यां दिव्यैर्महाशरैः ।</s-l><s-l>शरपातमपक्रम्य ततः प्रेक्षकवत्स्थिते ॥ ७५ ॥</s-l></s-lg><s-lg><s-l>प्रोत्सारिते जने तस्मिन्कर्णपाण्डवयोः शरैः ।</s-l><s-l>विव्याधाते महात्मानावन्योन्यं शरवृष्टिभिः ॥ ७६ ॥</s-l></s-lg><s-lg><s-l>निदर्शयन्तौ त्वस्त्राणि दिव्यानि रणमूर्धनि ।</s-l><s-l>छादयन्तौ च सहसा परस्परवधैषिणौ ॥ ७७ ॥</s-l></s-lg><s-lg><s-l>नकुलेन शरा मुक्ताः कङ्कबर्हिणवाससः ।</s-l><s-l>ते तु कर्णमवच्छाद्य व्यतिष्ठन्त यथा परे ॥ ७८ ॥</s-l></s-lg><s-lg><s-l>शरवेश्मप्रविष्टौ तौ ददृशाते न कैश्चन ।</s-l><s-l>चन्द्रसूर्यौ यथा राजंश्छाद्यमानौ जलागमे ॥ ७९ ॥</s-l></s-lg><s-lg><s-l>ततः क्रुद्धो रणे कर्णः कृत्वा घोरतरं वपुः ।</s-l><s-l>पाण्डवं छादयामास समन्ताच्छरवृष्टिभिः ॥ ८० ॥</s-l></s-lg><s-lg><s-l>स च्छाद्यमानः समरे सूतपुत्रेण पाण्डवः ।</s-l><s-l>न चकार व्यथां राजन्भास्करो जलदैर्यथा ॥ ८१ ॥</s-l></s-lg><s-lg><s-l>ततः प्रहस्याधिरथिः शरजालानि मारिष ।</s-l><s-l>प्रेषयामास समरे शतशोऽथ सहस्रशः ॥ ८२ ॥</s-l></s-lg><s-lg><s-l>एकच्छायमभूत्सर्वं तस्य बाणैर्महात्मनः ।</s-l><s-l>अभ्रच्छायेव संजज्ञे संपतद्भिः शरोत्तमैः ॥ ८३ ॥</s-l></s-lg><s-lg><s-l>ततः कर्णो महाराज धनुश्छित्त्वा महात्मनः ।</s-l><s-l>सारथिं पातयामास रथनीडाद्धसन्निव ॥ ८४ ॥</s-l></s-lg><s-lg><s-l>तथाश्वांश्चतुरश्चास्य चतुर्भिर्निशितैः शरैः ।</s-l><s-l>यमस्य सदनं तूर्णं प्रेषयामास भारत ॥ ८५ ॥</s-l></s-lg><s-lg><s-l>अथास्य तं रथं तूर्णं तिलशो व्यधमच्छरैः ।</s-l><s-l>पताकां चक्ररक्षौ च ध्वजं खड्गं च मारिष ।</s-l><s-l>शतचन्द्रं ततश्चर्म सर्वोपकरणानि च ॥ ८६ ॥</s-l></s-lg><s-lg><s-l>हताश्वो विरथश्चैव विवर्मा च विशां पते ।</s-l><s-l>अवतीर्य रथात्तूर्णं परिघं गृह्य विष्ठितः ॥ ८७ ॥</s-l></s-lg><s-lg><s-l>तमुद्यतं महाघोरं परिघं तस्य सूतजः ।</s-l><s-l>व्यहनत्सायकै राजञ्शतशोऽथ सहस्रशः ॥ ८८ ॥</s-l></s-lg><s-lg><s-l>व्यायुधं चैनमालक्ष्य शरैः संनतपर्वभिः ।</s-l><s-l>आर्दयद्बहुशः कर्णो न चैनं समपीडयत् ॥ ८९ ॥</s-l></s-lg><s-lg><s-l>स वध्यमानः समरे कृतास्त्रेण बलीयसा ।</s-l><s-l>प्राद्रवत्सहसा राजन्नकुलो व्याकुलेन्द्रियः ॥ ९० ॥</s-l></s-lg><s-lg><s-l>तमभिद्रुत्य राधेयः प्रहसन्वै पुनः पुनः ।</s-l><s-l>सज्यमस्य धनुः कण्ठे सोऽवासृजत भारत ॥ ९१ ॥</s-l></s-lg><s-lg><s-l>ततः स शुशुभे राजन्कण्ठासक्तमहाधनुः ।</s-l><s-l>परिवेषमनुप्राप्तो यथा स्याद्व्योम्नि चन्द्रमाः ।</s-l><s-l>यथैव च सितो मेघः शक्रचापेन शोभितः ॥ ९२ ॥</s-l></s-lg><s-lg><s-l>तमब्रवीत्तदा कर्णो व्यर्थं व्याहृतवानसि ।</s-l><s-l>वदेदानीं पुनर्हृष्टो वध्यं मां त्वं पुनः पुनः ॥ ९३ ॥</s-l></s-lg><s-lg><s-l>मा योत्सीर्गुरुभिः सार्धं बलवद्भिश्च पाण्डव ।</s-l><s-l>सदृशैस्तात युध्यस्व व्रीडां मा कुरु पाण्डव ।</s-l><s-l>गृहं वा गच्छ माद्रेय यत्र वा कृष्णफल्गुनौ ॥ ९४ ॥</s-l></s-lg><s-lg><s-l>एवमुक्त्वा महाराज व्यसर्जयत तं ततः ।</s-l><s-l>वधप्राप्तं तु तं राजन्नावधीत्सूतनन्दनः ।</s-l><s-l>स्मृत्वा कुन्त्या वचो राजंस्तत एनं व्यसर्जयत् ॥ ९५ ॥</s-l></s-lg><s-lg><s-l>विसृष्टः पाण्डवो राजन्सूतपुत्रेण धन्विना ।</s-l><s-l>व्रीडन्निव जगामाथ युधिष्ठिररथं प्रति ॥ ९६ ॥</s-l></s-lg><s-lg><s-l>आरुरोह रथं चापि सूतपुत्रप्रतापितः ।</s-l><s-l>निःश्वसन्दुःखसंतप्तः कुम्भे क्षिप्त इवोरगः ॥ ९७ ॥</s-l></s-lg><s-lg><s-l>तं विसृज्य रणे कर्णः पाञ्चालांस्त्वरितो ययौ ।</s-l><s-l>रथेनातिपताकेन चन्द्रवर्णहयेन च ॥ ९८ ॥</s-l></s-lg><s-lg><s-l>तत्राक्रन्दो महानासीत्पाण्डवानां विशां पते ।</s-l><s-l>दृष्ट्वा सेनापतिं यान्तं पाञ्चालानां रथव्रजान् ॥ ९९ ॥</s-l></s-lg><s-lg><s-l>तत्राकरोन्महाराज कदनं सूतनन्दनः ।</s-l><s-l>मध्यं गते दिनकरे चक्रवत्प्रचरन्प्रभुः ॥ १०० ॥</s-l></s-lg><s-lg><s-l>भग्नचक्रै रथैः केचिच्छिन्नध्वजपताकिभिः ।</s-l><s-l>ससूतैर्हतसूतैश्च भग्नाक्षैश्चैव मारिष ।</s-l><s-l>ह्रियमाणानपश्याम पाञ्चालानां रथव्रजान् ॥ १०१ ॥</s-l></s-lg><s-lg><s-l>तत्र तत्र च संभ्रान्ता विचेरुर्मत्तकुञ्जराः ।</s-l><s-l>दवाग्निना परीताङ्गा यथैव स्युर्महावने ॥ १०२ ॥</s-l></s-lg><s-lg><s-l>भिन्नकुम्भा विरुधिराश्छिन्नहस्ताश्च वारणाः ।</s-l><s-l>भिन्नगात्रवराश्चैव च्छिन्नवालाश्च मारिष ।</s-l><s-l>छिन्नाभ्राणीव संपेतुर्वध्यमाना महात्मना ॥ १०३ ॥</s-l></s-lg><s-lg><s-l>अपरे त्रासिता नागा नाराचशततोमरैः ।</s-l><s-l>तमेवाभिमुखा यान्ति शलभा इव पावकम् ॥ १०४ ॥</s-l></s-lg><s-lg><s-l>अपरे निष्टनन्तः स्म व्यदृश्यन्त महाद्विपाः ।</s-l><s-l>क्षरन्तः शोणितं गात्रैर्नगा इव जलप्लवम् ॥ १०५ ॥</s-l></s-lg><s-lg><s-l>उरश्छदैर्विमुक्ताश्च वालबन्धैश्च वाजिनः ।</s-l><s-l>राजतैश्च तथा कांस्यैः सौवर्णैश्चैव भूषणैः ॥ १०६ ॥</s-l></s-lg><s-lg><s-l>हीना आस्तरणैश्चैव खलीनैश्च विवर्जिताः ।</s-l><s-l>चामरैश्च कुथाभिश्च तूणीरैः पतितैरपि ॥ १०७ ॥</s-l></s-lg><s-lg><s-l>निहतैः सादिभिश्चैव शूरैराहवशोभिभिः ।</s-l><s-l>अपश्याम रणे तत्र भ्राम्यमाणान्हयोत्तमान् ॥ १०८ ॥</s-l></s-lg><s-lg><s-l>प्रासैः खड्गैश्च संस्यूतानृष्टिभिश्च नराधिप ।</s-l><s-l>हययोधानपश्याम कञ्चुकोष्णीषधारिणः ॥ १०९ ॥</s-l></s-lg><s-lg><s-l>रथान्हेमपरिष्कारान्सुयुक्ताञ्जवनैर्हयैः ।</s-l><s-l>भ्रममाणानपश्याम हतेषु रथिषु द्रुतम् ॥ ११० ॥</s-l></s-lg><s-lg><s-l>भग्नाक्षकूबरान्कांश्चिच्छिन्नचक्रांश्च मारिष ।</s-l><s-l>विपताकाध्वजांश्चान्याञ्छिन्नेषायुगबन्धुरान् ॥ १११ ॥</s-l></s-lg><s-lg><s-l>विहीनान्रथिनस्तत्र धावमानान्समन्ततः ।</s-l><s-l>सूर्यपुत्रशरैस्त्रस्तानपश्याम विशां पते ॥ ११२ ॥</s-l></s-lg><s-lg><s-l>विशस्त्रांश्च तथैवान्यान्सशस्त्रांश्च बहून्हतान् ।</s-l><s-l>तावकाञ्जालसंछन्नानुरोघण्टाविभूषितान् ॥ ११३ ॥</s-l></s-lg><s-lg><s-l>नानावर्णविचित्राभिः पताकाभिरलंकृतान् ।</s-l><s-l>पदातीनन्वपश्याम धावमानान्समन्ततः ॥ ११४ ॥</s-l></s-lg><s-lg><s-l>शिरांसि बाहूनूरूंश्च छिन्नानन्यांस्तथा युधि ।</s-l><s-l>कर्णचापच्युतैर्बाणैरपश्याम विनाकृतान् ॥ ११५ ॥</s-l></s-lg><s-lg><s-l>महान्व्यतिकरो रौद्रो योधानामन्वदृश्यत ।</s-l><s-l>कर्णसायकनुन्नानां हतानां निशितैः शरैः ॥ ११६ ॥</s-l></s-lg><s-lg><s-l>ते वध्यमानाः समरे सूतपुत्रेण सृञ्जयाः ।</s-l><s-l>तमेवाभिमुखा यान्ति पतंगा इव पावकम् ॥ ११७ ॥</s-l></s-lg><s-lg><s-l>तं दहन्तमनीकानि तत्र तत्र महारथम् ।</s-l><s-l>क्षत्रिया वर्जयामासुर्युगान्ताग्निमिवोल्बणम् ॥ ११८ ॥</s-l></s-lg><s-lg><s-l>हतशेषास्तु ये वीराः पाञ्चालानां महारथाः ।</s-l><s-l>तान्प्रभग्नान्द्रुतान्कर्णः पृष्ठतो विकिरञ्शरैः ।</s-l><s-l>अभ्यधावत तेजस्वी विशीर्णकवचध्वजान् ॥ ११९ ॥</s-l></s-lg><s-lg><s-l>तापयामास तान्बाणैः सूतपुत्रो महारथः ।</s-l><s-l>मध्यंदिनमनुप्राप्तो भूतानीव तमोनुदः ॥ १२० ॥</s-l></s-lg>