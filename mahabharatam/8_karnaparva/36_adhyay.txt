<s-lg><s-l> संजय उवाच ।</s-l><s-l>क्षत्रियास्ते महाराज परस्परवधैषिणः ।</s-l><s-l>अन्योन्यं समरे जघ्नुः कृतवैराः परस्परम् ॥ १ ॥</s-l></s-lg><s-lg><s-l>रथौघाश्च हयौघाश्च नरौघाश्च समन्ततः ।</s-l><s-l>गजौघाश्च महाराज संसक्ताः स्म परस्परम् ॥ २ ॥</s-l></s-lg><s-lg><s-l>गदानां परिघाणां च कणपानां च सर्पताम् ।</s-l><s-l>प्रासानां भिण्डिपालानां भुशुण्डीनां च सर्वशः ॥ ३ ॥</s-l></s-lg><s-lg><s-l>संपातं चान्वपश्याम संग्रामे भृशदारुणे ।</s-l><s-l>शलभा इव संपेतुः समन्ताच्छरवृष्टयः ॥ ४ ॥</s-l></s-lg><s-lg><s-l>नागा नागान्समासाद्य व्यधमन्त परस्परम् ।</s-l><s-l>हया हयांश्च समरे रथिनो रथिनस्तथा ।</s-l><s-l>पत्तयः पत्तिसंघैश्च हयसंघैर्हयास्तथा ॥ ५ ॥</s-l></s-lg><s-lg><s-l>पत्तयो रथमातङ्गान्रथा हस्त्यश्वमेव च ।</s-l><s-l>नागाश्च समरे त्र्यङ्गं ममृदुः शीघ्रगा नृप ॥ ६ ॥</s-l></s-lg><s-lg><s-l>पततां तत्र शूराणां क्रोशतां च परस्परम् ।</s-l><s-l>घोरमायोधनं जज्ञे पशूनां वैशसं यथा ॥ ७ ॥</s-l></s-lg><s-lg><s-l>रुधिरेण समास्तीर्णा भाति भारत मेदिनी ।</s-l><s-l>शक्रगोपगणाकीर्णा प्रावृषीव यथा धरा ॥ ८ ॥</s-l></s-lg><s-lg><s-l>यथा वा वाससी शुक्ले महारजनरञ्जिते ।</s-l><s-l>बिभृयाद्युवतिः श्यामा तद्वदासीद्वसुंधरा ।</s-l><s-l>मांसशोणितचित्रेव शातकौम्भमयीव च ॥ ९ ॥</s-l></s-lg><s-lg><s-l>छिन्नानां चोत्तमाङ्गानां बाहूनां चोरुभिः सह ।</s-l><s-l>कुण्डलानां प्रविद्धानां भूषणानां च भारत ॥ १० ॥</s-l></s-lg><s-lg><s-l>निष्काणामधिसूत्राणां शरीराणां च धन्विनाम् ।</s-l><s-l>वर्मणां सपताकानां संघास्तत्रापतन्भुवि ॥ ११ ॥</s-l></s-lg><s-lg><s-l>गजान्गजाः समासाद्य विषाणाग्रैरदारयन् ।</s-l><s-l>विषाणाभिहतास्ते च भ्राजन्ते द्विरदा यथा ॥ १२ ॥</s-l></s-lg><s-lg><s-l>रुधिरेणावसिक्ताङ्गा गैरिकप्रस्रवा इव ।</s-l><s-l>यथा भ्राजन्ति स्यन्दन्तः पर्वता धातुमण्डिताः ॥ १३ ॥</s-l></s-lg><s-lg><s-l>तोमरान्गजिभिर्मुक्तान्प्रतीपानास्थितान्बहून् ।</s-l><s-l>हस्तैर्विचेरुस्ते नागा बभञ्जुश्चापरे तथा ॥ १४ ॥</s-l></s-lg><s-lg><s-l>नाराचैश्छिन्नवर्माणो भ्राजन्ते स्म गजोत्तमाः ।</s-l><s-l>हिमागमे महाराज व्यभ्रा इव महीधराः ॥ १५ ॥</s-l></s-lg><s-lg><s-l>शरैः कनकपुङ्खैस्तु चिता रेजुर्गजोत्तमाः ।</s-l><s-l>उल्काभिः संप्रदीप्ताग्राः पर्वता इव मारिष ॥ १६ ॥</s-l></s-lg><s-lg><s-l>केचिदभ्याहता नागा नागैर्नगनिभा भुवि ।</s-l><s-l>निपेतुः समरे तस्मिन्पक्षवन्त इवाद्रयः ॥ १७ ॥</s-l></s-lg><s-lg><s-l>अपरे प्राद्रवन्नागाः शल्यार्ता व्रणपीडिताः ।</s-l><s-l>प्रतिमानैश्च कुम्भैश्च पेतुरुर्व्यां महाहवे ॥ १८ ॥</s-l></s-lg><s-lg><s-l>निषेदुः सिंहवच्चान्ये नदन्तो भैरवान्रवान् ।</s-l><s-l>मम्लुश्च बहवो राजंश्चुकूजुश्चापरे तथा ॥ १९ ॥</s-l></s-lg><s-lg><s-l>हयाश्च निहता बाणैः स्वर्णभाण्डपरिच्छदाः ।</s-l><s-l>निषेदुश्चैव मम्लुश्च बभ्रमुश्च दिशो दश ॥ २० ॥</s-l></s-lg><s-lg><s-l>अपरे कृष्यमाणाश्च विवेष्टन्तो महीतले ।</s-l><s-l>भावान्बहुविधांश्चक्रुस्ताडिताः शरतोमरैः ॥ २१ ॥</s-l></s-lg><s-lg><s-l>नरास्तु निहता भूमौ कूजन्तस्तत्र मारिष ।</s-l><s-l>दृष्ट्वा च बान्धवानन्ये पितॄनन्ये पितामहान् ॥ २२ ॥</s-l></s-lg><s-lg><s-l>धावमानान्परांश्चैव दृष्ट्वान्ये तत्र भारत ।</s-l><s-l>गोत्रनामानि ख्यातानि शशंसुरितरेतरम् ॥ २३ ॥</s-l></s-lg><s-lg><s-l>तेषां छिन्ना महाराज भुजाः कनकभूषणाः ।</s-l><s-l>उद्वेष्टन्ते विवेष्टन्ते पतन्ते चोत्पतन्ति च ॥ २४ ॥</s-l></s-lg><s-lg><s-l>निपतन्ति तथा भूमौ स्फुरन्ति च सहस्रशः ।</s-l><s-l>वेगांश्चान्ये रणे चक्रुः स्फुरन्त इव पन्नगाः ॥ २५ ॥</s-l></s-lg><s-lg><s-l>ते भुजा भोगिभोगाभाश्चन्दनाक्ता विशां पते ।</s-l><s-l>लोहितार्द्रा भृशं रेजुस्तपनीयध्वजा इव ॥ २६ ॥</s-l></s-lg><s-lg><s-l>वर्तमाने तथा घोरे संकुले सर्वतोदिशम् ।</s-l><s-l>अविज्ञाताः स्म युध्यन्ते विनिघ्नन्तः परस्परम् ॥ २७ ॥</s-l></s-lg><s-lg><s-l>भौमेन रजसा कीर्णे शस्त्रसंपातसंकुले ।</s-l><s-l>नैव स्वे न परे राजन्व्यज्ञायन्त तमोवृते ॥ २८ ॥</s-l></s-lg><s-lg><s-l>तथा तदभवद्युद्धं घोररूपं भयानकम् ।</s-l><s-l>शोणितोदा महानद्यः प्रसस्रुस्तत्र चासकृत् ॥ २९ ॥</s-l></s-lg><s-lg><s-l>शीर्षपाषाणसंछन्नाः केशशैवलशाद्वलाः ।</s-l><s-l>अस्थिसंघातसंकीर्णा धनुःशरवरोत्तमाः ॥ ३० ॥</s-l></s-lg><s-lg><s-l>मांसकर्दमपङ्काश्च शोणितौघाः सुदारुणाः ।</s-l><s-l>नदीः प्रवर्तयामासुर्यमराष्ट्रविवर्धनीः ॥ ३१ ॥</s-l></s-lg><s-lg><s-l>ता नद्यो घोररूपाश्च नयन्त्यो यमसादनम् ।</s-l><s-l>अवगाढा मज्जयन्त्यः क्षत्रस्याजनयन्भयम् ॥ ३२ ॥</s-l></s-lg><s-lg><s-l>क्रव्यादानां नरव्याघ्र नर्दतां तत्र तत्र ह ।</s-l><s-l>घोरमायोधनं जज्ञे प्रेतराजपुरोपमम् ॥ ३३ ॥</s-l></s-lg><s-lg><s-l>उत्थितान्यगणेयानि कबन्धानि समन्ततः ।</s-l><s-l>नृत्यन्ति वै भूतगणाः संतृप्ता मांसशोणितैः ॥ ३४ ॥</s-l></s-lg><s-lg><s-l>पीत्वा च शोणितं तत्र वसां पीत्वा च भारत ।</s-l><s-l>मेदोमज्जावसातृप्तास्तृप्ता मांसस्य चैव हि ।</s-l><s-l>धावमानाश्च दृश्यन्ते काकगृध्रबलास्तथा ॥ ३५ ॥</s-l></s-lg><s-lg><s-l>शूरास्तु समरे राजन्भयं त्यक्त्वा सुदुस्त्यजम् ।</s-l><s-l>योधव्रतसमाख्याताश्चक्रुः कर्माण्यभीतवत् ॥ ३६ ॥</s-l></s-lg><s-lg><s-l>शरशक्तिसमाकीर्णे क्रव्यादगणसंकुले ।</s-l><s-l>व्यचरन्त गणैः शूराः ख्यापयन्तः स्वपौरुषम् ॥ ३७ ॥</s-l></s-lg><s-lg><s-l>अन्योन्यं श्रावयन्ति स्म नामगोत्राणि भारत ।</s-l><s-l>पितृनामानि च रणे गोत्रनामानि चाभितः ॥ ३८ ॥</s-l></s-lg><s-lg><s-l>श्रावयन्तो हि बहवस्तत्र योधा विशां पते ।</s-l><s-l>अन्योन्यमवमृद्नन्तः शक्तितोमरपट्टिशैः ॥ ३९ ॥</s-l></s-lg><s-lg><s-l>वर्तमाने तदा युद्धे घोररूपे सुदारुणे ।</s-l><s-l>व्यषीदत्कौरवी सेना भिन्ना नौरिव सागरे ॥ ४० ॥</s-l></s-lg>