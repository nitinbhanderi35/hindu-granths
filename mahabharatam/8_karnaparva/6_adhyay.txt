<s-lg><s-l> संजय उवाच ।</s-l><s-l>हते द्रोणे महेष्वासे तस्मिन्नहनि भारत ।</s-l><s-l>कृते च मोघसंकल्पे द्रोणपुत्रे महारथे ॥ १ ॥</s-l></s-lg><s-lg><s-l>द्रवमाणे महाराज कौरवाणां बले तथा ।</s-l><s-l>व्यूह्य पार्थः स्वकं सैन्यमतिष्ठद्भ्रातृभिः सह ॥ २ ॥</s-l></s-lg><s-lg><s-l>तमवस्थितमाज्ञाय पुत्रस्ते भरतर्षभ ।</s-l><s-l>द्रवच्च स्वबलं दृष्ट्वा पौरुषेण न्यवारयत् ॥ ३ ॥</s-l></s-lg><s-lg><s-l>स्वमनीकमवस्थाप्य बाहुवीर्ये व्यवस्थितः ।</s-l><s-l>युद्ध्वा च सुचिरं कालं पाण्डवैः सह भारत ॥ ४ ॥</s-l></s-lg><s-lg><s-l>लब्धलक्षैः परैर्हृष्टैर्व्यायच्छद्भिश्चिरं तदा ।</s-l><s-l>संध्याकालं समासाद्य प्रत्याहारमकारयत् ॥ ५ ॥</s-l></s-lg><s-lg><s-l>कृत्वावहारं सैन्यानां प्रविश्य शिबिरं स्वकम् ।</s-l><s-l>कुरवोऽऽत्महितं मन्त्रं मन्त्रयां चक्रिरे तदा ॥ ६ ॥</s-l></s-lg><s-lg><s-l>पर्यङ्केषु परार्ध्येषु स्पर्ध्यास्तरणवत्सु च ।</s-l><s-l>वरासनेषूपविष्टाः सुखशय्यास्विवामराः ॥ ७ ॥</s-l></s-lg><s-lg><s-l>ततो दुर्योधनो राजा साम्ना परमवल्गुना ।</s-l><s-l>तानाभाष्य महेष्वासान्प्राप्तकालमभाषत ॥ ८ ॥</s-l></s-lg><s-lg><s-l>मतिं मतिमतां श्रेष्ठाः सर्वे प्रब्रूत माचिरम् ।</s-l><s-l>एवं गते तु यत्कार्यं भवेत्कार्यकरं नृपाः ॥ ९ ॥</s-l></s-lg><s-lg><s-l>एवमुक्ते नरेन्द्रेण नरसिंहा युयुत्सवः ।</s-l><s-l>चक्रुर्नानाविधाश्चेष्टाः सिंहासनगतास्तदा ॥ १० ॥</s-l></s-lg><s-lg><s-l>तेषां निशम्येङ्गितानि युद्धे प्राणाञ्जुहूषताम् ।</s-l><s-l>समुद्वीक्ष्य मुखं राज्ञो बालार्कसमवर्चसः ।</s-l><s-l>आचार्यपुत्रो मेधावी वाक्यज्ञो वाक्यमाददे ॥ ११ ॥</s-l></s-lg><s-lg><s-l>रागो योगस्तथा दाक्ष्यं नयश्चेत्यर्थसाधकाः ।</s-l><s-l>उपायाः पण्डितैः प्रोक्ताः सर्वे दैवसमाश्रिताः ॥ १२ ॥</s-l></s-lg><s-lg><s-l>लोकप्रवीरा येऽस्माकं देवकल्पा महारथाः ।</s-l><s-l>नीतिमन्तस्तथा युक्ता दक्षा रक्ताश्च ते हताः ॥ १३ ॥</s-l></s-lg><s-lg><s-l>न त्वेव कार्यं नैराश्यमस्माभिर्विजयं प्रति ।</s-l><s-l>सुनीतैरिह सर्वार्थैर्दैवमप्यनुलोम्यते ॥ १४ ॥</s-l></s-lg><s-lg><s-l>ते वयं प्रवरं नॄणां सर्वैर्गुणगणैर्युतम् ।</s-l><s-l>कर्णं सेनापतिं कृत्वा प्रमथिष्यामहे रिपून् ॥ १५ ॥</s-l></s-lg><s-lg><s-l>ततो दुर्योधनः प्रीतः प्रियं श्रुत्वा वचस्तदा ।</s-l><s-l>प्रीतिसंस्कारसंयुक्तं तथ्यमात्महितं शुभम् ॥ १६ ॥</s-l></s-lg><s-lg><s-l>स्वं मनः समवस्थाप्य बाहुवीर्यमुपाश्रितः ।</s-l><s-l>दुर्योधनो महाराज राधेयमिदमब्रवीत् ॥ १७ ॥</s-l></s-lg><s-lg><s-l>कर्ण जानामि ते वीर्यं सौहृदं च परं मयि ।</s-l><s-l>तथापि त्वां महाबाहो प्रवक्ष्यामि हितं वचः ॥ १८ ॥</s-l></s-lg><s-lg><s-l>श्रुत्वा यथेष्टं च कुरु वीर यत्तव रोचते ।</s-l><s-l>भवान्प्राज्ञतमो नित्यं मम चैव परा गतिः ॥ १९ ॥</s-l></s-lg><s-lg><s-l>भीष्मद्रोणावतिरथौ हतौ सेनापती मम ।</s-l><s-l>सेनापतिर्भवानस्तु ताभ्यां द्रविणवत्तरः ॥ २० ॥</s-l></s-lg><s-lg><s-l>वृद्धौ च तौ महेष्वासौ सापेक्षौ च धनंजये ।</s-l><s-l>मानितौ च मया वीरौ राधेय वचनात्तव ॥ २१ ॥</s-l></s-lg><s-lg><s-l>पितामहत्वं संप्रेक्ष्य पाण्डुपुत्रा महारणे ।</s-l><s-l>रक्षितास्तात भीष्मेण दिवसानि दशैव ह ॥ २२ ॥</s-l></s-lg><s-lg><s-l>न्यस्तशस्त्रे च भवति हतो भीष्मः पितामहः ।</s-l><s-l>शिखण्डिनं पुरस्कृत्य फल्गुनेन महाहवे ॥ २३ ॥</s-l></s-lg><s-lg><s-l>हते तस्मिन्महाभागे शरतल्पगते तदा ।</s-l><s-l>त्वयोक्ते पुरुषव्याघ्र द्रोणो ह्यासीत्पुरःसरः ॥ २४ ॥</s-l></s-lg><s-lg><s-l>तेनापि रक्षिताः पार्थाः शिष्यत्वादिह संयुगे ।</s-l><s-l>स चापि निहतो वृद्धो धृष्टद्युम्नेन सत्वरम् ॥ २५ ॥</s-l></s-lg><s-lg><s-l>निहताभ्यां प्रधानाभ्यां ताभ्याममितविक्रम ।</s-l><s-l>त्वत्समं समरे योधं नान्यं पश्यामि चिन्तयन् ॥ २६ ॥</s-l></s-lg><s-lg><s-l>भवानेव तु नः शक्तो विजयाय न संशयः ।</s-l><s-l>पूर्वं मध्ये च पश्चाच्च तवैव विदितं हि तत् ॥ २७ ॥</s-l></s-lg><s-lg><s-l>स भवान्धुर्यवत्संख्ये धुरमुद्वोढुमर्हसि ।</s-l><s-l>अभिषेचय सेनान्ये स्वयमात्मानमात्मना ॥ २८ ॥</s-l></s-lg><s-lg><s-l>देवतानां यथा स्कन्दः सेनानीः प्रभुरव्ययः ।</s-l><s-l>तथा भवानिमां सेनां धार्तराष्ट्रीं बिभर्तु मे ।</s-l><s-l>जहि शत्रुगणान्सर्वान्महेन्द्र इव दानवान् ॥ २९ ॥</s-l></s-lg><s-lg><s-l>अवस्थितं रणे ज्ञात्वा पाण्डवास्त्वां महारथम् ।</s-l><s-l>द्रविष्यन्ति सपाञ्चाला विष्णुं दृष्ट्वेव दानवाः ।</s-l><s-l>तस्मात्त्वं पुरुषव्याघ्र प्रकर्षेथा महाचमूम् ॥ ३० ॥</s-l></s-lg><s-lg><s-l>भवत्यवस्थिते यत्ते पाण्डवा गतचेतसः ।</s-l><s-l>भविष्यन्ति सहामात्याः पाञ्चालैः सृञ्जयैः सह ॥ ३१ ॥</s-l></s-lg><s-lg><s-l>यथा ह्यभ्युदितः सूर्यः प्रतपन्स्वेन तेजसा ।</s-l><s-l>व्यपोहति तमस्तीव्रं तथा शत्रून्व्यपोह नः ॥ ३२ ॥</s-l></s-lg><s-lg><s-l> कर्ण उवाच ।</s-l><s-l>उक्तमेतन्मया पूर्वं गान्धारे तव संनिधौ ।</s-l><s-l>जेष्यामि पाण्डवान्राजन्सपुत्रान्सजनार्दनान् ॥ ३३ ॥</s-l></s-lg><s-lg><s-l>सेनापतिर्भविष्यामि तवाहं नात्र संशयः ।</s-l><s-l>स्थिरो भव महाराज जितान्विद्धि च पाण्डवान् ॥ ३४ ॥</s-l></s-lg><s-lg><s-l> संजय उवाच ।</s-l><s-l>एवमुक्तो महातेजास्ततो दुर्योधनो नृपः ।</s-l><s-l>उत्तस्थौ राजभिः सार्धं देवैरिव शतक्रतुः ।</s-l><s-l>सेनापत्येन सत्कर्तुं कर्णं स्कन्दमिवामराः ॥ ३५ ॥</s-l></s-lg><s-lg><s-l>ततोऽभिषिषिचुस्तूर्णं विधिदृष्टेन कर्मणा ।</s-l><s-l>दुर्योधनमुखा राजन्राजानो विजयैषिणः ।</s-l><s-l>शातकौम्भमयैः कुम्भैर्माहेयैश्चाभिमन्त्रितैः ॥ ३६ ॥</s-l></s-lg><s-lg><s-l>तोयपूर्णैर्विषाणैश्च द्वीपिखड्गमहर्षभैः ।</s-l><s-l>मणिमुक्तामयैश्चान्यैः पुण्यगन्धैस्तथौषधैः ॥ ३७ ॥</s-l></s-lg><s-lg><s-l>औदुम्बरे समासीनमासने क्षौमसंवृतम् ।</s-l><s-l>शास्त्रदृष्टेन विधिना संभारैश्च सुसंभृतैः ॥ ३८ ॥</s-l></s-lg><s-lg><s-l>जय पार्थान्सगोविन्दान्सानुगांस्त्वं महाहवे ।</s-l><s-l>इति तं बन्दिनः प्राहुर्द्विजाश्च भरतर्षभ ॥ ३९ ॥</s-l></s-lg><s-lg><s-l>जहि पार्थान्सपाञ्चालान्राधेय विजयाय नः ।</s-l><s-l>उद्यन्निव सदा भानुस्तमांस्युग्रैर्गभस्तिभिः ॥ ४० ॥</s-l></s-lg><s-lg><s-l>न ह्यलं त्वद्विसृष्टानां शराणां ते सकेशवाः ।</s-l><s-l>कृतघ्नाः सूर्यरश्मीनां ज्वलतामिव दर्शने ॥ ४१ ॥</s-l></s-lg><s-lg><s-l>न हि पार्थाः सपाञ्चालाः स्थातुं शक्तास्तवाग्रतः ।</s-l><s-l>आत्तशस्त्रस्य समरे महेन्द्रस्येव दानवाः ॥ ४२ ॥</s-l></s-lg><s-lg><s-l>अभिषिक्तस्तु राधेयः प्रभया सोऽमितप्रभः ।</s-l><s-l>व्यत्यरिच्यत रूपेण दिवाकर इवापरः ॥ ४३ ॥</s-l></s-lg><s-lg><s-l>सेनापत्येन राधेयमभिषिच्य सुतस्तव ।</s-l><s-l>अमन्यत तदात्मानं कृतार्थं कालचोदितः ॥ ४४ ॥</s-l></s-lg><s-lg><s-l>कर्णोऽपि राजन्संप्राप्य सेनापत्यमरिंदमः ।</s-l><s-l>योगमाज्ञापयामास सूर्यस्योदयनं प्रति ॥ ४५ ॥</s-l></s-lg><s-lg><s-l>तव पुत्रैर्वृतः कर्णः शुशुभे तत्र भारत ।</s-l><s-l>देवैरिव यथा स्कन्दः संग्रामे तारकामये ॥ ४६ ॥</s-l></s-lg>