<s-lg><s-l> संजय उवाच ।</s-l><s-l>भीमसेनं ततो द्रौणी राजन्विव्याध पत्रिणा ।</s-l><s-l>त्वरया परया युक्तो दर्शयन्नस्त्रलाघवम् ॥ १ ॥</s-l></s-lg><s-lg><s-l>अथैनं पुनराजघ्ने नवत्या निशितैः शरैः ।</s-l><s-l>सर्वमर्माणि संप्रेक्ष्य मर्मज्ञो लघुहस्तवत् ॥ २ ॥</s-l></s-lg><s-lg><s-l>भीमसेनः समाकीर्णो द्रौणिना निशितैः शरैः ।</s-l><s-l>रराज समरे राजन्रश्मिवानिव भास्करः ॥ ३ ॥</s-l></s-lg><s-lg><s-l>ततः शरसहस्रेण सुप्रयुक्तेन पाण्डवः ।</s-l><s-l>द्रोणपुत्रमवच्छाद्य सिंहनादममुञ्चत ॥ ४ ॥</s-l></s-lg><s-lg><s-l>शरैः शरांस्ततो द्रौणिः संवार्य युधि पाण्डवम् ।</s-l><s-l>ललाटेऽभ्यहनद्राजन्नाराचेन स्मयन्निव ॥ ५ ॥</s-l></s-lg><s-lg><s-l>ललाटस्थं ततो बाणं धारयामास पाण्डवः ।</s-l><s-l>यथा शृङ्गं वने दृप्तः खड्गो धारयते नृप ॥ ६ ॥</s-l></s-lg><s-lg><s-l>ततो द्रौणिं रणे भीमो यतमानं पराक्रमी ।</s-l><s-l>त्रिभिर्विव्याध नाराचैर्ललाटे विस्मयन्निव ॥ ७ ॥</s-l></s-lg><s-lg><s-l>ललाटस्थैस्ततो बाणैर्ब्राह्मणः स व्यरोचत ।</s-l><s-l>प्रावृषीव यथा सिक्तस्त्रिशृङ्गः पर्वतोत्तमः ॥ ८ ॥</s-l></s-lg><s-lg><s-l>ततः शरशतैर्द्रौणिमर्दयामास पाण्डवः ।</s-l><s-l>न चैनं कम्पयामास मातरिश्वेव पर्वतम् ॥ ९ ॥</s-l></s-lg><s-lg><s-l>तथैव पाण्डवं युद्धे द्रौणिः शरशतैः शितैः ।</s-l><s-l>नाकम्पयत संहृष्टो वार्योघ इव पर्वतम् ॥ १० ॥</s-l></s-lg><s-lg><s-l>तावन्योन्यं शरैर्घोरैश्छादयानौ महारथौ ।</s-l><s-l>रथचर्यागतौ शूरौ शुशुभाते रणोत्कटौ ॥ ११ ॥</s-l></s-lg><s-lg><s-l>आदित्याविव संदीप्तौ लोकक्षयकरावुभौ ।</s-l><s-l>स्वरश्मिभिरिवान्योन्यं तापयन्तौ शरोत्तमैः ॥ १२ ॥</s-l></s-lg><s-lg><s-l>कृतप्रतिकृते यत्नं कुर्वाणौ च महारणे ।</s-l><s-l>कृतप्रतिकृते यत्नं चक्राते तावभीतवत् ॥ १३ ॥</s-l></s-lg><s-lg><s-l>व्याघ्राविव च संग्रामे चेरतुस्तौ महारथौ ।</s-l><s-l>शरदंष्ट्रौ दुराधर्षौ चापव्यात्तौ भयानकौ ॥ १४ ॥</s-l></s-lg><s-lg><s-l>अभूतां तावदृश्यौ च शरजालैः समन्ततः ।</s-l><s-l>मेघजालैरिव च्छन्नौ गगने चन्द्रभास्करौ ॥ १५ ॥</s-l></s-lg><s-lg><s-l>प्रकाशौ च मुहूर्तेन तत्रैवास्तामरिंदमौ ।</s-l><s-l>विमुक्तौ मेघजालेन शशिसूर्यौ यथा दिवि ॥ १६ ॥</s-l></s-lg><s-lg><s-l>अपसव्यं ततश्चक्रे द्रौणिस्तत्र वृकोदरम् ।</s-l><s-l>किरञ्शरशतैरुग्रैर्धाराभिरिव पर्वतम् ॥ १७ ॥</s-l></s-lg><s-lg><s-l>न तु तन्ममृषे भीमः शत्रोर्विजयलक्षणम् ।</s-l><s-l>प्रतिचक्रे च तं राजन्पाण्डवोऽप्यपसव्यतः ॥ १८ ॥</s-l></s-lg><s-lg><s-l>मण्डलानां विभागेषु गतप्रत्यागतेषु च ।</s-l><s-l>बभूव तुमुलं युद्धं तयोस्तत्र महामृधे ॥ १९ ॥</s-l></s-lg><s-lg><s-l>चरित्वा विविधान्मार्गान्मण्डलं स्थानमेव च ।</s-l><s-l>शरैः पूर्णायतोत्सृष्टैरन्योन्यमभिजघ्नतुः ॥ २० ॥</s-l></s-lg><s-lg><s-l>अन्योन्यस्य वधे यत्नं चक्रतुस्तौ महारथौ ।</s-l><s-l>ईषतुर्विरथं चैव कर्तुमन्योन्यमाहवे ॥ २१ ॥</s-l></s-lg><s-lg><s-l>ततो द्रौणिर्महास्त्राणि प्रादुश्चक्रे महारथः ।</s-l><s-l>तान्यस्त्रैरेव समरे प्रतिजघ्नेऽस्य पाण्डवः ॥ २२ ॥</s-l></s-lg><s-lg><s-l>ततो घोरं महाराज अस्त्रयुद्धमवर्तत ।</s-l><s-l>ग्रहयुद्धं यथा घोरं प्रजासंहरणे अभूत् ॥ २३ ॥</s-l></s-lg><s-lg><s-l>ते बाणाः समसज्जन्त क्षिप्तास्ताभ्यां तु भारत ।</s-l><s-l>द्योतयन्तो दिशः सर्वास्तच्च सैन्यं समन्ततः ॥ २४ ॥</s-l></s-lg><s-lg><s-l>बाणसंघावृतं घोरमाकाशं समपद्यत ।</s-l><s-l>उक्लापातकृतं यद्वत्प्रजानां संक्षये नृप ॥ २५ ॥</s-l></s-lg><s-lg><s-l>बाणाभिघातात्संजज्ञे तत्र भारत पावकः ।</s-l><s-l>सविस्फुलिङ्गो दीप्तार्चिः सोऽदहद्वाहिनीद्वयम् ॥ २६ ॥</s-l></s-lg><s-lg><s-l>तत्र सिद्धा महाराज संपतन्तोऽब्रुवन्वचः ।</s-l><s-l>अति युद्धानि सर्वाणि युद्धमेतत्ततोऽधिकम् ॥ २७ ॥</s-l></s-lg><s-lg><s-l>सर्वयुद्धानि चैतस्य कलां नार्हन्ति षोडशीम् ।</s-l><s-l>नैतादृशं पुनर्युद्धं न भूतं न भविष्यति ॥ २८ ॥</s-l></s-lg><s-lg><s-l>अहो ज्ञानेन संयुक्तावुभौ चोग्रपराक्रमौ ।</s-l><s-l>अहो भीमे बलं भीममेतयोश्च कृतास्त्रता ॥ २९ ॥</s-l></s-lg><s-lg><s-l>अहो वीर्यस्य सारत्वमहो सौष्ठवमेतयोः ।</s-l><s-l>स्थितावेतौ हि समरे कालान्तकयमोपमौ ॥ ३० ॥</s-l></s-lg><s-lg><s-l>रुद्रौ द्वाविव संभूतौ यथा द्वाविव भास्करौ ।</s-l><s-l>यमौ वा पुरुषव्याघ्रौ घोररूपाविमौ रणे ॥ ३१ ॥</s-l></s-lg><s-lg><s-l>श्रूयन्ते स्म तदा वाचः सिद्धानां वै मुहुर्मुहुः ।</s-l><s-l>सिंहनादश्च संजज्ञे समेतानां दिवौकसाम् ।</s-l><s-l>अद्भुतं चाप्यचिन्त्यं च दृष्ट्वा कर्म तयोर्मृधे ॥ ३२ ॥</s-l></s-lg><s-lg><s-l>तौ शूरौ समरे राजन्परस्परकृतागसौ ।</s-l><s-l>परस्परमुदैक्षेतां क्रोधादुद्वृत्य चक्षुषी ॥ ३३ ॥</s-l></s-lg><s-lg><s-l>क्रोधरक्तेक्षणौ तौ तु क्रोधात्प्रस्फुरिताधरौ ।</s-l><s-l>क्रोधात्संदष्टदशनौ संदष्टदशनच्छदौ ॥ ३४ ॥</s-l></s-lg><s-lg><s-l>अन्योन्यं छादयन्तौ स्म शरवृष्ट्या महारथौ ।</s-l><s-l>शराम्बुधारौ समरे शस्त्रविद्युत्प्रकाशिनौ ॥ ३५ ॥</s-l></s-lg><s-lg><s-l>तावन्योन्यं ध्वजौ विद्ध्वा सारथी च महारथौ ।</s-l><s-l>अन्योन्यस्य हयान्विद्ध्वा बिभिदाते परस्परम् ॥ ३६ ॥</s-l></s-lg><s-lg><s-l>ततः क्रुद्धौ महाराज बाणौ गृह्य महाहवे ।</s-l><s-l>उभौ चिक्षिपतुस्तूर्णमन्योन्यस्य वधैषिणौ ॥ ३७ ॥</s-l></s-lg><s-lg><s-l>तौ सायकौ महाराज द्योतमानौ चमूमुखे ।</s-l><s-l>आजघ्नाते समासाद्य वज्रवेगौ दुरासदौ ॥ ३८ ॥</s-l></s-lg><s-lg><s-l>तौ परस्परवेगाच्च शराभ्यां च भृशाहतौ ।</s-l><s-l>निपेततुर्महावीरौ स्वरथोपस्थयोस्तदा ॥ ३९ ॥</s-l></s-lg><s-lg><s-l>ततस्तु सारथिर्ज्ञात्वा द्रोणपुत्रमचेतनम् ।</s-l><s-l>अपोवाह रणाद्राजन्सर्वक्षत्रस्य पश्यतः ॥ ४० ॥</s-l></s-lg><s-lg><s-l>तथैव पाण्डवं राजन्विह्वलन्तं मुहुर्मुहुः ।</s-l><s-l>अपोवाह रथेनाजौ सारथिः शत्रुतापनम् ॥ ४१ ॥</s-l></s-lg>