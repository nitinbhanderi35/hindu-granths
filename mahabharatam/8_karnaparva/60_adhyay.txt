<s-lg><s-l> संजय उवाच ।</s-l><s-l>ततः कर्णः कुरुषु प्रद्रुतेषु वरूथिना श्वेतहयेन राजन् ।</s-l><s-l>पाञ्चालपुत्रान्व्यधमत्सूतपुत्रो महेषुभिर्वात इवाभ्रसंघान् ॥ १ ॥</s-l></s-lg><s-lg><s-l>सूतं रथादञ्जलिकेन पात्य जघान चाश्वाञ्जनमेजयस्य ।</s-l><s-l>शतानीकं सुतसोमं च भल्लैरवाकिरद्धनुषी चाप्यकृन्तत् ॥ २ ॥</s-l></s-lg><s-lg><s-l>धृष्टद्युम्नं निर्बिभेदाथ षड्भिर्जघान चाश्वं दक्षिणं तस्य संख्ये ।</s-l><s-l>हत्वा चाश्वान्सात्यकेः सूतपुत्रः कैकेयपुत्रं न्यवधीद्विशोकम् ॥ ३ ॥</s-l></s-lg><s-lg><s-l>तमभ्यधावन्निहते कुमारे कैकेयसेनापतिरुग्रधन्वा ।</s-l><s-l>शरैर्विभिन्नं भृशमुग्रवेगैः कर्णात्मजं सोऽभ्यहनत्सुषेणम् ॥ ४ ॥</s-l></s-lg><s-lg><s-l>तस्यार्धचन्द्रैस्त्रिभिरुच्चकर्त प्रसह्य बाहू च शिरश्च कर्णः ।</s-l><s-l>स स्यन्दनाद्गामपतद्गतासुः परश्वधैः शाल इवावरुग्णः ॥ ५ ॥</s-l></s-lg><s-lg><s-l>हताश्वमञ्जोगतिभिः सुषेणः शिनिप्रवीरं निशितैः पृषत्कैः ।</s-l><s-l>प्रच्छाद्य नृत्यन्निव सौतिपुत्रः शैनेयबाणाभिहतः पपात ॥ ६ ॥</s-l></s-lg><s-lg><s-l>पुत्रे हते क्रोधपरीतचेताः कर्णः शिनीनामृषभं जिघांसुः ।</s-l><s-l>हतोऽसि शैनेय इति ब्रुवन्स व्यवासृजद्बाणममित्रसाहम् ॥ ७ ॥</s-l></s-lg><s-lg><s-l>स तस्य चिच्छेद शरं शिखण्डी त्रिभिस्त्रिभिश्च प्रतुतोद कर्णम् ।</s-l><s-l>शिखण्डिनः कार्मुकं स ध्वजं च च्छित्त्वा शराभ्यामहनत्सुजातम् ॥ ८ ॥</s-l></s-lg><s-lg><s-l>शिखण्डिनं षड्भिरविध्यदुग्रो दान्तो धार्ष्टद्युम्नशिरश्चकर्त ।</s-l><s-l>अथाभिनत्सुतसोमं शरेण स संशितेनाधिरथिर्महात्मा ॥ ९ ॥</s-l></s-lg><s-lg><s-l>अथाक्रन्दे तुमुले वर्तमाने धार्ष्टद्युम्ने निहते तत्र कृष्णः ।</s-l><s-l>अपाञ्चाल्यं क्रियते याहि पार्थ कर्णं जहीत्यब्रवीद्राजसिंह ॥ १० ॥</s-l></s-lg><s-lg><s-l>ततः प्रहस्याशु नरप्रवीरो रथं रथेनाधिरथेर्जगाम ।</s-l><s-l>भये तेषां त्राणमिच्छन्सुबाहुरभ्याहतानां रथयूथपेन ॥ ११ ॥</s-l></s-lg><s-lg><s-l>विस्फार्य गाण्डीवमथोग्रघोषं ज्यया समाहत्य तले भृशं च ।</s-l><s-l>बाणान्धकारं सहसैव कृत्वा जघान नागाश्वरथान्नरांश्च ॥ १२ ॥</s-l></s-lg><s-lg><s-l>तं भीमसेनोऽनु ययौ रथेन पृष्ठे रक्षन्पाण्डवमेकवीरम् ।</s-l><s-l>तौ राजपुत्रौ त्वरितौ रथाभ्यां कर्णाय यातावरिभिर्विमुक्तौ ॥ १३ ॥</s-l></s-lg><s-lg><s-l>अत्रान्तरे सुमहत्सूतपुत्रश्चक्रे युद्धं सोमकान्संप्रमृद्नन् ।</s-l><s-l>रथाश्वमातङ्गगणाञ्जघान प्रच्छादयामास दिशः शरैश्च ॥ १४ ॥</s-l></s-lg><s-lg><s-l>तमुत्तमौजा जनमेजयश्च क्रुद्धौ युधामन्युशिखण्डिनौ च ।</s-l><s-l>कर्णं विनेदुः सहिताः पृषत्कैः संमर्दमानाः सह पार्षतेन ॥ १५ ॥</s-l></s-lg><s-lg><s-l>ते पञ्च पाञ्चालरथाः सुरूपैर्वैकर्तनं कर्णमभिद्रवन्तः ।</s-l><s-l>तस्माद्रथाच्च्यावयितुं न शेकुर्धैर्यात्कृतात्मानमिवेन्द्रियाणि ॥ १६ ॥</s-l></s-lg><s-lg><s-l>तेषां धनूंषि ध्वजवाजिसूतांस्तूणं पताकाश्च निकृत्य बाणैः ।</s-l><s-l>तान्पञ्चभिः स त्वहनत्पृषत्कैः कर्णस्ततः सिंह इवोन्ननाद ॥ १७ ॥</s-l></s-lg><s-lg><s-l>तस्यास्यतस्तानभिनिघ्नतश्च ज्याबाणहस्तस्य धनुःस्वनेन ।</s-l><s-l>साद्रिद्रुमा स्यात्पृथिवी विशीर्णा इत्येव मत्वा जनता व्यषीदत् ॥ १८ ॥</s-l></s-lg><s-lg><s-l>स शक्रचापप्रतिमेन धन्वना भृशाततेनाधिरथिः शरान्सृजन् ।</s-l><s-l>बभौ रणे दीप्तमरीचिमण्डलो यथांशुमाली परिवेषवांस्तथा ॥ १९ ॥</s-l></s-lg><s-lg><s-l>शिखण्डिनं द्वादशभिः पराभिनच्छितैः शरैः षड्भिरथोत्तमौजसम् ।</s-l><s-l>त्रिभिर्युधामन्युमविध्यदाशुगैस्त्रिभिस्त्रिभिः सोमकपार्षतात्मजौ ॥ २० ॥</s-l></s-lg><s-lg><s-l>पराजिताः पञ्च महारथास्तु ते महाहवे सूतसुतेन मारिष ।</s-l><s-l>निरुद्यमास्तस्थुरमित्रमर्दना यथेन्द्रियार्थात्मवता पराजिताः ॥ २१ ॥</s-l></s-lg><s-lg><s-l>निमज्जतस्तानथ कर्णसागरे विपन्ननावो वणिजो यथार्णवे ।</s-l><s-l>उद्दध्रिरे नौभिरिवार्णवाद्रथैः सुकल्पितैर्द्रौपदिजाः स्वमातुलान् ॥ २२ ॥</s-l></s-lg><s-lg><s-l>ततः शिनीनामृषभः शितैः शरैर्निकृत्य कर्णप्रहितानिषून्बहून् ।</s-l><s-l>विदार्य कर्णं निशितैरयस्मयैस्तवात्मजं ज्येष्ठमविध्यदष्टभिः ॥ २३ ॥</s-l></s-lg><s-lg><s-l>कृपोऽथ भोजश्च तवात्मजस्तथा स्वयं च कर्णो निशितैरताडयत् ।</s-l><s-l>स तैश्चतुर्भिर्युयुधे यदूत्तमो दिगीश्वरैर्दैत्यपतिर्यथा तथा ॥ २४ ॥</s-l></s-lg><s-lg><s-l>समानतेनेष्वसनेन कूजता भृशाततेनामितबाणवर्षिणा ।</s-l><s-l>बभूव दुर्धर्षतरः स सात्यकिः शरन्नभोमध्यगतो यथा रविः ॥ २५ ॥</s-l></s-lg><s-lg><s-l>पुनः समासाद्य रथान्सुदंशिताः शिनिप्रवीरं जुगुपुः परंतपाः ।</s-l><s-l>समेत्य पाञ्चालरथा महारणे मरुद्गणाः शक्रमिवारिनिग्रहे ॥ २६ ॥</s-l></s-lg><s-lg><s-l>ततोऽभवद्युद्धमतीव दारुणं तवाहितानां तव सैनिकैः सह ।</s-l><s-l>रथाश्वमातङ्गविनाशनं तथा यथा सुराणामसुरैः पुराभवत् ॥ २७ ॥</s-l></s-lg><s-lg><s-l>रथद्विपा वाजिपदातयोऽपि वा भ्रमन्ति नानाविधशस्त्रवेष्टिताः ।</s-l><s-l>परस्परेणाभिहताश्च चस्खलुर्विनेदुरार्ता व्यसवोऽपतन्त च ॥ २८ ॥</s-l></s-lg><s-lg><s-l>तथा गते भीममभीस्तवात्मजः ससार राजावरजः किरञ्शरैः ।</s-l><s-l>तमभ्यधावत्त्वरितो वृकोदरो महारुरुं सिंह इवाभिपेतिवान् ॥ २९ ॥</s-l></s-lg><s-lg><s-l>ततस्तयोर्युद्धमतीतमानुषं प्रदीव्यतोः प्राणदुरोदरेऽभवत् ।</s-l><s-l>परस्परेणाभिनिविष्टरोषयोरुदग्रयोः शम्बरशक्रयोर्यथा ॥ ३० ॥</s-l></s-lg><s-lg><s-l>शरैः शरीरान्तकरैः सुतेजनैर्निजघ्नतुस्तावितरेतरं भृशम् ।</s-l><s-l>सकृत्प्रभिन्नाविव वाशितान्तरे महागजौ मन्मथसक्तचेतसौ ॥ ३१ ॥</s-l></s-lg><s-lg><s-l>तवात्मजस्याथ वृकोदरस्त्वरन्धनुः क्षुराभ्यां ध्वजमेव चाच्छिनत् ।</s-l><s-l>ललाटमप्यस्य बिभेद पत्रिणा शिरश्च कायात्प्रजहार सारथेः ॥ ३२ ॥</s-l></s-lg><s-lg><s-l>स राजपुत्रोऽन्यदवाप्य कार्मुकं वृकोदरं द्वादशभिः पराभिनत् ।</s-l><s-l>स्वयं नियच्छंस्तुरगानजिह्मगैः शरैश्च भीमं पुनरभ्यवीवृषत् ॥ ३३ ॥</s-l></s-lg>