<s-lg><s-l> संजय उवाच ।</s-l><s-l>ततः पुनर्महाराज मद्रराजमरिंदमम् ।</s-l><s-l>अभ्यभाषत राधेयः संनिवार्योत्तरं वचः ॥ १ ॥</s-l></s-lg><s-lg><s-l>यत्त्वं निदर्शनार्थं मां शल्य जल्पितवानसि ।</s-l><s-l>नाहं शक्यस्त्वया वाचा विभीषयितुमाहवे ॥ २ ॥</s-l></s-lg><s-lg><s-l>यदि मां देवताः सर्वा योधयेयुः सवासवाः ।</s-l><s-l>तथापि मे भयं न स्यात्किमु पार्थात्सकेशवात् ॥ ३ ॥</s-l></s-lg><s-lg><s-l>नाहं भीषयितुं शक्यो वाङ्मात्रेण कथंचन ।</s-l><s-l>अन्यं जानीहि यः शक्यस्त्वया भीषयितुं रणे ॥ ४ ॥</s-l></s-lg><s-lg><s-l>नीचस्य बलमेतावत्पारुष्यं यत्त्वमात्थ माम् ।</s-l><s-l>अशक्तोऽस्मद्गुणान्प्राप्तुं वल्गसे बहु दुर्मते ॥ ५ ॥</s-l></s-lg><s-lg><s-l>न हि कर्णः समुद्भूतो भयार्थमिह मारिष ।</s-l><s-l>विक्रमार्थमहं जातो यशोर्थं च तथैव च ॥ ६ ॥</s-l></s-lg><s-lg><s-l>इदं तु मे त्वमेकाग्रः शृणु मद्रजनाधिप ।</s-l><s-l>संनिधौ धृतराष्ट्रस्य प्रोच्यमानं मया श्रुतम् ॥ ७ ॥</s-l></s-lg><s-lg><s-l>देशांश्च विविधांश्चित्रान्पूर्ववृत्तांश्च पार्थिवान् ।</s-l><s-l>ब्राह्मणाः कथयन्तः स्म धृतराष्ट्रमुपासते ॥ ८ ॥</s-l></s-lg><s-lg><s-l>तत्र वृद्धः पुरावृत्ताः कथाः काश्चिद्द्विजोत्तमः ।</s-l><s-l>बाह्लीकदेशं मद्रांश्च कुत्सयन्वाक्यमब्रवीत् ॥ ९ ॥</s-l></s-lg><s-lg><s-l>बहिष्कृता हिमवता गङ्गया च तिरस्कृताः ।</s-l><s-l>सरस्वत्या यमुनया कुरुक्षेत्रेण चापि ये ॥ १० ॥</s-l></s-lg><s-lg><s-l>पञ्चानां सिन्धुषष्ठानां नदीनां येऽन्तराश्रिताः ।</s-l><s-l>तान्धर्मबाह्यानशुचीन्बाह्लीकान्परिवर्जयेत् ॥ ११ ॥</s-l></s-lg><s-lg><s-l>गोवर्धनो नाम वटः सुभाण्डं नाम चत्वरम् ।</s-l><s-l>एतद्राजकुलद्वारमाकुमारः स्मराम्यहम् ॥ १२ ॥</s-l></s-lg><s-lg><s-l>कार्येणात्यर्थगाढेन बाह्लीकेषूषितं मया ।</s-l><s-l>तत एषां समाचारः संवासाद्विदितो मम ॥ १३ ॥</s-l></s-lg><s-lg><s-l>शाकलं नाम नगरमापगा नाम निम्नगा ।</s-l><s-l>जर्तिका नाम बाह्लीकास्तेषां वृत्तं सुनिन्दितम् ॥ १४ ॥</s-l></s-lg><s-lg><s-l>धानागौडासवे पीत्वा गोमांसं लशुनैः सह ।</s-l><s-l>अपूपमांसवाट्यानामाशिनः शीलवर्जिताः ॥ १५ ॥</s-l></s-lg><s-lg><s-l>हसन्ति गान्ति नृत्यन्ति स्त्रीभिर्मत्ता विवाससः ।</s-l><s-l>नगरागारवप्रेषु बहिर्माल्यानुलेपनाः ॥ १६ ॥</s-l></s-lg><s-lg><s-l>मत्तावगीतैर्विविधैः खरोष्ट्रनिनदोपमैः ।</s-l><s-l>आहुरन्योन्यमुक्तानि प्रब्रुवाणा मदोत्कटाः ॥ १७ ॥</s-l></s-lg><s-lg><s-l>हा हते हा हतेत्येव स्वामिभर्तृहतेति च ।</s-l><s-l>आक्रोशन्त्यः प्रनृत्यन्ति मन्दाः पर्वस्वसंयताः ॥ १८ ॥</s-l></s-lg><s-lg><s-l>तेषां किलावलिप्तानां निवसन्कुरुजाङ्गले ।</s-l><s-l>कश्चिद्बाह्लीकमुख्यानां नातिहृष्टमना जगौ ॥ १९ ॥</s-l></s-lg><s-lg><s-l>सा नूनं बृहती गौरी सूक्ष्मकम्बलवासिनी ।</s-l><s-l>मामनुस्मरती शेते बाह्लीकं कुरुवासिनम् ॥ २० ॥</s-l></s-lg><s-lg><s-l>शतद्रुकनदीं तीर्त्वा तां च रम्यामिरावतीम् ।</s-l><s-l>गत्वा स्वदेशं द्रक्ष्यामि स्थूलशङ्खाः शुभाः स्त्रियः ॥ २१ ॥</s-l></s-lg><s-lg><s-l>मनःशिलोज्ज्वलापाङ्गा गौर्यस्त्रिककुदाञ्जनाः ।</s-l><s-l>केवलाजिनसंवीताः कूर्दन्त्यः प्रियदर्शनाः ॥ २२ ॥</s-l></s-lg><s-lg><s-l>मृदङ्गानकशङ्खानां मर्दलानां च निस्वनैः ।</s-l><s-l>खरोष्ट्राश्वतरैश्चैव मत्ता यास्यामहे सुखम् ॥ २३ ॥</s-l></s-lg><s-lg><s-l>शमीपीलुकरीराणां वनेषु सुखवर्त्मसु ।</s-l><s-l>अपूपान्सक्तुपिण्डीश्च खादन्तो मथितान्विताः ॥ २४ ॥</s-l></s-lg><s-lg><s-l>पथिषु प्रबला भूत्वा कदासमृदितेऽध्वनि ।</s-l><s-l>खलोपहारं कुर्वाणास्ताडयिष्याम भूयसः ॥ २५ ॥</s-l></s-lg><s-lg><s-l>एवं हीनेषु व्रात्येषु बाह्लीकेषु दुरात्मसु ।</s-l><s-l>कश्चेतयानो निवसेन्मुहूर्तमपि मानवः ॥ २६ ॥</s-l></s-lg><s-lg><s-l>ईदृशा ब्राह्मणेनोक्ता बाह्लीका मोघचारिणः ।</s-l><s-l>येषां षड्भागहर्ता त्वमुभयोः शुभपापयोः ॥ २७ ॥</s-l></s-lg><s-lg><s-l>इत्युक्त्वा ब्राह्मणः साधुरुत्तरं पुनरुक्तवान् ।</s-l><s-l>बाह्लीकेष्वविनीतेषु प्रोच्यमानं निबोधत ॥ २८ ॥</s-l></s-lg><s-lg><s-l>तत्र स्म राक्षसी गाति सदा कृष्णचतुर्दशीम् ।</s-l><s-l>नगरे शाकले स्फीते आहत्य निशि दुन्दुभिम् ॥ २९ ॥</s-l></s-lg><s-lg><s-l>कदा वा घोषिका गाथाः पुनर्गास्यन्ति शाकले ।</s-l><s-l>गव्यस्य तृप्ता मांसस्य पीत्वा गौडं महासवम् ॥ ३० ॥</s-l></s-lg><s-lg><s-l>गौरीभिः सह नारीभिर्बृहतीभिः स्वलंकृताः ।</s-l><s-l>पलाण्डुगण्डूषयुतान्खादन्ते चैडकान्बहून् ॥ ३१ ॥</s-l></s-lg><s-lg><s-l>वाराहं कौक्कुटं मांसं गव्यं गार्दभमौष्ट्रकम् ।</s-l><s-l>ऐडं च ये न खादन्ति तेषां जन्म निरर्थकम् ॥ ३२ ॥</s-l></s-lg><s-lg><s-l>इति गायन्ति ये मत्ताः शीधुना शाकलावतः ।</s-l><s-l>सबालवृद्धाः कूर्दन्तस्तेषु वृत्तं कथं भवेत् ॥ ३३ ॥</s-l></s-lg><s-lg><s-l>इति शल्य विजानीहि हन्त भूयो ब्रवीमि ते ।</s-l><s-l>यदन्योऽप्युक्तवानस्मान्ब्राह्मणः कुरुसंसदि ॥ ३४ ॥</s-l></s-lg><s-lg><s-l>पञ्च नद्यो वहन्त्येता यत्र पीलुवनान्यपि ।</s-l><s-l>शतद्रुश्च विपाशा च तृतीयेरावती तथा ।</s-l><s-l>चन्द्रभागा वितस्ता च सिन्धुषष्ठा बहिर्गताः ॥ ३५ ॥</s-l></s-lg><s-lg><s-l>आरट्टा नाम ते देशा नष्टधर्मान्न तान्व्रजेत् ।</s-l><s-l>व्रात्यानां दासमीयानां विदेहानामयज्वनाम् ॥ ३६ ॥</s-l></s-lg><s-lg><s-l>न देवाः प्रतिगृह्णन्ति पितरो ब्राह्मणास्तथा ।</s-l><s-l>तेषां प्रनष्टधर्माणां बाह्लीकानामिति श्रुतिः ॥ ३७ ॥</s-l></s-lg><s-lg><s-l>ब्राह्मणेन तथा प्रोक्तं विदुषा साधुसंसदि ।</s-l><s-l>काष्ठकुण्डेषु बाह्लीका मृण्मयेषु च भुञ्जते ।</s-l><s-l>सक्तुवाट्यावलिप्तेषु श्वादिलीढेषु निर्घृणाः ॥ ३८ ॥</s-l></s-lg><s-lg><s-l>आविकं चौष्ट्रिकं चैव क्षीरं गार्दभमेव च ।</s-l><s-l>तद्विकारांश्च बाह्लीकाः खादन्ति च पिबन्ति च ॥ ३९ ॥</s-l></s-lg><s-lg><s-l>पुत्रसंकरिणो जाल्माः सर्वान्नक्षीरभोजनाः ।</s-l><s-l>आरट्टा नाम बाह्लीका वर्जनीया विपश्चिता ॥ ४० ॥</s-l></s-lg><s-lg><s-l>उत शल्य विजानीहि हन्त भूयो ब्रवीमि ते ।</s-l><s-l>यदन्योऽप्युक्तवान्सभ्यो ब्राह्मणः कुरुसंसदि ॥ ४१ ॥</s-l></s-lg><s-lg><s-l>युगंधरे पयः पीत्वा प्रोष्य चाप्यच्युतस्थले ।</s-l><s-l>तद्वद्भूतिलये स्नात्वा कथं स्वर्गं गमिष्यति ॥ ४२ ॥</s-l></s-lg><s-lg><s-l>पञ्च नद्यो वहन्त्येता यत्र निःसृत्य पर्वतात् ।</s-l><s-l>आरट्टा नाम बाह्लीका न तेष्वार्यो द्व्यहं वसेत् ॥ ४३ ॥</s-l></s-lg><s-lg><s-l>बहिश्च नाम ह्लीकश्च विपाशायां पिशाचकौ ।</s-l><s-l>तयोरपत्यं बाह्लीका नैषा सृष्टिः प्रजापतेः ॥ ४४ ॥</s-l></s-lg><s-lg><s-l>कारस्करान्महिषकान्कलिङ्गान्कीकटाटवीन् ।</s-l><s-l>कर्कोटकान्वीरकांश्च दुर्धर्मांश्च विवर्जयेत् ॥ ४५ ॥</s-l></s-lg><s-lg><s-l>इति तीर्थानुसर्तारं राक्षसी काचिदब्रवीत् ।</s-l><s-l>एकरात्रा शमीगेहे महोलूखलमेखला ॥ ४६ ॥</s-l></s-lg><s-lg><s-l>आरट्टा नाम ते देशा बाह्लीका नाम ते जनाः ।</s-l><s-l>वसातिसिन्धुसौवीरा इति प्रायो विकुत्सिताः ॥ ४७ ॥</s-l></s-lg><s-lg><s-l>उत शल्य विजानीहि हन्त भूयो ब्रवीमि ते ।</s-l><s-l>उच्यमानं मया सम्यक्तदेकाग्रमनाः शृणु ॥ ४८ ॥</s-l></s-lg><s-lg><s-l>ब्राह्मणः शिल्पिनो गेहमभ्यगच्छत्पुरातिथिः ।</s-l><s-l>आचारं तत्र संप्रेक्ष्य प्रीतः शिल्पिनमब्रवीत् ॥ ४९ ॥</s-l></s-lg><s-lg><s-l>मया हिमवतः शृङ्गमेकेनाध्युषितं चिरम् ।</s-l><s-l>दृष्टाश्च बहवो देशा नानाधर्मसमाकुलाः ॥ ५० ॥</s-l></s-lg><s-lg><s-l>न च केन च धर्मेण विरुध्यन्ते प्रजा इमाः ।</s-l><s-l>सर्वे हि तेऽब्रुवन्धर्मं यथोक्तं वेदपारगैः ॥ ५१ ॥</s-l></s-lg><s-lg><s-l>अटता तु सदा देशान्नानाधर्मसमाकुलान् ।</s-l><s-l>आगच्छता महाराज बाह्लीकेषु निशामितम् ॥ ५२ ॥</s-l></s-lg><s-lg><s-l>तत्रैव ब्राह्मणो भूत्वा ततो भवति क्षत्रियः ।</s-l><s-l>वैश्यः शूद्रश्च बाह्लीकस्ततो भवति नापितः ॥ ५३ ॥</s-l></s-lg><s-lg><s-l>नापितश्च ततो भूत्वा पुनर्भवति ब्राह्मणः ।</s-l><s-l>द्विजो भूत्वा च तत्रैव पुनर्दासोऽपि जायते ॥ ५४ ॥</s-l></s-lg><s-lg><s-l>भवत्येकः कुले विप्रः शिष्टान्ये कामचारिणः ।</s-l><s-l>गान्धारा मद्रकाश्चैव बाह्लीकाः केऽप्यचेतसः ॥ ५५ ॥</s-l></s-lg><s-lg><s-l>एतन्मया श्रुतं तत्र धर्मसंकरकारकम् ।</s-l><s-l>कृत्स्नामटित्वा पृथिवीं बाह्लीकेषु विपर्ययः ॥ ५६ ॥</s-l></s-lg><s-lg><s-l>उत शल्य विजानीहि हन्त भूयो ब्रवीमि ते ।</s-l><s-l>यदप्यन्योऽब्रवीद्वाक्यं बाह्लीकानां विकुत्सितम् ॥ ५७ ॥</s-l></s-lg><s-lg><s-l>सती पुरा हृता काचिदारट्टा किल दस्युभिः ।</s-l><s-l>अधर्मतश्चोपयाता सा तानभ्यशपत्ततः ॥ ५८ ॥</s-l></s-lg><s-lg><s-l>बालां बन्धुमतीं यन्मामधर्मेणोपगच्छथ ।</s-l><s-l>तस्मान्नार्यो भविष्यन्ति बन्धक्यो वै कुलेषु वः ।</s-l><s-l>न चैवास्मात्प्रमोक्ष्यध्वं घोरात्पापान्नराधमाः ॥ ५९ ॥</s-l></s-lg><s-lg><s-l>कुरवः सहपाञ्चालाः शाल्वा मत्स्याः सनैमिषाः ।</s-l><s-l>कोसलाः काशयोऽङ्गाश्च कलिङ्गा मगधास्तथा ॥ ६० ॥</s-l></s-lg><s-lg><s-l>चेदयश्च महाभागा धर्मं जानन्ति शाश्वतम् ।</s-l><s-l>नानादेशेषु सन्तश्च प्रायो बाह्या लयादृते ॥ ६१ ॥</s-l></s-lg><s-lg><s-l>आ मत्स्येभ्यः कुरुपाञ्चालदेश्या आ नैमिषाच्चेदयो ये विशिष्टाः ।</s-l><s-l>धर्मं पुराणमुपजीवन्ति सन्तो मद्रानृते पञ्चनदांश्च जिह्मान् ॥ ६२ ॥</s-l></s-lg><s-lg><s-l>एवं विद्वन्धर्मकथांश्च राजंस्तूष्णींभूतो जडवच्छल्य भूयाः ।</s-l><s-l>त्वं तस्य गोप्ता च जनस्य राजा षड्भागहर्ता शुभदुष्कृतस्य ॥ ६३ ॥</s-l></s-lg><s-lg><s-l>अथ वा दुष्कृतस्य त्वं हर्ता तेषामरक्षिता ।</s-l><s-l>रक्षिता पुण्यभाग्राजा प्रजानां त्वं त्वपुण्यभाक् ॥ ६४ ॥</s-l></s-lg><s-lg><s-l>पूज्यमाने पुरा धर्मे सर्वदेशेषु शाश्वते ।</s-l><s-l>धर्मं पाञ्चनदं दृष्ट्वा धिगित्याह पितामहः ॥ ६५ ॥</s-l></s-lg><s-lg><s-l>व्रात्यानां दाशमीयानां कृतेऽप्यशुभकर्मणाम् ।</s-l><s-l>इति पाञ्चनदं धर्ममवमेने पितामहः ।</s-l><s-l>स्वधर्मस्थेषु वर्णेषु सोऽप्येतं नाभिपूजयेत् ॥ ६६ ॥</s-l></s-lg><s-lg><s-l>उत शल्य विजानीहि हन्त भूयो ब्रवीमि ते ।</s-l><s-l>कल्माषपादः सरसि निमज्जन्राक्षसोऽब्रवीत् ॥ ६७ ॥</s-l></s-lg><s-lg><s-l>क्षत्रियस्य मलं भैक्षं ब्राह्मणस्यानृतं मलम् ।</s-l><s-l>मलं पृथिव्या बाह्लीकाः स्त्रीणां मद्रस्त्रियो मलम् ॥ ६८ ॥</s-l></s-lg><s-lg><s-l>निमज्जमानमुद्धृत्य कश्चिद्राजा निशाचरम् ।</s-l><s-l>अपृच्छत्तेन चाख्यातं प्रोक्तवान्यन्निबोध तत् ॥ ६९ ॥</s-l></s-lg><s-lg><s-l>मानुषाणां मलं म्लेच्छा म्लेच्छानां मौष्टिका मलम् ।</s-l><s-l>मौष्टिकानां मलं शण्डाः शण्डानां राजयाजकाः ॥ ७० ॥</s-l></s-lg><s-lg><s-l>राजयाजकयाज्यानां मद्रकाणां च यन्मलम् ।</s-l><s-l>तद्भवेद्वै तव मलं यद्यस्मान्न विमुञ्चसि ॥ ७१ ॥</s-l></s-lg><s-lg><s-l>इति रक्षोपसृष्टेषु विषवीर्यहतेषु च ।</s-l><s-l>राक्षसं भेषजं प्रोक्तं संसिद्धं वचनोत्तरम् ॥ ७२ ॥</s-l></s-lg><s-lg><s-l>ब्राह्मं पाञ्चालाः कौरवेयाः स्वधर्मः सत्यं मत्स्याः शूरसेनाश्च यज्ञः ।</s-l><s-l>प्राच्या दासा वृषला दाक्षिणात्याः स्तेना बाह्लीकाः संकरा वै सुराष्ट्राः ॥ ७३ ॥</s-l></s-lg><s-lg><s-l>कृतघ्नता परवित्तापहारः सुरापानं गुरुदारावमर्शः ।</s-l><s-l>येषां धर्मस्तान्प्रति नास्त्यधर्म आरट्टकान्पाञ्चनदान्धिगस्तु ॥ ७४ ॥</s-l></s-lg><s-lg><s-l>आ पाञ्चालेभ्यः कुरवो नैमिषाश्च मत्स्याश्चैवाप्यथ जानन्ति धर्मम् ।</s-l><s-l>कलिङ्गकाश्चाङ्गका मागधाश्च शिष्टान्धर्मानुपजीवन्ति वृद्धाः ॥ ७५ ॥</s-l></s-lg><s-lg><s-l>प्राचीं दिशं श्रिता देवा जातवेदःपुरोगमाः ।</s-l><s-l>दक्षिणां पितरो गुप्तां यमेन शुभकर्मणा ॥ ७६ ॥</s-l></s-lg><s-lg><s-l>प्रतीचीं वरुणः पाति पालयन्नसुरान्बली ।</s-l><s-l>उदीचीं भगवान्सोमो ब्रह्मण्यो ब्राह्मणैः सह ॥ ७७ ॥</s-l></s-lg><s-lg><s-l>रक्षःपिशाचान्हिमवान्गुह्यकान्गन्धमादनः ।</s-l><s-l>ध्रुवः सर्वाणि भूतानि विष्णुर्लोकाञ्जनार्दनः ॥ ७८ ॥</s-l></s-lg><s-lg><s-l>इङ्गितज्ञाश्च मगधाः प्रेक्षितज्ञाश्च कोसलाः ।</s-l><s-l>अर्धोक्ताः कुरुपाञ्चालाः शाल्वाः कृत्स्नानुशासनाः ।</s-l><s-l>पार्वतीयाश्च विषमा यथैव गिरयस्तथा ॥ ७९ ॥</s-l></s-lg><s-lg><s-l>सर्वज्ञा यवना राजञ्शूराश्चैव विशेषतः ।</s-l><s-l>म्लेच्छाः स्वसंज्ञानियता नानुक्त इतरो जनः ॥ ८० ॥</s-l></s-lg><s-lg><s-l>प्रतिरब्धास्तु बाह्लीका न च केचन मद्रकाः ।</s-l><s-l>स त्वमेतादृशः शल्य नोत्तरं वक्तुमर्हसि ॥ ८१ ॥</s-l></s-lg><s-lg><s-l>एतज्ज्ञात्वा जोषमास्स्व प्रतीपं मा स्म वै कृथाः ।</s-l><s-l>स त्वां पूर्वमहं हत्वा हनिष्ये केशवार्जुनौ ॥ ८२ ॥</s-l></s-lg><s-lg><s-l> शल्य उवाच ।</s-l><s-l>आतुराणां परित्यागः स्वदारसुतविक्रयः ।</s-l><s-l>अङ्गेषु वर्तते कर्ण येषामधिपतिर्भवान् ॥ ८३ ॥</s-l></s-lg><s-lg><s-l>रथातिरथसंख्यायां यत्त्वा भीष्मस्तदाब्रवीत् ।</s-l><s-l>तान्विदित्वात्मनो दोषान्निर्मन्युर्भव मा क्रुधः ॥ ८४ ॥</s-l></s-lg><s-lg><s-l>सर्वत्र ब्राह्मणाः सन्ति सन्ति सर्वत्र क्षत्रियाः ।</s-l><s-l>वैश्याः शूद्रास्तथा कर्ण स्त्रियः साध्व्यश्च सुव्रताः ॥ ८५ ॥</s-l></s-lg><s-lg><s-l>रमन्ते चोपहासेन पुरुषाः पुरुषैः सह ।</s-l><s-l>अन्योन्यमवतक्षन्तो देशे देशे समैथुनाः ॥ ८६ ॥</s-l></s-lg><s-lg><s-l>परवाच्येषु निपुणः सर्वो भवति सर्वदा ।</s-l><s-l>आत्मवाच्यं न जानीते जानन्नपि विमुह्यति ॥ ८७ ॥</s-l></s-lg><s-lg><s-l> संजय उवाच ।</s-l><s-l>कर्णोऽपि नोत्तरं प्राह शल्योऽप्यभिमुखः परान् ।</s-l><s-l>पुनः प्रहस्य राधेयः पुनर्याहीत्यचोदयत् ॥ ८८ ॥</s-l></s-lg>