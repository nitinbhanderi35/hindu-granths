<s-lg><s-l> वैशंपायन उवाच ।</s-l><s-l>एतच्छ्रुत्वा महाराज धृतराष्ट्रोऽम्बिकासुतः ।</s-l><s-l>शोकस्यान्तमपश्यन्वै हतं मत्वा सुयोधनम् ।</s-l><s-l>विह्वलः पतितो भूमौ नष्टचेता इव द्विपः ॥ १ ॥</s-l></s-lg><s-lg><s-l>तस्मिन्निपतिते भूमौ विह्वले राजसत्तमे ।</s-l><s-l>आर्तनादो महानासीत्स्त्रीणां भरतसत्तम ॥ २ ॥</s-l></s-lg><s-lg><s-l>स शब्दः पृथिवीं सर्वां पूरयामास सर्वशः ।</s-l><s-l>शोकार्णवे महाघोरे निमग्ना भरतस्त्रियः ॥ ३ ॥</s-l></s-lg><s-lg><s-l>राजानं च समासाद्य गान्धारी भरतर्षभ ।</s-l><s-l>निःसंज्ञा पतिता भूमौ सर्वाण्यन्तःपुराणि च ॥ ४ ॥</s-l></s-lg><s-lg><s-l>ततस्ताः संजयो राजन्समाश्वासयदातुराः ।</s-l><s-l>मुह्यमानाः सुबहुशो मुञ्चन्त्यो वारि नेत्रजम् ॥ ५ ॥</s-l></s-lg><s-lg><s-l>समाश्वस्ताः स्त्रियस्तास्तु वेपमाना मुहुर्मुहुः ।</s-l><s-l>कदल्य इव वातेन धूयमानाः समन्ततः ॥ ६ ॥</s-l></s-lg><s-lg><s-l>राजानं विदुरश्चापि प्रज्ञाचक्षुषमीश्वरम् ।</s-l><s-l>आश्वासयामास तदा सिञ्चंस्तोयेन कौरवम् ॥ ७ ॥</s-l></s-lg><s-lg><s-l>स लब्ध्वा शनकैः संज्ञां ताश्च दृष्ट्वा स्त्रियो नृप ।</s-l><s-l>उन्मत्त इव राजा स स्थितस्तूष्णीं विशां पते ॥ ८ ॥</s-l></s-lg><s-lg><s-l>ततो ध्यात्वा चिरं कालं निःश्वसंश्च पुनः पुनः ।</s-l><s-l>स्वान्पुत्रान्गर्हयामास बहु मेने च पाण्डवान् ॥ ९ ॥</s-l></s-lg><s-lg><s-l>गर्हयित्वात्मनो बुद्धिं शकुनेः सौबलस्य च ।</s-l><s-l>ध्यात्वा च सुचिरं कालं वेपमानो मुहुर्मुहुः ॥ १० ॥</s-l></s-lg><s-lg><s-l>संस्तभ्य च मनो भूयो राजा धैर्यसमन्वितः ।</s-l><s-l>पुनर्गावल्गणिं सूतं पर्यपृच्छत संजयम् ॥ ११ ॥</s-l></s-lg><s-lg><s-l>यत्त्वया कथितं वाक्यं श्रुतं संजय तन्मया ।</s-l><s-l>कच्चिद्दुर्योधनः सूत न गतो वै यमक्षयम् ।</s-l><s-l>ब्रूहि संजय तत्त्वेन पुनरुक्तां कथामिमाम् ॥ १२ ॥</s-l></s-lg><s-lg><s-l>एवमुक्तोऽब्रवीत्सूतो राजानं जनमेजय ।</s-l><s-l>हतो वैकर्तनो राजन्सह पुत्रैर्महारथैः ।</s-l><s-l>भ्रातृभिश्च महेष्वासैः सूतपुत्रैस्तनुत्यजैः ॥ १३ ॥</s-l></s-lg><s-lg><s-l>दुःशासनश्च निहतः पाण्डवेन यशस्विना ।</s-l><s-l>पीतं च रुधिरं कोपाद्भीमसेनेन संयुगे ॥ १४ ॥</s-l></s-lg>