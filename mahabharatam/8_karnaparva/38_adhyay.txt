<s-lg><s-l> संजय उवाच ।</s-l><s-l>कृतवर्मा कृपो द्रौणिः सूतपुत्रश्च मारिष ।</s-l><s-l>उलूकः सौबलश्चैव राजा च सह सोदरैः ॥ १ ॥</s-l></s-lg><s-lg><s-l>सीदमानां चमूं दृष्ट्वा पाण्डुपुत्रभयार्दिताम् ।</s-l><s-l>समुज्जिहीर्षुर्वेगेन भिन्नां नावमिवार्णवे ॥ २ ॥</s-l></s-lg><s-lg><s-l>ततो युद्धमतीवासीन्मुहूर्तमिव भारत ।</s-l><s-l>भीरूणां त्रासजननं शूराणां हर्षवर्धनम् ॥ ३ ॥</s-l></s-lg><s-lg><s-l>कृपेण शरवर्षाणि विप्रमुक्तानि संयुगे ।</s-l><s-l>सृञ्जयाः शातयामासुः शलभानां व्रजा इव ॥ ४ ॥</s-l></s-lg><s-lg><s-l>शिखण्डी तु ततः क्रुद्धो गौतमं त्वरितो ययौ ।</s-l><s-l>ववर्ष शरवर्षाणि समन्तादेव ब्राह्मणे ॥ ५ ॥</s-l></s-lg><s-lg><s-l>कृपस्तु शरवर्षं तद्विनिहत्य महास्त्रवित् ।</s-l><s-l>शिखण्डिनं रणे क्रुद्धो विव्याध दशभिः शरैः ॥ ६ ॥</s-l></s-lg><s-lg><s-l>ततः शिखण्डी कुपीतः शरैः सप्तभिराहवे ।</s-l><s-l>कृपं विव्याध सुभृशं कङ्कपत्रैरजिह्मगैः ॥ ७ ॥</s-l></s-lg><s-lg><s-l>ततः कृपः शरैस्तीक्ष्णैः सोऽतिविद्धो महारथः ।</s-l><s-l>व्यश्वसूतरथं चक्रे पार्षतं तु द्विजोत्तमः ॥ ८ ॥</s-l></s-lg><s-lg><s-l>हताश्वात्तु ततो यानादवप्लुत्य महारथः ।</s-l><s-l>चर्मखड्गे च संगृह्य सत्वरं ब्राह्मणं ययौ ॥ ९ ॥</s-l></s-lg><s-lg><s-l>तमापतन्तं सहसा शरैः संनतपर्वभिः ।</s-l><s-l>छादयामास समरे तदद्भुतमिवाभवत् ॥ १० ॥</s-l></s-lg><s-lg><s-l>तत्राद्भुतमपश्याम शिलानां प्लवनं यथा ।</s-l><s-l>निश्चेष्टो यद्रणे राजञ्शिखण्डी समतिष्ठत ॥ ११ ॥</s-l></s-lg><s-lg><s-l>कृपेण छादितं दृष्ट्वा नृपोत्तम शिखण्डिनम् ।</s-l><s-l>प्रत्युद्ययौ कृपं तूर्णं धृष्टद्युम्नो महारथः ॥ १२ ॥</s-l></s-lg><s-lg><s-l>धृष्टद्युम्नं ततो यान्तं शारद्वतरथं प्रति ।</s-l><s-l>प्रतिजग्राह वेगेन कृतवर्मा महारथः ॥ १३ ॥</s-l></s-lg><s-lg><s-l>युधिष्ठिरमथायान्तं शारद्वतरथं प्रति ।</s-l><s-l>सपुत्रं सहसेनं च द्रोणपुत्रो न्यवारयत् ॥ १४ ॥</s-l></s-lg><s-lg><s-l>नकुलं सहदेवं च त्वरमाणौ महारथौ ।</s-l><s-l>प्रतिजग्राह ते पुत्रः शरवर्षेण वारयन् ॥ १५ ॥</s-l></s-lg><s-lg><s-l>भीमसेनं करूषांश्च केकयान्सहसृञ्जयान् ।</s-l><s-l>कर्णो वैकर्तनो युद्धे वारयामास भारत ॥ १६ ॥</s-l></s-lg><s-lg><s-l>शिखण्डिनस्ततो बाणान्कृपः शारद्वतो युधि ।</s-l><s-l>प्राहिणोत्त्वरया युक्तो दिधक्षुरिव मारिष ॥ १७ ॥</s-l></s-lg><s-lg><s-l>ताञ्शरान्प्रेषितांस्तेन समन्ताद्धेमभूषणान् ।</s-l><s-l>चिच्छेद खड्गमाविध्य भ्रामयंश्च पुनः पुनः ॥ १८ ॥</s-l></s-lg><s-lg><s-l>शतचन्द्रं ततश्चर्म गौतमः पार्षतस्य ह ।</s-l><s-l>व्यधमत्सायकैस्तूर्णं तत उच्चुक्रुशुर्जनाः ॥ १९ ॥</s-l></s-lg><s-lg><s-l>स विचर्मा महाराज खड्गपाणिरुपाद्रवत् ।</s-l><s-l>कृपस्य वशमापन्नो मृत्योरास्यमिवातुरः ॥ २० ॥</s-l></s-lg><s-lg><s-l>शारद्वतशरैर्ग्रस्तं क्लिश्यमानं महाबलम् ।</s-l><s-l>चित्रकेतुसुतो राजन्सुकेतुस्त्वरितो ययौ ॥ २१ ॥</s-l></s-lg><s-lg><s-l>विकिरन्ब्राह्मणं युद्धे बहुभिर्निशितैः शरैः ।</s-l><s-l>अभ्यापतदमेयात्मा गौतमस्य रथं प्रति ॥ २२ ॥</s-l></s-lg><s-lg><s-l>दृष्ट्वाविषह्यं तं युद्धे ब्राह्मणं चरितव्रतम् ।</s-l><s-l>अपयातस्ततस्तूर्णं शिखण्डी राजसत्तम ॥ २३ ॥</s-l></s-lg><s-lg><s-l>सुकेतुस्तु ततो राजन्गौतमं नवभिः शरैः ।</s-l><s-l>विद्ध्वा विव्याध सप्तत्या पुनश्चैनं त्रिभिः शरैः ॥ २४ ॥</s-l></s-lg><s-lg><s-l>अथास्य सशरं चापं पुनश्चिच्छेद मारिष ।</s-l><s-l>सारथिं च शरेणास्य भृशं मर्मण्यताडयत् ॥ २५ ॥</s-l></s-lg><s-lg><s-l>गौतमस्तु ततः क्रुद्धो धनुर्गृह्य नवं दृढम् ।</s-l><s-l>सुकेतुं त्रिंशता बाणैः सर्वमर्मस्वताडयत् ॥ २६ ॥</s-l></s-lg><s-lg><s-l>स विह्वलितसर्वाङ्गः प्रचचाल रथोत्तमे ।</s-l><s-l>भूमिचाले यथा वृक्षश्चलत्याकम्पितो भृशम् ॥ २७ ॥</s-l></s-lg><s-lg><s-l>चलतस्तस्य कायात्तु शिरो ज्वलितकुण्डलम् ।</s-l><s-l>सोष्णीषं सशिरस्त्राणं क्षुरप्रेणान्वपातयत् ॥ २८ ॥</s-l></s-lg><s-lg><s-l>तच्छिरः प्रापतद्भूमौ श्येनाहृतमिवामिषम् ।</s-l><s-l>ततोऽस्य कायो वसुधां पश्चात्प्राप तदा च्युतः ॥ २९ ॥</s-l></s-lg><s-lg><s-l>तस्मिन्हते महाराज त्रस्तास्तस्य पदानुगाः ।</s-l><s-l>गौतमं समरे त्यक्त्वा दुद्रुवुस्ते दिशो दश ॥ ३० ॥</s-l></s-lg><s-lg><s-l>धृष्टद्युम्नं तु समरे संनिवार्य महाबलः ।</s-l><s-l>कृतवर्माब्रवीद्धृष्टस्तिष्ठ तिष्ठेति पार्षतम् ॥ ३१ ॥</s-l></s-lg><s-lg><s-l>तदभूत्तुमुलं युद्धं वृष्णिपार्षतयो रणे ।</s-l><s-l>आमिषार्थे यथा युद्धं श्येनयोर्गृद्धयोर्नृप ॥ ३२ ॥</s-l></s-lg><s-lg><s-l>धृष्टद्युम्नस्तु समरे हार्दिक्यं नवभिः शरैः ।</s-l><s-l>आजघानोरसि क्रुद्धः पीडयन्हृदिकात्मजम् ॥ ३३ ॥</s-l></s-lg><s-lg><s-l>कृतवर्मा तु समरे पार्षतेन दृढाहतः ।</s-l><s-l>पार्षतं सरथं साश्वं छादयामास सायकैः ॥ ३४ ॥</s-l></s-lg><s-lg><s-l>सरथश्छादितो राजन्धृष्टद्युम्नो न दृश्यते ।</s-l><s-l>मेघैरिव परिच्छन्नो भास्करो जलदागमे ॥ ३५ ॥</s-l></s-lg><s-lg><s-l>विधूय तं बाणगणं शरैः कनकभूषणैः ।</s-l><s-l>व्यरोचत रणे राजन्धृष्टद्युम्नः कृतव्रणः ॥ ३६ ॥</s-l></s-lg><s-lg><s-l>ततस्तु पार्षतः क्रुद्धः शस्त्रवृष्टिं सुदारुणाम् ।</s-l><s-l>कृतवर्माणमासाद्य व्यसृजत्पृतनापतिः ॥ ३७ ॥</s-l></s-lg><s-lg><s-l>तामापतन्तीं सहसा शस्त्रवृष्टिं निरन्तराम् ।</s-l><s-l>शरैरनेकसाहस्रैर्हार्दिक्यो व्यधमद्युधि ॥ ३८ ॥</s-l></s-lg><s-lg><s-l>दृष्ट्वा तु दारितां युद्धे शस्त्रवृष्टिं दुरुत्तराम् ।</s-l><s-l>कृतवर्माणमभ्येत्य वारयामास पार्षतः ॥ ३९ ॥</s-l></s-lg><s-lg><s-l>सारथिं चास्य तरसा प्राहिणोद्यमसादनम् ।</s-l><s-l>भल्लेन शितधारेण स हतः प्रापतद्रथात् ॥ ४० ॥</s-l></s-lg><s-lg><s-l>धृष्टद्युम्नस्तु बलवाञ्जित्वा शत्रुं महारथम् ।</s-l><s-l>कौरवान्समरे तूर्णं वारयामास सायकैः ॥ ४१ ॥</s-l></s-lg><s-lg><s-l>ततस्ते तावका योधा धृष्टद्युम्नमुपाद्रवन् ।</s-l><s-l>सिंहनादरवं कृत्वा ततो युद्धमवर्तत ॥ ४२ ॥</s-l></s-lg>