<s-lg><s-l> संजय उवाच ।</s-l><s-l>वृषसेनं हतं दृष्ट्वा शोकामर्षसमन्वितः ।</s-l><s-l>मुक्त्वा शोकोद्भवं वारि नेत्राभ्यां सहसा वृषः ॥ १ ॥</s-l></s-lg><s-lg><s-l>रथेन कर्णस्तेजस्वी जगामाभिमुखो रिपून् ।</s-l><s-l>युद्धायामर्षताम्राक्षः समाहूय धनंजयम् ॥ २ ॥</s-l></s-lg><s-lg><s-l>तौ रथौ सूर्यसंकाशौ वैयाघ्रपरिवारणौ ।</s-l><s-l>समेतौ ददृशुस्तत्र द्वाविवार्कौ समागतौ ॥ ३ ॥</s-l></s-lg><s-lg><s-l>श्वेताश्वौ पुरुषादित्यावास्थितावरिमर्दनौ ।</s-l><s-l>शुशुभाते महात्मानौ चन्द्रादित्यौ यथा दिवि ॥ ४ ॥</s-l></s-lg><s-lg><s-l>तौ दृष्ट्वा विस्मयं जग्मुः सर्वभूतानि मारिष ।</s-l><s-l>त्रैलोक्यविजये यत्ताविन्द्रवैरोचनाविव ॥ ५ ॥</s-l></s-lg><s-lg><s-l>रथज्यातलनिर्ह्रादैर्बाणशङ्खरवैरपि ।</s-l><s-l>तौ रथावभिधावन्तौ समालोक्य महीक्षिताम् ॥ ६ ॥</s-l></s-lg><s-lg><s-l>ध्वजौ च दृष्ट्वा संसक्तौ विस्मयः समपद्यत ।</s-l><s-l>हस्तिकक्ष्यां च कर्णस्य वानरं च किरीटिनः ॥ ७ ॥</s-l></s-lg><s-lg><s-l>तौ रथौ संप्रसक्तौ च दृष्ट्वा भारत पार्थिवाः ।</s-l><s-l>सिंहनादरवांश्चक्रुः साधुवादांश्च पुष्कलान् ॥ ८ ॥</s-l></s-lg><s-lg><s-l>श्रुत्वा तु द्वैरथं ताभ्यां तत्र योधाः समन्ततः ।</s-l><s-l>चक्रुर्बाहुवलं चैव तथा चेलवलं महत् ॥ ९ ॥</s-l></s-lg><s-lg><s-l>आजग्मुः कुरवस्तत्र वादित्रानुगतास्तदा ।</s-l><s-l>कर्णं प्रहर्षयन्तश्च शङ्खान्दध्मुश्च पुष्कलान् ॥ १० ॥</s-l></s-lg><s-lg><s-l>तथैव पाण्डवाः सर्वे हर्षयन्तो धनंजयम् ।</s-l><s-l>तूर्यशङ्खनिनादेन दिशः सर्वा व्यनादयन् ॥ ११ ॥</s-l></s-lg><s-lg><s-l>क्ष्वेडितास्फोटितोत्क्रुष्टैस्तुमुलं सर्वतोऽभवत् ।</s-l><s-l>बाहुघोषाश्च वीराणां कर्णार्जुनसमागमे ॥ १२ ॥</s-l></s-lg><s-lg><s-l>तौ दृष्ट्वा पुरुषव्याघ्रौ रथस्थौ रथिनां वरौ ।</s-l><s-l>प्रगृहीतमहाचापौ शरशक्तिगदायुधौ ॥ १३ ॥</s-l></s-lg><s-lg><s-l>वर्मिणौ बद्धनिस्त्रिंशौ श्वेताश्वौ शङ्खशोभिनौ ।</s-l><s-l>तूणीरवरसंपन्नौ द्वावपि स्म सुदर्शनौ ॥ १४ ॥</s-l></s-lg><s-lg><s-l>रक्तचन्दनदिग्धाङ्गौ समदौ वृषभाविव ।</s-l><s-l>आशीविषसमप्रख्यौ यमकालान्तकोपमौ ॥ १५ ॥</s-l></s-lg><s-lg><s-l>इन्द्रवृत्राविव क्रुद्धौ सूर्याचन्द्रमसप्रभौ ।</s-l><s-l>महाग्रहाविव क्रूरौ युगान्ते समुपस्थितौ ॥ १६ ॥</s-l></s-lg><s-lg><s-l>देवगर्भौ देवसमौ देवतुल्यौ च रूपतः ।</s-l><s-l>समेतौ पुरुषव्याघ्रौ प्रेक्ष्य कर्णधनंजयौ ॥ १७ ॥</s-l></s-lg><s-lg><s-l>उभौ वरायुधधरावुभौ रणकृतश्रमौ ।</s-l><s-l>उभौ च बाहुशब्देन नादयन्तौ नभस्तलम् ॥ १८ ॥</s-l></s-lg><s-lg><s-l>उभौ विश्रुतकर्माणौ पौरुषेण बलेन च ।</s-l><s-l>उभौ च सदृशौ युद्धे शम्बरामरराजयोः ॥ १९ ॥</s-l></s-lg><s-lg><s-l>कार्तवीर्यसमौ युद्धे तथा दाशरथेः समौ ।</s-l><s-l>विष्णुवीर्यसमौ वीर्ये तथा भवसमौ युधि ॥ २० ॥</s-l></s-lg><s-lg><s-l>उभौ श्वेतहयौ राजन्रथप्रवरवाहिनौ ।</s-l><s-l>सारथी प्रवरौ चैव तयोरास्तां महाबलौ ॥ २१ ॥</s-l></s-lg><s-lg><s-l>तौ तु दृष्ट्वा महाराज राजमानौ महारथौ ।</s-l><s-l>सिद्धचारणसंघानां विस्मयः समपद्यत ॥ २२ ॥</s-l></s-lg><s-lg><s-l>धार्तराष्ट्रास्ततः कर्णं सबला भरतर्षभ ।</s-l><s-l>परिवव्रुर्महात्मानं क्षिप्रमाहवशोभिनम् ॥ २३ ॥</s-l></s-lg><s-lg><s-l>तथैव पाण्डवा हृष्टा धृष्टद्युम्नपुरोगमाः ।</s-l><s-l>परिवव्रुर्महात्मानं पार्थमप्रतिमं युधि ॥ २४ ॥</s-l></s-lg><s-lg><s-l>तावकानां रणे कर्णो ग्लह आसीद्विशां पते ।</s-l><s-l>तथैव पाण्डवेयानां ग्लहः पार्थोऽभवद्युधि ॥ २५ ॥</s-l></s-lg><s-lg><s-l>त एव सभ्यास्तत्रासन्प्रेक्षकाश्चाभवन्स्म ते ।</s-l><s-l>तत्रैषां ग्लहमानानां ध्रुवौ जयपराजयौ ॥ २६ ॥</s-l></s-lg><s-lg><s-l>ताभ्यां द्यूतं समायत्तं विजयायेतराय वा ।</s-l><s-l>अस्माकं पाण्डवानां च स्थितानां रणमूर्धनि ॥ २७ ॥</s-l></s-lg><s-lg><s-l>तौ तु स्थितौ महाराज समरे युद्धशालिनौ ।</s-l><s-l>अन्योन्यं प्रतिसंरब्धावन्योन्यस्य जयैषिणौ ॥ २८ ॥</s-l></s-lg><s-lg><s-l>तावुभौ प्रजिहीर्षेतामिन्द्रवृत्राविवाभितः ।</s-l><s-l>भीमरूपधरावास्तां महाधूमाविव ग्रहौ ॥ २९ ॥</s-l></s-lg><s-lg><s-l>ततोऽन्तरिक्षे साक्षेपा विवादा भरतर्षभ ।</s-l><s-l>मिथो भेदाश्च भूतानामासन्कर्णार्जुनान्तरे ।</s-l><s-l>व्याश्रयन्त दिशो भिन्नाः सर्वलोकाश्च मारिष ॥ ३० ॥</s-l></s-lg><s-lg><s-l>देवदानवगन्धर्वाः पिशाचोरगराक्षसाः ।</s-l><s-l>प्रतिपक्षग्रहं चक्रुः कर्णार्जुनसमागमे ॥ ३१ ॥</s-l></s-lg><s-lg><s-l>द्यौरासीत्कर्णतो व्यग्रा सनक्षत्रा विशां पते ।</s-l><s-l>भूमिर्विशाला पार्थस्य माता पुत्रस्य भारत ॥ ३२ ॥</s-l></s-lg><s-lg><s-l>सरितः सागराश्चैव गिरयश्च नरोत्तम ।</s-l><s-l>वृक्षाश्चौषधयस्तत्र व्याश्रयन्त किरीटिनम् ॥ ३३ ॥</s-l></s-lg><s-lg><s-l>असुरा यातुधानाश्च गुह्यकाश्च परंतप ।</s-l><s-l>कर्णतः समपद्यन्त खेचराणि वयांसि च ॥ ३४ ॥</s-l></s-lg><s-lg><s-l>रत्नानि निधयः सर्वे वेदाश्चाख्यानपञ्चमाः ।</s-l><s-l>सोपवेदोपनिषदः सरहस्याः ससंग्रहाः ॥ ३५ ॥</s-l></s-lg><s-lg><s-l>वासुकिश्चित्रसेनश्च तक्षकश्चोपतक्षकः ।</s-l><s-l>पर्वताश्च तथा सर्वे काद्रवेयाश्च सान्वयाः ।</s-l><s-l>विषवन्तो महारोषा नागाश्चार्जुनतोऽभवन् ॥ ३६ ॥</s-l></s-lg><s-lg><s-l>ऐरावताः सौरभेया वैशालेयाश्च भोगिनः ।</s-l><s-l>एतेऽभवन्नर्जुनतः क्षुद्रसर्पास्तु कर्णतः ॥ ३७ ॥</s-l></s-lg><s-lg><s-l>ईहामृगा व्याडमृगा मङ्गल्याश्च मृगद्विजाः ।</s-l><s-l>पार्थस्य विजयं राजन्सर्व एवाभिसंश्रिताः ॥ ३८ ॥</s-l></s-lg><s-lg><s-l>वसवो मरुतः साध्या रुद्रा विश्वेऽश्विनौ तथा ।</s-l><s-l>अग्निरिन्द्रश्च सोमश्च पवनश्च दिशो दश ।</s-l><s-l>धनंजयमुपाजग्मुरादित्याः कर्णतोऽभवन् ॥ ३९ ॥</s-l></s-lg><s-lg><s-l>देवास्तु पितृभिः सार्धं सगणार्जुनतोऽभवन् ।</s-l><s-l>यमो वैश्रवणश्चैव वरुणश्च यतोऽर्जुनः ॥ ४० ॥</s-l></s-lg><s-lg><s-l>देवब्रह्मनृपर्षीणां गणाः पाण्डवतोऽभवन् ।</s-l><s-l>तुम्बुरुप्रमुखा राजन्गन्धर्वाश्च यतोऽर्जुनः ॥ ४१ ॥</s-l></s-lg><s-lg><s-l>प्रावेयाः सह मौनेयैर्गन्धर्वाप्सरसां गणाः ।</s-l><s-l>ईहामृगव्याडमृगैर्द्विपाश्च रथपत्तिभिः ॥ ४२ ॥</s-l></s-lg><s-lg><s-l>उह्यमानास्तथा मेघैर्वायुना च मनीषिणः ।</s-l><s-l>दिदृक्षवः समाजग्मुः कर्णार्जुनसमागमम् ॥ ४३ ॥</s-l></s-lg><s-lg><s-l>देवदानवगन्धर्वा नागा यक्षाः पतत्रिणः ।</s-l><s-l>महर्षयो वेदविदः पितरश्च स्वधाभुजः ॥ ४४ ॥</s-l></s-lg><s-lg><s-l>तपो विद्यास्तथौषध्यो नानारूपाम्बरत्विषः ।</s-l><s-l>अन्तरिक्षे महाराज विनदन्तोऽवतस्थिरे ॥ ४५ ॥</s-l></s-lg><s-lg><s-l>ब्रह्मा ब्रह्मर्षिभिः सार्धं प्रजापतिभिरेव च ।</s-l><s-l>भवेनावस्थितो यानं दिव्यं तं देशमभ्ययात् ॥ ४६ ॥</s-l></s-lg><s-lg><s-l>दृष्ट्वा प्रजापतिं देवाः स्वयंभुवमुपागमन् ।</s-l><s-l>समोऽस्तु देव विजय एतयोर्नरसिंहयोः ॥ ४७ ॥</s-l></s-lg><s-lg><s-l>तदुपश्रुत्य मघवा प्रणिपत्य पितामहम् ।</s-l><s-l>कर्णार्जुनविनाशेन मा नश्यत्वखिलं जगत् ॥ ४८ ॥</s-l></s-lg><s-lg><s-l>स्वयंभो ब्रूहि तद्वाक्यं समोऽस्तु विजयोऽनयोः ।</s-l><s-l>तत्तथास्तु नमस्तेऽस्तु प्रसीद भगवन्मम ॥ ४९ ॥</s-l></s-lg><s-lg><s-l>ब्रह्मेशानावथो वाक्यमूचतुस्त्रिदशेश्वरम् ।</s-l><s-l>विजयो ध्रुव एवास्तु विजयस्य महात्मनः ॥ ५० ॥</s-l></s-lg><s-lg><s-l>मनस्वी बलवाञ्शूरः कृतास्त्रश्च तपोधनः ।</s-l><s-l>बिभर्ति च महातेजा धनुर्वेदमशेषतः ॥ ५१ ॥</s-l></s-lg><s-lg><s-l>अतिक्रमेच्च माहात्म्याद्दिष्टमेतस्य पर्ययात् ।</s-l><s-l>अतिक्रान्ते च लोकानामभावो नियतो भवेत् ॥ ५२ ॥</s-l></s-lg><s-lg><s-l>न विद्यते व्यवस्थानं कृष्णयोः क्रुद्धयोः क्वचित् ।</s-l><s-l>स्रष्टारौ ह्यसतश्चोभौ सतश्च पुरुषर्षभौ ॥ ५३ ॥</s-l></s-lg><s-lg><s-l>नरनारायणावेतौ पुराणावृषिसत्तमौ ।</s-l><s-l>अनियत्तौ नियन्तारावभीतौ स्म परंतपौ ॥ ५४ ॥</s-l></s-lg><s-lg><s-l>कर्णो लोकानयं मुख्यान्प्राप्नोतु पुरुषर्षभः ।</s-l><s-l>वीरो वैकर्तनः शूरो विजयस्त्वस्तु कृष्णयोः ॥ ५५ ॥</s-l></s-lg><s-lg><s-l>वसूनां च सलोकत्वं मरुतां वा समाप्नुयात् ।</s-l><s-l>सहितो द्रोणभीष्माभ्यां नाकलोके महीयताम् ॥ ५६ ॥</s-l></s-lg><s-lg><s-l>इत्युक्तो देवदेवाभ्यां सहस्राक्षोऽब्रवीद्वचः ।</s-l><s-l>आमन्त्र्य सर्वभूतानि ब्रह्मेशानानुशासनात् ॥ ५७ ॥</s-l></s-lg><s-lg><s-l>श्रुतं भवद्भिर्यत्प्रोक्तं भगवद्भ्यां जगद्धितम् ।</s-l><s-l>तत्तथा नान्यथा तद्धि तिष्ठध्वं गतमन्यवः ॥ ५८ ॥</s-l></s-lg><s-lg><s-l>इति श्रुत्वेन्द्रवचनं सर्वभूतानि मारिष ।</s-l><s-l>विस्मितान्यभवन्राजन्पूजयां चक्रिरे च तत् ॥ ५९ ॥</s-l></s-lg><s-lg><s-l>व्यसृजंश्च सुगन्धीनि नानारूपाणि खात्तथा ।</s-l><s-l>पुष्पवर्षाणि विबुधा देवतूर्याण्यवादयन् ॥ ६० ॥</s-l></s-lg><s-lg><s-l>दिदृक्षवश्चाप्रतिमं द्वैरथं नरसिंहयोः ।</s-l><s-l>देवदानवगन्धर्वाः सर्व एवावतस्थिरे ।</s-l><s-l>रथौ च तौ श्वेतहयौ युक्तकेतू महास्वनौ ॥ ६१ ॥</s-l></s-lg><s-lg><s-l>समागता लोकवीराः शङ्खान्दध्मुः पृथक्पृथक् ।</s-l><s-l>वासुदेवार्जुनौ वीरौ कर्णशल्यौ च भारत ॥ ६२ ॥</s-l></s-lg><s-lg><s-l>तद्भीरुसंत्रासकरं युद्धं समभवत्तदा ।</s-l><s-l>अन्योन्यस्पर्धिनोर्वीर्ये शक्रशम्बरयोरिव ॥ ६३ ॥</s-l></s-lg><s-lg><s-l>तयोर्ध्वजौ वीतमालौ शुशुभाते रथस्थितौ ।</s-l><s-l>पृथग्रूपौ समार्छन्तौ क्रोधं युद्धे परस्परम् ॥ ६४ ॥</s-l></s-lg><s-lg><s-l>कर्णस्याशीविषनिभा रत्नसारवती दृढा ।</s-l><s-l>पुरंदरधनुःप्रख्या हस्तिकक्ष्या व्यराजत ॥ ६५ ॥</s-l></s-lg><s-lg><s-l>कपिश्रेष्ठस्तु पार्थस्य व्यादितास्यो भयंकरः ।</s-l><s-l>भीषयन्नेव दंष्ट्राभिर्दुर्निरीक्ष्यो रविर्यथा ॥ ६६ ॥</s-l></s-lg><s-lg><s-l>युद्धाभिलाषुको भूत्वा ध्वजो गाण्डीवधन्वनः ।</s-l><s-l>कर्णध्वजमुपातिष्ठत्सोऽवदीदभिनर्दयन् ॥ ६७ ॥</s-l></s-lg><s-lg><s-l>उत्पत्य च महावेगः कक्ष्यामभ्यहनत्कपिः ।</s-l><s-l>नखैश्च दशनैश्चैव गरुडः पन्नगं यथा ॥ ६८ ॥</s-l></s-lg><s-lg><s-l>सुकिङ्किणीकाभरणा कालपाशोपमायसी ।</s-l><s-l>अभ्यद्रवत्सुसंक्रुद्धा नागकक्ष्या महाकपिम् ॥ ६९ ॥</s-l></s-lg><s-lg><s-l>उभयोरुत्तमे युद्धे द्वैरथे द्यूत आहृते ।</s-l><s-l>प्रकुर्वाते ध्वजौ युद्धं प्रत्यहेषन्हयान्हयाः ॥ ७० ॥</s-l></s-lg><s-lg><s-l>अविध्यत्पुण्डरीकाक्षः शल्यं नयनसायकैः ।</s-l><s-l>स चापि पुण्डरीकाक्षं तथैवाभिसमैक्षत ॥ ७१ ॥</s-l></s-lg><s-lg><s-l>तत्राजयद्वासुदेवः शल्यं नयनसायकैः ।</s-l><s-l>कर्णं चाप्यजयद्दृष्ट्या कुन्तीपुत्रो धनंजयः ॥ ७२ ॥</s-l></s-lg><s-lg><s-l>अथाब्रवीत्सूतपुत्रः शल्यमाभाष्य सस्मितम् ।</s-l><s-l>यदि पार्थो रणे हन्यादद्य मामिह कर्हिचित् ।</s-l><s-l>किमुत्तरं तदा ते स्यात्सखे सत्यं ब्रवीहि मे ॥ ७३ ॥</s-l></s-lg><s-lg><s-l> शल्य उवाच ।</s-l><s-l>यदि कर्ण रणे हन्यादद्य त्वां श्वेतवाहनः ।</s-l><s-l>उभावेकरथेनाहं हन्यां माधवपाण्डवौ ॥ ७४ ॥</s-l></s-lg><s-lg><s-l> संजय उवाच ।</s-l><s-l>एवमेव तु गोविंदमर्जुनः प्रत्यभाषत ।</s-l><s-l>तं प्रहस्याब्रवीत्कृष्णः पार्थं परमिदं वचः ॥ ७५ ॥</s-l></s-lg><s-lg><s-l>पतेद्दिवाकरः स्थानाच्छीर्येतानेकधा क्षितिः ।</s-l><s-l>शैत्यमग्निरियान्न त्वा कर्णो हन्याद्धनंजयम् ॥ ७६ ॥</s-l></s-lg><s-lg><s-l>यदि त्वेवं कथंचित्स्याल्लोकपर्यसनं यथा ।</s-l><s-l>हन्यां कर्णं तथा शल्यं बाहुभ्यामेव संयुगे ॥ ७७ ॥</s-l></s-lg><s-lg><s-l>इति कृष्णवचः श्रुत्वा प्रहसन्कपिकेतनः ।</s-l><s-l>अर्जुनः प्रत्युवाचेदं कृष्णमक्लिष्टकारिणम् ।</s-l><s-l>ममाप्येतावपर्याप्तौ कर्णशल्यौ जनार्दन ॥ ७८ ॥</s-l></s-lg><s-lg><s-l>सपताकाध्वजं कर्णं सशल्यरथवाजिनम् ।</s-l><s-l>सच्छत्रकवचं चैव सशक्तिशरकार्मुकम् ॥ ७९ ॥</s-l></s-lg><s-lg><s-l>द्रष्टास्यद्य शरैः कर्णं रणे कृत्तमनेकधा ।</s-l><s-l>अद्यैनं सरथं साश्वं सशक्तिकवचायुधम् ।</s-l><s-l>न हि मे शाम्यते वैरं कृष्णां यत्प्राहसत्पुरा ॥ ८० ॥</s-l></s-lg><s-lg><s-l>अद्य द्रष्टासि गोविन्द कर्णमुन्मथितं मया ।</s-l><s-l>वारणेनेव मत्तेन पुष्पितं जगतीरुहम् ॥ ८१ ॥</s-l></s-lg><s-lg><s-l>अद्य ता मधुरा वाचः श्रोतासि मधुसूदन ।</s-l><s-l>अद्याभिमन्युजननीमनृणः सान्त्वयिष्यसि ।</s-l><s-l>कुन्तीं पितृष्वसारं च संप्रहृष्टो जनार्दन ॥ ८२ ॥</s-l></s-lg><s-lg><s-l>अद्य बाष्पमुखीं कृष्णां सान्त्वयिष्यसि माधव ।</s-l><s-l>वाग्भिश्चामृतकल्पाभिर्धर्मराजं युधिष्ठिरम् ॥ ८३ ॥</s-l></s-lg>