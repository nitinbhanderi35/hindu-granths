<s-lg><s-l> संजय उवाच ।</s-l><s-l>विदार्य कर्णस्तां सेनां धर्मराजमुपाद्रवत् ।</s-l><s-l>रथहस्त्यश्वपत्तीनां सहस्रैः परिवारितः ॥ १ ॥</s-l></s-lg><s-lg><s-l>नानायुधसहस्राणि प्रेषितान्यरिभिर्वृषः ।</s-l><s-l>छित्त्वा बाणशतैरुग्रैस्तानविध्यदसंभ्रमः ॥ २ ॥</s-l></s-lg><s-lg><s-l>निचकर्त शिरांस्येषां बाहूनूरूंश्च सर्वशः ।</s-l><s-l>ते हता वसुधां पेतुर्भग्नाश्चान्ये विदुद्रुवुः ॥ ३ ॥</s-l></s-lg><s-lg><s-l>द्रविडान्ध्रनिषादास्तु पुनः सात्यकिचोदिताः ।</s-l><s-l>अभ्यर्दयञ्जिघांसन्तः पत्तयः कर्णमाहवे ॥ ४ ॥</s-l></s-lg><s-lg><s-l>ते विबाहुशिरस्त्राणाः प्रहताः कर्णसायकैः ।</s-l><s-l>पेतुः पृथिव्यां युगपच्छिन्नं शालवनं यथा ॥ ५ ॥</s-l></s-lg><s-lg><s-l>एवं योधशतान्याजौ सहस्राण्ययुतानि च ।</s-l><s-l>हतानीयुर्महीं देहैर्यशसापूरयन्दिशः ॥ ६ ॥</s-l></s-lg><s-lg><s-l>अथ वैकर्तनं कर्णं रणे क्रुद्धमिवान्तकम् ।</s-l><s-l>रुरुधुः पाण्डुपाञ्चाला व्याधिं मन्त्रौषधैरिव ॥ ७ ॥</s-l></s-lg><s-lg><s-l>स तान्प्रमृद्याभ्यपतत्पुनरेव युधिष्ठिरम् ।</s-l><s-l>मन्त्रौषधिक्रियातीतो व्याधिरत्युल्बणो यथा ॥ ८ ॥</s-l></s-lg><s-lg><s-l>स राजगृद्धिभी रुद्धः पाण्डुपाञ्चालकेकयैः ।</s-l><s-l>नाशकत्तानतिक्रान्तुं मृत्युर्ब्रह्मविदो यथा ॥ ९ ॥</s-l></s-lg><s-lg><s-l>ततो युधिष्ठिरः कर्णमदूरस्थं निवारितम् ।</s-l><s-l>अब्रवीत्परवीरघ्नः क्रोधसंरक्तलोचनः ॥ १० ॥</s-l></s-lg><s-lg><s-l>कर्ण कर्ण वृथादृष्टे सूतपुत्र वचः शृणु ।</s-l><s-l>सदा स्पर्धसि संग्रामे फल्गुनेन यशस्विना ।</s-l><s-l>तथास्मान्बाधसे नित्यं धार्तराष्ट्रमते स्थितः ॥ ११ ॥</s-l></s-lg><s-lg><s-l>यद्बलं यच्च ते वीर्यं प्रद्वेषो यश्च पाण्डुषु ।</s-l><s-l>तत्सर्वं दर्शयस्वाद्य पौरुषं महदास्थितः ।</s-l><s-l>युद्धश्रद्धां स तेऽद्याहं विनेष्यामि महाहवे ॥ १२ ॥</s-l></s-lg><s-lg><s-l>एवमुक्त्वा महाराज कर्णं पाण्डुसुतस्तदा ।</s-l><s-l>सुवर्णपुङ्खैर्दशभिर्विव्याधायस्मयैः शितैः ॥ १३ ॥</s-l></s-lg><s-lg><s-l>तं सूतपुत्रो नवभिः प्रत्यविध्यदरिंदमः ।</s-l><s-l>वत्सदन्तैर्महेष्वासः प्रहसन्निव भारत ॥ १४ ॥</s-l></s-lg><s-lg><s-l>ततः क्षुराभ्यां पाञ्चाल्यौ चक्ररक्षौ महात्मनः ।</s-l><s-l>जघान समरे शूरः शरैः संनतपर्वभिः ॥ १५ ॥</s-l></s-lg><s-lg><s-l>तावुभौ धर्मराजस्य प्रवीरौ परिपार्श्वतः ।</s-l><s-l>रथाभ्याशे चकाशेते चन्द्रस्येव पुनर्वसू ॥ १६ ॥</s-l></s-lg><s-lg><s-l>युधिष्ठिरः पुनः कर्णमविध्यत्त्रिंशता शरैः ।</s-l><s-l>सुषेणं सत्यसेनं च त्रिभिस्त्रिभिरताडयत् ॥ १७ ॥</s-l></s-lg><s-lg><s-l>शल्यं नवत्या विव्याध त्रिसप्तत्या च सूतजम् ।</s-l><s-l>तांश्चास्य गोप्तॄन्विव्याध त्रिभिस्त्रिभिरजिह्मगैः ॥ १८ ॥</s-l></s-lg><s-lg><s-l>ततः प्रहस्याधिरथिर्विधुन्वानः स कार्मुकम् ।</s-l><s-l>भित्त्वा भल्लेन राजानं विद्ध्वा षष्ट्यानदन्मुदा ॥ १९ ॥</s-l></s-lg><s-lg><s-l>ततः प्रवीराः पाण्डूनामभ्यधावन्युधिष्ठिरम् ।</s-l><s-l>सूतपुत्रात्परीप्सन्तः कर्णमभ्यर्दयञ्शरैः ॥ २० ॥</s-l></s-lg><s-lg><s-l>सात्यकिश्चेकितानश्च युयुत्सुः पाण्ड्य एव च ।</s-l><s-l>धृष्टद्युम्नः शिखण्डी च द्रौपदेयाः प्रभद्रकाः ॥ २१ ॥</s-l></s-lg><s-lg><s-l>यमौ च भीमसेनश्च शिशुपालस्य चात्मजः ।</s-l><s-l>कारूषा मत्स्यशेषाश्च केकयाः काशिकोसलाः ।</s-l><s-l>एते च त्वरिता वीरा वसुषेणमवारयन् ॥ २२ ॥</s-l></s-lg><s-lg><s-l>जनमेजयश्च पाञ्चाल्यः कर्णं विव्याध सायकैः ।</s-l><s-l>वराहकर्णैर्नाराचैर्नालीकैर्निशितैः शरैः ।</s-l><s-l>वत्सदन्तैर्विपाठैश्च क्षुरप्रैश्चटकामुखैः ॥ २३ ॥</s-l></s-lg><s-lg><s-l>नानाप्रहरणैश्चोग्रै रथहस्त्यश्वसादिनः ।</s-l><s-l>सर्वतोऽभ्याद्रवन्कर्णं परिवार्य जिघांसया ॥ २४ ॥</s-l></s-lg><s-lg><s-l>स पाण्डवानां प्रवरैः सर्वतः समभिद्रुतः ।</s-l><s-l>उदैरयद्ब्राह्ममस्त्रं शरैः संपूरयन्दिशः ॥ २५ ॥</s-l></s-lg><s-lg><s-l>ततः शरमहाज्वालो वीर्योष्मा कर्णपावकः ।</s-l><s-l>निर्दहन्पाण्डववनं चारु पर्यचरद्रणे ॥ २६ ॥</s-l></s-lg><s-lg><s-l>स संवार्य महास्त्राणि महेष्वासो महात्मनाम् ।</s-l><s-l>प्रहस्य पुरुषेन्द्रस्य शरैश्चिच्छेद कार्मुकम् ॥ २७ ॥</s-l></s-lg><s-lg><s-l>ततः संधाय नवतिं निमेषान्नतपर्वणाम् ।</s-l><s-l>बिभेद कवचं राज्ञो रणे कर्णः शितैः शरैः ॥ २८ ॥</s-l></s-lg><s-lg><s-l>तद्वर्म हेमविकृतं रराज निपतत्तदा ।</s-l><s-l>सविद्युदभ्रं सवितुः शिष्टं वातहतं यथा ॥ २९ ॥</s-l></s-lg><s-lg><s-l>तदङ्गं पुरुषेन्द्रस्य भ्रष्टवर्म व्यरोचत ।</s-l><s-l>रत्नैरलंकृतं दिव्यैर्व्यभ्रं निशि यथा नभः ॥ ३० ॥</s-l></s-lg><s-lg><s-l>स विवर्मा शरैः पार्थो रुधिरेण समुक्षितः ।</s-l><s-l>क्रुद्धः सर्वायसीं शक्तिं चिक्षेपाधिरथिं प्रति ॥ ३१ ॥</s-l></s-lg><s-lg><s-l>तां ज्वलन्तीमिवाकाशे शरैश्चिच्छेद सप्तभिः ।</s-l><s-l>सा छिन्ना भूमिमपतन्महेष्वासस्य सायकैः ॥ ३२ ॥</s-l></s-lg><s-lg><s-l>ततो बाह्वोर्ललाटे च हृदि चैव युधिष्ठिरः ।</s-l><s-l>चतुर्भिस्तोमरैः कर्णं ताडयित्वा मुदानदत् ॥ ३३ ॥</s-l></s-lg><s-lg><s-l>उद्भिन्नरुधिरः कर्णः क्रुद्धः सर्प इव श्वसन् ।</s-l><s-l>ध्वजं चिच्छेद भल्लेन त्रिभिर्विव्याध पाण्डवम् ।</s-l><s-l>इषुधी चास्य चिच्छेद रथं च तिलशोऽच्छिनत् ॥ ३४ ॥</s-l></s-lg><s-lg><s-l>एवं पार्थो व्यपायात्स निहतप्रार्ष्टिसारथिः ।</s-l><s-l>अशक्नुवन्प्रमुखतः स्थातुं कर्णस्य दुर्मनाः ॥ ३५ ॥</s-l></s-lg><s-lg><s-l>तमभिद्रुत्य राधेयः स्कन्धं संस्पृश्य पाणिना ।</s-l><s-l>अब्रवीत्प्रहसन्राजन्कुत्सयन्निव पाण्डवम् ॥ ३६ ॥</s-l></s-lg><s-lg><s-l>कथं नाम कुले जातः क्षत्रधर्मे व्यवस्थितः ।</s-l><s-l>प्रजह्यात्समरे शत्रून्प्राणान्रक्षन्महाहवे ॥ ३७ ॥</s-l></s-lg><s-lg><s-l>न भवान्क्षत्रधर्मेषु कुशलोऽसीति मे मतिः ।</s-l><s-l>ब्राह्मे बले भवान्युक्तः स्वाध्याये यज्ञकर्मणि ॥ ३८ ॥</s-l></s-lg><s-lg><s-l>मा स्म युध्यस्व कौन्तेय मा च वीरान्समासदः ।</s-l><s-l>मा चैनानप्रियं ब्रूहि मा च व्रज महारणम् ॥ ३९ ॥</s-l></s-lg><s-lg><s-l>एवमुक्त्वा ततः पार्थं विसृज्य च महाबलः ।</s-l><s-l>न्यहनत्पाण्डवीं सेनां वज्रहस्त इवासुरीम् ।</s-l><s-l>ततः प्रायाद्द्रुतं राजन्व्रीडन्निव जनेश्वरः ॥ ४० ॥</s-l></s-lg><s-lg><s-l>अथ प्रयान्तं राजानमन्वयुस्ते तदाच्युतम् ।</s-l><s-l>चेदिपाण्डवपाञ्चालाः सात्यकिश्च महारथः ।</s-l><s-l>द्रौपदेयास्तथा शूरा माद्रीपुत्रौ च पाण्डवौ ॥ ४१ ॥</s-l></s-lg><s-lg><s-l>ततो युधिष्ठिरानीकं दृष्ट्वा कर्णः पराङ्मुखम् ।</s-l><s-l>कुरुभिः सहितो वीरैः पृष्ठगैः पृष्ठमन्वयात् ॥ ४२ ॥</s-l></s-lg><s-lg><s-l>शङ्खभेरीनिनादैश्च कार्मुकाणां च निस्वनैः ।</s-l><s-l>बभूव धार्तराष्ट्राणां सिंहनादरवस्तदा ॥ ४३ ॥</s-l></s-lg><s-lg><s-l>युधिष्ठिरस्तु कौरव्य रथमारुह्य सत्वरः ।</s-l><s-l>श्रुतकीर्तेर्महाराज दृष्टवान्कर्णविक्रमम् ॥ ४४ ॥</s-l></s-lg><s-lg><s-l>काल्यमानं बलं दृष्ट्वा धर्मराजो युधिष्ठिरः ।</s-l><s-l>तान्योधानब्रवीत्क्रुद्धो हतैनं वै सहस्रशः ॥ ४५ ॥</s-l></s-lg><s-lg><s-l>ततो राज्ञाभ्यनुज्ञाताः पाण्डवानां महारथाः ।</s-l><s-l>भीमसेनमुखाः सर्वे पुत्रांस्ते प्रत्युपाद्रवन् ॥ ४६ ॥</s-l></s-lg><s-lg><s-l>अभवत्तुमुलः शब्दो योधानां तत्र भारत ।</s-l><s-l>हस्त्यश्वरथपत्तीनां शस्त्राणां च ततस्ततः ॥ ४७ ॥</s-l></s-lg><s-lg><s-l>उत्तिष्ठत प्रहरत प्रैताभिपततेति च ।</s-l><s-l>इति ब्रुवाणा अन्योन्यं जघ्नुर्योधा रणाजिरे ॥ ४८ ॥</s-l></s-lg><s-lg><s-l>अभ्रच्छायेव तत्रासीच्छरवृष्टिभिरम्बरे ।</s-l><s-l>समावृत्तैर्नरवरैर्निघ्नद्भिरितरेतरम् ॥ ४९ ॥</s-l></s-lg><s-lg><s-l>विपताकाध्वजच्छत्रा व्यश्वसूतायुधा रणे ।</s-l><s-l>व्यङ्गाङ्गावयवाः पेतुः क्षितौ क्षीणा हतेश्वराः ॥ ५० ॥</s-l></s-lg><s-lg><s-l>प्रवराणीव शैलानां शिखराणि द्विपोत्तमाः ।</s-l><s-l>सारोहा निहताः पेतुर्वज्रभिन्ना इवाद्रयः ॥ ५१ ॥</s-l></s-lg><s-lg><s-l>छिन्नभिन्नविपर्यस्तैर्वर्मालंकारविग्रहैः ।</s-l><s-l>सारोहास्तुरगाः पेतुर्हतवीराः सहस्रशः ॥ ५२ ॥</s-l></s-lg><s-lg><s-l>विप्रविद्धायुधाङ्गाश्च द्विरदाश्वरथैर्हताः ।</s-l><s-l>प्रतिवीरैश्च संमर्दे पत्तिसंघाः सहस्रशः ॥ ५३ ॥</s-l></s-lg><s-lg><s-l>विशालायतताम्राक्षैः पद्मेन्दुसदृशाननैः ।</s-l><s-l>शिरोभिर्युद्धशौण्डानां सर्वतः संस्तृता मही ॥ ५४ ॥</s-l></s-lg><s-lg><s-l>तथा तु वितते व्योम्नि निस्वनं शुश्रुवुर्जनाः ।</s-l><s-l>विमानैरप्सरःसंघैर्गीतवादित्रनिस्वनैः ॥ ५५ ॥</s-l></s-lg><s-lg><s-l>हतान्कृत्तानभिमुखान्वीरान्वीरैः सहस्रशः ।</s-l><s-l>आरोप्यारोप्य गच्छन्ति विमानेष्वप्सरोगणाः ॥ ५६ ॥</s-l></s-lg><s-lg><s-l>तद्दृष्ट्वा महदाश्चर्यं प्रत्यक्षं स्वर्गलिप्सया ।</s-l><s-l>प्रहृष्टमनसः शूराः क्षिप्रं जग्मुः परस्परम् ॥ ५७ ॥</s-l></s-lg><s-lg><s-l>रथिनो रथिभिः सार्धं चित्रं युयुधुराहवे ।</s-l><s-l>पत्तयः पत्तिभिर्नागा नागैः सह हयैर्हयाः ॥ ५८ ॥</s-l></s-lg><s-lg><s-l>एवं प्रवृत्ते संग्रामे गजवाजिजनक्षये ।</s-l><s-l>सैन्ये च रजसा व्याप्ते स्वे स्वाञ्जघ्नुः परे परान् ॥ ५९ ॥</s-l></s-lg><s-lg><s-l>कचाकचि बभौ युद्धं दन्तादन्ति नखानखि ।</s-l><s-l>मुष्टियुद्धं नियुद्धं च देहपाप्मविनाशनम् ॥ ६० ॥</s-l></s-lg><s-lg><s-l>तथा वर्तति संग्रामे गजवाजिजनक्षये ।</s-l><s-l>नराश्वगजदेहेभ्यः प्रसृता लोहितापगा ।</s-l><s-l>नराश्वगजदेहान्सा व्युवाह पतितान्बहून् ॥ ६१ ॥</s-l></s-lg><s-lg><s-l>नराश्वगजसंबाधे नराश्वगजसादिनाम् ।</s-l><s-l>लोहितोदा महाघोरा नदी लोहितकर्दमा ।</s-l><s-l>नराश्वगजदेहान्सा वहन्ती भीरुभीषणी ॥ ६२ ॥</s-l></s-lg><s-lg><s-l>तस्याः परमपारं च व्रजन्ति विजयैषिणः ।</s-l><s-l>गाधेन च प्लवन्तश्च निमज्ज्योन्मज्ज्य चापरे ॥ ६३ ॥</s-l></s-lg><s-lg><s-l>ते तु लोहितदिग्धाङ्गा रक्तवर्मायुधाम्बराः ।</s-l><s-l>सस्नुस्तस्यां पपुश्चासृङ्मम्लुश्च भरतर्षभ ॥ ६४ ॥</s-l></s-lg><s-lg><s-l>रथानश्वान्नरान्नागानायुधाभरणानि च ।</s-l><s-l>वसनान्यथ वर्माणि हन्यमानान्हतानपि ।</s-l><s-l>भूमिं खं द्यां दिशश्चैव प्रायः पश्याम लोहितम् ॥ ६५ ॥</s-l></s-lg><s-lg><s-l>लोहितस्य तु गन्धेन स्पर्शेन च रसेन च ।</s-l><s-l>रूपेण चातिरिक्तेन शब्देन च विसर्पता ।</s-l><s-l>विषादः सुमहानासीत्प्रायः सैन्यस्य भारत ॥ ६६ ॥</s-l></s-lg><s-lg><s-l>तत्तु विप्रहतं सैन्यं भीमसेनमुखैस्तव ।</s-l><s-l>भूयः समाद्रवन्वीराः सात्यकिप्रमुखा रथाः ॥ ६७ ॥</s-l></s-lg><s-lg><s-l>तेषामापततां वेगमविषह्य महात्मनाम् ।</s-l><s-l>पुत्राणां ते महत्सैन्यमासीद्राजन्पराङ्मुखम् ॥ ६८ ॥</s-l></s-lg><s-lg><s-l>तत्प्रकीर्णरथाश्वेभं नरवाजिसमाकुलम् ।</s-l><s-l>विध्वस्तचर्मकवचं प्रविद्धायुधकार्मुकम् ॥ ६९ ॥</s-l></s-lg><s-lg><s-l>व्यद्रवत्तावकं सैन्यं लोड्यमानं समन्ततः ।</s-l><s-l>सिंहार्दितं महारण्ये यथा गजकुलं तथा ॥ ७० ॥</s-l></s-lg>