<s-lg><s-l> संजय उवाच ।</s-l><s-l>शल्यस्तु कर्णार्जुनयोर्विमर्दे बलानि दृष्ट्वा मृदितानि बाणैः ।</s-l><s-l>दुर्योधनं यान्तमवेक्षमाणो संदर्शयद्भारत युद्धभूमिम् ॥ १ ॥</s-l></s-lg><s-lg><s-l>निपातितस्यन्दनवाजिनागं दृष्ट्वा बलं तद्धतसूतपुत्रम् ।</s-l><s-l>दुर्योधनोऽश्रुप्रतिपूर्णनेत्रो मुहुर्मुहुर्न्यश्वसदार्तरूपः ॥ २ ॥</s-l></s-lg><s-lg><s-l>कर्णं तु शूरं पतितं पृथिव्यां शराचितं शोणितदिग्धगात्रम् ।</s-l><s-l>यदृच्छया सूर्यमिवावनिस्थं दिदृक्षवः संपरिवार्य तस्थुः ॥ ३ ॥</s-l></s-lg><s-lg><s-l>प्रहृष्टवित्रस्तविषण्णविस्मृतास्तथापरे शोकगता इवाभवन् ।</s-l><s-l>परे त्वदीयाश्च परस्परेण यथा यथैषां प्रकृतिस्तथाभवन् ॥ ४ ॥</s-l></s-lg><s-lg><s-l>प्रविद्धवर्माभरणाम्बरायुधं धनंजयेनाभिहतं हतौजसम् ।</s-l><s-l>निशम्य कर्णं कुरवः प्रदुद्रुवुर्हतर्षभा गाव इवाकुलाकुलाः ॥ ५ ॥</s-l></s-lg><s-lg><s-l>कृत्वा विमर्दं भृशमर्जुनेन कर्णं हतं केसरिणेव नागम् ।</s-l><s-l>दृष्ट्वा शयानं भुवि मद्रराजो भीतोऽपसर्पत्सरथः सुशीघ्रम् ॥ ६ ॥</s-l></s-lg><s-lg><s-l>मद्राधिपश्चापि विमूढचेतास्तूर्णं रथेनापहृतध्वजेन ।</s-l><s-l>दुर्योधनस्यान्तिकमेत्य शीघ्रं संभाष्य दुःखार्तमुवाच वाक्यम् ॥ ७ ॥</s-l></s-lg><s-lg><s-l>विशीर्णनागाश्वरथप्रवीरं बलं त्वदियं यमराष्ट्रकल्पम् ।</s-l><s-l>अन्योन्यमासाद्य हतं महद्भिर्नराश्वनागैर्गिरिकूटकल्पैः ॥ ८ ॥</s-l></s-lg><s-lg><s-l>नैतादृशं भारत युद्धमासीद्यथाद्य कर्णार्जुनयोर्बभूव ।</s-l><s-l>ग्रस्तौ हि कर्णेन समेत्य कृष्णावन्ये च सर्वे तव शत्रवो ये ॥ ९ ॥</s-l></s-lg><s-lg><s-l>दैवं तु यत्तत्स्ववशं प्रवृत्तं तत्पाण्डवान्पाति हिनस्ति चास्मान् ।</s-l><s-l>तवार्थसिद्ध्यर्थकरा हि सर्वे प्रसह्य वीरा निहता द्विषद्भिः ॥ १० ॥</s-l></s-lg><s-lg><s-l>कुबेरवैवस्वतवासवानां तुल्यप्रभावाम्बुपतेश्च वीराः ।</s-l><s-l>वीर्येण शौर्येण बलेन चैव तैस्तैश्च युक्ता विपुलैर्गुणौघैः ॥ ११ ॥</s-l></s-lg><s-lg><s-l>अवध्यकल्पा निहता नरेन्द्रास्तवार्थकामा युधि पाण्डवेयैः ।</s-l><s-l>तन्मा शुचो भारत दिष्टमेतत्पर्यायसिद्धिर्न सदास्ति सिद्धिः ॥ १२ ॥</s-l></s-lg><s-lg><s-l>एतद्वचो मद्रपतेर्निशम्य स्वं चापनीतं मनसा निरीक्ष्य ।</s-l><s-l>दुर्योधनो दीनमना विसंज्ञः पुनः पुनर्न्यश्वसदार्तरूपः ॥ १३ ॥</s-l></s-lg><s-lg><s-l>तं ध्यानमूकं कृपणं भृशार्तमार्तायनिर्दीनमुवाच वाक्यम् ।</s-l><s-l>पश्येदमुग्रं नरवाजिनागैरायोधनं वीरहतैः प्रपन्नम् ॥ १४ ॥</s-l></s-lg><s-lg><s-l>महीधराभैः पतितैर्महागजैः सकृत्प्रविद्धैः शरविद्धमर्मभिः ।</s-l><s-l>तैर्विह्वलद्भिश्च गतासुभिश्च प्रध्वस्तयन्त्रायुधवर्मयोधैः ॥ १५ ॥</s-l></s-lg><s-lg><s-l>वज्रापविद्धैरिव चाचलेन्द्रैर्विभिन्नपाषाणमृगद्रुमौषधैः ।</s-l><s-l>प्रविद्धघण्टाङ्कुशतोमरध्वजैः सहेममालै रुधिरौघसंप्लुतैः ॥ १६ ॥</s-l></s-lg><s-lg><s-l>शरावभिन्नैः पतितैश्च वाजिभिः श्वसद्भिरन्यैः क्षतजं वमद्भिः ।</s-l><s-l>दीनैः स्तनद्भिः परिवृत्तनेत्रैर्महीं दशद्भिः कृपणं नदद्भिः ॥ १७ ॥</s-l></s-lg><s-lg><s-l>तथापविद्धैर्गजवाजियोधैर्मन्दासुभिश्चैव गतासुभिश्च ।</s-l><s-l>नराश्वनागैश्च रथैश्च मर्दितैर्मही महावैतरणीव दुर्दृशा ॥ १८ ॥</s-l></s-lg><s-lg><s-l>गजैर्निकृत्तापरहस्तगात्रैरुद्वेपमानैः पतितैः पृथिव्याम् ।</s-l><s-l>यशस्विभिर्नागरथाश्वयोधिभिः पदातिभिश्चाभिमुखैर्हतैः परैः ।</s-l><s-l>विशीर्णवर्माभरणाम्बरायुधैर्वृता निशान्तैरिव पावकैर्मही ॥ १९ ॥</s-l></s-lg><s-lg><s-l>शरप्रहाराभिहतैर्महाबलैरवेक्ष्यमाणैः पतितैः सहस्रशः ।</s-l><s-l>प्रनष्टसंज्ञैः पुनरुच्छ्वसद्भिर्मही बभूवानुगतैरिवाग्निभिः ।</s-l><s-l>दिवश्च्युतैर्भूरतिदीप्तिमद्भिर्नक्तं ग्रहैर्द्यौरमलेव दीप्तैः ॥ २० ॥</s-l></s-lg><s-lg><s-l>शरास्तु कर्णार्जुनबाहुमुक्ता विदार्य नागाश्वमनुष्यदेहान् ।</s-l><s-l>प्राणान्निरस्याशु महीमतीयुर्महोरगा वासमिवाभितोऽस्त्रैः ॥ २१ ॥</s-l></s-lg><s-lg><s-l>हतैर्मनुष्याश्वगजैश्च संख्ये शरावभिन्नैश्च रथैर्बभूव ।</s-l><s-l>धनंजयस्याधिरथेश्च मार्गे गजैरगम्या वसुधातिदुर्गा ॥ २२ ॥</s-l></s-lg><s-lg><s-l>रथैर्वरेषून्मथितैश्च योधैः संस्यूतसूताश्ववरायुधध्वजैः ।</s-l><s-l>विशीर्णशस्त्रैर्विनिकृत्तबन्धुरैर्निकृत्तचक्राक्षयुगत्रिवेणुभिः ॥ २३ ॥</s-l></s-lg><s-lg><s-l>विमुक्तयन्त्रैर्निहतैरयस्मयैर्हतानुषङ्गैर्विनिषङ्गबन्धुरैः ।</s-l><s-l>प्रभग्ननीडैर्मणिहेममण्डितैः स्तृता मही द्यौरिव शारदैर्घनैः ॥ २४ ॥</s-l></s-lg><s-lg><s-l>विकृष्यमणैर्जवनैरलंकृतैर्हतेश्वरैराजिरथैः सुकल्पितैः ।</s-l><s-l>मनुष्यमातङ्गरथाश्वराशिभिर्द्रुतं व्रजन्तो बहुधा विचूर्णिताः ॥ २५ ॥</s-l></s-lg><s-lg><s-l>सहेमपट्टाः परिघाः परश्वधाः कडङ्गरायोमुसलानि पट्टिशाः ।</s-l><s-l>पेतुश्च खड्गा विमला विकोशा गदाश्च जाम्बूनदपट्टबद्धाः ॥ २६ ॥</s-l></s-lg><s-lg><s-l>चापानि रुक्माङ्गदभूषणानि शराश्च कार्तस्वरचित्रपुङ्खाः ।</s-l><s-l>ऋष्ट्यश्च पीता विमला विकोशाः प्रासाः सखड्गाः कनकावभासाः ॥ २७ ॥</s-l></s-lg><s-lg><s-l>छत्राणि वालव्यजनानि शङ्खाः स्रजश्च पुष्पोत्तमहेमचित्राः ।</s-l><s-l>कुथाः पताकाम्बरवेष्टिताश्च किरीटमाला मुकुटाश्च शुभ्राः ॥ २८ ॥</s-l></s-lg><s-lg><s-l>प्रकीर्णका विप्रकीर्णाः कुथाश्च प्रधानमुक्तातरलाश्च हाराः ।</s-l><s-l>आपीडकेयूरवराङ्गदानि ग्रैवेयनिष्काः ससुवर्णसूत्राः ॥ २९ ॥</s-l></s-lg><s-lg><s-l>मण्युत्तमा वज्रसुवर्णमुक्ता रत्नानि चोच्चावचमङ्गलानि ।</s-l><s-l>गात्राणि चात्यन्तसुखोचितानि शिरांसि चेन्दुप्रतिमाननानि ॥ ३० ॥</s-l></s-lg><s-lg><s-l>देहांश्च भोगांश्च परिच्छदांश्च त्यक्त्वा मनोज्ञानि सुखानि चापि ।</s-l><s-l>स्वधर्मनिष्ठां महतीमवाप्य व्याप्तांश्च लोकान्यशसा समीयुः ॥ ३१ ॥</s-l></s-lg><s-lg><s-l>इत्येवमुक्त्वा विरराम शल्यो दुर्योधनः शोकपरीतचेताः ।</s-l><s-l>हा कर्ण हा कर्ण इति ब्रुवाण आर्तो विसंज्ञो भृशमश्रुनेत्रः ॥ ३२ ॥</s-l></s-lg><s-lg><s-l>तं द्रोणपुत्रप्रमुखा नरेन्द्राः सर्वे समाश्वास्य सह प्रयान्ति ।</s-l><s-l>निरीक्षमाणा मुहुरर्जुनस्य ध्वजं महान्तं यशसा ज्वलन्तम् ॥ ३३ ॥</s-l></s-lg><s-lg><s-l>नराश्वमातङ्गशरीरजेन रक्तेन सिक्ता रुधिरेण भूमिः ।</s-l><s-l>रक्ताम्बरस्रक्तपनीययोगान्नारी प्रकाशा इव सर्वगम्या ॥ ३४ ॥</s-l></s-lg><s-lg><s-l>प्रच्छन्नरूपा रुधिरेण राजन्रौद्रे मुहूर्तेऽतिविराजमानाः ।</s-l><s-l>नैवावतस्थुः कुरवः समीक्ष्य प्रव्राजिता देवलोकाश्च सर्वे ॥ ३५ ॥</s-l></s-lg><s-lg><s-l>वधेन कर्णस्य सुदुःखितास्ते हा कर्ण हा कर्ण इति ब्रुवाणाः ।</s-l><s-l>द्रुतं प्रयाताः शिबिराणि राजन्दिवाकरं रक्तमवेक्षमाणाः ॥ ३६ ॥</s-l></s-lg><s-lg><s-l>गाण्डीवमुक्तैस्तु सुवर्णपुङ्खैः शितैः शरैः शोणितदिग्धवाजैः ।</s-l><s-l>शरैश्चिताङ्गो भुवि भाति कर्णो हतोऽपि सन्सूर्य इवांशुमाली ॥ ३७ ॥</s-l></s-lg><s-lg><s-l>कर्णस्य देहं रुधिरावसिक्तं भक्तानुकम्पी भगवान्विवस्वान् ।</s-l><s-l>स्पृष्ट्वा करैर्लोहितरक्तरूपः सिष्णासुरभ्येति परं समुद्रम् ॥ ३८ ॥</s-l></s-lg><s-lg><s-l>इतीव संचिन्त्य सुरर्षिसंघाः संप्रस्थिता यान्ति यथानिकेतम् ।</s-l><s-l>संचिन्तयित्वा च जना विसस्रुर्यथासुखं खं च महीतलं च ॥ ३९ ॥</s-l></s-lg><s-lg><s-l>तदद्भुतं प्राणभृतां भयंकरं निशम्य युद्धं कुरुवीरमुख्ययोः ।</s-l><s-l>धनंजयस्याधिरथेश्च विस्मिताः प्रशंसमानाः प्रययुस्तदा जनाः ॥ ४० ॥</s-l></s-lg><s-lg><s-l>शरैः संकृत्तवर्माणं वीरं विशसने हतम् ।</s-l><s-l>गतासुमपि राधेयं नैव लक्ष्मीर्व्यमुञ्चत ॥ ४१ ॥</s-l></s-lg><s-lg><s-l>नानाभरणवान्राजन्मृष्टजाम्बूनदाङ्गदः ।</s-l><s-l>हतो वैकर्तनः शेते पादपोऽङ्कुरवानिव ॥ ४२ ॥</s-l></s-lg><s-lg><s-l>कनकोत्तमसंकाशः प्रदीप्त इव पावकः ।</s-l><s-l>सपुत्रः पुरुषव्याघ्रः संशान्तः पार्थतेजसा ।</s-l><s-l>प्रताप्य पाण्डवान्राजन्पाञ्चालांश्चास्त्रतेजसा ॥ ४३ ॥</s-l></s-lg><s-lg><s-l>ददानीत्येव योऽवोचन्न नास्तीत्यर्थितोऽर्थिभिः ।</s-l><s-l>सद्भिः सदा सत्पुरुषः स हतो द्वैरथे वृषः ॥ ४४ ॥</s-l></s-lg><s-lg><s-l>यस्य ब्राह्मणसात्सर्वमात्मार्थं न महात्मनः ।</s-l><s-l>नादेयं ब्राह्मणेष्वासीद्यस्य स्वमपि जीवितम् ॥ ४५ ॥</s-l></s-lg><s-lg><s-l>सदा नॄणां प्रियो दाता प्रियदानो दिवं गतः ।</s-l><s-l>आदाय तव पुत्राणां जयाशां शर्म वर्म च ॥ ४६ ॥</s-l></s-lg><s-lg><s-l>हते स्म कर्णे सरितो न स्रवन्ति जगाम चास्तं कलुषो दिवाकरः ।</s-l><s-l>ग्रहश्च तिर्यग्ज्वलितार्कवर्णो यमस्य पुत्रोऽभ्युदियाय राजन् ॥ ४७ ॥</s-l></s-lg><s-lg><s-l>नभः पफालाथ ननाद चोर्वी ववुश्च वाताः परुषातिवेलम् ।</s-l><s-l>दिशः सधूमाश्च भृशं प्रजज्वलुर्महार्णवाश्चुक्षुभिरे च सस्वनाः ॥ ४८ ॥</s-l></s-lg><s-lg><s-l>सकाननाः साद्रिचयाश्चकम्पुः प्रविव्यथुर्भूतगणाश्च मारिष ।</s-l><s-l>बृहस्पती रोहिणीं संप्रपीड्य बभूव चन्द्रार्कसमानवर्णः ॥ ४९ ॥</s-l></s-lg><s-lg><s-l>हते कर्णे न दिशो विप्रजज्ञुस्तमोवृता द्यौर्विचचाल भूमिः ।</s-l><s-l>पपात चोल्का ज्वलनप्रकाशा निशाचराश्चाप्यभवन्प्रहृष्टाः ॥ ५० ॥</s-l></s-lg><s-lg><s-l>शशिप्रकाशाननमर्जुनो यदा क्षुरेण कर्णस्य शिरो न्यपातयत् ।</s-l><s-l>अथान्तरिक्षे दिवि चेह चासकृद्बभूव हाहेति जनस्य निस्वनः ॥ ५१ ॥</s-l></s-lg><s-lg><s-l>स देवगन्धर्वमनुष्यपूजितं निहत्य कर्णं रिपुमाहवेऽर्जुनः ।</s-l><s-l>रराज पार्थः परमेण तेजसा वृत्रं निहत्येव सहस्रलोचनः ॥ ५२ ॥</s-l></s-lg><s-lg><s-l>ततो रथेनाम्बुदवृन्दनादिना शरन्नभोमध्यगभास्करत्विषा ।</s-l><s-l>पताकिना भीमनिनादकेतुना हिमेन्दुशङ्खस्फटिकावभासिना ।</s-l><s-l>सुवर्णमुक्तामणिवज्रविद्रुमैरलंकृतेनाप्रतिमानरंहसा ॥ ५३ ॥</s-l></s-lg><s-lg><s-l>नरोत्तमौ पाण्डवकेशिमर्दनावुदाहितावग्निदिवाकरोपमौ ।</s-l><s-l>रणाजिरे वीतभयौ विरेजतुः समानयानाविव विष्णुवासवौ ॥ ५४ ॥</s-l></s-lg><s-lg><s-l>ततो धनुर्ज्यातलनेमिनिस्वनैः प्रसह्य कृत्वा च रिपून्हतप्रभान् ।</s-l><s-l>संसाधयित्वैव कुरूञ्शरौघैः कपिध्वजः पक्षिवरध्वजश्च ।</s-l><s-l>प्रसह्य शङ्खौ धमतुः सुघोषौ मनांस्यरीणामवसादयन्तौ ॥ ५५ ॥</s-l></s-lg><s-lg><s-l>सुवर्णजालावततौ महास्वनौ हिमावदातौ परिगृह्य पाणिभिः ।</s-l><s-l>चुचुम्बतुः शङ्खवरौ नृणां वरौ वराननाभ्यां युगपच्च दध्मतुः ॥ ५६ ॥</s-l></s-lg><s-lg><s-l>पाञ्चजन्यस्य निर्घोषो देवदत्तस्य चोभयोः ।</s-l><s-l>पृथिवीमन्तरिक्षं च द्यामपश्चाप्यपूरयत् ॥ ५७ ॥</s-l></s-lg><s-lg><s-l>तौ शङ्खशब्देन निनादयन्तौ वनानि शैलान्सरितो दिशश्च ।</s-l><s-l>वित्रासयन्तौ तव पुत्रसेनां युधिष्ठिरं नन्दयतः स्म वीरौ ॥ ५८ ॥</s-l></s-lg><s-lg><s-l>ततः प्रयाताः कुरवो जवेन श्रुत्वैव शङ्खस्वनमीर्यमाणम् ।</s-l><s-l>विहाय मद्राधिपतिं पतिं च दुर्योधनं भारत भारतानाम् ॥ ५९ ॥</s-l></s-lg><s-lg><s-l>महाहवे तं बहु शोभमानं धनंजयं भूतगणाः समेताः ।</s-l><s-l>तदान्वमोदन्त जनार्दनं च प्रभाकरावभ्युदितौ यथैव ॥ ६० ॥</s-l></s-lg><s-lg><s-l>समाचितौ कर्णशरैः परंतपावुभौ व्यभातां समरेऽच्युतार्जुनौ ।</s-l><s-l>तमो निहत्याभ्युदितौ यथामलौ शशाङ्कसूर्याविव रश्मिमालिनौ ॥ ६१ ॥</s-l></s-lg><s-lg><s-l>विहाय तान्बाणगणानथागतौ सुहृद्वृतावप्रतिमानविक्रमौ ।</s-l><s-l>सुखं प्रविष्टौ शिबिरं स्वमीश्वरौ सदस्यहूताविव वासवाच्युतौ ॥ ६२ ॥</s-l></s-lg><s-lg><s-l>सदेवगन्धर्वमनुष्यचारणैर्महर्षिभिर्यक्षमहोरगैरपि ।</s-l><s-l>जयाभिवृद्ध्या परयाभिपूजितौ निहत्य कर्णं परमाहवे तदा ॥ ६३ ॥</s-l></s-lg>