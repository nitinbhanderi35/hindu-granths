<s-lg><s-l> संजय उवाच ।</s-l><s-l>ततोऽपयाताः शरपातमात्रमवस्थिताः कुरवो भिन्नसेनाः ।</s-l><s-l>विद्युत्प्रकाशं ददृशुः समन्ताद्धनंजयास्त्रं समुदीर्यमाणम् ॥ १ ॥</s-l></s-lg><s-lg><s-l>तदर्जुनास्त्रं ग्रसते स्म वीरान्वियत्तथाकाशमनन्तघोषम् ।</s-l><s-l>क्रुद्धेन पार्थेन तदाशु सृष्टं वधाय कर्णस्य महाविमर्दे ॥ २ ॥</s-l></s-lg><s-lg><s-l>रामादुपात्तेन महामहिम्ना आथर्वणेनारिविनाशनेन ।</s-l><s-l>तदर्जुनास्त्रं व्यधमद्दहन्तं पार्थं च बाणैर्निशितैर्निजघ्ने ॥ ३ ॥</s-l></s-lg><s-lg><s-l>ततो विमर्दः सुमहान्बभूव तस्यार्जुनस्याधिरथेश्च राजन् ।</s-l><s-l>अन्योन्यमासादयतोः पृषत्कैर्विषाणघातैर्द्विपयोरिवोग्रैः ॥ ४ ॥</s-l></s-lg><s-lg><s-l>ततो रिपुघ्नं समधत्त कर्णः सुसंशितं सर्पमुखं ज्वलन्तम् ।</s-l><s-l>रौद्रं शरं संयति सुप्रधौतं पार्थार्थमत्यर्थचिराय गुप्तम् ॥ ५ ॥</s-l></s-lg><s-lg><s-l>सदार्चितं चन्दनचूर्णशायिनं सुवर्णनालीशयनं महाविषम् ।</s-l><s-l>प्रदीप्तमैरावतवंशसंभवं शिरो जिहीर्षुर्युधि फल्गुनस्य ॥ ६ ॥</s-l></s-lg><s-lg><s-l>तमब्रवीन्मद्रराजो महात्मा वैकर्तनं प्रेक्ष्य हि संहितेषुम् ।</s-l><s-l>न कर्ण ग्रीवामिषुरेष प्राप्स्यते संलक्ष्य संधत्स्व शरं शिरोघ्नम् ॥ ७ ॥</s-l></s-lg><s-lg><s-l>अथाब्रवीत्क्रोधसंरक्तनेत्रः कर्णः शल्यं संधितेषुः प्रसह्य ।</s-l><s-l>न संधत्ते द्विः शरं शल्य कर्णो न मादृशाः शाठ्ययुक्ता भवन्ति ॥ ८ ॥</s-l></s-lg><s-lg><s-l>तथैवमुक्त्वा विससर्ज तं शरं बलाहकं वर्षघनाभिपूजितम् ।</s-l><s-l>हतोऽसि वै फल्गुन इत्यवोचत्ततस्त्वरन्नूर्जितमुत्ससर्ज ॥ ९ ॥</s-l></s-lg><s-lg><s-l>संधीयमानं भुजगं दृष्ट्वा कर्णेन माधवः ।</s-l><s-l>आक्रम्य स्यन्दनं पद्भ्यां बलेन बलिनां वरः ॥ १० ॥</s-l></s-lg><s-lg><s-l>अवगाढे रथे भूमौ जानुभ्यामगमन्हयाः ।</s-l><s-l>ततः शरः सोऽभ्यहनत्किरीटं तस्य धीमतः ॥ ११ ॥</s-l></s-lg><s-lg><s-l>अथार्जुनस्योत्तमगात्रभूषणं धरावियद्द्योसलिलेषु विश्रुतम् ।</s-l><s-l>बलास्त्रसर्गोत्तमयत्नमन्युभिः शरेण मूर्ध्नः स जहार सूतजः ॥ १२ ॥</s-l></s-lg><s-lg><s-l>दिवाकरेन्दुज्वलनग्रहत्विषं सुवर्णमुक्तामणिजालभूषितम् ।</s-l><s-l>पुरंदरार्थं तपसा प्रयत्नतः स्वयं कृतं यद्भुवनस्य सूनुना ॥ १३ ॥</s-l></s-lg><s-lg><s-l>महार्हरूपं द्विषतां भयंकरं विभाति चात्यर्थसुखं सुगन्धि तत् ।</s-l><s-l>निजघ्नुषे देवरिपून्सुरेश्वरः स्वयं ददौ यत्सुमनाः किरीटिने ॥ १४ ॥</s-l></s-lg><s-lg><s-l>हराम्बुपाखण्डलवित्तगोप्तृभिः पिनाकपाशाशनिसायकोत्तमैः ।</s-l><s-l>सुरोत्तमैरप्यविषह्यमर्दितुं प्रसह्य नागेन जहार यद्वृषः ॥ १५ ॥</s-l></s-lg><s-lg><s-l>तदुत्तमेषून्मथितं विषाग्निना प्रदीप्तमर्चिष्मदभिक्षिति प्रियम् ।</s-l><s-l>पपात पार्थस्य किरीटमुत्तमं दिवाकरोऽस्तादिव पर्वताज्ज्वलन् ॥ १६ ॥</s-l></s-lg><s-lg><s-l>ततः किरीटं बहुरत्नमण्डितं जहार नागोऽर्जुनमूर्धतो बलात् ।</s-l><s-l>गिरेः सुजाताङ्कुरपुष्पितद्रुमं महेन्द्रवज्रः शिखरं यथोत्तमम् ॥ १७ ॥</s-l></s-lg><s-lg><s-l>मही वियद्द्यौः सलिलानि वायुना यथा विभिन्नानि विभान्ति भारत ।</s-l><s-l>तथैव शब्दो भुवनेष्वभूत्तदा जना व्यवस्यन्व्यथिताश्च चस्खलुः ॥ १८ ॥</s-l></s-lg><s-lg><s-l>ततः समुद्ग्रथ्य सितेन वाससा स्वमूर्धजानव्यथितः स्थितोऽर्जुनः ।</s-l><s-l>विभाति संपूर्णमरीचिभास्वता शिरोगतेनोदयपर्वतो यथा ॥ १९ ॥</s-l></s-lg><s-lg><s-l>बलाहकः कर्णभुजेरितस्ततो हुताशनार्कप्रतिमद्युतिर्महान् ।</s-l><s-l>महोरगः कृतवैरोऽर्जुनेन किरीटमासाद्य समुत्पपात ॥ २० ॥</s-l></s-lg><s-lg><s-l>तमब्रवीद्विद्धि कृतागसं मे कृष्णाद्य मातुर्वधजातवैरम् ।</s-l><s-l>ततः कृष्णः पार्थमुवाच संख्ये महोरगं कृतवैरं जहि त्वम् ॥ २१ ॥</s-l></s-lg><s-lg><s-l>स एवमुक्तो मधुसूदनेन गाण्डीवधन्वा रिपुषूग्रधन्वा ।</s-l><s-l>उवाच को न्वेष ममाद्य नागः स्वयं य आगाद्गरुडस्य वक्त्रम् ॥ २२ ॥</s-l></s-lg><s-lg><s-l> कृष्ण उवाच ।</s-l><s-l>योऽसौ त्वया खाण्डवे चित्रभानुं संतर्पयानेन धनुर्धरेण ।</s-l><s-l>वियद्गतो बाणनिकृत्तदेहो ह्यनेकरूपो निहतास्य माता ॥ २३ ॥</s-l></s-lg><s-lg><s-l>ततस्तु जिष्णुः परिहृत्य शेषांश्चिच्छेद षड्भिर्निशितैः सुधारैः ।</s-l><s-l>नागं वियत्तिर्यगिवोत्पतन्तं स छिन्नगात्रो निपपात भूमौ ॥ २४ ॥</s-l></s-lg><s-lg><s-l>तस्मिन्मुहूर्ते दशभिः पृषत्कैः शिलाशितैर्बर्हिणवाजितैश्च ।</s-l><s-l>विव्याध कर्णः पुरुषप्रवीरं धनंजयं तिर्यगवेक्षमाणम् ॥ २५ ॥</s-l></s-lg><s-lg><s-l>ततोऽर्जुनो द्वादशभिर्विमुक्तैराकर्णमुक्तैर्निशितैः समर्प्य ।</s-l><s-l>नाराचमाशीविषतुल्यवेगमाकर्णपूर्णायतमुत्ससर्ज ॥ २६ ॥</s-l></s-lg><s-lg><s-l>स चित्रवर्मेषुवरो विदार्य प्राणान्निरस्यन्निव साधु मुक्तः ।</s-l><s-l>कर्णस्य पीत्वा रुधिरं विवेश वसुंधरां शोणितवाजदिग्धः ॥ २७ ॥</s-l></s-lg><s-lg><s-l>ततो वृषो बाणनिपातकोपितो महोरगो दण्डविघट्टितो यथा ।</s-l><s-l>तथाशुकारी व्यसृजच्छरोत्तमान्महाविषः सर्प इवोत्तमं विषम् ॥ २८ ॥</s-l></s-lg><s-lg><s-l>जनार्दनं द्वादशभिः पराभिनन्नवैर्नवत्या च शरैस्तथार्जुनम् ।</s-l><s-l>शरेण घोरेण पुनश्च पाण्डवं विभिद्य कर्णोऽभ्यनदज्जहास च ॥ २९ ॥</s-l></s-lg><s-lg><s-l>तमस्य हर्षं ममृषे न पाण्डवो बिभेद मर्माणि ततोऽस्य मर्मवित् ।</s-l><s-l>परं शरैः पत्रिभिरिन्द्रविक्रमस्तथा यथेन्द्रो बलमोजसाहनत् ॥ ३० ॥</s-l></s-lg><s-lg><s-l>ततः शराणां नवतीर्नवार्जुनः ससर्ज कर्णेऽन्तकदण्डसंनिभाः ।</s-l><s-l>शरैर्भृशायस्ततनुः प्रविव्यथे तथा यथा वज्रविदारितोऽचलः ॥ ३१ ॥</s-l></s-lg><s-lg><s-l>मणिप्रवेकोत्तमवज्रहाटकैरलंकृतं चास्य वराङ्गभूषणम् ।</s-l><s-l>प्रविद्धमुर्व्यां निपपात पत्रिभिर्धनंजयेनोत्तमकुण्डलेऽपि च ॥ ३२ ॥</s-l></s-lg><s-lg><s-l>महाधनं शिल्पिवरैः प्रयत्नतः कृतं यदस्योत्तमवर्म भास्वरम् ।</s-l><s-l>सुदीर्घकालेन तदस्य पाण्डवः क्षणेन बाणैर्बहुधा व्यशातयत् ॥ ३३ ॥</s-l></s-lg><s-lg><s-l>स तं विवर्माणमथोत्तमेषुभिः शरैश्चतुर्भिः कुपितः पराभिनत् ।</s-l><s-l>स विव्यथेऽत्यर्थमरिप्रहारितो यथातुरः पित्तकफानिलव्रणैः ॥ ३४ ॥</s-l></s-lg><s-lg><s-l>महाधनुर्मण्डलनिःसृतैः शितैः क्रियाप्रयत्नप्रहितैर्बलेन च ।</s-l><s-l>ततक्ष कर्णं बहुभिः शरोत्तमैर्बिभेद मर्मस्वपि चार्जुनस्त्वरन् ॥ ३५ ॥</s-l></s-lg><s-lg><s-l>दृढाहतः पत्रिभिरुग्रवेगैः पार्थेन कर्णो विविधैः शिताग्रैः ।</s-l><s-l>बभौ गिरिर्गैरिकधातुरक्तः क्षरन्प्रपातैरिव रक्तमम्भः ॥ ३६ ॥</s-l></s-lg><s-lg><s-l>साश्वं तु कर्णं सरथं किरीटी समाचिनोद्भारत वत्सदन्तैः ।</s-l><s-l>प्रच्छादयामास दिशश्च बाणैः सर्वप्रयत्नात्तपनीयपुङ्खैः ॥ ३७ ॥</s-l></s-lg><s-lg><s-l>स वत्सदन्तैः पृथुपीनवक्षाः समाचितः स्माधिरथिर्विभाति ।</s-l><s-l>सुपुष्पिताशोकपलाशशाल्मलिर्यथाचलः स्पन्दनचन्दनायुतः ॥ ३८ ॥</s-l></s-lg><s-lg><s-l>शरैः शरीरे बहुधा समर्पितैर्विभाति कर्णः समरे विशां पते ।</s-l><s-l>महीरुहैराचितसानुकन्दरो यथा महेन्द्रः शुभकर्णिकारवान् ॥ ३९ ॥</s-l></s-lg><s-lg><s-l>स बाणसंघान्धनुषा व्यवासृजन्विभाति कर्णः शरजालरश्मिवान् ।</s-l><s-l>सलोहितो रक्तगभस्तिमण्डलो दिवाकरोऽस्ताभिमुखो यथा तथा ॥ ४० ॥</s-l></s-lg><s-lg><s-l>बाह्वन्तरादाधिरथेर्विमुक्तान्बाणान्महाहीनिव दीप्यमानान् ।</s-l><s-l>व्यध्वंसयन्नर्जुनबाहुमुक्ताः शराः समासाद्य दिशः शिताग्राः ॥ ४१ ॥</s-l></s-lg><s-lg><s-l>ततश्चक्रमपतत्तस्य भूमौ स विह्वलः समरे सूतपुत्रः ।</s-l><s-l>घूर्णे रथे ब्राह्मणस्याभिशापाद्रामादुपात्तेऽप्रतिभाति चास्त्रे ॥ ४२ ॥</s-l></s-lg><s-lg><s-l>अमृष्यमाणो व्यसनानि तानि हस्तौ विधुन्वन्स विगर्हमाणः ।</s-l><s-l>धर्मप्रधानानभिपाति धर्म इत्यब्रुवन्धर्मविदः सदैव ।</s-l><s-l>ममापि निम्नोऽद्य न पाति भक्तान्मन्ये न नित्यं परिपाति धर्मः ॥ ४३ ॥</s-l></s-lg><s-lg><s-l>एवं ब्रुवन्प्रस्खलिताश्वसूतो विचाल्यमानोऽर्जुनशस्त्रपातैः ।</s-l><s-l>मर्माभिघाताच्छलितः क्रियासु पुनः पुनर्धर्ममगर्हदाजौ ॥ ४४ ॥</s-l></s-lg><s-lg><s-l>ततः शरैर्भीमतरैरविध्यत्त्रिभिराहवे ।</s-l><s-l>हस्ते कर्णस्तदा पार्थमभ्यविध्यच्च सप्तभिः ॥ ४५ ॥</s-l></s-lg><s-lg><s-l>ततोऽर्जुनः सप्तदश तिग्मतेजानजिह्मगान् ।</s-l><s-l>इन्द्राशनिसमान्घोरानसृजत्पावकोपमान् ॥ ४६ ॥</s-l></s-lg><s-lg><s-l>निर्भिद्य ते भीमवेगा न्यपतन्पृथिवीतले ।</s-l><s-l>कम्पितात्मा तथा कर्णः शक्त्या चेष्टामदर्शयत् ॥ ४७ ॥</s-l></s-lg><s-lg><s-l>बलेनाथ स संस्तभ्य ब्रह्मास्त्रं समुदैरयत् ।</s-l><s-l>ऐन्द्रास्त्रमर्जुनश्चापि तद्दृष्ट्वाभिन्यमन्त्रयत् ॥ ४८ ॥</s-l></s-lg><s-lg><s-l>गाण्डीवं ज्यां च बाणांश्च अनुमन्त्र्य धनंजयः ।</s-l><s-l>असृजच्छरवर्षाणि वर्षाणीव पुरंदरः ॥ ४९ ॥</s-l></s-lg><s-lg><s-l>ततस्तेजोमया बाणा रथात्पार्थस्य निःसृताः ।</s-l><s-l>प्रादुरासन्महावीर्याः कर्णस्य रथमन्तिकात् ॥ ५० ॥</s-l></s-lg><s-lg><s-l>तान्कर्णस्त्वग्रतोऽभ्यस्तान्मोघांश्चक्रे महारथः ।</s-l><s-l>ततोऽब्रवीद्वृष्णिवीरस्तस्मिन्नस्त्रे विनाशिते ॥ ५१ ॥</s-l></s-lg><s-lg><s-l>विसृजास्त्रं परं पार्थ राधेयो ग्रसते शरान् ।</s-l><s-l>ब्रह्मास्त्रमर्जुनश्चापि संमन्त्र्याथ प्रयोजयत् ॥ ५२ ॥</s-l></s-lg><s-lg><s-l>छादयित्वा ततो बाणैः कर्णं प्रभ्राम्य चार्जुनः ।</s-l><s-l>तस्य कर्णः शरैः क्रुद्धश्चिच्छेद ज्यां सुतेजनैः ॥ ५३ ॥</s-l></s-lg><s-lg><s-l>ततो ज्यामवधायान्यामनुमृज्य च पाण्डवः ।</s-l><s-l>शरैरवाकिरत्कर्णं दीप्यमानैः सहस्रशः ॥ ५४ ॥</s-l></s-lg><s-lg><s-l>तस्य ज्याच्छेदनं कर्णो ज्यावधानं च संयुगे ।</s-l><s-l>नान्वबुध्यत शीघ्रत्वात्तदद्भुतमिवाभवत् ॥ ५५ ॥</s-l></s-lg><s-lg><s-l>अस्त्रैरस्त्राणि राधेयः प्रत्यहन्सव्यसाचिनः ।</s-l><s-l>चक्रे चाभ्यधिकं पार्थात्स्ववीर्यं प्रतिदर्शयन् ॥ ५६ ॥</s-l></s-lg><s-lg><s-l>ततः कृष्णोऽर्जुनं दृष्ट्वा कर्णास्त्रेणाभिपीडितम् ।</s-l><s-l>अभ्यस्येत्यब्रवीत्पार्थमातिष्ठास्त्रमनुत्तमम् ॥ ५७ ॥</s-l></s-lg><s-lg><s-l>ततोऽन्यमग्निसदृशं शरं सर्पविषोपमम् ।</s-l><s-l>अश्मसारमयं दिव्यमनुमन्त्र्य धनंजयः ॥ ५८ ॥</s-l></s-lg><s-lg><s-l>रौद्रमस्त्रं समादाय क्षेप्तुकामः किरीटवान् ।</s-l><s-l>ततोऽग्रसन्मही चक्रं राधेयस्य महामृधे ॥ ५९ ॥</s-l></s-lg><s-lg><s-l>ग्रस्तचक्रस्तु राधेयः कोपादश्रूण्यवर्तयत् ।</s-l><s-l>सोऽब्रवीदर्जुनं चापि मुहूर्तं क्षम पाण्डव ॥ ६० ॥</s-l></s-lg><s-lg><s-l>मध्ये चक्रमवग्रस्तं दृष्ट्वा दैवादिदं मम ।</s-l><s-l>पार्थ कापुरुषाचीर्णमभिसंधिं विवर्जय ॥ ६१ ॥</s-l></s-lg><s-lg><s-l>प्रकीर्णकेशे विमुखे ब्राह्मणे च कृताञ्जलौ ।</s-l><s-l>शरणागते न्यस्तशस्त्रे तथा व्यसनगेऽर्जुन ॥ ६२ ॥</s-l></s-lg><s-lg><s-l>अबाणे भ्रष्टकवचे भ्रष्टभग्नायुधे तथा ।</s-l><s-l>न शूराः प्रहरन्त्याजौ न राज्ञे पार्थिवास्तथा ।</s-l><s-l>त्वं च शूरोऽसि कौन्तेय तस्मात्क्षम मुहूर्तकम् ॥ ६३ ॥</s-l></s-lg><s-lg><s-l>यावच्चक्रमिदं भूमेरुद्धरामि धनंजय ।</s-l><s-l>न मां रथस्थो भूमिष्ठमसज्जं हन्तुमर्हसि ।</s-l><s-l>न वासुदेवात्त्वत्तो वा पाण्डवेय बिभेम्यहम् ॥ ६४ ॥</s-l></s-lg><s-lg><s-l>त्वं हि क्षत्रियदायादो महाकुलविवर्धनः ।</s-l><s-l>स्मृत्वा धर्मोपदेशं त्वं मुहूर्तं क्षम पाण्डव ॥ ६५ ॥</s-l></s-lg>