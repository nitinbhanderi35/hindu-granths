<s-lg><s-l> संजय उवाच ।</s-l><s-l>राजन्कुरूणां प्रवरैर्बलैर्भीममभिद्रुतम् ।</s-l><s-l>मज्जन्तमिव कौन्तेयमुज्जिहीर्षुर्धनंजयः ॥ १ ॥</s-l></s-lg><s-lg><s-l>विमृद्य सूतपुत्रस्य सेनां भारत सायकैः ।</s-l><s-l>प्राहिणोन्मृत्युलोकाय परवीरान्धनंजयः ॥ २ ॥</s-l></s-lg><s-lg><s-l>ततोऽस्याम्बरमावृत्य शरजालानि भागशः ।</s-l><s-l>अदृश्यन्त तथान्ये च निघ्नन्तस्तव वाहिनीम् ॥ ३ ॥</s-l></s-lg><s-lg><s-l>स पक्षिसंघाचरितमाकाशं पूरयञ्शरैः ।</s-l><s-l>धनंजयो महाराज कुरूणामन्तकोऽभवत् ॥ ४ ॥</s-l></s-lg><s-lg><s-l>ततो भल्लैः क्षुरप्रैश्च नाराचैर्निर्मलैरपि ।</s-l><s-l>गात्राणि प्राक्षिणोत्पार्थः शिरांसि च चकर्त ह ॥ ५ ॥</s-l></s-lg><s-lg><s-l>छिन्नगात्रैर्विकवचैर्विशिरस्कैः समन्ततः ।</s-l><s-l>पतितैश्च पतद्भिश्च योधैरासीत्समावृतम् ॥ ६ ॥</s-l></s-lg><s-lg><s-l>धनंजयशराभ्यस्तैः स्यन्दनाश्वनरद्विपैः ।</s-l><s-l>रणभूमिरभूद्राजन्महावैतरणी यथा ॥ ७ ॥</s-l></s-lg><s-lg><s-l>ईषाचक्राक्षभङ्गैश्च व्यश्वैः साश्वैश्च युध्यताम् ।</s-l><s-l>ससूतैर्हतसूतैश्च रथैः स्तीर्णाभवन्मही ॥ ८ ॥</s-l></s-lg><s-lg><s-l>सुवर्णवर्मसंनाहैर्योधैः कनकभूषणैः ।</s-l><s-l>आस्थिताः कृतवर्माणो भद्रा नित्यमदा द्विपाः ।</s-l><s-l>क्रुद्धाः क्रुद्धैर्महामात्रैः प्रेषितार्जुनमभ्ययुः ॥ ९ ॥</s-l></s-lg><s-lg><s-l>चतुःशताः शरवर्षैर्हताः पेतुः किरीटिना ।</s-l><s-l>पर्यस्तानीव शृङ्गाणि ससत्त्वानि महागिरेः ॥ १० ॥</s-l></s-lg><s-lg><s-l>धनंजयशराभ्यस्तैः स्तीर्णा भूर्वरवारणैः ।</s-l><s-l>अभिपेदेऽर्जुनरथो घनान्भिन्दन्निवांशुमान् ॥ ११ ॥</s-l></s-lg><s-lg><s-l>हतैर्गजमनुष्याश्वैर्भग्नैश्च बहुधा रथैः ।</s-l><s-l>विशस्त्रपत्रकवचैर्युद्धशौण्डैर्गतासुभिः ।</s-l><s-l>अपविद्धायुधैर्मार्गः स्तीर्णोऽभूत्फल्गुनेन वै ॥ १२ ॥</s-l></s-lg><s-lg><s-l>व्यस्फूर्जयच्च गाण्डीवं सुमहद्भैरवस्वनम् ।</s-l><s-l>घोरो वज्रविनिष्पेषः स्तनयित्नोरिवाम्बरे ॥ १३ ॥</s-l></s-lg><s-lg><s-l>ततः प्रादीर्यत चमूर्धनंजयशराहता ।</s-l><s-l>महावातसमाविद्धा महानौरिव सागरे ॥ १४ ॥</s-l></s-lg><s-lg><s-l>नानारूपाः प्रहरणाः शरा गाण्डीवचोदिताः ।</s-l><s-l>अलातोल्काशनिप्रख्यास्तव सैन्यं विनिर्दहन् ॥ १५ ॥</s-l></s-lg><s-lg><s-l>महागिरौ वेणुवनं निशि प्रज्वलितं यथा ।</s-l><s-l>तथा तव महत्सैन्यं प्रास्फुरच्छरपीडितम् ॥ १६ ॥</s-l></s-lg><s-lg><s-l>संपिष्टदग्धविध्वस्तं तव सैन्यं किरीटिना ।</s-l><s-l>हतं प्रविहतं बाणैः सर्वतः प्रद्रुतं दिशः ॥ १७ ॥</s-l></s-lg><s-lg><s-l>महावने मृगगणा दावाग्निग्रसिता यथा ।</s-l><s-l>कुरवः पर्यवर्तन्त निर्दग्धाः सव्यसाचिना ॥ १८ ॥</s-l></s-lg><s-lg><s-l>उत्सृज्य हि महाबाहुं भीमसेनं तदा रणे ।</s-l><s-l>बलं कुरूणामुद्विग्नं सर्वमासीत्पराङ्मुखम् ॥ १९ ॥</s-l></s-lg><s-lg><s-l>ततः कुरुषु भग्नेषु बीभत्सुरपराजितः ।</s-l><s-l>भीमसेनं समासाद्य मुहूर्तं सोऽभ्यवर्तत ॥ २० ॥</s-l></s-lg><s-lg><s-l>समागम्य स भीमेन मन्त्रयित्वा च फल्गुनः ।</s-l><s-l>विशल्यमरुजं चास्मै कथयित्वा युधिष्ठिरम् ॥ २१ ॥</s-l></s-lg><s-lg><s-l>भीमसेनाभ्यनुज्ञातस्ततः प्रायाद्धनंजयः ।</s-l><s-l>नादयन्रथघोषेण पृथिवीं द्यां च भारत ॥ २२ ॥</s-l></s-lg><s-lg><s-l>ततः परिवृतो भीमैर्दशभिः शत्रुपुंगवैः ।</s-l><s-l>दुःशासनादवरजैस्तव पुत्रैर्धनंजयः ॥ २३ ॥</s-l></s-lg><s-lg><s-l>ते तमभ्यर्दयन्बाणैरुल्काभिरिव कुञ्जरम् ।</s-l><s-l>आततेष्वसनाः क्रूरा नृत्यन्त इव भारत ॥ २४ ॥</s-l></s-lg><s-lg><s-l>अपसव्यांस्तु तांश्चक्रे रथेन मधुसूदनः ।</s-l><s-l>ततस्ते प्राद्रवञ्शूराः पराङ्मुखरथेऽर्जुने ॥ २५ ॥</s-l></s-lg><s-lg><s-l>तेषामापततां केतून्रथांश्चापानि सायकान् ।</s-l><s-l>नाराचैरर्धचन्द्रैश्च क्षिप्रं पार्थो न्यपातयत् ॥ २६ ॥</s-l></s-lg><s-lg><s-l>अथान्यैर्दशभिर्भल्लैः शिरांस्येषां न्यपातयत् ।</s-l><s-l>रोषसंरक्तनेत्राणि संदष्टौष्ठानि भूतले ।</s-l><s-l>तानि वक्त्राणि विबभुर्व्योम्नि तारागणा इव ॥ २७ ॥</s-l></s-lg><s-lg><s-l>तांस्तु भल्लैर्महावेगैर्दशभिर्दश कौरवान् ।</s-l><s-l>रुक्माङ्गदान्रुक्मपुङ्खैर्विद्ध्वा प्रायादमित्रहा ॥ २८ ॥</s-l></s-lg>