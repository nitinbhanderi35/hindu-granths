<s-lg><s-l> संजय उवाच ।</s-l><s-l>अर्जुनस्तु महाराज कृत्वा सैन्यं पृथग्विधम् ।</s-l><s-l>सूतपुत्रं सुसंरब्धं दृष्ट्वा चैव महारणे ॥ १ ॥</s-l></s-lg><s-lg><s-l>शोणितोदां महीं कृत्वा मांसमज्जास्थिवाहिनीम् ।</s-l><s-l>वासुदेवमिदं वाक्यमब्रवीत्पुरुषर्षभ ॥ २ ॥</s-l></s-lg><s-lg><s-l>एष केतू रणे कृष्ण सूतपुत्रस्य दृश्यते ।</s-l><s-l>भीमसेनादयश्चैते योधयन्ति महारथान् ।</s-l><s-l>एते द्रवन्ति पाञ्चालाः कर्णात्त्रस्ता जनार्दन ॥ ३ ॥</s-l></s-lg><s-lg><s-l>एष दुर्योधनो राजा श्वेतच्छत्रेण भास्वता ।</s-l><s-l>कर्णेन भग्नान्पाञ्चालान्द्रावयन्बहु शोभते ॥ ४ ॥</s-l></s-lg><s-lg><s-l>कृपश्च कृतवर्मा च द्रौणिश्चैव महाबलः ।</s-l><s-l>एते रक्षन्ति राजानं सूतपुत्रेण रक्षिताः ।</s-l><s-l>अवध्यमानास्तेऽस्माभिर्घातयिष्यन्ति सोमकान् ॥ ५ ॥</s-l></s-lg><s-lg><s-l>एष शल्यो रथोपस्थे रश्मिसंचारकोविदः ।</s-l><s-l>सूतपुत्ररथं कृष्ण वाहयन्बहु शोभते ॥ ६ ॥</s-l></s-lg><s-lg><s-l>तत्र मे बुद्धिरुत्पन्ना वाहयात्र महारथम् ।</s-l><s-l>नाहत्वा समरे कर्णं निवर्तिष्ये कथंचन ॥ ७ ॥</s-l></s-lg><s-lg><s-l>राधेयोऽप्यन्यथा पार्थान्सृञ्जयांश्च महारथान् ।</s-l><s-l>निःशेषान्समरे कुर्यात्पश्यतोर्नौ जनार्दन ॥ ८ ॥</s-l></s-lg><s-lg><s-l>ततः प्रायाद्रथेनाशु केशवस्तव वाहिनीम् ।</s-l><s-l>कर्णं प्रति महेष्वासं द्वैरथे सव्यसाचिना ॥ ९ ॥</s-l></s-lg><s-lg><s-l>प्रयातश्च महाबाहुः पाण्डवानुज्ञया हरिः ।</s-l><s-l>आश्वासयन्रथेनैव पाण्डुसैन्यानि सर्वशः ॥ १० ॥</s-l></s-lg><s-lg><s-l>रथघोषः स संग्रामे पाण्डवेयस्य संबभौ ।</s-l><s-l>वासवाशनितुल्यस्य महौघस्येव मारिष ॥ ११ ॥</s-l></s-lg><s-lg><s-l>महता रथघोषेण पाण्डवः सत्यविक्रमः ।</s-l><s-l>अभ्ययादप्रमेयात्मा विजयस्तव वाहिनीम् ॥ १२ ॥</s-l></s-lg><s-lg><s-l>तमायान्तं समीक्ष्यैव श्वेताश्वं कृष्णसारथिम् ।</s-l><s-l>मद्रराजोऽब्रवीत्कर्णं केतुं दृष्ट्वा महात्मनः ॥ १३ ॥</s-l></s-lg><s-lg><s-l>अयं स रथ आयाति श्वेताश्वः कृष्णसारथिः ।</s-l><s-l>निघ्नन्नमित्रान्समरे यं कर्ण परिपृच्छसि ॥ १४ ॥</s-l></s-lg><s-lg><s-l>एष तिष्ठति कौन्तेयः संस्पृशन्गाण्डिवं धनुः ।</s-l><s-l>तं हनिष्यसि चेदद्य तन्नः श्रेयो भविष्यति ॥ १५ ॥</s-l></s-lg><s-lg><s-l>एषा विदीर्यते सेना धार्तराष्ट्री समन्ततः ।</s-l><s-l>अर्जुनस्य भयात्तूर्णं निघ्नतः शात्रवान्बहून् ॥ १६ ॥</s-l></s-lg><s-lg><s-l>वर्जयन्सर्वसैन्यानि त्वरते हि धनंजयः ।</s-l><s-l>त्वदर्थमिति मन्येऽहं यथास्योदीर्यते वपुः ॥ १७ ॥</s-l></s-lg><s-lg><s-l>न ह्यवस्थाप्यते पार्थो युयुत्सुः केनचित्सह ।</s-l><s-l>त्वामृते क्रोधदीप्तो हि पीड्यमाने वृकोदरे ॥ १८ ॥</s-l></s-lg><s-lg><s-l>विरथं धर्मराजं च दृष्ट्वा सुदृढविक्षतम् ।</s-l><s-l>शिखण्डिनं सात्यकिं च धृष्टद्युम्नं च पार्षतम् ॥ १९ ॥</s-l></s-lg><s-lg><s-l>द्रौपदेयान्युधामन्युमुत्तमौजसमेव च ।</s-l><s-l>नकुलं सहदेवं च भ्रातरौ द्वौ समीक्ष्य च ॥ २० ॥</s-l></s-lg><s-lg><s-l>सहसैकरथः पार्थस्त्वामभ्येति परंतप ।</s-l><s-l>क्रोधरक्तेक्षणः क्रुद्धो जिघांसुः सर्वधन्विनाम् ॥ २१ ॥</s-l></s-lg><s-lg><s-l>त्वरितोऽभिपतत्यस्मांस्त्यक्त्वा सैन्यान्यसंशयम् ।</s-l><s-l>त्वं कर्ण प्रतियाह्येनं नास्त्यन्यो हि धनुर्धरः ॥ २२ ॥</s-l></s-lg><s-lg><s-l>न तं पश्यामि लोकेऽस्मिंस्त्वत्तोऽप्यन्यं धनुर्धरम् ।</s-l><s-l>अर्जुनं समरे क्रुद्धं यो वेलामिव धारयेत् ॥ २३ ॥</s-l></s-lg><s-lg><s-l>न चास्य रक्षां पश्यामि पृष्ठतो न च पार्श्वतः ।</s-l><s-l>एक एवाभियाति त्वां पश्य साफल्यमात्मनः ॥ २४ ॥</s-l></s-lg><s-lg><s-l>त्वं हि कृष्णौ रणे शक्तः संसाधयितुमाहवे ।</s-l><s-l>तवैष भारो राधेय प्रत्युद्याहि धनंजयम् ॥ २५ ॥</s-l></s-lg><s-lg><s-l>त्वं कृतो ह्येव भीष्मेण द्रोणद्रौणिकृपैरपि ।</s-l><s-l>सव्यसाचिप्रतिरथस्तं निवर्तय पाण्डवम् ॥ २६ ॥</s-l></s-lg><s-lg><s-l>लेलिहानं यथा सर्पं गर्जन्तमृषभं यथा ।</s-l><s-l>लयस्थितं यथा व्याघ्रं जहि कर्ण धनंजयम् ॥ २७ ॥</s-l></s-lg><s-lg><s-l>एते द्रवन्ति समरे धार्तराष्ट्रा महारथाः ।</s-l><s-l>अर्जुनस्य भयात्तूर्णं निरपेक्षा जनाधिपाः ॥ २८ ॥</s-l></s-lg><s-lg><s-l>द्रवतामथ तेषां तु युधि नान्योऽस्ति मानवः ।</s-l><s-l>भयहा यो भवेद्वीर त्वामृते सूतनन्दन ॥ २९ ॥</s-l></s-lg><s-lg><s-l>एते त्वां कुरवः सर्वे द्वीपमासाद्य संयुगे ।</s-l><s-l>विष्ठिताः पुरुषव्याघ्र त्वत्तः शरणकाङ्क्षिणः ॥ ३० ॥</s-l></s-lg><s-lg><s-l>वैदेहाम्बष्ठकाम्बोजास्तथा नग्नजितस्त्वया ।</s-l><s-l>गान्धाराश्च यया धृत्या जिताः संख्ये सुदुर्जयाः ॥ ३१ ॥</s-l></s-lg><s-lg><s-l>तां धृतिं कुरु राधेय ततः प्रत्येहि पाण्डवम् ।</s-l><s-l>वासुदेवं च वार्ष्णेयं प्रीयमाणं किरीटिना ॥ ३२ ॥</s-l></s-lg><s-lg><s-l> कर्ण उवाच ।</s-l><s-l>प्रकृतिस्थो हि मे शल्य इदानीं संमतस्तथा ।</s-l><s-l>प्रतिभासि महाबाहो विभीश्चैव धनंजयात् ॥ ३३ ॥</s-l></s-lg><s-lg><s-l>पश्य बाह्वोर्बलं मेऽद्य शिक्षितस्य च पश्य मे ।</s-l><s-l>एकोऽद्य निहनिष्यामि पाण्डवानां महाचमूम् ॥ ३४ ॥</s-l></s-lg><s-lg><s-l>कृष्णौ च पुरुषव्याघ्रौ तच्च सत्यं ब्रवीमि ते ।</s-l><s-l>नाहत्वा युधि तौ वीरावपयास्ये कथंचन ॥ ३५ ॥</s-l></s-lg><s-lg><s-l>स्वप्स्ये वा निहतस्ताभ्यामसत्यो हि रणे जयः ।</s-l><s-l>कृतार्थो वा भविष्यामि हत्वा तावथ वा हतः ॥ ३६ ॥</s-l></s-lg><s-lg><s-l>नैतादृशो जातु बभूव लोके रथोत्तमो यावदनुश्रुतं नः ।</s-l><s-l>तमीदृशं प्रतियोत्स्यामि पार्थं महाहवे पश्य च पौरुषं मे ॥ ३७ ॥</s-l></s-lg><s-lg><s-l>रथे चरत्येष रथप्रवीरः शीघ्रैर्हयैः कौरवराजपुत्रः ।</s-l><s-l>स वाद्य मां नेष्यति कृच्छ्रमेतत्कर्णस्यान्तादेतदन्ताः स्थ सर्वे ॥ ३८ ॥</s-l></s-lg><s-lg><s-l>अस्वेदिनौ राजपुत्रस्य हस्ताववेपिनौ जातकिणौ बृहन्तौ ।</s-l><s-l>दृढायुधः कृतिमान्क्षिप्रहस्तो न पाण्डवेयेन समोऽस्ति योधः ॥ ३९ ॥</s-l></s-lg><s-lg><s-l>गृह्णात्यनेकानपि कङ्कपत्रानेकं यथा तान्क्षितिपान्प्रमथ्य ।</s-l><s-l>ते क्रोशमात्रं निपतन्त्यमोघाः कस्तेन योधोऽस्ति समः पृथिव्याम् ॥ ४० ॥</s-l></s-lg><s-lg><s-l>अतोषयत्पाण्डवेयो हुताशं कृष्णद्वितीयोऽतिरथस्तरस्वी ।</s-l><s-l>लेभे चक्रं यत्र कृष्णो महात्मा धनुर्गाण्डीवं पाण्डवः सव्यसाची ॥ ४१ ॥</s-l></s-lg><s-lg><s-l>श्वेताश्वयुक्तं च सुघोषमग्र्यं रथं महाबाहुरदीनसत्त्वः ।</s-l><s-l>महेषुधी चाक्षयौ दिव्यरूपौ शस्त्राणि दिव्यानि च हव्यवाहात् ॥ ४२ ॥</s-l></s-lg><s-lg><s-l>तथेन्द्रलोके निजघान दैत्यानसंख्येयान्कालकेयांश्च सर्वान् ।</s-l><s-l>लेभे शङ्खं देवदत्तं स्म तत्र को नाम तेनाभ्यधिकः पृथिव्याम् ॥ ४३ ॥</s-l></s-lg><s-lg><s-l>महादेवं तोषयामास चैव साक्षात्सुयुद्धेन महानुभावः ।</s-l><s-l>लेभे ततः पाशुपतं सुघोरं त्रैलोक्यसंहारकरं महास्त्रम् ॥ ४४ ॥</s-l></s-lg><s-lg><s-l>पृथक्पृथग्लोकपालाः समेता ददुर्ह्यस्त्राण्यप्रमेयाणि यस्य ।</s-l><s-l>यैस्ताञ्जघानाशु रणे नृसिंहान्स कालखञ्जानसुरान्समेतान् ॥ ४५ ॥</s-l></s-lg><s-lg><s-l>तथा विराटस्य पुरे समेतान्सर्वानस्मानेकरथेन जित्वा ।</s-l><s-l>जहार तद्गोधनमाजिमध्ये वस्त्राणि चादत्त महारथेभ्यः ॥ ४६ ॥</s-l></s-lg><s-lg><s-l>तमीदृशं वीर्यगुणोपपन्नं कृष्णद्वितीयं वरये रणाय ।</s-l><s-l>अनन्तवीर्येण च केशवेन नारायणेनाप्रतिमेन गुप्तम् ॥ ४७ ॥</s-l></s-lg><s-lg><s-l>वर्षायुतैर्यस्य गुणा न शक्या वक्तुं समेतैरपि सर्वलोकैः ।</s-l><s-l>महात्मनः शङ्खचक्रासिपाणेर्विष्णोर्जिष्णोर्वसुदेवात्मजस्य ।</s-l><s-l>भयं मे वै जायते साध्वसं च दृष्ट्वा कृष्णावेकरथे समेतौ ॥ ४८ ॥</s-l></s-lg><s-lg><s-l>उभौ हि शूरौ कृतिनौ दृढास्त्रौ महारथौ संहननोपपन्नौ ।</s-l><s-l>एतादृशौ फल्गुनवासुदेवौ कोऽन्यः प्रतीयान्मदृते नु शल्य ॥ ४९ ॥</s-l></s-lg><s-lg><s-l>एतावहं युधि वा पातयिष्ये मां वा कृष्णौ निहनिष्यतोऽद्य ।</s-l><s-l>इति ब्रुवञ्शल्यममित्रहन्ता कर्णो रणे मेघ इवोन्ननाद ॥ ५० ॥</s-l></s-lg><s-lg><s-l>अभ्येत्य पुत्रेण तवाभिनन्दितः समेत्य चोवाच कुरुप्रवीरान् ।</s-l><s-l>कृपं च भोजं च महाभुजावुभौ तथैव गान्धारनृपं सहानुजम् ।</s-l><s-l>गुरोः सुतं चावरजं तथात्मनः पदातिनोऽथ द्विपसादिनोऽन्यान् ॥ ५१ ॥</s-l></s-lg><s-lg><s-l>निरुन्धताभिद्रवताच्युतार्जुनौ श्रमेण संयोजयताशु सर्वतः ।</s-l><s-l>यथा भवद्भिर्भृशविक्षतावुभौ सुखेन हन्यामहमद्य भूमिपाः ॥ ५२ ॥</s-l></s-lg><s-lg><s-l>तथेति चोक्त्वा त्वरिताः स्म तेऽर्जुनं जिघांसवो वीरतमाः समभ्ययुः ।</s-l><s-l>नदीनदान्भूरिजलो महार्णवो यथा तथा तान्समरेऽर्जुनोऽग्रसत् ॥ ५३ ॥</s-l></s-lg><s-lg><s-l>न संदधानो न तथा शरोत्तमान्प्रमुञ्चमानो रिपुभिः प्रदृश्यते ।</s-l><s-l>धनंजयस्तस्य शरैश्च दारिता हताश्च पेतुर्नरवाजिकुञ्जराः ॥ ५४ ॥</s-l></s-lg><s-lg><s-l>शरार्चिषं गाण्डिवचारुमण्डलं युगान्तसूर्यप्रतिमानतेजसम् ।</s-l><s-l>न कौरवाः शेकुरुदीक्षितुं जयं यथा रविं व्याधितचक्षुषो जनाः ॥ ५५ ॥</s-l></s-lg><s-lg><s-l>तमभ्यधावद्विसृजञ्शरान्कृपस्तथैव भोजस्तव चात्मजः स्वयम् ।</s-l><s-l>जिघांसुभिस्तान्कुशलैः शरोत्तमान्महाहवे संजवितान्प्रयत्नतः ।</s-l><s-l>शरैः प्रचिच्छेद च पाण्डवस्त्वरन्पराभिनद्वक्षसि च त्रिभिस्त्रिभिः ॥ ५६ ॥</s-l></s-lg><s-lg><s-l>स गाण्डिवाभ्यायतपूर्णमण्डलस्तपन्रिपूनर्जुनभास्करो बभौ ।</s-l><s-l>शरोग्ररश्मिः शुचिशुक्रमध्यगो यथैव सूर्यः परिवेषगस्तथा ॥ ५७ ॥</s-l></s-lg><s-lg><s-l>अथाग्र्यबाणैर्दशभिर्धनंजयं पराभिनद्द्रोणसुतोऽच्युतं त्रिभिः ।</s-l><s-l>चतुर्भिरश्वांश्चतुरः कपिं तथा शरैः स नाराचवरैरवाकिरत् ॥ ५८ ॥</s-l></s-lg><s-lg><s-l>तथा तु तत्तत्स्फुरदात्तकार्मुकं त्रिभिः शरैर्यन्तृशिरः क्षुरेण ।</s-l><s-l>हयांश्चतुर्भिश्चतुरस्त्रिभिर्ध्वजं धनंजयो द्रौणिरथान्न्यपातयत् ॥ ५९ ॥</s-l></s-lg><s-lg><s-l>स रोषपूर्णोऽशनिवज्रहाटकैरलंकृतं तक्षकभोगवर्चसम् ।</s-l><s-l>सुबन्धनं कार्मुकमन्यदाददे यथा महाहिप्रवरं गिरेस्तथा ॥ ६० ॥</s-l></s-lg><s-lg><s-l>स्वमायुधं चोपविकीर्य भूतले धनुश्च कृत्वा सगुणं गुणाधिकः ।</s-l><s-l>समानयानावजितौ नरोत्तमौ शरोत्तमैर्द्रौणिरविध्यदन्तिकात् ॥ ६१ ॥</s-l></s-lg><s-lg><s-l>कृपश्च भोजश्च तथात्मजश्च ते तमोनुदं वारिधरा इवापतन् ।</s-l><s-l>कृपस्य पार्थः सशरं शरासनं हयान्ध्वजं सारथिमेव पत्रिभिः ॥ ६२ ॥</s-l></s-lg><s-lg><s-l>शरैः प्रचिच्छेद तवात्मजस्य ध्वजं धनुश्च प्रचकर्त नर्दतः ।</s-l><s-l>जघान चाश्वान्कृतवर्मणः शुभान्ध्वजं च चिच्छेद ततः प्रतापवान् ॥ ६३ ॥</s-l></s-lg><s-lg><s-l>सवाजिसूतेष्वसनान्सकेतनाञ्जघान नागाश्वरथांस्त्वरंश्च सः ।</s-l><s-l>ततः प्रकीर्णं सुमहद्बलं तव प्रदारितं सेतुरिवाम्भसा यथा ।</s-l><s-l>ततोऽर्जुनस्याशु रथेन केशवश्चकार शत्रूनपसव्यमातुरान् ॥ ६४ ॥</s-l></s-lg><s-lg><s-l>ततः प्रयान्तं त्वरितं धनंजयं शतक्रतुं वृत्रनिजघ्नुषं यथा ।</s-l><s-l>समन्वधावन्पुनरुच्छ्रितैर्ध्वजै रथैः सुयुक्तैरपरे युयुत्सवः ॥ ६५ ॥</s-l></s-lg><s-lg><s-l>अथाभिसृत्य प्रतिवार्य तानरीन्धनंजयस्याभि रथं महारथाः ।</s-l><s-l>शिखण्डिशैनेययमाः शितैः शरैर्विदारयन्तो व्यनदन्सुभैरवम् ॥ ६६ ॥</s-l></s-lg><s-lg><s-l>ततोऽभिजघ्नुः कुपिताः परस्परं शरैस्तदाञ्जोगतिभिः सुतेजनैः ।</s-l><s-l>कुरुप्रवीराः सह सृञ्जयैर्यथासुराः पुरा देववरैरयोधयन् ॥ ६७ ॥</s-l></s-lg><s-lg><s-l>जयेप्सवः स्वर्गमनाय चोत्सुकाः पतन्ति नागाश्वरथाः परंतप ।</s-l><s-l>जगर्जुरुच्चैर्बलवच्च विव्यधुः शरैः सुमुक्तैरितरेतरं पृथक् ॥ ६८ ॥</s-l></s-lg><s-lg><s-l>शरान्धकारे तु महात्मभिः कृते महामृधे योधवरैः परस्परम् ।</s-l><s-l>बभुर्दशाशा न दिवं च पार्थिव प्रभा च सूर्यस्य तमोवृताभवत् ॥ ६९ ॥</s-l></s-lg>