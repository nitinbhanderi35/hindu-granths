<s-lg><s-l> दुर्योधन उवाच ।</s-l><s-l>अयं ते कर्ण सारथ्यं मद्रराजः करिष्यति ।</s-l><s-l>कृष्णादभ्यधिको यन्ता देवेन्द्रस्येव मातलिः ॥ १ ॥</s-l></s-lg><s-lg><s-l>यथा हरिहयैर्युक्तं संगृह्णाति स मातलिः ।</s-l><s-l>शल्यस्तव तथाद्यायं संयन्ता रथवाजिनाम् ॥ २ ॥</s-l></s-lg><s-lg><s-l>योधे त्वयि रथस्थे च मद्रराजे च सारथौ ।</s-l><s-l>रथश्रेष्ठो ध्रुवं संख्ये पार्थो नाभिभविष्यति ॥ ३ ॥</s-l></s-lg><s-lg><s-l> संजय उवाच ।</s-l><s-l>ततो दुर्योधनो भूयो मद्रराजं तरस्विनम् ।</s-l><s-l>उवाच राजन्संग्रामे संयच्छन्तं हयोत्तमान् ॥ ४ ॥</s-l></s-lg><s-lg><s-l>त्वयाभिगुप्तो राधेयो विजेष्यति धनंजयम् ।</s-l><s-l>इत्युक्तो रथमास्थाय तथेति प्राह भारत ॥ ५ ॥</s-l></s-lg><s-lg><s-l>शल्येऽभ्युपगते कर्णः सारथिं सुमनोऽब्रवीत् ।</s-l><s-l>स्वं सूत स्यन्दनं मह्यं कल्पयेत्यसकृत्त्वरन् ॥ ६ ॥</s-l></s-lg><s-lg><s-l>ततो जैत्रं रथवरं गन्धर्वनगरोपमम् ।</s-l><s-l>विधिवत्कल्पितं भर्त्रे जयेत्युक्त्वा न्यवेदयत् ॥ ७ ॥</s-l></s-lg><s-lg><s-l>तं रथं रथिनां श्रेष्ठः कर्णोऽभ्यर्च्य यथाविधि ।</s-l><s-l>संपादितं ब्रह्मविदा पूर्वमेव पुरोधसा ॥ ८ ॥</s-l></s-lg><s-lg><s-l>कृत्वा प्रदक्षिणं यत्नादुपस्थाय च भास्करम् ।</s-l><s-l>समीपस्थं मद्रराजं समारोपयदग्रतः ॥ ९ ॥</s-l></s-lg><s-lg><s-l>ततः कर्णस्य दुर्धर्षं स्यन्दनप्रवरं महत् ।</s-l><s-l>आरुरोह महातेजाः शल्यः सिंह इवाचलम् ॥ १० ॥</s-l></s-lg><s-lg><s-l>ततः शल्यास्थितं राजन्कर्णः स्वरथमुत्तमम् ।</s-l><s-l>अध्यतिष्ठद्यथाम्भोदं विद्युत्वन्तं दिवाकरः ॥ ११ ॥</s-l></s-lg><s-lg><s-l>तावेकरथमारूढावादित्याग्निसमत्विषौ ।</s-l><s-l>व्यभ्राजेतां यथा मेघं सूर्याग्नी सहितौ दिवि ॥ १२ ॥</s-l></s-lg><s-lg><s-l>संस्तूयमानौ तौ वीरौ तदास्तां द्युतिमत्तरौ ।</s-l><s-l>ऋत्विक्सदस्यैरिन्द्राग्नी हूयमानाविवाध्वरे ॥ १३ ॥</s-l></s-lg><s-lg><s-l>स शल्यसंगृहीताश्वे रथे कर्णः स्थितोऽभवत् ।</s-l><s-l>धनुर्विस्फारयन्घोरं परिवेषीव भास्करः ॥ १४ ॥</s-l></s-lg><s-lg><s-l>आस्थितः स रथश्रेष्ठं कर्णः शरगभस्तिमान् ।</s-l><s-l>प्रबभौ पुरुषव्याघ्रो मन्दरस्थ इवांशुमान् ॥ १५ ॥</s-l></s-lg><s-lg><s-l>तं रथस्थं महावीरं यान्तं चामिततेजसम् ।</s-l><s-l>दुर्योधनः स्म राधेयमिदं वचनमब्रवीत् ॥ १६ ॥</s-l></s-lg><s-lg><s-l>अकृतं द्रोणभीष्माभ्यां दुष्करं कर्म संयुगे ।</s-l><s-l>कुरुष्वाधिरथे वीर मिषतां सर्वधन्विनाम् ॥ १७ ॥</s-l></s-lg><s-lg><s-l>मनोगतं मम ह्यासीद्भीष्मद्रोणौ महारथौ ।</s-l><s-l>अर्जुनं भीमसेनं च निहन्ताराविति ध्रुवम् ॥ १८ ॥</s-l></s-lg><s-lg><s-l>ताभ्यां यदकृतं वीर वीरकर्म महामृधे ।</s-l><s-l>तत्कर्म कुरु राधेय वज्रपाणिरिवापरः ॥ १९ ॥</s-l></s-lg><s-lg><s-l>गृहाण धर्मराजं वा जहि वा त्वं धनंजयम् ।</s-l><s-l>भीमसेनं च राधेय माद्रीपुत्रौ यमावपि ॥ २० ॥</s-l></s-lg><s-lg><s-l>जयश्च तेऽस्तु भद्रं च प्रयाहि पुरुषर्षभ ।</s-l><s-l>पाण्डुपुत्रस्य सैन्यानि कुरु सर्वाणि भस्मसात् ॥ २१ ॥</s-l></s-lg><s-lg><s-l>ततस्तूर्यसहस्राणि भेरीणामयुतानि च ।</s-l><s-l>वाद्यमानान्यरोचन्त मेघशब्दा यथा दिवि ॥ २२ ॥</s-l></s-lg><s-lg><s-l>प्रतिगृह्य तु तद्वाक्यं रथस्थो रथसत्तमः ।</s-l><s-l>अभ्यभाषत राधेयः शल्यं युद्धविशारदम् ॥ २३ ॥</s-l></s-lg><s-lg><s-l>चोदयाश्वान्महाबाहो यावद्धन्मि धनंजयम् ।</s-l><s-l>भीमसेनं यमौ चोभौ राजानं च युधिष्ठिरम् ॥ २४ ॥</s-l></s-lg><s-lg><s-l>अद्य पश्यतु मे शल्य बाहुवीर्यं धनंजयः ।</s-l><s-l>अस्यतः कङ्कपत्राणां सहस्राणि शतानि च ॥ २५ ॥</s-l></s-lg><s-lg><s-l>अद्य क्षेप्स्याम्यहं शल्य शरान्परमतेजनान् ।</s-l><s-l>पाण्डवानां विनाशाय दुर्योधनजयाय च ॥ २६ ॥</s-l></s-lg><s-lg><s-l> शल्य उवाच ।</s-l><s-l>सूतपुत्र कथं नु त्वं पाण्डवानवमन्यसे ।</s-l><s-l>सर्वास्त्रज्ञान्महेष्वासान्सर्वानेव महारथान् ॥ २७ ॥</s-l></s-lg><s-lg><s-l>अनिवर्तिनो महाभागानजेयान्सत्यविक्रमान् ।</s-l><s-l>अपि संजनयेयुर्ये भयं साक्षाच्छतक्रतोः ॥ २८ ॥</s-l></s-lg><s-lg><s-l>यदा श्रोष्यसि निर्घोषं विस्फूर्जितमिवाशनेः ।</s-l><s-l>राधेय गाण्डिवस्याजौ तदा नैवं वदिष्यसि ॥ २९ ॥</s-l></s-lg><s-lg><s-l> संजय उवाच ।</s-l><s-l>अनादृत्य तु तद्वाक्यं मद्रराजेन भाषितम् ।</s-l><s-l>द्रक्ष्यस्यद्येत्यवोचद्वै शल्यं कर्णो नरेश्वर ॥ ३० ॥</s-l></s-lg><s-lg><s-l>दृष्ट्वा कर्णं महेष्वासं युयुत्सुं समवस्थितम् ।</s-l><s-l>चुक्रुशुः कुरवः सर्वे हृष्टरूपाः परंतप ॥ ३१ ॥</s-l></s-lg><s-lg><s-l>ततो दुन्दुभिघोषेण भेरीणां निनदेन च ।</s-l><s-l>बाणशब्दैश्च विविधैर्गर्जितैश्च तरस्विनाम् ।</s-l><s-l>निर्ययुस्तावका युद्धे मृत्युं कृत्वा निवर्तनम् ॥ ३२ ॥</s-l></s-lg><s-lg><s-l>प्रयाते तु ततः कर्णे योधेषु मुदितेषु च ।</s-l><s-l>चचाल पृथिवी राजन्ररास च सुविस्वरम् ॥ ३३ ॥</s-l></s-lg><s-lg><s-l>निश्चरन्तो व्यदृश्यन्त सूर्यात्सप्त महाग्रहाः ।</s-l><s-l>उल्कापातश्च संजज्ञे दिशां दाहस्तथैव च ।</s-l><s-l>तथाशन्यश्च संपेतुर्ववुर्वाताश्च दारुणाः ॥ ३४ ॥</s-l></s-lg><s-lg><s-l>मृगपक्षिगणाश्चैव बहुशः पृतनां तव ।</s-l><s-l>अपसव्यं तदा चक्रुर्वेदयन्तो महद्भयम् ॥ ३५ ॥</s-l></s-lg><s-lg><s-l>प्रस्थितस्य च कर्णस्य निपेतुस्तुरगा भुवि ।</s-l><s-l>अस्थिवर्षं च पतितमन्तरिक्षाद्भयानकम् ॥ ३६ ॥</s-l></s-lg><s-lg><s-l>जज्वलुश्चैव शस्त्राणि ध्वजाश्चैव चकम्पिरे ।</s-l><s-l>अश्रूणि च व्यमुञ्चन्त वाहनानि विशां पते ॥ ३७ ॥</s-l></s-lg><s-lg><s-l>एते चान्ये च बहव उत्पातास्तत्र मारिष ।</s-l><s-l>समुत्पेतुर्विनाशाय कौरवाणां सुदारुणाः ॥ ३८ ॥</s-l></s-lg><s-lg><s-l>न च तान्गणयामासुः सर्वे ते दैवमोहिताः ।</s-l><s-l>प्रस्थितं सूतपुत्रं च जयेत्यूचुर्नरा भुवि ।</s-l><s-l>निर्जितान्पाण्डवांश्चैव मेनिरे तव कौरवाः ॥ ३९ ॥</s-l></s-lg><s-lg><s-l>ततो रथस्थः परवीरहन्ता भीष्मद्रोणावात्तवीर्यौ निरीक्ष्य ।</s-l><s-l>समज्वलद्भारत पावकाभो वैकर्तनोऽसौ रथकुञ्जरो वृषः ॥ ४० ॥</s-l></s-lg><s-lg><s-l>स शल्यमाभाष्य जगाद वाक्यं पार्थस्य कर्माप्रतिमं च दृष्ट्वा ।</s-l><s-l>मानेन दर्पेण च दह्यमानः क्रोधेन दीप्यन्निव निःश्वसित्वा ॥ ४१ ॥</s-l></s-lg><s-lg><s-l>नाहं महेन्द्रादपि वज्रपाणेः क्रुद्धाद्बिभेम्यात्तधनू रथस्थः ।</s-l><s-l>दृष्ट्वा तु भीष्मप्रमुखाञ्शयानान्न त्वेव मां स्थिरता संजहाति ॥ ४२ ॥</s-l></s-lg><s-lg><s-l>महेन्द्रविष्णुप्रतिमावनिन्दितौ रथाश्वनागप्रवरप्रमाथिनौ ।</s-l><s-l>अवध्यकल्पौ निहतौ यदा परैस्ततो ममाद्यापि रणेऽस्ति साध्वसम् ॥ ४३ ॥</s-l></s-lg><s-lg><s-l>समीक्ष्य संख्येऽतिबलान्नराधिपैर्नराश्वमातङ्गरथाञ्शरैर्हतान् ।</s-l><s-l>कथं न सर्वानहितान्रणेऽवधीन्महास्त्रविद्ब्राह्मणपुंगवो गुरुः ॥ ४४ ॥</s-l></s-lg><s-lg><s-l>स संस्मरन्द्रोणहवं महाहवे ब्रवीमि सत्यं कुरवो निबोधत ।</s-l><s-l>न वो मदन्यः प्रसहेद्रणेऽर्जुनं क्रमागतं मृत्युमिवोग्ररूपिणम् ॥ ४५ ॥</s-l></s-lg><s-lg><s-l>शिक्षा प्रसादश्च बलं धृतिश्च द्रोणे महास्त्राणि च संनतिश्च ।</s-l><s-l>स चेदगान्मृत्युवशं महात्मा सर्वानन्यानातुरानद्य मन्ये ॥ ४६ ॥</s-l></s-lg><s-lg><s-l>नेह ध्रुवं किंचिदपि प्रचिन्त्यं विदुर्लोके कर्मणोऽनित्ययोगात् ।</s-l><s-l>सूर्योदये को हि विमुक्तसंशयो गर्वं कुर्वीताद्य गुरौ निपातिते ॥ ४७ ॥</s-l></s-lg><s-lg><s-l>न नूनमस्त्राणि बलं पराक्रमः क्रिया सुनीतं परमायुधानि वा ।</s-l><s-l>अलं मनुष्यस्य सुखाय वर्तितुं तथा हि युद्धे निहतः परैर्गुरुः ॥ ४८ ॥</s-l></s-lg><s-lg><s-l>हुताशनादित्यसमानतेजसं पराक्रमे विष्णुपुरंदरोपमम् ।</s-l><s-l>नये बृहस्पत्युशनःसमं सदा न चैनमस्त्रं तदपात्सुदुःसहम् ॥ ४९ ॥</s-l></s-lg><s-lg><s-l>संप्रक्रुष्टे रुदितस्त्रीकुमारे पराभूते पौरुषे धार्तराष्ट्रे ।</s-l><s-l>मया कृत्यमिति जानामि शल्य प्रयाहि तस्माद्द्विषतामनीकम् ॥ ५० ॥</s-l></s-lg><s-lg><s-l>यत्र राजा पाण्डवः सत्यसंधो व्यवस्थितो भीमसेनार्जुनौ च ।</s-l><s-l>वासुदेवः सृञ्जयाः सात्यकिश्च यमौ च कस्तौ विषहेन्मदन्यः ॥ ५१ ॥</s-l></s-lg><s-lg><s-l>तस्मात्क्षिप्रं मद्रपते प्रयाहि रणे पाञ्चालान्पाण्डवान्सृञ्जयांश्च ।</s-l><s-l>तान्वा हनिष्यामि समेत्य संख्ये यास्यामि वा द्रोणमुखाय मन्ये ॥ ५२ ॥</s-l></s-lg><s-lg><s-l>न त्वेवाहं न गमिष्यामि मध्यं तेषां शूराणामिति मा शल्य विद्धि ।</s-l><s-l>मित्रद्रोहो मर्षणीयो न मेऽयं त्यक्त्वा प्राणाननुयास्यामि द्रोणम् ॥ ५३ ॥</s-l></s-lg><s-lg><s-l>प्राज्ञस्य मूढस्य च जीवितान्ते प्राणप्रमोक्षोऽन्तकवक्त्रगस्य ।</s-l><s-l>अतो विद्वन्नभियास्यामि पार्थं दिष्टं न शक्यं व्यतिवर्तितुं वै ॥ ५४ ॥</s-l></s-lg><s-lg><s-l>कल्याणवृत्तः सततं हि राजन्वैचित्रवीर्यस्य सुतो ममासीत् ।</s-l><s-l>तस्यार्थसिद्ध्यर्थमहं त्यजामि प्रियान्भोगान्दुस्त्यजं जीवितं च ॥ ५५ ॥</s-l></s-lg><s-lg><s-l>वैयाघ्रचर्माणमकूजनाक्षं हैमत्रिकोशं रजतत्रिवेणुम् ।</s-l><s-l>रथप्रबर्हं तुरगप्रबर्हैर्युक्तं प्रादान्मह्यमिदं हि रामः ॥ ५६ ॥</s-l></s-lg><s-lg><s-l>धनूंषि चित्राणि निरीक्ष्य शल्य ध्वजं गदां सायकांश्चोग्ररूपान् ।</s-l><s-l>असिं च दीप्तं परमायुधं च शङ्खं च शुभ्रं स्वनवन्तमुग्रम् ॥ ५७ ॥</s-l></s-lg><s-lg><s-l>पताकिनं वज्रनिपातनिस्वनं सिताश्वयुक्तं शुभतूणशोभितम् ।</s-l><s-l>इमं समास्थाय रथं रथर्षभं रणे हनिष्याम्यहमर्जुनं बलात् ॥ ५८ ॥</s-l></s-lg><s-lg><s-l>तं चेन्मृत्युः सर्वहरोऽभिरक्षते सदाप्रमत्तः समरे पाण्डुपुत्रम् ।</s-l><s-l>तं वा हनिष्यामि समेत्य युद्धे यास्यामि वा भीष्ममुखो यमाय ॥ ५९ ॥</s-l></s-lg><s-lg><s-l>यमवरुणकुबेरवासवा वा यदि युगपत्सगणा महाहवे ।</s-l><s-l>जुगुपिषव इहैत्य पाण्डवं किमु बहुना सह तैर्जयामि तम् ॥ ६० ॥</s-l></s-lg><s-lg><s-l>इति रणरभसस्य कत्थतस्तदुपनिशम्य वचः स मद्रराट् ।</s-l><s-l>अवहसदवमन्य वीर्यवान्प्रतिषिषिधे च जगाद चोत्तरम् ॥ ६१ ॥</s-l></s-lg><s-lg><s-l>विरम विरम कर्ण कत्थनादतिरभसोऽस्यति चाप्ययुक्तवाक् ।</s-l><s-l>क्व च हि नरवरो धनंजयः क्व पुनरिह त्वमुपारमाबुध ॥ ६२ ॥</s-l></s-lg><s-lg><s-l>यदुसदनमुपेन्द्रपालितं त्रिदिवमिवामरराजरक्षितम् ।</s-l><s-l>प्रसभमिह विलोक्य को हरेत्पुरुषवरावरजामृतेऽर्जुनात् ॥ ६३ ॥</s-l></s-lg><s-lg><s-l>त्रिभुवनसृजमीश्वरेश्वरं क इह पुमान्भवमाह्वयेद्युधि ।</s-l><s-l>मृगवधकलहे ऋतेऽर्जुनात्सुरपतिवीर्यसमप्रभावतः ॥ ६४ ॥</s-l></s-lg><s-lg><s-l>असुरसुरमहोरगान्नरान्गरुडपिशाचसयक्षराक्षसान् ।</s-l><s-l>इषुभिरजयदग्निगौरवात्स्वभिलषितं च हविर्ददौ जयः ॥ ६५ ॥</s-l></s-lg><s-lg><s-l>स्मरसि ननु यदा परैर्हृतः स च धृतराष्ट्रसुतो विमोक्षितः ।</s-l><s-l>दिनकरज नरोत्तमैर्यदा मरुषु बहून्विनिहत्य तानरीन् ॥ ६६ ॥</s-l></s-lg><s-lg><s-l>प्रथममपि पलायिते त्वयि प्रियकलहा धृतराष्ट्रसूनवः ।</s-l><s-l>स्मरसि ननु यदा प्रमोचिताः खचरगणानवजित्य पाण्डवैः ॥ ६७ ॥</s-l></s-lg><s-lg><s-l>समुदितबलवाहनाः पुनः पुरुषवरेण जिताः स्थ गोग्रहे ।</s-l><s-l>सगुरुगुरुसुताः सभीष्मकाः किमु न जितः स तदा त्वयार्जुनः ॥ ६८ ॥</s-l></s-lg><s-lg><s-l>इदमपरमुपस्थितं पुनस्तव निधनाय सुयुद्धमद्य वै ।</s-l><s-l>यदि न रिपुभयात्पलायसे समरगतोऽद्य हतोऽसि सूतज ॥ ६९ ॥</s-l></s-lg><s-lg><s-l> संजय उवाच ।</s-l><s-l>इति बहुपरुषं प्रभाषति प्रमनसि मद्रपतौ रिपुस्तवम् ।</s-l><s-l>भृशमतिरुषितः परं वृषः कुरुपृतनापतिराह मद्रपम् ॥ ७० ॥</s-l></s-lg><s-lg><s-l>भवतु भवतु किं विकत्थसे ननु मम तस्य च युद्धमुद्यतम् ।</s-l><s-l>यदि स जयति मां महाहवे तत इदमस्तु सुकत्थितं तव ॥ ७१ ॥</s-l></s-lg><s-lg><s-l>एवमस्त्विति मद्रेश उक्त्वा नोत्तरमुक्तवान् ।</s-l><s-l>याहि मद्रेश चाप्येनं कर्णः प्राह युयुत्सया ॥ ७२ ॥</s-l></s-lg><s-lg><s-l>स रथः प्रययौ शत्रूञ्श्वेताश्वः शल्यसारथिः ।</s-l><s-l>निघ्नन्नमित्रान्समरे तमो घ्नन्सविता यथा ॥ ७३ ॥</s-l></s-lg><s-lg><s-l>ततः प्रायात्प्रीतिमान्वै रथेन वैयाघ्रेण श्वेतयुजाथ कर्णः ।</s-l><s-l>स चालोक्य ध्वजिनीं पाण्डवानां धनंजयं त्वरया पर्यपृच्छत् ॥ ७४ ॥</s-l></s-lg>