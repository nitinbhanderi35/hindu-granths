<s-lg><s-l> धृतराष्ट्र उवाच ।</s-l><s-l>सेनापत्यं तु संप्राप्य कर्णो वैकर्तनस्तदा ।</s-l><s-l>तथोक्तश्च स्वयं राज्ञा स्निग्धं भ्रातृसमं वचः ॥ १ ॥</s-l></s-lg><s-lg><s-l>योगमाज्ञाप्य सेनाया आदित्येऽभ्युदिते तदा ।</s-l><s-l>अकरोत्किं महाप्राज्ञस्तन्ममाचक्ष्व संजय ॥ २ ॥</s-l></s-lg><s-lg><s-l> संजय उवाच ।</s-l><s-l>कर्णस्य मतमाज्ञाय पुत्रस्ते भरतर्षभ ।</s-l><s-l>योगमाज्ञापयामास नान्दीतूर्यपुरःसरम् ॥ ३ ॥</s-l></s-lg><s-lg><s-l>महत्यपररात्रे तु तव पुत्रस्य मारिष ।</s-l><s-l>योगो योगेति सहसा प्रादुरासीन्महास्वनः ॥ ४ ॥</s-l></s-lg><s-lg><s-l>नागानां कल्पमानानां रथानां च वरूथिनाम् ।</s-l><s-l>संनह्यतां पदातीनां वाजिनां च विशां पते ॥ ५ ॥</s-l></s-lg><s-lg><s-l>क्रोशतां चापि योधानां त्वरितानां परस्परम् ।</s-l><s-l>बभूव तुमुलः शब्दो दिवस्पृक्सुमहांस्तदा ॥ ६ ॥</s-l></s-lg><s-lg><s-l>ततः श्वेतपताकेन बालार्काकारवाजिना ।</s-l><s-l>हेमपृष्ठेन धनुषा हस्तिकक्ष्येण केतुना ॥ ७ ॥</s-l></s-lg><s-lg><s-l>तूणेन शरपूर्णेन साङ्गदेन वरूथिना ।</s-l><s-l>शतघ्नीकिङ्किणीशक्तिशूलतोमरधारिणा ॥ ८ ॥</s-l></s-lg><s-lg><s-l>कार्मुकेणोपपन्नेन विमलादित्यवर्चसा ।</s-l><s-l>रथेनातिपताकेन सूतपुत्रो व्यदृश्यत ॥ ९ ॥</s-l></s-lg><s-lg><s-l>धमन्तं वारिजं तात हेमजालविभूषितम् ।</s-l><s-l>विधुन्वानं महच्चापं कार्तस्वरविभूषितम् ॥ १० ॥</s-l></s-lg><s-lg><s-l>दृष्ट्वा कर्णं महेष्वासं रथस्थं रथिनां वरम् ।</s-l><s-l>भानुमन्तमिवोद्यन्तं तमो घ्नन्तं सहस्रशः ॥ ११ ॥</s-l></s-lg><s-lg><s-l>न भीष्मव्यसनं केचिन्नापि द्रोणस्य मारिष ।</s-l><s-l>नान्येषां पुरुषव्याघ्र मेनिरे तत्र कौरवाः ॥ १२ ॥</s-l></s-lg><s-lg><s-l>ततस्तु त्वरयन्योधाञ्शङ्खशब्देन मारिष ।</s-l><s-l>कर्णो निष्कासयामास कौरवाणां वरूथिनीम् ॥ १३ ॥</s-l></s-lg><s-lg><s-l>व्यूहं व्यूह्य महेष्वासो माकरं शत्रुतापनः ।</s-l><s-l>प्रत्युद्ययौ तदा कर्णः पाण्डवान्विजिगीषया ॥ १४ ॥</s-l></s-lg><s-lg><s-l>मकरस्य तु तुण्डे वै कर्णो राजन्व्यवस्थितः ।</s-l><s-l>नेत्राभ्यां शकुनिः शूर उलूकश्च महारथः ॥ १५ ॥</s-l></s-lg><s-lg><s-l>द्रोणपुत्रस्तु शिरसि ग्रीवायां सर्वसोदराः ।</s-l><s-l>मध्ये दुर्योधनो राजा बलेन महता वृतः ॥ १६ ॥</s-l></s-lg><s-lg><s-l>वामे पादे तु राजेन्द्र कृतवर्मा व्यवस्थितः ।</s-l><s-l>नारायणबलैर्युक्तो गोपालैर्युद्धदुर्मदः ॥ १७ ॥</s-l></s-lg><s-lg><s-l>पादे तु दक्षिणे राजन्गौतमः सत्यविक्रमः ।</s-l><s-l>त्रिगर्तैश्च महेष्वासैर्दाक्षिणात्यैश्च संवृतः ॥ १८ ॥</s-l></s-lg><s-lg><s-l>अनुपादस्तु यो वामस्तत्र शल्यो व्यवस्थितः ।</s-l><s-l>महत्या सेनया सार्धं मद्रदेशसमुत्थया ॥ १९ ॥</s-l></s-lg><s-lg><s-l>दक्षिणे तु महाराज सुषेणः सत्यसंगरः ।</s-l><s-l>वृतो रथसहस्रैश्च दन्तिनां च शतैस्तथा ॥ २० ॥</s-l></s-lg><s-lg><s-l>पुच्छे आस्तां महावीरौ भ्रातरौ पार्थिवौ तदा ।</s-l><s-l>चित्रसेनश्च चित्रश्च महत्या सेनया वृतौ ॥ २१ ॥</s-l></s-lg><s-lg><s-l>ततः प्रयाते राजेन्द्र कर्णे नरवरोत्तमे ।</s-l><s-l>धनंजयमभिप्रेक्ष्य धर्मराजोऽब्रवीदिदम् ॥ २२ ॥</s-l></s-lg><s-lg><s-l>पश्य पार्थ महासेनां धार्तराष्ट्रस्य संयुगे ।</s-l><s-l>कर्णेन निर्मितां वीर गुप्तां वीरैर्महारथैः ॥ २३ ॥</s-l></s-lg><s-lg><s-l>हतवीरतमा ह्येषा धार्तराष्ट्री महाचमूः ।</s-l><s-l>फल्गुशेषा महाबाहो तृणैस्तुल्या मता मम ॥ २४ ॥</s-l></s-lg><s-lg><s-l>एको ह्यत्र महेष्वासः सूतपुत्रो व्यवस्थितः ।</s-l><s-l>सदेवासुरगन्धर्वैः सकिंनरमहोरगैः ।</s-l><s-l>चराचरैस्त्रिभिर्लोकैर्योऽजय्यो रथिनां वरः ॥ २५ ॥</s-l></s-lg><s-lg><s-l>तं हत्वाद्य महाबाहो विजयस्तव फल्गुन ।</s-l><s-l>उद्धृतश्च भवेच्छल्यो मम द्वादशवार्षिकः ।</s-l><s-l>एवं ज्ञात्वा महाबाहो व्यूहं व्यूह यथेच्छसि ॥ २६ ॥</s-l></s-lg><s-lg><s-l>भ्रातुस्तद्वचनं श्रुत्वा पाण्डवः श्वेतवाहनः ।</s-l><s-l>अर्धचन्द्रेण व्यूहेन प्रत्यव्यूहत तां चमूम् ॥ २७ ॥</s-l></s-lg><s-lg><s-l>वामपार्श्वेऽभवद्राजन्भीमसेनो व्यवस्थितः ।</s-l><s-l>दक्षिणे च महेष्वासो धृष्टद्युम्नो महाबलः ॥ २८ ॥</s-l></s-lg><s-lg><s-l>मध्ये व्यूहस्य साक्षात्तु पाण्डवः कृष्णसारथिः ।</s-l><s-l>नकुलः सहदेवश्च धर्मराजश्च पृष्ठतः ॥ २९ ॥</s-l></s-lg><s-lg><s-l>चक्ररक्षौ तु पाञ्चाल्यौ युधामन्यूत्तमौजसौ ।</s-l><s-l>नार्जुनं जहतुर्युद्धे पाल्यमानौ किरीटिना ॥ ३० ॥</s-l></s-lg><s-lg><s-l>शेषा नृपतयो वीराः स्थिता व्यूहस्य दंशिताः ।</s-l><s-l>यथाभावं यथोत्साहं यथासत्त्वं च भारत ॥ ३१ ॥</s-l></s-lg><s-lg><s-l>एवमेतन्महाव्यूहं व्यूह्य भारत पाण्डवाः ।</s-l><s-l>तावकाश्च महेष्वासा युद्धायैव मनो दधुः ॥ ३२ ॥</s-l></s-lg><s-lg><s-l>दृष्ट्वा व्यूढां तव चमूं सूतपुत्रेण संयुगे ।</s-l><s-l>निहतान्पाण्डवान्मेने तव पुत्रः सहान्वयः ॥ ३३ ॥</s-l></s-lg><s-lg><s-l>तथैव पाण्डवीं सेनां व्यूढां दृष्ट्वा युधिष्ठिरः ।</s-l><s-l>धार्तराष्ट्रान्हतान्मेने सकर्णान्वै जनाधिप ॥ ३४ ॥</s-l></s-lg><s-lg><s-l>ततः शङ्खाश्च भेर्यश्च पणवानकगोमुखाः ।</s-l><s-l>सहसैवाभ्यहन्यन्त सशब्दाश्च समन्ततः ॥ ३५ ॥</s-l></s-lg><s-lg><s-l>सेनयोरुभयो राजन्प्रावाद्यन्त महास्वनाः ।</s-l><s-l>सिंहनादश्च संजज्ञे शूराणां जयगृद्धिनाम् ॥ ३६ ॥</s-l></s-lg><s-lg><s-l>हयहेषितशब्दाश्च वारणानां च बृंहितम् ।</s-l><s-l>रथनेमिस्वनाश्चोग्राः संबभूवुर्जनाधिप ॥ ३७ ॥</s-l></s-lg><s-lg><s-l>न द्रोणव्यसनं कश्चिज्जानीते भरतर्षभ ।</s-l><s-l>दृष्ट्वा कर्णं महेष्वासं मुखे व्यूहस्य दंशितम् ॥ ३८ ॥</s-l></s-lg><s-lg><s-l>उभे सेने महासत्त्वे प्रहृष्टनरकुञ्जरे ।</s-l><s-l>योद्धुकामे स्थिते राजन्हन्तुमन्योन्यमञ्जसा ॥ ३९ ॥</s-l></s-lg><s-lg><s-l>तत्र यत्तौ सुसंरब्धौ दृष्ट्वान्योन्यं व्यवस्थितौ ।</s-l><s-l>अनीकमध्ये राजेन्द्र रेजतुः कर्णपाण्डवौ ॥ ४० ॥</s-l></s-lg><s-lg><s-l>नृत्यमाने तु ते सेने समेयातां परस्परम् ।</s-l><s-l>तयोः पक्षैः प्रपक्षैश्च निर्जग्मुर्वै युयुत्सवः ॥ ४१ ॥</s-l></s-lg><s-lg><s-l>ततः प्रववृते युद्धं नरवारणवाजिनाम् ।</s-l><s-l>रथिनां च महाराज अन्योन्यं निघ्नतां दृढम् ॥ ४२ ॥</s-l></s-lg>