<s-lg><s-l> संजय उवाच ।</s-l><s-l>अथाब्रवीद्वासुदेवो रथस्थो राधेय दिष्ट्या स्मरसीह धर्मम् ।</s-l><s-l>प्रायेण नीचा व्यसनेषु मग्ना निन्दन्ति दैवं कुकृतं न तत्तत् ॥ १ ॥</s-l></s-lg><s-lg><s-l>यद्द्रौपदीमेकवस्त्रां सभायामानाय्य त्वं चैव सुयोधनश्च ।</s-l><s-l>दुःशासनः शकुनिः सौबलश्च न ते कर्ण प्रत्यभात्तत्र धर्मः ॥ २ ॥</s-l></s-lg><s-lg><s-l>यदा सभायां कौन्तेयमनक्षज्ञं युधिष्ठिरम् ।</s-l><s-l>अक्षज्ञः शकुनिर्जेता तदा धर्मः क्व ते गतः ॥ ३ ॥</s-l></s-lg><s-lg><s-l>यदा रजस्वलां कृष्णां दुःशासनवशे स्थिताम् ।</s-l><s-l>सभायां प्राहसः कर्ण क्व ते धर्मस्तदा गतः ॥ ४ ॥</s-l></s-lg><s-lg><s-l>राज्यलुब्धः पुनः कर्ण समाह्वयसि पाण्डवम् ।</s-l><s-l>गान्धारराजमाश्रित्य क्व ते धर्मस्तदा गतः ॥ ५ ॥</s-l></s-lg><s-lg><s-l>एवमुक्ते तु राधेये वासुदेवेन पाण्डवम् ।</s-l><s-l>मन्युरभ्याविशत्तीव्रः स्मृत्वा तत्तद्धनंजयम् ॥ ६ ॥</s-l></s-lg><s-lg><s-l>तस्य क्रोधेन सर्वेभ्यः स्रोतोभ्यस्तेजसोऽर्चिषः ।</s-l><s-l>प्रादुरासन्महाराज तदद्भुतमिवाभवत् ॥ ७ ॥</s-l></s-lg><s-lg><s-l>तं समीक्ष्य ततः कर्णो ब्रह्मास्त्रेण धनंजयम् ।</s-l><s-l>अभ्यवर्षत्पुनर्यत्नमकरोद्रथसर्जने ।</s-l><s-l>तदस्त्रमस्त्रेणावार्य प्रजहारास्य पाण्डवः ॥ ८ ॥</s-l></s-lg><s-lg><s-l>ततोऽन्यदस्त्रं कौन्तेयो दयितं जातवेदसः ।</s-l><s-l>मुमोच कर्णमुद्दिश्य तत्प्रजज्वाल वै भृशम् ॥ ९ ॥</s-l></s-lg><s-lg><s-l>वारुणेन ततः कर्णः शमयामास पावकम् ।</s-l><s-l>जीमूतैश्च दिशः सर्वाश्चक्रे तिमिरदुर्दिनाः ॥ १० ॥</s-l></s-lg><s-lg><s-l>पाण्डवेयस्त्वसंभ्रान्तो वायव्यास्त्रेण वीर्यवान् ।</s-l><s-l>अपोवाह तदाभ्राणि राधेयस्य प्रपश्यतः ॥ ११ ॥</s-l></s-lg><s-lg><s-l>तं हस्तिकक्ष्याप्रवरं च बाणैः सुवर्णमुक्तामणिवज्रमृष्टम् ।</s-l><s-l>कालप्रयत्नोत्तमशिल्पियत्नैः कृतं सुरूपं वितमस्कमुच्चैः ॥ १२ ॥</s-l></s-lg><s-lg><s-l>ऊर्जस्करं तव सैन्यस्य नित्यममित्रवित्रासनमीड्यरूपम् ।</s-l><s-l>विख्यातमादित्यसमस्य लोके त्विषा समं पावकभानुचन्द्रैः ॥ १३ ॥</s-l></s-lg><s-lg><s-l>ततः क्षुरेणाधिरथेः किरीटी सुवर्णपुङ्खेन शितेन यत्तः ।</s-l><s-l>श्रिया ज्वलन्तं ध्वजमुन्ममाथ महारथस्याधिरथेर्महात्मा ॥ १४ ॥</s-l></s-lg><s-lg><s-l>यशश्च धर्मश्च जयश्च मारिष प्रियाणि सर्वाणि च तेन केतुना ।</s-l><s-l>तदा कुरूणां हृदयानि चापतन्बभूव हाहेति च निस्वनो महान् ॥ १५ ॥</s-l></s-lg><s-lg><s-l>अथ त्वरन्कर्णवधाय पाण्डवो महेन्द्रवज्रानलदण्डसंनिभम् ।</s-l><s-l>आदत्त पार्थोऽञ्जलिकं निषङ्गात्सहस्ररश्मेरिव रश्मिमुत्तमम् ॥ १६ ॥</s-l></s-lg><s-lg><s-l>मर्मच्छिदं शोणितमांसदिग्धं वैश्वानरार्कप्रतिमं महार्हम् ।</s-l><s-l>नराश्वनागासुहरं त्र्यरत्निं षड्वाजमञ्जोगतिमुग्रवेगम् ॥ १७ ॥</s-l></s-lg><s-lg><s-l>सहस्रनेत्राशनितुल्यतेजसं समानक्रव्यादमिवातिदुःसहम् ।</s-l><s-l>पिनाकनारायणचक्रसंनिभं भयंकरं प्राणभृतां विनाशनम् ॥ १८ ॥</s-l></s-lg><s-lg><s-l>युक्त्वा महास्त्रेण परेण मन्त्रविद्विकृष्य गाण्डीवमुवाच सस्वनम् ।</s-l><s-l>अयं महास्त्रोऽप्रतिमो धृतः शरः शरीरभिच्चासुहरश्च दुर्हृदः ॥ १९ ॥</s-l></s-lg><s-lg><s-l>तपोऽस्ति तप्तं गुरवश्च तोषिता मया यदिष्टं सुहृदां तथा श्रुतम् ।</s-l><s-l>अनेन सत्येन निहन्त्वयं शरः सुदंशितः कर्णमरिं ममाजितः ॥ २० ॥</s-l></s-lg><s-lg><s-l>इत्यूचिवांस्तं स मुमोच बाणं धनंजयः कर्णवधाय घोरम् ।</s-l><s-l>कृत्यामथर्वाङ्गिरसीमिवोग्रां दीप्तामसह्यां युधि मृत्युनापि ॥ २१ ॥</s-l></s-lg><s-lg><s-l>ब्रुवन्किरीटी तमतिप्रहृष्टो अयं शरो मे विजयावहोऽस्तु ।</s-l><s-l>जिघांसुरर्केन्दुसमप्रभावः कर्णं समाप्तिं नयतां यमाय ॥ २२ ॥</s-l></s-lg><s-lg><s-l>तेनेषुवर्येण किरीटमाली प्रहृष्टरूपो विजयावहेन ।</s-l><s-l>जिघांसुरर्केन्दुसमप्रभेण चक्रे विषक्तं रिपुमाततायी ॥ २३ ॥</s-l></s-lg><s-lg><s-l>तदुद्यतादित्यसमानवर्चसं शरन्नभोमध्यगभास्करोपमम् ।</s-l><s-l>वराङ्गमुर्व्यामपतच्चमूपतेर्दिवाकरोऽस्तादिव रक्तमण्डलः ॥ २४ ॥</s-l></s-lg><s-lg><s-l>तदस्य देही सततं सुखोदितं स्वरूपमत्यर्थमुदारकर्मणः ।</s-l><s-l>परेण कृच्छ्रेण शरीरमत्यजद्गृहं महर्द्धीव ससङ्गमीश्वरः ॥ २५ ॥</s-l></s-lg><s-lg><s-l>शरैर्विभुग्नं व्यसु तद्विवर्मणः पपात कर्णस्य शरीरमुच्छ्रितम् ।</s-l><s-l>स्रवद्व्रणं गैरिकतोयविस्रवं गिरेर्यथा वज्रहतं शिरस्तथा ॥ २६ ॥</s-l></s-lg><s-lg><s-l>देहात्तु कर्णस्य निपातितस्य तेजो दीप्तं खं विगाह्याचिरेण ।</s-l><s-l>तदद्भुतं सर्वमनुष्ययोधाः पश्यन्ति राजन्निहते स्म कर्णे ॥ २७ ॥</s-l></s-lg><s-lg><s-l>तं सोमकाः प्रेक्ष्य हतं शयानं प्रीता नादं सह सैन्यैरकुर्वन् ।</s-l><s-l>तूर्याणि चाजघ्नुरतीव हृष्टा वासांसि चैवादुधुवुर्भुजांश्च ।</s-l><s-l>बलान्विताश्चाप्यपरे ह्यनृत्यन्नन्योन्यमाश्लिष्य नदन्त ऊचुः ॥ २८ ॥</s-l></s-lg><s-lg><s-l>दृष्ट्वा तु कर्णं भुवि निष्टनन्तं हतं रथात्सायकेनावभिन्नम् ।</s-l><s-l>महानिलेनाग्निमिवापविद्धं यज्ञावसाने शयने निशान्ते ॥ २९ ॥</s-l></s-lg><s-lg><s-l>शरैराचितसर्वाङ्गः शोणितौघपरिप्लुतः ।</s-l><s-l>विभाति देहः कर्णस्य स्वरश्मिभिरिवांशुमान् ॥ ३० ॥</s-l></s-lg><s-lg><s-l>प्रताप्य सेनामामित्रीं दीप्तैः शरगभस्तिभिः ।</s-l><s-l>बलिनार्जुनकालेन नीतोऽस्तं कर्णभास्करः ॥ ३१ ॥</s-l></s-lg><s-lg><s-l>अस्तं गच्छन्यथादित्यः प्रभामादाय गच्छति ।</s-l><s-l>एवं जीवितमादाय कर्णस्येषुर्जगाम ह ॥ ३२ ॥</s-l></s-lg><s-lg><s-l>अपराह्णे पराह्णस्य सूतपुत्रस्य मारिष ।</s-l><s-l>छिन्नमञ्जलिकेनाजौ सोत्सेधमपतच्छिरः ॥ ३३ ॥</s-l></s-lg><s-lg><s-l>उपर्युपरि सैन्यानां तस्य शत्रोस्तदञ्जसा ।</s-l><s-l>शिरः कर्णस्य सोत्सेधमिषुः सोऽपाहरद्द्रुतम् ॥ ३४ ॥</s-l></s-lg><s-lg><s-l> संजय उवाच ।</s-l><s-l>कर्णं तु शूरं पतितं पृथिव्यां शराचितं शोणितदिग्धगात्रम् ।</s-l><s-l>दृष्ट्वा शयानं भुवि मद्रराजश्छिन्नध्वजेनापययौ रथेन ॥ ३५ ॥</s-l></s-lg><s-lg><s-l>कर्णे हते कुरवः प्राद्रवन्त भयार्दिता गाढविद्धाश्च संख्ये ।</s-l><s-l>अवेक्षमाणा मुहुरर्जुनस्य ध्वजं महान्तं वपुषा ज्वलन्तम् ॥ ३६ ॥</s-l></s-lg><s-lg><s-l>सहस्रनेत्रप्रतिमानकर्मणः सहस्रपत्रप्रतिमाननं शुभम् ।</s-l><s-l>सहस्ररश्मिर्दिनसंक्षये यथा तथापतत्तस्य शिरो वसुंधराम् ॥ ३७ ॥</s-l></s-lg>