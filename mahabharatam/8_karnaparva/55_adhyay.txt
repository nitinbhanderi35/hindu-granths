<s-lg><s-l> संजय उवाच ।</s-l><s-l>श्रुत्वा च रथनिर्घोषं सिंहनादं च संयुगे ।</s-l><s-l>अर्जुनः प्राह गोविन्दं शीघ्रं चोदय वाजिनः ॥ १ ॥</s-l></s-lg><s-lg><s-l>अर्जुनस्य वचः श्रुत्वा गोविन्दोऽर्जुनमब्रवीत् ।</s-l><s-l>एष गच्छामि सुक्षिप्रं यत्र भीमो व्यवस्थितः ॥ २ ॥</s-l></s-lg><s-lg><s-l>आयान्तमश्वैर्हिमशङ्खवर्णैः सुवर्णमुक्तामणिजालनद्धैः ।</s-l><s-l>जम्भं जिघांसुं प्रगृहीतवज्रं जयाय देवेन्द्रमिवोग्रमन्युम् ॥ ३ ॥</s-l></s-lg><s-lg><s-l>रथाश्वमातङ्गपदातिसंघा बाणस्वनैर्नेमिखुरस्वनैश्च ।</s-l><s-l>संनादयन्तो वसुधां दिशश्च क्रुद्धा नृसिंहा जयमभ्युदीयुः ॥ ४ ॥</s-l></s-lg><s-lg><s-l>तेषां च पार्थस्य महत्तदासीद्देहासुपाप्मक्षपणं सुयुद्धम् ।</s-l><s-l>त्रैलोक्यहेतोरसुरैर्यथासीद्देवस्य विष्णोर्जयतां वरस्य ॥ ५ ॥</s-l></s-lg><s-lg><s-l>तैरस्तमुच्चावचमायुधौघमेकः प्रचिच्छेद किरीटमाली ।</s-l><s-l>क्षुरार्धचन्द्रैर्निशितैश्च बाणैः शिरांसि तेषां बहुधा च बाहून् ॥ ६ ॥</s-l></s-lg><s-lg><s-l>छत्राणि वालव्यजनानि केतूनश्वान्रथान्पत्तिगणान्द्विपांश्च ।</s-l><s-l>ते पेतुरुर्व्यां बहुधा विरूपा वातप्रभग्नानि यथा वनानि ॥ ७ ॥</s-l></s-lg><s-lg><s-l>सुवर्णजालावतता महागजाः सवैजयन्तीध्वजयोधकल्पिताः ।</s-l><s-l>सुवर्णपुङ्खैरिषुभिः समाचिताश्चकाशिरे प्रज्वलिता यथाचलाः ॥ ८ ॥</s-l></s-lg><s-lg><s-l>विदार्य नागांश्च रथांश्च वाजिनः शरोत्तमैर्वासववज्रसंनिभैः ।</s-l><s-l>द्रुतं ययौ कर्णजिघांसया तथा यथा मरुत्वान्बलभेदने पुरा ॥ ९ ॥</s-l></s-lg><s-lg><s-l>ततः स पुरुषव्याघ्रः सूतसैन्यमरिंदम ।</s-l><s-l>प्रविवेश महाबाहुर्मकरः सागरं यथा ॥ १० ॥</s-l></s-lg><s-lg><s-l>तं दृष्ट्वा तावका राजन्रथपत्तिसमन्विताः ।</s-l><s-l>गजाश्वसादिबहुलाः पाण्डवं समुपाद्रवन् ॥ ११ ॥</s-l></s-lg><s-lg><s-l>तत्राभिद्रवतां पार्थमारावः सुमहानभूत् ।</s-l><s-l>सागरस्येव मत्तस्य यथा स्यात्सलिलस्वनः ॥ १२ ॥</s-l></s-lg><s-lg><s-l>ते तु तं पुरुषव्याघ्रं व्याघ्रा इव महारथाः ।</s-l><s-l>अभ्यद्रवन्त संग्रामे त्यक्त्वा प्राणकृतं भयम् ॥ १३ ॥</s-l></s-lg><s-lg><s-l>तेषामापततां तत्र शरवर्षाणि मुञ्चताम् ।</s-l><s-l>अर्जुनो व्यधमत्सैन्यं महावातो घनानिव ॥ १४ ॥</s-l></s-lg><s-lg><s-l>तेऽर्जुनं सहिता भूत्वा रथवंशैः प्रहारिणः ।</s-l><s-l>अभियाय महेष्वासा विव्यधुर्निशितैः शरैः ॥ १५ ॥</s-l></s-lg><s-lg><s-l>ततोऽर्जुनः सहस्राणि रथवारणवाजिनाम् ।</s-l><s-l>प्रेषयामास विशिखैर्यमस्य सदनं प्रति ॥ १६ ॥</s-l></s-lg><s-lg><s-l>ते वध्यमानाः समरे पार्थचापच्युतैः शरैः ।</s-l><s-l>तत्र तत्र स्म लीयन्ते भये जाते महारथाः ॥ १७ ॥</s-l></s-lg><s-lg><s-l>तेषां चतुःशतान्वीरान्यतमानान्महारथान् ।</s-l><s-l>अर्जुनो निशितैर्बाणैरनयद्यमसादनम् ॥ १८ ॥</s-l></s-lg><s-lg><s-l>ते वध्यमानाः समरे नानालिङ्गैः शितैः शरैः ।</s-l><s-l>अर्जुनं समभित्यज्य दुद्रुवुर्वै दिशो भयात् ॥ १९ ॥</s-l></s-lg><s-lg><s-l>तेषां शब्दो महानासीद्द्रवतां वाहिनीमुखे ।</s-l><s-l>महौघस्येव भद्रं ते गिरिमासाद्य दीर्यतः ॥ २० ॥</s-l></s-lg><s-lg><s-l>तां तु सेनां भृशं विद्ध्वा द्रावयित्वार्जुनः शरैः ।</s-l><s-l>प्रायादभिमुखः पार्थः सूतानीकानि मारिष ॥ २१ ॥</s-l></s-lg><s-lg><s-l>तस्य शब्दो महानासीत्परानभिमुखस्य वै ।</s-l><s-l>गरुडस्येव पततः पन्नगार्थे यथा पुरा ॥ २२ ॥</s-l></s-lg><s-lg><s-l>तं तु शब्दमभिश्रुत्य भीमसेनो महाबलः ।</s-l><s-l>बभूव परमप्रीतः पार्थदर्शनलालसः ॥ २३ ॥</s-l></s-lg><s-lg><s-l>श्रुत्वैव पार्थमायान्तं भीमसेनः प्रतापवान् ।</s-l><s-l>त्यक्त्वा प्राणान्महाराज सेनां तव ममर्द ह ॥ २४ ॥</s-l></s-lg><s-lg><s-l>स वायुवेगप्रतिमो वायुवेगसमो जवे ।</s-l><s-l>वायुवद्व्यचरद्भीमो वायुपुत्रः प्रतापवान् ॥ २५ ॥</s-l></s-lg><s-lg><s-l>तेनार्द्यमाना राजेन्द्र सेना तव विशां पते ।</s-l><s-l>व्यभ्राम्यत महाराज भिन्ना नौरिव सागरे ॥ २६ ॥</s-l></s-lg><s-lg><s-l>तां तु सेनां तदा भीमो दर्शयन्पाणिलाघवम् ।</s-l><s-l>शरैरवचकर्तोग्रैः प्रेषयिष्यन्यमक्षयम् ॥ २७ ॥</s-l></s-lg><s-lg><s-l>तत्र भारत भीमस्य बलं दृष्ट्वातिमानुषम् ।</s-l><s-l>व्यत्रस्यन्त रणे योधाः कालस्येव युगक्षये ॥ २८ ॥</s-l></s-lg><s-lg><s-l>तथार्दितान्भीमबलान्भीमसेनेन भारत ।</s-l><s-l>दृष्ट्वा दुर्योधनो राजा इदं वचनमब्रवीत् ॥ २९ ॥</s-l></s-lg><s-lg><s-l>सैनिकान्स महेष्वासो योधांश्च भरतर्षभ ।</s-l><s-l>समादिशद्रणे सर्वान्हत भीममिति स्म ह ।</s-l><s-l>तस्मिन्हते हतं मन्ये सर्वसैन्यमशेषतः ॥ ३० ॥</s-l></s-lg><s-lg><s-l>प्रतिगृह्य च तामाज्ञां तव पुत्रस्य पार्थिवाः ।</s-l><s-l>भीमं प्रच्छादयामासुः शरवर्षैः समन्ततः ॥ ३१ ॥</s-l></s-lg><s-lg><s-l>गजाश्च बहुला राजन्नराश्च जयगृद्धिनः ।</s-l><s-l>रथा हयाश्च राजेन्द्र परिवव्रुर्वृकोदरम् ॥ ३२ ॥</s-l></s-lg><s-lg><s-l>स तैः परिवृतः शूरैः शूरो राजन्समन्ततः ।</s-l><s-l>शुशुभे भरतश्रेष्ठ नक्षत्रैरिव चन्द्रमाः ॥ ३३ ॥</s-l></s-lg><s-lg><s-l>स रराज तथा संख्ये दर्शनीयो नरोत्तमः ।</s-l><s-l>निर्विशेषं महाराज यथा हि विजयस्तथा ॥ ३४ ॥</s-l></s-lg><s-lg><s-l>तत्र ते पार्थिवाः सर्वे शरवृष्टीः समासृजन् ।</s-l><s-l>क्रोधरक्तेक्षणाः क्रूरा हन्तुकामा वृकोदरम् ॥ ३५ ॥</s-l></s-lg><s-lg><s-l>स विदार्य महासेनां शरैः संनतपर्वभिः ।</s-l><s-l>निश्चक्राम रणाद्भीमो मत्स्यो जालादिवाम्भसि ॥ ३६ ॥</s-l></s-lg><s-lg><s-l>हत्वा दश सहस्राणि गजानामनिवर्तिनाम् ।</s-l><s-l>नृणां शतसहस्रे द्वे द्वे शते चैव भारत ॥ ३७ ॥</s-l></s-lg><s-lg><s-l>पञ्च चाश्वसहस्राणि रथानां शतमेव च ।</s-l><s-l>हत्वा प्रास्यन्दयद्भीमो नदीं शोणितकर्दमाम् ॥ ३८ ॥</s-l></s-lg><s-lg><s-l>शोणितोदां रथावर्तां हस्तिग्राहसमाकुलाम् ।</s-l><s-l>नरमीनामश्वनक्रां केशशैवलशाद्वलाम् ॥ ३९ ॥</s-l></s-lg><s-lg><s-l>संछिन्नभुजनागेन्द्रां बहुरत्नापहारिणीम् ।</s-l><s-l>ऊरुग्राहां मज्जपङ्कां शीर्षोपलसमाकुलाम् ॥ ४० ॥</s-l></s-lg><s-lg><s-l>धनुष्काशां शरावापां गदापरिघकेतनाम् ।</s-l><s-l>योधव्रातवतीं संख्ये वहन्तीं यमसादनम् ॥ ४१ ॥</s-l></s-lg><s-lg><s-l>क्षणेन पुरुषव्याघ्रः प्रावर्तयत निम्नगाम् ।</s-l><s-l>यथा वैतरणीमुग्रां दुस्तरामकृतात्मभिः ॥ ४२ ॥</s-l></s-lg><s-lg><s-l>यतो यतः पाण्डवेयः प्रवृत्तो रथसत्तमः ।</s-l><s-l>ततस्ततोऽपातयत योधाञ्शतसहस्रशः ॥ ४३ ॥</s-l></s-lg><s-lg><s-l>एवं दृष्ट्वा कृतं कर्म भीमसेनेन संयुगे ।</s-l><s-l>दुर्योधनो महाराज शकुनिं वाक्यमब्रवीत् ॥ ४४ ॥</s-l></s-lg><s-lg><s-l>जय मातुल संग्रामे भीमसेनं महाबलम् ।</s-l><s-l>अस्मिञ्जिते जितं मन्ये पाण्डवेयं महाबलम् ॥ ४५ ॥</s-l></s-lg><s-lg><s-l>ततः प्रायान्महाराज सौबलेयः प्रतापवान् ।</s-l><s-l>रणाय महते युक्तो भ्रातृभिः परिवारितः ॥ ४६ ॥</s-l></s-lg><s-lg><s-l>स समासाद्य संग्रामे भीमं भीमपराक्रमम् ।</s-l><s-l>वारयामास तं वीरो वेलेव मकरालयम् ।</s-l><s-l>स न्यवर्तत तं भीमो वार्यमाणः शितैः शरैः ॥ ४७ ॥</s-l></s-lg><s-lg><s-l>शकुनिस्तस्य राजेन्द्र वामे पार्श्वे स्तनान्तरे ।</s-l><s-l>प्रेषयामास नाराचान्रुक्मपुङ्खाञ्शिलाशितान् ॥ ४८ ॥</s-l></s-lg><s-lg><s-l>वर्म भित्त्वा तु सौवर्णं बाणास्तस्य महात्मनः ।</s-l><s-l>न्यमज्जन्त महाराज कङ्कबर्हिणवाससः ॥ ४९ ॥</s-l></s-lg><s-lg><s-l>सोऽतिविद्धो रणे भीमः शरं हेमविभूषितम् ।</s-l><s-l>प्रेषयामास सहसा सौबलं प्रति भारत ॥ ५० ॥</s-l></s-lg><s-lg><s-l>तमायान्तं शरं घोरं शकुनिः शत्रुतापनः ।</s-l><s-l>चिच्छेद शतधा राजन्कृतहस्तो महाबलः ॥ ५१ ॥</s-l></s-lg><s-lg><s-l>तस्मिन्निपतिते भूमौ भीमः क्रुद्धो विशां पते ।</s-l><s-l>धनुश्चिच्छेद भल्लेन सौबलस्य हसन्निव ॥ ५२ ॥</s-l></s-lg><s-lg><s-l>तदपास्य धनुश्छिन्नं सौबलेयः प्रतापवान् ।</s-l><s-l>अन्यदादत्त वेगेन धनुर्भल्लांश्च षोडश ॥ ५३ ॥</s-l></s-lg><s-lg><s-l>तैस्तस्य तु महाराज भल्लैः संनतपर्वभिः ।</s-l><s-l>चतुर्भिः सारथिं ह्यार्च्छद्भीमं पञ्चभिरेव च ॥ ५४ ॥</s-l></s-lg><s-lg><s-l>ध्वजमेकेन चिच्छेद छत्रं द्वाभ्यां विशां पते ।</s-l><s-l>चतुर्भिश्चतुरो वाहान्विव्याध सुबलात्मजः ॥ ५५ ॥</s-l></s-lg><s-lg><s-l>ततः क्रुद्धो महाराज भीमसेनः प्रतापवान् ।</s-l><s-l>शक्तिं चिक्षेप समरे रुक्मदण्डामयस्मयीम् ॥ ५६ ॥</s-l></s-lg><s-lg><s-l>सा भीमभुजनिर्मुक्ता नागजिह्वेव चञ्चला ।</s-l><s-l>निपपात रथे तूर्णं सौबलस्य महात्मनः ॥ ५७ ॥</s-l></s-lg><s-lg><s-l>ततस्तामेव संगृह्य शक्तिं कनकभूषणाम् ।</s-l><s-l>भीमसेनाय चिक्षेप क्रुद्धरूपो विशां पते ॥ ५८ ॥</s-l></s-lg><s-lg><s-l>सा निर्भिद्य भुजं सव्यं पाण्डवस्य महात्मनः ।</s-l><s-l>पपात च ततो भूमौ यथा विद्युन्नभश्च्युता ॥ ५९ ॥</s-l></s-lg><s-lg><s-l>अथोत्क्रुष्टं महाराज धार्तराष्ट्रैः समन्ततः ।</s-l><s-l>न तु तं ममृषे भीमः सिंहनादं तरस्विनाम् ॥ ६० ॥</s-l></s-lg><s-lg><s-l>स संगृह्य धनुः सज्यं त्वरमाणो महारथः ।</s-l><s-l>मुहूर्तादिव राजेन्द्र छादयामास सायकैः ।</s-l><s-l>सौबलस्य बलं संख्ये त्यक्त्वात्मानं महाबलः ॥ ६१ ॥</s-l></s-lg><s-lg><s-l>तस्याश्वांश्चतुरो हत्वा सूतं चैव विशां पते ।</s-l><s-l>ध्वजं चिच्छेद भल्लेन त्वरमाणः पराक्रमी ॥ ६२ ॥</s-l></s-lg><s-lg><s-l>हताश्वं रथमुत्सृज्य त्वरमाणो नरोत्तमः ।</s-l><s-l>तस्थौ विस्फारयंश्चापं क्रोधरक्तेक्षणः श्वसन् ।</s-l><s-l>शरैश्च बहुधा राजन्भीममार्च्छत्समन्ततः ॥ ६३ ॥</s-l></s-lg><s-lg><s-l>प्रतिहत्य तु वेगेन भीमसेनः प्रतापवान् ।</s-l><s-l>धनुश्चिच्छेद संक्रुद्धो विव्याध च शितैः शरैः ॥ ६४ ॥</s-l></s-lg><s-lg><s-l>सोऽतिविद्धो बलवता शत्रुणा शत्रुकर्शनः ।</s-l><s-l>निपपात ततो भूमौ किंचित्प्राणो नराधिप ॥ ६५ ॥</s-l></s-lg><s-lg><s-l>ततस्तं विह्वलं ज्ञात्वा पुत्रस्तव विशां पते ।</s-l><s-l>अपोवाह रथेनाजौ भीमसेनस्य पश्यतः ॥ ६६ ॥</s-l></s-lg><s-lg><s-l>रथस्थे तु नरव्याघ्रे धार्तराष्ट्राः पराङ्मुखाः ।</s-l><s-l>प्रदुद्रुवुर्दिशो भीता भीमाज्जाते महाभये ॥ ६७ ॥</s-l></s-lg><s-lg><s-l>सौबले निर्जिते राजन्भीमसेनेन धन्विना ।</s-l><s-l>भयेन महता भग्नः पुत्रो दुर्योधनस्तव ।</s-l><s-l>अपायाज्जवनैरश्वैः सापेक्षो मातुलं प्रति ॥ ६८ ॥</s-l></s-lg><s-lg><s-l>पराङ्मुखं तु राजानं दृष्ट्वा सैन्यानि भारत ।</s-l><s-l>विप्रजग्मुः समुत्सृज्य द्वैरथानि समन्ततः ॥ ६९ ॥</s-l></s-lg><s-lg><s-l>तान्दृष्ट्वातिरथान्सर्वान्धार्तराष्ट्रान्पराङ्मुखान् ।</s-l><s-l>जवेनाभ्यपतद्भीमः किरञ्शरशतान्बहून् ॥ ७० ॥</s-l></s-lg><s-lg><s-l>ते वध्यमाना भीमेन धार्तराष्ट्राः पराङ्मुखाः ।</s-l><s-l>कर्णमासाद्य समरे स्थिता राजन्समन्ततः ।</s-l><s-l>स हि तेषां महावीर्यो द्वीपोऽभूत्सुमहाबलः ॥ ७१ ॥</s-l></s-lg><s-lg><s-l>भिन्ननौका यथा राजन्द्वीपमासाद्य निर्वृताः ।</s-l><s-l>भवन्ति पुरुषव्याघ्र नाविकाः कालपर्यये ॥ ७२ ॥</s-l></s-lg><s-lg><s-l>तथा कर्णं समासाद्य तावका भरतर्षभ ।</s-l><s-l>समाश्वस्ताः स्थिता राजन्संप्रहृष्टाः परस्परम् ।</s-l><s-l>समाजग्मुश्च युद्धाय मृत्युं कृत्वा निवर्तनम् ॥ ७३ ॥</s-l></s-lg>