<s-lg><s-l> दुर्योधन उवाच ।</s-l><s-l>एवं स भगवान्देवः सर्वलोकपितामहः ।</s-l><s-l>सारथ्यमकरोत्तत्र यत्र रुद्रोऽभवद्रथी ॥ १ ॥</s-l></s-lg><s-lg><s-l>रथिनाभ्यधिको वीरः कर्तव्यो रथसारथिः ।</s-l><s-l>तस्मात्त्वं पुरुषव्याघ्र नियच्छ तुरगान्युधि ॥ २ ॥</s-l></s-lg><s-lg><s-l> संजय उवाच ।</s-l><s-l>ततः शल्यः परिष्वज्य सुतं ते वाक्यमब्रवीत् ।</s-l><s-l>दुर्योधनममित्रघ्नः प्रीतो मद्राधिपस्तदा ॥ ३ ॥</s-l></s-lg><s-lg><s-l>एवं चेन्मन्यसे राजन्गान्धारे प्रियदर्शन ।</s-l><s-l>तस्मात्ते यत्प्रियं किंचित्तत्सर्वं करवाण्यहम् ॥ ४ ॥</s-l></s-lg><s-lg><s-l>यत्रास्मि भरतश्रेष्ठ योग्यः कर्मणि कर्हिचित् ।</s-l><s-l>तत्र सर्वात्मना युक्तो वक्ष्ये कार्यधुरं तव ॥ ५ ॥</s-l></s-lg><s-lg><s-l>यत्तु कर्णमहं ब्रूयां हितकामः प्रियाप्रियम् ।</s-l><s-l>मम तत्क्षमतां सर्वं भवान्कर्णश्च सर्वशः ॥ ६ ॥</s-l></s-lg><s-lg><s-l> कर्ण उवाच ।</s-l><s-l>ईशानस्य यथा ब्रह्मा यथा पार्थस्य केशवः ।</s-l><s-l>तथा नित्यं हिते युक्तो मद्रराज भजस्व नः ॥ ७ ॥</s-l></s-lg><s-lg><s-l> शल्य उवाच ।</s-l><s-l>आत्मनिन्दात्मपूजा च परनिन्दा परस्तवः ।</s-l><s-l>अनाचरितमार्याणां वृत्तमेतच्चतुर्विधम् ॥ ८ ॥</s-l></s-lg><s-lg><s-l>यत्तु विद्वन्प्रवक्ष्यामि प्रत्ययार्थमहं तव ।</s-l><s-l>आत्मनः स्तवसंयुक्तं तन्निबोध यथातथम् ॥ ९ ॥</s-l></s-lg><s-lg><s-l>अहं शक्रस्य सारथ्ये योग्यो मातलिवत्प्रभो ।</s-l><s-l>अप्रमादप्रयोगाच्च ज्ञानविद्याचिकित्सितैः ॥ १० ॥</s-l></s-lg><s-lg><s-l>ततः पार्थेन संग्रामे युध्यमानस्य तेऽनघ ।</s-l><s-l>वाहयिष्यामि तुरगान्विज्वरो भव सूतज ॥ ११ ॥</s-l></s-lg>