<s-lg><s-l> संजय उवाच ।</s-l><s-l>तत्राकरोद्दुष्करं राजपुत्रो दुःशासनस्तुमुले युध्यमानः ।</s-l><s-l>चिच्छेद भीमस्य धनुः क्षुरेण षड्भिः शरैः सारथिमप्यविध्यत् ॥ १ ॥</s-l></s-lg><s-lg><s-l>ततोऽभिनद्बहुभिः क्षिप्रमेव वरेषुभिर्भीमसेनं महात्मा ।</s-l><s-l>स विक्षरन्नाग इव प्रभिन्नो गदामस्मै तुमुले प्राहिणोद्वै ॥ २ ॥</s-l></s-lg><s-lg><s-l>तयाहरद्दश धन्वन्तराणि दुःशासनं भीमसेनः प्रसह्य ।</s-l><s-l>तया हतः पतितो वेपमानो दुःशासनो गदया वेगवत्या ॥ ३ ॥</s-l></s-lg><s-lg><s-l>हयाः ससूताश्च हता नरेन्द्र चूर्णीकृतश्चास्य रथः पतन्त्या ।</s-l><s-l>विध्वस्तवर्माभरणाम्बरस्रग्विचेष्टमानो भृशवेदनार्तः ॥ ४ ॥</s-l></s-lg><s-lg><s-l>ततः स्मृत्वा भीमसेनस्तरस्वी सापत्नकं यत्प्रयुक्तं सुतैस्ते ।</s-l><s-l>रथादवप्लुत्य गतः स भूमौ यत्नेन तस्मिन्प्रणिधाय चक्षुः ॥ ५ ॥</s-l></s-lg><s-lg><s-l>असिं समुद्धृत्य शितं सुधारं कण्ठे समाक्रम्य च वेपमानम् ।</s-l><s-l>उत्कृत्य वक्षः पतितस्य भूमावथापिबच्छोणितमस्य कोष्णम् ।</s-l><s-l>आस्वाद्य चास्वाद्य च वीक्षमाणः क्रुद्धोऽतिवेलं प्रजगाद वाक्यम् ॥ ६ ॥</s-l></s-lg><s-lg><s-l>स्तन्यस्य मातुर्मधुसर्पिषो वा माध्वीकपानस्य च सत्कृतस्य ।</s-l><s-l>दिव्यस्य वा तोयरसस्य पानात्पयोदधिभ्यां मथिताच्च मुख्यात् ।</s-l><s-l>सर्वेभ्य एवाभ्यधिको रसोऽयं मतो ममाद्याहितलोहितस्य ॥ ७ ॥</s-l></s-lg><s-lg><s-l>एवं ब्रुवाणं पुनराद्रवन्तमास्वाद्य वल्गन्तमतिप्रहृष्टम् ।</s-l><s-l>ये भीमसेनं ददृशुस्तदानीं भयेन तेऽपि व्यथिता निपेतुः ॥ ८ ॥</s-l></s-lg><s-lg><s-l>ये चापि तत्रापतिता मनुष्यास्तेषां करेभ्यः पतितं च शस्त्रम् ।</s-l><s-l>भयाच्च संचुक्रुशुरुच्चकैस्ते निमीलिताक्षा ददृशुश्च तन्न ॥ ९ ॥</s-l></s-lg><s-lg><s-l>ये तत्र भीमं ददृशुः समन्ताद्दौःशासनं तद्रुधिरं पिबन्तम् ।</s-l><s-l>सर्वे पलायन्त भयाभिपन्ना नायं मनुष्य इति भाषमाणाः ॥ १० ॥</s-l></s-lg><s-lg><s-l>शृण्वतां लोकवीराणामिदं वचनमब्रवीत् ।</s-l><s-l>एष ते रुधिरं कण्ठात्पिबामि पुरुषाधम ।</s-l><s-l>ब्रूहीदानीं सुसंरब्धः पुनर्गौरिति गौरिति ॥ ११ ॥</s-l></s-lg><s-lg><s-l>प्रमाणकोट्यां शयनं कालकूटस्य भोजनम् ।</s-l><s-l>दशनं चाहिभिः कष्टं दाहं च जतुवेश्मनि ॥ १२ ॥</s-l></s-lg><s-lg><s-l>द्यूतेन राज्यहरणमरण्ये वसतिश्च या ।</s-l><s-l>इष्वस्त्राणि च संग्रामेष्वसुखानि च वेश्मनि ॥ १३ ॥</s-l></s-lg><s-lg><s-l>दुःखान्येतानि जानीमो न सुखानि कदाचन ।</s-l><s-l>धृतराष्ट्रस्य दौरात्म्यात्सपुत्रस्य सदा वयम् ॥ १४ ॥</s-l></s-lg><s-lg><s-l>इत्युक्त्वा वचनं राजञ्जयं प्राप्य वृकोदरः ।</s-l><s-l>पुनराह महाराज स्मयंस्तौ केशवार्जुनौ ॥ १५ ॥</s-l></s-lg><s-lg><s-l>दुःशासने यद्रणे संश्रुतं मे तद्वै सर्वं कृतमद्येह वीरौ ।</s-l><s-l>अद्यैव दास्याम्यपरं द्वितीयं दुर्योधनं यज्ञपशुं विशस्य ।</s-l><s-l>शिरो मृदित्वा च पदा दुरात्मनः शान्तिं लप्स्ये कौरवाणां समक्षम् ॥ १६ ॥</s-l></s-lg><s-lg><s-l>एतावदुक्त्वा वचनं प्रहृष्टो ननाद चोच्चै रुधिरार्द्रगात्रः ।</s-l><s-l>ननर्त चैवातिबलो महात्मा वृत्रं निहत्येव सहस्रनेत्रः ॥ १७ ॥</s-l></s-lg>