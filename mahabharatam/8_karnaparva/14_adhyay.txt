<s-lg><s-l> संजय उवाच ।</s-l><s-l>प्रत्यागत्य पुनर्जिष्णुरहन्संशप्तकान्बहून् ।</s-l><s-l>वक्रानुवक्रगमनादङ्गारक इव ग्रहः ॥ १ ॥</s-l></s-lg><s-lg><s-l>पार्थबाणहता राजन्नराश्वरथकुञ्जराः ।</s-l><s-l>विचेलुर्बभ्रमुर्नेदुः पेतुर्मम्लुश्च मारिष ॥ २ ॥</s-l></s-lg><s-lg><s-l>धुर्यं धुर्यतरान्सूतान्रथांश्च परिसंक्षिपन् ।</s-l><s-l>पाणीन्पाणिगतं शस्त्रं बाहूनपि शिरांसि च ॥ ३ ॥</s-l></s-lg><s-lg><s-l>भल्लैः क्षुरैरर्धचन्द्रैर्वत्सदन्तैश्च पाण्डवः ।</s-l><s-l>चिच्छेदामित्रवीराणां समरे प्रतियुध्यताम् ॥ ४ ॥</s-l></s-lg><s-lg><s-l>वाशितार्थे युयुत्सन्तो वृषभा वृषभं यथा ।</s-l><s-l>आपतन्त्यर्जुनं शूराः शतशोऽथ सहस्रशः ॥ ५ ॥</s-l></s-lg><s-lg><s-l>तेषां तस्य च तद्युद्धमभवल्लोमहर्षणम् ।</s-l><s-l>त्रैलोक्यविजये यादृग्दैत्यानां सह वज्रिणा ॥ ६ ॥</s-l></s-lg><s-lg><s-l>तमविध्यत्त्रिभिर्बाणैर्दन्दशूकैरिवाहिभिः ।</s-l><s-l>उग्रायुधस्ततस्तस्य शिरः कायादपाहरत् ॥ ७ ॥</s-l></s-lg><s-lg><s-l>तेऽर्जुनं सर्वतः क्रुद्धा नानाशस्त्रैरवीवृषन् ।</s-l><s-l>मरुद्भिः प्रेषिता मेघा हिमवन्तमिवोष्णगे ॥ ८ ॥</s-l></s-lg><s-lg><s-l>अस्त्रैरस्त्राणि संवार्य द्विषतां सर्वतोऽर्जुनः ।</s-l><s-l>सम्यगस्तैः शरैः सर्वान्सहितानहनद्बहून् ॥ ९ ॥</s-l></s-lg><s-lg><s-l>छिन्नत्रिवेणुजङ्घेषान्निहतपार्ष्णिसारथीन् ।</s-l><s-l>संछिन्नरश्मियोक्त्राक्षान्व्यनुकर्षयुगान्रथान् ।</s-l><s-l>विध्वस्तसर्वसंनाहान्बाणैश्चक्रेऽर्जुनस्त्वरन् ॥ १० ॥</s-l></s-lg><s-lg><s-l>ते रथास्तत्र विध्वस्ताः परार्ध्या भान्त्यनेकशः ।</s-l><s-l>धनिनामिव वेश्मानि हतान्यग्न्यनिलाम्बुभिः ॥ ११ ॥</s-l></s-lg><s-lg><s-l>द्विपाः संभिन्नमर्माणो वज्राशनिसमैः शरैः ।</s-l><s-l>पेतुर्गिर्यग्रवेश्मानि वज्रवाताग्निभिर्यथा ॥ १२ ॥</s-l></s-lg><s-lg><s-l>सारोहास्तुरगाः पेतुर्बहवोऽर्जुनताडिताः ।</s-l><s-l>निर्जिह्वान्त्राः क्षितौ क्षीणा रुधिरार्द्राः सुदुर्दृशः ॥ १३ ॥</s-l></s-lg><s-lg><s-l>नराश्वनागा नाराचैः संस्यूताः सव्यसाचिना ।</s-l><s-l>बभ्रमुश्चस्खलुः पेतुर्नेदुर्मम्लुश्च मारिष ॥ १४ ॥</s-l></s-lg><s-lg><s-l>अणकैश्च शिलाधौतैर्वज्राशनिविषोपमैः ।</s-l><s-l>शरैर्निजघ्निवान्पार्थो महेन्द्र इव दानवान् ॥ १५ ॥</s-l></s-lg><s-lg><s-l>महार्हवर्माभरणा नानारूपाम्बरायुधाः ।</s-l><s-l>सरथाः सध्वजा वीरा हताः पार्थेन शेरते ॥ १६ ॥</s-l></s-lg><s-lg><s-l>विजिताः पुण्यकर्माणो विशिष्टाभिजनश्रुताः ।</s-l><s-l>गताः शरीरैर्वसुधामूर्जितैः कर्मभिर्दिवम् ॥ १७ ॥</s-l></s-lg><s-lg><s-l>अथार्जुनरथं वीरास्त्वदीयाः समुपाद्रवन् ।</s-l><s-l>नानाजनपदाध्यक्षाः सगणा जातमन्यवः ॥ १८ ॥</s-l></s-lg><s-lg><s-l>उह्यमाना रथाश्वैस्ते पत्तयश्च जिघांसवः ।</s-l><s-l>समभ्यधावन्नस्यन्तो विविधं क्षिप्रमायुधम् ॥ १९ ॥</s-l></s-lg><s-lg><s-l>तदायुधमहावर्षं क्षिप्तं योधमहाम्बुदैः ।</s-l><s-l>व्यधमन्निशितैर्बाणैः क्षिप्रमर्जुनमारुतः ॥ २० ॥</s-l></s-lg><s-lg><s-l>साश्वपत्तिद्विपरथं महाशस्त्रौघमप्लवम् ।</s-l><s-l>सहसा संतितीर्षन्तं पार्थं शस्त्रास्त्रसेतुना ॥ २१ ॥</s-l></s-lg><s-lg><s-l>अथाब्रवीद्वासुदेवः पार्थं किं क्रीडसेऽनघ ।</s-l><s-l>संशप्तकान्प्रमथ्यैतांस्ततः कर्णवधे त्वर ॥ २२ ॥</s-l></s-lg><s-lg><s-l>तथेत्युक्त्वार्जुनः क्षिप्रं शिष्टान्संशप्तकांस्तदा ।</s-l><s-l>आक्षिप्य शस्त्रेण बलाद्दैत्यानिन्द्र इवावधीत् ॥ २३ ॥</s-l></s-lg><s-lg><s-l>आदधत्संदधन्नेषून्दृष्टः कैश्चिद्रणेऽर्जुनः ।</s-l><s-l>विमुञ्चन्वा शराञ्शीघ्रं दृश्यते स्म हि कैरपि ॥ २४ ॥</s-l></s-lg><s-lg><s-l>आश्चर्यमिति गोविन्दो ब्रुवन्नश्वानचोदयत् ।</s-l><s-l>हंसांसगौरास्ते सेनां हंसाः सर इवाविशन् ॥ २५ ॥</s-l></s-lg><s-lg><s-l>ततः संग्रामभूमिं तां वर्तमाने जनक्षये ।</s-l><s-l>अवेक्षमाणो गोविन्दः सव्यसाचिनमब्रवीत् ॥ २६ ॥</s-l></s-lg><s-lg><s-l>एष पार्थ महारौद्रो वर्तते भरतक्षयः ।</s-l><s-l>पृथिव्यां पार्थिवानां वै दुर्योधनकृते महान् ॥ २७ ॥</s-l></s-lg><s-lg><s-l>पश्य भारत चापानि रुक्मपृष्ठानि धन्विनाम् ।</s-l><s-l>महतामपविद्धानि कलापानिषुधीस्तथा ॥ २८ ॥</s-l></s-lg><s-lg><s-l>जातरूपमयैः पुङ्खैः शरांश्च नतपर्वणः ।</s-l><s-l>तैलधौतांश्च नाराचान्निर्मुक्तानिव पन्नगान् ॥ २९ ॥</s-l></s-lg><s-lg><s-l>हस्तिदन्तत्सरून्खड्गाञ्जातरूपपरिष्कृतान् ।</s-l><s-l>आकीर्णांस्तोमरांश्चापांश्चित्रान्हेमविभूषितान् ॥ ३० ॥</s-l></s-lg><s-lg><s-l>वर्माणि चापविद्धानि रुक्मपृष्ठानि भारत ।</s-l><s-l>सुवर्णविकृतान्प्रासाञ्शक्तीः कनकभूषिताः ॥ ३१ ॥</s-l></s-lg><s-lg><s-l>जाम्बूनदमयैः पट्टैर्बद्धाश्च विपुला गदाः ।</s-l><s-l>जातरूपमयीश्चर्ष्टीः पट्टिशान्हेमभूषितान् ॥ ३२ ॥</s-l></s-lg><s-lg><s-l>दण्डैः कनकचित्रैश्च विप्रविद्धान्परश्वधान् ।</s-l><s-l>अयस्कुशान्तान्पतितान्मुसलानि गुरूणि च ॥ ३३ ॥</s-l></s-lg><s-lg><s-l>शतघ्नीः पश्य चित्राश्च विपुलान्परिघांस्तथा ।</s-l><s-l>चक्राणि चापविद्धानि मुद्गरांश्च बहून्रणे ॥ ३४ ॥</s-l></s-lg><s-lg><s-l>नानाविधानि शस्त्राणि प्रगृह्य जयगृद्धिनः ।</s-l><s-l>जीवन्त इव लक्ष्यन्ते गतसत्त्वास्तरस्विनः ॥ ३५ ॥</s-l></s-lg><s-lg><s-l>गदाविमथितैर्गात्रैर्मुसलैर्भिन्नमस्तकान् ।</s-l><s-l>गजवाजिरथक्षुण्णान्पश्य योधान्सहस्रशः ॥ ३६ ॥</s-l></s-lg><s-lg><s-l>मनुष्यगजवाजीनां शरशक्त्यृष्टितोमरैः ।</s-l><s-l>निस्त्रिंशैः पट्टिशैः प्रासैर्नखरैर्लगुडैरपि ॥ ३७ ॥</s-l></s-lg><s-lg><s-l>शरीरैर्बहुधा भिन्नैः शोणितौघपरिप्लुतैः ।</s-l><s-l>गतासुभिरमित्रघ्न संवृता रणभूमयः ॥ ३८ ॥</s-l></s-lg><s-lg><s-l>बाहुभिश्चन्दनादिग्धैः साङ्गदैः शुभभूषणैः ।</s-l><s-l>सतलत्रैः सकेयूरैर्भाति भारत मेदिनी ॥ ३९ ॥</s-l></s-lg><s-lg><s-l>साङ्गुलित्रैर्भुजाग्रैश्च विप्रविद्धैरलंकृतैः ।</s-l><s-l>हस्तिहस्तोपमैश्छिन्नैरूरुभिश्च तरस्विनाम् ॥ ४० ॥</s-l></s-lg><s-lg><s-l>बद्धचूडामणिवरैः शिरोभिश्च सकुण्डलैः ।</s-l><s-l>निकृत्तैर्वृषभाक्षाणां विराजति वसुंधरा ॥ ४१ ॥</s-l></s-lg><s-lg><s-l>कबन्धैः शोणितादिग्धैश्छिन्नगात्रशिरोधरैः ।</s-l><s-l>भूर्भाति भरतश्रेष्ठ शान्तार्चिर्भिरिवाग्निभिः ॥ ४२ ॥</s-l></s-lg><s-lg><s-l>रथान्बहुविधान्भग्नान्हेमकिङ्किणिनः शुभान् ।</s-l><s-l>अश्वांश्च बहुधा पश्य शोणितेन परिप्लुतान् ॥ ४३ ॥</s-l></s-lg><s-lg><s-l>योधानां च महाशङ्खान्पाण्डुरांश्च प्रकीर्णकान् ।</s-l><s-l>निरस्तजिह्वान्मातङ्गाञ्शयानान्पर्वतोपमान् ॥ ४४ ॥</s-l></s-lg><s-lg><s-l>वैजयन्तीविचित्रांश्च हतांश्च गजयोधिनः ।</s-l><s-l>वारणानां परिस्तोमान्सुयुक्ताम्बरकम्बलान् ॥ ४५ ॥</s-l></s-lg><s-lg><s-l>विपाटिता विचित्राश्च रूपचित्राः कुथास्तथा ।</s-l><s-l>भिन्नाश्च बहुधा घण्टाः पतद्भिश्चूर्णिता गजैः ॥ ४६ ॥</s-l></s-lg><s-lg><s-l>वैडूर्यमणिदण्डांश्च पतितानङ्कुशान्भुवि ।</s-l><s-l>बद्धाः सादिध्वजाग्रेषु सुवर्णविकृताः कशाः ॥ ४७ ॥</s-l></s-lg><s-lg><s-l>विचित्रान्मणिचित्रांश्च जातरूपपरिष्कृतान् ।</s-l><s-l>अश्वास्तरपरिस्तोमान्राङ्कवान्पतितान्भुवि ॥ ४८ ॥</s-l></s-lg><s-lg><s-l>चूडामणीन्नरेन्द्राणां विचित्राः काञ्चनस्रजः ।</s-l><s-l>छत्राणि चापविद्धानि चामरव्यजनानि च ॥ ४९ ॥</s-l></s-lg><s-lg><s-l>चन्द्रनक्षत्रभासैश्च वदनैश्चारुकुण्डलैः ।</s-l><s-l>कॢप्तश्मश्रुभिरत्यर्थं वीराणां समलंकृतैः ।</s-l><s-l>वदनैः पश्य संछन्नां महीं शोणितकर्दमाम् ॥ ५० ॥</s-l></s-lg><s-lg><s-l>सजीवांश्च नरान्पश्य कूजमानान्समन्ततः ।</s-l><s-l>उपास्यमानान्बहुभिर्न्यस्तशस्त्रैर्विशां पते ॥ ५१ ॥</s-l></s-lg><s-lg><s-l>ज्ञातिभिः सहितैस्तत्र रोदमानैर्मुहुर्मुहुः ।</s-l><s-l>व्युत्क्रान्तानपरान्योधांश्छादयित्वा तरस्विनः ।</s-l><s-l>पुनर्युद्धाय गच्छन्ति जयगृद्धाः प्रमन्यवः ॥ ५२ ॥</s-l></s-lg><s-lg><s-l>अपरे तत्र तत्रैव परिधावन्ति मानिनः ।</s-l><s-l>ज्ञातिभिः पतितैः शूरैर्याच्यमानास्तथोदकम् ॥ ५३ ॥</s-l></s-lg><s-lg><s-l>जलार्थं च गताः केचिन्निष्प्राणा बहवोऽर्जुन ।</s-l><s-l>संनिवृत्ताश्च ते शूरास्तान्दृष्ट्वैव विचेतसः ॥ ५४ ॥</s-l></s-lg><s-lg><s-l>जलं दृष्ट्वा प्रधावन्ति क्रोशमानाः परस्परम् ।</s-l><s-l>जलं पीत्वा मृतान्पश्य पिबतोऽन्यांश्च भारत ॥ ५५ ॥</s-l></s-lg><s-lg><s-l>परित्यज्य प्रियानन्ये बान्धवान्बान्धवप्रिय ।</s-l><s-l>व्युत्क्रान्ताः समदृश्यन्त तत्र तत्र महारणे ॥ ५६ ॥</s-l></s-lg><s-lg><s-l>पश्यापरान्नरश्रेष्ठ संदष्टौष्ठपुटान्पुनः ।</s-l><s-l>भ्रुकुटीकुटिलैर्वक्त्रैः प्रेक्षमाणान्समन्ततः ॥ ५७ ॥</s-l></s-lg><s-lg><s-l>एतत्तवैवानुरूपं कर्मार्जुन महाहवे ।</s-l><s-l>दिवि वा देवराजस्य त्वया यत्कृतमाहवे ॥ ५८ ॥</s-l></s-lg><s-lg><s-l>एवं तां दर्शयन्कृष्णो युद्धभूमिं किरीटिने ।</s-l><s-l>गच्छन्नेवाशृणोच्छब्दं दुर्योधनबले महत् ॥ ५९ ॥</s-l></s-lg><s-lg><s-l>शङ्खदुन्दुभिनिर्घोषान्भेरीपणवमिश्रितान् ।</s-l><s-l>रथाश्वगजनादांश्च शस्त्रशब्दांश्च दारुणान् ॥ ६० ॥</s-l></s-lg><s-lg><s-l>प्रविश्य तद्बलं कृष्णस्तुरगैर्वातवेगिभिः ।</s-l><s-l>पाण्ड्येनाभ्यर्दितां सेनां त्वदीयां वीक्ष्य धिष्ठितः ॥ ६१ ॥</s-l></s-lg><s-lg><s-l>स हि नानाविधैर्बाणैरिष्वासप्रवरो युधि ।</s-l><s-l>न्यहनद्द्विषतां व्रातान्गतासूनन्तको यथा ॥ ६२ ॥</s-l></s-lg><s-lg><s-l>गजवाजिमनुष्याणां शरीराणि शितैः शरैः ।</s-l><s-l>भित्त्वा प्रहरतां श्रेष्ठो विदेहासूंश्चकार सः ॥ ६३ ॥</s-l></s-lg><s-lg><s-l>शत्रुप्रवीरैरस्तानि नानाशस्त्राणि सायकैः ।</s-l><s-l>भित्त्वा तानहनत्पाण्ड्यः शत्रूञ्शक्र इवासुरान् ॥ ६४ ॥</s-l></s-lg>