<s-lg><s-l> वैशंपायन उवाच ।</s-l><s-l>ततो द्रोणे हते राजन्दुर्योधनमुखा नृपाः ।</s-l><s-l>भृशमुद्विग्नमनसो द्रोणपुत्रमुपागमन् ॥ १ ॥</s-l></s-lg><s-lg><s-l>ते द्रोणमुपशोचन्तः कश्मलाभिहतौजसः ।</s-l><s-l>पर्युपासन्त शोकार्तास्ततः शारद्वतीसुतम् ॥ २ ॥</s-l></s-lg><s-lg><s-l>मुहूर्तं ते समाश्वास्य हेतुभिः शास्त्रसंमितैः ।</s-l><s-l>रात्र्यागमे महीपालाः स्वानि वेश्मानि भेजिरे ॥ ३ ॥</s-l></s-lg><s-lg><s-l>विशेषतः सूतपुत्रो राजा चैव सुयोधनः ।</s-l><s-l>दुःशासनोऽथ शकुनिर्न निद्रामुपलेभिरे ॥ ४ ॥</s-l></s-lg><s-lg><s-l>ते वेश्मस्वपि कौरव्य पृथ्वीशा नाप्नुवन्सुखम् ।</s-l><s-l>चिन्तयन्तः क्षयं तीव्रं निद्रां नैवोपलेभिरे ॥ ५ ॥</s-l></s-lg><s-lg><s-l>सहितास्ते निशायां तु दुर्योधननिवेशने ।</s-l><s-l>अतिप्रचण्डाद्विद्वेषात्पाण्डवानां महात्मनाम् ॥ ६ ॥</s-l></s-lg><s-lg><s-l>यत्तद्द्यूतपरिक्लिष्टां कृष्णामानिन्यिरे सभाम् ।</s-l><s-l>तत्स्मरन्तोऽन्वतप्यन्त भृशमुद्विग्नचेतसः ॥ ७ ॥</s-l></s-lg><s-lg><s-l>चिन्तयन्तश्च पार्थानां तान्क्लेशान्द्यूतकारितान् ।</s-l><s-l>कृच्छ्रेण क्षणदां राजन्निन्युरब्दशतोपमाम् ॥ ८ ॥</s-l></s-lg><s-lg><s-l>ततः प्रभाते विमले स्थिता दिष्टस्य शासने ।</s-l><s-l>चक्रुरावश्यकं सर्वे विधिदृष्टेन कर्मणा ॥ ९ ॥</s-l></s-lg><s-lg><s-l>ते कृत्वावश्यकार्याणि समाश्वस्य च भारत ।</s-l><s-l>योगमाज्ञापयामासुर्युद्धाय च विनिर्ययुः ॥ १० ॥</s-l></s-lg><s-lg><s-l>कर्णं सेनापतिं कृत्वा कृतकौतुकमङ्गलाः ।</s-l><s-l>वाचयित्वा द्विजश्रेष्ठान्दधिपात्रघृताक्षतैः ॥ ११ ॥</s-l></s-lg><s-lg><s-l>निष्कैर्गोभिर्हिरण्येन वासोभिश्च महाधनैः ।</s-l><s-l>वर्ध्यमाना जयाशीर्भिः सूतमागधबन्दिभिः ॥ १२ ॥</s-l></s-lg><s-lg><s-l>तथैव पाण्डवा राजन्कृतसर्वाह्णिकक्रियाः ।</s-l><s-l>शिबिरान्निर्ययू राजन्युद्धाय कृतनिश्चयाः ॥ १३ ॥</s-l></s-lg><s-lg><s-l>ततः प्रववृते युद्धं तुमुलं रोमहर्षणम् ।</s-l><s-l>कुरूणां पाण्डवानां च परस्परवधैषिणाम् ॥ १४ ॥</s-l></s-lg><s-lg><s-l>तयोर्द्वे दिवसे युद्धं कुरुपाण्डवसेनयोः ।</s-l><s-l>कर्णे सेनापतौ राजन्नभूदद्भुतदर्शनम् ॥ १५ ॥</s-l></s-lg><s-lg><s-l>ततः शत्रुक्षयं कृत्वा सुमहान्तं रणे वृषः ।</s-l><s-l>पश्यतां धार्तराष्ट्राणां फल्गुनेन निपातितः ॥ १६ ॥</s-l></s-lg><s-lg><s-l>ततस्तत्संजयः सर्वं गत्वा नागाह्वयं पुरम् ।</s-l><s-l>आचख्यौ धृतराष्ट्राय यद्वृत्तं कुरुजाङ्गले ॥ १७ ॥</s-l></s-lg><s-lg><s-l> जनमेजय उवाच ।</s-l><s-l>आपगेयं हतं श्रुत्वा द्रोणं च समरे परैः ।</s-l><s-l>यो जगाम परामार्तिं वृद्धो राजाम्बिकासुतः ॥ १८ ॥</s-l></s-lg><s-lg><s-l>स श्रुत्वा निहतं कर्णं दुर्योधनहितैषिणम् ।</s-l><s-l>कथं द्विजवर प्राणानधारयत दुःखितः ॥ १९ ॥</s-l></s-lg><s-lg><s-l>यस्मिञ्जयाशां पुत्राणाममन्यत स पार्थिवः ।</s-l><s-l>तस्मिन्हते स कौरव्यः कथं प्राणानधारयत् ॥ २० ॥</s-l></s-lg><s-lg><s-l>दुर्मरं बत मन्येऽहं नृणां कृच्छ्रेऽपि वर्तताम् ।</s-l><s-l>यत्र कर्णं हतं श्रुत्वा नात्यजज्जीवितं नृपः ॥ २१ ॥</s-l></s-lg><s-lg><s-l>तथा शांतनवं वृद्धं ब्रह्मन्बाह्लिकमेव च ।</s-l><s-l>द्रोणं च सोमदत्तं च भूरिश्रवसमेव च ॥ २२ ॥</s-l></s-lg><s-lg><s-l>तथैव चान्यान्सुहृदः पुत्रपौत्रांश्च पातितान् ।</s-l><s-l>श्रुत्वा यन्नाजहात्प्राणांस्तन्मन्ये दुष्करं द्विज ॥ २३ ॥</s-l></s-lg><s-lg><s-l>एतन्मे सर्वमाचक्ष्व विस्तरेण तपोधन ।</s-l><s-l>न हि तृप्यामि पूर्वेषां शृण्वानश्चरितं महत् ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>हते कर्णे महाराज निशि गावल्गणिस्तदा ।</s-l><s-l>दीनो ययौ नागपुरमश्वैर्वातसमैर्जवे ॥ २५ ॥</s-l></s-lg><s-lg><s-l>स हास्तिनपुरं गत्वा भृशमुद्विग्नमानसः ।</s-l><s-l>जगाम धृतराष्ट्रस्य क्षयं प्रक्षीणबान्धवम् ॥ २६ ॥</s-l></s-lg><s-lg><s-l>स समुद्वीक्ष्य राजानं कश्मलाभिहतौजसम् ।</s-l><s-l>ववन्दे प्राञ्जलिर्भूत्वा मूर्ध्ना पादौ नृपस्य ह ॥ २७ ॥</s-l></s-lg><s-lg><s-l>संपूज्य च यथान्यायं धृतराष्ट्रं महीपतिम् ।</s-l><s-l>हा कष्टमिति चोक्त्वा स ततो वचनमाददे ॥ २८ ॥</s-l></s-lg><s-lg><s-l>संजयोऽहं क्षितिपते कच्चिदास्ते सुखं भवान् ।</s-l><s-l>स्वदोषेणापदं प्राप्य कच्चिन्नाद्य विमुह्यसि ॥ २९ ॥</s-l></s-lg><s-lg><s-l>हितान्युक्तानि विदुरद्रोणगाङ्गेयकेशवैः ।</s-l><s-l>अगृहीतान्यनुस्मृत्य कच्चिन्न कुरुषे व्यथाम् ॥ ३० ॥</s-l></s-lg><s-lg><s-l>रामनारदकण्वैश्च हितमुक्तं सभातले ।</s-l><s-l>नगृहीतमनुस्मृत्य कच्चिन्न कुरुषे व्यथाम् ॥ ३१ ॥</s-l></s-lg><s-lg><s-l>सुहृदस्त्वद्धिते युक्तान्भीष्मद्रोणमुखान्परैः ।</s-l><s-l>निहतान्युधि संस्मृत्य कच्चिन्न कुरुषे व्यथाम् ॥ ३२ ॥</s-l></s-lg><s-lg><s-l>तमेवंवादिनं राजा सूतपुत्रं कृताञ्जलिम् ।</s-l><s-l>सुदीर्घमभिनिःश्वस्य दुःखार्त इदमब्रवीत् ॥ ३३ ॥</s-l></s-lg><s-lg><s-l>गाङ्गेये निहते शूरे दिव्यास्त्रवति संजय ।</s-l><s-l>द्रोणे च परमेष्वासे भृशं मे व्यथितं मनः ॥ ३४ ॥</s-l></s-lg><s-lg><s-l>यो रथानां सहस्राणि दंशितानां दशैव हि ।</s-l><s-l>अहन्यहनि तेजस्वी निजघ्ने वसुसंभवः ॥ ३५ ॥</s-l></s-lg><s-lg><s-l>स हतो यज्ञसेनस्य पुत्रेणेह शिखण्डिना ।</s-l><s-l>पाण्डवेयाभिगुप्तेन भृशं मे व्यथितं मनः ॥ ३६ ॥</s-l></s-lg><s-lg><s-l>भार्गवः प्रददौ यस्मै परमास्त्रं महात्मने ।</s-l><s-l>साक्षाद्रामेण यो बाल्ये धनुर्वेद उपाकृतः ॥ ३७ ॥</s-l></s-lg><s-lg><s-l>यस्य प्रसादात्कौन्तेया राजपुत्रा महाबलाः ।</s-l><s-l>महारथत्वं संप्राप्तास्तथान्ये वसुधाधिपाः ॥ ३८ ॥</s-l></s-lg><s-lg><s-l>तं द्रोणं निहतं श्रुत्वा धृष्टद्युम्नेन संयुगे ।</s-l><s-l>सत्यसंधं महेष्वासं भृशं मे व्यथितं मनः ॥ ३९ ॥</s-l></s-lg><s-lg><s-l>त्रैलोक्ये यस्य शास्त्रेषु न पुमान्विद्यते समः ।</s-l><s-l>तं द्रोणं निहतं श्रुत्वा किमकुर्वत मामकाः ॥ ४० ॥</s-l></s-lg><s-lg><s-l>संशप्तकानां च बले पाण्डवेन महात्मना ।</s-l><s-l>धनंजयेन विक्रम्य गमिते यमसादनम् ॥ ४१ ॥</s-l></s-lg><s-lg><s-l>नारायणास्त्रे निहते द्रोणपुत्रस्य धीमतः ।</s-l><s-l>हतशेषेष्वनीकेषु किमकुर्वत मामकाः ॥ ४२ ॥</s-l></s-lg><s-lg><s-l>विप्रद्रुतानहं मन्ये निमग्नः शोकसागरे ।</s-l><s-l>प्लवमानान्हते द्रोणे सन्ननौकानिवार्णवे ॥ ४३ ॥</s-l></s-lg><s-lg><s-l>दुर्योधनस्य कर्णस्य भोजस्य कृतवर्मणः ।</s-l><s-l>मद्रराजस्य शल्यस्य द्रौणेश्चैव कृपस्य च ॥ ४४ ॥</s-l></s-lg><s-lg><s-l>मत्पुत्रशेषस्य तथा तथान्येषां च संजय ।</s-l><s-l>विप्रकीर्णेष्वनीकेषु मुखवर्णोऽभवत्कथम् ॥ ४५ ॥</s-l></s-lg><s-lg><s-l>एतत्सर्वं यथा वृत्तं तत्त्वं गावल्गणे रणे ।</s-l><s-l>आचक्ष्व पाण्डवेयानां मामकानां च सर्वशः ॥ ४६ ॥</s-l></s-lg><s-lg><s-l> संजय उवाच ।</s-l><s-l>पाण्डवेयैर्हि यद्वृत्तं कौरवेयेषु मारिष ।</s-l><s-l>तच्छ्रुत्वा मा व्यथां कार्षीर्दिष्टे न व्यथते मनः ॥ ४७ ॥</s-l></s-lg><s-lg><s-l>यस्मादभावी भावी वा भवेदर्थो नरं प्रति ।</s-l><s-l>अप्राप्तौ तस्य वा प्राप्तौ न कश्चिद्व्यथते बुधः ॥ ४८ ॥</s-l></s-lg><s-lg><s-l> धृतराष्ट्र उवाच ।</s-l><s-l>न व्यथा शृण्वतः काचिद्विद्यते मम संजय ।</s-l><s-l>दिष्टमेतत्पुरा मन्ये कथयस्व यथेच्छकम् ॥ ४९ ॥</s-l></s-lg>