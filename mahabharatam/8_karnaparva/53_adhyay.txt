<s-lg><s-l> संजय उवाच ।</s-l><s-l>तेषामनीकानि बृहद्ध्वजानि रणे समृद्धानि समागतानि ।</s-l><s-l>गर्जन्ति भेरीनिनदोन्मुखानि मेघैर्यथा मेघगणास्तपान्ते ॥ १ ॥</s-l></s-lg><s-lg><s-l>महागजाभ्राकुलमस्त्रतोयं वादित्रनेमीतलशब्दवच्च ।</s-l><s-l>हिरण्यचित्रायुधवैद्युतं च महारथैरावृतशब्दवच्च ॥ २ ॥</s-l></s-lg><s-lg><s-l>तद्भीमवेगं रुधिरौघवाहि खड्गाकुलं क्षत्रियजीववाहि ।</s-l><s-l>अनार्तवं क्रूरमनिष्टवर्षं बभूव तत्संहरणं प्रजानाम् ॥ ३ ॥</s-l></s-lg><s-lg><s-l>रथान्ससूतान्सहयान्गजांश्च सर्वानरीन्मृत्युवशं शरौघैः ।</s-l><s-l>निन्ये हयांश्चैव तथा ससादीन्पदातिसंघांश्च तथैव पार्थः ॥ ४ ॥</s-l></s-lg><s-lg><s-l>कृपः शिखण्डी च रणे समेतौ दुर्योधनं सात्यकिरभ्यगच्छत ।</s-l><s-l>श्रुतश्रवा द्रोणसुतेन सार्धं युधामन्युश्चित्रसेनेन चापि ॥ ५ ॥</s-l></s-lg><s-lg><s-l>कर्णस्य पुत्रस्तु रथी सुषेणं समागतः सृञ्जयांश्चोत्तमौजाः ।</s-l><s-l>गान्धारराजं सहदेवः क्षुधार्तो महर्षभं सिंह इवाभ्यधावत् ॥ ६ ॥</s-l></s-lg><s-lg><s-l>शतानीको नाकुलिः कर्णपुत्रं युवा युवानं वृषसेनं शरौघैः ।</s-l><s-l>समार्दयत्कर्णसुतश्च वीरः पाञ्चालेयं शरवर्षैरनेकैः ॥ ७ ॥</s-l></s-lg><s-lg><s-l>रथर्षभः कृतवर्माणमार्च्छन्माद्रीपुत्रो नकुलश्चित्रयोधी ।</s-l><s-l>पाञ्चालानामधिपो याज्ञसेनिः सेनापतिं कर्णमार्च्छत्ससैन्यम् ॥ ८ ॥</s-l></s-lg><s-lg><s-l>दुःशासनो भारत भारती च संशप्तकानां पृतना समृद्धा ।</s-l><s-l>भीमं रणे शस्त्रभृतां वरिष्ठं तदा समार्च्छत्तमसह्यवेगम् ॥ ९ ॥</s-l></s-lg><s-lg><s-l>कर्णात्मजं तत्र जघान शूरस्तथाच्छिनच्चोत्तमौजाः प्रसह्य ।</s-l><s-l>तस्योत्तमाङ्गं निपपात भूमौ निनादयद्गां निनदेन खं च ॥ १० ॥</s-l></s-lg><s-lg><s-l>सुषेणशीर्षं पतितं पृथिव्यां विलोक्य कर्णोऽथ तदार्तरूपः ।</s-l><s-l>क्रोधाद्धयांस्तस्य रथं ध्वजं च बाणैः सुधारैर्निशितैर्न्यकृन्तत् ॥ ११ ॥</s-l></s-lg><s-lg><s-l>स तूत्तमौजा निशितैः पृषत्कैर्विव्याध खड्गेन च भास्वरेण ।</s-l><s-l>पार्ष्णिं हयांश्चैव कृपस्य हत्वा शिखण्डिवाहं स ततोऽभ्यरोहत् ॥ १२ ॥</s-l></s-lg><s-lg><s-l>कृपं तु दृष्ट्वा विरथं रथस्थो नैच्छच्छरैस्ताडयितुं शिखण्डी ।</s-l><s-l>तं द्रौणिरावार्य रथं कृपं स्म समुज्जह्रे पङ्कगतां यथा गाम् ॥ १३ ॥</s-l></s-lg><s-lg><s-l>हिरण्यवर्मा निशितैः पृषत्कैस्तवात्मजानामनिलात्मजो वै ।</s-l><s-l>अतापयत्सैन्यमतीव भीमः काले शुचौ मध्यगतो यथार्कः ॥ १४ ॥</s-l></s-lg>