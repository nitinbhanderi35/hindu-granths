<s-lg><s-l> संजय उवाच ।</s-l><s-l>भीमसेनं सपाञ्चाल्यं चेदिकेकयसंवृतम् ।</s-l><s-l>वैकर्तनः स्वयं रुद्ध्वा वारयामास सायकैः ॥ १ ॥</s-l></s-lg><s-lg><s-l>ततस्तु चेदिकारूषान्सृञ्जयांश्च महारथान् ।</s-l><s-l>कर्णो जघान संक्रुद्धो भीमसेनस्य पश्यतः ॥ २ ॥</s-l></s-lg><s-lg><s-l>भीमसेनस्ततः कर्णं विहाय रथसत्तमम् ।</s-l><s-l>प्रययौ कौरवं सैन्यं कक्षमग्निरिव ज्वलन् ॥ ३ ॥</s-l></s-lg><s-lg><s-l>सूतपुत्रोऽपि समरे पाञ्चालान्केकयांस्तथा ।</s-l><s-l>सृञ्जयांश्च महेष्वासान्निजघान सहस्रशः ॥ ४ ॥</s-l></s-lg><s-lg><s-l>संशप्तकेषु पार्थश्च कौरवेषु वृकोदरः ।</s-l><s-l>पाञ्चालेषु तथा कर्णः क्षयं चक्रूर्महारथाः ॥ ५ ॥</s-l></s-lg><s-lg><s-l>ते क्षत्रिया दह्यमानास्त्रिभिस्तैः पावकोपमैः ।</s-l><s-l>जग्मुर्विनाशं समरे राजन्दुर्मन्त्रिते तव ॥ ६ ॥</s-l></s-lg><s-lg><s-l>ततो दुर्योधनः क्रुद्धो नकुलं नवभिः शरैः ।</s-l><s-l>विव्याध भरतश्रेष्ठ चतुरश्चास्य वाजिनः ॥ ७ ॥</s-l></s-lg><s-lg><s-l>ततः पुनरमेयात्मा तव पुत्रो जनाधिपः ।</s-l><s-l>क्षुरेण सहदेवस्य ध्वजं चिच्छेद काञ्चनम् ॥ ८ ॥</s-l></s-lg><s-lg><s-l>नकुलस्तु ततः क्रुद्धस्तव पुत्रं त्रिसप्तभिः ।</s-l><s-l>जघान समरे राजन्सहदेवश्च पञ्चभिः ॥ ९ ॥</s-l></s-lg><s-lg><s-l>तावुभौ भरतश्रेष्ठौ श्रेष्ठौ सर्वधनुष्मताम् ।</s-l><s-l>विव्याधोरसि संक्रुद्धः पञ्चभिः पञ्चभिः शरैः ॥ १० ॥</s-l></s-lg><s-lg><s-l>ततोऽपराभ्यां भल्लाभ्यां धनुषी समकृन्तत ।</s-l><s-l>यमयोः प्रहसन्राजन्विव्याधैव च सप्तभिः ॥ ११ ॥</s-l></s-lg><s-lg><s-l>तावन्ये धनुषी श्रेष्ठे शक्रचापनिभे शुभे ।</s-l><s-l>प्रगृह्य रेजतुः शूरौ देवपुत्रसमौ युधि ॥ १२ ॥</s-l></s-lg><s-lg><s-l>ततस्तौ रभसौ युद्धे भ्रातरौ भ्रातरं नृप ।</s-l><s-l>शरैर्ववर्षतुर्घोरैर्महामेघौ यथाचलम् ॥ १३ ॥</s-l></s-lg><s-lg><s-l>ततः क्रुद्धो महाराज तव पुत्रो महारथः ।</s-l><s-l>पाण्डुपुत्रौ महेष्वासौ वारयामास पत्रिभिः ॥ १४ ॥</s-l></s-lg><s-lg><s-l>धनुर्मण्डलमेवास्य दृश्यते युधि भारत ।</s-l><s-l>सायकाश्चैव दृश्यन्ते निश्चरन्तः समन्ततः ॥ १५ ॥</s-l></s-lg><s-lg><s-l>तस्य सायकसंछन्नौ चकाशेतां च पाण्डवौ ।</s-l><s-l>मेघच्छन्नौ यथा व्योम्नि चन्द्रसूर्यौ हतप्रभौ ॥ १६ ॥</s-l></s-lg><s-lg><s-l>ते तु बाणा महाराज हेमपुङ्खाः शिलाशिताः ।</s-l><s-l>आच्छादयन्दिशः सर्वाः सूर्यस्येवांशवस्तदा ॥ १७ ॥</s-l></s-lg><s-lg><s-l>बाणभूते ततस्तस्मिन्संछन्ने च नभस्तले ।</s-l><s-l>यमाभ्यां ददृशे रूपं कालान्तकयमोपमम् ॥ १८ ॥</s-l></s-lg><s-lg><s-l>पराक्रमं तु तं दृष्ट्वा तव सूनोर्महारथाः ।</s-l><s-l>मृत्योरुपान्तिकं प्राप्तौ माद्रीपुत्रौ स्म मेनिरे ॥ १९ ॥</s-l></s-lg><s-lg><s-l>ततः सेनापती राजन्पाण्डवस्य महात्मनः ।</s-l><s-l>पार्षतः प्रययौ तत्र यत्र राजा सुयोधनः ॥ २० ॥</s-l></s-lg><s-lg><s-l>माद्रीपुत्रौ ततः शूरौ व्यतिक्रम्य महारथौ ।</s-l><s-l>धृष्टद्युम्नस्तव सुतं ताडयामास सायकैः ॥ २१ ॥</s-l></s-lg><s-lg><s-l>तमविध्यदमेयात्मा तव पुत्रोऽत्यमर्षणः ।</s-l><s-l>पाञ्चाल्यं पञ्चविंशत्या प्रहस्य पुरुषर्षभ ॥ २२ ॥</s-l></s-lg><s-lg><s-l>ततः पुनरमेयात्मा पुत्रस्ते पृथिवीपते ।</s-l><s-l>विद्ध्वा ननाद पाञ्चाल्यं षष्ट्या पञ्चभिरेव च ॥ २३ ॥</s-l></s-lg><s-lg><s-l>अथास्य सशरं चापं हस्तावापं च मारिष ।</s-l><s-l>क्षुरप्रेण सुतीक्ष्णेन राजा चिच्छेद संयुगे ॥ २४ ॥</s-l></s-lg><s-lg><s-l>तदपास्य धनुश्छिन्नं पाञ्चाल्यः शत्रुकर्शनः ।</s-l><s-l>अन्यदादत्त वेगेन धनुर्भारसहं नवम् ॥ २५ ॥</s-l></s-lg><s-lg><s-l>प्रज्वलन्निव वेगेन संरम्भाद्रुधिरेक्षणः ।</s-l><s-l>अशोभत महेष्वासो धृष्टद्युम्नः कृतव्रणः ॥ २६ ॥</s-l></s-lg><s-lg><s-l>स पञ्चदश नाराचाञ्श्वसतः पन्नगानिव ।</s-l><s-l>जिघांसुर्भरतश्रेष्ठं धृष्टद्युम्नो व्यवासृजत् ॥ २७ ॥</s-l></s-lg><s-lg><s-l>ते वर्म हेमविकृतं भित्त्वा राज्ञः शिलाशिताः ।</s-l><s-l>विविशुर्वसुधां वेगात्कङ्कबर्हिणवाससः ॥ २८ ॥</s-l></s-lg><s-lg><s-l>सोऽतिविद्धो महाराज पुत्रस्तेऽतिव्यराजत ।</s-l><s-l>वसन्ते पुष्पशबलः सपुष्प इव किंशुकः ॥ २९ ॥</s-l></s-lg><s-lg><s-l>स छिन्नवर्मा नाराचैः प्रहारैर्जर्जरच्छविः ।</s-l><s-l>धृष्टद्युम्नस्य भल्लेन क्रुद्धश्चिच्छेद कार्मुकम् ॥ ३० ॥</s-l></s-lg><s-lg><s-l>अथैनं छिन्नधन्वानं त्वरमाणो महीपतिः ।</s-l><s-l>सायकैर्दशभी राजन्भ्रुवोर्मध्ये समार्दयत् ॥ ३१ ॥</s-l></s-lg><s-lg><s-l>तस्य तेऽशोभयन्वक्त्रं कर्मारपरिमार्जिताः ।</s-l><s-l>प्रफुल्लं चम्पकं यद्वद्भ्रमरा मधुलिप्सवः ॥ ३२ ॥</s-l></s-lg><s-lg><s-l>तदपास्य धनुश्छिन्नं धृष्टद्युम्नो महामनाः ।</s-l><s-l>अन्यदादत्त वेगेन धनुर्भल्लांश्च षोडश ॥ ३३ ॥</s-l></s-lg><s-lg><s-l>ततो दुर्योधनस्याश्वान्हत्वा सूतं च पञ्चभिः ।</s-l><s-l>धनुश्चिच्छेद भल्लेन जातरूपपरिष्कृतम् ॥ ३४ ॥</s-l></s-lg><s-lg><s-l>रथं सोपस्करं छत्रं शक्तिं खड्गं गदां ध्वजम् ।</s-l><s-l>भल्लैश्चिच्छेद नवभिः पुत्रस्य तव पार्षतः ॥ ३५ ॥</s-l></s-lg><s-lg><s-l>तपनीयाङ्गदं चित्रं नागं मणिमयं शुभम् ।</s-l><s-l>ध्वजं कुरुपतेश्छिन्नं ददृशुः सर्वपार्थिवाः ॥ ३६ ॥</s-l></s-lg><s-lg><s-l>दुर्योधनं तु विरथं छिन्नसर्वायुधं रणे ।</s-l><s-l>भ्रातरः पर्यरक्षन्त सोदर्या भरतर्षभ ॥ ३७ ॥</s-l></s-lg><s-lg><s-l>तमारोप्य रथे राजन्दण्डधारो जनाधिपम् ।</s-l><s-l>अपोवाह च संभ्रान्तो धृष्टद्युम्नस्य पश्यतः ॥ ३८ ॥</s-l></s-lg><s-lg><s-l>कर्णस्तु सात्यकिं जित्वा राजगृद्धी महाबलः ।</s-l><s-l>द्रोणहन्तारमुग्रेषुं ससाराभिमुखं रणे ॥ ३९ ॥</s-l></s-lg><s-lg><s-l>तं पृष्ठतोऽभ्ययात्तूर्णं शैनेयो वितुदञ्शरैः ।</s-l><s-l>वारणं जघनोपान्ते विषाणाभ्यामिव द्विपः ॥ ४० ॥</s-l></s-lg><s-lg><s-l>स भारत महानासीद्योधानां सुमहात्मनाम् ।</s-l><s-l>कर्णपार्षतयोर्मध्ये त्वदीयानां महारणः ॥ ४१ ॥</s-l></s-lg><s-lg><s-l>न पाण्डवानां नास्माकं योधः कश्चित्पराङ्मुखः ।</s-l><s-l>प्रत्यदृश्यत यत्कर्णः पाञ्चालांस्त्वरितो ययौ ॥ ४२ ॥</s-l></s-lg><s-lg><s-l>तस्मिन्क्षणे नरश्रेष्ठ गजवाजिनरक्षयः ।</s-l><s-l>प्रादुरासीदुभयतो राजन्मध्यंगतेऽहनि ॥ ४३ ॥</s-l></s-lg><s-lg><s-l>पाञ्चालास्तु महाराज त्वरिता विजिगीषवः ।</s-l><s-l>सर्वतोऽभ्यद्रवन्कर्णं पतत्रिण इव द्रुमम् ॥ ४४ ॥</s-l></s-lg><s-lg><s-l>तेषामाधिरथिः क्रुद्धो यतमानान्मनस्विनः ।</s-l><s-l>विचिन्वन्नेव बाणाग्रैः समासादयदग्रतः ॥ ४५ ॥</s-l></s-lg><s-lg><s-l>व्याघ्रकेतुं सुशर्माणं शङ्कुं चोग्रं धनंजयम् ।</s-l><s-l>शुक्लं च रोचमानं च सिंहसेनं च दुर्जयम् ॥ ४६ ॥</s-l></s-lg><s-lg><s-l>ते वीरा रथवेगेन परिवव्रुर्नरोत्तमम् ।</s-l><s-l>सृजन्तं सायकान्क्रुद्धं कर्णमाहवशोभिनम् ॥ ४७ ॥</s-l></s-lg><s-lg><s-l>युध्यमानांस्तु ताञ्शूरान्मनुजेन्द्रः प्रतापवान् ।</s-l><s-l>अष्टाभिरष्टौ राधेयो न्यहनन्निशितैः शरैः ॥ ४८ ॥</s-l></s-lg><s-lg><s-l>अथापरान्महाराज सूतपुत्रः प्रतापवान् ।</s-l><s-l>जघान बहुसाहस्रान्योधान्युद्धविशारदः ॥ ४९ ॥</s-l></s-lg><s-lg><s-l>विष्णुं च विष्णुकर्माणं देवापिं भद्रमेव च ।</s-l><s-l>दण्डं च समरे राजंश्चित्रं चित्रायुधं हरिम् ॥ ५० ॥</s-l></s-lg><s-lg><s-l>सिंहकेतुं रोचमानं शलभं च महारथम् ।</s-l><s-l>निजघान सुसंक्रुद्धश्चेदीनां च महारथान् ॥ ५१ ॥</s-l></s-lg><s-lg><s-l>तेषामाददतः प्राणानासीदाधिरथेर्वपुः ।</s-l><s-l>शोणिताभ्युक्षिताङ्गस्य रुद्रस्येवोर्जितं महत् ॥ ५२ ॥</s-l></s-lg><s-lg><s-l>तत्र भारत कर्णेन मातङ्गास्ताडिताः शरैः ।</s-l><s-l>सर्वतोऽभ्यद्रवन्भीताः कुर्वन्तो महदाकुलम् ॥ ५३ ॥</s-l></s-lg><s-lg><s-l>निपेतुरुर्व्यां समरे कर्णसायकपीडिताः ।</s-l><s-l>कुर्वन्तो विविधान्नादान्वज्रनुन्ना इवाचलाः ॥ ५४ ॥</s-l></s-lg><s-lg><s-l>गजवाजिमनुष्यैश्च निपतद्भिः समन्ततः ।</s-l><s-l>रथैश्चावगतैर्मार्गे पर्यस्तीर्यत मेदिनी ॥ ५५ ॥</s-l></s-lg><s-lg><s-l>नैव भीष्मो न च द्रोणो नाप्यन्ये युधि तावकाः ।</s-l><s-l>चक्रुः स्म तादृशं कर्म यादृशं वै कृतं रणे ॥ ५६ ॥</s-l></s-lg><s-lg><s-l>सूतपुत्रेण नागेषु रथेषु च हयेषु च ।</s-l><s-l>नरेषु च नरव्याघ्र कृतं स्म कदनं महत् ॥ ५७ ॥</s-l></s-lg><s-lg><s-l>मृगमध्ये यथा सिंहो दृश्यते निर्भयश्चरन् ।</s-l><s-l>पाञ्चालानां तथा मध्ये कर्णोऽचरदभीतवत् ॥ ५८ ॥</s-l></s-lg><s-lg><s-l>यथा मृगगणांस्त्रस्तान्सिंहो द्रावयते दिशः ।</s-l><s-l>पाञ्चालानां रथव्रातान्कर्णो द्रावयते तथा ॥ ५९ ॥</s-l></s-lg><s-lg><s-l>सिंहास्यं च यथा प्राप्य न जीवन्ति मृगाः क्वचित् ।</s-l><s-l>तथा कर्णमनुप्राप्य न जीवन्ति महारथाः ॥ ६० ॥</s-l></s-lg><s-lg><s-l>वैश्वानरं यथा दीप्तं दह्यन्ते प्राप्य वै जनाः ।</s-l><s-l>कर्णाग्निना रणे तद्वद्दग्धा भारत सृञ्जयाः ॥ ६१ ॥</s-l></s-lg><s-lg><s-l>कर्णेन चेदिष्वेकेन पाञ्चालेषु च भारत ।</s-l><s-l>विश्राव्य नाम निहता बहवः शूरसंमताः ॥ ६२ ॥</s-l></s-lg><s-lg><s-l>मम चासीन्मनुष्येन्द्र दृष्ट्वा कर्णस्य विक्रमम् ।</s-l><s-l>नैकोऽप्याधिरथेर्जीवन्पाञ्चाल्यो मोक्ष्यते युधि ॥ ६३ ॥</s-l></s-lg><s-lg><s-l>पाञ्चालान्विधमन्संख्ये सूतपुत्रः प्रतापवान् ।</s-l><s-l>अभ्यधावत संक्रुद्धो धर्मपुत्रं युधिष्ठिरम् ॥ ६४ ॥</s-l></s-lg><s-lg><s-l>धृष्टद्युम्नश्च राजानं द्रौपदेयाश्च मारिष ।</s-l><s-l>परिवव्रुरमित्रघ्नं शतशश्चापरे जनाः ॥ ६५ ॥</s-l></s-lg><s-lg><s-l>शिखण्डी सहदेवश्च नकुलो नाकुलिस्तथा ।</s-l><s-l>जनमेजयः शिनेर्नप्ता बहवश्च प्रभद्रकाः ॥ ६६ ॥</s-l></s-lg><s-lg><s-l>एते पुरोगमा भूत्वा धृष्टद्युम्नस्य संयुगे ।</s-l><s-l>कर्णमस्यन्तमिष्वस्त्रैर्विचेरुरमितौजसः ॥ ६७ ॥</s-l></s-lg><s-lg><s-l>तांस्तत्राधिरथिः संख्ये चेदिपाञ्चालपाण्डवान् ।</s-l><s-l>एको बहूनभ्यपतद्गरुत्मन्पन्नगानिव ॥ ६८ ॥</s-l></s-lg><s-lg><s-l>भीमसेनस्तु संक्रुद्धः कुरून्मद्रान्सकेकयान् ।</s-l><s-l>एकः संख्ये महेष्वासो योधयन्बह्वशोभत ॥ ६९ ॥</s-l></s-lg><s-lg><s-l>तत्र मर्मसु भीमेन नाराचैस्ताडिता गजाः ।</s-l><s-l>प्रपतन्तो हतारोहाः कम्पयन्ति स्म मेदिनीम् ॥ ७० ॥</s-l></s-lg><s-lg><s-l>वाजिनश्च हतारोहाः पत्तयश्च गतासवः ।</s-l><s-l>शेरते युधि निर्भिन्ना वमन्तो रुधिरं बहु ॥ ७१ ॥</s-l></s-lg><s-lg><s-l>सहस्रशश्च रथिनः पतिताः पतितायुधाः ।</s-l><s-l>अक्षताः समदृश्यन्त भीमाद्भीता गतासवः ॥ ७२ ॥</s-l></s-lg><s-lg><s-l>रथिभिर्वाजिभिः सूतैः पत्तिभिश्च तथा गजैः ।</s-l><s-l>भीमसेनशरच्छिन्नैरास्तीर्णा वसुधाभवत् ॥ ७३ ॥</s-l></s-lg><s-lg><s-l>तत्स्तम्भितमिवातिष्ठद्भीमसेनबलार्दितम् ।</s-l><s-l>दुर्योधनबलं राजन्निरुत्साहं कृतव्रणम् ॥ ७४ ॥</s-l></s-lg><s-lg><s-l>निश्चेष्टं तुमुले दीनं बभौ तस्मिन्महारणे ।</s-l><s-l>प्रसन्नसलिलः काले यथा स्यात्सागरो नृप ॥ ७५ ॥</s-l></s-lg><s-lg><s-l>मन्युवीर्यबलोपेतं बलात्पर्यवरोपितम् ।</s-l><s-l>अभवत्तव पुत्रस्य तत्सैन्यमिषुभिस्तदा ।</s-l><s-l>रुधिरौघपरिक्लिन्नं रुधिरार्द्रं बभूव ह ॥ ७६ ॥</s-l></s-lg><s-lg><s-l>सूतपुत्रो रणे क्रुद्धः पाण्डवानामनीकिनीम् ।</s-l><s-l>भीमसेनः कुरूंश्चापि द्रावयन्बह्वशोभत ॥ ७७ ॥</s-l></s-lg><s-lg><s-l>वर्तमाने तथा रौद्रे संग्रामेऽद्भुतदर्शने ।</s-l><s-l>निहत्य पृतनामध्ये संशप्तकगणान्बहून् ॥ ७८ ॥</s-l></s-lg><s-lg><s-l>अर्जुनो जयतां श्रेष्ठो वासुदेवमथाब्रवीत् ।</s-l><s-l>प्रभग्नं बलमेतद्धि योत्स्यमानं जनार्दन ॥ ७९ ॥</s-l></s-lg><s-lg><s-l>एते धावन्ति सगणाः संशप्तकमहारथाः ।</s-l><s-l>अपारयन्तो मद्बाणान्सिंहशब्दान्मृगा इव ॥ ८० ॥</s-l></s-lg><s-lg><s-l>दीर्यते च महत्सैन्यं सृञ्जयानां महारणे ।</s-l><s-l>हस्तिकक्ष्यो ह्यसौ कृष्ण केतुः कर्णस्य धीमतः ।</s-l><s-l>दृश्यते राजसैन्यस्य मध्ये विचरतो मुहुः ॥ ८१ ॥</s-l></s-lg><s-lg><s-l>न च कर्णं रणे शक्ता जेतुमन्ये महारथाः ।</s-l><s-l>जानीते हि भवान्कर्णं वीर्यवन्तं पराक्रमे ॥ ८२ ॥</s-l></s-lg><s-lg><s-l>तत्र याहि यतः कर्णो द्रावयत्येष नो बलम् ॥ ८३ ॥</s-l></s-lg><s-lg><s-l>वर्जयित्वा रणे याहि सूतपुत्रं महारथम् ।</s-l><s-l>श्रमो मा बाधते कृष्ण यथा वा तव रोचते ॥ ८४ ॥</s-l></s-lg><s-lg><s-l>एतच्छ्रुत्वा महाराज गोविन्दः प्रहसन्निव ।</s-l><s-l>अब्रवीदर्जुनं तूर्णं कौरवाञ्जहि पाण्डव ॥ ८५ ॥</s-l></s-lg><s-lg><s-l>ततस्तव महत्सैन्यं गोविन्दप्रेरिता हयाः ।</s-l><s-l>हंसवर्णाः प्रविविशुर्वहन्तः कृष्णपाण्डवौ ॥ ८६ ॥</s-l></s-lg><s-lg><s-l>केशवप्रहितैरश्वैः श्वेतैः काञ्चनभूषणैः ।</s-l><s-l>प्रविशद्भिस्तव बलं चतुर्दिशमभिद्यत ॥ ८७ ॥</s-l></s-lg><s-lg><s-l>तौ विदार्य महासेनां प्रविष्टौ केशवार्जुनौ ।</s-l><s-l>क्रुद्धौ संरम्भरक्ताक्षौ व्यभ्राजेतां महाद्युती ॥ ८८ ॥</s-l></s-lg><s-lg><s-l>युद्धशौण्डौ समाहूतावरिभिस्तौ रणाध्वरम् ।</s-l><s-l>यज्वभिर्विधिनाहूतौ मखे देवाविवाश्विनौ ॥ ८९ ॥</s-l></s-lg><s-lg><s-l>क्रुद्धौ तौ तु नरव्याघ्रौ वेगवन्तौ बभूवतुः ।</s-l><s-l>तलशब्देन रुषितौ यथा नागौ महाहवे ॥ ९० ॥</s-l></s-lg><s-lg><s-l>विगाहन्स रथानीकमश्वसंघांश्च फल्गुनः ।</s-l><s-l>व्यचरत्पृतनामध्ये पाशहस्त इवान्तकः ॥ ९१ ॥</s-l></s-lg><s-lg><s-l>तं दृष्ट्वा युधि विक्रान्तं सेनायां तव भारत ।</s-l><s-l>संशप्तकगणान्भूयः पुत्रस्ते समचोदयत् ॥ ९२ ॥</s-l></s-lg><s-lg><s-l>ततो रथसहस्रेण द्विरदानां त्रिभिः शतैः ।</s-l><s-l>चतुर्दशसहस्रैश्च तुरगाणां महाहवे ॥ ९३ ॥</s-l></s-lg><s-lg><s-l>द्वाभ्यां शतसहस्राभ्यां पदातीनां च धन्विनाम् ।</s-l><s-l>शूराणां नामलब्धानां विदितानां समन्ततः ।</s-l><s-l>अभ्यवर्तन्त तौ वीरौ छादयन्तो महारथाः ॥ ९४ ॥</s-l></s-lg><s-lg><s-l>स छाद्यमानः समरे शरैः परबलार्दनः ।</s-l><s-l>दर्शयन्रौद्रमात्मानं पाशहस्त इवान्तकः ।</s-l><s-l>निघ्नन्संशप्तकान्पार्थः प्रेक्षणीयतरोऽभवत् ॥ ९५ ॥</s-l></s-lg><s-lg><s-l>ततो विद्युत्प्रभैर्बाणैः कार्तस्वरविभूषितैः ।</s-l><s-l>निरन्तरमिवाकाशमासीन्नुन्नैः किरीटिना ॥ ९६ ॥</s-l></s-lg><s-lg><s-l>किरीटिभुजनिर्मुक्तैः संपतद्भिर्महाशरैः ।</s-l><s-l>समाच्छन्नं बभौ सर्वं काद्रवेयैरिव प्रभो ॥ ९७ ॥</s-l></s-lg><s-lg><s-l>रुक्मपुङ्खान्प्रसन्नाग्राञ्शरान्संनतपर्वणः ।</s-l><s-l>अदर्शयदमेयात्मा दिक्षु सर्वासु पाण्डवः ॥ ९८ ॥</s-l></s-lg><s-lg><s-l>हत्वा दश सहस्राणि पार्थिवानां महारथः ।</s-l><s-l>संशप्तकानां कौन्तेयः प्रपक्षं त्वरितोऽभ्ययात् ॥ ९९ ॥</s-l></s-lg><s-lg><s-l>प्रपक्षं स समासाद्य पार्थः काम्बोजरक्षितम् ।</s-l><s-l>प्रममाथ बलाद्बाणैर्दानवानिव वासवः ॥ १०० ॥</s-l></s-lg><s-lg><s-l>प्रचिच्छेदाशु भल्लैश्च द्विषतामाततायिनाम् ।</s-l><s-l>शस्त्रपाणींस्तथा बाहूंस्तथापि च शिरांस्युत ॥ १०१ ॥</s-l></s-lg><s-lg><s-l>अङ्गाङ्गावयवैश्छिन्नैर्व्यायुधास्तेऽपतन्क्षितौ ।</s-l><s-l>विष्वग्वाताभिसंभग्ना बहुशाखा इव द्रुमाः ॥ १०२ ॥</s-l></s-lg><s-lg><s-l>हस्त्यश्वरथपत्तीनां व्रातान्निघ्नन्तमर्जुनम् ।</s-l><s-l>सुदक्षिणादवरजः शरवृष्ट्याभ्यवीवृषत् ॥ १०३ ॥</s-l></s-lg><s-lg><s-l>अस्यास्यतोऽर्धचन्द्राभ्यां स बाहू परिघोपमौ ।</s-l><s-l>पूर्णचन्द्राभवक्त्रं च क्षुरेणाभ्यहनच्छिरः ॥ १०४ ॥</s-l></s-lg><s-lg><s-l>स पपात ततो वाहात्स्वलोहितपरिस्रवः ।</s-l><s-l>मनःशिलागिरेः शृङ्गं वज्रेणेवावदारितम् ॥ १०५ ॥</s-l></s-lg><s-lg><s-l>सुदक्षिणादवरजं काम्बोजं ददृशुर्हतम् ।</s-l><s-l>प्रांशुं कमलपत्राक्षमत्यर्थं प्रियदर्शनम् ।</s-l><s-l>काञ्चनस्तम्भसंकाशं भिन्नं हेमगिरिं यथा ॥ १०६ ॥</s-l></s-lg><s-lg><s-l>ततोऽभवत्पुनर्युद्धं घोरमद्भुतदर्शनम् ।</s-l><s-l>नानावस्थाश्च योधानां बभूवुस्तत्र युध्यताम् ॥ १०७ ॥</s-l></s-lg><s-lg><s-l>एतेष्वावर्जितैरश्वैः काम्बोजैर्यवनैः शकैः ।</s-l><s-l>शोणिताक्तैस्तदा रक्तं सर्वमासीद्विशां पते ॥ १०८ ॥</s-l></s-lg><s-lg><s-l>रथै रथाश्वसूतैश्च हतारोहैश्च वाजिभिः ।</s-l><s-l>द्विरदैश्च हतारोहैर्महामात्रैर्हतद्विपैः ।</s-l><s-l>अन्योन्येन महाराज कृतो घोरो जनक्षयः ॥ १०९ ॥</s-l></s-lg><s-lg><s-l>तस्मिन्प्रपक्षे पक्षे च वध्यमाने महात्मना ।</s-l><s-l>अर्जुनं जयतां श्रेष्ठं त्वरितो द्रौणिराययौ ॥ ११० ॥</s-l></s-lg><s-lg><s-l>विधुन्वानो महच्चापं कार्तस्वरविभूषितम् ।</s-l><s-l>आददानः शरान्घोरान्स्वरश्मीनिव भास्करः ॥ १११ ॥</s-l></s-lg><s-lg><s-l>तैः पतद्भिर्महाराज द्रौणिमुक्तैः समन्ततः ।</s-l><s-l>संछादितौ रथस्थौ तावुभौ कृष्णधनंजयौ ॥ ११२ ॥</s-l></s-lg><s-lg><s-l>ततः शरशतैस्तीक्ष्णैर्भारद्वाजः प्रतापवान् ।</s-l><s-l>निश्चेष्टौ तावुभौ चक्रे युद्धे माधवपाण्डवौ ॥ ११३ ॥</s-l></s-lg><s-lg><s-l>हाहाकृतमभूत्सर्वं जङ्गमं स्थावरं तथा ।</s-l><s-l>चराचरस्य गोप्तारौ दृष्ट्वा संछादितौ शरैः ॥ ११४ ॥</s-l></s-lg><s-lg><s-l>सिद्धचारणसंघाश्च संपेतुर्वै समन्ततः ।</s-l><s-l>चिन्तयन्तो भवेदद्य लोकानां स्वस्त्यपीत्यह ॥ ११५ ॥</s-l></s-lg><s-lg><s-l>न मया तादृशो राजन्दृष्टपूर्वः पराक्रमः ।</s-l><s-l>संजज्ञे यादृशो द्रौणेः कृष्णौ संछादयिष्यतः ॥ ११६ ॥</s-l></s-lg><s-lg><s-l>द्रौणेस्तु धनुषः शब्दमहितत्रासनं रणे ।</s-l><s-l>अश्रौषं बहुशो राजन्सिंहस्य नदतो यथा ॥ ११७ ॥</s-l></s-lg><s-lg><s-l>ज्या चास्य चरतो युद्धे सव्यदक्षिणमस्यतः ।</s-l><s-l>विद्युदम्बुदमध्यस्था भ्राजमानेव साभवत् ॥ ११८ ॥</s-l></s-lg><s-lg><s-l>स तथा क्षिप्रकारी च दृढहस्तश्च पाण्डवः ।</s-l><s-l>संमोहं परमं गत्वा प्रैक्षत द्रोणजं ततः ॥ ११९ ॥</s-l></s-lg><s-lg><s-l>स विक्रमं हृतं मेने आत्मनः सुमहात्मना ।</s-l><s-l>तथास्य समरे राजन्वपुरासीत्सुदुर्दृशम् ॥ १२० ॥</s-l></s-lg><s-lg><s-l>द्रौणिपाण्डवयोरेवं वर्तमाने महारणे ।</s-l><s-l>वर्धमाने च राजेन्द्र द्रोणपुत्रे महाबले ।</s-l><s-l>हीयमाने च कौन्तेये कृष्णं रोषः समभ्ययात् ॥ १२१ ॥</s-l></s-lg><s-lg><s-l>स रोषान्निःश्वसन्राजन्निर्दहन्निव चक्षुषा ।</s-l><s-l>द्रौणिं ह्यपश्यत्संग्रामे फल्गुनं च मुहुर्मुहुः ॥ १२२ ॥</s-l></s-lg><s-lg><s-l>ततः क्रुद्धोऽब्रवीत्कृष्णः पार्थं सप्रणयं तदा ।</s-l><s-l>अत्यद्भुतमिदं पार्थ तव पश्यामि संयुगे ।</s-l><s-l>अतिशेते हि यत्र त्वा द्रोणपुत्रोऽद्य भारत ॥ १२३ ॥</s-l></s-lg><s-lg><s-l>कच्चित्ते गाण्डिवं हस्ते रथे तिष्ठसि चार्जुन ।</s-l><s-l>कच्चित्कुशलिनौ बाहू कच्चिद्वीर्यं तदेव ते ॥ १२४ ॥</s-l></s-lg><s-lg><s-l>एवमुक्तस्तु कृष्णेन क्षिप्त्वा भल्लांश्चतुर्दश ।</s-l><s-l>त्वरमाणस्त्वराकाले द्रौणेर्धनुरथाच्छिनत् ।</s-l><s-l>ध्वजं छत्रं पताकां च रथं शक्तिं गदां तथा ॥ १२५ ॥</s-l></s-lg><s-lg><s-l>जत्रुदेशे च सुभृशं वत्सदन्तैरताडयत् ।</s-l><s-l>स मूर्च्छां परमां गत्वा ध्वजयष्टिं समाश्रितः ॥ १२६ ॥</s-l></s-lg><s-lg><s-l>तं विसंज्ञं महाराज किरीटिभयपीडितम् ।</s-l><s-l>अपोवाह रणात्सूतो रक्षमाणो धनंजयात् ॥ १२७ ॥</s-l></s-lg><s-lg><s-l>एतस्मिन्नेव काले तु विजयः शत्रुतापनः ।</s-l><s-l>न्यवधीत्तावकं सैन्यं शतशोऽथ सहस्रशः ।</s-l><s-l>पश्यतस्तव पुत्रस्य तस्य वीरस्य भारत ॥ १२८ ॥</s-l></s-lg><s-lg><s-l>एवमेष क्षयो वृत्तस्तावकानां परैः सह ।</s-l><s-l>क्रूरो विशसनो घोरो राजन्दुर्मन्त्रिते तव ॥ १२९ ॥</s-l></s-lg><s-lg><s-l>संशप्तकांश्च कौन्तेयः कुरूंश्चापि वृकोदरः ।</s-l><s-l>वसुषेणं च पाञ्चालः कृत्स्नेन व्यधमद्रणे ॥ १३० ॥</s-l></s-lg>