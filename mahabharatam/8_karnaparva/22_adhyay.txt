<s-lg><s-l> धृतराष्ट्र उवाच ।</s-l><s-l>स्वेन च्छन्देन नः सर्वान्नावधीद्व्यक्तमर्जुनः ।</s-l><s-l>न ह्यस्य समरे मुच्येतान्तकोऽप्याततायिनः ॥ १ ॥</s-l></s-lg><s-lg><s-l>पार्थो ह्येकोऽहरद्भद्रामेकश्चाग्निमतर्पयत् ।</s-l><s-l>एकश्चेमां महीं जित्वा चक्रे बलिभृतो नृपान् ॥ २ ॥</s-l></s-lg><s-lg><s-l>एको निवातकवचानवधीद्दिव्यकार्मुकः ।</s-l><s-l>एकः किरातरूपेण स्थितं शर्वमयोधयत् ॥ ३ ॥</s-l></s-lg><s-lg><s-l>एकोऽभ्यरक्षद्भरतानेको भवमतोषयत् ।</s-l><s-l>तेनैकेन जिताः सर्वे मदीया उग्रतेजसः ।</s-l><s-l>ते न निन्द्याः प्रशस्याश्च यत्ते चक्रुर्ब्रवीहि तत् ॥ ४ ॥</s-l></s-lg><s-lg><s-l> संजय उवाच ।</s-l><s-l>हतप्रहतविध्वस्ता विवर्मायुधवाहनाः ।</s-l><s-l>दीनस्वरा दूयमाना मानिनः शत्रुभिर्जिताः ॥ ५ ॥</s-l></s-lg><s-lg><s-l>शिबिरस्थाः पुनर्मन्त्रं मन्त्रयन्ति स्म कौरवाः ।</s-l><s-l>भग्नदंष्ट्रा हतविषाः पदाक्रान्ता इवोरगाः ॥ ६ ॥</s-l></s-lg><s-lg><s-l>तानब्रवीत्ततः कर्णः क्रुद्धः सर्प इव श्वसन् ।</s-l><s-l>करं करेणाभिपीड्य प्रेक्षमाणस्तवात्मजम् ॥ ७ ॥</s-l></s-lg><s-lg><s-l>यत्तो दृढश्च दक्षश्च धृतिमानर्जुनः सदा ।</s-l><s-l>स बोधयति चाप्येनं प्राप्तकालमधोक्षजः ॥ ८ ॥</s-l></s-lg><s-lg><s-l>सहसास्त्रविसर्गेण वयं तेनाद्य वञ्चिताः ।</s-l><s-l>श्वस्त्वहं तस्य संकल्पं सर्वं हन्ता महीपते ॥ ९ ॥</s-l></s-lg><s-lg><s-l>एवमुक्तस्तथेत्युक्त्वा सोऽनुजज्ञे नृपोत्तमान् ।</s-l><s-l>सुखोषितास्ते रजनीं हृष्टा युद्धाय निर्ययुः ॥ १० ॥</s-l></s-lg><s-lg><s-l>तेऽपश्यन्विहितं व्यूहं धर्मराजेन दुर्जयम् ।</s-l><s-l>प्रयत्नात्कुरुमुख्येन बृहस्पत्युशनोमतात् ॥ ११ ॥</s-l></s-lg><s-lg><s-l>अथ प्रतीपकर्तारं सततं विजितात्मनाम् ।</s-l><s-l>सस्मार वृषभस्कन्धं कर्णं दुर्योधनस्तदा ॥ १२ ॥</s-l></s-lg><s-lg><s-l>पुरंदरसमं युद्धे मरुद्गणसमं बले ।</s-l><s-l>कार्तवीर्यसमं वीर्ये कर्णं राज्ञोऽगमन्मनः ।</s-l><s-l>सूतपुत्रं महेष्वासं बन्धुमात्ययिकेष्विव ॥ १३ ॥</s-l></s-lg><s-lg><s-l> धृतराष्ट्र उवाच ।</s-l><s-l>यद्वोऽगमन्मनो मन्दाः कर्णं वैकर्तनं तदा ।</s-l><s-l>अप्यद्राक्षत तं यूयं शीतार्ता इव भास्करम् ॥ १४ ॥</s-l></s-lg><s-lg><s-l>कृतेऽवहारे सैन्यानां प्रवृत्ते च रणे पुनः ।</s-l><s-l>कथं वैकर्तनः कर्णस्तत्रायुध्यत संजय ।</s-l><s-l>कथं च पाण्डवाः सर्वे युयुधुस्तत्र सूतजम् ॥ १५ ॥</s-l></s-lg><s-lg><s-l>कर्णो ह्येको महाबाहुर्हन्यात्पार्थान्ससोमकान् ।</s-l><s-l>कर्णस्य भुजयोर्वीर्यं शक्रविष्णुसमं मतम् ।</s-l><s-l>तथास्त्राणि सुघोराणि विक्रमश्च महात्मनः ॥ १६ ॥</s-l></s-lg><s-lg><s-l>दुर्योधनं तदा दृष्ट्वा पाण्डवेन भृशार्दितम् ।</s-l><s-l>पराक्रान्तान्पाण्डुसुतान्दृष्ट्वा चापि महाहवे ॥ १७ ॥</s-l></s-lg><s-lg><s-l>कर्णमाश्रित्य संग्रामे दर्पो दुर्योधने पुनः ।</s-l><s-l>जेतुमुत्सहते पार्थान्सपुत्रान्सहकेशवान् ॥ १८ ॥</s-l></s-lg><s-lg><s-l>अहो बत महद्दुःखं यत्र पाण्डुसुतान्रणे ।</s-l><s-l>नातरद्रभसः कर्णो दैवं नूनं परायणम् ।</s-l><s-l>अहो द्यूतस्य निष्ठेयं घोरा संप्रति वर्तते ॥ १९ ॥</s-l></s-lg><s-lg><s-l>अहो दुःखानि तीव्राणि दुर्योधनकृतान्यहम् ।</s-l><s-l>सहिष्यामि सुघोराणि शल्यभूतानि संजय ॥ २० ॥</s-l></s-lg><s-lg><s-l>सौबलं च तथा तात नीतिमानिति मन्यते ॥ २१ ॥</s-l></s-lg><s-lg><s-l>युद्धेषु नाम दिव्येषु वर्तमानेषु संजय ।</s-l><s-l>अश्रौषं निहतान्पुत्रान्नित्यमेव च निर्जितान् ॥ २२ ॥</s-l></s-lg><s-lg><s-l>न पाण्डवानां समरे कश्चिदस्ति निवारकः ।</s-l><s-l>स्त्रीमध्यमिव गाहन्ति दैवं हि बलवत्तरम् ॥ २३ ॥</s-l></s-lg><s-lg><s-l> संजय उवाच ।</s-l><s-l>अतिक्रान्तं हि यत्कार्यं पश्चाच्चिन्तयतीति च ।</s-l><s-l>तच्चास्य न भवेत्कार्यं चिन्तया च विनश्यति ॥ २४ ॥</s-l></s-lg><s-lg><s-l>तदिदं तव कार्यं तु दूरप्राप्तं विजानता ।</s-l><s-l>न कृतं यत्त्वया पूर्वं प्राप्ताप्राप्तविचारणे ॥ २५ ॥</s-l></s-lg><s-lg><s-l>उक्तोऽसि बहुधा राजन्मा युध्यस्वेति पाण्डवैः ।</s-l><s-l>गृह्णीषे न च तन्मोहात्पाण्डवेषु विशां पते ॥ २६ ॥</s-l></s-lg><s-lg><s-l>त्वया पापानि घोराणि समाचीर्णानि पाण्डुषु ।</s-l><s-l>त्वत्कृते वर्तते घोरः पार्थिवानां जनक्षयः ॥ २७ ॥</s-l></s-lg><s-lg><s-l>तत्त्विदानीमतिक्रम्य मा शुचो भरतर्षभ ।</s-l><s-l>शृणु सर्वं यथावृत्तं घोरं वैशसमच्युत ॥ २८ ॥</s-l></s-lg><s-lg><s-l>प्रभातायां रजन्यां तु कर्णो राजानमभ्ययात् ।</s-l><s-l>समेत्य च महाबाहुर्दुर्योधनमभाषत ॥ २९ ॥</s-l></s-lg><s-lg><s-l>अद्य राजन्समेष्यामि पाण्डवेन यशस्विना ।</s-l><s-l>हनिष्यामि च तं वीरं स वा मां निहनिष्यति ॥ ३० ॥</s-l></s-lg><s-lg><s-l>बहुत्वान्मम कार्याणां तथा पार्थस्य पार्थिव ।</s-l><s-l>नाभूत्समागमो राजन्मम चैवार्जुनस्य च ॥ ३१ ॥</s-l></s-lg><s-lg><s-l>इदं तु मे यथाप्रज्ञं शृणु वाक्यं विशां पते ।</s-l><s-l>अनिहत्य रणे पार्थं नाहमेष्यामि भारत ॥ ३२ ॥</s-l></s-lg><s-lg><s-l>हतप्रवीरे सैन्येऽस्मिन्मयि चैव स्थिते युधि ।</s-l><s-l>अभियास्यति मां पार्थः शक्रशक्त्या विनाकृतम् ॥ ३३ ॥</s-l></s-lg><s-lg><s-l>ततः श्रेयस्करं यत्ते तन्निबोध जनेश्वर ।</s-l><s-l>आयुधानां च यद्वीर्यं द्रव्याणामर्जुनस्य च ॥ ३४ ॥</s-l></s-lg><s-lg><s-l>कायस्य महतो भेदे लाघवे दूरपातने ।</s-l><s-l>सौष्ठवे चास्त्रयोगे च सव्यसाची न मत्समः ॥ ३५ ॥</s-l></s-lg><s-lg><s-l>सर्वायुधमहामात्रं विजयं नाम तद्धनुः ।</s-l><s-l>इन्द्रार्थमभिकामेन निर्मितं विश्वकर्मणा ॥ ३६ ॥</s-l></s-lg><s-lg><s-l>येन दैत्यगणान्राजञ्जितवान्वै शतक्रतुः ।</s-l><s-l>यस्य घोषेण दैत्यानां विमुह्यन्ति दिशो दश ।</s-l><s-l>तद्भार्गवाय प्रायच्छच्छक्रः परमसंमतम् ॥ ३७ ॥</s-l></s-lg><s-lg><s-l>तद्दिव्यं भार्गवो मह्यमददाद्धनुरुत्तमम् ।</s-l><s-l>येन योत्स्ये महाबाहुमर्जुनं जयतां वरम् ।</s-l><s-l>यथेन्द्रः समरे सर्वान्दैतेयान्वै समागतान् ॥ ३८ ॥</s-l></s-lg><s-lg><s-l>धनुर्घोरं रामदत्तं गाण्डीवात्तद्विशिष्यते ।</s-l><s-l>त्रिःसप्तकृत्वः पृथिवी धनुषा तेन निर्जिता ॥ ३९ ॥</s-l></s-lg><s-lg><s-l>धनुषो यस्य कर्माणि दिव्यानि प्राह भार्गवः ।</s-l><s-l>तद्रामो ह्यददान्मह्यं येन योत्स्यामि पाण्डवम् ॥ ४० ॥</s-l></s-lg><s-lg><s-l>अद्य दुर्योधनाहं त्वां नन्दयिष्ये सबान्धवम् ।</s-l><s-l>निहत्य समरे वीरमर्जुनं जयतां वरम् ॥ ४१ ॥</s-l></s-lg><s-lg><s-l>सपर्वतवनद्वीपा हतद्विड्भूः ससागरा ।</s-l><s-l>पुत्रपौत्रप्रतिष्ठा ते भविष्यत्यद्य पार्थिव ॥ ४२ ॥</s-l></s-lg><s-lg><s-l>नासाध्यं विद्यते मेऽद्य त्वत्प्रियार्थं विशेषतः ।</s-l><s-l>सम्यग्धर्मानुरक्तस्य सिद्धिरात्मवतो यथा ॥ ४३ ॥</s-l></s-lg><s-lg><s-l>न हि मां समरे सोढुं स शक्तोऽग्निं तरुर्यथा ।</s-l><s-l>अवश्यं तु मया वाच्यं येन हीनोऽस्मि फल्गुनात् ॥ ४४ ॥</s-l></s-lg><s-lg><s-l>ज्या तस्य धनुषो दिव्या तथाक्षय्यौ महेषुधी ।</s-l><s-l>तस्य दिव्यं धनुः श्रेष्ठं गाण्डीवमजरं युधि ॥ ४५ ॥</s-l></s-lg><s-lg><s-l>विजयं च महद्दिव्यं ममापि धनुरुत्तमम् ।</s-l><s-l>तत्राहमधिकः पार्थाद्धनुषा तेन पार्थिव ॥ ४६ ॥</s-l></s-lg><s-lg><s-l>मया चाभ्यधिको वीरः पाण्डवस्तन्निबोध मे ।</s-l><s-l>रश्मिग्राहश्च दाशार्हः सर्वलोकनमस्कृतः ॥ ४७ ॥</s-l></s-lg><s-lg><s-l>अग्निदत्तश्च वै दिव्यो रथः काञ्चनभूषणः ।</s-l><s-l>अच्छेद्यः सर्वतो वीर वाजिनश्च मनोजवाः ।</s-l><s-l>ध्वजश्च दिव्यो द्युतिमान्वानरो विस्मयंकरः ॥ ४८ ॥</s-l></s-lg><s-lg><s-l>कृष्णश्च स्रष्टा जगतो रथं तमभिरक्षति ।</s-l><s-l>एभिर्द्रव्यैरहं हीनो योद्धुमिच्छामि पाण्डवम् ॥ ४९ ॥</s-l></s-lg><s-lg><s-l>अयं तु सदृशो वीरः शल्यः समितिशोभनः ।</s-l><s-l>सारथ्यं यदि मे कुर्याद्ध्रुवस्ते विजयो भवेत् ॥ ५० ॥</s-l></s-lg><s-lg><s-l>तस्य मे सारथिः शल्यो भवत्वसुकरः परैः ।</s-l><s-l>नाराचान्गार्ध्रपत्रांश्च शकटानि वहन्तु मे ॥ ५१ ॥</s-l></s-lg><s-lg><s-l>रथाश्च मुख्या राजेन्द्र युक्ता वाजिभिरुत्तमैः ।</s-l><s-l>आयान्तु पश्चात्सततं मामेव भरतर्षभ ॥ ५२ ॥</s-l></s-lg><s-lg><s-l>एवमभ्यधिकः पार्थाद्भविष्यामि गुणैरहम् ।</s-l><s-l>शल्यो ह्यभ्यधिकः कृष्णादर्जुनादधिको ह्यहम् ॥ ५३ ॥</s-l></s-lg><s-lg><s-l>यथाश्वहृदयं वेद दाशार्हः परवीरहा ।</s-l><s-l>तथा शल्योऽपि जानीते हयानां वै महारथः ॥ ५४ ॥</s-l></s-lg><s-lg><s-l>बाहुवीर्ये समो नास्ति मद्रराजस्य कश्चन ।</s-l><s-l>तथास्त्रैर्मत्समो नास्ति कश्चिदेव धनुर्धरः ॥ ५५ ॥</s-l></s-lg><s-lg><s-l>तथा शल्यसमो नास्ति हययाने ह कश्चन ।</s-l><s-l>सोऽयमभ्यधिकः पार्थाद्भविष्यति रथो मम ॥ ५६ ॥</s-l></s-lg><s-lg><s-l>एतत्कृतं महाराज त्वयेच्छामि परंतप ।</s-l><s-l>एवं कृते कृतं मह्यं सर्वकामैर्भविष्यति ॥ ५७ ॥</s-l></s-lg><s-lg><s-l>ततो द्रष्टासि समरे यत्करिष्यामि भारत ।</s-l><s-l>सर्वथा पाण्डवान्सर्वाञ्जेष्याम्यद्य समागतान् ॥ ५८ ॥</s-l></s-lg><s-lg><s-l> दुर्योधन उवाच ।</s-l><s-l>सर्वमेतत्करिष्यामि यथा त्वं कर्ण मन्यसे ।</s-l><s-l>सोपासङ्गा रथाः साश्वा अनुयास्यन्ति सूतज ॥ ५९ ॥</s-l></s-lg><s-lg><s-l>नाराचान्गार्ध्रपक्षांश्च शकटानि वहन्तु ते ।</s-l><s-l>अनुयास्याम कर्ण त्वां वयं सर्वे च पार्थिवाः ॥ ६० ॥</s-l></s-lg><s-lg><s-l> संजय उवाच ।</s-l><s-l>एवमुक्त्वा महाराज तव पुत्राः प्रतापवान् ।</s-l><s-l>अभिगम्याब्रवीद्राजा मद्रराजमिदं वचः ॥ ६१ ॥</s-l></s-lg>