<s-lg><s-l> दुर्योधन उवाच ।</s-l><s-l>भूय एव तु मद्रेश यत्ते वक्ष्यामि तच्छृणु ।</s-l><s-l>यथा पुरा वृत्तमिदं युद्धे देवासुरे विभो ॥ १ ॥</s-l></s-lg><s-lg><s-l>यदुक्तवान्पितुर्मह्यं मार्कण्डेयो महानृषिः ।</s-l><s-l>तदशेषेण ब्रुवतो मम राजर्षिसत्तम ।</s-l><s-l>त्वं निबोध न चाप्यत्र कर्तव्या ते विचारणा ॥ २ ॥</s-l></s-lg><s-lg><s-l>देवानामसुराणां च महानासीत्समागमः ।</s-l><s-l>बभूव प्रथमो राजन्संग्रामस्तारकामयः ।</s-l><s-l>निर्जिताश्च तदा दैत्या दैवतैरिति नः श्रुतम् ॥ ३ ॥</s-l></s-lg><s-lg><s-l>निर्जितेषु च दैत्येषु तारकस्य सुतास्त्रयः ।</s-l><s-l>ताराक्षः कमलाक्षश्च विद्युन्माली च पार्थिव ॥ ४ ॥</s-l></s-lg><s-lg><s-l>तप उग्रं समास्थाय नियमे परमे स्थिताः ।</s-l><s-l>तपसा कर्शयामासुर्देहान्स्वाञ्शत्रुतापन ॥ ५ ॥</s-l></s-lg><s-lg><s-l>दमेन तपसा चैव नियमेन च पार्थिव ।</s-l><s-l>तेषां पितामहः प्रीतो वरदः प्रददौ वरान् ॥ ६ ॥</s-l></s-lg><s-lg><s-l>अवध्यत्वं च ते राजन्सर्वभूतेषु सर्वदा ।</s-l><s-l>सहिता वरयामासुः सर्वलोकपितामहम् ॥ ७ ॥</s-l></s-lg><s-lg><s-l>तानब्रवीत्तदा देवो लोकानां प्रभुरीश्वरः ।</s-l><s-l>नास्ति सर्वामरत्वं हि निवर्तध्वमतोऽसुराः ।</s-l><s-l>वरमन्यं वृणीध्वं वै यादृशं संप्ररोचते ॥ ८ ॥</s-l></s-lg><s-lg><s-l>ततस्ते सहिता राजन्संप्रधार्यासकृद्बहु ।</s-l><s-l>सर्वलोकेश्वरं वाक्यं प्रणम्यैनमथाब्रुवन् ॥ ९ ॥</s-l></s-lg><s-lg><s-l>अस्माकं त्वं वरं देव प्रयच्छेमं पितामह ।</s-l><s-l>वयं पुराणि त्रीण्येव समास्थाय महीमिमाम् ।</s-l><s-l>विचरिष्याम लोकेऽस्मिंस्त्वत्प्रसादपुरस्कृताः ॥ १० ॥</s-l></s-lg><s-lg><s-l>ततो वर्षसहस्रे तु समेष्यामः परस्परम् ।</s-l><s-l>एकीभावं गमिष्यन्ति पुराण्येतानि चानघ ॥ ११ ॥</s-l></s-lg><s-lg><s-l>समागतानि चैतानि यो हन्याद्भगवंस्तदा ।</s-l><s-l>एकेषुणा देववरः स नो मृत्युर्भविष्यति ।</s-l><s-l>एवमस्त्विति तान्देवः प्रत्युक्त्वा प्राविशद्दिवम् ॥ १२ ॥</s-l></s-lg><s-lg><s-l>ते तु लब्धवराः प्रीताः संप्रधार्य परस्परम् ।</s-l><s-l>पुरत्रयविसृष्ट्यर्थं मयं वव्रुर्महासुरम् ।</s-l><s-l>विश्वकर्माणमजरं दैत्यदानवपूजितम् ॥ १३ ॥</s-l></s-lg><s-lg><s-l>ततो मयः स्वतपसा चक्रे धीमान्पुराणि ह ।</s-l><s-l>त्रीणि काञ्चनमेकं तु रौप्यं कार्ष्णायसं तथा ॥ १४ ॥</s-l></s-lg><s-lg><s-l>काञ्चनं दिवि तत्रासीदन्तरिक्षे च राजतम् ।</s-l><s-l>आयसं चाभवद्भूमौ चक्रस्थं पृथिवीपते ॥ १५ ॥</s-l></s-lg><s-lg><s-l>एकैकं योजनशतं विस्तारायामसंमितम् ।</s-l><s-l>गृहाट्टाट्टालकयुतं बृहत्प्राकारतोरणम् ॥ १६ ॥</s-l></s-lg><s-lg><s-l>गुणप्रसवसंबाधमसंबाधमनामयम् ।</s-l><s-l>प्रासादैर्विविधैश्चैव द्वारैश्चाप्युपशोभितम् ॥ १७ ॥</s-l></s-lg><s-lg><s-l>पुरेषु चाभवन्राजन्राजानो वै पृथक्पृथक् ।</s-l><s-l>काञ्चनं तारकाक्षस्य चित्रमासीन्महात्मनः ।</s-l><s-l>राजतं कमलाक्षस्य विद्युन्मालिन आयसम् ॥ १८ ॥</s-l></s-lg><s-lg><s-l>त्रयस्ते दैत्यराजानस्त्रीँल्लोकानाशु तेजसा ।</s-l><s-l>आक्रम्य तस्थुर्वर्षाणां पूगान्नाम प्रजापतिः ॥ १९ ॥</s-l></s-lg><s-lg><s-l>तेषां दानवमुख्यानां प्रयुतान्यर्बुदानि च ।</s-l><s-l>कोट्यश्चाप्रतिवीराणां समाजग्मुस्ततस्ततः ।</s-l><s-l>महदैश्वर्यमिच्छन्तस्त्रिपुरं दुर्गमाश्रिताः ॥ २० ॥</s-l></s-lg><s-lg><s-l>सर्वेषां च पुनस्तेषां सर्वयोगवहो मयः ।</s-l><s-l>तमाश्रित्य हि ते सर्वे अवर्तन्ताकुतोभयाः ॥ २१ ॥</s-l></s-lg><s-lg><s-l>यो हि यं मनसा कामं दध्यौ त्रिपुरसंश्रयः ।</s-l><s-l>तस्मै कामं मयस्तं तं विदधे मायया तदा ॥ २२ ॥</s-l></s-lg><s-lg><s-l>तारकाक्षसुतश्चासीद्धरिर्नाम महाबलः ।</s-l><s-l>तपस्तेपे परमकं येनातुष्यत्पितामहः ॥ २३ ॥</s-l></s-lg><s-lg><s-l>स तुष्टमवृणोद्देवं वापी भवतु नः पुरे ।</s-l><s-l>शस्त्रैर्विनिहता यत्र क्षिप्ताः स्युर्बलवत्तराः ॥ २४ ॥</s-l></s-lg><s-lg><s-l>स तु लब्ध्वा वरं वीरस्तारकाक्षसुतो हरिः ।</s-l><s-l>ससृजे तत्र वापीं तां मृतानां जीवनीं प्रभो ॥ २५ ॥</s-l></s-lg><s-lg><s-l>येन रूपेण दैत्यस्तु येन वेषेण चैव ह ।</s-l><s-l>मृतस्तस्यां परिक्षिप्तस्तादृशेनैव जज्ञिवान् ॥ २६ ॥</s-l></s-lg><s-lg><s-l>तां प्राप्य त्रैपुरस्थास्तु सर्वाँल्लोकान्बबाधिरे ।</s-l><s-l>महता तपसा सिद्धाः सुराणां भयवर्धनाः ।</s-l><s-l>न तेषामभवद्राजन्क्षयो युद्धे कथंचन ॥ २७ ॥</s-l></s-lg><s-lg><s-l>ततस्ते लोभमोहाभ्यामभिभूता विचेतसः ।</s-l><s-l>निर्ह्रीकाः संस्थितिं सर्वे स्थापितां समलूलुपन् ॥ २८ ॥</s-l></s-lg><s-lg><s-l>विद्राव्य सगणान्देवांस्तत्र तत्र तदा तदा ।</s-l><s-l>विचेरुः स्वेन कामेन वरदानेन दर्पिताः ॥ २९ ॥</s-l></s-lg><s-lg><s-l>देवारण्यानि सर्वाणि प्रियाणि च दिवौकसाम् ।</s-l><s-l>ऋषीणामाश्रमान्पुण्यान्यूपाञ्जनपदांस्तथा ।</s-l><s-l>व्यनाशयन्त मर्यादा दानवा दुष्टचारिणः ॥ ३० ॥</s-l></s-lg><s-lg><s-l>ते देवाः सहिताः सर्वे पितामहमरिंदम ।</s-l><s-l>अभिजग्मुस्तदाख्यातुं विप्रकारं सुरेतरैः ॥ ३१ ॥</s-l></s-lg><s-lg><s-l>ते तत्त्वं सर्वमाख्याय शिरसाभिप्रणम्य च ।</s-l><s-l>वधोपायमपृच्छन्त भगवन्तं पितामहम् ॥ ३२ ॥</s-l></s-lg><s-lg><s-l>श्रुत्वा तद्भगवान्देवो देवानिदमुवाच ह ।</s-l><s-l>असुराश्च दुरात्मानस्ते चापि विबुधद्विषः ।</s-l><s-l>अपराध्यन्ति सततं ये युष्मान्पीडयन्त्युत ॥ ३३ ॥</s-l></s-lg><s-lg><s-l>अहं हि तुल्यः सर्वेषां भूतानां नात्र संशयः ।</s-l><s-l>अधार्मिकास्तु हन्तव्या इत्यहं प्रब्रवीमि वः ॥ ३४ ॥</s-l></s-lg><s-lg><s-l>ते यूयं स्थाणुमीशानं जिष्णुमक्लिष्टकारिणम् ।</s-l><s-l>योद्धारं वृणुतादित्याः स तान्हन्ता सुरेतरान् ॥ ३५ ॥</s-l></s-lg><s-lg><s-l>इति तस्य वचः श्रुत्वा देवाः शक्रपुरोगमाः ।</s-l><s-l>ब्रह्माणमग्रतः कृत्वा वृषाङ्कं शरणं ययुः ॥ ३६ ॥</s-l></s-lg><s-lg><s-l>तपः परं समातस्थुर्गृणन्तो ब्रह्म शाश्वतम् ।</s-l><s-l>ऋषिभिः सह धर्मज्ञा भवं सर्वात्मना गताः ॥ ३७ ॥</s-l></s-lg><s-lg><s-l>तुष्टुवुर्वाग्भिरर्थ्याभिर्भयेष्वभयकृत्तमम् ।</s-l><s-l>सर्वात्मानं महात्मानं येनाप्तं सर्वमात्मना ॥ ३८ ॥</s-l></s-lg><s-lg><s-l>तपोविशेषैर्बहुभिर्योगं यो वेद चात्मनः ।</s-l><s-l>यः सांख्यमात्मनो वेद यस्य चात्मा वशे सदा ॥ ३९ ॥</s-l></s-lg><s-lg><s-l>ते तं ददृशुरीशानं तेजोराशिमुमापतिम् ।</s-l><s-l>अनन्यसदृशं लोके व्रतवन्तमकल्मषम् ॥ ४० ॥</s-l></s-lg><s-lg><s-l>एकं च भगवन्तं ते नानारूपमकल्पयन् ।</s-l><s-l>आत्मनः प्रतिरूपाणि रूपाण्यथ महात्मनि ।</s-l><s-l>परस्परस्य चापश्यन्सर्वे परमविस्मिताः ॥ ४१ ॥</s-l></s-lg><s-lg><s-l>सर्वभूतमयं चेशं तमजं जगतः पतिम् ।</s-l><s-l>देवा ब्रह्मर्षयश्चैव शिरोभिर्धरणीं गताः ॥ ४२ ॥</s-l></s-lg><s-lg><s-l>तान्स्वस्तिवाक्येनाभ्यर्च्य समुत्थाप्य च शंकरः ।</s-l><s-l>ब्रूत ब्रूतेति भगवान्स्मयमानोऽभ्यभाषत ॥ ४३ ॥</s-l></s-lg><s-lg><s-l>त्र्यम्बकेणाभ्यनुज्ञातास्ततस्तेऽस्वस्थचेतसः ।</s-l><s-l>नमो नमस्तेऽस्तु विभो तत इत्यब्रुवन्भवम् ॥ ४४ ॥</s-l></s-lg><s-lg><s-l>नमो देवातिदेवाय धन्विने चातिमन्यवे ।</s-l><s-l>प्रजापतिमखघ्नाय प्रजापतिभिरीड्यसे ॥ ४५ ॥</s-l></s-lg><s-lg><s-l>नमः स्तुताय स्तुत्याय स्तूयमानाय मृत्यवे ।</s-l><s-l>विलोहिताय रुद्राय नीलग्रीवाय शूलिने ॥ ४६ ॥</s-l></s-lg><s-lg><s-l>अमोघाय मृगाक्षाय प्रवरायुधयोधिने ।</s-l><s-l>दुर्वारणाय शुक्राय ब्रह्मणे ब्रह्मचारिणे ॥ ४७ ॥</s-l></s-lg><s-lg><s-l>ईशानायाप्रमेयाय नियन्त्रे चर्मवाससे ।</s-l><s-l>तपोनित्याय पिङ्गाय व्रतिने कृत्तिवाससे ॥ ४८ ॥</s-l></s-lg><s-lg><s-l>कुमारपित्रे त्र्यक्षाय प्रवरायुधधारिणे ।</s-l><s-l>प्रपन्नार्तिविनाशाय ब्रह्मद्विट्संघघातिने ॥ ४९ ॥</s-l></s-lg><s-lg><s-l>वनस्पतीनां पतये नराणां पतये नमः ।</s-l><s-l>गवां च पतये नित्यं यज्ञानां पतये नमः ॥ ५० ॥</s-l></s-lg><s-lg><s-l>नमोऽस्तु ते ससैन्याय त्र्यम्बकायोग्रतेजसे ।</s-l><s-l>मनोवाक्कर्मभिर्देव त्वां प्रपन्नान्भजस्व नः ॥ ५१ ॥</s-l></s-lg><s-lg><s-l>ततः प्रसन्नो भगवान्स्वागतेनाभिनन्द्य तान् ।</s-l><s-l>प्रोवाच व्येतु वस्त्रासो ब्रूत किं करवाणि वः ॥ ५२ ॥</s-l></s-lg><s-lg><s-l>पितृदेवर्षिसंघेभ्यो वरे दत्ते महात्मना ।</s-l><s-l>सत्कृत्य शंकरं प्राह ब्रह्मा लोकहितं वचः ॥ ५३ ॥</s-l></s-lg><s-lg><s-l>तवातिसर्गाद्देवेश प्राजापत्यमिदं पदम् ।</s-l><s-l>मयाधितिष्ठता दत्तो दानवेभ्यो महान्वरः ॥ ५४ ॥</s-l></s-lg><s-lg><s-l>तानतिक्रान्तमर्यादान्नान्यः संहर्तुमर्हति ।</s-l><s-l>त्वामृते भूतभव्येश त्वं ह्येषां प्रत्यरिर्वधे ॥ ५५ ॥</s-l></s-lg><s-lg><s-l>स त्वं देव प्रपन्नानां याचतां च दिवौकसाम् ।</s-l><s-l>कुरु प्रसादं देवेश दानवाञ्जहि शूलभृत् ॥ ५६ ॥</s-l></s-lg><s-lg><s-l> श्रीभगवानुवाच ।</s-l><s-l>हन्तव्याः शत्रवः सर्वे युष्माकमिति मे मतिः ।</s-l><s-l>न त्वेकोऽहं वधे तेषां समर्थो वै सुरद्विषाम् ॥ ५७ ॥</s-l></s-lg><s-lg><s-l>ते यूयं सहिताः सर्वे मदीयेनास्त्रतेजसा ।</s-l><s-l>जयध्वं युधि ताञ्शत्रून्संघातो हि महाबलः ॥ ५८ ॥</s-l></s-lg><s-lg><s-l> देवा ऊचुः ।</s-l><s-l>अस्मत्तेजोबलं यावत्तावद्द्विगुणमेव च ।</s-l><s-l>तेषामिति ह मन्यामो दृष्टतेजोबला हि ते ॥ ५९ ॥</s-l></s-lg><s-lg><s-l> भगवानुवाच ।</s-l><s-l>वध्यास्ते सर्वतः पापा ये युष्मास्वपराधिनः ।</s-l><s-l>मम तेजोबलार्धेन सर्वांस्तान्घ्नत शात्रवान् ॥ ६० ॥</s-l></s-lg><s-lg><s-l> देवा ऊचुः ।</s-l><s-l>बिभर्तुं तेजसोऽर्धं ते न शक्ष्यामो महेश्वर ।</s-l><s-l>सर्वेषां नो बलार्धेन त्वमेव जहि शात्रवान् ॥ ६१ ॥</s-l></s-lg><s-lg><s-l> दुर्योधन उवाच ।</s-l><s-l>ततस्तथेति देवेशस्तैरुक्तो राजसत्तम ।</s-l><s-l>अर्धमादाय सर्वेभ्यस्तेजसाभ्यधिकोऽभवत् ॥ ६२ ॥</s-l></s-lg><s-lg><s-l>स तु देवो बलेनासीत्सर्वेभ्यो बलवत्तरः ।</s-l><s-l>महादेव इति ख्यातस्तदाप्रभृति शंकरः ॥ ६३ ॥</s-l></s-lg><s-lg><s-l>ततोऽब्रवीन्महादेवो धनुर्बाणधरस्त्वहम् ।</s-l><s-l>हनिष्यामि रथेनाजौ तान्रिपून्वै दिवौकसः ॥ ६४ ॥</s-l></s-lg><s-lg><s-l>ते यूयं मे रथं चैव धनुर्बाणं तथैव च ।</s-l><s-l>पश्यध्वं यावदद्यैतान्पातयामि महीतले ॥ ६५ ॥</s-l></s-lg><s-lg><s-l> देवा ऊचुः ।</s-l><s-l>मूर्तिसर्वस्वमादाय त्रैलोक्यस्य ततस्ततः ।</s-l><s-l>रथं ते कल्पयिष्याम देवेश्वर महौजसम् ॥ ६६ ॥</s-l></s-lg><s-lg><s-l>तथैव बुद्ध्या विहितं विश्वकर्मकृतं शुभम् ।</s-l><s-l>ततो विबुधशार्दूलास्तं रथं समकल्पयन् ॥ ६७ ॥</s-l></s-lg><s-lg><s-l>वन्धुरं पृथिवीं देवीं विशालपुरमालिनीम् ।</s-l><s-l>सपर्वतवनद्वीपां चक्रुर्भूतधरां तदा ॥ ६८ ॥</s-l></s-lg><s-lg><s-l>मन्दरं पर्वतं चाक्षं जङ्घास्तस्य महानदीः ।</s-l><s-l>दिशश्च प्रदिशश्चैव परिवारं रथस्य हि ॥ ६९ ॥</s-l></s-lg><s-lg><s-l>अनुकर्षान्ग्रहान्दीप्तान्वरूथं चापि तारकाः ।</s-l><s-l>धर्मार्थकामसंयुक्तं त्रिवेणुं चापि बन्धुरम् ।</s-l><s-l>ओषधीर्विविधास्तत्र नानापुष्पफलोद्गमाः ॥ ७० ॥</s-l></s-lg><s-lg><s-l>सूर्याचन्द्रमसौ कृत्वा चक्रे रथवरोत्तमे ।</s-l><s-l>पक्षौ पूर्वापरौ तत्र कृते रात्र्यहनी शुभे ॥ ७१ ॥</s-l></s-lg><s-lg><s-l>दश नागपतीनीषां धृतराष्ट्रमुखान्दृढाम् ।</s-l><s-l>द्यां युगं युगचर्माणि संवर्तकबलाहकान् ॥ ७२ ॥</s-l></s-lg><s-lg><s-l>शम्यां धृतिं च मेधां च स्थितिं संनतिमेव च ।</s-l><s-l>ग्रहनक्षत्रताराभिश्चर्म चित्रं नभस्तलम् ॥ ७३ ॥</s-l></s-lg><s-lg><s-l>सुराम्बुप्रेतवित्तानां पतीँल्लोकेश्वरान्हयान् ।</s-l><s-l>सिनीवालीमनुमतिं कुहूं राकां च सुव्रताम् ।</s-l><s-l>योक्त्राणि चक्रुर्वाहानां रोहकांश्चापि कण्ठकम् ॥ ७४ ॥</s-l></s-lg><s-lg><s-l>कर्म सत्यं तपोऽर्थश्च विहितास्तत्र रश्मयः ।</s-l><s-l>अधिष्ठानं मनस्त्वासीत्परिरथ्यं सरस्वती ॥ ७५ ॥</s-l></s-lg><s-lg><s-l>नानावर्णाश्च चित्राश्च पताकाः पवनेरिताः ।</s-l><s-l>विद्युदिन्द्रधनुर्नद्धं रथं दीप्तं व्यदीपयत् ॥ ७६ ॥</s-l></s-lg><s-lg><s-l>एवं तस्मिन्महाराज कल्पिते रथसत्तमे ।</s-l><s-l>देवैर्मनुजशार्दूल द्विषतामभिमर्दने ॥ ७७ ॥</s-l></s-lg><s-lg><s-l>स्वान्यायुधानि मुख्यानि न्यदधाच्छंकरो रथे ।</s-l><s-l>रथयष्टिं वियत्कृष्टां स्थापयामास गोवृषम् ॥ ७८ ॥</s-l></s-lg><s-lg><s-l>ब्रह्मदण्डः कालदण्डो रुद्रदण्डस्तथा ज्वरः ।</s-l><s-l>परिस्कन्दा रथस्यास्य सर्वतोदिशमुद्यताः ॥ ७९ ॥</s-l></s-lg><s-lg><s-l>अथर्वाङ्गिरसावास्तां चक्ररक्षौ महात्मनः ।</s-l><s-l>ऋग्वेदः सामवेदश्च पुराणं च पुरःसराः ॥ ८० ॥</s-l></s-lg><s-lg><s-l>इतिहासयजुर्वेदौ पृष्ठरक्षौ बभूवतुः ।</s-l><s-l>दिव्या वाचश्च विद्याश्च परिपार्श्वचराः कृताः ॥ ८१ ॥</s-l></s-lg><s-lg><s-l>तोत्त्रादयश्च राजेन्द्र वषट्कारस्तथैव च ।</s-l><s-l>ओंकारश्च मुखे राजन्नतिशोभाकरोऽभवत् ॥ ८२ ॥</s-l></s-lg><s-lg><s-l>विचित्रमृतुभिः षड्भिः कृत्वा संवत्सरं धनुः ।</s-l><s-l>तस्मान्नॄणां कालरात्रिर्ज्या कृता धनुषोऽजरा ॥ ८३ ॥</s-l></s-lg><s-lg><s-l>इषुश्चाप्यभवद्विष्णुर्ज्वलनः सोम एव च ।</s-l><s-l>अग्नीषोमौ जगत्कृत्स्नं वैष्णवं चोच्यते जगत् ॥ ८४ ॥</s-l></s-lg><s-lg><s-l>विष्णुश्चात्मा भगवतो भवस्यामिततेजसः ।</s-l><s-l>तस्माद्धनुर्ज्यासंस्पर्शं न विषेहुर्हरस्य ते ॥ ८५ ॥</s-l></s-lg><s-lg><s-l>तस्मिञ्शरे तिग्ममन्युर्मुमोचाविषहं प्रभुः ।</s-l><s-l>भृग्वङ्गिरोमन्युभवं क्रोधाग्निमतिदुःसहम् ॥ ८६ ॥</s-l></s-lg><s-lg><s-l>स नीललोहितो धूम्रः कृत्तिवासा भयंकरः ।</s-l><s-l>आदित्यायुतसंकाशस्तेजोज्वालावृतो ज्वलन् ॥ ८७ ॥</s-l></s-lg><s-lg><s-l>दुश्च्यावश्च्यावनो जेता हन्ता ब्रह्मद्विषां हरः ।</s-l><s-l>नित्यं त्राता च हन्ता च धर्माधर्माश्रिताञ्जनान् ॥ ८८ ॥</s-l></s-lg><s-lg><s-l>प्रमाथिभिर्घोररूपैर्भीमोदग्रैर्गणैर्वृतः ।</s-l><s-l>विभाति भगवान्स्थाणुस्तैरेवात्मगुणैर्वृतः ॥ ८९ ॥</s-l></s-lg><s-lg><s-l>तस्याङ्गानि समाश्रित्य स्थितं विश्वमिदं जगत् ।</s-l><s-l>जङ्गमाजङ्गमं राजञ्शुशुभेऽद्भुतदर्शनम् ॥ ९० ॥</s-l></s-lg><s-lg><s-l>दृष्ट्वा तु तं रथं दिव्यं कवची स शरासनी ।</s-l><s-l>बाणमादत्त तं दिव्यं सोमविष्ण्वग्निसंभवम् ॥ ९१ ॥</s-l></s-lg><s-lg><s-l>तस्य वाजांस्ततो देवाः कल्पयां चक्रिरे विभोः ।</s-l><s-l>पुण्यगन्धवहं राजञ्श्वसनं राजसत्तम ॥ ९२ ॥</s-l></s-lg><s-lg><s-l>तमास्थाय महादेवस्त्रासयन्दैवतान्यपि ।</s-l><s-l>आरुरोह तदा यत्तः कम्पयन्निव रोदसी ॥ ९३ ॥</s-l></s-lg><s-lg><s-l>स शोभमानो वरदः खड्गी बाणी शरासनी ।</s-l><s-l>हसन्निवाब्रवीद्देवो सारथिः को भविष्यति ॥ ९४ ॥</s-l></s-lg><s-lg><s-l>तमब्रुवन्देवगणा यं भवान्संनियोक्ष्यते ।</s-l><s-l>स भविष्यति देवेश सारथिस्ते न संशयः ॥ ९५ ॥</s-l></s-lg><s-lg><s-l>तानब्रवीत्पुनर्देवो मत्तः श्रेष्ठतरो हि यः ।</s-l><s-l>तं सारथिं कुरुध्वं मे स्वयं संचिन्त्य माचिरम् ॥ ९६ ॥</s-l></s-lg><s-lg><s-l>एतच्छ्रुत्वा ततो देवा वाक्यमुक्तं महात्मना ।</s-l><s-l>गत्वा पितामहं देवं प्रसाद्यैवं वचोऽब्रुवन् ॥ ९७ ॥</s-l></s-lg><s-lg><s-l>देव त्वयेदं कथितं त्रिदशारिनिबर्हणम् ।</s-l><s-l>तथा च कृतमस्माभिः प्रसन्नो वृषभध्वजः ॥ ९८ ॥</s-l></s-lg><s-lg><s-l>रथश्च विहितोऽस्माभिर्विचित्रायुधसंवृतः ।</s-l><s-l>सारथिं तु न जानीमः कः स्यात्तस्मिन्रथोत्तमे ॥ ९९ ॥</s-l></s-lg><s-lg><s-l>तस्माद्विधीयतां कश्चित्सारथिर्देवसत्तम ।</s-l><s-l>सफलां तां गिरं देव कर्तुमर्हसि नो विभो ॥ १०० ॥</s-l></s-lg><s-lg><s-l>एवमस्मासु हि पुरा भगवन्नुक्तवानसि ।</s-l><s-l>हितं कर्तास्मि भवतामिति तत्कर्तुमर्हसि ॥ १०१ ॥</s-l></s-lg><s-lg><s-l>स देव युक्तो रथसत्तमो नो दुरावरो द्रावणः शात्रवाणाम् ।</s-l><s-l>पिनाकपाणिर्विहितोऽत्र योद्धा विभीषयन्दानवानुद्यतोऽसौ ॥ १०२ ॥</s-l></s-lg><s-lg><s-l>तथैव वेदाश्चतुरो हयाग्र्या धरा सशैला च रथो महात्मन् ।</s-l><s-l>नक्षत्रवंशोऽनुगतो वरूथे यस्मिन्योद्धा सारथिनाभिरक्ष्यः ॥ १०३ ॥</s-l></s-lg><s-lg><s-l>तत्र सारथिरेष्टव्यः सर्वैरेतैर्विशेषवान् ।</s-l><s-l>तत्प्रतिष्ठो रथो देव हया योद्धा तथैव च ।</s-l><s-l>कवचानि च शस्त्राणि कार्मुकं च पितामह ॥ १०४ ॥</s-l></s-lg><s-lg><s-l>त्वामृते सारथिं तत्र नान्यं पश्यामहे वयम् ।</s-l><s-l>त्वं हि सर्वैर्गुणैर्युक्तो देवताभ्योऽधिकः प्रभो ।</s-l><s-l>सारथ्ये तूर्णमारोह संयच्छ परमान्हयान् ॥ १०५ ॥</s-l></s-lg><s-lg><s-l>इति ते शिरसा नत्वा त्रिलोकेशं पितामहम् ।</s-l><s-l>देवाः प्रसादयामासुः सारथ्यायेति नः श्रुतम् ॥ १०६ ॥</s-l></s-lg><s-lg><s-l> ब्रह्मोवाच ।</s-l><s-l>नात्र किंचिन्मृषा वाक्यं यदुक्तं वो दिवौकसः ।</s-l><s-l>संयच्छामि हयानेष युध्यतो वै कपर्दिनः ॥ १०७ ॥</s-l></s-lg><s-lg><s-l>ततः स भगवान्देवो लोकस्रष्टा पितामहः ।</s-l><s-l>सारथ्ये कल्पितो देवैरीशानस्य महात्मनः ॥ १०८ ॥</s-l></s-lg><s-lg><s-l>तस्मिन्नारोहति क्षिप्रं स्यन्दनं लोकपूजिते ।</s-l><s-l>शिरोभिरगमंस्तूर्णं ते हया वातरंहसः ॥ १०९ ॥</s-l></s-lg><s-lg><s-l>महेश्वरे त्वारुहति जानुभ्यामगमन्महीम् ॥ ११० ॥</s-l></s-lg><s-lg><s-l>अभीशून्हि त्रिलोकेशः संगृह्य प्रपितामहः ।</s-l><s-l>तानश्वांश्चोदयामास मनोमारुतरंहसः ॥ १११ ॥</s-l></s-lg><s-lg><s-l>ततोऽधिरूढे वरदे प्रयाते चासुरान्प्रति ।</s-l><s-l>साधु साध्विति विश्वेशः स्मयमानोऽभ्यभाषत ॥ ११२ ॥</s-l></s-lg><s-lg><s-l>याहि देव यतो दैत्याश्चोदयाश्वानतन्द्रितः ।</s-l><s-l>पश्य बाह्वोर्बलं मेऽद्य निघ्नतः शात्रवान्रणे ॥ ११३ ॥</s-l></s-lg><s-lg><s-l>ततस्तांश्चोदयामास वायुवेगसमाञ्जवे ।</s-l><s-l>येन तत्त्रिपुरं राजन्दैत्यदानवरक्षितम् ॥ ११४ ॥</s-l></s-lg><s-lg><s-l>अथाधिज्यं धनुः कृत्वा शर्वः संधाय तं शरम् ।</s-l><s-l>युक्त्वा पाशुपतास्त्रेण त्रिपुरं समचिन्तयत् ॥ ११५ ॥</s-l></s-lg><s-lg><s-l>तस्मिन्स्थिते तदा राजन्क्रुद्धे विधृतकार्मुके ।</s-l><s-l>पुराणि तानि कालेन जग्मुरेकत्वतां तदा ॥ ११६ ॥</s-l></s-lg><s-lg><s-l>एकीभावं गते चैव त्रिपुरे समुपागते ।</s-l><s-l>बभूव तुमुलो हर्षो दैवतानां महात्मनाम् ॥ ११७ ॥</s-l></s-lg><s-lg><s-l>ततो देवगणाः सर्वे सिद्धाश्च परमर्षयः ।</s-l><s-l>जयेति वाचो मुमुचुः संस्तुवन्तो मुदान्विताः ॥ ११८ ॥</s-l></s-lg><s-lg><s-l>ततोऽग्रतः प्रादुरभूत्त्रिपुरं जघ्नुषोऽसुरान् ।</s-l><s-l>अनिर्देश्योग्रवपुषो देवस्यासह्यतेजसः ॥ ११९ ॥</s-l></s-lg><s-lg><s-l>स तद्विकृष्य भगवान्दिव्यं लोकेश्वरो धनुः ।</s-l><s-l>त्रैलोक्यसारं तमिषुं मुमोच त्रिपुरं प्रति ।</s-l><s-l>तत्सासुरगणं दग्ध्वा प्राक्षिपत्पश्चिमार्णवे ॥ १२० ॥</s-l></s-lg><s-lg><s-l>एवं तत्त्रिपुरं दग्धं दानवाश्चाप्यशेषतः ।</s-l><s-l>महेश्वरेण क्रुद्धेन त्रैलोक्यस्य हितैषिणा ॥ १२१ ॥</s-l></s-lg><s-lg><s-l>स चात्मक्रोधजो वह्निर्हाहेत्युक्त्वा निवारितः ।</s-l><s-l>मा कार्षीर्भस्मसाल्लोकानिति त्र्यक्षोऽब्रवीच्च तम् ॥ १२२ ॥</s-l></s-lg><s-lg><s-l>ततः प्रकृतिमापन्ना देवा लोकास्तथर्षयः ।</s-l><s-l>तुष्टुवुर्वाग्भिरर्थ्याभिः स्थाणुमप्रतिमौजसम् ॥ १२३ ॥</s-l></s-lg><s-lg><s-l>तेऽनुज्ञाता भगवता जग्मुः सर्वे यथागतम् ।</s-l><s-l>कृतकामाः प्रसन्नेन प्रजापतिमुखाः सुराः ॥ १२४ ॥</s-l></s-lg><s-lg><s-l>यथैव भगवान्ब्रह्मा लोकधाता पितामहः ।</s-l><s-l>संयच्छ त्वं हयानस्य राधेयस्य महात्मनः ॥ १२५ ॥</s-l></s-lg><s-lg><s-l>त्वं हि कृष्णाच्च कर्णाच्च फल्गुनाच्च विशेषतः ।</s-l><s-l>विशिष्टो राजशार्दूल नास्ति तत्र विचारणा ॥ १२६ ॥</s-l></s-lg><s-lg><s-l>युद्धे ह्ययं रुद्रकल्पस्त्वं च ब्रह्मसमोऽनघ ।</s-l><s-l>तस्माच्छक्तौ युवां जेतुं मच्छत्रूंस्ताविवासुरान् ॥ १२७ ॥</s-l></s-lg><s-lg><s-l>यथा शल्याद्य कर्णोऽयं श्वेताश्वं कृष्णसारथिम् ।</s-l><s-l>प्रमथ्य हन्यात्कौन्तेयं तथा शीघ्रं विधीयताम् ।</s-l><s-l>त्वयि कर्णश्च राज्यं च वयं चैव प्रतिष्ठिताः ॥ १२८ ॥</s-l></s-lg><s-lg><s-l>इमं चाप्यपरं भूय इतिहासं निबोध मे ।</s-l><s-l>पितुर्मम सकाशे यं ब्राह्मणः प्राह धर्मवित् ॥ १२९ ॥</s-l></s-lg><s-lg><s-l>श्रुत्वा चैतद्वचश्चित्रं हेतुकार्यार्थसंहितम् ।</s-l><s-l>कुरु शल्य विनिश्चित्य मा भूदत्र विचारणा ॥ १३० ॥</s-l></s-lg><s-lg><s-l>भार्गवाणां कुले जातो जमदग्निर्महातपाः ।</s-l><s-l>तस्य रामेति विख्यातः पुत्रस्तेजोगुणान्वितः ॥ १३१ ॥</s-l></s-lg><s-lg><s-l>स तीव्रं तप आस्थाय प्रसादयितवान्भवम् ।</s-l><s-l>अस्त्रहेतोः प्रसन्नात्मा नियतः संयतेन्द्रियः ॥ १३२ ॥</s-l></s-lg><s-lg><s-l>तस्य तुष्टो महादेवो भक्त्या च प्रशमेन च ।</s-l><s-l>हृद्गतं चास्य विज्ञाय दर्शयामास शंकरः ॥ १३३ ॥</s-l></s-lg><s-lg><s-l> ईश्वर उवाच ।</s-l><s-l>राम तुष्टोऽस्मि भद्रं ते विदितं मे तवेप्सितम् ।</s-l><s-l>कुरुष्व पूतमात्मानं सर्वमेतदवाप्स्यसि ॥ १३४ ॥</s-l></s-lg><s-lg><s-l>दास्यामि ते तदास्त्राणि यदा पूतो भविष्यसि ।</s-l><s-l>अपात्रमसमर्थं च दहन्त्यस्त्राणि भार्गव ॥ १३५ ॥</s-l></s-lg><s-lg><s-l>इत्युक्तो जामदग्न्यस्तु देवदेवेन शूलिना ।</s-l><s-l>प्रत्युवाच महात्मानं शिरसावनतः प्रभुम् ॥ १३६ ॥</s-l></s-lg><s-lg><s-l>यदा जानासि देवेश पात्रं मामस्त्रधारणे ।</s-l><s-l>तदा शुश्रूषतेऽस्त्राणि भवान्मे दातुमर्हति ॥ १३७ ॥</s-l></s-lg><s-lg><s-l> दुर्योधन उवाच ।</s-l><s-l>ततः स तपसा चैव दमेन नियमेन च ।</s-l><s-l>पूजोपहारबलिभिर्होममन्त्रपुरस्कृतैः ॥ १३८ ॥</s-l></s-lg><s-lg><s-l>आराधयितवाञ्शर्वं बहून्वर्षगणांस्तदा ।</s-l><s-l>प्रसन्नश्च महादेवो भार्गवस्य महात्मनः ॥ १३९ ॥</s-l></s-lg><s-lg><s-l>अब्रवीत्तस्य बहुशो गुणान्देव्याः समीपतः ।</s-l><s-l>भक्तिमानेष सततं मयि रामो दृढव्रतः ॥ १४० ॥</s-l></s-lg><s-lg><s-l>एवं तस्य गुणान्प्रीतो बहुशोऽकथयत्प्रभुः ।</s-l><s-l>देवतानां पितॄणां च समक्षमरिसूदनः ॥ १४१ ॥</s-l></s-lg><s-lg><s-l>एतस्मिन्नेव काले तु दैत्या आसन्महाबलाः ।</s-l><s-l>तैस्तदा दर्पमोहान्धैरबाध्यन्त दिवौकसः ॥ १४२ ॥</s-l></s-lg><s-lg><s-l>ततः संभूय विबुधास्तान्हन्तुं कृतनिश्चयाः ।</s-l><s-l>चक्रुः शत्रुवधे यत्नं न शेकुर्जेतुमेव ते ॥ १४३ ॥</s-l></s-lg><s-lg><s-l>अभिगम्य ततो देवा महेश्वरमथाब्रुवन् ।</s-l><s-l>प्रसादयन्तस्तं भक्त्या जहि शत्रुगणानिति ॥ १४४ ॥</s-l></s-lg><s-lg><s-l>प्रतिज्ञाय ततो देवो देवतानां रिपुक्षयम् ।</s-l><s-l>रामं भार्गवमाहूय सोऽभ्यभाषत शंकरः ॥ १४५ ॥</s-l></s-lg><s-lg><s-l>रिपून्भार्गव देवानां जहि सर्वान्समागतान् ।</s-l><s-l>लोकानां हितकामार्थं मत्प्रीत्यर्थं तथैव च ॥ १४६ ॥</s-l></s-lg><s-lg><s-l> राम उवाच ।</s-l><s-l>अकृतास्त्रस्य देवेश का शक्तिर्मे महेश्वर ।</s-l><s-l>निहन्तुं दानवान्सर्वान्कृतास्त्रान्युद्धदुर्मदान् ॥ १४७ ॥</s-l></s-lg><s-lg><s-l> ईश्वर उवाच ।</s-l><s-l>गच्छ त्वं मदनुध्यानान्निहनिष्यसि दानवान् ।</s-l><s-l>विजित्य च रिपून्सर्वान्गुणान्प्राप्स्यसि पुष्कलान् ॥ १४८ ॥</s-l></s-lg><s-lg><s-l> दुर्योधन उवाच ।</s-l><s-l>एतच्छ्रुत्वा च वचनं प्रतिगृह्य च सर्वशः ।</s-l><s-l>रामः कृतस्वस्त्ययनः प्रययौ दानवान्प्रति ॥ १४९ ॥</s-l></s-lg><s-lg><s-l>अवधीद्देवशत्रूंस्तान्मददर्पबलान्वितान् ।</s-l><s-l>वज्राशनिसमस्पर्शैः प्रहारैरेव भार्गवः ॥ १५० ॥</s-l></s-lg><s-lg><s-l>स दानवैः क्षततनुर्जामदग्न्यो द्विजोत्तमः ।</s-l><s-l>संस्पृष्टः स्थाणुना सद्यो निर्व्रणः समजायत ॥ १५१ ॥</s-l></s-lg><s-lg><s-l>प्रीतश्च भगवान्देवः कर्मणा तेन तस्य वै ।</s-l><s-l>वरान्प्रादाद्ब्रह्मविदे भार्गवाय महात्मने ॥ १५२ ॥</s-l></s-lg><s-lg><s-l>उक्तश्च देवदेवेन प्रीतियुक्तेन शूलिना ।</s-l><s-l>निपातात्तव शस्त्राणां शरीरे याभवद्रुजा ॥ १५३ ॥</s-l></s-lg><s-lg><s-l>तया ते मानुषं कर्म व्यपोढं भृगुनन्दन ।</s-l><s-l>गृहाणास्त्राणि दिव्यानि मत्सकाशाद्यथेप्सितम् ॥ १५४ ॥</s-l></s-lg><s-lg><s-l>ततोऽस्त्राणि समस्तानि वरांश्च मनसेप्सितान् ।</s-l><s-l>लब्ध्वा बहुविधान्रामः प्रणम्य शिरसा शिवम् ॥ १५५ ॥</s-l></s-lg><s-lg><s-l>अनुज्ञां प्राप्य देवेशाज्जगाम स महातपाः ।</s-l><s-l>एवमेतत्पुरावृत्तं तदा कथितवानृषिः ॥ १५६ ॥</s-l></s-lg><s-lg><s-l>भार्गवोऽप्यददात्सर्वं धनुर्वेदं महात्मने ।</s-l><s-l>कर्णाय पुरुषव्याघ्र सुप्रीतेनान्तरात्मना ॥ १५७ ॥</s-l></s-lg><s-lg><s-l>वृजिनं हि भवेत्किंचिद्यदि कर्णस्य पार्थिव ।</s-l><s-l>नास्मै ह्यस्त्राणि दिव्यानि प्रादास्यद्भृगुनन्दनः ॥ १५८ ॥</s-l></s-lg><s-lg><s-l>नापि सूतकुले जातं कर्णं मन्ये कथंचन ।</s-l><s-l>देवपुत्रमहं मन्ये क्षत्रियाणां कुलोद्भवम् ॥ १५९ ॥</s-l></s-lg><s-lg><s-l>सकुण्डलं सकवचं दीर्घबाहुं महारथम् ।</s-l><s-l>कथमादित्यसदृशं मृगी व्याघ्रं जनिष्यति ॥ १६० ॥</s-l></s-lg><s-lg><s-l>पश्य ह्यस्य भुजौ पीनौ नागराजकरोपमौ ।</s-l><s-l>वक्षः पश्य विशालं च सर्वशत्रुनिबर्हणम् ॥ १६१ ॥</s-l></s-lg>