<s-lg><s-l> संजय उवाच ।</s-l><s-l>ते सेनेऽन्योन्यमासाद्य प्रहृष्टाश्वनरद्विपे ।</s-l><s-l>बृहत्यौ संप्रजह्राते देवासुरचमूपमे ॥ १ ॥</s-l></s-lg><s-lg><s-l>ततो गजा रथाश्चाश्वाः पत्तयश्च महाहवे ।</s-l><s-l>संप्रहारं परं चक्रुर्देहपाप्मप्रणाशनम् ॥ २ ॥</s-l></s-lg><s-lg><s-l>पूर्णचन्द्रार्कपद्मानां कान्तित्विड्गन्धतः समैः ।</s-l><s-l>उत्तमाङ्गैर्नृसिंहानां नृसिंहास्तस्तरुर्महीम् ॥ ३ ॥</s-l></s-lg><s-lg><s-l>अर्धचन्द्रैस्तथा भल्लैः क्षुरप्रैरसिपट्टिशैः ।</s-l><s-l>परश्वधैश्चाप्यकृन्तन्नुत्तमाङ्गानि युध्यताम् ॥ ४ ॥</s-l></s-lg><s-lg><s-l>व्यायतायतबाहूनां व्यायतायतबाहुभिः ।</s-l><s-l>व्यायता बाहवः पेतुश्छिन्नमुष्ट्यायुधाङ्गदाः ॥ ५ ॥</s-l></s-lg><s-lg><s-l>तैः स्फुरद्भिर्मही भाति रक्ताङ्गुलितलैस्तदा ।</s-l><s-l>गरुडप्रहतैरुग्रैः पञ्चास्यैरिव पन्नगैः ॥ ६ ॥</s-l></s-lg><s-lg><s-l>हयस्यन्दननागेभ्यः पेतुर्वीरा द्विषद्धताः ।</s-l><s-l>विमानेभ्यो यथा क्षीणे पुण्ये स्वर्गसदस्तथा ॥ ७ ॥</s-l></s-lg><s-lg><s-l>गदाभिरन्यैर्गुर्वीभिः परिघैर्मुसलैरपि ।</s-l><s-l>पोथिताः शतशः पेतुर्वीरा वीरतरै रणे ॥ ८ ॥</s-l></s-lg><s-lg><s-l>रथा रथैर्विनिहता मत्ता मत्तैर्द्विपैर्द्विपाः ।</s-l><s-l>सादिनः सादिभिश्चैव तस्मिन्परमसंकुले ॥ ९ ॥</s-l></s-lg><s-lg><s-l>रथा वररथैर्नागैरश्वारोहाश्च पत्तिभिः ।</s-l><s-l>अश्वारोहैः पदाताश्च निहता युधि शेरते ॥ १० ॥</s-l></s-lg><s-lg><s-l>रथाश्वपत्तयो नागै रथैर्नागाश्च पत्तयः ।</s-l><s-l>रथपत्तिद्विपाश्चाश्वैर्नृभिश्चाश्वरथद्विपाः ॥ ११ ॥</s-l></s-lg><s-lg><s-l>रथाश्वेभनराणां च नराश्वेभरथैः कृतम् ।</s-l><s-l>पाणिपादैश्च शस्त्रैश्च रथैश्च कदनं महत् ॥ १२ ॥</s-l></s-lg><s-lg><s-l>तथा तस्मिन्बले शूरैर्वध्यमाने हतेऽपि च ।</s-l><s-l>अस्मानभ्यागमन्पार्था वृकोदरपुरोगमाः ॥ १३ ॥</s-l></s-lg><s-lg><s-l>धृष्टद्युम्नः शिखण्डी च द्रौपदेयाः प्रभद्रकाः ।</s-l><s-l>सात्यकिश्चेकितानश्च द्रविडैः सैनिकैः सह ॥ १४ ॥</s-l></s-lg><s-lg><s-l>भृता वित्तेन महता पाण्ड्याश्चौड्राः सकेरलाः ।</s-l><s-l>व्यूढोरस्का दीर्घभुजाः प्रांशवः प्रियदर्शनाः ॥ १५ ॥</s-l></s-lg><s-lg><s-l>आपीडिनो रक्तदन्ता मत्तमातङ्गविक्रमाः ।</s-l><s-l>नानाविरागवसना गन्धचूर्णावचूर्णिताः ॥ १६ ॥</s-l></s-lg><s-lg><s-l>बद्धासयः पाशहस्ता वारणप्रतिवारणाः ।</s-l><s-l>समानमृत्यवो राजन्ननीकस्थाः परस्परम् ॥ १७ ॥</s-l></s-lg><s-lg><s-l>कलापिनश्चापहस्ता दीर्घकेशाः प्रियाहवाः ।</s-l><s-l>पत्तयः सात्यकेरन्ध्रा घोररूपपराक्रमाः ॥ १८ ॥</s-l></s-lg><s-lg><s-l>अथापरे पुनः शूराश्चेदिपाञ्चालकेकयाः ।</s-l><s-l>करूषाः कोसलाः काश्या मागधाश्चापि दुद्रुवुः ॥ १९ ॥</s-l></s-lg><s-lg><s-l>तेषां रथाश्च नागाश्च प्रवराश्चापि पत्तयः ।</s-l><s-l>नानाविधरवैर्हृष्टा नृत्यन्ति च हसन्ति च ॥ २० ॥</s-l></s-lg><s-lg><s-l>तस्य सैन्यस्य महतो महामात्रवरैर्वृतः ।</s-l><s-l>मध्यं वृकोदरोऽभ्यागात्त्वदीयं नागधूर्गतः ॥ २१ ॥</s-l></s-lg><s-lg><s-l>स नागप्रवरोऽत्युग्रो विधिवत्कल्पितो बभौ ।</s-l><s-l>उदयाद्र्यग्र्यभवनं यथाभ्युदितभास्करम् ॥ २२ ॥</s-l></s-lg><s-lg><s-l>तस्यायसं वर्मवरं वररत्नविभूषितम् ।</s-l><s-l>तारोद्भासस्य नभसः शारदस्य समत्विषम् ॥ २३ ॥</s-l></s-lg><s-lg><s-l>स तोमरप्रासकरश्चारुमौलिः स्वलंकृतः ।</s-l><s-l>चरन्मध्यंदिनार्काभस्तेजसा व्यदहद्रिपून् ॥ २४ ॥</s-l></s-lg><s-lg><s-l>तं दृष्ट्वा द्विरदं दूरात्क्षेमधूर्तिर्द्विपस्थितः ।</s-l><s-l>आह्वयानोऽभिदुद्राव प्रमनाः प्रमनस्तरम् ॥ २५ ॥</s-l></s-lg><s-lg><s-l>तयोः समभवद्युद्धं द्विपयोरुग्ररूपयोः ।</s-l><s-l>यदृच्छया द्रुमवतोर्महापर्वतयोरिव ॥ २६ ॥</s-l></s-lg><s-lg><s-l>संसक्तनागौ तौ वीरौ तोमरैरितरेतरम् ।</s-l><s-l>बलवत्सूर्यरश्म्याभैर्भित्त्वा भित्त्वा विनेदतुः ॥ २७ ॥</s-l></s-lg><s-lg><s-l>व्यपसृत्य तु नागाभ्यां मण्डलानि विचेरतुः ।</s-l><s-l>प्रगृह्य चैव धनुषी जघ्नतुर्वै परस्परम् ॥ २८ ॥</s-l></s-lg><s-lg><s-l>क्ष्वेडितास्फोटितरवैर्बाणशब्दैश्च सर्वशः ।</s-l><s-l>तौ जनान्हर्षयित्वा च सिंहनादान्प्रचक्रतुः ॥ २९ ॥</s-l></s-lg><s-lg><s-l>समुद्यतकराभ्यां तौ द्विपाभ्यां कृतिनावुभौ ।</s-l><s-l>वातोद्धूतपताकाभ्यां युयुधाते महाबलौ ॥ ३० ॥</s-l></s-lg><s-lg><s-l>तावन्योन्यस्य धनुषी छित्त्वान्योन्यं विनेदतुः ।</s-l><s-l>शक्तितोमरवर्षेण प्रावृण्मेघाविवाम्बुभिः ॥ ३१ ॥</s-l></s-lg><s-lg><s-l>क्षेमधूर्तिस्तदा भीमं तोमरेण स्तनान्तरे ।</s-l><s-l>निर्बिभेद तु वेगेन षड्भिश्चाप्यपरैर्नदन् ॥ ३२ ॥</s-l></s-lg><s-lg><s-l>स भीमसेनः शुशुभे तोमरैरङ्गमाश्रितैः ।</s-l><s-l>क्रोधदीप्तवपुर्मेघैः सप्तसप्तिरिवांशुमान् ॥ ३३ ॥</s-l></s-lg><s-lg><s-l>ततो भास्करवर्णाभमञ्जोगतिमयस्मयम् ।</s-l><s-l>ससर्ज तोमरं भीमः प्रत्यमित्राय यत्नवान् ॥ ३४ ॥</s-l></s-lg><s-lg><s-l>ततः कुलूताधिपतिश्चापमायम्य सायकैः ।</s-l><s-l>दशभिस्तोमरं छित्त्वा शक्त्या विव्याध पाण्डवम् ॥ ३५ ॥</s-l></s-lg><s-lg><s-l>अथ कार्मुकमादाय महाजलदनिस्वनम् ।</s-l><s-l>रिपोरभ्यर्दयन्नागमुन्मदः पाण्डवः शरैः ॥ ३६ ॥</s-l></s-lg><s-lg><s-l>स शरौघार्दितो नागो भीमसेनेन संयुगे ।</s-l><s-l>निगृह्यमाणो नातिष्ठद्वातध्वस्त इवाम्बुदः ॥ ३७ ॥</s-l></s-lg><s-lg><s-l>तामभ्यधावद्द्विरदं भीमसेनस्य नागराट् ।</s-l><s-l>महावातेरितं मेघं वातोद्धूत इवाम्बुदः ॥ ३८ ॥</s-l></s-lg><s-lg><s-l>संनिवर्त्यात्मनो नागं क्षेमधूर्तिः प्रयत्नतः ।</s-l><s-l>विव्याधाभिद्रुतं बाणैर्भीमसेनं सकुञ्जरम् ॥ ३९ ॥</s-l></s-lg><s-lg><s-l>ततः साधुविसृष्टेन क्षुरेण पुरुषर्षभः ।</s-l><s-l>छित्त्वा शरासनं शत्रोर्नागमामित्रमार्दयत् ॥ ४० ॥</s-l></s-lg><s-lg><s-l>ततः खजाकया भीमं क्षेमधूर्तिः पराभिनत् ।</s-l><s-l>जघान चास्य द्विरदं नाराचैः सर्वमर्मसु ॥ ४१ ॥</s-l></s-lg><s-lg><s-l>पुरा नागस्य पतनादवप्लुत्य स्थितो महीम् ।</s-l><s-l>भीमसेनो रिपोर्नागं गदया समपोथयत् ॥ ४२ ॥</s-l></s-lg><s-lg><s-l>तस्मात्प्रमथितान्नागात्क्षेमधूर्तिमवद्रुतम् ।</s-l><s-l>उद्यतासिमुपायान्तं गदयाहन्वृकोदरः ॥ ४३ ॥</s-l></s-lg><s-lg><s-l>स पपात हतः सासिर्व्यसुः स्वमभितो द्विपम् ।</s-l><s-l>वज्रप्ररुग्णमचलं सिंहो वज्रहतो यथा ॥ ४४ ॥</s-l></s-lg><s-lg><s-l>निहतं नृपतिं दृष्ट्वा कुलूतानां यशस्करम् ।</s-l><s-l>प्राद्रवद्व्यथिता सेना त्वदीया भरतर्षभ ॥ ४५ ॥</s-l></s-lg>