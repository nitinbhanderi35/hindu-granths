<s-lg><s-l> संजय उवाच ।</s-l><s-l>इति स्म कृष्णवचनात्प्रत्युच्चार्य युधिष्ठिरम् ।</s-l><s-l>बभूव विमनाः पार्थः किंचित्कृत्वेव पातकम् ॥ १ ॥</s-l></s-lg><s-lg><s-l>ततोऽब्रवीद्वासुदेवः प्रहसन्निव पाण्डवम् ।</s-l><s-l>कथं नाम भवेदेतद्यदि त्वं पार्थ धर्मजम् ।</s-l><s-l>असिना तीक्ष्णधारेण हन्या धर्मे व्यवस्थितम् ॥ २ ॥</s-l></s-lg><s-lg><s-l>त्वमित्युक्त्वैव राजानमेवं कश्मलमाविशः ।</s-l><s-l>हत्वा तु नृपतिं पार्थ अकरिष्यः किमुत्तरम् ।</s-l><s-l>एवं सुदुर्विदो धर्मो मन्दप्रज्ञैर्विशेषतः ॥ ३ ॥</s-l></s-lg><s-lg><s-l>स भवान्धर्मभीरुत्वाद्ध्रुवमैष्यन्महत्तमः ।</s-l><s-l>नरकं घोररूपं च भ्रातुर्ज्येष्ठस्य वै वधात् ॥ ४ ॥</s-l></s-lg><s-lg><s-l>स त्वं धर्मभृतां श्रेष्ठं राजानं धर्मसंहितम् ।</s-l><s-l>प्रसादय कुरुश्रेष्ठमेतदत्र मतं मम ॥ ५ ॥</s-l></s-lg><s-lg><s-l>प्रसाद्य भक्त्या राजानं प्रीतं चैव युधिष्ठिरम् ।</s-l><s-l>प्रयामस्त्वरिता योद्धुं सूतपुत्ररथं प्रति ॥ ६ ॥</s-l></s-lg><s-lg><s-l>हत्वा सुदुर्जयं कर्णं त्वमद्य निशितैः शरैः ।</s-l><s-l>विपुलां प्रीतिमाधत्स्व धर्मपुत्रस्य मानद ॥ ७ ॥</s-l></s-lg><s-lg><s-l>एतदत्र महाबाहो प्राप्तकालं मतं मम ।</s-l><s-l>एवं कृते कृतं चैव तव कार्यं भविष्यति ॥ ८ ॥</s-l></s-lg><s-lg><s-l>ततोऽर्जुनो महाराज लज्जया वै समन्वितः ।</s-l><s-l>धर्मराजस्य चरणौ प्रपेदे शिरसानघ ॥ ९ ॥</s-l></s-lg><s-lg><s-l>उवाच भरतश्रेष्ठ प्रसीदेति पुनः पुनः ।</s-l><s-l>क्षमस्व राजन्यत्प्रोक्तं धर्मकामेन भीरुणा ॥ १० ॥</s-l></s-lg><s-lg><s-l>पादयोः पतितं दृष्ट्वा धर्मराजो युधिष्ठिरः ।</s-l><s-l>धनंजयममित्रघ्नं रुदन्तं भरतर्षभ ॥ ११ ॥</s-l></s-lg><s-lg><s-l>उत्थाप्य भ्रातरं राजा धर्मराजो धनंजयम् ।</s-l><s-l>समाश्लिष्य च सस्नेहं प्ररुरोद महीपतिः ॥ १२ ॥</s-l></s-lg><s-lg><s-l>रुदित्वा तु चिरं कालं भ्रातरौ सुमहाद्युती ।</s-l><s-l>कृतशौचौ नरव्याघ्रौ प्रीतिमन्तौ बभूवतुः ॥ १३ ॥</s-l></s-lg><s-lg><s-l>तत आश्लिष्य स प्रेम्णा मूर्ध्नि चाघ्राय पाण्डवम् ।</s-l><s-l>प्रीत्या परमया युक्तः प्रस्मयंश्चाब्रवीज्जयम् ॥ १४ ॥</s-l></s-lg><s-lg><s-l>कर्णेन मे महाबाहो सर्वसैन्यस्य पश्यतः ।</s-l><s-l>कवचं च ध्वजश्चैव धनुः शक्तिर्हया गदा ।</s-l><s-l>शरैः कृत्ता महेष्वास यतमानस्य संयुगे ॥ १५ ॥</s-l></s-lg><s-lg><s-l>सोऽहं ज्ञात्वा रणे तस्य कर्म दृष्ट्वा च फल्गुन ।</s-l><s-l>व्यवसीदामि दुःखेन न च मे जीवितं प्रियम् ॥ १६ ॥</s-l></s-lg><s-lg><s-l>तमद्य यदि वै वीर न हनिष्यसि सूतजम् ।</s-l><s-l>प्राणानेव परित्यक्ष्ये जीवितार्थो हि को मम ॥ १७ ॥</s-l></s-lg><s-lg><s-l>एवमुक्तः प्रत्युवाच विजयो भरतर्षभ ।</s-l><s-l>सत्येन ते शपे राजन्प्रसादेन तवैव च ।</s-l><s-l>भीमेन च नरश्रेष्ठ यमाभ्यां च महीपते ॥ १८ ॥</s-l></s-lg><s-lg><s-l>यथाद्य समरे कर्णं हनिष्यामि हतोऽथ वा ।</s-l><s-l>महीतले पतिष्यामि सत्येनायुधमालभे ॥ १९ ॥</s-l></s-lg><s-lg><s-l>एवमाभाष्य राजानमब्रवीन्माधवं वचः ।</s-l><s-l>अद्य कर्णं रणे कृष्ण सूदयिष्ये न संशयः ।</s-l><s-l>तदनुध्याहि भद्रं ते वधं तस्य दुरात्मनः ॥ २० ॥</s-l></s-lg><s-lg><s-l>एवमुक्तोऽब्रवीत्पार्थं केशवो राजसत्तम ।</s-l><s-l>शक्तोऽस्मि भरतश्रेष्ठ यत्नं कर्तुं यथाबलम् ॥ २१ ॥</s-l></s-lg><s-lg><s-l>एवं चापि हि मे कामो नित्यमेव महारथ ।</s-l><s-l>कथं भवान्रणे कर्णं निहन्यादिति मे मतिः ॥ २२ ॥</s-l></s-lg><s-lg><s-l>भूयश्चोवाच मतिमान्माधवो धर्मनन्दनम् ।</s-l><s-l>युधिष्ठिरेमं बीभत्सुं त्वं सान्त्वयितुमर्हसि ।</s-l><s-l>अनुज्ञातुं च कर्णस्य वधायाद्य दुरात्मनः ॥ २३ ॥</s-l></s-lg><s-lg><s-l>श्रुत्वा ह्ययमहं चैव त्वां कर्णशरपीडितम् ।</s-l><s-l>प्रवृत्तिं ज्ञातुमायाताविह पाण्डवनन्दन ॥ २४ ॥</s-l></s-lg><s-lg><s-l>दिष्ट्यासि राजन्निरुजो दिष्ट्या न ग्रहणं गतः ।</s-l><s-l>परिसान्त्वय बीभत्सुं जयमाशाधि चानघ ॥ २५ ॥</s-l></s-lg><s-lg><s-l> युधिष्ठिर उवाच ।</s-l><s-l>एह्येहि पार्थ बीभत्सो मां परिष्वज पाण्डव ।</s-l><s-l>वक्तव्यमुक्तोऽस्म्यहितं त्वया क्षान्तं च तन्मया ॥ २६ ॥</s-l></s-lg><s-lg><s-l>अहं त्वामनुजानामि जहि कर्णं धनंजय ।</s-l><s-l>मन्युं च मा कृथाः पार्थ यन्मयोक्तोऽसि दारुणम् ॥ २७ ॥</s-l></s-lg><s-lg><s-l> संजय उवाच ।</s-l><s-l>ततो धनंजयो राजञ्शिरसा प्रणतस्तदा ।</s-l><s-l>पादौ जग्राह पाणिभ्यां भ्रातुर्ज्येष्ठस्य मारिष ॥ २८ ॥</s-l></s-lg><s-lg><s-l>समुत्थाप्य ततो राजा परिष्वज्य च पीडितम् ।</s-l><s-l>मूर्ध्न्युपाघ्राय चैवैनमिदं पुनरुवाच ह ॥ २९ ॥</s-l></s-lg><s-lg><s-l>धनंजय महाबाहो मानितोऽस्मि दृढं त्वया ।</s-l><s-l>माहात्म्यं विजयं चैव भूयः प्राप्नुहि शाश्वतम् ॥ ३० ॥</s-l></s-lg><s-lg><s-l> अर्जुन उवाच ।</s-l><s-l>अद्य तं पापकर्माणं सानुबन्धं रणे शरैः ।</s-l><s-l>नयाम्यन्तं समासाद्य राधेयं बलगर्वितम् ॥ ३१ ॥</s-l></s-lg><s-lg><s-l>येन त्वं पीडितो बाणैर्दृढमायम्य कार्मुकम् ।</s-l><s-l>तस्याद्य कर्मणः कर्णः फलं प्राप्स्यति दारुणम् ॥ ३२ ॥</s-l></s-lg><s-lg><s-l>अद्य त्वामहमेष्यामि कर्णं हत्वा महीपते ।</s-l><s-l>सभाजयितुमाक्रन्दादिति सत्यं ब्रवीमि ते ॥ ३३ ॥</s-l></s-lg><s-lg><s-l>नाहत्वा विनिवर्तेऽहं कर्णमद्य रणाजिरात् ।</s-l><s-l>इति सत्येन ते पादौ स्पृशामि जगतीपते ॥ ३४ ॥</s-l></s-lg><s-lg><s-l> संजय उवाच ।</s-l><s-l>प्रसाद्य धर्मराजानं प्रहृष्टेनान्तरात्मना ।</s-l><s-l>पार्थः प्रोवाच गोविन्दं सूतपुत्रवधोद्यतः ॥ ३५ ॥</s-l></s-lg><s-lg><s-l>कल्प्यतां च रथो भूयो युज्यन्तां च हयोत्तमाः ।</s-l><s-l>आयुधानि च सर्वाणि सज्ज्यन्तां वै महारथे ॥ ३६ ॥</s-l></s-lg><s-lg><s-l>उपावृत्ताश्च तुरगाः शिक्षिताश्चाश्वसादिनः ।</s-l><s-l>रथोपकरणैः सर्वैरुपायान्तु त्वरान्विताः ॥ ३७ ॥</s-l></s-lg><s-lg><s-l>एवमुक्ते महाराज फल्गुनेन महात्मना ।</s-l><s-l>उवाच दारुकं कृष्णः कुरु सर्वं यथाब्रवीत् ।</s-l><s-l>अर्जुनो भरतश्रेष्ठः श्रेष्ठः सर्वधनुष्मताम् ॥ ३८ ॥</s-l></s-lg><s-lg><s-l>आज्ञप्तस्त्वथ कृष्णेन दारुको राजसत्तम ।</s-l><s-l>योजयामास स रथं वैयाघ्रं शत्रुतापनम् ॥ ३९ ॥</s-l></s-lg><s-lg><s-l>युक्तं तु रथमास्थाय दारुकेण महात्मना ।</s-l><s-l>आपृच्छ्य धर्मराजानं ब्राह्मणान्स्वस्ति वाच्य च ।</s-l><s-l>समङ्गलस्वस्त्ययनमारुरोह रथोत्तमम् ॥ ४० ॥</s-l></s-lg><s-lg><s-l>तस्य राजा महाप्राज्ञो धर्मराजो युधिष्ठिरः ।</s-l><s-l>आशिषोऽयुङ्क्त परमा युक्ताः कर्णवधं प्रति ॥ ४१ ॥</s-l></s-lg><s-lg><s-l>तं प्रयान्तं महेष्वासं दृष्ट्वा भूतानि भारत ।</s-l><s-l>निहतं मेनिरे कर्णं पाण्डवेन महात्मना ॥ ४२ ॥</s-l></s-lg><s-lg><s-l>बभूवुर्विमलाः सर्वा दिशो राजन्समन्ततः ।</s-l><s-l>चाषाश्च शतपत्राश्च क्रौञ्चाश्चैव जनेश्वर ।</s-l><s-l>प्रदक्षिणमकुर्वन्त तदा वै पाण्डुनन्दनम् ॥ ४३ ॥</s-l></s-lg><s-lg><s-l>बहवः पक्षिणो राजन्पुंनामानः शुभाः शिवाः ।</s-l><s-l>त्वरयन्तोऽर्जुनं युद्धे हृष्टरूपा ववाशिरे ॥ ४४ ॥</s-l></s-lg><s-lg><s-l>कङ्का गृध्रा वडाश्चैव वायसाश्च विशां पते ।</s-l><s-l>अग्रतस्तस्य गच्छन्ति भक्ष्यहेतोर्भयानकाः ॥ ४५ ॥</s-l></s-lg><s-lg><s-l>निमित्तानि च धन्यानि पार्थस्य प्रशशंसिरे ।</s-l><s-l>विनाशमरिसैन्यानां कर्णस्य च वधं तथा ॥ ४६ ॥</s-l></s-lg><s-lg><s-l>प्रयातस्याथ पार्थस्य महान्स्वेदो व्यजायत ।</s-l><s-l>चिन्ता च विपुला जज्ञे कथं न्वेतद्भविष्यति ॥ ४७ ॥</s-l></s-lg><s-lg><s-l>ततो गाण्डीवधन्वानमब्रवीन्मधुसूदनः ।</s-l><s-l>दृष्ट्वा पार्थं तदायस्तं चिन्तापरिगतं तदा ॥ ४८ ॥</s-l></s-lg><s-lg><s-l>गाण्डीवधन्वन्संग्रामे ये त्वया धनुषा जिताः ।</s-l><s-l>न तेषां मानुषो जेता त्वदन्य इह विद्यते ॥ ४९ ॥</s-l></s-lg><s-lg><s-l>दृष्टा हि बहवः शूराः शक्रतुल्यपराक्रमाः ।</s-l><s-l>त्वां प्राप्य समरे वीरं ये गताः परमां गतिम् ॥ ५० ॥</s-l></s-lg><s-lg><s-l>को हि द्रोणं च भीष्मं च भगदत्तं च मारिष ।</s-l><s-l>विन्दानुविन्दावावन्त्यौ काम्बोजं च सुदक्षिणम् ॥ ५१ ॥</s-l></s-lg><s-lg><s-l>श्रुतायुषं महावीर्यमच्युतायुषमेव च ।</s-l><s-l>प्रत्युद्गम्य भवेत्क्षेमी यो न स्यात्त्वमिव क्षमी ॥ ५२ ॥</s-l></s-lg><s-lg><s-l>तव ह्यस्त्राणि दिव्यानि लाघवं बलमेव च ।</s-l><s-l>वेधः पातश्च लक्षश्च योगश्चैव तवार्जुन ।</s-l><s-l>असंमोहश्च युद्धेषु विज्ञानस्य च संनतिः ॥ ५३ ॥</s-l></s-lg><s-lg><s-l>भवान्देवासुरान्सर्वान्हन्यात्सहचराचरान् ।</s-l><s-l>पृथिव्यां हि रणे पार्थ न योद्धा त्वत्समः पुमान् ॥ ५४ ॥</s-l></s-lg><s-lg><s-l>धनुर्ग्रहा हि ये केचित्क्षत्रिया युद्धदुर्मदाः ।</s-l><s-l>आ देवात्त्वत्समं तेषां न पश्यामि शृणोमि वा ॥ ५५ ॥</s-l></s-lg><s-lg><s-l>ब्रह्मणा च प्रजाः सृष्टा गाण्डीवं च महाद्भुतम् ।</s-l><s-l>येन त्वं युध्यसे पार्थ तस्मान्नास्ति त्वया समः ॥ ५६ ॥</s-l></s-lg><s-lg><s-l>अवश्यं तु मया वाच्यं यत्पथ्यं तव पाण्डव ।</s-l><s-l>मावमंस्था महाबाहो कर्णमाहवशोभिनम् ॥ ५७ ॥</s-l></s-lg><s-lg><s-l>कर्णो हि बलवान्धृष्टः कृतास्त्रश्च महारथः ।</s-l><s-l>कृती च चित्रयोधी च देशे काले च कोविदः ॥ ५८ ॥</s-l></s-lg><s-lg><s-l>तेजसा वह्निसदृशो वायुवेगसमो जवे ।</s-l><s-l>अन्तकप्रतिमः क्रोधे सिंहसंहननो बली ॥ ५९ ॥</s-l></s-lg><s-lg><s-l>अयोरत्निर्महाबाहुर्व्यूढोरस्कः सुदुर्जयः ।</s-l><s-l>अतिमानी च शूरश्च प्रवीरः प्रियदर्शनः ॥ ६० ॥</s-l></s-lg><s-lg><s-l>सर्वैर्योधगुणैर्युक्तो मित्राणामभयंकरः ।</s-l><s-l>सततं पाण्डवद्वेषी धार्तराष्ट्रहिते रतः ॥ ६१ ॥</s-l></s-lg><s-lg><s-l>सर्वैरवध्यो राधेयो देवैरपि सवासवैः ।</s-l><s-l>ऋते त्वामिति मे बुद्धिस्त्वमद्य जहि सूतजम् ॥ ६२ ॥</s-l></s-lg><s-lg><s-l>देवैरपि हि संयत्तैर्बिभ्रद्भिर्मांसशोणितम् ।</s-l><s-l>अशक्यः समरे जेतुं सर्वैरपि युयुत्सुभिः ॥ ६३ ॥</s-l></s-lg><s-lg><s-l>दुरात्मानं पापमतिं नृशंसं दुष्टप्रज्ञं पाण्डवेयेषु नित्यम् ।</s-l><s-l>हीनस्वार्थं पाण्डवेयैर्विरोधे हत्वा कर्णं धिष्ठितार्थो भवाद्य ॥ ६४ ॥</s-l></s-lg><s-lg><s-l>वीरं मन्यत आत्मानं येन पापः सुयोधनः ।</s-l><s-l>तमद्य मूलं पापानां जय सौतिं धनंजय ॥ ६५ ॥</s-l></s-lg>