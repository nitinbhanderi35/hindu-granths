<s-lg><s-l> धृतराष्ट्र उवाच ।</s-l><s-l>अतितीव्राणि दुःखानि दुःसहानि बहूनि च ।</s-l><s-l>तवाहं संजयाश्रौषं पुत्राणां मम संक्षयम् ॥ १ ॥</s-l></s-lg><s-lg><s-l>तथा तु मे कथयसे यथा युद्धं तु वर्तते ।</s-l><s-l>न सन्ति सूत कौरव्या इति मे नैष्ठिकी मतिः ॥ २ ॥</s-l></s-lg><s-lg><s-l>दुर्योधनस्तु विरथः कृतस्तत्र महारणे ।</s-l><s-l>धर्मपुत्रः कथं चक्रे तस्मिन्वा नृपतिः कथम् ॥ ३ ॥</s-l></s-lg><s-lg><s-l>अपराह्णे कथं युद्धमभवल्लोमहर्षणम् ।</s-l><s-l>तन्ममाचक्ष्व तत्त्वेन कुशलो ह्यसि संजय ॥ ४ ॥</s-l></s-lg><s-lg><s-l> संजय उवाच ।</s-l><s-l>संसक्तेषु च सैन्येषु युध्यमानेषु भागशः ।</s-l><s-l>रथमन्यं समास्थाय पुत्रस्तव विशां पते ॥ ५ ॥</s-l></s-lg><s-lg><s-l>क्रोधेन महताविष्टः सविषो भुजगो यथा ।</s-l><s-l>दुर्योधनस्तु दृष्ट्वा वै धर्मराजं युधिष्ठिरम् ।</s-l><s-l>उवाच सूत त्वरितं याहि याहीति भारत ॥ ६ ॥</s-l></s-lg><s-lg><s-l>अत्र मां प्रापय क्षिप्रं सारथे यत्र पाण्डवः ।</s-l><s-l>ध्रियमाणेन छत्रेण राजा राजति दंशितः ॥ ७ ॥</s-l></s-lg><s-lg><s-l>स सूतश्चोदितो राज्ञा राज्ञः स्यन्दनमुत्तमम् ।</s-l><s-l>युधिष्ठिरस्याभिमुखं प्रेषयामास संयुगे ॥ ८ ॥</s-l></s-lg><s-lg><s-l>ततो युधिष्ठिरः क्रुद्धः प्रमत्त इव सद्गवः ।</s-l><s-l>सारथिं चोदयामास याहि यत्र सुयोधनः ॥ ९ ॥</s-l></s-lg><s-lg><s-l>तौ समाजग्मतुर्वीरौ भ्रातरौ रथसत्तमौ ।</s-l><s-l>समेत्य च महावीर्यौ संनद्धौ युद्धदुर्मदौ ।</s-l><s-l>ततक्षतुर्महेष्वासौ शरैरन्योन्यमाहवे ॥ १० ॥</s-l></s-lg><s-lg><s-l>ततो दुर्योधनो राजा धर्मशीलस्य मारिष ।</s-l><s-l>शिलाशितेन भल्लेन धनुश्चिच्छेद संयुगे ।</s-l><s-l>तं नामृष्यत संक्रुद्धो व्यवसायं युधिष्ठिरः ॥ ११ ॥</s-l></s-lg><s-lg><s-l>अपविध्य धनुश्छिन्नं क्रोधसंरक्तलोचनः ।</s-l><s-l>अन्यत्कार्मुकमादाय धर्मपुत्रश्चमूमुखे ॥ १२ ॥</s-l></s-lg><s-lg><s-l>दुर्योधनस्य चिच्छेद ध्वजं कार्मुकमेव च ।</s-l><s-l>अथान्यद्धनुरादाय प्रत्यविध्यत पाण्डवम् ॥ १३ ॥</s-l></s-lg><s-lg><s-l>तावन्योन्यं सुसंरब्धौ शरवर्षाण्यमुञ्चताम् ।</s-l><s-l>सिंहाविव सुसंक्रुद्धौ परस्परजिगीषया ॥ १४ ॥</s-l></s-lg><s-lg><s-l>अन्योन्यं जघ्नतुश्चैव नर्दमानौ वृषाविव ।</s-l><s-l>अन्योन्यं प्रेक्षमाणौ च चेरतुस्तौ महारथौ ॥ १५ ॥</s-l></s-lg><s-lg><s-l>ततः पूर्णायतोत्सृष्टैरन्योन्यं सुकृतव्रणौ ।</s-l><s-l>विरेजतुर्महाराज पुष्पिताविव किंशुकौ ॥ १६ ॥</s-l></s-lg><s-lg><s-l>ततो राजन्प्रतिभयान्सिंहनादान्मुहुर्मुहुः ।</s-l><s-l>तलयोश्च तथा शब्दान्धनुषोश्च महाहवे ॥ १७ ॥</s-l></s-lg><s-lg><s-l>शङ्खशब्दरवांश्चैव चक्रतुस्तौ रथोत्तमौ ।</s-l><s-l>अन्योन्यं च महाराज पीडयां चक्रतुर्भृशम् ॥ १८ ॥</s-l></s-lg><s-lg><s-l>ततो युधिष्ठिरो राजा तव पुत्रं त्रिभिः शरैः ।</s-l><s-l>आजघानोरसि क्रुद्धो वज्रवेगो दुरासदः ॥ १९ ॥</s-l></s-lg><s-lg><s-l>प्रतिविव्याध तं तूर्णं तव पुत्रो महीपतिम् ।</s-l><s-l>पञ्चभिर्निशितैर्बाणैर्हेमपुङ्खैः शिलाशितैः ॥ २० ॥</s-l></s-lg><s-lg><s-l>ततो दुर्योधनो राजा शक्तिं चिक्षेप भारत ।</s-l><s-l>सर्वपारशवीं तीक्ष्णां महोल्काप्रतिमां तदा ॥ २१ ॥</s-l></s-lg><s-lg><s-l>तामापतन्तीं सहसा धर्मराजः शिलाशितैः ।</s-l><s-l>त्रिभिश्चिच्छेद सहसा तं च विव्याध सप्तभिः ॥ २२ ॥</s-l></s-lg><s-lg><s-l>निपपात ततः साथ हेमदण्डा महाघना ।</s-l><s-l>निपतन्ती महोल्केव व्यराजच्छिखिसंनिभा ॥ २३ ॥</s-l></s-lg><s-lg><s-l>शक्तिं विनिहतां दृष्ट्वा पुत्रस्तव विशां पते ।</s-l><s-l>नवभिर्निशितैर्भल्लैर्निजघान युधिष्ठिरम् ॥ २४ ॥</s-l></s-lg><s-lg><s-l>सोऽतिविद्धो बलवतामग्रणीः शत्रुतापनः ।</s-l><s-l>दुर्योधनं समुद्दिश्य बाणं जग्राह सत्वरः ॥ २५ ॥</s-l></s-lg><s-lg><s-l>समाधत्त च तं बाणं धनुष्युग्रं महाबलः ।</s-l><s-l>चिक्षेप च ततो राजा राज्ञः क्रुद्धः पराक्रमी ॥ २६ ॥</s-l></s-lg><s-lg><s-l>स तु बाणः समासाद्य तव पुत्रं महारथम् ।</s-l><s-l>व्यमोहयत राजानं धरणीं च जगाम ह ॥ २७ ॥</s-l></s-lg><s-lg><s-l>ततो दुर्योधनः क्रुद्धो गदामुद्यम्य वेगितः ।</s-l><s-l>विधित्सुः कलहस्यान्तमभिदुद्राव पाण्डवम् ॥ २८ ॥</s-l></s-lg><s-lg><s-l>तमालक्ष्योद्यतगदं दण्डहस्तमिवान्तकम् ।</s-l><s-l>धर्मराजो महाशक्तिं प्राहिणोत्तव सूनवे ।</s-l><s-l>दीप्यमानां महावेगां महोल्कां ज्वलितामिव ॥ २९ ॥</s-l></s-lg><s-lg><s-l>रथस्थः स तया विद्धो वर्म भित्त्वा महाहवे ।</s-l><s-l>भृशं संविग्नहृदयः पपात च मुमोह च ॥ ३० ॥</s-l></s-lg><s-lg><s-l>ततस्त्वरितमागत्य कृतवर्मा तवात्मजम् ।</s-l><s-l>प्रत्यपद्यत राजानं मग्नं वै व्यसनार्णवे ॥ ३१ ॥</s-l></s-lg><s-lg><s-l>भीमोऽपि महतीं गृह्य गदां हेमपरिष्कृताम् ।</s-l><s-l>अभिदुद्राव वेगेन कृतवर्माणमाहवे ।</s-l><s-l>एवं तदभवद्युद्धं त्वदीयानां परैः सह ॥ ३२ ॥</s-l></s-lg>