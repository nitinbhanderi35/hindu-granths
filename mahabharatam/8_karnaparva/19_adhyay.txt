<s-lg><s-l> संजय उवाच ।</s-l><s-l>श्वेताश्वोऽपि महाराज व्यधमत्तावकं बलम् ।</s-l><s-l>यथा वायुः समासाद्य तूलराशिं समन्ततः ॥ १ ॥</s-l></s-lg><s-lg><s-l>प्रत्युद्ययुस्त्रिगर्तास्तं शिबयः कौरवैः सह ।</s-l><s-l>शाल्वाः संशप्तकाश्चैव नारायणबलं च यत् ॥ २ ॥</s-l></s-lg><s-lg><s-l>सत्यसेनः सत्यकीर्तिर्मित्रदेवः श्रुतंजयः ।</s-l><s-l>सौश्रुतिश्चित्रसेनश्च मित्रवर्मा च भारत ॥ ३ ॥</s-l></s-lg><s-lg><s-l>त्रिगर्तराजः समरे भ्रातृभिः परिवारितः ।</s-l><s-l>पुत्रैश्चैव महेष्वासैर्नानाशस्त्रधरैर्युधि ॥ ४ ॥</s-l></s-lg><s-lg><s-l>ते सृजन्तः शरव्रातान्किरन्तोऽर्जुनमाहवे ।</s-l><s-l>अभ्यद्रवन्त समरे वार्योघा इव सागरम् ॥ ५ ॥</s-l></s-lg><s-lg><s-l>ते त्वर्जुनं समासाद्य योधाः शतसहस्रशः ।</s-l><s-l>अगच्छन्विलयं सर्वे तार्क्ष्यं दृष्ट्वेव पन्नगाः ॥ ६ ॥</s-l></s-lg><s-lg><s-l>ते वध्यमानाः समरे नाजहुः पाण्डवं तदा ।</s-l><s-l>दह्यमाना यथा राजञ्शलभा इव पावकम् ॥ ७ ॥</s-l></s-lg><s-lg><s-l>सत्यसेनस्त्रिभिर्बाणैर्विव्याध युधि पाण्डवम् ।</s-l><s-l>मित्रदेवस्त्रिषष्ट्या च चन्द्रदेवश्च सप्तभिः ॥ ८ ॥</s-l></s-lg><s-lg><s-l>मित्रवर्मा त्रिसप्तत्या सौश्रुतिश्चापि पञ्चभिः ।</s-l><s-l>शत्रुंजयश्च विंशत्या सुशर्मा नवभिः शरैः ॥ ९ ॥</s-l></s-lg><s-lg><s-l>शत्रुंजयं च राजानं हत्वा तत्र शिलाशितैः ।</s-l><s-l>सौश्रुतेः सशिरस्त्राणं शिरः कायादपाहरत् ।</s-l><s-l>त्वरितश्चन्द्रदेवं च शरैर्निन्ये यमक्षयम् ॥ १० ॥</s-l></s-lg><s-lg><s-l>अथेतरान्महाराज यतमानान्महारथान् ।</s-l><s-l>पञ्चभिः पञ्चभिर्बाणैरेकैकं प्रत्यवारयत् ॥ ११ ॥</s-l></s-lg><s-lg><s-l>सत्यसेनस्तु संक्रुद्धस्तोमरं व्यसृजन्महत् ।</s-l><s-l>समुद्दिश्य रणे कृष्णं सिंहनादं ननाद च ॥ १२ ॥</s-l></s-lg><s-lg><s-l>स निर्भिद्य भुजं सव्यं माधवस्य महात्मनः ।</s-l><s-l>अयस्मयो महाचण्डो जगाम धरणीं तदा ॥ १३ ॥</s-l></s-lg><s-lg><s-l>माधवस्य तु विद्धस्य तोमरेण महारणे ।</s-l><s-l>प्रतोदः प्रापतद्धस्ताद्रश्मयश्च विशां पते ॥ १४ ॥</s-l></s-lg><s-lg><s-l>स प्रतोदं पुनर्गृह्य रश्मींश्चैव महायशाः ।</s-l><s-l>वाहयामास तानश्वान्सत्यसेनरथं प्रति ॥ १५ ॥</s-l></s-lg><s-lg><s-l>विष्वक्सेनं तु निर्भिन्नं प्रेक्ष्य पार्थो धनंजयः ।</s-l><s-l>सत्यसेनं शरैस्तीक्ष्णैर्दारयित्वा महाबलः ॥ १६ ॥</s-l></s-lg><s-lg><s-l>ततः सुनिशितैर्बाणै राज्ञस्तस्य महच्छिरः ।</s-l><s-l>कुण्डलोपचितं कायाच्चकर्त पृतनान्तरे ॥ १७ ॥</s-l></s-lg><s-lg><s-l>तं निहत्य शितैर्बाणैर्मित्रवर्माणमाक्षिपत् ।</s-l><s-l>वत्सदन्तेन तीक्ष्णेन सारथिं चास्य मारिष ॥ १८ ॥</s-l></s-lg><s-lg><s-l>ततः शरशतैर्भूयः संशप्तकगणान्वशी ।</s-l><s-l>पातयामास संक्रुद्धः शतशोऽथ सहस्रशः ॥ १९ ॥</s-l></s-lg><s-lg><s-l>ततो रजतपुङ्खेन राज्ञः शीर्षं महात्मनः ।</s-l><s-l>मित्रदेवस्य चिच्छेद क्षुरप्रेण महायशाः ।</s-l><s-l>सुशर्माणं च संक्रुद्धो जत्रुदेशे समार्दयत् ॥ २० ॥</s-l></s-lg><s-lg><s-l>ततः संशप्तकाः सर्वे परिवार्य धनंजयम् ।</s-l><s-l>शस्त्रौघैर्ममृदुः क्रुद्धा नादयन्तो दिशो दश ॥ २१ ॥</s-l></s-lg><s-lg><s-l>अभ्यर्दितस्तु तैर्जिष्णुः शक्रतुल्यपराक्रमः ।</s-l><s-l>ऐन्द्रमस्त्रममेयात्मा प्रादुश्चक्रे महारथः ।</s-l><s-l>ततः शरसहस्राणि प्रादुरासन्विशां पते ॥ २२ ॥</s-l></s-lg><s-lg><s-l>ध्वजानां छिद्यमानानां कार्मुकाणां च संयुगे ।</s-l><s-l>रथानां सपताकानां तूणीराणां शरैः सह ॥ २३ ॥</s-l></s-lg><s-lg><s-l>अक्षाणामथ योक्त्राणां चक्राणां रश्मिभिः सह ।</s-l><s-l>कूबराणां वरूथानां पृषत्कानां च संयुगे ॥ २४ ॥</s-l></s-lg><s-lg><s-l>अश्मनां पततां चैव प्रासानामृष्टिभिः सह ।</s-l><s-l>गदानां परिघाणां च शक्तीनां तोमरैः सह ॥ २५ ॥</s-l></s-lg><s-lg><s-l>शतघ्नीनां सचक्राणां भुजानामूरुभिः सह ।</s-l><s-l>कण्ठसूत्राङ्गदानां च केयूराणां च मारिष ॥ २६ ॥</s-l></s-lg><s-lg><s-l>हाराणामथ निष्काणां तनुत्राणां च भारत ।</s-l><s-l>छत्राणां व्यजनानां च शिरसां मुकुटैः सह ।</s-l><s-l>अश्रूयत महाञ्शब्दस्तत्र तत्र विशां पते ॥ २७ ॥</s-l></s-lg><s-lg><s-l>सकुण्डलानि स्वक्षीणि पूर्णचन्द्रनिभानि च ।</s-l><s-l>शिरांस्युर्व्यामदृश्यन्त तारागण इवाम्बरे ॥ २८ ॥</s-l></s-lg><s-lg><s-l>सुस्रग्वीणि सुवासांसि चन्दनेनोक्षितानि च ।</s-l><s-l>शरीराणि व्यदृश्यन्त हतानां च महीतले ।</s-l><s-l>गन्धर्वनगराकारं घोरमायोधनं तदा ॥ २९ ॥</s-l></s-lg><s-lg><s-l>निहतै राजपुत्रैश्च क्षत्रियैश्च महाबलैः ।</s-l><s-l>हस्तिभिः पतितैश्चैव तुरगैश्चाभवन्मही ।</s-l><s-l>अगम्यमार्गा समरे विशीर्णैरिव पर्वतैः ॥ ३० ॥</s-l></s-lg><s-lg><s-l>नासीच्चक्रपथश्चैव पाण्डवस्य महात्मनः ।</s-l><s-l>निघ्नतः शात्रवान्भल्लैर्हस्त्यश्वं चामितं महत् ॥ ३१ ॥</s-l></s-lg><s-lg><s-l>आ तुम्बादवसीदन्ति रथचक्राणि मारिष ।</s-l><s-l>रणे विचरतस्तस्य तस्मिँल्लोहितकर्दमे ॥ ३२ ॥</s-l></s-lg><s-lg><s-l>सीदमानानि चक्राणि समूहुस्तुरगा भृशम् ।</s-l><s-l>श्रमेण महता युक्ता मनोमारुतरंहसः ॥ ३३ ॥</s-l></s-lg><s-lg><s-l>वध्यमानं तु तत्सैन्यं पाण्डुपुत्रेण धन्विना ।</s-l><s-l>प्रायशो विमुखं सर्वं नावतिष्ठत संयुगे ॥ ३४ ॥</s-l></s-lg><s-lg><s-l>ताञ्जित्वा समरे जिष्णुः संशप्तकगणान्बहून् ।</s-l><s-l>रराज स महाराज विधूमोऽग्निरिव ज्वलन् ॥ ३५ ॥</s-l></s-lg><s-lg><s-l>युधिष्ठिरं महाराज विसृजन्तं शरान्बहून् ।</s-l><s-l>स्वयं दुर्योधनो राजा प्रत्यगृह्णादभीतवत् ॥ ३६ ॥</s-l></s-lg><s-lg><s-l>तमापतन्तं सहसा तव पुत्रं महाबलम् ।</s-l><s-l>धर्मराजो द्रुतं विद्ध्वा तिष्ठ तिष्ठेति चाब्रवीत् ॥ ३७ ॥</s-l></s-lg><s-lg><s-l>स च तं प्रतिविव्याध नवभिर्निशितैः शरैः ।</s-l><s-l>सारथिं चास्य भल्लेन भृशं क्रुद्धोऽभ्यताडयत् ॥ ३८ ॥</s-l></s-lg><s-lg><s-l>ततो युधिष्ठिरो राजा हेमपुङ्खाञ्शिलीमुखान् ।</s-l><s-l>दुर्योधनाय चिक्षेप त्रयोदश शिलाशितान् ॥ ३९ ॥</s-l></s-lg><s-lg><s-l>चतुर्भिश्चतुरो वाहांस्तस्य हत्वा महारथः ।</s-l><s-l>पञ्चमेन शिरः कायात्सारथेस्तु समाक्षिपत् ॥ ४० ॥</s-l></s-lg><s-lg><s-l>षष्ठेन च ध्वजं राज्ञः सप्तमेन च कार्मुकम् ।</s-l><s-l>अष्टमेन तथा खड्गं पातयामास भूतले ।</s-l><s-l>पञ्चभिर्नृपतिं चापि धर्मराजोऽर्दयद्भृशम् ॥ ४१ ॥</s-l></s-lg><s-lg><s-l>हताश्वात्तु रथात्तस्मादवप्लुत्य सुतस्तव ।</s-l><s-l>उत्तमं व्यसनं प्राप्तो भूमावेव व्यतिष्ठत ॥ ४२ ॥</s-l></s-lg><s-lg><s-l>तं तु कृच्छ्रगतं दृष्ट्वा कर्णद्रौणिकृपादयः ।</s-l><s-l>अभ्यवर्तन्त सहिताः परीप्सन्तो नराधिपम् ॥ ४३ ॥</s-l></s-lg><s-lg><s-l>अथ पाण्डुसुताः सर्वे परिवार्य युधिष्ठिरम् ।</s-l><s-l>अभ्ययुः समरे राजंस्ततो युद्धमवर्तत ॥ ४४ ॥</s-l></s-lg><s-lg><s-l>अथ तूर्यसहस्राणि प्रावाद्यन्त महामृधे ।</s-l><s-l>क्ष्वेडाः किलकिलाशब्दाः प्रादुरासन्महीपते ।</s-l><s-l>यदभ्यगच्छन्समरे पाञ्चालाः कौरवैः सह ॥ ४५ ॥</s-l></s-lg><s-lg><s-l>नरा नरैः समाजग्मुर्वारणा वरवारणैः ।</s-l><s-l>रथाश्च रथिभिः सार्धं हयाश्च हयसादिभिः ॥ ४६ ॥</s-l></s-lg><s-lg><s-l>द्वंद्वान्यासन्महाराज प्रेक्षणीयानि संयुगे ।</s-l><s-l>विस्मापनान्यचिन्त्यानि शस्त्रवन्त्युत्तमानि च ॥ ४७ ॥</s-l></s-lg><s-lg><s-l>अयुध्यन्त महावेगाः परस्परवधैषिणः ।</s-l><s-l>अन्योन्यं समरे जघ्नुर्योधव्रतमनुष्ठिताः ।</s-l><s-l>न हि ते समरं चक्रुः पृष्ठतो वै कथंचन ॥ ४८ ॥</s-l></s-lg><s-lg><s-l>मुहूर्तमेव तद्युद्धमासीन्मधुरदर्शनम् ।</s-l><s-l>तत उन्मत्तवद्राजन्निर्मर्यादमवर्तत ॥ ४९ ॥</s-l></s-lg><s-lg><s-l>रथी नागं समासाद्य विचरन्रणमूर्धनि ।</s-l><s-l>प्रेषयामास कालाय शरैः संनतपर्वभिः ॥ ५० ॥</s-l></s-lg><s-lg><s-l>नागा हयान्समासाद्य विक्षिपन्तो बहूनथ ।</s-l><s-l>द्रावयामासुरत्युग्रास्तत्र तत्र तदा तदा ॥ ५१ ॥</s-l></s-lg><s-lg><s-l>विद्राव्य च बहूनश्वान्नागा राजन्बलोत्कटाः ।</s-l><s-l>विषाणैश्चापरे जघ्नुर्ममृदुश्चापरे भृशम् ॥ ५२ ॥</s-l></s-lg><s-lg><s-l>साश्वारोहांश्च तुरगान्विषाणैर्बिभिदू रणे ।</s-l><s-l>अपरांश्चिक्षिपुर्वेगात्प्रगृह्यातिबलास्तथा ॥ ५३ ॥</s-l></s-lg><s-lg><s-l>पादातैराहता नागा विवरेषु समन्ततः ।</s-l><s-l>चक्रुरार्तस्वरं घोरं व्यद्रवन्त दिशो दश ॥ ५४ ॥</s-l></s-lg><s-lg><s-l>पदातीनां तु सहसा प्रद्रुतानां महामृधे ।</s-l><s-l>उत्सृज्याभरणं तूर्णमवप्लुत्य रणाजिरे ॥ ५५ ॥</s-l></s-lg><s-lg><s-l>निमित्तं मन्यमानास्तु परिणम्य महागजाः ।</s-l><s-l>जगृहुर्बिभिदुश्चैव चित्राण्याभरणानि च ॥ ५६ ॥</s-l></s-lg><s-lg><s-l>प्रतिमानेषु कुम्भेषु दन्तवेष्टेषु चापरे ।</s-l><s-l>निगृहीता भृशं नागाः प्रासतोमरशक्तिभिः ॥ ५७ ॥</s-l></s-lg><s-lg><s-l>निगृह्य च गदाः केचित्पार्श्वस्थैर्भृशदारुणैः ।</s-l><s-l>रथाश्वसादिभिस्तत्र संभिन्ना न्यपतन्भुवि ॥ ५८ ॥</s-l></s-lg><s-lg><s-l>सरथं सादिनं तत्र अपरे तु महागजाः ।</s-l><s-l>भूमावमृद्नन्वेगेन सवर्माणं पताकिनम् ॥ ५९ ॥</s-l></s-lg><s-lg><s-l>रथं नागाः समासाद्य धुरि गृह्य च मारिष ।</s-l><s-l>व्याक्षिपन्सहसा तत्र घोररूपे महामृधे ॥ ६० ॥</s-l></s-lg><s-lg><s-l>नाराचैर्निहतश्चापि निपपात महागजः ।</s-l><s-l>पर्वतस्येव शिखरं वज्रभग्नं महीतले ॥ ६१ ॥</s-l></s-lg><s-lg><s-l>योधा योधान्समासाद्य मुष्टिभिर्व्यहनन्युधि ।</s-l><s-l>केशेष्वन्योन्यमाक्षिप्य चिच्छिदुर्बिभिदुः सह ॥ ६२ ॥</s-l></s-lg><s-lg><s-l>उद्यम्य च भुजावन्यो निक्षिप्य च महीतले ।</s-l><s-l>पदा चोरः समाक्रम्य स्फुरतो व्यहनच्छिरः ॥ ६३ ॥</s-l></s-lg><s-lg><s-l>मृतमन्यो महाराज पद्भ्यां ताडितवांस्तदा ।</s-l><s-l>जीवतश्च तथैवान्यः शस्त्रं काये न्यमज्जयत् ॥ ६४ ॥</s-l></s-lg><s-lg><s-l>मुष्टियुद्धं महच्चासीद्योधानां तत्र भारत ।</s-l><s-l>तथा केशग्रहश्चोग्रो बाहुयुद्धं च केवलम् ॥ ६५ ॥</s-l></s-lg><s-lg><s-l>समासक्तस्य चान्येन अविज्ञातस्तथापरः ।</s-l><s-l>जहार समरे प्राणान्नानाशस्त्रैरनेकधा ॥ ६६ ॥</s-l></s-lg><s-lg><s-l>संसक्तेषु च योधेषु वर्तमाने च संकुले ।</s-l><s-l>कबन्धान्युत्थितानि स्म शतशोऽथ सहस्रशः ॥ ६७ ॥</s-l></s-lg><s-lg><s-l>लोहितैः सिच्यमानानि शस्त्राणि कवचानि च ।</s-l><s-l>महारङ्गानुरक्तानि वस्त्राणीव चकाशिरे ॥ ६८ ॥</s-l></s-lg><s-lg><s-l>एवमेतन्महायुद्धं दारुणं भृशसंकुलम् ।</s-l><s-l>उन्मत्तरङ्गप्रतिमं शब्देनापूरयज्जगत् ॥ ६९ ॥</s-l></s-lg><s-lg><s-l>नैव स्वे न परे राजन्विज्ञायन्ते शरातुराः ।</s-l><s-l>योद्धव्यमिति युध्यन्ते राजानो जयगृद्धिनः ॥ ७० ॥</s-l></s-lg><s-lg><s-l>स्वान्स्वे जघ्नुर्महाराज परांश्चैव समागतान् ।</s-l><s-l>उभयोः सेनयोर्वीरैर्व्याकुलं समपद्यत ॥ ७१ ॥</s-l></s-lg><s-lg><s-l>रथैर्भग्नैर्महाराज वारणैश्च निपातितैः ।</s-l><s-l>हयैश्च पतितैस्तत्र नरैश्च विनिपातितैः ॥ ७२ ॥</s-l></s-lg><s-lg><s-l>अगम्यरूपा पृथिवी मांसशोणितकर्दमा ।</s-l><s-l>क्षणेनासीन्महाराज क्षतजौघप्रवर्तिनी ॥ ७३ ॥</s-l></s-lg><s-lg><s-l>पाञ्चालानवधीत्कर्णस्त्रिगर्तांश्च धनंजयः ।</s-l><s-l>भीमसेनः कुरून्राजन्हस्त्यनीकं च सर्वशः ॥ ७४ ॥</s-l></s-lg><s-lg><s-l>एवमेष क्षयो वृत्तः कुरुपाण्डवसेनयोः ।</s-l><s-l>अपराह्णे महाराज काङ्क्षन्त्योर्विपुलं जयम् ॥ ७५ ॥</s-l></s-lg>