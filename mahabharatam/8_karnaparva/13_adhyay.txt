<s-lg><s-l> संजय उवाच ।</s-l><s-l>अथोत्तरेण पाण्डूनां सेनायां ध्वनिरुत्थितः ।</s-l><s-l>रथनागाश्वपत्तीनां दण्डधारेण वध्यताम् ॥ १ ॥</s-l></s-lg><s-lg><s-l>निवर्तयित्वा तु रथं केशवोऽर्जुनमब्रवीत् ।</s-l><s-l>वाहयन्नेव तुरगान्गरुडानिलरंहसः ॥ २ ॥</s-l></s-lg><s-lg><s-l>मागधोऽथाप्यतिक्रान्तो द्विरदेन प्रमाथिना ।</s-l><s-l>भगदत्तादनवरः शिक्षया च बलेन च ॥ ३ ॥</s-l></s-lg><s-lg><s-l>एनं हत्वा निहन्तासि पुनः संशप्तकानिति ।</s-l><s-l>वाक्यान्ते प्रापयत्पार्थं दण्डधारान्तिकं प्रति ॥ ४ ॥</s-l></s-lg><s-lg><s-l>स मागधानां प्रवरोऽङ्कुशग्रहो ग्रहेष्वसह्यो विकचो यथा ग्रहः ।</s-l><s-l>सपत्नसेनां प्रममाथ दारुणो महीं समग्रां विकचो यथा ग्रहः ॥ ५ ॥</s-l></s-lg><s-lg><s-l>सुकल्पितं दानवनागसंनिभं महाभ्रसंह्रादममित्रमर्दनम् ।</s-l><s-l>रथाश्वमातङ्गगणान्सहस्रशः समास्थितो हन्ति शरैर्द्विपानपि ॥ ६ ॥</s-l></s-lg><s-lg><s-l>रथानधिष्ठाय सवाजिसारथीन्रथांश्च पद्भिस्त्वरितो व्यपोथयत् ।</s-l><s-l>द्विपांश्च पद्भ्यां चरणैः करेण च द्विपास्थितो हन्ति स कालचक्रवत् ॥ ७ ॥</s-l></s-lg><s-lg><s-l>नरांश्च कार्ष्णायसवर्मभूषणान्निपात्य साश्वानपि पत्तिभिः सह ।</s-l><s-l>व्यपोथयद्दन्तिवरेण शुष्मिणा सशब्दवत्स्थूलनडान्यथा तथा ॥ ८ ॥</s-l></s-lg><s-lg><s-l>अथार्जुनो ज्यातलनेमिनिस्वने मृदङ्गभेरीबहुशङ्खनादिते ।</s-l><s-l>नराश्वमातङ्गसहस्रनादितै रथोत्तमेनाभ्यपतद्द्विपोत्तमम् ॥ ९ ॥</s-l></s-lg><s-lg><s-l>ततोऽर्जुनं द्वादशभिः शरोत्तमैर्जनार्दनं षोडशभिः समार्दयत् ।</s-l><s-l>स दण्डधारस्तुरगांस्त्रिभिस्त्रिभिस्ततो ननाद प्रजहास चासकृत् ॥ १० ॥</s-l></s-lg><s-lg><s-l>ततोऽस्य पार्थः सगुणेषुकार्मुकं चकर्त भल्लैर्ध्वजमप्यलंकृतम् ।</s-l><s-l>पुनर्नियन्तॄन्सह पादगोप्तृभिस्ततस्तु चुक्रोध गिरिव्रजेश्वरः ॥ ११ ॥</s-l></s-lg><s-lg><s-l>ततोऽर्जुनं भिन्नकटेन दन्तिना घनाघनेनानिलतुल्यरंहसा ।</s-l><s-l>अतीव चुक्षोभयिषुर्जनार्दनं धनंजयं चाभिजघान तोमरैः ॥ १२ ॥</s-l></s-lg><s-lg><s-l>अथास्य बाहू द्विपहस्तसंनिभौ शिरश्च पूर्णेन्दुनिभाननं त्रिभिः ।</s-l><s-l>क्षुरैः प्रचिच्छेद सहैव पाण्डवस्ततो द्विपं बाणशतैः समार्दयत् ॥ १३ ॥</s-l></s-lg><s-lg><s-l>स पार्थबाणैस्तपनीयभूषणैः समारुचत्काञ्चनवर्मभृद्द्विपः ।</s-l><s-l>तथा चकाशे निशि पर्वतो यथा दवाग्निना प्रज्वलितौषधिद्रुमः ॥ १४ ॥</s-l></s-lg><s-lg><s-l>स वेदनार्तोऽम्बुदनिस्वनो नदंश्चलन्भ्रमन्प्रस्खलितोऽऽतुरो द्रवन् ।</s-l><s-l>पपात रुग्णः सनियन्तृकस्तथा यथा गिरिर्वज्रनिपातचूर्णितः ॥ १५ ॥</s-l></s-lg><s-lg><s-l>हिमावदातेन सुवर्णमालिना हिमाद्रिकूटप्रतिमेन दन्तिना ।</s-l><s-l>हते रणे भ्रातरि दण्ड आव्रजज्जिघांसुरिन्द्रावरजं धनंजयम् ॥ १६ ॥</s-l></s-lg><s-lg><s-l>स तोमरैरर्ककरप्रभैस्त्रिभिर्जनार्दनं पञ्चभिरेव चार्जुनम् ।</s-l><s-l>समर्पयित्वा विननाद चार्दयंस्ततोऽस्य बाहू विचकर्त पाण्डवः ॥ १७ ॥</s-l></s-lg><s-lg><s-l>क्षुरप्रकृत्तौ सुभृशं सतोमरौ च्युताङ्गदौ चन्दनरूषितौ भुजौ ।</s-l><s-l>गजात्पतन्तौ युगपद्विरेजतुर्यथाद्रिशृङ्गात्पतितौ महोरगौ ॥ १८ ॥</s-l></s-lg><s-lg><s-l>अथार्धचन्द्रेण हृतं किरीटिना पपात दण्डस्य शिरः क्षितिं द्विपात् ।</s-l><s-l>तच्छोणिताभं निपतद्विरेजे दिवाकरोऽस्तादिव पश्चिमां दिशम् ॥ १९ ॥</s-l></s-lg><s-lg><s-l>अथ द्विपं श्वेतनगाग्रसंनिभं दिवाकरांशुप्रतिमैः शरोत्तमैः ।</s-l><s-l>बिभेद पार्थः स पपात नानदन्हिमाद्रिकूटः कुलिशाहतो यथा ॥ २० ॥</s-l></s-lg><s-lg><s-l>ततोऽपरे तत्प्रतिमा गजोत्तमा जिगीषवः संयति सव्यसाचिनम् ।</s-l><s-l>तथा कृतास्तेन यथैव तौ द्विपौ ततः प्रभग्नं सुमहद्रिपोर्बलम् ॥ २१ ॥</s-l></s-lg><s-lg><s-l>गजा रथाश्वाः पुरुषाश्च संघशः परस्परघ्नाः परिपेतुराहवे ।</s-l><s-l>परस्परप्रस्खलिताः समाहता भृशं च तत्तत्कुलभाषिणो हताः ॥ २२ ॥</s-l></s-lg><s-lg><s-l>अथार्जुनं स्वे परिवार्य सैनिकाः पुरंदरं देवगणा इवाब्रुवन् ।</s-l><s-l>अभैष्म यस्मान्मरणादिव प्रजाः स वीर दिष्ट्या निहतस्त्वया रिपुः ॥ २३ ॥</s-l></s-lg><s-lg><s-l>न चेत्परित्रास्य इमाञ्जनान्भयाद्द्विषद्भिरेवं बलिभिः प्रपीडितान् ।</s-l><s-l>तथाभविष्यद्द्विषतां प्रमोदनं यथा हतेष्वेष्विह नोऽरिषु त्वया ॥ २४ ॥</s-l></s-lg><s-lg><s-l>इतीव भूयश्च सुहृद्भिरीरिता निशम्य वाचः सुमनास्ततोऽर्जुनः ।</s-l><s-l>यथानुरूपं प्रतिपूज्य तं जनं जगाम संशप्तकसंघहा पुनः ॥ २५ ॥</s-l></s-lg>