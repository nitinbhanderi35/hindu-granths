<s-lg><s-l> संजय उवाच ।</s-l><s-l>अथ त्विदानीं तुमुले विमर्दे द्विषद्भिरेको बहुभिः समावृतः ।</s-l><s-l>महाभये सारथिमित्युवाच भीमश्चमूं वारयन्धार्तराष्ट्रीम् ।</s-l><s-l>त्वं सारथे याहि जवेन वाहैर्नयाम्येतान्धार्तराष्ट्रान्यमाय ॥ १ ॥</s-l></s-lg><s-lg><s-l>संचोदितो भीमसेनेन चैवं स सारथिः पुत्रबलं त्वदीयम् ।</s-l><s-l>प्रायात्ततः सारथिरुग्रवेगो यतो भीमस्तद्बलं गन्तुमैच्छत् ॥ २ ॥</s-l></s-lg><s-lg><s-l>ततोऽपरे नागरथाश्वपत्तिभिः प्रत्युद्ययुः कुरवस्तं समन्तात् ।</s-l><s-l>भीमस्य वाहाग्र्यमुदारवेगं समन्ततो बाणगणैर्निजघ्नुः ॥ ३ ॥</s-l></s-lg><s-lg><s-l>ततः शरानापततो महात्मा चिच्छेद बाणैस्तपनीयपुङ्खैः ।</s-l><s-l>ते वै निपेतुस्तपनीयपुङ्खा द्विधा त्रिधा भीमशरैर्निकृत्ताः ॥ ४ ॥</s-l></s-lg><s-lg><s-l>ततो राजन्नागरथाश्वयूनां भीमाहतानां तव राजमध्ये ।</s-l><s-l>घोरो निनादः प्रबभौ नरेन्द्र वज्राहतानामिव पर्वतानाम् ॥ ५ ॥</s-l></s-lg><s-lg><s-l>ते वध्यमानाश्च नरेन्द्रमुख्या निर्भिन्ना वै भीमसेनप्रवेकैः ।</s-l><s-l>भीमं समन्तात्समरेऽध्यरोहन्वृक्षं शकुन्ता इव पुष्पहेतोः ॥ ६ ॥</s-l></s-lg><s-lg><s-l>ततोऽभिपातं तव सैन्यमध्ये प्रादुश्चक्रे वेगमिवात्तवेगः ।</s-l><s-l>यथान्तकाले क्षपयन्दिधक्षुर्भूतान्तकृत्काल इवात्तदण्डः ॥ ७ ॥</s-l></s-lg><s-lg><s-l>तस्यातिवेगस्य रणेऽतिवेगं नाशक्नुवन्धारयितुं त्वदीयाः ।</s-l><s-l>व्यात्ताननस्यापततो यथैव कालस्य काले हरतः प्रजा वै ॥ ८ ॥</s-l></s-lg><s-lg><s-l>ततो बलं भारत भारतानां प्रदह्यमानं समरे महात्मन् ।</s-l><s-l>भीतं दिशोऽकीर्यत भीमनुन्नं महानिलेनाभ्रगणो यथैव ॥ ९ ॥</s-l></s-lg><s-lg><s-l>ततो धीमान्सारथिमब्रवीद्बली स भीमसेनः पुनरेव हृष्टः ।</s-l><s-l>सूताभिजानीहि परान्स्वकान्वा रथान्ध्वजांश्चापततः समेतान् ।</s-l><s-l>युध्यन्नहं नाभिजानामि किंचिन्मा सैन्यं स्वं छादयिष्ये पृषत्कैः ॥ १० ॥</s-l></s-lg><s-lg><s-l>अरीन्विशोकाभिनिरीक्ष्य सर्वतो मनस्तु चिन्ता प्रदुनोति मे भृशम् ।</s-l><s-l>राजातुरो नागमद्यत्किरीटी बहूनि दुःखान्यभिजातोऽस्मि सूत ॥ ११ ॥</s-l></s-lg><s-lg><s-l>एतद्दुःखं सारथे धर्मराजो यन्मां हित्वा यातवाञ्शत्रुमध्ये ।</s-l><s-l>नैनं जीवन्नापि जानाम्यजीवन्बीभत्सुं वा तन्ममाद्यातिदुःखम् ॥ १२ ॥</s-l></s-lg><s-lg><s-l>सोऽहं द्विषत्सैन्यमुदग्रकल्पं विनाशयिष्ये परमप्रतीतः ।</s-l><s-l>एतान्निहत्याजिमध्ये समेतान्प्रीतो भविष्यामि सह त्वयाद्य ॥ १३ ॥</s-l></s-lg><s-lg><s-l>सर्वांस्तूणीरान्मार्गणान्वान्ववेक्ष्य किं शिष्टं स्यात्सायकानां रथे मे ।</s-l><s-l>का वा जातिः किं प्रमाणं च तेषां ज्ञात्वा व्यक्तं तन्ममाचक्ष्व सूत ॥ १४ ॥</s-l></s-lg><s-lg><s-l> विशोक उवाच ।</s-l><s-l>षण्मार्गणानामयुतानि वीर क्षुराश्च भल्लाश्च तथायुताख्याः ।</s-l><s-l>नाराचानां द्वे सहस्रे तु वीर त्रीण्येव च प्रदराणां च पार्थ ॥ १५ ॥</s-l></s-lg><s-lg><s-l>अस्त्यायुधं पाण्डवेयावशिष्टं न यद्वहेच्छकटं षड्गवीयम् ।</s-l><s-l>एतद्विद्वन्मुञ्च सहस्रशोऽपि गदासिबाहुद्रविणं च तेऽस्ति ॥ १६ ॥</s-l></s-lg><s-lg><s-l> भीम उवाच ।</s-l><s-l>सूताद्येमं पश्य भीमप्रमुक्तैः संभिन्दद्भिः पार्थिवानाशुवेगैः ।</s-l><s-l>उग्रैर्बाणैराहवं घोररूपं नष्टादित्यं मृत्युलोकेन तुल्यम् ॥ १७ ॥</s-l></s-lg><s-lg><s-l>अद्यैव तद्विदितं पार्थिवानां भविष्यति आकुमारं च सूत ।</s-l><s-l>निमग्नो वा समरे भीमसेन एकः कुरून्वा समरे विजेता ॥ १८ ॥</s-l></s-lg><s-lg><s-l>सर्वे संख्ये कुरवो निष्पतन्तु मां वा लोकाः कीर्तयन्त्वाकुमारम् ।</s-l><s-l>सर्वानेकस्तानहं पातयिष्ये ते वा सर्वे भीमसेनं तुदन्तु ॥ १९ ॥</s-l></s-lg><s-lg><s-l>आशास्तारः कर्म चाप्युत्तमं वा तन्मे देवाः केवलं साधयन्तु ।</s-l><s-l>आयात्विहाद्यार्जुनः शत्रुघाती शक्रस्तूर्णं यज्ञ इवोपहूतः ॥ २० ॥</s-l></s-lg><s-lg><s-l>ईक्षस्वैतां भारतीं दीर्यमाणामेते कस्माद्विद्रवन्ते नरेन्द्राः ।</s-l><s-l>व्यक्तं धीमान्सव्यसाची नराग्र्यः सैन्यं ह्येतच्छादयत्याशु बाणैः ॥ २१ ॥</s-l></s-lg><s-lg><s-l>पश्य ध्वजांश्च द्रवतो विशोक नागान्हयान्पत्तिसंघांश्च संख्ये ।</s-l><s-l>रथान्विशीर्णाञ्शरशक्तिताडितान्पश्यस्वैतान्रथिनश्चैव सूत ॥ २२ ॥</s-l></s-lg><s-lg><s-l>आपूर्यते कौरवी चाप्यभीक्ष्णं सेना ह्यसौ सुभृशं हन्यमाना ।</s-l><s-l>धनंजयस्याशनितुल्यवेगैर्ग्रस्ता शरैर्बर्हिसुवर्णवाजैः ॥ २३ ॥</s-l></s-lg><s-lg><s-l>एते द्रवन्ति स्म रथाश्वनागाः पदातिसंघानवमर्दयन्तः ।</s-l><s-l>संमुह्यमानाः कौरवाः सर्व एव द्रवन्ति नागा इव दावभीताः ।</s-l><s-l>हाहाकृताश्चैव रणे विशोक मुञ्चन्ति नादान्विपुलान्गजेन्द्राः ॥ २४ ॥</s-l></s-lg><s-lg><s-l> विशोक उवाच ।</s-l><s-l>सर्वे कामाः पाण्डव ते समृद्धाः कपिध्वजो दृश्यते हस्तिसैन्ये ।</s-l><s-l>नीलाद्धनाद्विद्युतमुच्चरन्तीं तथापश्यं विस्फुरद्वै धनुस्तत् ॥ २५ ॥</s-l></s-lg><s-lg><s-l>कपिर्ह्यसौ वीक्ष्यते सर्वतो वै ध्वजाग्रमारुह्य धनंजयस्य ।</s-l><s-l>दिवाकराभो मणिरेष दिव्यो विभ्राजते चैव किरीटसंस्थः ॥ २६ ॥</s-l></s-lg><s-lg><s-l>पार्श्वे भीमं पाण्डुराभ्रप्रकाशं पश्येमं त्वं देवदत्तं सुघोषम् ।</s-l><s-l>अभीशुहस्तस्य जनार्दनस्य विगाहमानस्य चमूं परेषाम् ॥ २७ ॥</s-l></s-lg><s-lg><s-l>रविप्रभं वज्रनाभं क्षुरान्तं पार्श्वे स्थितं पश्य जनार्दनस्य ।</s-l><s-l>चक्रं यशो वर्धयत्केशवस्य सदार्चितं यदुभिः पश्य वीर ॥ २८ ॥</s-l></s-lg><s-lg><s-l> भीम उवाच ।</s-l><s-l>ददामि ते ग्रामवरांश्चतुर्दश प्रियाख्याने सारथे सुप्रसन्नः ।</s-l><s-l>दसीशतं चापि रथांश्च विंशतिं यदर्जुनं वेदयसे विशोक ॥ २९ ॥</s-l></s-lg>