<s-lg><s-l> संजय उवाच ।</s-l><s-l>तथा निपातिते कर्णे तव सैन्ये च विद्रुते ।</s-l><s-l>आश्लिष्य पार्थं दाशार्हो हर्षाद्वचनमब्रवीत् ॥ १ ॥</s-l></s-lg><s-lg><s-l>हतो बलभिदा वृत्रस्त्वया कर्णो धनंजय ।</s-l><s-l>वधं वै कर्णवृत्राभ्यां कथयिष्यन्ति मानवाः ॥ २ ॥</s-l></s-lg><s-lg><s-l>वज्रिणा निहतो वृत्रः संयुगे भूरितेजसा ।</s-l><s-l>त्वया तु निहतः कर्णो धनुषा निशितैः शरैः ॥ ३ ॥</s-l></s-lg><s-lg><s-l>तमिमं विक्रमं लोके प्रथितं ते यशोवहम् ।</s-l><s-l>निवेदयावः कौन्तेय धर्मराजाय धीमते ॥ ४ ॥</s-l></s-lg><s-lg><s-l>वधं कर्णस्य संग्रामे दीर्घकालचिकीर्षितम् ।</s-l><s-l>निवेद्य धर्मराजस्य त्वमानृण्यं गमिष्यसि ॥ ५ ॥</s-l></s-lg><s-lg><s-l>तथेत्युक्ते केशवस्तु पार्थेन यदुपुङ्गवः ।</s-l><s-l>पर्यवर्तयदव्यग्रो रथं रथवरस्य तम् ॥ ६ ॥</s-l></s-lg><s-lg><s-l>धृष्टद्युम्नं युधामन्युं माद्रीपुत्रौ वृकोदरम् ।</s-l><s-l>युयुधानं च गोविन्द इदं वचनमब्रवीत् ॥ ७ ॥</s-l></s-lg><s-lg><s-l>परानभिमुखा यत्तास्तिष्ठध्वं भद्रमस्तु वः ।</s-l><s-l>यावदावेद्यते राज्ञे हतः कर्णोऽर्जुनेन वै ॥ ८ ॥</s-l></s-lg><s-lg><s-l>स तैः शूरैरनुज्ञातो ययौ राजनिवेशनम् ।</s-l><s-l>पार्थमादाय गोविन्दो ददर्श च युधिष्ठिरम् ॥ ९ ॥</s-l></s-lg><s-lg><s-l>शयानं राजशार्दूलं काञ्चने शयनोत्तमे ।</s-l><s-l>अगृह्णीतां च चरणौ मुदितौ पार्थिवस्य तौ ॥ १० ॥</s-l></s-lg><s-lg><s-l>तयोः प्रहर्षमालक्ष्य प्रहारांश्चातिमानुषान् ।</s-l><s-l>राधेयं निहतं मत्वा समुत्तस्थौ युधिष्ठिरः ॥ ११ ॥</s-l></s-lg><s-lg><s-l>ततोऽस्मै तद्यथावृत्तं वासुदेवः प्रियंवदः ।</s-l><s-l>कथयामास कर्णस्य निधनं यदुनन्दनः ॥ १२ ॥</s-l></s-lg><s-lg><s-l>ईषदुत्स्मयमानस्तु कृष्णो राजानमब्रवीत् ।</s-l><s-l>युधिष्ठिरं हतामित्रं कृताञ्जलिरथाच्युतः ॥ १३ ॥</s-l></s-lg><s-lg><s-l>दिष्ट्या गाण्डीवधन्वा च पाण्डवश्च वृकोदरः ।</s-l><s-l>त्वं चापि कुशली राजन्माद्रीपुत्रौ च पाण्डवौ ॥ १४ ॥</s-l></s-lg><s-lg><s-l>मुक्ता वीरक्षयादस्मात्संग्रामाल्लोमहर्षणात् ।</s-l><s-l>क्षिप्रमुत्तरकालानि कुरु कार्याणि पार्थिव ॥ १५ ॥</s-l></s-lg><s-lg><s-l>हतो वैकर्तनः क्रूरः सूतपुत्रो महाबलः ।</s-l><s-l>दिष्ट्या जयसि राजेन्द्र दिष्ट्या वर्धसि पाण्डव ॥ १६ ॥</s-l></s-lg><s-lg><s-l>यः स द्यूतजितां कृष्णां प्राहसत्पुरुषाधमः ।</s-l><s-l>तस्याद्य सूतपुत्रस्य भूमिः पिबति शोणितम् ॥ १७ ॥</s-l></s-lg><s-lg><s-l>शेतेऽसौ शरदीर्णाङ्गः शत्रुस्ते कुरुपुंगव ।</s-l><s-l>तं पश्य पुरुषव्याघ्र विभिन्नं बहुधा शरैः ॥ १८ ॥</s-l></s-lg><s-lg><s-l>युधिष्ठिरस्तु दाशार्हं प्रहृष्टः प्रत्यपूजयत् ।</s-l><s-l>दिष्ट्या दिष्ट्येति राजेन्द्र प्रीत्या चेदमुवाच ह ॥ १९ ॥</s-l></s-lg><s-lg><s-l>नैतच्चित्रं महाबाहो त्वयि देवकिनन्दन ।</s-l><s-l>त्वया सारथिना पार्थो यत्कुर्यादद्य पौरुषम् ॥ २० ॥</s-l></s-lg><s-lg><s-l>प्रगृह्य च कुरुश्रेष्ठः साङ्गदं दक्षिणं भुजम् ।</s-l><s-l>उवाच धर्मभृत्पार्थ उभौ तौ केशवार्जुनौ ॥ २१ ॥</s-l></s-lg><s-lg><s-l>नरनारायणौ देवौ कथितौ नारदेन ह ।</s-l><s-l>धर्मसंस्थापने युक्तौ पुराणौ पुरुषोत्तमौ ॥ २२ ॥</s-l></s-lg><s-lg><s-l>असकृच्चापि मेधावी कृष्णद्वैपायनो मम ।</s-l><s-l>कथामेतां महाबाहो दिव्यामकथयत्प्रभुः ॥ २३ ॥</s-l></s-lg><s-lg><s-l>तव कृष्ण प्रभावेण गाण्डीवेन धनंजयः ।</s-l><s-l>जयत्यभिमुखाञ्शत्रून्न चासीद्विमुखः क्वचित् ॥ २४ ॥</s-l></s-lg><s-lg><s-l>जयश्चैव ध्रुवोऽस्माकं न त्वस्माकं पराजयः ।</s-l><s-l>यदा त्वं युधि पार्थस्य सारथ्यमुपजग्मिवान् ॥ २५ ॥</s-l></s-lg><s-lg><s-l>एवमुक्त्वा महाराज तं रथं हेमभूषितम् ।</s-l><s-l>दन्तवर्णैर्हयैर्युक्तं कालवालैर्महारथः ॥ २६ ॥</s-l></s-lg><s-lg><s-l>आस्थाय पुरुषव्याघ्रः स्वबलेनाभिसंवृतः ।</s-l><s-l>कृष्णार्जुनाभ्यां वीराभ्यामनुमन्य ततः प्रियम् ॥ २७ ॥</s-l></s-lg><s-lg><s-l>आगतो बहुवृत्तान्तं द्रष्टुमायोधनं तदा ।</s-l><s-l>आभाषमाणस्तौ वीरावुभौ माधवफल्गुनौ ॥ २८ ॥</s-l></s-lg><s-lg><s-l>स ददर्श रणे कर्णं शयानं पुरुषर्षभम् ।</s-l><s-l>गाण्डीवमुक्तैर्विशिखैः सर्वतः शकलीकृतम् ॥ २९ ॥</s-l></s-lg><s-lg><s-l>सपुत्रं निहतं दृष्ट्वा कर्णं राजा युधिष्ठिरः ।</s-l><s-l>प्रशशंस नरव्याघ्रावुभौ माधवपाण्डवौ ॥ ३० ॥</s-l></s-lg><s-lg><s-l>अद्य राजास्मि गोविन्द पृथिव्यां भ्रातृभिः सह ।</s-l><s-l>त्वया नाथेन वीरेण विदुषा परिपालितः ॥ ३१ ॥</s-l></s-lg><s-lg><s-l>हतं दृष्ट्वा नरव्याघ्रं राधेयमभिमानिनम् ।</s-l><s-l>निराशोऽद्य दुरात्मासौ धार्तराष्ट्रो भविष्यति ।</s-l><s-l>जीविताच्चापि राज्याच्च हते कर्णे महारथे ॥ ३२ ॥</s-l></s-lg><s-lg><s-l>त्वत्प्रसादाद्वयं चैव कृतार्थाः पुरुषर्षभ ।</s-l><s-l>त्वं च गाण्डीवधन्वा च विजयी यदुनन्दन ।</s-l><s-l>दिष्ट्या जयसि गोविन्द दिष्ट्या कर्णो निपातितः ॥ ३३ ॥</s-l></s-lg><s-lg><s-l>एवं स बहुशो हृष्टः प्रशशंस जनार्दनम् ।</s-l><s-l>अर्जुनं चापि राजेन्द्र धर्मराजो युधिष्ठिरः ॥ ३४ ॥</s-l></s-lg><s-lg><s-l>ततो भीमप्रभृतिभिः सर्वैश्च भ्रातृभिर्वृतम् ।</s-l><s-l>वर्धयन्ति स्म राजानं हर्षयुक्ता महारथाः ॥ ३५ ॥</s-l></s-lg><s-lg><s-l>नकुलः सहदेवश्च पाण्डवश्च वृकोदरः ।</s-l><s-l>सात्यकिश्च महाराज वृष्णीनां प्रवरो रथः ॥ ३६ ॥</s-l></s-lg><s-lg><s-l>धृष्टद्युम्नः शिखण्डी च पाण्डुपाञ्चालसृञ्जयाः ।</s-l><s-l>पूजयन्ति स्म कौन्तेयं निहते सूतनन्दने ॥ ३७ ॥</s-l></s-lg><s-lg><s-l>ते वर्धयित्वा नृपतिं पाण्डुपुत्रं युधिष्ठिरम् ।</s-l><s-l>जितकाशिनो लब्धलक्षा युद्धशौण्डाः प्रहारिणः ॥ ३८ ॥</s-l></s-lg><s-lg><s-l>स्तुवन्तः स्तवयुक्ताभिर्वाग्भिः कृष्णौ परंतपौ ।</s-l><s-l>जग्मुः स्वशिबिरायैव मुदा युक्ता महारथाः ॥ ३९ ॥</s-l></s-lg><s-lg><s-l>एवमेष क्षयो वृत्तः सुमहाँल्लोमहर्षणः ।</s-l><s-l>तव दुर्मन्त्रिते राजन्नतीतं किं नु शोचसि ॥ ४० ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वा तदप्रियं राजन्धृतराष्ट्रो महीपतिः ।</s-l><s-l>पपात भूमौ निश्चेष्टः कौरव्यः परमार्तिवान् ।</s-l><s-l>तथा सत्यव्रता देवी गान्धारी धर्मदर्शिनी ॥ ४१ ॥</s-l></s-lg><s-lg><s-l>तं प्रत्यगृह्णाद्विदुरो नृपतिं संजयस्तथा ।</s-l><s-l>पर्याश्वासयतश्चैवं तावुभावेव भूमिपम् ॥ ४२ ॥</s-l></s-lg><s-lg><s-l>तथैवोत्थापयामासुर्गान्धारीं राजयोषितः ।</s-l><s-l>ताभ्यामाश्वासितो राजा तूष्णीमासीद्विचेतनः ॥ ४३ ॥</s-l></s-lg>