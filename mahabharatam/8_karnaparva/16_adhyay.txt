<s-lg><s-l> धृतराष्ट्र उवाच ।</s-l><s-l>पाण्ड्ये हते किमकरोदर्जुनो युधि संजय ।</s-l><s-l>एकवीरेण कर्णेन द्रावितेषु परेषु च ॥ १ ॥</s-l></s-lg><s-lg><s-l>समाप्तविद्यो बलवान्युक्तो वीरश्च पाण्डवः ।</s-l><s-l>सर्वभूतेष्वनुज्ञातः शंकरेण महात्मना ॥ २ ॥</s-l></s-lg><s-lg><s-l>तस्मान्महद्भयं तीव्रममित्रघ्नाद्धनंजयात् ।</s-l><s-l>स यत्तत्राकरोत्पार्थस्तन्ममाचक्ष्व संजय ॥ ३ ॥</s-l></s-lg><s-lg><s-l> संजय उवाच ।</s-l><s-l>हते पाण्ड्येऽर्जुनं कृष्णस्त्वरन्नाह वचो हितम् ।</s-l><s-l>पश्यातिमान्यं राजानमपयातांश्च पाण्डवान् ॥ ४ ॥</s-l></s-lg><s-lg><s-l>अश्वत्थाम्नश्च संकल्पाद्धताः कर्णेन सृञ्जयाः ।</s-l><s-l>तथाश्वनरनागानां कृतं च कदनं महत् ।</s-l><s-l>इत्याचष्ट सुदुर्धर्षो वासुदेवः किरीटिने ॥ ५ ॥</s-l></s-lg><s-lg><s-l>एतच्छ्रुत्वा च दृष्ट्वा च भ्रातुर्घोरं महद्भयम् ।</s-l><s-l>वाहयाश्वान्हृषीकेश क्षिप्रमित्याह पाण्डवः ॥ ६ ॥</s-l></s-lg><s-lg><s-l>ततः प्रायाद्धृषीकेशो रथेनाप्रतियोधिना ।</s-l><s-l>दारुणश्च पुनस्तत्र प्रादुरासीत्समागमः ॥ ७ ॥</s-l></s-lg><s-lg><s-l>ततः प्रववृते भूयः संग्रामो राजसत्तम ।</s-l><s-l>कर्णस्य पाण्डवानां च यमराष्ट्रविवर्धनः ॥ ८ ॥</s-l></s-lg><s-lg><s-l>धनूंषि बाणान्परिघानसितोमरपट्टिशान् ।</s-l><s-l>मुसलानि भुशुण्डीश्च शक्तिऋष्टिपरश्वधान् ॥ ९ ॥</s-l></s-lg><s-lg><s-l>गदाः प्रासानसीन्कुन्तान्भिण्डिपालान्महाङ्कुशान् ।</s-l><s-l>प्रगृह्य क्षिप्रमापेतुः परस्परजिगीषया ॥ १० ॥</s-l></s-lg><s-lg><s-l>बाणज्यातलशब्देन द्यां दिशः प्रदिशो वियत् ।</s-l><s-l>पृथिवीं नेमिघोषेण नादयन्तोऽभ्ययुः परान् ॥ ११ ॥</s-l></s-lg><s-lg><s-l>तेन शब्देन महता संहृष्टाश्चक्रुराहवम् ।</s-l><s-l>वीरा वीरैर्महाघोरं कलहान्तं तितीर्षवः ॥ १२ ॥</s-l></s-lg><s-lg><s-l>ज्यातलत्रधनुःशब्दाः कुञ्जराणां च बृंहितम् ।</s-l><s-l>ताडितानां च पततां निनादः सुमहानभूत् ॥ १३ ॥</s-l></s-lg><s-lg><s-l>बाणशब्दांश्च विविधाञ्शूराणामभिगर्जताम् ।</s-l><s-l>श्रुत्वा शब्दं भृशं त्रेसुर्जघ्नुर्मम्लुश्च भारत ॥ १४ ॥</s-l></s-lg><s-lg><s-l>तेषां नानद्यतां चैव शस्त्रवृष्टिं च मुञ्चताम् ।</s-l><s-l>बहूनाधिरथिः कर्णः प्रममाथ रणेषुभिः ॥ १५ ॥</s-l></s-lg><s-lg><s-l>पञ्च पाञ्चालवीराणां रथान्दश च पञ्च च ।</s-l><s-l>साश्वसूतध्वजान्कर्णः शरैर्निन्ये यमक्षयम् ॥ १६ ॥</s-l></s-lg><s-lg><s-l>योधमुख्या महावीर्याः पाण्डूनां कर्णमाहवे ।</s-l><s-l>शीघ्रास्त्रा दिवमावृत्य परिवव्रुः समन्ततः ॥ १७ ॥</s-l></s-lg><s-lg><s-l>ततः कर्णो द्विषत्सेनां शरवर्षैर्विलोडयन् ।</s-l><s-l>विजगाहेऽण्डजापूर्णां पद्मिनीमिव यूथपः ॥ १८ ॥</s-l></s-lg><s-lg><s-l>द्विषन्मध्यमवस्कन्द्य राधेयो धनुरुत्तमम् ।</s-l><s-l>विधुन्वानः शितैर्बाणैः शिरांस्युन्मथ्य पातयत् ॥ १९ ॥</s-l></s-lg><s-lg><s-l>चर्मवर्माणि संछिन्द्य निर्वापमिव देहिनाम् ।</s-l><s-l>विषेहुर्नास्य संपर्कं द्वितीयस्य पतत्रिणः ॥ २० ॥</s-l></s-lg><s-lg><s-l>वर्मदेहासुमथनैर्धनुषः प्रच्युतैः शरैः ।</s-l><s-l>मौर्व्या तलत्रैर्न्यवधीत्कशया वाजिनो यथा ॥ २१ ॥</s-l></s-lg><s-lg><s-l>पाण्डुसृञ्जयपाञ्चालाञ्शरगोचरमानयत् ।</s-l><s-l>ममर्द कर्णस्तरसा सिंहो मृगगणानिव ॥ २२ ॥</s-l></s-lg><s-lg><s-l>ततः पाञ्चालपुत्राश्च द्रौपदेयाश्च मारिष ।</s-l><s-l>यमौ च युयुधानश्च सहिताः कर्णमभ्ययुः ॥ २३ ॥</s-l></s-lg><s-lg><s-l>व्यायच्छमानाः सुभृशं कुरुपाण्डवसृञ्जयाः ।</s-l><s-l>प्रियानसून्रणे त्यक्त्वा योधा जग्मुः परस्परम् ॥ २४ ॥</s-l></s-lg><s-lg><s-l>सुसंनद्धाः कवचिनः सशिरस्त्राणभूषणाः ।</s-l><s-l>गदाभिर्मुसलैश्चान्ये परिघैश्च महारथाः ॥ २५ ॥</s-l></s-lg><s-lg><s-l>समभ्यधावन्त भृशं देवा दण्डैरिवोद्यतैः ।</s-l><s-l>नदन्तश्चाह्वयन्तश्च प्रवल्गन्तश्च मारिष ॥ २६ ॥</s-l></s-lg><s-lg><s-l>ततो निजघ्नुरन्योन्यं पेतुश्चाहवताडिताः ।</s-l><s-l>वमन्तो रुधिरं गात्रैर्विमस्तिष्केक्षणा युधि ॥ २७ ॥</s-l></s-lg><s-lg><s-l>दन्तपूर्णैः सरुधिरैर्वक्त्रैर्दाडिमसंनिभैः ।</s-l><s-l>जीवन्त इव चाप्येते तस्थुः शस्त्रोपबृंहिताः ॥ २८ ॥</s-l></s-lg><s-lg><s-l>परस्परं चाप्यपरे पट्टिशैरसिभिस्तथा ।</s-l><s-l>शक्तिभिर्भिण्डिपालैश्च नखरप्रासतोमरैः ॥ २९ ॥</s-l></s-lg><s-lg><s-l>ततक्षुश्चिच्छिदुश्चान्ये बिभिदुश्चिक्षिपुस्तथा ।</s-l><s-l>संचकर्तुश्च जघ्नुश्च क्रुद्धा निर्बिभिदुश्च ह ॥ ३० ॥</s-l></s-lg><s-lg><s-l>पेतुरन्योन्यनिहता व्यसवो रुधिरोक्षिताः ।</s-l><s-l>क्षरन्तः स्वरसं रक्तं प्रकृताश्चन्दना इव ॥ ३१ ॥</s-l></s-lg><s-lg><s-l>रथै रथा विनिहता हस्तिनश्चापि हस्तिभिः ।</s-l><s-l>नरा नरवरैः पेतुरश्वाश्चाश्वैः सहस्रशः ॥ ३२ ॥</s-l></s-lg><s-lg><s-l>ध्वजाः शिरांसि च्छत्राणि द्विपहस्ता नृणां भुजाः ।</s-l><s-l>क्षुरैर्भल्लार्धचन्द्रैश्च छिन्नाः शस्त्राणि तत्यजुः ॥ ३३ ॥</s-l></s-lg><s-lg><s-l>नरांश्च नागांश्च रथान्हयान्ममृदुराहवे ।</s-l><s-l>अश्वारोहैर्हताः शूराश्छिन्नहस्ताश्च दन्तिनः ॥ ३४ ॥</s-l></s-lg><s-lg><s-l>सपताका ध्वजाः पेतुर्विशीर्णा इव पर्वताः ।</s-l><s-l>पत्तिभिश्च समाप्लुत्य द्विरदाः स्यन्दनास्तथा ॥ ३५ ॥</s-l></s-lg><s-lg><s-l>प्रहता हन्यमानाश्च पतिताश्चैव सर्वशः ।</s-l><s-l>अश्वारोहाः समासाद्य त्वरिताः पत्तिभिर्हताः ।</s-l><s-l>सादिभिः पत्तिसंघाश्च निहता युधि शेरते ॥ ३६ ॥</s-l></s-lg><s-lg><s-l>मृदितानीव पद्मानि प्रम्लाना इव च स्रजः ।</s-l><s-l>हतानां वदनान्यासन्गात्राणि च महामते ॥ ३७ ॥</s-l></s-lg><s-lg><s-l>रूपाण्यत्यर्थकाम्यानि द्विरदाश्वनृणां नृप ।</s-l><s-l>समुन्नानीव वस्त्राणि प्रापुर्दुर्दर्शतां परम् ॥ ३८ ॥</s-l></s-lg>