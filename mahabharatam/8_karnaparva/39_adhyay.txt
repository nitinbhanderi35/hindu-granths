<s-lg><s-l> संजय उवाच ।</s-l><s-l>द्रौणिर्युधिष्ठिरं दृष्ट्वा शैनेयेनाभिरक्षितम् ।</s-l><s-l>द्रौपदेयैस्तथा शूरैरभ्यवर्तत हृष्टवत् ॥ १ ॥</s-l></s-lg><s-lg><s-l>किरन्निषुगणान्घोरान्स्वर्णपुङ्खाञ्शिलाशितान् ।</s-l><s-l>दर्शयन्विविधान्मार्गाञ्शिक्षार्थं लघुहस्तवत् ॥ २ ॥</s-l></s-lg><s-lg><s-l>ततः खं पूरयामास शरैर्दिव्यास्त्रमन्त्रितैः ।</s-l><s-l>युधिष्ठिरं च समरे पर्यवारयदस्त्रवित् ॥ ३ ॥</s-l></s-lg><s-lg><s-l>द्रौणायनिशरच्छन्नं न प्राज्ञायत किंचन ।</s-l><s-l>बाणभूतमभूत्सर्वमायोधनशिरो हि तत् ॥ ४ ॥</s-l></s-lg><s-lg><s-l>बाणजालं दिविष्ठं तत्स्वर्णजालविभूषितम् ।</s-l><s-l>शुशुभे भरतश्रेष्ठ वितानमिव विष्ठितम् ॥ ५ ॥</s-l></s-lg><s-lg><s-l>तेन छन्ने रणे राजन्बाणजालेन भास्वता ।</s-l><s-l>अभ्रच्छायेव संजज्ञे बाणरुद्धे नभस्तले ॥ ६ ॥</s-l></s-lg><s-lg><s-l>तत्राश्चर्यमपश्याम बाणभूते तथाविधे ।</s-l><s-l>न स्म संपतते भूमौ दृष्ट्वा द्रौणेः पराक्रमम् ॥ ७ ॥</s-l></s-lg><s-lg><s-l>लाघवं द्रोणपुत्रस्य दृष्ट्वा तत्र महारथाः ।</s-l><s-l>व्यस्मयन्त महाराज न चैनं प्रतिवीक्षितुम् ।</s-l><s-l>शेकुस्ते सर्वराजानस्तपन्तमिव भास्करम् ॥ ८ ॥</s-l></s-lg><s-lg><s-l>सात्यकिर्यतमानस्तु धर्मराजश्च पाण्डवः ।</s-l><s-l>तथेतराणि सैन्यानि न स्म चक्रुः पराक्रमम् ॥ ९ ॥</s-l></s-lg><s-lg><s-l>वध्यमाने ततः सैन्ये द्रौपदेया महारथाः ।</s-l><s-l>सात्यकिर्धर्मराजश्च पाञ्चालाश्चापि संगताः ।</s-l><s-l>त्यक्त्वा मृत्युभयं घोरं द्रौणायनिमुपाद्रवन् ॥ १० ॥</s-l></s-lg><s-lg><s-l>सात्यकिः पञ्चविंशत्या द्रौणिं विद्ध्वा शिलामुखैः ।</s-l><s-l>पुनर्विव्याध नाराचैः सप्तभिः स्वर्णभूषितैः ॥ ११ ॥</s-l></s-lg><s-lg><s-l>युधिष्ठिरस्त्रिसप्तत्या प्रतिविन्ध्यश्च सप्तभिः ।</s-l><s-l>श्रुतकर्मा त्रिभिर्बाणैः श्रुतकीर्तिस्तु सप्तभिः ॥ १२ ॥</s-l></s-lg><s-lg><s-l>सुतसोमश्च नवभिः शतानीकश्च सप्तभिः ।</s-l><s-l>अन्ये च बहवः शूरा विव्यधुस्तं समन्ततः ॥ १३ ॥</s-l></s-lg><s-lg><s-l>सोऽतिक्रुद्धस्ततो राजन्नाशीविष इव श्वसन् ।</s-l><s-l>सात्यकिं पञ्चविंशत्या प्राविध्यत शिलाशितैः ॥ १४ ॥</s-l></s-lg><s-lg><s-l>श्रुतकीर्तिं च नवभिः सुतसोमं च पञ्चभिः ।</s-l><s-l>अष्टभिः श्रुतकर्माणं प्रतिविन्ध्यं त्रिभिः शरैः ।</s-l><s-l>शतानीकं च नवभिर्धर्मपुत्रं च सप्तभिः ॥ १५ ॥</s-l></s-lg><s-lg><s-l>अथेतरांस्ततः शूरान्द्वाभ्यां द्वाभ्यामताडयत् ।</s-l><s-l>श्रुतकीर्तेस्तथा चापं चिच्छेद निशितैः शरैः ॥ १६ ॥</s-l></s-lg><s-lg><s-l>अथान्यद्धनुरादाय श्रुतकीर्तिर्महारथः ।</s-l><s-l>द्रौणायनिं त्रिभिर्विद्ध्वा विव्याधान्यैः शितैः शरैः ॥ १७ ॥</s-l></s-lg><s-lg><s-l>ततो द्रौणिर्महाराज शरवर्षेण भारत ।</s-l><s-l>छादयामास तत्सैन्यं समन्ताच्च शरैर्नृपान् ॥ १८ ॥</s-l></s-lg><s-lg><s-l>ततः पुनरमेयात्मा धर्मराजस्य कार्मुकम् ।</s-l><s-l>द्रौणिश्चिच्छेद विहसन्विव्याध च शरैस्त्रिभिः ॥ १९ ॥</s-l></s-lg><s-lg><s-l>ततो धर्मसुतो राजन्प्रगृह्यान्यन्महद्धनुः ।</s-l><s-l>द्रौणिं विव्याध सप्तत्या बाह्वोरुरसि चार्दयत् ॥ २० ॥</s-l></s-lg><s-lg><s-l>सात्यकिस्तु ततः क्रुद्धो द्रौणेः प्रहरतो रणे ।</s-l><s-l>अर्धचन्द्रेण तीक्ष्णेन धनुश्छित्त्वानदद्भृशम् ॥ २१ ॥</s-l></s-lg><s-lg><s-l>छिन्नधन्वा ततो द्रौणिः शक्त्या शक्तिमतां वरः ।</s-l><s-l>सारथिं पातयामास शैनेयस्य रथाद्द्रुतम् ॥ २२ ॥</s-l></s-lg><s-lg><s-l>अथान्यद्धनुरादाय द्रोणपुत्रः प्रतापवान् ।</s-l><s-l>शैनेयं शरवर्षेण छादयामास भारत ॥ २३ ॥</s-l></s-lg><s-lg><s-l>तस्याश्वाः प्रद्रुताः संख्ये पतिते रथसारथौ ।</s-l><s-l>तत्र तत्रैव धावन्तः समदृश्यन्त भारत ॥ २४ ॥</s-l></s-lg><s-lg><s-l>युधिष्ठिरपुरोगास्ते द्रौणिं शस्त्रभृतां वरम् ।</s-l><s-l>अभ्यवर्षन्त वेगेन विसृजन्तः शिताञ्शरान् ॥ २५ ॥</s-l></s-lg><s-lg><s-l>आगच्छमानांस्तान्दृष्ट्वा रौद्ररूपान्परंतपः ।</s-l><s-l>प्रहसन्प्रतिजग्राह द्रोणपुत्रो महारणे ॥ २६ ॥</s-l></s-lg><s-lg><s-l>ततः शरशतज्वालः सेनाकक्षं महारथः ।</s-l><s-l>द्रौणिर्ददाह समरे कक्षमग्निर्यथा वने ॥ २७ ॥</s-l></s-lg><s-lg><s-l>तद्बलं पाण्डुपुत्रस्य द्रोणपुत्रप्रतापितम् ।</s-l><s-l>चुक्षुभे भरतश्रेष्ठ तिमिनेव नदीमुखम् ॥ २८ ॥</s-l></s-lg><s-lg><s-l>दृष्ट्वा ते च महाराज द्रोणपुत्रपराक्रमम् ।</s-l><s-l>निहतान्मेनिरे सर्वान्पाण्डून्द्रोणसुतेन वै ॥ २९ ॥</s-l></s-lg><s-lg><s-l>युधिष्ठिरस्तु त्वरितो द्रौणिं श्लिष्य महारथम् ।</s-l><s-l>अब्रवीद्द्रोणपुत्रं तु रोषामर्षसमन्वितः ॥ ३० ॥</s-l></s-lg><s-lg><s-l>नैव नाम तव प्रीतिर्नैव नाम कृतज्ञता ।</s-l><s-l>यतस्त्वं पुरुषव्याघ्र मामेवाद्य जिघांससि ॥ ३१ ॥</s-l></s-lg><s-lg><s-l>ब्राह्मणेन तपः कार्यं दानमध्ययनं तथा ।</s-l><s-l>क्षत्रियेण धनुर्नाम्यं स भवान्ब्राह्मणब्रुवः ॥ ३२ ॥</s-l></s-lg><s-lg><s-l>मिषतस्ते महाबाहो जेष्यामि युधि कौरवान् ।</s-l><s-l>कुरुष्व समरे कर्म ब्रह्मबन्धुरसि ध्रुवम् ॥ ३३ ॥</s-l></s-lg><s-lg><s-l>एवमुक्तो महाराज द्रोणपुत्रः स्मयन्निव ।</s-l><s-l>युक्तत्वं तच्च संचिन्त्य नोत्तरं किंचिदब्रवीत् ॥ ३४ ॥</s-l></s-lg><s-lg><s-l>अनुक्त्वा च ततः किंचिच्छरवर्षेण पाण्डवम् ।</s-l><s-l>छादयामास समरे क्रुद्धोऽन्तक इव प्रजाः ॥ ३५ ॥</s-l></s-lg><s-lg><s-l>संछाद्यमानस्तु तदा द्रोणपुत्रेण मारिष ।</s-l><s-l>पार्थोऽपयातः शीघ्रं वै विहाय महतीं चमूम् ॥ ३६ ॥</s-l></s-lg><s-lg><s-l>अपयाते ततस्तस्मिन्धर्मपुत्रे युधिष्ठिरे ।</s-l><s-l>द्रोणपुत्रः स्थितो राजन्प्रत्यादेशान्महात्मनः ॥ ३७ ॥</s-l></s-lg><s-lg><s-l>ततो युधिष्ठिरो राजा त्यक्त्वा द्रौणिं महाहवे ।</s-l><s-l>प्रययौ तावकं सैन्यं युक्तः क्रूराय कर्मणे ॥ ३८ ॥</s-l></s-lg>