<s-lg><s-l> संजय उवाच ।</s-l><s-l>पुत्रस्तव महाराज मद्रराजमिदं वचः ।</s-l><s-l>विनयेनोपसंगम्य प्रणयाद्वाक्यमब्रवीत् ॥ १ ॥</s-l></s-lg><s-lg><s-l>सत्यव्रत महाभाग द्विषतामघवर्धन ।</s-l><s-l>मद्रेश्वर रणे शूर परसैन्यभयंकर ॥ २ ॥</s-l></s-lg><s-lg><s-l>श्रुतवानसि कर्णस्य ब्रुवतो वदतां वर ।</s-l><s-l>यथा नृपतिसिंहानां मध्ये त्वां वरयत्ययम् ॥ ३ ॥</s-l></s-lg><s-lg><s-l>तस्मात्पार्थविनाशार्थं हितार्थं मम चैव हि ।</s-l><s-l>सारथ्यं रथिनां श्रेष्ठ सुमनाः कर्तुमर्हसि ॥ ४ ॥</s-l></s-lg><s-lg><s-l>अस्याभीशुग्रहो लोके नान्योऽस्ति भवता समः ।</s-l><s-l>स पातु सर्वतः कर्णं भवान्ब्रह्मेव शंकरम् ॥ ५ ॥</s-l></s-lg><s-lg><s-l>पार्थस्य सचिवः कृष्णो यथाभीशुग्रहो वरः ।</s-l><s-l>तथा त्वमपि राधेयं सर्वतः परिपालय ॥ ६ ॥</s-l></s-lg><s-lg><s-l>भीष्मो द्रोणः कृपः कर्णो भवान्भोजश्च वीर्यवान् ।</s-l><s-l>शकुनिः सौबलो द्रौणिरहमेव च नो बलम् ।</s-l><s-l>एषामेव कृतो भागो नवधा पृतनापते ॥ ७ ॥</s-l></s-lg><s-lg><s-l>नैव भागोऽत्र भीष्मस्य द्रोणस्य च महात्मनः ।</s-l><s-l>ताभ्यामतीत्य तौ भागौ निहता मम शत्रवः ॥ ८ ॥</s-l></s-lg><s-lg><s-l>वृद्धौ हि तौ नरव्याघ्रौ छलेन निहतौ च तौ ।</s-l><s-l>कृत्वा नसुकरं कर्म गतौ स्वर्गमितोऽनघ ॥ ९ ॥</s-l></s-lg><s-lg><s-l>तथान्ये पुरुषव्याघ्राः परैर्विनिहता युधि ।</s-l><s-l>अस्मदीयाश्च बहवः स्वर्गायोपगता रणे ।</s-l><s-l>त्यक्त्वा प्राणान्यथाशक्ति चेष्टाः कृत्वा च पुष्कलाः ॥ १० ॥</s-l></s-lg><s-lg><s-l>कर्णो ह्येको महाबाहुरस्मत्प्रियहिते रतः ।</s-l><s-l>भवांश्च पुरुषव्याघ्र सर्वलोकमहारथः ।</s-l><s-l>तस्मिञ्जयाशा विपुला मम मद्रजनाधिप ॥ ११ ॥</s-l></s-lg><s-lg><s-l>पार्थस्य समरे कृष्णो यथाभीशुवरग्रहः ।</s-l><s-l>तेन युक्तो रणे पार्थो रक्ष्यमाणश्च पार्थिव ।</s-l><s-l>यानि कर्माणि कुरुते प्रत्यक्षाणि तथैव ते ॥ १२ ॥</s-l></s-lg><s-lg><s-l>पूर्वं न समरे ह्येवमवधीदर्जुनो रिपून् ।</s-l><s-l>अहन्यहनि मद्रेश द्रावयन्दृश्यते युधि ॥ १३ ॥</s-l></s-lg><s-lg><s-l>भागोऽवशिष्टः कर्णस्य तव चैव महाद्युते ।</s-l><s-l>तं भागं सह कर्णेन युगपन्नाशयाहवे ॥ १४ ॥</s-l></s-lg><s-lg><s-l>सूर्यारुणौ यथा दृष्ट्वा तमो नश्यति मारिष ।</s-l><s-l>तथा नश्यन्तु कौन्तेयाः सपाञ्चालाः ससृञ्जयाः ॥ १५ ॥</s-l></s-lg><s-lg><s-l>रथानां प्रवरः कर्णो यन्तॄणां प्रवरो भवान् ।</s-l><s-l>संनिपातः समो लोके भवतोर्नास्ति कश्चन ॥ १६ ॥</s-l></s-lg><s-lg><s-l>यथा सर्वास्ववस्थासु वार्ष्णेयः पाति पाण्डवम् ।</s-l><s-l>तथा भवान्परित्रातु कर्णं वैकर्तनं रणे ॥ १७ ॥</s-l></s-lg><s-lg><s-l>त्वया सारथिना ह्येष अप्रधृष्यो भविष्यति ।</s-l><s-l>देवतानामपि रणे सशक्राणां महीपते ।</s-l><s-l>किं पुनः पाण्डवेयानां मातिशङ्कीर्वचो मम ॥ १८ ॥</s-l></s-lg><s-lg><s-l>दुर्योधनवचः श्रुत्वा शल्यः क्रोधसमन्वितः ।</s-l><s-l>त्रिशिखां भ्रुकुटीं कृत्वा धुन्वन्हस्तौ पुनः पुनः ॥ १९ ॥</s-l></s-lg><s-lg><s-l>क्रोधरक्ते महानेत्रे परिवर्त्य महाभुजः ।</s-l><s-l>कुलैश्वर्यश्रुतिबलैर्दृप्तः शल्योऽब्रवीदिदम् ॥ २० ॥</s-l></s-lg><s-lg><s-l>अवमन्यसे मां गान्धारे ध्रुवं मां परिशङ्कसे ।</s-l><s-l>यन्मां ब्रवीषि विस्रब्धं सारथ्यं क्रियतामिति ॥ २१ ॥</s-l></s-lg><s-lg><s-l>अस्मत्तोऽभ्यधिकं कर्णं मन्यमानः प्रशंससि ।</s-l><s-l>न चाहं युधि राधेयं गणये तुल्यमात्मना ॥ २२ ॥</s-l></s-lg><s-lg><s-l>आदिश्यतामभ्यधिको ममांशः पृथिवीपते ।</s-l><s-l>तमहं समरे हत्वा गमिष्यामि यथागतम् ॥ २३ ॥</s-l></s-lg><s-lg><s-l>अथ वाप्येक एवाहं योत्स्यामि कुरुनन्दन ।</s-l><s-l>पश्य वीर्यं ममाद्य त्वं संग्रामे दहतो रिपून् ॥ २४ ॥</s-l></s-lg><s-lg><s-l>न चाभिकामान्कौरव्य विधाय हृदये पुमान् ।</s-l><s-l>अस्मद्विधः प्रवर्तेत मा मा त्वमतिशङ्किथाः ॥ २५ ॥</s-l></s-lg><s-lg><s-l>युधि चाप्यवमानो मे न कर्तव्यः कथंचन ।</s-l><s-l>पश्य हीमौ मम भुजौ वज्रसंहननोपमौ ॥ २६ ॥</s-l></s-lg><s-lg><s-l>धनुः पश्य च मे चित्रं शरांश्चाशीविषोपमान् ।</s-l><s-l>रथं पश्य च मे कॢप्तं सदश्वैर्वातवेगितैः ।</s-l><s-l>गदां च पश्य गान्धारे हेमपट्टविभूषिताम् ॥ २७ ॥</s-l></s-lg><s-lg><s-l>दारयेयं महीं क्रुद्धो विकिरेयं च पर्वतान् ।</s-l><s-l>शोषयेयं समुद्रांश्च तेजसा स्वेन पार्थिव ॥ २८ ॥</s-l></s-lg><s-lg><s-l>तन्मामेवंविधं जानन्समर्थमरिनिग्रहे ।</s-l><s-l>कस्माद्युनक्षि सारथ्ये न्यूनस्याधिरथेर्नृप ॥ २९ ॥</s-l></s-lg><s-lg><s-l>न नाम धुरि राजेन्द्र प्रयोक्तुं त्वमिहार्हसि ।</s-l><s-l>न हि पापीयसः श्रेयान्भूत्वा प्रेष्यत्वमुत्सहे ॥ ३० ॥</s-l></s-lg><s-lg><s-l>यो ह्यभ्युपगतं प्रीत्या गरीयांसं वशे स्थितम् ।</s-l><s-l>वशे पापीयसो धत्ते तत्पापमधरोत्तरम् ॥ ३१ ॥</s-l></s-lg><s-lg><s-l>ब्राह्मणा ब्रह्मणा सृष्टा मुखात्क्षत्रमथोरसः ।</s-l><s-l>ऊरुभ्यामसृजद्वैश्याञ्शूद्रान्पद्भ्यामिति श्रुतिः ।</s-l><s-l>तेभ्यो वर्णविशेषाश्च प्रतिलोमानुलोमजाः ॥ ३२ ॥</s-l></s-lg><s-lg><s-l>अथान्योन्यस्य संयोगाच्चातुर्वर्ण्यस्य भारत ।</s-l><s-l>गोप्तारः संग्रहीतारो दातारः क्षत्रियाः स्मृताः ॥ ३३ ॥</s-l></s-lg><s-lg><s-l>याजनाध्यापनैर्विप्रा विशुद्धैश्च प्रतिग्रहैः ।</s-l><s-l>लोकस्यानुग्रहार्थाय स्थापिता ब्रह्मणा भुवि ॥ ३४ ॥</s-l></s-lg><s-lg><s-l>कृषिश्च पाशुपाल्यं च विशां दानं च सर्वशः ।</s-l><s-l>ब्रह्मक्षत्रविशां शूद्रा विहिताः परिचारकाः ॥ ३५ ॥</s-l></s-lg><s-lg><s-l>ब्रह्मक्षत्रस्य विहिताः सूता वै परिचारकाः ।</s-l><s-l>न विट्शूद्रस्य तत्रैव शृणु वाक्यं ममानघ ॥ ३६ ॥</s-l></s-lg><s-lg><s-l>सोऽहं मूर्धावसिक्तः सन्राजर्षिकुलसंभवः ।</s-l><s-l>महारथः समाख्यातः सेव्यः स्तव्यश्च बन्दिनाम् ॥ ३७ ॥</s-l></s-lg><s-lg><s-l>सोऽहमेतादृशो भूत्वा नेहारिकुलमर्दन ।</s-l><s-l>सूतपुत्रस्य संग्रामे सारथ्यं कर्तुमुत्सहे ॥ ३८ ॥</s-l></s-lg><s-lg><s-l>अवमानमहं प्राप्य न योत्स्यामि कथंचन ।</s-l><s-l>आपृच्छ्य त्वाद्य गान्धारे गमिष्यामि यथागतम् ॥ ३९ ॥</s-l></s-lg><s-lg><s-l>एवमुक्त्वा नरव्याघ्रः शल्यः समितिशोभनः ।</s-l><s-l>उत्थाय प्रययौ तूर्णं राजमध्यादमर्षितः ॥ ४० ॥</s-l></s-lg><s-lg><s-l>प्रणयाद्बहुमानाच्च तं निगृह्य सुतस्तव ।</s-l><s-l>अब्रवीन्मधुरं वाक्यं साम सर्वार्थसाधकम् ॥ ४१ ॥</s-l></s-lg><s-lg><s-l>यथा शल्य त्वमात्थेदमेवमेतदसंशयम् ।</s-l><s-l>अभिप्रायस्तु मे कश्चित्तं निबोध जनेश्वर ॥ ४२ ॥</s-l></s-lg><s-lg><s-l>न कर्णोऽभ्यधिकस्त्वत्तः शङ्के नैव कथंचन ।</s-l><s-l>न हि मद्रेश्वरो राजा कुर्याद्यदनृतं भवेत् ॥ ४३ ॥</s-l></s-lg><s-lg><s-l>ऋतमेव हि पूर्वास्ते वहन्ति पुरुषोत्तमाः ।</s-l><s-l>तस्मादार्तायनिः प्रोक्तो भवानिति मतिर्मम ॥ ४४ ॥</s-l></s-lg><s-lg><s-l>शल्यभूतश्च शत्रूणां यस्मात्त्वं भुवि मानद ।</s-l><s-l>तस्माच्छल्येति ते नाम कथ्यते पृथिवीपते ॥ ४५ ॥</s-l></s-lg><s-lg><s-l>यदेव व्याहृतं पूर्वं भवता भूरिदक्षिण ।</s-l><s-l>तदेव कुरु धर्मज्ञ मदर्थं यद्यदुच्यसे ॥ ४६ ॥</s-l></s-lg><s-lg><s-l>न च त्वत्तो हि राधेयो न चाहमपि वीर्यवान् ।</s-l><s-l>वृणीमस्त्वां हयाग्र्याणां यन्तारमिति संयुगे ॥ ४७ ॥</s-l></s-lg><s-lg><s-l>यथा ह्यभ्यधिकं कर्णं गुणैस्तात धनंजयात् ।</s-l><s-l>वासुदेवादपि त्वां च लोकोऽयमिति मन्यते ॥ ४८ ॥</s-l></s-lg><s-lg><s-l>कर्णो ह्यभ्यधिकः पार्थादस्त्रैरेव नरर्षभ ।</s-l><s-l>भवानप्यधिकः कृष्णादश्वयाने बले तथा ॥ ४९ ॥</s-l></s-lg><s-lg><s-l>यथाश्वहृदयं वेद वासुदेवो महामनाः ।</s-l><s-l>द्विगुणं त्वं तथा वेत्थ मद्रराज न संशयः ॥ ५० ॥</s-l></s-lg><s-lg><s-l> शल्य उवाच ।</s-l><s-l>यन्मा ब्रवीषि गान्धारे मध्ये सैन्यस्य कौरव ।</s-l><s-l>विशिष्टं देवकीपुत्रात्प्रीतिमानस्म्यहं त्वयि ॥ ५१ ॥</s-l></s-lg><s-lg><s-l>एष सारथ्यमातिष्ठे राधेयस्य यशस्विनः ।</s-l><s-l>युध्यतः पाण्डवाग्र्येण यथा त्वं वीर मन्यसे ॥ ५२ ॥</s-l></s-lg><s-lg><s-l>समयश्च हि मे वीर कश्चिद्वैकर्तनं प्रति ।</s-l><s-l>उत्सृजेयं यथाश्रद्धमहं वाचोऽस्य संनिधौ ॥ ५३ ॥</s-l></s-lg><s-lg><s-l> संजय उवाच ।</s-l><s-l>तथेति राजन्पुत्रस्ते सह कर्णेन भारत ।</s-l><s-l>अब्रवीन्मद्रराजस्य सुतं भरतसत्तम ॥ ५४ ॥</s-l></s-lg>