<s-lg><s-l> संजय उवाच ।</s-l><s-l>मद्राधिपस्याधिरथिस्तदैवं वचो निशम्याप्रियमप्रतीतः ।</s-l><s-l>उवाच शल्यं विदितं ममैतद्यथाविधावर्जुनवासुदेवौ ॥ १ ॥</s-l></s-lg><s-lg><s-l>शौरे रथं वाहयतोऽर्जुनस्य बलं महास्त्राणि च पाण्डवस्य ।</s-l><s-l>अहं विजानामि यथावदद्य परोक्षभूतं तव तत्तु शल्य ॥ २ ॥</s-l></s-lg><s-lg><s-l>तौ चाप्रधृष्यौ शस्त्रभृतां वरिष्ठौ व्यपेतभीर्योधयिष्यामि कृष्णौ ।</s-l><s-l>संतापयत्यभ्यधिकं तु रामाच्छापोऽद्य मां ब्राह्मणसत्तमाच्च ॥ ३ ॥</s-l></s-lg><s-lg><s-l>अवात्सं वै ब्राह्मणच्छद्मनाहं रामे पुरा दिव्यमस्त्रं चिकीर्षुः ।</s-l><s-l>तत्रापि मे देवराजेन विघ्नो हितार्थिना फल्गुनस्यैव शल्य ॥ ४ ॥</s-l></s-lg><s-lg><s-l>कृतोऽवभेदेन ममोरुमेत्य प्रविश्य कीटस्य तनुं विरूपाम् ।</s-l><s-l>गुरोर्भयाच्चापि न चेलिवानहं तच्चावबुद्धो ददृशे स विप्रः ॥ ५ ॥</s-l></s-lg><s-lg><s-l>पृष्टश्चाहं तमवोचं महर्षिं सूतोऽहमस्मीति स मां शशाप ।</s-l><s-l>सूतोपधावाप्तमिदं त्वयास्त्रं न कर्मकाले प्रतिभास्यति त्वाम् ॥ ६ ॥</s-l></s-lg><s-lg><s-l>अन्यत्र यस्मात्तव मृत्युकालादब्राह्मणे ब्रह्म न हि ध्रुवं स्यात् ।</s-l><s-l>तदद्य पर्याप्तमतीव शस्त्रमस्मिन्संग्रामे तुमुले तात भीमे ॥ ७ ॥</s-l></s-lg><s-lg><s-l>अपां पतिर्वेगवानप्रमेयो निमज्जयिष्यन्निवहान्प्रजानाम् ।</s-l><s-l>महानगं यः कुरुते समुद्रं वेलैव तं वारयत्यप्रमेयम् ॥ ८ ॥</s-l></s-lg><s-lg><s-l>प्रमुञ्चन्तं बाणसंघानमोघान्मर्मच्छिदो वीरहणः सपत्रान् ।</s-l><s-l>कुन्तीपुत्रं प्रतियोत्स्यामि युद्धे ज्याकर्षिणामुत्तममद्य लोके ॥ ९ ॥</s-l></s-lg><s-lg><s-l>एवं बलेनातिबलं महास्त्रं समुद्रकल्पं सुदुरापमुग्रम् ।</s-l><s-l>शरौघिणं पार्थिवान्मज्जयन्तं वेलेव पार्थमिषुभिः संसहिष्ये ॥ १० ॥</s-l></s-lg><s-lg><s-l>अद्याहवे यस्य न तुल्यमन्यं मन्ये मनुष्यं धनुराददानम् ।</s-l><s-l>सुरासुरान्वै युधि यो जयेत तेनाद्य मे पश्य युद्धं सुघोरम् ॥ ११ ॥</s-l></s-lg><s-lg><s-l>अतिमानी पाण्डवो युद्धकामो अमानुषैरेष्यति मे महास्त्रैः ।</s-l><s-l>तस्यास्त्रमस्त्रैरभिहत्य संख्ये शरोत्तमैः पातयिष्यामि पार्थम् ॥ १२ ॥</s-l></s-lg><s-lg><s-l>दिवाकरेणापि समं तपन्तं समाप्तरश्मिं यशसा ज्वलन्तम् ।</s-l><s-l>तमोनुदं मेघ इवातिमात्रो धनंजयं छादयिष्यामि बाणैः ॥ १३ ॥</s-l></s-lg><s-lg><s-l>वैश्वानरं धूमशिखं ज्वलन्तं तेजस्विनं लोकमिमं दहन्तम् ।</s-l><s-l>मेघो भूत्वा शरवर्षैर्यथाग्निं तथा पार्थं शमयिष्यामि युद्धे ॥ १४ ॥</s-l></s-lg><s-lg><s-l>प्रमाथिनं बलवन्तं प्रहारिणं प्रभञ्जनं मातरिश्वानमुग्रम् ।</s-l><s-l>युद्धे सहिष्ये हिमवानिवाचलो धनंजयं क्रुद्धममृष्यमाणम् ॥ १५ ॥</s-l></s-lg><s-lg><s-l>विशारदं रथमार्गेष्वसक्तं धुर्यं नित्यं समरेषु प्रवीरम् ।</s-l><s-l>लोके वरं सर्वधनुर्धराणां धनंजयं संयुगे संसहिष्ये ॥ १६ ॥</s-l></s-lg><s-lg><s-l>अद्याहवे यस्य न तुल्यमन्यं मध्येमनुष्यं धनुराददानम् ।</s-l><s-l>सर्वामिमां यः पृथिवीं सहेत तथा विद्वान्योत्स्यमानोऽस्मि तेन ॥ १७ ॥</s-l></s-lg><s-lg><s-l>यः सर्वभूतानि सदेवकानि प्रस्थेऽजयत्खाण्डवे सव्यसाची ।</s-l><s-l>को जीवितं रक्षमाणो हि तेन युयुत्सते मामृते मानुषोऽन्यः ॥ १८ ॥</s-l></s-lg><s-lg><s-l>अहं तस्य पौरुषं पाण्डवस्य ब्रूयां हृष्टः समितौ क्षत्रियाणाम् ।</s-l><s-l>किं त्वं मूर्खः प्रभषन्मूढचेता मामवोचः पौरुषमर्जुनस्य ॥ १९ ॥</s-l></s-lg><s-lg><s-l>अप्रियो यः परुषो निष्ठुरो हि क्षुद्रः क्षेप्ता क्षमिणश्चाक्षमावान् ।</s-l><s-l>हन्यामहं तादृशानां शतानि क्षमामि त्वां क्षमया कालयोगात् ॥ २० ॥</s-l></s-lg><s-lg><s-l>अवोचस्त्वं पाण्डवार्थेऽप्रियाणि प्रधर्षयन्मां मूढवत्पापकर्मन् ।</s-l><s-l>मय्यार्जवे जिह्मगतिर्हतस्त्वं मित्रद्रोही सप्तपदं हि मित्रम् ॥ २१ ॥</s-l></s-lg><s-lg><s-l>कालस्त्वयं मृत्युमयोऽतिदारुणो दुर्योधनो युद्धमुपागमद्यत् ।</s-l><s-l>तस्यार्थसिद्धिमभिकाङ्क्षमाणस्तमभ्येष्ये यत्र नैकान्त्यमस्ति ॥ २२ ॥</s-l></s-lg><s-lg><s-l>मित्रं मिदेर्नन्दतेः प्रीयतेर्वा संत्रायतेर्मानद मोदतेर्वा ।</s-l><s-l>ब्रवीति तच्चामुत विप्रपूर्वात्तच्चापि सर्वं मम दुर्योधनेऽस्ति ॥ २३ ॥</s-l></s-lg><s-lg><s-l>शत्रुः शदेः शासतेः शायतेर्वा शृणातेर्वा श्वयतेर्वापि सर्गे ।</s-l><s-l>उपसर्गाद्बहुधा सूदतेश्च प्रायेण सर्वं त्वयि तच्च मह्यम् ॥ २४ ॥</s-l></s-lg><s-lg><s-l>दुर्योधनार्थं तव चाप्रियार्थं यशोर्थमात्मार्थमपीश्वरार्थम् ।</s-l><s-l>तस्मादहं पाण्डववासुदेवौ योत्स्ये यत्नात्कर्म तत्पश्य मेऽद्य ॥ २५ ॥</s-l></s-lg><s-lg><s-l>अस्त्राणि पश्याद्य ममोत्तमानि ब्राह्माणि दिव्यान्यथ मानुषाणि ।</s-l><s-l>आसादयिष्याम्यहमुग्रवीर्यं द्विपोत्तमं मत्तमिवाभिमत्तः ॥ २६ ॥</s-l></s-lg><s-lg><s-l>अस्त्रं ब्राह्मं मनसा तद्ध्यजय्यं क्षेप्स्ये पार्थायाप्रतिमं जयाय ।</s-l><s-l>तेनापि मे नैव मुच्येत युद्धे न चेत्पतेद्विषमे मेऽद्य चक्रम् ॥ २७ ॥</s-l></s-lg><s-lg><s-l>वैवस्वताद्दण्डहस्ताद्वरुणाद्वापि पाशिनः ।</s-l><s-l>सगदाद्वा धनपतेः सवज्राद्वापि वासवात् ॥ २८ ॥</s-l></s-lg><s-lg><s-l>नान्यस्मादपि कस्माच्चिद्बिभिमो ह्याततायिनः ।</s-l><s-l>इति शल्य विजानीहि यथा नाहं बिभेम्यभीः ॥ २९ ॥</s-l></s-lg><s-lg><s-l>तस्माद्भयं न मे पार्थान्नापि चैव जनार्दनात् ।</s-l><s-l>अद्य युद्धं हि ताभ्यां मे संपराये भविष्यति ॥ ३० ॥</s-l></s-lg><s-lg><s-l>श्वभ्रे ते पततां चक्रमिति मे ब्राह्मणोऽवदत् ।</s-l><s-l>युध्यमानस्य संग्रामे प्राप्तस्यैकायने भयम् ॥ ३१ ॥</s-l></s-lg><s-lg><s-l>तस्माद्बिभेमि बलवद्ब्राह्मणव्याहृतादहम् ।</s-l><s-l>एते हि सोमराजान ईश्वराः सुखदुःखयोः ॥ ३२ ॥</s-l></s-lg><s-lg><s-l>होमधेन्वा वत्समस्य प्रमत्त इषुणाहनम् ।</s-l><s-l>चरन्तमजने शल्य ब्राह्मणात्तपसो निधेः ॥ ३३ ॥</s-l></s-lg><s-lg><s-l>ईषादन्तान्सप्तशतान्दासीदासशतानि च ।</s-l><s-l>ददतो द्विजमुख्याय प्रसादं न चकार मे ॥ ३४ ॥</s-l></s-lg><s-lg><s-l>कृष्णानां श्वेतवत्सानां सहस्राणि चतुर्दश ।</s-l><s-l>आहरन्न लभे तस्मात्प्रसादं द्विजसत्तमात् ॥ ३५ ॥</s-l></s-lg><s-lg><s-l>ऋद्धं गेहं सर्वकामैर्यच्च मे वसु किंचन ।</s-l><s-l>तत्सर्वमस्मै सत्कृत्य प्रयच्छामि न चेच्छति ॥ ३६ ॥</s-l></s-lg><s-lg><s-l>ततोऽब्रवीन्मां याचन्तमपराद्धं प्रयत्नतः ।</s-l><s-l>व्याहृतं यन्मया सूत तत्तथा न तदन्यथा ॥ ३७ ॥</s-l></s-lg><s-lg><s-l>अनृतोक्तं प्रजा हन्यात्ततः पापमवाप्नुयात् ।</s-l><s-l>तस्माद्धर्माभिरक्षार्थं नानृतं वक्तुमुत्सहे ॥ ३८ ॥</s-l></s-lg><s-lg><s-l>मा त्वं ब्रह्मगतिं हिंस्याः प्रायश्चित्तं कृतं त्वया ।</s-l><s-l>मद्वाक्यं नानृतं लोके कश्चित्कुर्यात्समाप्नुहि ॥ ३९ ॥</s-l></s-lg><s-lg><s-l>इत्येतत्ते मया प्रोक्तं क्षिप्तेनापि सुहृत्तया ।</s-l><s-l>जानामि त्वाधिक्षिपन्तं जोषमास्स्वोत्तरं शृणु ॥ ४० ॥</s-l></s-lg>