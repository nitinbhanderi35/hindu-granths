<s-lg><s-l> संजय उवाच ।</s-l><s-l>स केशवस्य बीभत्सुः श्रुत्वा भारत भाषितम् ।</s-l><s-l>विशोकः संप्रहृष्टश्च क्षणेन समपद्यत ॥ १ ॥</s-l></s-lg><s-lg><s-l>ततो ज्यामनुमृज्याशु व्याक्षिपद्गाण्डिवं धनुः ।</s-l><s-l>दध्रे कर्णविनाशाय केशवं चाभ्यभाषत ॥ २ ॥</s-l></s-lg><s-lg><s-l>त्वया नाथेन गोविन्द ध्रुव एष जयो मम ।</s-l><s-l>प्रसन्नो यस्य मेऽद्य त्वं भूतभव्यभवत्प्रभुः ॥ ३ ॥</s-l></s-lg><s-lg><s-l>त्वत्सहायो ह्यहं कृष्ण त्रीँल्लोकान्वै समागतान् ।</s-l><s-l>प्रापयेयं परं लोकं किमु कर्णं महारणे ॥ ४ ॥</s-l></s-lg><s-lg><s-l>पश्यामि द्रवतीं सेनां पाञ्चालानां जनार्दन ।</s-l><s-l>पश्यामि कर्णं समरे विचरन्तमभीतवत् ॥ ५ ॥</s-l></s-lg><s-lg><s-l>भार्गवास्त्रं च पश्यामि विचरन्तं समन्ततः ।</s-l><s-l>सृष्टं कर्णेन वार्ष्णेय शक्रेणेव महाशनिम् ॥ ६ ॥</s-l></s-lg><s-lg><s-l>अयं खलु स संग्रामो यत्र कृष्ण मया कृतम् ।</s-l><s-l>कथयिष्यन्ति भूतानि यावद्भूमिर्धरिष्यति ॥ ७ ॥</s-l></s-lg><s-lg><s-l>अद्य कृष्ण विकर्णा मे कर्णं नेष्यन्ति मृत्यवे ।</s-l><s-l>गाण्डीवमुक्ताः क्षिण्वन्तो मम हस्तप्रचोदिताः ॥ ८ ॥</s-l></s-lg><s-lg><s-l>अद्य राजा धृतराष्ट्रः स्वां बुद्धिमवमंस्यते ।</s-l><s-l>दुर्योधनमराज्यार्हं यया राज्येऽभ्यषेचयत् ॥ ९ ॥</s-l></s-lg><s-lg><s-l>अद्य राज्यात्सुखाच्चैव श्रियो राष्ट्रात्तथा पुरात् ।</s-l><s-l>पुत्रेभ्यश्च महाबाहो धृतराष्ट्रो वियोक्ष्यते ॥ १० ॥</s-l></s-lg><s-lg><s-l>अद्य दुर्योधनो राजा जीविताच्च निराशकः ।</s-l><s-l>भविष्यति हते कर्णे कृष्ण सत्यं ब्रवीमि ते ॥ ११ ॥</s-l></s-lg><s-lg><s-l>अद्य दृष्ट्वा मया कर्णं शरैर्विशकलीकृतम् ।</s-l><s-l>स्मरतां तव वाक्यानि शमं प्रति जनेश्वरः ॥ १२ ॥</s-l></s-lg><s-lg><s-l>अद्यासौ सौबलः कृष्ण ग्लहं जानातु वै शरान् ।</s-l><s-l>दुरोदरं च गाण्डीवं मण्डलं च रथं मम ॥ १३ ॥</s-l></s-lg><s-lg><s-l>योऽसौ रणे नरं नान्यं पृथिव्यामभिमन्यते ।</s-l><s-l>तस्याद्य सूतपुत्रस्य भूमिः पास्यति शोणितम् ।</s-l><s-l>गाण्डीवसृष्टा दास्यन्ति कर्णस्य परमां गतिम् ॥ १४ ॥</s-l></s-lg><s-lg><s-l>अद्य तप्स्यति राधेयः पाञ्चालीं यत्तदाब्रवीत् ।</s-l><s-l>सभामध्ये वचः क्रूरं कुत्सयन्पाण्डवान्प्रति ॥ १५ ॥</s-l></s-lg><s-lg><s-l>ये वै षण्ढतिलास्तत्र भवितारोऽद्य ते तिलाः ।</s-l><s-l>हते वैकर्तने कर्णे सूतपुत्रे दुरात्मनि ॥ १६ ॥</s-l></s-lg><s-lg><s-l>अहं वः पाण्डुपुत्रेभ्यस्त्रास्यामीति यदब्रवीत् ।</s-l><s-l>अनृतं तत्करिष्यन्ति मामका निशिताः शराः ॥ १७ ॥</s-l></s-lg><s-lg><s-l>हन्ताहं पाण्डवान्सर्वान्सपुत्रानिति योऽब्रवीत् ।</s-l><s-l>तमद्य कर्णं हन्तास्मि मिषतां सर्वधन्विनाम् ॥ १८ ॥</s-l></s-lg><s-lg><s-l>यस्य वीर्ये समाश्वस्य धार्तराष्ट्रो बृहन्मनाः ।</s-l><s-l>अवामन्यत दुर्बुद्धिर्नित्यमस्मान्दुरात्मवान् ।</s-l><s-l>तमद्य कर्णं राधेयं हन्तास्मि मधुसूदन ॥ १९ ॥</s-l></s-lg><s-lg><s-l>अद्य कर्णे हते कृष्ण धार्तराष्ट्राः सराजकाः ।</s-l><s-l>विद्रवन्तु दिशो भीताः सिंहत्रस्ता मृगा इव ॥ २० ॥</s-l></s-lg><s-lg><s-l>अद्य दुर्योधनो राजा पृथिवीमन्ववेक्षताम् ।</s-l><s-l>हते कर्णे मया संख्ये सपुत्रे ससुहृज्जने ॥ २१ ॥</s-l></s-lg><s-lg><s-l>अद्य कर्णं हतं दृष्ट्वा धार्तराष्ट्रोऽत्यमर्षणः ।</s-l><s-l>जानातु मां रणे कृष्ण प्रवरं सर्वधन्विनाम् ॥ २२ ॥</s-l></s-lg><s-lg><s-l>अद्याहमनृणः कृष्ण भविष्यामि धनुर्भृताम् ।</s-l><s-l>क्रोधस्य च कुरूणां च शराणां गाण्डिवस्य च ॥ २३ ॥</s-l></s-lg><s-lg><s-l>अद्य दुःखमहं मोक्ष्ये त्रयोदशसमार्जितम् ।</s-l><s-l>हत्वा कर्णं रणे कृष्ण शम्बरं मघवानिव ॥ २४ ॥</s-l></s-lg><s-lg><s-l>अद्य कर्णे हते युद्धे सोमकानां महारथाः ।</s-l><s-l>कृतं कार्यं च मन्यन्तां मित्रकार्येप्सवो युधि ॥ २५ ॥</s-l></s-lg><s-lg><s-l>न जाने च कथं प्रीतिः शैनेयस्याद्य माधव ।</s-l><s-l>भविष्यति हते कर्णे मयि चापि जयाधिके ॥ २६ ॥</s-l></s-lg><s-lg><s-l>अहं हत्वा रणे कर्णं पुत्रं चास्य महारथम् ।</s-l><s-l>प्रीतिं दास्यामि भीमस्य यमयोः सात्यकेरपि ॥ २७ ॥</s-l></s-lg><s-lg><s-l>धृष्टद्युम्नशिखण्डिभ्यां पाञ्चालानां च माधव ।</s-l><s-l>अध्यानृण्यं गमिष्यामि हत्वा कर्णं महारणे ॥ २८ ॥</s-l></s-lg><s-lg><s-l>अद्य पश्यन्तु संग्रामे धनंजयममर्षणम् ।</s-l><s-l>युध्यन्तं कौरवान्संख्ये पातयन्तं च सूतजम् ।</s-l><s-l>भवत्सकाशे वक्ष्ये च पुनरेवात्मसंस्तवम् ॥ २९ ॥</s-l></s-lg><s-lg><s-l>धनुर्वेदे मत्समो नास्ति लोके पराक्रमे वा मम कोऽस्ति तुल्यः ।</s-l><s-l>को वाप्यन्यो मत्समोऽस्ति क्षमायां तथा क्रोधे सदृशोऽन्यो न मेऽस्ति ॥ ३० ॥</s-l></s-lg><s-lg><s-l>अहं धनुष्मानसुरान्सुरांश्च सर्वाणि भूतानि च संगतानि ।</s-l><s-l>स्वबाहुवीर्याद्गमये पराभवं मत्पौरुषं विद्धि परः परेभ्यः ॥ ३१ ॥</s-l></s-lg><s-lg><s-l>शरार्चिषा गाण्डिवेनाहमेकः सर्वान्कुरून्बाह्लिकांश्चाभिपत्य ।</s-l><s-l>हिमात्यये कक्षगतो यथाग्निस्तहा दहेयं सगणान्प्रसह्य ॥ ३२ ॥</s-l></s-lg><s-lg><s-l>पाणौ पृषत्का लिखिता ममैते धनुश्च सव्ये निहितं सबाणम् ।</s-l><s-l>पादौ च मे सरथौ सध्वजौ च न मादृशं युद्धगतं जयन्ति ॥ ३३ ॥</s-l></s-lg>