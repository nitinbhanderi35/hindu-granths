<s-lg><s-l> संजय उवाच ।</s-l><s-l>प्रयानेव तदा कर्णो हर्षयन्वाहिनीं तव ।</s-l><s-l>एकैकं समरे दृष्ट्वा पाण्डवं पर्यपृच्छत ॥ १ ॥</s-l></s-lg><s-lg><s-l>यो ममाद्य महात्मानं दर्शयेच्छ्वेतवाहनम् ।</s-l><s-l>तस्मै दद्यामभिप्रेतं वरं यं मनसेच्छति ॥ २ ॥</s-l></s-lg><s-lg><s-l>स चेत्तदभिमन्येत तस्मै दद्यामहं पुनः ।</s-l><s-l>शकटं रत्नसंपूर्णं यो मे ब्रूयाद्धनंजयम् ॥ ३ ॥</s-l></s-lg><s-lg><s-l>स चेत्तदभिमन्येत पुरुषोऽर्जुनदर्शिवान् ।</s-l><s-l>अन्यं तस्मै पुनर्दद्यां सौवर्णं हस्तिषड्गवम् ॥ ४ ॥</s-l></s-lg><s-lg><s-l>तथा तस्मै पुनर्दद्यां स्त्रीणां शतमलंकृतम् ।</s-l><s-l>श्यामानां निष्ककण्ठीनां गीतवाद्यविपश्चिताम् ॥ ५ ॥</s-l></s-lg><s-lg><s-l>स चेत्तदभिमन्येत पुरुषोऽर्जुनदर्शिवान् ।</s-l><s-l>अन्यं तस्मै वरं दद्यां श्वेतान्पञ्चशतान्हयान् ॥ ६ ॥</s-l></s-lg><s-lg><s-l>हेमभाण्डपरिच्छन्नान्सुमृष्टमणिकुण्डलान् ।</s-l><s-l>सुदान्तानपि चैवाहं दद्यामष्टशतान्परान् ॥ ७ ॥</s-l></s-lg><s-lg><s-l>रथं च शुभ्रं सौवर्णं दद्यां तस्मै स्वलंकृतम् ।</s-l><s-l>युक्तं परमकाम्बोजैर्यो मे ब्रूयाद्धनंजयम् ॥ ८ ॥</s-l></s-lg><s-lg><s-l>अन्यं तस्मै वरं दद्यां कुञ्जराणां शतानि षट् ।</s-l><s-l>काञ्चनैर्विविधैर्भाण्डैराच्छन्नान्हेममालिनः ।</s-l><s-l>उत्पन्नानपरान्तेषु विनीतान्हस्तिशिक्षकैः ॥ ९ ॥</s-l></s-lg><s-lg><s-l>स चेत्तदभिमन्येत पुरुषोऽर्जुनदर्शिवान् ।</s-l><s-l>अन्यं तस्मै वरं दद्यां यमसौ कामयेत्स्वयम् ॥ १० ॥</s-l></s-lg><s-lg><s-l>पुत्रदारान्विहारांश्च यदन्यद्वित्तमस्ति मे ।</s-l><s-l>तच्च तस्मै पुनर्दद्यां यद्यत्स मनसेच्छति ॥ ११ ॥</s-l></s-lg><s-lg><s-l>हत्वा च सहितौ कृष्णौ तयोर्वित्तानि सर्वशः ।</s-l><s-l>तस्मै दद्यामहं यो मे प्रब्रूयात्केशवार्जुनौ ॥ १२ ॥</s-l></s-lg><s-lg><s-l>एता वाचः सुबहुशः कर्ण उच्चारयन्युधि ।</s-l><s-l>दध्मौ सागरसंभूतं सुस्वनं शङ्खमुत्तमम् ॥ १३ ॥</s-l></s-lg><s-lg><s-l>ता वाचः सूतपुत्रस्य तथा युक्ता निशम्य तु ।</s-l><s-l>दुर्योधनो महाराज प्रहृष्टः सानुगोऽभवत् ॥ १४ ॥</s-l></s-lg><s-lg><s-l>ततो दुन्दुभिनिर्घोषो मृदङ्गानां च सर्वशः ।</s-l><s-l>सिंहनादः सवादित्रः कुञ्जराणां च निस्वनः ॥ १५ ॥</s-l></s-lg><s-lg><s-l>प्रादुरासीत्तदा राजंस्त्वत्सैन्ये भरतर्षभ ।</s-l><s-l>योधानां संप्रहृष्टानां तथा समभवत्स्वनः ॥ १६ ॥</s-l></s-lg><s-lg><s-l>तथा प्रहृष्टे सैन्ये तु प्लवमानं महारथम् ।</s-l><s-l>विकत्थमानं समरे राधेयमरिकर्शनम् ।</s-l><s-l>मद्रराजः प्रहस्येदं वचनं प्रत्यभाषत ॥ १७ ॥</s-l></s-lg><s-lg><s-l>मा सूतपुत्र मानेन सौवर्णं हस्तिषड्गवम् ।</s-l><s-l>प्रयच्छ पुरुषायाद्य द्रक्ष्यसि त्वं धनंजयम् ॥ १८ ॥</s-l></s-lg><s-lg><s-l>बाल्यादिव त्वं त्यजसि वसु वैश्रवणो यथा ।</s-l><s-l>अयत्नेनैव राधेय द्रष्टास्यद्य धनंजयम् ॥ १९ ॥</s-l></s-lg><s-lg><s-l>परासृजसि मिथ्या किं किं च त्वं बहु मूढवत् ।</s-l><s-l>अपात्रदाने ये दोषास्तान्मोहान्नावबुध्यसे ॥ २० ॥</s-l></s-lg><s-lg><s-l>यत्प्रवेदयसे वित्तं बहुत्वेन खलु त्वया ।</s-l><s-l>शक्यं बहुविधैर्यज्ञैर्यष्टुं सूत यजस्व तैः ॥ २१ ॥</s-l></s-lg><s-lg><s-l>यच्च प्रार्थयसे हन्तुं कृष्णौ मोहान्मृषैव तत् ।</s-l><s-l>न हि शुश्रुम संमर्दे क्रोष्ट्रा सिंहौ निपातितौ ॥ २२ ॥</s-l></s-lg><s-lg><s-l>अप्रार्थितं प्रार्थयसे सुहृदो न हि सन्ति ते ।</s-l><s-l>ये त्वां न वारयन्त्याशु प्रपतन्तं हुताशने ॥ २३ ॥</s-l></s-lg><s-lg><s-l>कालकार्यं न जानीषे कालपक्वोऽस्यसंशयम् ।</s-l><s-l>बह्वबद्धमकर्णीयं को हि ब्रूयाज्जिजीविषुः ॥ २४ ॥</s-l></s-lg><s-lg><s-l>समुद्रतरणं दोर्भ्यां कण्ठे बद्ध्वा यथा शिलाम् ।</s-l><s-l>गिर्यग्राद्वा निपतनं तादृक्तव चिकीर्षितम् ॥ २५ ॥</s-l></s-lg><s-lg><s-l>सहितः सर्वयोधैस्त्वं व्यूढानीकैः सुरक्षितः ।</s-l><s-l>धनंजयेन युध्यस्व श्रेयश्चेत्प्राप्तुमिच्छसि ॥ २६ ॥</s-l></s-lg><s-lg><s-l>हितार्थं धार्तराष्ट्रस्य ब्रवीमि त्वा न हिंसया ।</s-l><s-l>श्रद्धत्स्वैतन्मया प्रोक्तं यदि तेऽस्ति जिजीविषा ॥ २७ ॥</s-l></s-lg><s-lg><s-l> कर्ण उवाच ।</s-l><s-l>स्ववीर्येऽहं पराश्वस्य प्रार्थयाम्यर्जुनं रणे ।</s-l><s-l>त्वं तु मित्रमुखः शत्रुर्मां भीषयितुमिच्छसि ॥ २८ ॥</s-l></s-lg><s-lg><s-l>न मामस्मादभिप्रायात्कश्चिदद्य निवर्तयेत् ।</s-l><s-l>अपीन्द्रो वज्रमुद्यम्य किं नु मर्त्यः करिष्यति ॥ २९ ॥</s-l></s-lg><s-lg><s-l> संजय उवाच ।</s-l><s-l>इति कर्णस्य वाक्यान्ते शल्यः प्राहोत्तरं वचः ।</s-l><s-l>चुकोपयिषुरत्यर्थं कर्णं मद्रेश्वरः पुनः ॥ ३० ॥</s-l></s-lg><s-lg><s-l>यदा वै त्वां फल्गुनवेगनुन्ना ज्याचोदिता हस्तवता विसृष्टाः ।</s-l><s-l>अन्वेतारः कङ्कपत्राः शिताग्रास्तदा तप्स्यस्यर्जुनस्याभियोगात् ॥ ३१ ॥</s-l></s-lg><s-lg><s-l>यदा दिव्यं धनुरादाय पार्थः प्रभासयन्पृतनां सव्यसाची ।</s-l><s-l>त्वामर्दयेत निशितैः पृषत्कैस्तदा पश्चात्तप्स्यसे सूतपुत्र ॥ ३२ ॥</s-l></s-lg><s-lg><s-l>बालश्चन्द्रं मातुरङ्के शयानो यथा कश्चित्प्रार्थयतेऽपहर्तुम् ।</s-l><s-l>तद्वन्मोहाद्यतमानो रथस्थस्त्वं प्रार्थयस्यर्जुनमद्य जेतुम् ॥ ३३ ॥</s-l></s-lg><s-lg><s-l>त्रिशूलमाश्लिष्य सुतीक्ष्णधारं सर्वाणि गात्राणि निघर्षसि त्वम् ।</s-l><s-l>सुतीक्ष्णधारोपमकर्मणा त्वं युयुत्ससे योऽर्जुनेनाद्य कर्ण ॥ ३४ ॥</s-l></s-lg><s-lg><s-l>सिद्धं सिंहं केसरिणं बृहन्तं बालो मूढः क्षुद्रमृगस्तरस्वी ।</s-l><s-l>समाह्वयेत्तद्वदेतत्तवाद्य समाह्वानं सूतपुत्रार्जुनस्य ॥ ३५ ॥</s-l></s-lg><s-lg><s-l>मा सूतपुत्राह्वय राजपुत्रं महावीर्यं केसरिणं यथैव ।</s-l><s-l>वने सृगालः पिशितस्य तृप्तो मा पार्थमासाद्य विनङ्क्ष्यसि त्वम् ॥ ३६ ॥</s-l></s-lg><s-lg><s-l>ईषादन्तं महानागं प्रभिन्नकरटामुखम् ।</s-l><s-l>शशकाह्वयसे युद्धे कर्ण पार्थं धनंजयम् ॥ ३७ ॥</s-l></s-lg><s-lg><s-l>बिलस्थं कृष्णसर्पं त्वं बाल्यात्काष्ठेन विध्यसि ।</s-l><s-l>महाविषं पूर्णकोशं यत्पार्थं योद्धुमिच्छसि ॥ ३८ ॥</s-l></s-lg><s-lg><s-l>सिंहं केसरिणं क्रुद्धमतिक्रम्याभिनर्दसि ।</s-l><s-l>सृगाल इव मूढत्वान्नृसिंहं कर्ण पाण्डवम् ॥ ३९ ॥</s-l></s-lg><s-lg><s-l>सुपर्णं पतगश्रेष्ठं वैनतेयं तरस्विनम् ।</s-l><s-l>लट्वेवाह्वयसे पाते कर्ण पार्थं धनंजयम् ॥ ४० ॥</s-l></s-lg><s-lg><s-l>सर्वाम्भोनिलयं भीममूर्मिमन्तं झषायुतम् ।</s-l><s-l>चन्द्रोदये विवर्तन्तमप्लवः संतितीर्षसि ॥ ४१ ॥</s-l></s-lg><s-lg><s-l>ऋषभं दुन्दुभिग्रीवं तीक्ष्णशृङ्गं प्रहारिणम् ।</s-l><s-l>वत्स आह्वयसे युद्धे कर्ण पार्थं धनंजयम् ॥ ४२ ॥</s-l></s-lg><s-lg><s-l>महाघोषं महामेघं दर्दुरः प्रतिनर्दसि ।</s-l><s-l>कामतोयप्रदं लोके नरपर्जन्यमर्जुनम् ॥ ४३ ॥</s-l></s-lg><s-lg><s-l>यथा च स्वगृहस्थः श्वा व्याघ्रं वनगतं भषेत् ।</s-l><s-l>तथा त्वं भषसे कर्ण नरव्याघ्रं धनंजयम् ॥ ४४ ॥</s-l></s-lg><s-lg><s-l>सृगालोऽपि वने कर्ण शशैः परिवृतो वसन् ।</s-l><s-l>मन्यते सिंहमात्मानं यावत्सिंहं न पश्यति ॥ ४५ ॥</s-l></s-lg><s-lg><s-l>तथा त्वमपि राधेय सिंहमात्मानमिच्छसि ।</s-l><s-l>अपश्यञ्शत्रुदमनं नरव्याघ्रं धनंजयम् ॥ ४६ ॥</s-l></s-lg><s-lg><s-l>व्याघ्रं त्वं मन्यसेऽऽत्मानं यावत्कृष्णौ न पश्यसि ।</s-l><s-l>समास्थितावेकरथे सूर्याचन्द्रमसाविव ॥ ४७ ॥</s-l></s-lg><s-lg><s-l>यावद्गाण्डीवनिर्घोषं न शृणोषि महाहवे ।</s-l><s-l>तावदेव त्वया कर्ण शक्यं वक्तुं यथेच्छसि ॥ ४८ ॥</s-l></s-lg><s-lg><s-l>रथशब्दधनुःशब्दैर्नादयन्तं दिशो दश ।</s-l><s-l>नर्दन्तमिव शार्दूलं दृष्ट्वा क्रोष्टा भविष्यसि ॥ ४९ ॥</s-l></s-lg><s-lg><s-l>नित्यमेव सृगालस्त्वं नित्यं सिंहो धनंजयः ।</s-l><s-l>वीरप्रद्वेषणान्मूढ नित्यं क्रोष्टेव लक्ष्यसे ॥ ५० ॥</s-l></s-lg><s-lg><s-l>यथाखुः स्याद्बिडालश्च श्वा व्याघ्रश्च बलाबले ।</s-l><s-l>यथा सृगालः सिंहश्च यथा च शशकुञ्जरौ ॥ ५१ ॥</s-l></s-lg><s-lg><s-l>यथानृतं च सत्यं च यथा चापि विषामृते ।</s-l><s-l>तथा त्वमपि पार्थश्च प्रख्यातावात्मकर्मभिः ॥ ५२ ॥</s-l></s-lg><s-lg><s-l> संजय उवाच ।</s-l><s-l>अधिक्षिप्तस्तु राधेयः शल्येनामिततेजसा ।</s-l><s-l>शल्यमाह सुसंक्रुद्धो वाक्शल्यमवधारयन् ॥ ५३ ॥</s-l></s-lg><s-lg><s-l>गुणान्गुणवतः शल्य गुणवान्वेत्ति नागुणः ।</s-l><s-l>त्वं तु नित्यं गुणैर्हीनः किं ज्ञास्यस्यगुणो गुणान् ॥ ५४ ॥</s-l></s-lg><s-lg><s-l>अर्जुनस्य महास्त्राणि क्रोधं वीर्यं धनुः शरान् ।</s-l><s-l>अहं शल्याभिजानामि न त्वं जानासि तत्तथा ॥ ५५ ॥</s-l></s-lg><s-lg><s-l>एवमेवात्मनो वीर्यमहं वीर्यं च पाण्डवे ।</s-l><s-l>जानन्नेवाह्वये युद्धे शल्य नाग्निं पतंगवत् ॥ ५६ ॥</s-l></s-lg><s-lg><s-l>अस्ति चायमिषुः शल्य सुपुङ्खो रक्तभोजनः ।</s-l><s-l>एकतूणीशयः पत्री सुधौतः समलंकृतः ॥ ५७ ॥</s-l></s-lg><s-lg><s-l>शेते चन्दनपूर्णेन पूजितो बहुलाः समाः ।</s-l><s-l>आहेयो विषवानुग्रो नराश्वद्विपसंघहा ॥ ५८ ॥</s-l></s-lg><s-lg><s-l>एकवीरो महारौद्रस्तनुत्रास्थिविदारणः ।</s-l><s-l>निर्भिन्द्यां येन रुष्टोऽहमपि मेरुं महागिरिम् ॥ ५९ ॥</s-l></s-lg><s-lg><s-l>तमहं जातु नास्येयमन्यस्मिन्फल्गुनादृते ।</s-l><s-l>कृष्णाद्वा देवकीपुत्रात्सत्यं चात्र शृणुष्व मे ॥ ६० ॥</s-l></s-lg><s-lg><s-l>तेनाहमिषुणा शल्य वासुदेवधनंजयौ ।</s-l><s-l>योत्स्ये परमसंक्रुद्धस्तत्कर्म सदृशं मम ॥ ६१ ॥</s-l></s-lg><s-lg><s-l>सर्वेषां वासुदेवानां कृष्णे लक्ष्मीः प्रतिष्ठिता ।</s-l><s-l>सर्वेषां पाण्डुपुत्राणां जयः पार्थे प्रतिष्ठितः ।</s-l><s-l>उभयं तत्समासाद्य कोऽतिवर्तितुमर्हति ॥ ६२ ॥</s-l></s-lg><s-lg><s-l>तावेतौ पुरुषव्याघ्रौ समेतौ स्यन्दने स्थितौ ।</s-l><s-l>मामेकमभिसंयातौ सुजातं शल्य पश्य मे ॥ ६३ ॥</s-l></s-lg><s-lg><s-l>पितृष्वसामातुलजौ भ्रातरावपराजितौ ।</s-l><s-l>मणी सूत्र इव प्रोतौ द्रष्टासि निहतौ मया ॥ ६४ ॥</s-l></s-lg><s-lg><s-l>अर्जुने गाण्डिवं कृष्णे चक्रं तार्क्ष्यकपिध्वजौ ।</s-l><s-l>भीरूणां त्रासजननौ शल्य हर्षकरौ मम ॥ ६५ ॥</s-l></s-lg><s-lg><s-l>त्वं तु दुष्प्रकृतिर्मूढो महायुद्धेष्वकोविदः ।</s-l><s-l>भयावतीर्णः संत्रासादबद्धं बहु भाषसे ॥ ६६ ॥</s-l></s-lg><s-lg><s-l>संस्तौषि त्वं तु केनापि हेतुना तौ कुदेशज ।</s-l><s-l>तौ हत्वा समरे हन्ता त्वामद्धा सहबान्धवम् ॥ ६७ ॥</s-l></s-lg><s-lg><s-l>पापदेशज दुर्बुद्धे क्षुद्र क्षत्रियपांसन ।</s-l><s-l>सुहृद्भूत्वा रिपुः किं मां कृष्णाभ्यां भीषयन्नसि ॥ ६८ ॥</s-l></s-lg><s-lg><s-l>तौ वा ममाद्य हन्तारौ हन्तास्मि समरे स्थितौ ।</s-l><s-l>नाहं बिभेमि कृष्णाभ्यां विजानन्नात्मनो बलम् ॥ ६९ ॥</s-l></s-lg><s-lg><s-l>वासुदेवसहस्रं वा फल्गुनानां शतानि च ।</s-l><s-l>अहमेको हनिष्यामि जोषमास्स्व कुदेशज ॥ ७० ॥</s-l></s-lg><s-lg><s-l>स्त्रियो बालाश्च वृद्धाश्च प्रायः क्रीडागता जनाः ।</s-l><s-l>या गाथाः संप्रगायन्ति कुर्वन्तोऽध्ययनं यथा ।</s-l><s-l>ता गाथाः शृणु मे शल्य मद्रकेषु दुरात्मसु ॥ ७१ ॥</s-l></s-lg><s-lg><s-l>ब्राह्मणैः कथिताः पूर्वं यथावद्राजसंनिधौ ।</s-l><s-l>श्रुत्वा चैकमना मूढ क्षम वा ब्रूहि वोत्तरम् ॥ ७२ ॥</s-l></s-lg><s-lg><s-l>मित्रध्रुङ्मद्रको नित्यं यो नो द्वेष्टि स मद्रकः ।</s-l><s-l>मद्रके संगतं नास्ति क्षुद्रवाक्ये नराधमे ॥ ७३ ॥</s-l></s-lg><s-lg><s-l>दुरात्मा मद्रको नित्यं नित्यं चानृतिकोऽनृजुः ।</s-l><s-l>यावदन्तं हि दौरात्म्यं मद्रकेष्विति नः श्रुतम् ॥ ७४ ॥</s-l></s-lg><s-lg><s-l>पिता माता च पुत्रश्च श्वश्रूश्वशुरमातुलाः ।</s-l><s-l>जामाता दुहिता भ्राता नप्ता ते ते च बान्धवाः ॥ ७५ ॥</s-l></s-lg><s-lg><s-l>वयस्याभ्यागताश्चान्ये दासीदासं च संगतम् ।</s-l><s-l>पुंभिर्विमिश्रा नार्यश्च ज्ञाताज्ञाताः स्वयेच्छया ॥ ७६ ॥</s-l></s-lg><s-lg><s-l>येषां गृहेषु शिष्टानां सक्तुमन्थाशिनां सदा ।</s-l><s-l>पीत्वा सीधुं सगोमांसं नर्दन्ति च हसन्ति च ॥ ७७ ॥</s-l></s-lg><s-lg><s-l>यानि चैवाप्यबद्धानि प्रवर्तन्ते च कामतः ।</s-l><s-l>कामप्रलापिनोऽन्योन्यं तेषु धर्मः कथं भवेत् ॥ ७८ ॥</s-l></s-lg><s-lg><s-l>मद्रकेषु विलुप्तेषु प्रख्याताशुभकर्मसु ।</s-l><s-l>नापि वैरं न सौहार्दं मद्रकेषु समाचरेत् ॥ ७९ ॥</s-l></s-lg><s-lg><s-l>मद्रके संगतं नास्ति मद्रको हि सचापलः ।</s-l><s-l>मद्रकेषु च दुःस्पर्शं शौचं गान्धारकेषु च ॥ ८० ॥</s-l></s-lg><s-lg><s-l>राजयाजकयाज्येन नष्टं दत्तं हविर्भवेत् ॥ ८१ ॥</s-l></s-lg><s-lg><s-l>शूद्रसंस्कारको विप्रो यथा याति पराभवम् ।</s-l><s-l>तथा ब्रह्मद्विषो नित्यं गच्छन्तीह पराभवम् ॥ ८२ ॥</s-l></s-lg><s-lg><s-l>मद्रके संगतं नास्ति हतं वृश्चिकतो विषम् ।</s-l><s-l>आथर्वणेन मन्त्रेण सर्वा शान्तिः कृता भवेत् ॥ ८३ ॥</s-l></s-lg><s-lg><s-l>इति वृश्चिकदष्टस्य नानाविषहतस्य च ।</s-l><s-l>कुर्वन्ति भेषजं प्राज्ञाः सत्यं तच्चापि दृश्यते ।</s-l><s-l>एवं विद्वञ्जोषमास्स्व शृणु चात्रोत्तरं वचः ॥ ८४ ॥</s-l></s-lg><s-lg><s-l>वासांस्युत्सृज्य नृत्यन्ति स्त्रियो या मद्यमोहिताः ।</s-l><s-l>मिथुनेऽसंयताश्चापि यथाकामचराश्च ताः ।</s-l><s-l>तासां पुत्रः कथं धर्मं मद्रको वक्तुमर्हति ॥ ८५ ॥</s-l></s-lg><s-lg><s-l>यास्तिष्ठन्त्यः प्रमेहन्ति यथैवोष्ट्रीदशेरके ।</s-l><s-l>तासां विभ्रष्टलज्जानां निर्लज्जानां ततस्ततः ।</s-l><s-l>त्वं पुत्रस्तादृशीनां हि धर्मं वक्तुमिहेच्छसि ॥ ८६ ॥</s-l></s-lg><s-lg><s-l>सुवीरकं याच्यमाना मद्रका कषति स्फिजौ ।</s-l><s-l>अदातुकामा वचनमिदं वदति दारुणम् ॥ ८७ ॥</s-l></s-lg><s-lg><s-l>मा मा सुवीरकं कश्चिद्याचतां दयितो मम ।</s-l><s-l>पुत्रं दद्यां प्रतिपदं न तु दद्यां सुवीरकम् ॥ ८८ ॥</s-l></s-lg><s-lg><s-l>नार्यो बृहत्यो निर्ह्रीका मद्रकाः कम्बलावृताः ।</s-l><s-l>घस्मरा नष्टशौचाश्च प्राय इत्यनुशुश्रुम ॥ ८९ ॥</s-l></s-lg><s-lg><s-l>एवमादि मयान्यैर्वा शक्यं वक्तुं भवेद्बहु ।</s-l><s-l>आ केशाग्रान्नखाग्राच्च वक्तव्येषु कुवर्त्मसु ॥ ९० ॥</s-l></s-lg><s-lg><s-l>मद्रकाः सिन्धुसौवीरा धर्मं विद्युः कथं त्विह ।</s-l><s-l>पापदेशोद्भवा म्लेच्छा धर्माणामविचक्षणाः ॥ ९१ ॥</s-l></s-lg><s-lg><s-l>एष मुख्यतमो धर्मः क्षत्रियस्येति नः श्रुतम् ।</s-l><s-l>यदाजौ निहतः शेते सद्भिः समभिपूजितः ॥ ९२ ॥</s-l></s-lg><s-lg><s-l>आयुधानां संपराये यन्मुच्येयमहं ततः ।</s-l><s-l>न मे स प्रथमः कल्पो निधने स्वर्गमिच्छतः ॥ ९३ ॥</s-l></s-lg><s-lg><s-l>सोऽहं प्रियः सखा चास्मि धार्तराष्ट्रस्य धीमतः ।</s-l><s-l>तदर्थे हि मम प्राणा यच्च मे विद्यते वसु ॥ ९४ ॥</s-l></s-lg><s-lg><s-l>व्यक्तं त्वमप्युपहितः पाण्डवैः पापदेशज ।</s-l><s-l>यथा ह्यमित्रवत्सर्वं त्वमस्मासु प्रवर्तसे ॥ ९५ ॥</s-l></s-lg><s-lg><s-l>कामं न खलु शक्योऽहं त्वद्विधानां शतैरपि ।</s-l><s-l>संग्रामाद्विमुखः कर्तुं धर्मज्ञ इव नास्तिकैः ॥ ९६ ॥</s-l></s-lg><s-lg><s-l>सारङ्ग इव घर्मार्तः कामं विलप शुष्य च ।</s-l><s-l>नाहं भीषयितुं शक्यः क्षत्रवृत्ते व्यवस्थितः ॥ ९७ ॥</s-l></s-lg><s-lg><s-l>तनुत्यजां नृसिंहानामाहवेष्वनिवर्तिनाम् ।</s-l><s-l>या गतिर्गुरुणा प्राङ्मे प्रोक्ता रामेण तां स्मर ॥ ९८ ॥</s-l></s-lg><s-lg><s-l>स्वेषां त्राणार्थमुद्युक्तं वधाय द्विषतामपि ।</s-l><s-l>विद्धि मामास्थितं वृत्तं पौरूरवसमुत्तमम् ॥ ९९ ॥</s-l></s-lg><s-lg><s-l>न तद्भूतं प्रपश्यामि त्रिषु लोकेषु मद्रक ।</s-l><s-l>यो मामस्मादभिप्रायाद्वारयेदिति मे मतिः ॥ १०० ॥</s-l></s-lg><s-lg><s-l>एवं विद्वञ्जोषमास्स्व त्रासात्किं बहु भाषसे ।</s-l><s-l>मा त्वा हत्वा प्रदास्यामि क्रव्याद्भ्यो मद्रकाधम ॥ १०१ ॥</s-l></s-lg><s-lg><s-l>मित्रप्रतीक्षया शल्य धार्तराष्ट्रस्य चोभयोः ।</s-l><s-l>अपवादतितिक्षाभिस्त्रिभिरेतैर्हि जीवसि ॥ १०२ ॥</s-l></s-lg><s-lg><s-l>पुनश्चेदीदृशं वाक्यं मद्रराज वदिष्यसि ।</s-l><s-l>शिरस्ते पातयिष्यामि गदया वज्रकल्पया ॥ १०३ ॥</s-l></s-lg><s-lg><s-l>श्रोतारस्त्विदमद्येह द्रष्टारो वा कुदेशज ।</s-l><s-l>कर्णं वा जघ्नतुः कृष्णौ कर्णो वापि जघान तौ ॥ १०४ ॥</s-l></s-lg><s-lg><s-l>एवमुक्त्वा तु राधेयः पुनरेव विशां पते ।</s-l><s-l>अब्रवीन्मद्रराजानं याहि याहीत्यसंभ्रमम् ॥ १०५ ॥</s-l></s-lg>