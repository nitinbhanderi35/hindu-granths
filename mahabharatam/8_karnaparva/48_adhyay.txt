<s-lg><s-l> संजय उवाच ।</s-l><s-l>श्रुत्वा कर्णं कल्यमुदारवीर्यं क्रुद्धः पार्थः फल्गुनस्यामितौजाः ।</s-l><s-l>धनंजयं वाक्यमुवाच चेदं युधिष्ठिरः कर्णशराभितप्तः ॥ १ ॥</s-l></s-lg><s-lg><s-l>इदं यदि द्वैतवने ह्यवक्ष्यः कर्णं योद्धुं न प्रसहे नृपेति ।</s-l><s-l>वयं तदा प्राप्तकालानि सर्वे वृत्तान्युपैष्याम तदैव पार्थ ॥ २ ॥</s-l></s-lg><s-lg><s-l>मयि प्रतिश्रुत्य वधं हि तस्य बलस्य चाप्तस्य तथैव वीर ।</s-l><s-l>आनीय नः शत्रुमध्यं स कस्मात्समुत्क्षिप्य स्थण्डिले प्रत्यपिंष्ठाः ॥ ३ ॥</s-l></s-lg><s-lg><s-l>अन्वाशिष्म वयमर्जुन त्वयि यियासवो बहु कल्याणमिष्टम् ।</s-l><s-l>तन्नः सर्वं विफलं राजपुत्र फलार्थिनां निचुल इवातिपुष्पः ॥ ४ ॥</s-l></s-lg><s-lg><s-l>प्रच्छादितं बडिशमिवामिषेण प्रच्छादितो गवय इवापवाचा ।</s-l><s-l>अनर्थकं मे दर्शितवानसि त्वं राज्यार्थिनो राज्यरूपं विनाशम् ॥ ५ ॥</s-l></s-lg><s-lg><s-l>यत्तत्पृथां वागुवाचान्तरिक्षे सप्ताहजाते त्वयि मन्दबुद्धौ ।</s-l><s-l>जातः पुत्रो वासवविक्रमोऽयं सर्वाञ्शूराञ्शात्रवाञ्जेष्यतीति ॥ ६ ॥</s-l></s-lg><s-lg><s-l>अयं जेता खाण्डवे देवसंघान्सर्वाणि भूतान्यपि चोत्तमौजाः ।</s-l><s-l>अयं जेता मद्रकलिङ्गकेकयानयं कुरून्हन्ति च राजमध्ये ॥ ७ ॥</s-l></s-lg><s-lg><s-l>अस्मात्परो न भविता धनुर्धरो न वै भूतः कश्चन जातु जेता ।</s-l><s-l>इच्छन्नार्यः सर्वभूतानि कुर्याद्वशे वशी सर्वसमाप्तविद्यः ॥ ८ ॥</s-l></s-lg><s-lg><s-l>कान्त्या शशाङ्कस्य जवेन वायोः स्थैर्येण मेरोः क्षमया पृथिव्याः ।</s-l><s-l>सूर्यस्य भासा धनदस्य लक्ष्म्या शौर्येण शक्रस्य बलेन विष्णोः ॥ ९ ॥</s-l></s-lg><s-lg><s-l>तुल्यो महात्मा तव कुन्ति पुत्रो जातोऽदितेर्विष्णुरिवारिहन्ता ।</s-l><s-l>स्वेषां जयाय द्विषतां वधाय ख्यातोऽमितौजाः कुलतन्तुकर्ता ॥ १० ॥</s-l></s-lg><s-lg><s-l>इत्यन्तरिक्षे शतशृङ्गमूर्ध्नि तपस्विनां शृण्वतां वागुवाच ।</s-l><s-l>एवंविधं त्वां तच्च नाभूत्तवाद्य देवा हि नूनमनृतं वदन्ति ॥ ११ ॥</s-l></s-lg><s-lg><s-l>तथापरेषामृषिसत्तमानां श्रुत्वा गिरं पूजयतां सदैव ।</s-l><s-l>न संनतिं प्रैमि सुयोधनस्य न त्वा जानाम्याधिरथेर्भयार्तम् ॥ १२ ॥</s-l></s-lg><s-lg><s-l>त्वष्ट्रा कृतं वाहमकूजनाक्षं शुभं समास्थाय कपिध्वजं त्वम् ।</s-l><s-l>खड्गं गृहीत्वा हेमचित्रं समिद्धं धनुश्चेदं गाण्डिवं तालमात्रम् ।</s-l><s-l>स केशवेनोह्यमानः कथं नु कर्णाद्भीतो व्यपयातोऽसि पार्थ ॥ १३ ॥</s-l></s-lg><s-lg><s-l>धनुश्चैतत्केशवाय प्रदाय यन्ताभविष्यस्त्वं रणे चेद्दुरात्मन् ।</s-l><s-l>ततोऽहनिष्यत्केशवः कर्णमुग्रं मरुत्पतिर्वृत्रमिवात्तवज्रः ॥ १४ ॥</s-l></s-lg><s-lg><s-l>मासेऽपतिष्यः पञ्चमे त्वं प्रकृच्छ्रे न वा गर्भोऽप्यभविष्यः पृथायाः ।</s-l><s-l>तत्ते श्रमो राजपुत्राभविष्यन्न संग्रामादपयातुं दुरात्मन् ॥ १५ ॥</s-l></s-lg>