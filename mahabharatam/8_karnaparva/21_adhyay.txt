<s-lg><s-l> संजय उवाच ।</s-l><s-l>ततः कर्णं पुरस्कृत्य त्वदीया युद्धदुर्मदाः ।</s-l><s-l>पुनरावृत्य संग्रामं चक्रुर्देवासुरोपमम् ॥ १ ॥</s-l></s-lg><s-lg><s-l>द्विरदरथनराश्वशङ्खशब्दैः परिहृषिता विविधैश्च शस्त्रपातैः ।</s-l><s-l>द्विरदरथपदातिसार्थवाहाः परिपतिताभिमुखाः प्रजह्रिरे ते ॥ २ ॥</s-l></s-lg><s-lg><s-l>शरपरशुवरासिपट्टिशैरिषुभिरनेकविधैश्च सादिताः ।</s-l><s-l>द्विरदरथहया महाहवे वरपुरुषैः पुरुषाश्च वाहनैः ॥ ३ ॥</s-l></s-lg><s-lg><s-l>कमलदिनकरेन्दुसंनिभैः सितदशनैः सुमुखाक्षिनासिकैः ।</s-l><s-l>रुचिरमुकुटकुण्डलैर्मही पुरुषशिरोभिरवस्तृता बभौ ॥ ४ ॥</s-l></s-lg><s-lg><s-l>परिघमुसलशक्तितोमरैर्नखरभुशुण्डिगदाशतैर्द्रुताः ।</s-l><s-l>द्विरदनरहयाः सहस्रशो रुधिरनदीप्रवहास्तदाभवन् ॥ ५ ॥</s-l></s-lg><s-lg><s-l>प्रहतनररथाश्वकुञ्जरं प्रतिभयदर्शनमुल्बणं तदा ।</s-l><s-l>तदहितनिहतं बभौ बलं पितृपतिराष्ट्रमिव प्रजाक्षये ॥ ६ ॥</s-l></s-lg><s-lg><s-l>अथ तव नरदेव सैनिकास्तव च सुताः सुरसूनुसंनिभाः ।</s-l><s-l>अमितबलपुरःसरा रणे कुरुवृषभाः शिनिपुत्रमभ्ययुः ॥ ७ ॥</s-l></s-lg><s-lg><s-l>तदतिरुचिरभीममाबभौ पुरुषवराश्वरथद्विपाकुलम् ।</s-l><s-l>लवणजलसमुद्धतस्वनं बलममरासुरसैन्यसंनिभम् ॥ ८ ॥</s-l></s-lg><s-lg><s-l>सुरपतिसमविक्रमस्ततस्त्रिदशवरावरजोपमं युधि ।</s-l><s-l>दिनकरकिरणप्रभैः पृषत्कै रवितनयोऽभ्यहनच्छिनिप्रवीरम् ॥ ९ ॥</s-l></s-lg><s-lg><s-l>तमपि सरथवाजिसारथिं शिनिवृषभो विविधैः शरैस्त्वरन् ।</s-l><s-l>भुजगविषसमप्रभै रणे पुरुषवरं समवास्तृणोत्तदा ॥ १० ॥</s-l></s-lg><s-lg><s-l>शिनिवृषभशरप्रपीडितं तव सुहृदो वसुषेणमभ्ययुः ।</s-l><s-l>त्वरितमतिरथा रथर्षभं द्विरदरथाश्वपदातिभिः सह ॥ ११ ॥</s-l></s-lg><s-lg><s-l>तमुदधिनिभमाद्रवद्बली त्वरिततरैः समभिद्रुतं परैः ।</s-l><s-l>द्रुपदसुतसखस्तदाकरोत्पुरुषरथाश्वगजक्षयं महत् ॥ १२ ॥</s-l></s-lg><s-lg><s-l>अथ पुरुषवरौ कृताह्निकौ भवमभिपूज्य यथाविधि प्रभुम् ।</s-l><s-l>अरिवधकृतनिश्चयौ द्रुतं तव बलमर्जुनकेशवौ सृतौ ॥ १३ ॥</s-l></s-lg><s-lg><s-l>जलदनिनदनिस्वनं रथं पवनविधूतपताककेतनम् ।</s-l><s-l>सितहयमुपयान्तमन्तिकं हृतमनसो ददृशुस्तदारयः ॥ १४ ॥</s-l></s-lg><s-lg><s-l>अथ विस्फार्य गाण्डीवं रणे नृत्यन्निवार्जुनः ।</s-l><s-l>शरसंबाधमकरोत्खं दिशः प्रदिशस्तथा ॥ १५ ॥</s-l></s-lg><s-lg><s-l>रथान्विमानप्रतिमान्सज्जयन्त्रायुधध्वजान् ।</s-l><s-l>ससारथींस्तदा बाणैरभ्राणीवानिलोऽवधीत् ॥ १६ ॥</s-l></s-lg><s-lg><s-l>गजान्गजप्रयन्तॄंश्च वैजयन्त्यायुधध्वजान् ।</s-l><s-l>सादिनोऽश्वांश्च पत्तींश्च शरैर्निन्ये यमक्षयम् ॥ १७ ॥</s-l></s-lg><s-lg><s-l>तमन्तकमिव क्रुद्धमनिवार्यं महारथम् ।</s-l><s-l>दुर्योधनोऽभ्ययादेको निघ्नन्बाणैः पृथग्विधैः ॥ १८ ॥</s-l></s-lg><s-lg><s-l>तस्यार्जुनो धनुः सूतं केतुमश्वांश्च सायकैः ।</s-l><s-l>हत्वा सप्तभिरेकैकं छत्रं चिच्छेद पत्रिणा ॥ १९ ॥</s-l></s-lg><s-lg><s-l>नवमं च समासाद्य व्यसृजत्प्रतिघातिनम् ।</s-l><s-l>दुर्योधनायेषुवरं तं द्रौणिः सप्तधाच्छिनत् ॥ २० ॥</s-l></s-lg><s-lg><s-l>ततो द्रौणेर्धनुश्छित्त्वा हत्वा चाश्ववराञ्शरैः ।</s-l><s-l>कृपस्यापि तथात्युग्रं धनुश्चिच्छेद पाण्डवः ॥ २१ ॥</s-l></s-lg><s-lg><s-l>हार्दिक्यस्य धनुश्छित्त्वा ध्वजं चाश्वं तथावधीत् ।</s-l><s-l>दुःशासनस्येषुवरं छित्त्वा राधेयमभ्ययात् ॥ २२ ॥</s-l></s-lg><s-lg><s-l>अथ सात्यकिमुत्सृज्य त्वरन्कर्णोऽर्जुनं त्रिभिः ।</s-l><s-l>विद्ध्वा विव्याध विंशत्या कृष्णं पार्थं पुनस्त्रिभिः ॥ २३ ॥</s-l></s-lg><s-lg><s-l>अथ सात्यकिरागत्य कर्णं विद्ध्वा शितैः शरैः ।</s-l><s-l>नवत्या नवभिश्चोग्रैः शतेन पुनरार्दयत् ॥ २४ ॥</s-l></s-lg><s-lg><s-l>ततः प्रवीराः पाण्डूनां सर्वे कर्णमपीडयन् ।</s-l><s-l>युधामन्युः शिखण्डी च द्रौपदेयाः प्रभद्रकाः ॥ २५ ॥</s-l></s-lg><s-lg><s-l>उत्तमौजा युयुत्सुश्च यमौ पार्षत एव च ।</s-l><s-l>चेदिकारूषमत्स्यानां केकयानां च यद्बलम् ।</s-l><s-l>चेकितानश्च बलवान्धर्मराजश्च सुव्रतः ॥ २६ ॥</s-l></s-lg><s-lg><s-l>एते रथाश्वद्विरदैः पत्तिभिश्चोग्रविक्रमैः ।</s-l><s-l>परिवार्य रणे कर्णं नानाशस्त्रैरवाकिरन् ।</s-l><s-l>भाषन्तो वाग्भिरुग्राभिः सर्वे कर्णवधे वृताः ॥ २७ ॥</s-l></s-lg><s-lg><s-l>तां शस्त्रवृष्टिं बहुधा छित्त्वा कर्णः शितैः शरैः ।</s-l><s-l>अपोवाह स्म तान्सर्वान्द्रुमान्भङ्क्त्वेव मारुतः ॥ २८ ॥</s-l></s-lg><s-lg><s-l>रथिनः समहामात्रान्गजानश्वान्ससादिनः ।</s-l><s-l>शरव्रातांश्च संक्रुद्धो निघ्नन्कर्णो व्यदृश्यत ॥ २९ ॥</s-l></s-lg><s-lg><s-l>तद्वध्यमानं पाण्डूनां बलं कर्णास्त्रतेजसा ।</s-l><s-l>विशस्त्रक्षतदेहं च प्राय आसीत्पराङ्मुखम् ॥ ३० ॥</s-l></s-lg><s-lg><s-l>अथ कर्णास्त्रमस्त्रेण प्रतिहत्यार्जुनः स्वयम् ।</s-l><s-l>दिशः खं चैव भूमिं च प्रावृणोच्छरवृष्टिभिः ॥ ३१ ॥</s-l></s-lg><s-lg><s-l>मुसलानीव निष्पेतुः परिघा इव चेषवः ।</s-l><s-l>शतघ्न्य इव चाप्यन्ये वज्राण्युग्राणि वापरे ॥ ३२ ॥</s-l></s-lg><s-lg><s-l>तैर्वध्यमानं तत्सैन्यं सपत्त्यश्वरथद्विपम् ।</s-l><s-l>निमीलिताक्षमत्यर्थमुदभ्राम्यत्समन्ततः ॥ ३३ ॥</s-l></s-lg><s-lg><s-l>निष्कैवल्यं तदा युद्धं प्रापुरश्वनरद्विपाः ।</s-l><s-l>वध्यमानाः शरैरन्ये तदा भीताः प्रदुद्रुवुः ॥ ३४ ॥</s-l></s-lg><s-lg><s-l>एवं तेषां तदा युद्धे संसक्तानां जयैषिणाम् ।</s-l><s-l>गिरिमस्तं समासाद्य प्रत्यपद्यत भानुमान् ॥ ३५ ॥</s-l></s-lg><s-lg><s-l>तमसा च महाराज रजसा च विशेषतः ।</s-l><s-l>न किंचित्प्रत्यपश्याम शुभं वा यदि वाशुभम् ॥ ३६ ॥</s-l></s-lg><s-lg><s-l>ते त्रसन्तो महेष्वासा रात्रियुद्धस्य भारत ।</s-l><s-l>अपयानं ततश्चक्रुः सहिताः सर्ववाजिभिः ॥ ३७ ॥</s-l></s-lg><s-lg><s-l>कौरवेषु च यातेषु तदा राजन्दिनक्षये ।</s-l><s-l>जयं सुमनसः प्राप्य पार्थाः स्वशिबिरं ययुः ॥ ३८ ॥</s-l></s-lg><s-lg><s-l>वादित्रशब्दैर्विविधैः सिंहनादैश्च नर्तितैः ।</s-l><s-l>परानवहसन्तश्च स्तुवन्तश्चाच्युतार्जुनौ ॥ ३९ ॥</s-l></s-lg><s-lg><s-l>कृतेऽवहारे तैर्वीरैः सैनिकाः सर्व एव ते ।</s-l><s-l>आशिषः पाण्डवेयेषु प्रायुज्यन्त नरेश्वराः ॥ ४० ॥</s-l></s-lg><s-lg><s-l>ततः कृतेऽवहारे च प्रहृष्टाः कुरुपाण्डवाः ।</s-l><s-l>निशायां शिबिरं गत्वा न्यविशन्त नरेश्वराः ॥ ४१ ॥</s-l></s-lg><s-lg><s-l>यक्षरक्षःपिशाचाश्च श्वापदानि च संघशः ।</s-l><s-l>जग्मुरायोधनं घोरं रुद्रस्यानर्तनोपमम् ॥ ४२ ॥</s-l></s-lg>