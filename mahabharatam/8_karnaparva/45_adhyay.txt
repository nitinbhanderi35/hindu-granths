<s-lg><s-l> संजय उवाच ।</s-l><s-l>द्रौणिस्तु रथवंशेन महता परिवारितः ।</s-l><s-l>आपतत्सहसा राजन्यत्र राजा व्यवस्थितः ॥ १ ॥</s-l></s-lg><s-lg><s-l>तमापतन्तं सहसा शूरः शौरिसहायवान् ।</s-l><s-l>दधार सहसा पार्थो वेलेव मकरालयम् ॥ २ ॥</s-l></s-lg><s-lg><s-l>ततः क्रुद्धो महाराज द्रोणपुत्रः प्रतापवान् ।</s-l><s-l>अर्जुनं वासुदेवं च छादयामास पत्रिभिः ॥ ३ ॥</s-l></s-lg><s-lg><s-l>अवच्छन्नौ ततः कृष्णौ दृष्ट्वा तत्र महारथाः ।</s-l><s-l>विस्मयं परमं गत्वा प्रैक्षन्त कुरवस्तदा ॥ ४ ॥</s-l></s-lg><s-lg><s-l>अर्जुनस्तु ततो दिव्यमस्त्रं चक्रे हसन्निव ।</s-l><s-l>तदस्त्रं ब्राह्मणो युद्धे वारयामास भारत ॥ ५ ॥</s-l></s-lg><s-lg><s-l>यद्यद्धि व्याक्षिपद्युद्धे पाण्डवोऽस्त्रं जिघांसया ।</s-l><s-l>तत्तदस्त्रं महेष्वासो द्रोणपुत्रो व्यशातयत् ॥ ६ ॥</s-l></s-lg><s-lg><s-l>अस्त्रयुद्धे ततो राजन्वर्तमाने भयावहे ।</s-l><s-l>अपश्याम रणे द्रौणिं व्यात्ताननमिवान्तकम् ॥ ७ ॥</s-l></s-lg><s-lg><s-l>स दिशो विदिशश्चैव छादयित्वा विजिह्मगैः ।</s-l><s-l>वासुदेवं त्रिभिर्बाणैरविध्यद्दक्षिणे भुजे ॥ ८ ॥</s-l></s-lg><s-lg><s-l>ततोऽर्जुनो हयान्हत्वा सर्वांस्तस्य महात्मनः ।</s-l><s-l>चकार समरे भूमिं शोणितौघतरङ्गिणीम् ॥ ९ ॥</s-l></s-lg><s-lg><s-l>निहता रथिनः पेतुः पार्थचापच्युतैः शरैः ।</s-l><s-l>हयाश्च पर्यधावन्त मुक्तयोक्त्रास्ततस्ततः ॥ १० ॥</s-l></s-lg><s-lg><s-l>तद्दृष्ट्वा कर्म पार्थस्य द्रौणिराहवशोभिनः ।</s-l><s-l>अवाकिरद्रणे कृष्णं समन्तान्निशितैः शरैः ॥ ११ ॥</s-l></s-lg><s-lg><s-l>ततोऽर्जुनं महाराज द्रौणिरायम्य पत्रिणा ।</s-l><s-l>वक्षोदेशे समासाद्य ताडयामास संयुगे ॥ १२ ॥</s-l></s-lg><s-lg><s-l>सोऽतिविद्धो रणे तेन द्रोणपुत्रेण भारत ।</s-l><s-l>आदत्त परिघं घोरं द्रौणेश्चैनमवाक्षिपत् ॥ १३ ॥</s-l></s-lg><s-lg><s-l>तमापतन्तं परिघं कार्तस्वरविभूषितम् ।</s-l><s-l>द्रौणिश्चिच्छेद सहसा तत उच्चुक्रुशुर्जनाः ॥ १४ ॥</s-l></s-lg><s-lg><s-l>सोऽनेकधापतद्भूमौ भारद्वाजस्य सायकैः ।</s-l><s-l>विशीर्णः पर्वतो राजन्यथा स्यान्मातरिश्वना ॥ १५ ॥</s-l></s-lg><s-lg><s-l>ततोऽर्जुनो रणे द्रौणिं विव्याध दशभिः शरैः ।</s-l><s-l>सारथिं चास्य भल्लेन रथनीडादपाहरत् ॥ १६ ॥</s-l></s-lg><s-lg><s-l>स संगृह्य स्वयं वाहान्कृष्णौ प्राच्छादयच्छरैः ।</s-l><s-l>तत्राद्भुतमपश्याम द्रौणेराशु पराक्रमम् ॥ १७ ॥</s-l></s-lg><s-lg><s-l>अयच्छत्तुरगान्यच्च फल्गुनं चाप्ययोधयत् ।</s-l><s-l>तदस्य समरे राजन्सर्वे योधा अपूजयन् ॥ १८ ॥</s-l></s-lg><s-lg><s-l>यदा त्वग्रस्यत रणे द्रोणपुत्रेण फल्गुनः ।</s-l><s-l>ततो रश्मीन्रथाश्वानां क्षुरप्रैश्चिच्छिदे जयः ॥ १९ ॥</s-l></s-lg><s-lg><s-l>प्राद्रवंस्तुरगास्ते तु शरवेगप्रबाधिताः ।</s-l><s-l>ततोऽभून्निनदो भूयस्तव सैन्यस्य भारत ॥ २० ॥</s-l></s-lg><s-lg><s-l>पाण्डवास्तु जयं लब्ध्वा तव सैन्यमुपाद्रवन् ।</s-l><s-l>समन्तान्निशितान्बाणान्विमुञ्चन्तो जयैषिणः ॥ २१ ॥</s-l></s-lg><s-lg><s-l>पाण्डवैस्तु महाराज धार्तराष्ट्री महाचमूः ।</s-l><s-l>पुनः पुनरथो वीरैरभज्यत जयोद्धतैः ॥ २२ ॥</s-l></s-lg><s-lg><s-l>पश्यतां ते महाराज पुत्राणां चित्रयोधिनाम् ।</s-l><s-l>शकुनेः सौबलेयस्य कर्णस्य च महात्मनः ॥ २३ ॥</s-l></s-lg><s-lg><s-l>वार्यमाणा महासेना पुत्रैस्तव जनेश्वर ।</s-l><s-l>नावतिष्ठत संग्रामे ताड्यमाना समन्ततः ॥ २४ ॥</s-l></s-lg><s-lg><s-l>ततो योधैर्महाराज पलायद्भिस्ततस्ततः ।</s-l><s-l>अभवद्व्याकुलं भीतैः पुत्राणां ते महद्बलम् ॥ २५ ॥</s-l></s-lg><s-lg><s-l>तिष्ठ तिष्ठेति सततं सूतपुत्रस्य जल्पतः ।</s-l><s-l>नावतिष्ठत सा सेना वध्यमाना महात्मभिः ॥ २६ ॥</s-l></s-lg><s-lg><s-l>अथोत्क्रुष्टं महाराज पाण्डवैर्जितकाशिभिः ।</s-l><s-l>धार्तराष्ट्रबलं दृष्ट्वा द्रवमाणं समन्ततः ॥ २७ ॥</s-l></s-lg><s-lg><s-l>ततो दुर्योधनः कर्णमब्रवीत्प्रणयादिव ।</s-l><s-l>पश्य कर्ण यथा सेना पाण्डवैरर्दिता भृशम् ॥ २८ ॥</s-l></s-lg><s-lg><s-l>त्वयि तिष्ठति संत्रासात्पलायति समन्ततः ।</s-l><s-l>एतज्ज्ञात्वा महाबाहो कुरु प्राप्तमरिंदम ॥ २९ ॥</s-l></s-lg><s-lg><s-l>सहस्राणि च योधानां त्वामेव पुरुषर्षभ ।</s-l><s-l>क्रोशन्ति समरे वीर द्राव्यमाणानि पाण्डवैः ॥ ३० ॥</s-l></s-lg><s-lg><s-l>एतच्छ्रुत्वा तु राधेयो दुर्योधनवचो महत् ।</s-l><s-l>मद्रराजमिदं वाक्यमब्रवीत्सूतनन्दनः ॥ ३१ ॥</s-l></s-lg><s-lg><s-l>पश्य मे भुजयोर्वीर्यमस्त्राणां च जनेश्वर ।</s-l><s-l>अद्य हन्मि रणे सर्वान्पाञ्चालान्पाण्डुभिः सह ।</s-l><s-l>वाहयाश्वान्नरव्याघ्र भद्रेणैव जनेश्वर ॥ ३२ ॥</s-l></s-lg><s-lg><s-l>एवमुक्त्वा महाराज सूतपुत्रः प्रतापवान् ।</s-l><s-l>प्रगृह्य विजयं वीरो धनुःश्रेष्ठं पुरातनम् ।</s-l><s-l>सज्यं कृत्वा महाराज संमृज्य च पुनः पुनः ॥ ३३ ॥</s-l></s-lg><s-lg><s-l>संनिवार्य च योधान्स्वान्सत्येन शपथेन च ।</s-l><s-l>प्रायोजयदमेयात्मा भार्गवास्त्रं महाबलः ॥ ३४ ॥</s-l></s-lg><s-lg><s-l>ततो राजन्सहस्राणि प्रयुतान्यर्बुदानि च ।</s-l><s-l>कोटिशश्च शरास्तीक्ष्णा निरगच्छन्महामृधे ॥ ३५ ॥</s-l></s-lg><s-lg><s-l>ज्वलितैस्तैर्महाघोरैः कङ्कबर्हिणवाजितैः ।</s-l><s-l>संछन्ना पाण्डवी सेना न प्राज्ञायत किंचन ॥ ३६ ॥</s-l></s-lg><s-lg><s-l>हाहाकारो महानासीत्पाञ्चालानां विशां पते ।</s-l><s-l>पीडितानां बलवता भार्गवास्त्रेण संयुगे ॥ ३७ ॥</s-l></s-lg><s-lg><s-l>निपतद्भिर्गजै राजन्नरैश्चापि सहस्रशः ।</s-l><s-l>रथैश्चापि नरव्याघ्र हयैश्चापि समन्ततः ॥ ३८ ॥</s-l></s-lg><s-lg><s-l>प्राकम्पत मही राजन्निहतैस्तैस्ततस्ततः ।</s-l><s-l>व्याकुलं सर्वमभवत्पाण्डवानां महद्बलम् ॥ ३९ ॥</s-l></s-lg><s-lg><s-l>कर्णस्त्वेको युधां श्रेष्ठो विधूम इव पावकः ।</s-l><s-l>दहञ्शत्रून्नरव्याघ्र शुशुभे स परंतपः ॥ ४० ॥</s-l></s-lg><s-lg><s-l>ते वध्यमानाः कर्णेन पाञ्चालाश्चेदिभिः सह ।</s-l><s-l>तत्र तत्र व्यमुह्यन्त वनदाहे यथा द्विपाः ।</s-l><s-l>चुक्रुशुस्ते नरव्याघ्र यथाप्राग्वा नरोत्तमाः ॥ ४१ ॥</s-l></s-lg><s-lg><s-l>तेषां तु क्रोशतां श्रुत्वा भीतानां रणमूर्धनि ।</s-l><s-l>धावतां च दिशो राजन्वित्रस्तानां समन्ततः ।</s-l><s-l>आर्तनादो महांस्तत्र प्रेतानामिव संप्लवे ॥ ४२ ॥</s-l></s-lg><s-lg><s-l>वध्यमानांस्तु तान्दृष्ट्वा सूतपुत्रेण मारिष ।</s-l><s-l>वित्रेसुः सर्वभूतानि तिर्यग्योनिगतान्यपि ॥ ४३ ॥</s-l></s-lg><s-lg><s-l>ते वध्यमानाः समरे सूतपुत्रेण सृञ्जयाः ।</s-l><s-l>अर्जुनं वासुदेवं च व्याक्रोशन्त मुहुर्मुहुः ।</s-l><s-l>प्रेतराजपुरे यद्वत्प्रेतराजं विचेतसः ॥ ४४ ॥</s-l></s-lg><s-lg><s-l>अथाब्रवीद्वासुदेवं कुन्तीपुत्रो धनंजयः ।</s-l><s-l>भार्गवास्त्रं महाघोरं दृष्ट्वा तत्र सभीरितम् ॥ ४५ ॥</s-l></s-lg><s-lg><s-l>पश्य कृष्ण महाबाहो भार्गवास्त्रस्य विक्रमम् ।</s-l><s-l>नैतदस्त्रं हि समरे शक्यं हन्तुं कथंचन ॥ ४६ ॥</s-l></s-lg><s-lg><s-l>सूतपुत्रं च संरब्धं पश्य कृष्ण महारणे ।</s-l><s-l>अन्तकप्रतिमं वीरं कुर्वाणं कर्म दारुणम् ॥ ४७ ॥</s-l></s-lg><s-lg><s-l>सुतीक्ष्णं चोदयन्नश्वान्प्रेक्षते मां मुहुर्मुहुः ।</s-l><s-l>न च पश्यामि समरे कर्णस्य प्रपलायितम् ॥ ४८ ॥</s-l></s-lg><s-lg><s-l>जीवन्प्राप्नोति पुरुषः संख्ये जयपराजयौ ।</s-l><s-l>जितस्य तु हृषीकेश वध एव कुतो जयः ॥ ४९ ॥</s-l></s-lg><s-lg><s-l>ततो जनार्दनः प्रायाद्द्रष्टुमिच्छन्युधिष्ठिरम् ।</s-l><s-l>श्रमेण ग्राहयिष्यंश्च कर्णं युद्धेन मारिष ॥ ५० ॥</s-l></s-lg><s-lg><s-l>अर्जुनं चाब्रवीत्कृष्णो भृशं राजा परिक्षतः ।</s-l><s-l>तमाश्वास्य कुरुश्रेष्ठ ततः कर्णं हनिष्यसि ॥ ५१ ॥</s-l></s-lg><s-lg><s-l>ततो धनंजयो द्रष्टुं राजानं बाणपीडितम् ।</s-l><s-l>रथेन प्रययौ क्षिप्रं संग्रामे केशवाज्ञया ॥ ५२ ॥</s-l></s-lg><s-lg><s-l>गच्छन्नेव तु कौन्तेयो धर्मराजदिदृक्षया ।</s-l><s-l>सैन्यमालोकयामास नापश्यत्तत्र चाग्रजम् ॥ ५३ ॥</s-l></s-lg><s-lg><s-l>युद्धं कृत्वा तु कौन्तेयो द्रोणपुत्रेण भारत ।</s-l><s-l>दुःसहं वज्रिणा संख्ये पराजिग्ये भृगोः सुतम् ॥ ५४ ॥</s-l></s-lg><s-lg><s-l>द्रौणिं पराजित्य ततोग्रधन्वा कृत्वा महद्दुष्करमार्यकर्म ।</s-l><s-l>आलोकयामास ततः स्वसैन्यं धनंजयः शत्रुभिरप्रधृष्यः ॥ ५५ ॥</s-l></s-lg><s-lg><s-l>स युध्यमानः पृतनामुखस्थाञ्शूराञ्शूरो हर्षयन्सव्यसाची ।</s-l><s-l>पूर्वापदानैः प्रथितैः प्रशंसन्स्थिरांश्चकारात्मरथाननीके ॥ ५६ ॥</s-l></s-lg><s-lg><s-l>अपश्यमानस्तु किरीटमाली युधि ज्येष्ठं भ्रातरमाजमीढम् ।</s-l><s-l>उवाच भीमं तरसाभ्युपेत्य राज्ञः प्रवृत्तिस्त्विह केति राजन् ॥ ५७ ॥</s-l></s-lg><s-lg><s-l> भीम उवाच ।</s-l><s-l>अपयात इतो राजा धर्मपुत्रो युधिष्ठिरः ।</s-l><s-l>कर्णबाणविभुग्नाङ्गो यदि जीवेत्कथंचन ॥ ५८ ॥</s-l></s-lg><s-lg><s-l> अर्जुन उवाच ।</s-l><s-l>तस्माद्भवाञ्शीघ्रमितः प्रयातु राज्ञः प्रवृत्त्यै कुरुसत्तमस्य ।</s-l><s-l>नूनं हि विद्धोऽतिभृशं पृषत्कैः कर्णेन राजा शिबिरं गतोऽसौ ॥ ५९ ॥</s-l></s-lg><s-lg><s-l>यः संप्रहारे निशि संप्रवृत्ते द्रोणेन विद्धोऽतिभृशं तरस्वी ।</s-l><s-l>तस्थौ च तत्रापि जयप्रतीक्षो द्रोणेन यावन्न हतः किलासीत् ॥ ६० ॥</s-l></s-lg><s-lg><s-l>स संशयं गमितः पाण्डवाग्र्यः संख्येऽद्य कर्णेन महानुभावः ।</s-l><s-l>ज्ञातुं प्रयाह्याशु तमद्य भीम स्थास्याम्यहं शत्रुगणान्निरुध्य ॥ ६१ ॥</s-l></s-lg><s-lg><s-l> भीम उवाच ।</s-l><s-l>त्वमेव जानीहि महानुभाव राज्ञः प्रवृत्तिं भरतर्षभस्य ।</s-l><s-l>अहं हि यद्यर्जुन यामि तत्र वक्ष्यन्ति मां भीत इति प्रवीराः ॥ ६२ ॥</s-l></s-lg><s-lg><s-l>ततोऽब्रवीदर्जुनो भीमसेनं संशप्तकाः प्रत्यनीकं स्थिता मे ।</s-l><s-l>एतानहत्वा न मया तु शक्यमितोऽपयातुं रिपुसंघगोष्ठात् ॥ ६३ ॥</s-l></s-lg><s-lg><s-l>अथाब्रवीदर्जुनं भीमसेनः स्ववीर्यमाश्रित्य कुरुप्रवीर ।</s-l><s-l>संशप्तकान्प्रतियोत्स्यामि संख्ये सर्वानहं याहि धनंजयेति ॥ ६४ ॥</s-l></s-lg><s-lg><s-l>तद्भीमसेनस्य वचो निशम्य सुदुर्वचं भ्रातुरमित्रमध्ये ।</s-l><s-l>द्रष्टुं कुरुश्रेष्ठमभिप्रयातुं प्रोवाच वृष्णिप्रवरं तदानीम् ॥ ६५ ॥</s-l></s-lg><s-lg><s-l>चोदयाश्वान्हृषीकेश विगाह्यैतं रथार्णवम् ।</s-l><s-l>अजातशत्रुं राजानं द्रष्टुमिच्छामि केशव ॥ ६६ ॥</s-l></s-lg><s-lg><s-l>ततो हयान्सर्वदाशार्हमुख्यः प्राचोदयद्भीममुवाच चेदम् ।</s-l><s-l>नैतच्चित्रं तव कर्माद्य वीर यास्यामहे जहि भीमारिसंघान् ॥ ६७ ॥</s-l></s-lg><s-lg><s-l>ततो ययौ हृषीकेशो यत्र राजा युधिष्ठिरः ।</s-l><s-l>शीघ्राच्छीघ्रतरं राजन्वाजिभिर्गरुडोपमैः ॥ ६८ ॥</s-l></s-lg><s-lg><s-l>प्रत्यनीके व्यवस्थाप्य भीमसेनमरिंदमम् ।</s-l><s-l>संदिश्य चैव राजेन्द्र युद्धं प्रति वृकोदरम् ॥ ६९ ॥</s-l></s-lg><s-lg><s-l>ततस्तु गत्वा पुरुषप्रवीरौ राजानमासाद्य शयानमेकम् ।</s-l><s-l>रथादुभौ प्रत्यवरुह्य तस्माद्ववन्दतुर्धर्मराजस्य पादौ ॥ ७० ॥</s-l></s-lg><s-lg><s-l>तौ दृष्ट्वा पुरुषव्याघ्रौ क्षेमिणौ पुरुषर्षभ ।</s-l><s-l>मुदाभ्युपगतौ कृष्णावश्विनाविव वासवम् ॥ ७१ ॥</s-l></s-lg><s-lg><s-l>तावभ्यनन्दद्राजा हि विवस्वानश्विनाविव ।</s-l><s-l>हते महासुरे जम्भे शक्रविष्णू यथा गुरुः ॥ ७२ ॥</s-l></s-lg><s-lg><s-l>मन्यमानो हतं कर्णं धर्मराजो युधिष्ठिरः ।</s-l><s-l>हर्षगद्गदया वाचा प्रीतः प्राह परंतपौ ॥ ७३ ॥</s-l></s-lg>