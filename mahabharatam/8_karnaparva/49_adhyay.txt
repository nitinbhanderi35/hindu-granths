<s-lg><s-l> संजय उवाच ।</s-l><s-l>युधिष्ठिरेणैवमुक्तः कौन्तेयः श्वेतवाहनः ।</s-l><s-l>असिं जग्राह संक्रुद्धो जिघांसुर्भरतर्षभम् ॥ १ ॥</s-l></s-lg><s-lg><s-l>तस्य कोपं समुद्वीक्ष्य चित्तज्ञः केशवस्तदा ।</s-l><s-l>उवाच किमिदं पार्थ गृहीतः खड्ग इत्युत ॥ २ ॥</s-l></s-lg><s-lg><s-l>नेह पश्यामि योद्धव्यं तव किंचिद्धनंजय ।</s-l><s-l>ते ध्वस्ता धार्तराष्ट्रा हि सर्वे भीमेन धीमता ॥ ३ ॥</s-l></s-lg><s-lg><s-l>अपयातोऽसि कौन्तेय राजा द्रष्टव्य इत्यपि ।</s-l><s-l>स राजा भवता दृष्टः कुशली च युधिष्ठिरः ॥ ४ ॥</s-l></s-lg><s-lg><s-l>तं दृष्ट्वा नृपशार्दूलं शार्दूलसमविक्रमम् ।</s-l><s-l>हर्षकाले तु संप्राप्ते कस्मात्त्वा मन्युराविशत् ॥ ५ ॥</s-l></s-lg><s-lg><s-l>न तं पश्यामि कौन्तेय यस्ते वध्यो भवेदिह ।</s-l><s-l>कस्माद्भवान्महाखड्गं परिगृह्णाति सत्वरम् ॥ ६ ॥</s-l></s-lg><s-lg><s-l>तत्त्वा पृच्छामि कौन्तेय किमिदं ते चिकीर्षितम् ।</s-l><s-l>परामृशसि यत्क्रुद्धः खड्गमद्भुतविक्रम ॥ ७ ॥</s-l></s-lg><s-lg><s-l>एवमुक्तस्तु कृष्णेन प्रेक्षमाणो युधिष्ठिरम् ।</s-l><s-l>अर्जुनः प्राह गोविन्दं क्रुद्धः सर्प इव श्वसन् ॥ ८ ॥</s-l></s-lg><s-lg><s-l>दद गाण्डीवमन्यस्मा इति मां योऽभिचोदयेत् ।</s-l><s-l>छिन्द्यामहं शिरस्तस्य इत्युपांशुव्रतं मम ॥ ९ ॥</s-l></s-lg><s-lg><s-l>तदुक्तोऽहमदीनात्मन्राज्ञामितपराक्रम ।</s-l><s-l>समक्षं तव गोविन्द न तत्क्षन्तुमिहोत्सहे ॥ १० ॥</s-l></s-lg><s-lg><s-l>तस्मादेनं वधिष्यामि राजानं धर्मभीरुकम् ।</s-l><s-l>प्रतिज्ञां पालयिष्यामि हत्वेमं नरसत्तमम् ।</s-l><s-l>एतदर्थं मया खड्गो गृहीतो यदुनन्दन ॥ ११ ॥</s-l></s-lg><s-lg><s-l>सोऽहं युधिष्ठिरं हत्वा सत्येऽप्यानृण्यतां गतः ।</s-l><s-l>विशोको विज्वरश्चापि भविष्यामि जनार्दन ॥ १२ ॥</s-l></s-lg><s-lg><s-l>किं वा त्वं मन्यसे प्राप्तमस्मिन्काले समुत्थिते ।</s-l><s-l>त्वमस्य जगतस्तात वेत्थ सर्वं गतागतम् ।</s-l><s-l>तत्तथा प्रकरिष्यामि यथा मां वक्ष्यते भवान् ॥ १३ ॥</s-l></s-lg><s-lg><s-l> कृष्ण उवाच ।</s-l><s-l>इदानीं पार्थ जानामि न वृद्धाः सेवितास्त्वया ।</s-l><s-l>अकाले पुरुषव्याघ्र संरम्भक्रिययानया ।</s-l><s-l>न हि धर्मविभागज्ञः कुर्यादेवं धनंजय ॥ १४ ॥</s-l></s-lg><s-lg><s-l>अकार्याणां च कार्याणां संयोगं यः करोति वै ।</s-l><s-l>कार्याणामक्रियाणां च स पार्थ पुरुषाधमः ॥ १५ ॥</s-l></s-lg><s-lg><s-l>अनुसृत्य तु ये धर्मं कवयः समुपस्थिताः ।</s-l><s-l>समासविस्तरविदां न तेषां वेत्थ निश्चयम् ॥ १६ ॥</s-l></s-lg><s-lg><s-l>अनिश्चयज्ञो हि नरः कार्याकार्यविनिश्चये ।</s-l><s-l>अवशो मुह्यते पार्थ यथा त्वं मूढ एव तु ॥ १७ ॥</s-l></s-lg><s-lg><s-l>न हि कार्यमकार्यं वा सुखं ज्ञातुं कथंचन ।</s-l><s-l>श्रुतेन ज्ञायते सर्वं तच्च त्वं नावबुध्यसे ॥ १८ ॥</s-l></s-lg><s-lg><s-l>अविज्ञानाद्भवान्यच्च धर्मं रक्षति धर्मवित् ।</s-l><s-l>प्राणिनां हि वधं पार्थ धार्मिको नावबुध्यते ॥ १९ ॥</s-l></s-lg><s-lg><s-l>प्राणिनामवधस्तात सर्वज्यायान्मतो मम ।</s-l><s-l>अनृतं तु भवेद्वाच्यं न च हिंस्यात्कथंचन ॥ २० ॥</s-l></s-lg><s-lg><s-l>स कथं भ्रातरं ज्येष्ठं राजानं धर्मकोविदम् ।</s-l><s-l>हन्याद्भवान्नरश्रेष्ठ प्राकृतोऽन्यः पुमानिव ॥ २१ ॥</s-l></s-lg><s-lg><s-l>अयुध्यमानस्य वधस्तथाशस्त्रस्य भारत ।</s-l><s-l>पराङ्मुखस्य द्रवतः शरणं वाभिगच्छतः ।</s-l><s-l>कृताञ्जलेः प्रपन्नस्य न वधः पूज्यते बुधैः ॥ २२ ॥</s-l></s-lg><s-lg><s-l>त्वया चैव व्रतं पार्थ बालेनैव कृतं पुरा ।</s-l><s-l>तस्मादधर्मसंयुक्तं मौढ्यात्कर्म व्यवस्यसि ॥ २३ ॥</s-l></s-lg><s-lg><s-l>स गुरुं पार्थ कस्मात्त्वं हन्या धर्ममनुस्मरन् ।</s-l><s-l>असंप्रधार्य धर्माणां गतिं सूक्ष्मां दुरन्वयाम् ॥ २४ ॥</s-l></s-lg><s-lg><s-l>इदं धर्मरहस्यं च वक्ष्यामि भरतर्षभ ।</s-l><s-l>यद्ब्रूयात्तव भीष्मो वा धर्मज्ञो वा युधिष्ठिरः ॥ २५ ॥</s-l></s-lg><s-lg><s-l>विदुरो वा तथा क्षत्ता कुन्ती वापि यशस्विनी ।</s-l><s-l>तत्ते वक्ष्यामि तत्त्वेन तन्निबोध धनंजय ॥ २६ ॥</s-l></s-lg><s-lg><s-l>सत्यस्य वचनं साधु न सत्याद्विद्यते परम् ।</s-l><s-l>तत्त्वेनैतत्सुदुर्ज्ञेयं यस्य सत्यमनुष्ठितम् ॥ २७ ॥</s-l></s-lg><s-lg><s-l>भवेत्सत्यमवक्तव्यं वक्तव्यमनृतं भवेत् ।</s-l><s-l>सर्वस्वस्यापहारे तु वक्तव्यमनृतं भवेत् ॥ २८ ॥</s-l></s-lg><s-lg><s-l>प्राणात्यये विवाहे च वक्तव्यमनृतं भवेत् ।</s-l><s-l>यत्रानृतं भवेत्सत्यं सत्यं चाप्यनृतं भवेत् ॥ २९ ॥</s-l></s-lg><s-lg><s-l>तादृशं पश्यते बालो यस्य सत्यमनुष्ठितम् ।</s-l><s-l>सत्यानृते विनिश्चित्य ततो भवति धर्मवित् ॥ ३० ॥</s-l></s-lg><s-lg><s-l>किमाश्चर्यं कृतप्रज्ञः पुरुषोऽपि सुदारुणः ।</s-l><s-l>सुमहत्प्राप्नुयात्पुण्यं बलाकोऽन्धवधादिव ॥ ३१ ॥</s-l></s-lg><s-lg><s-l>किमाश्चर्यं पुनर्मूढो धर्मकामोऽप्यपण्डितः ।</s-l><s-l>सुमहत्प्राप्नुयात्पापमापगामिव कौशिकः ॥ ३२ ॥</s-l></s-lg><s-lg><s-l> अर्जुन उवाच ।</s-l><s-l>आचक्ष्व भगवन्नेतद्यथा विद्यामहं तथा ।</s-l><s-l>बलाकान्धाभिसंबद्धं नदीनां कौशिकस्य च ॥ ३३ ॥</s-l></s-lg><s-lg><s-l> कृष्ण उवाच ।</s-l><s-l>मृगव्याधोऽभवत्कश्चिद्बलाको नाम भारत ।</s-l><s-l>यात्रार्थं पुत्रदारस्य मृगान्हन्ति न कामतः ॥ ३४ ॥</s-l></s-lg><s-lg><s-l>सोऽन्धौ च मातापितरौ बिभर्त्यन्यांश्च संश्रितान् ।</s-l><s-l>स्वधर्मनिरतो नित्यं सत्यवागनसूयकः ॥ ३५ ॥</s-l></s-lg><s-lg><s-l>स कदाचिन्मृगाँल्लिप्सुर्नान्वविन्दत्प्रयत्नवान् ।</s-l><s-l>अथापश्यत्स पीतोदं श्वापदं घ्राणचक्षुषम् ॥ ३६ ॥</s-l></s-lg><s-lg><s-l>अदृष्टपूर्वमपि तत्सत्त्वं तेन हतं तदा ।</s-l><s-l>अन्वेव च ततो व्योम्नः पुष्पवर्षमवापतत् ॥ ३७ ॥</s-l></s-lg><s-lg><s-l>अप्सरोगीतवादित्रैर्नादितं च मनोरमम् ।</s-l><s-l>विमानमागमत्स्वर्गान्मृगव्याधनिनीषया ॥ ३८ ॥</s-l></s-lg><s-lg><s-l>तद्भूतं सर्वभूतानामभावाय किलार्जुन ।</s-l><s-l>तपस्तप्त्वा वरं प्राप्तं कृतमन्धं स्वयंभुवा ॥ ३९ ॥</s-l></s-lg><s-lg><s-l>तद्धत्वा सर्वभूतानामभावकृतनिश्चयम् ।</s-l><s-l>ततो बलाकः स्वरगादेवं धर्मः सुदुर्विदः ॥ ४० ॥</s-l></s-lg><s-lg><s-l>कौशिकोऽप्यभवद्विप्रस्तपस्वी न बहुश्रुतः ।</s-l><s-l>नदीनां संगमे ग्रामाददूरे स किलावसत् ॥ ४१ ॥</s-l></s-lg><s-lg><s-l>सत्यं मया सदा वाच्यमिति तस्याभवद्व्रतम् ।</s-l><s-l>सत्यवादीति विख्यातः स तदासीद्धनंजय ॥ ४२ ॥</s-l></s-lg><s-lg><s-l>अथ दस्युभयात्केचित्तदा तद्वनमाविशन् ।</s-l><s-l>दस्यवोऽपि गताः क्रूरा व्यमार्गन्त प्रयत्नतः ॥ ४३ ॥</s-l></s-lg><s-lg><s-l>अथ कौशिकमभ्येत्य प्राहुस्तं सत्यवादिनम् ।</s-l><s-l>कतमेन पथा याता भगवन्बहवो जनाः ।</s-l><s-l>सत्येन पृष्टः प्रब्रूहि यदि तान्वेत्थ शंस नः ॥ ४४ ॥</s-l></s-lg><s-lg><s-l>स पृष्टः कौशिकः सत्यं वचनं तानुवाच ह ।</s-l><s-l>बहुवृक्षलतागुल्ममेतद्वनमुपाश्रिताः ।</s-l><s-l>ततस्ते तान्समासाद्य क्रूरा जघ्नुरिति श्रुतिः ॥ ४५ ॥</s-l></s-lg><s-lg><s-l>तेनाधर्मेण महता वाग्दुरुक्तेन कौशिकः ।</s-l><s-l>गतः सुकष्टं नरकं सूक्ष्मधर्मेष्वकोविदः ।</s-l><s-l>अप्रभूतश्रुतो मूढो धर्माणामविभागवित् ॥ ४६ ॥</s-l></s-lg><s-lg><s-l>वृद्धानपृष्ट्वा संदेहं महच्छ्वभ्रमितोऽर्हति ।</s-l><s-l>तत्र ते लक्षणोद्देशः कश्चिदेव भविष्यति ॥ ४७ ॥</s-l></s-lg><s-lg><s-l>दुष्करं परमज्ञानं तर्केणात्र व्यवस्यति ।</s-l><s-l>श्रुतिर्धर्म इति ह्येके वदन्ति बहवो जनाः ॥ ४८ ॥</s-l></s-lg><s-lg><s-l>न त्वेतत्प्रतिसूयामि न हि सर्वं विधीयते ।</s-l><s-l>प्रभवार्थाय भूतानां धर्मप्रवचनं कृतम् ॥ ४९ ॥</s-l></s-lg><s-lg><s-l>धारणाद्धर्ममित्याहुर्धर्मो धारयति प्रजाः ।</s-l><s-l>यः स्याद्धारणसंयुक्तः स धर्म इति निश्चयः ॥ ५० ॥</s-l></s-lg><s-lg><s-l>येऽन्यायेन जिहीर्षन्तो जना इच्छन्ति कर्हिचित् ।</s-l><s-l>अकूजनेन चेन्मोक्षो नात्र कूजेत्कथंचन ॥ ५१ ॥</s-l></s-lg><s-lg><s-l>अवश्यं कूजितव्यं वा शङ्केरन्वाप्यकूजतः ।</s-l><s-l>श्रेयस्तत्रानृतं वक्तुं सत्यादिति विचारितम् ॥ ५२ ॥</s-l></s-lg><s-lg><s-l>प्राणात्यये विवाहे वा सर्वज्ञातिधनक्षये ।</s-l><s-l>नर्मण्यभिप्रवृत्ते वा प्रवक्तव्यं मृषा भवेत् ।</s-l><s-l>अधर्मं नात्र पश्यन्ति धर्मतत्त्वार्थदर्शिनः ॥ ५३ ॥</s-l></s-lg><s-lg><s-l>यः स्तेनैः सह संबन्धान्मुच्यते शपथैरपि ।</s-l><s-l>श्रेयस्तत्रानृतं वक्तुं तत्सत्यमविचारितम् ॥ ५४ ॥</s-l></s-lg><s-lg><s-l>न च तेभ्यो धनं देयं शक्ये सति कथंचन ।</s-l><s-l>पापेभ्यो हि धनं दत्तं दातारमपि पीडयेत् ।</s-l><s-l>तस्माद्धर्मार्थमनृतमुक्त्वा नानृतवाग्भवेत् ॥ ५५ ॥</s-l></s-lg><s-lg><s-l>एष ते लक्षणोद्देशः समुद्दिष्टो यथाविधि ।</s-l><s-l>एतच्छ्रुत्वा ब्रूहि पार्थ यदि वध्यो युधिष्ठिरः ॥ ५६ ॥</s-l></s-lg><s-lg><s-l> अर्जुन उवाच ।</s-l><s-l>यथा ब्रूयान्महाप्राज्ञो यथा ब्रूयान्महामतिः ।</s-l><s-l>हितं चैव यथास्माकं तथैतद्वचनं तव ॥ ५७ ॥</s-l></s-lg><s-lg><s-l>भवान्मातृसमोऽस्माकं तथा पितृसमोऽपि च ।</s-l><s-l>गतिश्च परमा कृष्ण तेन ते वाक्यमद्भुतम् ॥ ५८ ॥</s-l></s-lg><s-lg><s-l>न हि ते त्रिषु लोकेषु विद्यतेऽविदितं क्वचित् ।</s-l><s-l>तस्माद्भवान्परं धर्मं वेद सर्वं यथातथम् ॥ ५९ ॥</s-l></s-lg><s-lg><s-l>अवध्यं पाण्डवं मन्ये धर्मराजं युधिष्ठिरम् ।</s-l><s-l>तस्मिन्समयसंयोगे ब्रूहि किंचिदनुग्रहम् ।</s-l><s-l>इदं चापरमत्रैव शृणु हृत्स्थं विवक्षितम् ॥ ६० ॥</s-l></s-lg><s-lg><s-l>जानासि दाशार्ह मम व्रतं त्वं यो मां ब्रूयात्कश्चन मानुषेषु ।</s-l><s-l>अन्यस्मै त्वं गाण्डिवं देहि पार्थ यस्त्वत्तोऽस्त्रैर्भविता वा विशिष्टः ॥ ६१ ॥</s-l></s-lg><s-lg><s-l>हन्यामहं केशव तं प्रसह्य भीमो हन्यात्तूबरकेति चोक्तः ।</s-l><s-l>तन्मे राजा प्रोक्तवांस्ते समक्षं धनुर्देहीत्यसकृद्वृष्णिसिंह ॥ ६२ ॥</s-l></s-lg><s-lg><s-l>तं हत्वा चेत्केशव जीवलोके स्थाता कालं नाहमप्यल्पमात्रम् ।</s-l><s-l>सा च प्रतिज्ञा मम लोकप्रबुद्धा भवेत्सत्या धर्मभृतां वरिष्ठ ।</s-l><s-l>यथा जीवेत्पाण्डवोऽहं च कृष्ण तथा बुद्धिं दातुमद्यार्हसि त्वम् ॥ ६३ ॥</s-l></s-lg><s-lg><s-l> वासुदेव उवाच ।</s-l><s-l>राजा श्रान्तो जगतो विक्षतश्च कर्णेन संख्ये निशितैर्बाणसंघैः ।</s-l><s-l>तस्मात्पार्थ त्वां परुषाण्यवोचत्कर्णे द्यूतं ह्यद्य रणे निबद्धम् ॥ ६४ ॥</s-l></s-lg><s-lg><s-l>तस्मिन्हते कुरवो निर्जिताः स्युरेवंबुद्धिः पार्थिवो धर्मपुत्रः ।</s-l><s-l>यदावमानं लभते महान्तं तदा जीवन्मृत इत्युच्यते सः ॥ ६५ ॥</s-l></s-lg><s-lg><s-l>तन्मानितः पार्थिवोऽयं सदैव त्वया सभीमेन तथा यमाभ्याम् ।</s-l><s-l>वृद्धैश्च लोके पुरुषप्रवीरैस्तस्यावमानं कलया त्वं प्रयुङ्क्ष्व ॥ ६६ ॥</s-l></s-lg><s-lg><s-l>त्वमित्यत्रभवन्तं त्वं ब्रूहि पार्थ युधिष्ठिरम् ।</s-l><s-l>त्वमित्युक्तो हि निहतो गुरुर्भवति भारत ॥ ६७ ॥</s-l></s-lg><s-lg><s-l>एवमाचर कौन्तेय धर्मराजे युधिष्ठिरे ।</s-l><s-l>अधर्मयुक्तं संयोगं कुरुष्वैवं कुरूद्वह ॥ ६८ ॥</s-l></s-lg><s-lg><s-l>अथर्वाङ्गिरसी ह्येषा श्रुतीनामुत्तमा श्रुतिः ।</s-l><s-l>अविचार्यैव कार्यैषा श्रेयःकामैर्नरैः सदा ॥ ६९ ॥</s-l></s-lg><s-lg><s-l>वधो ह्ययं पाण्डव धर्मराज्ञस्त्वत्तो युक्तो वेत्स्यते चैवमेषः ।</s-l><s-l>ततोऽस्य पादावभिवाद्य पश्चाच्छमं ब्रूयाः सान्त्वपूर्वं च पार्थम् ॥ ७० ॥</s-l></s-lg><s-lg><s-l>भ्राता प्राज्ञस्तव कोपं न जातु कुर्याद्राजा कंचन पाण्डवेयः ।</s-l><s-l>मुक्तोऽनृताद्भ्रातृवधाच्च पार्थ हृष्टः कर्णं त्वं जहि सूतपुत्रम् ॥ ७१ ॥</s-l></s-lg><s-lg><s-l> संजय उवाच ।</s-l><s-l>इत्येवमुक्तस्तु जनार्दनेन पार्थः प्रशस्याथ सुहृद्वधं तम् ।</s-l><s-l>ततोऽब्रवीदर्जुनो धर्मराजमनुक्तपूर्वं परुषं प्रसह्य ॥ ७२ ॥</s-l></s-lg><s-lg><s-l>मा त्वं राजन्व्याहर व्याहरत्सु न तिष्ठसे क्रोशमात्रे रणार्धे ।</s-l><s-l>भीमस्तु मामर्हति गर्हणाय यो युध्यते सर्वयोधप्रवीरः ॥ ७३ ॥</s-l></s-lg><s-lg><s-l>काले हि शत्रून्प्रतिपीड्य संख्ये हत्वा च शूरान्पृथिवीपतींस्तान् ।</s-l><s-l>यः कुञ्जराणामधिकं सहस्रं हत्वानदत्तुमुलं सिंहनादम् ॥ ७४ ॥</s-l></s-lg><s-lg><s-l>सुदुष्करं कर्म करोति वीरः कर्तुं यथा नार्हसि त्वं कदाचित् ।</s-l><s-l>रथादवप्लुत्य गदां परामृशंस्तया निहन्त्यश्वनरद्विपान्रणे ॥ ७५ ॥</s-l></s-lg><s-lg><s-l>वरासिना वाजिरथाश्वकुञ्जरांस्तथा रथाङ्गैर्धनुषा च हन्त्यरीन् ।</s-l><s-l>प्रमृद्य पद्भ्यामहितान्निहन्ति यः पुनश्च दोर्भ्यां शतमन्युविक्रमः ॥ ७६ ॥</s-l></s-lg><s-lg><s-l>महाबलो वैश्रवणान्तकोपमः प्रसह्य हन्ता द्विषतां यथार्हम् ।</s-l><s-l>स भीमसेनोऽर्हति गर्हणां मे न त्वं नित्यं रक्ष्यसे यः सुहृद्भिः ॥ ७७ ॥</s-l></s-lg><s-lg><s-l>महारथान्नागवरान्हयांश्च पदातिमुख्यानपि च प्रमथ्य ।</s-l><s-l>एको भीमो धार्तराष्ट्रेषु मग्नः स मामुपालब्धुमरिंदमोऽर्हति ॥ ७८ ॥</s-l></s-lg><s-lg><s-l>कलिङ्गवङ्गाङ्गनिषादमागधान्सदामदान्नीलबलाहकोपमान् ।</s-l><s-l>निहन्ति यः शत्रुगणाननेकशः स माभिवक्तुं प्रभवत्यनागसम् ॥ ७९ ॥</s-l></s-lg><s-lg><s-l>सुयुक्तमास्थाय रथं हि काले धनुर्विकर्षञ्शरपूर्णमुष्टिः ।</s-l><s-l>सृजत्यसौ शरवर्षाणि वीरो महाहवे मेघ इवाम्बुधाराः ॥ ८० ॥</s-l></s-lg><s-lg><s-l>बलं तु वाचि द्विजसत्तमानां क्षात्रं बुधा बाहुबलं वदन्ति ।</s-l><s-l>त्वं वाग्बलो भारत निष्ठुरश्च त्वमेव मां वेत्सि यथाविधोऽहम् ॥ ८१ ॥</s-l></s-lg><s-lg><s-l>यतामि नित्यं तव कर्तुमिष्टं दारैः सुतैर्जीवितेनात्मना च ।</s-l><s-l>एवं च मां वाग्विशिखैर्निहंसि त्वत्तः सुखं न वयं विद्म किंचित् ॥ ८२ ॥</s-l></s-lg><s-lg><s-l>अवामंस्था मां द्रौपदीतल्पसंस्थो महारथान्प्रतिहन्मि त्वदर्थे ।</s-l><s-l>तेनातिशङ्की भारत निष्ठुरोऽसि त्वत्तः सुखं नाभिजानामि किंचित् ॥ ८३ ॥</s-l></s-lg><s-lg><s-l>प्रोक्तः स्वयं सत्यसंधेन मृत्युस्तव प्रियार्थं नरदेव युद्धे ।</s-l><s-l>वीरः शिखण्डी द्रौपदोऽसौ महात्मा मयाभिगुप्तेन हतश्च तेन ॥ ८४ ॥</s-l></s-lg><s-lg><s-l>न चाभिनन्दामि तवाधिराज्यं यतस्त्वमक्षेष्वहिताय सक्तः ।</s-l><s-l>स्वयं कृत्वा पापमनार्यजुष्टमेभिर्युद्धे तर्तुमिच्छस्यरींस्तु ॥ ८५ ॥</s-l></s-lg><s-lg><s-l>अक्षेषु दोषा बहवो विधर्माः श्रुतास्त्वया सहदेवोऽब्रवीद्यान् ।</s-l><s-l>तान्नैषि संतर्तुमसाधुजुष्टान्येन स्म सर्वे निरयं प्रपन्नाः ॥ ८६ ॥</s-l></s-lg><s-lg><s-l>त्वं देविता त्वत्कृते राज्यनाशस्त्वत्संभवं व्यसनं नो नरेन्द्र ।</s-l><s-l>मास्मान्क्रूरैर्वाक्प्रतोदैस्तुद त्वं भूयो राजन्कोपयन्नल्पभाग्यान् ॥ ८७ ॥</s-l></s-lg><s-lg><s-l>एता वाचः परुषाः सव्यसाची स्थिरप्रज्ञं श्रावयित्वा ततक्ष ।</s-l><s-l>तदानुतेपे सुरराजपुत्रो विनिःश्वसंश्चाप्यसिमुद्बबर्ह ॥ ८८ ॥</s-l></s-lg><s-lg><s-l>तमाह कृष्णः किमिदं पुनर्भवान्विकोशमाकाशनिभं करोत्यसिम् ।</s-l><s-l>प्रब्रूहि सत्यं पुनरुत्तरं विधेर्वचः प्रवक्ष्याम्यहमर्थसिद्धये ॥ ८९ ॥</s-l></s-lg><s-lg><s-l>इत्येव पृष्टः पुरुषोत्तमेन सुदुःखितः केशवमाह वाक्यम् ।</s-l><s-l>अहं हनिष्ये स्वशरीरमेव प्रसह्य येनाहितमाचरं वै ॥ ९० ॥</s-l></s-lg><s-lg><s-l>निशम्य तत्पार्थवचोऽब्रवीदिदं धनंजयं धर्मभृतां वरिष्ठः ।</s-l><s-l>प्रब्रूहि पार्थ स्वगुणानिहात्मनस्तथा स्वहार्दं भवतीह सद्यः ॥ ९१ ॥</s-l></s-lg><s-lg><s-l>तथास्तु कृष्णेत्यभिनन्द्य वाक्यं धनंजयः प्राह धनुर्विनाम्य ।</s-l><s-l>युधिष्ठिरं धर्मभृतां वरिष्ठं शृणुष्व राजन्निति शक्रसूनुः ॥ ९२ ॥</s-l></s-lg><s-lg><s-l>न मादृशोऽन्यो नरदेव विद्यते धनुर्धरो देवमृते पिनाकिनम् ।</s-l><s-l>अहं हि तेनानुमतो महात्मना क्षणेन हन्यां सचराचरं जगत् ॥ ९३ ॥</s-l></s-lg><s-lg><s-l>मया हि राजन्सदिगीश्वरा दिशो विजित्य सर्वा भवतः कृता वशे ।</s-l><s-l>स राजसूयश्च समाप्तदक्षिणः सभा च दिव्या भवतो ममौजसा ॥ ९४ ॥</s-l></s-lg><s-lg><s-l>पाणौ पृषत्का लिखिता ममेमे धनुश्च संख्ये विततं सबाणम् ।</s-l><s-l>पादौ च मे सशरौ सहध्वजौ न मादृशं युद्धगतं जयन्ति ॥ ९५ ॥</s-l></s-lg><s-lg><s-l>हता उदीच्या निहताः प्रतीच्याः प्राच्या निरस्ता दाक्षिणात्या विशस्ताः ।</s-l><s-l>संशप्तकानां किंचिदेवावशिष्टं सर्वस्य सैन्यस्य हतं मयार्धम् ॥ ९६ ॥</s-l></s-lg><s-lg><s-l>शेते मया निहता भारती च चमू राजन्देवचमूप्रकाशा ।</s-l><s-l>ये नास्त्रज्ञास्तानहं हन्मि शस्त्रैस्तस्माल्लोकं नेह करोमि भस्मसात् ॥ ९७ ॥</s-l></s-lg><s-lg><s-l>इत्येवमुक्त्वा पुनराह पार्थो युधिष्ठिरं धर्मभृतां वरिष्ठम् ।</s-l><s-l>अप्यपुत्रा तेन राधा भवित्री कुन्ती मया वा तदृतं विद्धि राजन् ।</s-l><s-l>प्रसीद राजन्क्षम यन्मयोक्तं काले भवान्वेत्स्यति तन्नमस्ते ॥ ९८ ॥</s-l></s-lg><s-lg><s-l>प्रसाद्य राजानममित्रसाहं स्थितोऽब्रवीच्चैनमभिप्रपन्नः ।</s-l><s-l>याम्येष भीमं समरात्प्रमोक्तुं सर्वात्मना सूतपुत्रं च हन्तुम् ॥ ९९ ॥</s-l></s-lg><s-lg><s-l>तव प्रियार्थं मम जीवितं हि ब्रवीमि सत्यं तदवेहि राजन् ।</s-l><s-l>इति प्रायादुपसंगृह्य पादौ समुत्थितो दीप्ततेजाः किरीटी ।</s-l><s-l>नेदं चिरात्क्षिप्रमिदं भविष्यत्यावर्ततेऽसावभियामि चैनम् ॥ १०० ॥</s-l></s-lg><s-lg><s-l>एतच्छ्रुत्वा पाण्डवो धर्मराजो भ्रातुर्वाक्यं परुषं फल्गुनस्य ।</s-l><s-l>उत्थाय तस्माच्छयनादुवाच पार्थं ततो दुःखपरीतचेताः ॥ १०१ ॥</s-l></s-lg><s-lg><s-l>कृतं मया पार्थ यथा न साधु येन प्राप्तं व्यसनं वः सुघोरम् ।</s-l><s-l>तस्माच्छिरश्छिन्द्धि ममेदमद्य कुलान्तकस्याधमपूरुषस्य ॥ १०२ ॥</s-l></s-lg><s-lg><s-l>पापस्य पापव्यसनान्वितस्य विमूढबुद्धेरलसस्य भीरोः ।</s-l><s-l>वृद्धावमन्तुः परुषस्य चैव किं ते चिरं मामनुवृत्य रूक्षम् ॥ १०३ ॥</s-l></s-lg><s-lg><s-l>गच्छाम्यहं वनमेवाद्य पापः सुखं भवान्वर्ततां मद्विहीनः ।</s-l><s-l>योग्यो राजा भीमसेनो महात्मा क्लीबस्य वा मम किं राज्यकृत्यम् ॥ १०४ ॥</s-l></s-lg><s-lg><s-l>न चास्मि शक्तः परुषाणि सोढुं पुनस्तवेमानि रुषान्वितस्य ।</s-l><s-l>भीमोऽस्तु राजा मम जीवितेन किं कार्यमद्यावमतस्य वीर ॥ १०५ ॥</s-l></s-lg><s-lg><s-l>इत्येवमुक्त्वा सहसोत्पपात राजा ततस्तच्छयनं विहाय ।</s-l><s-l>इयेष निर्गन्तुमथो वनाय तं वासुदेवः प्रणतोऽभ्युवाच ॥ १०६ ॥</s-l></s-lg><s-lg><s-l>राजन्विदितमेतत्ते यथा गाण्डीवधन्वनः ।</s-l><s-l>प्रतिज्ञा सत्यसंधस्य गाण्डीवं प्रति विश्रुता ॥ १०७ ॥</s-l></s-lg><s-lg><s-l>ब्रूयाद्य एवं गाण्डीवं देह्यन्यस्मै त्वमित्युत ।</s-l><s-l>स वध्योऽस्य पुमाँल्लोके त्वया चोक्तोऽयमीदृशम् ॥ १०८ ॥</s-l></s-lg><s-lg><s-l>अतः सत्यां प्रतिज्ञां तां पार्थेन परिरक्षता ।</s-l><s-l>मच्छन्दादवमानोऽयं कृतस्तव महीपते ।</s-l><s-l>गुरूणामवमानो हि वध इत्यभिधीयते ॥ १०९ ॥</s-l></s-lg><s-lg><s-l>तस्मात्त्वं वै महाबाहो मम पार्थस्य चोभयोः ।</s-l><s-l>व्यतिक्रममिमं राजन्संक्षमस्वार्जुनं प्रति ॥ ११० ॥</s-l></s-lg><s-lg><s-l>शरणं त्वां महाराज प्रपन्नौ स्व उभावपि ।</s-l><s-l>क्षन्तुमर्हसि मे राजन्प्रणतस्याभियाचतः ॥ १११ ॥</s-l></s-lg><s-lg><s-l>राधेयस्याद्य पापस्य भूमिः पास्यति शोणितम् ।</s-l><s-l>सत्यं ते प्रतिजानामि हतं विद्ध्यद्य सूतजम् ।</s-l><s-l>यस्येच्छसि वधं तस्य गतमेवाद्य जीवितम् ॥ ११२ ॥</s-l></s-lg><s-lg><s-l>इति कृष्णवचः श्रुत्वा धर्मराजो युधिष्ठिरः ।</s-l><s-l>ससंभ्रमं हृषीकेशमुत्थाप्य प्रणतं तदा ।</s-l><s-l>कृताञ्जलिमिदं वाक्यमुवाचानन्तरं वचः ॥ ११३ ॥</s-l></s-lg><s-lg><s-l>एवमेतद्यथात्थ त्वमस्त्येषोऽतिक्रमो मम ।</s-l><s-l>अनुनीतोऽस्मि गोविन्द तारितश्चाद्य माधव ।</s-l><s-l>मोक्षिता व्यसनाद्घोराद्वयमद्य त्वयाच्युत ॥ ११४ ॥</s-l></s-lg><s-lg><s-l>भवन्तं नाथमासाद्य आवां व्यसनसागरात् ।</s-l><s-l>घोरादद्य समुत्तीर्णावुभावज्ञानमोहितौ ॥ ११५ ॥</s-l></s-lg><s-lg><s-l>त्वद्बुद्धिप्लवमासाद्य दुःखशोकार्णवाद्वयम् ।</s-l><s-l>समुत्तीर्णाः सहामात्याः सनाथाः स्म त्वयाच्युत ॥ ११६ ॥</s-l></s-lg>