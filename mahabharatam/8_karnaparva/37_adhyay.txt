<s-lg><s-l> संजय उवाच ।</s-l><s-l>वर्तमाने तदा युद्धे क्षत्रियाणां निमज्जने ।</s-l><s-l>गाण्डीवस्य महान्घोषः शुश्रुवे युधि मारिष ॥ १ ॥</s-l></s-lg><s-lg><s-l>संशप्तकानां कदनमकरोद्यत्र पाण्डवः ।</s-l><s-l>कोसलानां तथा राजन्नारायणबलस्य च ॥ २ ॥</s-l></s-lg><s-lg><s-l>संशप्तकास्तु समरे शरवृष्टिं समन्ततः ।</s-l><s-l>अपातयन्पार्थमूर्ध्नि जयगृद्धाः प्रमन्यवः ॥ ३ ॥</s-l></s-lg><s-lg><s-l>तां वृष्टिं सहसा राजंस्तरसा धारयन्प्रभुः ।</s-l><s-l>व्यगाहत रणे पार्थो विनिघ्नन्रथिनां वरः ॥ ४ ॥</s-l></s-lg><s-lg><s-l>निगृह्य तु रथानीकं कङ्कपत्रैः शिलाशितैः ।</s-l><s-l>आससाद रणे पार्थः सुशर्माणं महारथम् ॥ ५ ॥</s-l></s-lg><s-lg><s-l>स तस्य शरवर्षाणि ववर्ष रथिनां वरः ।</s-l><s-l>तथा संशप्तकाश्चैव पार्थस्य समरे स्थिताः ॥ ६ ॥</s-l></s-lg><s-lg><s-l>सुशर्मा तु ततः पार्थं विद्ध्वा नवभिराशुगैः ।</s-l><s-l>जनार्दनं त्रिभिर्बाणैरभ्यहन्दक्षिणे भुजे ।</s-l><s-l>ततोऽपरेण भल्लेन केतुं विव्याध मारिष ॥ ७ ॥</s-l></s-lg><s-lg><s-l>स वानरवरो राजन्विश्वकर्मकृतो महान् ।</s-l><s-l>ननाद सुमहन्नादं भीषयन्वै ननर्द च ॥ ८ ॥</s-l></s-lg><s-lg><s-l>कपेस्तु निनदं श्रुत्वा संत्रस्ता तव वाहिनी ।</s-l><s-l>भयं विपुलमादाय निश्चेष्टा समपद्यत ॥ ९ ॥</s-l></s-lg><s-lg><s-l>ततः सा शुशुभे सेना निश्चेष्टावस्थिता नृप ।</s-l><s-l>नानापुष्पसमाकीर्णं यथा चैत्ररथं वनम् ॥ १० ॥</s-l></s-lg><s-lg><s-l>प्रतिलभ्य ततः संज्ञां योधास्ते कुरुसत्तम ।</s-l><s-l>अर्जुनं सिषिचुर्बाणैः पर्वतं जलदा इव ।</s-l><s-l>परिवव्रुस्तदा सर्वे पाण्डवस्य महारथम् ॥ ११ ॥</s-l></s-lg><s-lg><s-l>ते हयान्रथचक्रे च रथेषाश्चापि भारत ।</s-l><s-l>निगृह्य बलवत्तूर्णं सिंहनादमथानदन् ॥ १२ ॥</s-l></s-lg><s-lg><s-l>अपरे जगृहुश्चैव केशवस्य महाभुजौ ।</s-l><s-l>पार्थमन्ये महाराज रथस्थं जगृहुर्मुदा ॥ १३ ॥</s-l></s-lg><s-lg><s-l>केशवस्तु तदा बाहू विधुन्वन्रणमूर्धनि ।</s-l><s-l>पातयामास तान्सर्वान्दुष्टहस्तीव हस्तिनः ॥ १४ ॥</s-l></s-lg><s-lg><s-l>ततः क्रुद्धो रणे पार्थः संवृतस्तैर्महारथैः ।</s-l><s-l>निगृहीतं रथं दृष्ट्वा केशवं चाप्यभिद्रुतम् ।</s-l><s-l>रथारूढांश्च सुबहून्पदातींश्चाप्यपातयत् ॥ १५ ॥</s-l></s-lg><s-lg><s-l>आसन्नांश्च ततो योधाञ्शरैरासन्नयोधिभिः ।</s-l><s-l>च्यावयामास समरे केशवं चेदमब्रवीत् ॥ १६ ॥</s-l></s-lg><s-lg><s-l>पश्य कृष्ण महाबाहो संशप्तकगणान्मया ।</s-l><s-l>कुर्वाणान्दारुणं कर्म वध्यमानान्सहस्रशः ॥ १७ ॥</s-l></s-lg><s-lg><s-l>रथबन्धमिमं घोरं पृथिव्यां नास्ति कश्चन ।</s-l><s-l>यः सहेत पुमाँल्लोके मदन्यो यदुपुंगव ॥ १८ ॥</s-l></s-lg><s-lg><s-l>इत्येवमुक्त्वा बीभत्सुर्देवदत्तमथाधमत् ।</s-l><s-l>पाञ्चजन्यं च कृष्णोऽपि पूरयन्निव रोदसी ॥ १९ ॥</s-l></s-lg><s-lg><s-l>तं तु शङ्खस्वनं श्रुत्वा संशप्तकवरूथिनी ।</s-l><s-l>संचचाल महाराज वित्रस्ता चाभवद्भृशम् ॥ २० ॥</s-l></s-lg><s-lg><s-l>पदबन्धं ततश्चक्रे पाण्डवः परवीरहा ।</s-l><s-l>नागमस्त्रं महाराज संप्रोदीर्य मुहुर्मुहुः ॥ २१ ॥</s-l></s-lg><s-lg><s-l>यानुद्दिश्य रणे पार्थः पदबन्धं चकार ह ।</s-l><s-l>ते बद्धाः पदबन्धेन पाण्डवेन महात्मना ।</s-l><s-l>निश्चेष्टा अभवन्राजन्नश्मसारमया इव ॥ २२ ॥</s-l></s-lg><s-lg><s-l>निश्चेष्टांस्तु ततो योधानवधीत्पाण्डुनन्दनः ।</s-l><s-l>यथेन्द्रः समरे दैत्यांस्तारकस्य वधे पुरा ॥ २३ ॥</s-l></s-lg><s-lg><s-l>ते वध्यमानाः समरे मुमुचुस्तं रथोत्तमम् ।</s-l><s-l>आयुधानि च सर्वाणि विस्रष्टुमुपचक्रमुः ॥ २४ ॥</s-l></s-lg><s-lg><s-l>ततः सुशर्मा राजेन्द्र गृहीतां वीक्ष्य वाहिनीम् ।</s-l><s-l>सौपर्णमस्त्रं त्वरितः प्रादुश्चक्रे महारथः ॥ २५ ॥</s-l></s-lg><s-lg><s-l>ततः सुपर्णाः संपेतुर्भक्षयन्तो भुजंगमान् ।</s-l><s-l>ते वै विदुद्रुवुर्नागा दृष्ट्वा तान्खचरान्नृप ॥ २६ ॥</s-l></s-lg><s-lg><s-l>बभौ बलं तद्विमुक्तं पदबन्धाद्विशां पते ।</s-l><s-l>मेघवृन्दाद्यथा मुक्तो भास्करस्तापयन्प्रजाः ॥ २७ ॥</s-l></s-lg><s-lg><s-l>विप्रमुक्तास्तु ते योधाः फल्गुनस्य रथं प्रति ।</s-l><s-l>ससृजुर्बाणसंघांश्च शस्त्रसंघांश्च मारिष ॥ २८ ॥</s-l></s-lg><s-lg><s-l>तां महास्त्रमयीं वृष्टिं संछिद्य शरवृष्टिभिः ।</s-l><s-l>व्यवातिष्ठत्ततो योधान्वासविः परवीरहा ॥ २९ ॥</s-l></s-lg><s-lg><s-l>सुशर्मा तु ततो राजन्बाणेनानतपर्वणा ।</s-l><s-l>अर्जुनं हृदये विद्ध्वा विव्याधान्यैस्त्रिभिः शरैः ।</s-l><s-l>स गाढविद्धो व्यथितो रथोपस्थ उपाविशत् ॥ ३० ॥</s-l></s-lg><s-lg><s-l>प्रतिलभ्य ततः संज्ञां श्वेताश्वः कृष्णसारथिः ।</s-l><s-l>ऐन्द्रमस्त्रममेयात्मा प्रादुश्चक्रे त्वरान्वितः ।</s-l><s-l>ततो बाणसहस्राणि समुत्पन्नानि मारिष ॥ ३१ ॥</s-l></s-lg><s-lg><s-l>सर्वदिक्षु व्यदृश्यन्त सूदयन्तो नृप द्विपान् ।</s-l><s-l>हयान्रथांश्च समरे शस्त्रैः शतसहस्रशः ॥ ३२ ॥</s-l></s-lg><s-lg><s-l>वध्यमाने ततः सैन्ये विपुला भीः समाविशत् ।</s-l><s-l>संशप्तकगणानां च गोपालानां च भारत ।</s-l><s-l>न हि कश्चित्पुमांस्तत्र योऽर्जुनं प्रत्ययुध्यत ॥ ३३ ॥</s-l></s-lg><s-lg><s-l>पश्यतां तत्र वीराणामहन्यत महद्बलम् ।</s-l><s-l>हन्यमानमपश्यंश्च निश्चेष्टाः स्म पराक्रमे ॥ ३४ ॥</s-l></s-lg><s-lg><s-l>अयुतं तत्र योधानां हत्वा पाण्डुसुतो रणे ।</s-l><s-l>व्यभ्राजत रणे राजन्विधूमोऽग्निरिव ज्वलन् ॥ ३५ ॥</s-l></s-lg><s-lg><s-l>चतुर्दश सहस्राणि यानि शिष्टानि भारत ।</s-l><s-l>रथानामयुतं चैव त्रिसाहस्राश्च दन्तिनः ॥ ३६ ॥</s-l></s-lg><s-lg><s-l>ततः संशप्तका भूयः परिवव्रुर्धनंजयम् ।</s-l><s-l>मर्तव्यमिति निश्चित्य जयं वापि निवर्तनम् ॥ ३७ ॥</s-l></s-lg><s-lg><s-l>तत्र युद्धं महद्ध्यासीत्तावकानां विशां पते ।</s-l><s-l>शूरेण बलिना सार्धं पाण्डवेन किरीटिना ॥ ३८ ॥</s-l></s-lg>