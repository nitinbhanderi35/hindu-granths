<s-lg><s-l> संजय उवाच ।</s-l><s-l>त्वरमाणः पुनः कृष्णः पार्थमभ्यवदच्छनैः ।</s-l><s-l>पश्य कौरव्य राजानमपयातांश्च पाण्डवान् ॥ १ ॥</s-l></s-lg><s-lg><s-l>कर्णं पश्य महारङ्गे ज्वलन्तमिव पावकम् ।</s-l><s-l>असौ भीमो महेष्वासः संनिवृत्तो रणं प्रति ॥ २ ॥</s-l></s-lg><s-lg><s-l>तमेतेऽनु निवर्तन्ते धृष्टद्युम्नपुरोगमाः ।</s-l><s-l>पाञ्चालानां सृञ्जयानां पाण्डवानां च यन्मुखम् ।</s-l><s-l>निवृत्तैश्च तथा पार्थैर्भग्नं शत्रुबलं महत् ॥ ३ ॥</s-l></s-lg><s-lg><s-l>कौरवान्द्रवतो ह्येष कर्णो धारयतेऽर्जुन ।</s-l><s-l>अन्तकप्रतिमो वेगे शक्रतुल्यपराक्रमः ॥ ४ ॥</s-l></s-lg><s-lg><s-l>असौ गच्छति कौरव्य द्रौणिरस्त्रभृतां वरः ।</s-l><s-l>तमेष प्रद्रुतः संख्ये धृष्टद्युम्नो महारथः ॥ ५ ॥</s-l></s-lg><s-lg><s-l>सर्वं व्याचष्ट दुर्धर्षो वासुदेवः किरीटिने ।</s-l><s-l>ततो राजन्प्रादुरासीन्महाघोरो महारणः ॥ ६ ॥</s-l></s-lg><s-lg><s-l>सिंहनादरवाश्चात्र प्रादुरासन्समागमे ।</s-l><s-l>उभयोः सेनयो राजन्मृत्युं कृत्वा निवर्तनम् ॥ ७ ॥</s-l></s-lg>