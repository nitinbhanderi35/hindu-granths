<s-lg><s-l> संजय उवाच ।</s-l><s-l>युयुत्सुं तव पुत्रं तु प्राद्रवन्तं महद्बलम् ।</s-l><s-l>उलूकोऽभ्यपतत्तूर्णं तिष्ठ तिष्ठेति चाब्रवीत् ॥ १ ॥</s-l></s-lg><s-lg><s-l>युयुत्सुस्तु ततो राजञ्शितधारेण पत्रिणा ।</s-l><s-l>उलूकं ताडयामास वज्रेणेन्द्र इवाचलम् ॥ २ ॥</s-l></s-lg><s-lg><s-l>उलूकस्तु ततः क्रुद्धस्तव पुत्रस्य संयुगे ।</s-l><s-l>क्षुरप्रेण धनुश्छित्त्वा ताडयामास कर्णिना ॥ ३ ॥</s-l></s-lg><s-lg><s-l>तदपास्य धनुश्छिन्नं युयुत्सुर्वेगवत्तरम् ।</s-l><s-l>अन्यदादत्त सुमहच्चापं संरक्तलोचनः ॥ ४ ॥</s-l></s-lg><s-lg><s-l>शाकुनिं च ततः षष्ट्या विव्याध भरतर्षभ ।</s-l><s-l>सारथिं त्रिभिरानर्छत्तं च भूयो व्यविध्यत ॥ ५ ॥</s-l></s-lg><s-lg><s-l>उलूकस्तं तु विंशत्या विद्ध्वा हेमविभूषितैः ।</s-l><s-l>अथास्य समरे क्रुद्धो ध्वजं चिच्छेद काञ्चनम् ॥ ६ ॥</s-l></s-lg><s-lg><s-l>स च्छिन्नयष्टिः सुमहाञ्शीर्यमाणो महाध्वजः ।</s-l><s-l>पपात प्रमुखे राजन्युयुत्सोः काञ्चनोज्ज्वलः ॥ ७ ॥</s-l></s-lg><s-lg><s-l>ध्वजमुन्मथितं दृष्ट्वा युयुत्सुः क्रोधमूर्छितः ।</s-l><s-l>उलूकं पञ्चभिर्बाणैराजघान स्तनान्तरे ॥ ८ ॥</s-l></s-lg><s-lg><s-l>उलूकस्तस्य भल्लेन तैलधौतेन मारिष ।</s-l><s-l>शिरश्चिच्छेद सहसा यन्तुर्भरतसत्तम ॥ ९ ॥</s-l></s-lg><s-lg><s-l>जघान चतुरोऽश्वांश्च तं च विव्याध पञ्चभिः ।</s-l><s-l>सोऽतिविद्धो बलवता प्रत्यपायाद्रथान्तरम् ॥ १० ॥</s-l></s-lg><s-lg><s-l>तं निर्जित्य रणे राजन्नुलूकस्त्वरितो ययौ ।</s-l><s-l>पाञ्चालान्सृञ्जयांश्चैव विनिघ्नन्निशितैः शरैः ॥ ११ ॥</s-l></s-lg><s-lg><s-l>शतानीकं महाराज श्रुतकर्मा सुतस्तव ।</s-l><s-l>व्यश्वसूतरथं चक्रे निमेषार्धादसंभ्रमम् ॥ १२ ॥</s-l></s-lg><s-lg><s-l>हताश्वे तु रथे तिष्ठञ्शतानीको महाबलः ।</s-l><s-l>गदां चिक्षेप संक्रुद्धस्तव पुत्रस्य मारिष ॥ १३ ॥</s-l></s-lg><s-lg><s-l>सा कृत्वा स्यन्दनं भस्म हयांश्चैव ससारथीन् ।</s-l><s-l>पपात धरणीं तूर्णं दारयन्तीव भारत ॥ १४ ॥</s-l></s-lg><s-lg><s-l>तावुभौ विरथौ वीरौ कुरूणां कीर्तिवर्धनौ ।</s-l><s-l>अपाक्रमेतां युद्धार्तौ प्रेक्षमाणौ परस्परम् ॥ १५ ॥</s-l></s-lg><s-lg><s-l>पुत्रस्तु तव संभ्रान्तो विवित्सो रथमाविशत् ।</s-l><s-l>शतानीकोऽपि त्वरितः प्रतिविन्ध्यरथं गतः ॥ १६ ॥</s-l></s-lg><s-lg><s-l>सुतसोमस्तु शकुनिं विव्याध निशितैः शरैः ।</s-l><s-l>नाकम्पयत संरब्धो वार्योघ इव पर्वतम् ॥ १७ ॥</s-l></s-lg><s-lg><s-l>सुतसोमस्तु तं दृष्ट्वा पितुरत्यन्तवैरिणम् ।</s-l><s-l>शरैरनेकसाहस्रैश्छादयामास भारत ॥ १८ ॥</s-l></s-lg><s-lg><s-l>ताञ्शराञ्शकुनिस्तूर्णं चिच्छेदान्यैः पतत्रिभिः ।</s-l><s-l>लघ्वस्त्रश्चित्रयोधी च जितकाशी च संयुगे ॥ १९ ॥</s-l></s-lg><s-lg><s-l>निवार्य समरे चापि शरांस्तान्निशितैः शरैः ।</s-l><s-l>आजघान सुसंक्रुद्धः सुतसोमं त्रिभिः शरैः ॥ २० ॥</s-l></s-lg><s-lg><s-l>तस्याश्वान्केतनं सूतं तिलशो व्यधमच्छरैः ।</s-l><s-l>स्यालस्तव महावीर्यस्ततस्ते चुक्रुशुर्जनाः ॥ २१ ॥</s-l></s-lg><s-lg><s-l>हताश्वो विरथश्चैव छिन्नधन्वा च मारिष ।</s-l><s-l>धन्वी धनुर्वरं गृह्य रथाद्भूमावतिष्ठत ।</s-l><s-l>व्यसृजत्सायकांश्चैव स्वर्णपुङ्खाञ्शिलाशितान् ॥ २२ ॥</s-l></s-lg><s-lg><s-l>छादयामासुरथ ते तव स्यालस्य तं रथम् ।</s-l><s-l>पतंगानामिव व्राताः शरव्राता महारथम् ॥ २३ ॥</s-l></s-lg><s-lg><s-l>रथोपस्थान्समीक्ष्यापि विव्यथे नैव सौबलः ।</s-l><s-l>प्रमृद्नंश्च शरांस्तांस्ताञ्शरव्रातैर्महायशाः ॥ २४ ॥</s-l></s-lg><s-lg><s-l>तत्रातुष्यन्त योधाश्च सिद्धाश्चापि दिवि स्थिताः ।</s-l><s-l>सुतसोमस्य तत्कर्म दृष्ट्वाश्रद्धेयमद्भुतम् ।</s-l><s-l>रथस्थं नृपतिं तं तु पदातिः सन्नयोधयत् ॥ २५ ॥</s-l></s-lg><s-lg><s-l>तस्य तीक्ष्णैर्महावेगैर्भल्लैः संनतपर्वभिः ।</s-l><s-l>व्यहनत्कार्मुकं राजा तूणीरं चैव सर्वशः ॥ २६ ॥</s-l></s-lg><s-lg><s-l>स च्छिन्नधन्वा समरे खड्गमुद्यम्य नानदन् ।</s-l><s-l>वैडूर्योत्पलवर्णाभं हस्तिदन्तमयत्सरुम् ॥ २७ ॥</s-l></s-lg><s-lg><s-l>भ्राम्यमाणं ततस्तं तु विमलाम्बरवर्चसम् ।</s-l><s-l>कालोपमं ततो मेने सुतसोमस्य धीमतः ॥ २८ ॥</s-l></s-lg><s-lg><s-l>सोऽचरत्सहसा खड्गी मण्डलानि सहस्रशः ।</s-l><s-l>चतुर्विंशन्महाराज शिक्षाबलसमन्वितः ॥ २९ ॥</s-l></s-lg><s-lg><s-l>सौबलस्तु ततस्तस्य शरांश्चिक्षेप वीर्यवान् ।</s-l><s-l>तानापतत एवाशु चिच्छेद परमासिना ॥ ३० ॥</s-l></s-lg><s-lg><s-l>ततः क्रुद्धो महाराज सौबलः परवीरहा ।</s-l><s-l>प्राहिणोत्सुतसोमस्य शरानाशीविषोपमान् ॥ ३१ ॥</s-l></s-lg><s-lg><s-l>चिच्छेद तांश्च खड्गेन शिक्षया च बलेन च ।</s-l><s-l>दर्शयँल्लाघवं युद्धे तार्क्ष्यवीर्यसमद्युतिः ॥ ३२ ॥</s-l></s-lg><s-lg><s-l>तस्य संचरतो राजन्मण्डलावर्तने तदा ।</s-l><s-l>क्षुरप्रेण सुतीक्ष्णेन खड्गं चिच्छेद सुप्रभम् ॥ ३३ ॥</s-l></s-lg><s-lg><s-l>स च्छिन्नः सहसा भूमौ निपपात महानसिः ।</s-l><s-l>अवशस्य स्थितं हस्ते तं खड्गं सत्सरुं तदा ॥ ३४ ॥</s-l></s-lg><s-lg><s-l>छिन्नमाज्ञाय निस्त्रिंशमवप्लुत्य पदानि षट् ।</s-l><s-l>प्राविध्यत ततः शेषं सुतसोमो महारथः ॥ ३५ ॥</s-l></s-lg><s-lg><s-l>स च्छित्त्वा सगुणं चापं रणे तस्य महात्मनः ।</s-l><s-l>पपात धरणीं तूर्णं स्वर्णवज्रविभूषितः ।</s-l><s-l>सुतसोमस्ततोऽगच्छच्छ्रुतकीर्तेर्महारथम् ॥ ३६ ॥</s-l></s-lg><s-lg><s-l>सौबलोऽपि धनुर्गृह्य घोरमन्यत्सुदुःसहम् ।</s-l><s-l>अभ्ययात्पाण्डवानीकं निघ्नञ्शत्रुगणान्बहून् ॥ ३७ ॥</s-l></s-lg><s-lg><s-l>तत्र नादो महानासीत्पाण्डवानां विशां पते ।</s-l><s-l>सौबलं समरे दृष्ट्वा विचरन्तमभीतवत् ॥ ३८ ॥</s-l></s-lg><s-lg><s-l>तान्यनीकानि दृप्तानि शस्त्रवन्ति महान्ति च ।</s-l><s-l>द्राव्यमाणान्यदृश्यन्त सौबलेन महात्मना ॥ ३९ ॥</s-l></s-lg><s-lg><s-l>यथा दैत्यचमूं राजन्देवराजो ममर्द ह ।</s-l><s-l>तथैव पाण्डवीं सेनां सौबलेयो व्यनाशयत् ॥ ४० ॥</s-l></s-lg><s-lg><s-l>धृष्टद्युम्नं कृपो राजन्वारयामास संयुगे ।</s-l><s-l>यथा दृप्तं वने नागं शरभो वारयेद्युधि ॥ ४१ ॥</s-l></s-lg><s-lg><s-l>निरुद्धः पार्षतस्तेन गौतमेन बलीयसा ।</s-l><s-l>पदात्पदं विचलितुं नाशक्नोत्तत्र भारत ॥ ४२ ॥</s-l></s-lg><s-lg><s-l>गौतमस्य वपुर्दृष्ट्वा धृष्टद्युम्नरथं प्रति ।</s-l><s-l>वित्रेसुः सर्वभूतानि क्षयं प्राप्तं च मेनिरे ॥ ४३ ॥</s-l></s-lg><s-lg><s-l>तत्रावोचन्विमनसो रथिनः सादिनस्तथा ।</s-l><s-l>द्रोणस्य निधने नूनं संक्रुद्धो द्विपदां वरः ॥ ४४ ॥</s-l></s-lg><s-lg><s-l>शारद्वतो महातेजा दिव्यास्त्रविदुदारधीः ।</s-l><s-l>अपि स्वस्ति भवेदद्य धृष्टद्युम्नस्य गौतमात् ॥ ४५ ॥</s-l></s-lg><s-lg><s-l>अपीयं वाहिनी कृत्स्ना मुच्येत महतो भयात् ।</s-l><s-l>अप्ययं ब्राह्मणः सर्वान्न नो हन्यात्समागतान् ॥ ४६ ॥</s-l></s-lg><s-lg><s-l>यादृशं दृश्यते रूपमन्तकप्रतिमं भृशम् ।</s-l><s-l>गमिष्यत्यद्य पदवीं भारद्वाजस्य संयुगे ॥ ४७ ॥</s-l></s-lg><s-lg><s-l>आचार्यः क्षिप्रहस्तश्च विजयी च सदा युधि ।</s-l><s-l>अस्त्रवान्वीर्यसंपन्नः क्रोधेन च समन्वितः ॥ ४८ ॥</s-l></s-lg><s-lg><s-l>पार्षतश्च भृशं युद्धे विमुखोऽद्यापि लक्ष्यते ।</s-l><s-l>इत्येवं विविधा वाचस्तावकानां परैः सह ॥ ४९ ॥</s-l></s-lg><s-lg><s-l>विनिःश्वस्य ततः क्रुद्धः कृपः शारद्वतो नृप ।</s-l><s-l>पार्षतं छादयामास निश्चेष्टं सर्वमर्मसु ॥ ५० ॥</s-l></s-lg><s-lg><s-l>स वध्यमानः समरे गौतमेन महात्मना ।</s-l><s-l>कर्तव्यं न प्रजानाति मोहितः परमाहवे ॥ ५१ ॥</s-l></s-lg><s-lg><s-l>तमब्रवीत्ततो यन्ता कच्चित्क्षेमं नु पार्षत ।</s-l><s-l>ईदृशं व्यसनं युद्धे न ते दृष्टं कदाचन ॥ ५२ ॥</s-l></s-lg><s-lg><s-l>दैवयोगात्तु ते बाणा नातरन्मर्मभेदिनः ।</s-l><s-l>प्रेषिता द्विजमुख्येन मर्माण्युद्दिश्य सर्वशः ॥ ५३ ॥</s-l></s-lg><s-lg><s-l>व्यावर्तये तत्र रथं नदीवेगमिवार्णवात् ।</s-l><s-l>अवध्यं ब्राह्मणं मन्ये येन ते विक्रमो हतः ॥ ५४ ॥</s-l></s-lg><s-lg><s-l>धृष्टद्युम्नस्ततो राजञ्शनकैरब्रवीद्वचः ।</s-l><s-l>मुह्यते मे मनस्तात गात्रे स्वेदश्च जायते ॥ ५५ ॥</s-l></s-lg><s-lg><s-l>वेपथुं च शरीरे मे रोमहर्षं च पश्य वै ।</s-l><s-l>वर्जयन्ब्राह्मणं युद्धे शनैर्याहि यतोऽच्युतः ॥ ५६ ॥</s-l></s-lg><s-lg><s-l>अर्जुनं भीमसेनं वा समरे प्राप्य सारथे ।</s-l><s-l>क्षेममद्य भवेद्यन्तरिति मे नैष्ठिकी मतिः ॥ ५७ ॥</s-l></s-lg><s-lg><s-l>ततः प्रायान्महाराज सारथिस्त्वरयन्हयान् ।</s-l><s-l>यतो भीमो महेष्वासो युयुधे तव सैनिकैः ॥ ५८ ॥</s-l></s-lg><s-lg><s-l>प्रद्रुतं तु रथं दृष्ट्वा धृष्टद्युम्नस्य मारिष ।</s-l><s-l>किरञ्शरशतान्येव गौतमोऽनुययौ तदा ॥ ५९ ॥</s-l></s-lg><s-lg><s-l>शङ्खं च पूरयामास मुहुर्मुहुररिंदमः ।</s-l><s-l>पार्षतं प्राद्रवद्यन्तं महेन्द्र इव शम्बरम् ॥ ६० ॥</s-l></s-lg><s-lg><s-l>शिखण्डिनं तु समरे भीष्ममृत्युं दुरासदम् ।</s-l><s-l>हार्दिक्यो वारयामास स्मयन्निव मुहुर्मुहुः ॥ ६१ ॥</s-l></s-lg><s-lg><s-l>शिखण्डी च समासाद्य हृदिकानां महारथम् ।</s-l><s-l>पञ्चभिर्निशितैर्भल्लैर्जत्रुदेशे समार्दयत् ॥ ६२ ॥</s-l></s-lg><s-lg><s-l>कृतवर्मा तु संक्रुद्धो भित्त्वा षष्टिभिराशुगैः ।</s-l><s-l>धनुरेकेन चिच्छेद हसन्राजन्महारथः ॥ ६३ ॥</s-l></s-lg><s-lg><s-l>अथान्यद्धनुरादाय द्रुपदस्यात्मजो बली ।</s-l><s-l>तिष्ठ तिष्ठेति संक्रुद्धो हार्दिक्यं प्रत्यभाषत ॥ ६४ ॥</s-l></s-lg><s-lg><s-l>ततोऽस्य नवतिं बाणान्रुक्मपुङ्खान्सुतेजनान् ।</s-l><s-l>प्रेषयामास राजेन्द्र तेऽस्याभ्रश्यन्त वर्मणः ॥ ६५ ॥</s-l></s-lg><s-lg><s-l>वितथांस्तान्समालक्ष्य पतितांश्च महीतले ।</s-l><s-l>क्षुरप्रेण सुतीक्ष्णेन कार्मुकं चिच्छिदे बली ॥ ६६ ॥</s-l></s-lg><s-lg><s-l>अथैनं छिन्नधन्वानं भग्नशृङ्गमिवर्षभम् ।</s-l><s-l>अशीत्या मार्गणैः क्रुद्धो बाह्वोरुरसि चार्दयत् ॥ ६७ ॥</s-l></s-lg><s-lg><s-l>कृतवर्मा तु संक्रुद्धो मार्गणैः कृतविक्षतः ।</s-l><s-l>धनुरन्यत्समादाय समार्गणगणं प्रभो ।</s-l><s-l>शिखण्डिनं बाणवरैः स्कन्धदेशेऽभ्यताडयत् ॥ ६८ ॥</s-l></s-lg><s-lg><s-l>स्कन्धदेशे स्थितैर्बाणैः शिखण्डी च रराज ह ।</s-l><s-l>शाखाप्रतानैर्विमलैः सुमहान्स यथा द्रुमः ॥ ६९ ॥</s-l></s-lg><s-lg><s-l>तावन्योन्यं भृशं विद्ध्वा रुधिरेण समुक्षितौ ।</s-l><s-l>अन्योन्यशृङ्गाभिहतौ रेजतुर्वृषभाविव ॥ ७० ॥</s-l></s-lg><s-lg><s-l>अन्योन्यस्य वधे यत्नं कुर्वाणौ तौ महारथौ ।</s-l><s-l>रथाभ्यां चेरतुस्तत्र मण्डलानि सहस्रशः ॥ ७१ ॥</s-l></s-lg><s-lg><s-l>कृतवर्मा महाराज पार्षतं निशितैः शरैः ।</s-l><s-l>रणे विव्याध सप्तत्या स्वर्णपुङ्खैः शिलाशितैः ॥ ७२ ॥</s-l></s-lg><s-lg><s-l>ततोऽस्य समरे बाणं भोजः प्रहरतां वरः ।</s-l><s-l>जीवितान्तकरं घोरं व्यसृजत्त्वरयान्वितः ॥ ७३ ॥</s-l></s-lg><s-lg><s-l>स तेनाभिहतो राजन्मूर्छामाशु समाविशत् ।</s-l><s-l>ध्वजयष्टिं च सहसा शिश्रिये कश्मलावृतः ॥ ७४ ॥</s-l></s-lg><s-lg><s-l>अपोवाह रणात्तं तु सारथी रथिनां वरम् ।</s-l><s-l>हार्दिक्यशरसंतप्तं निःश्वसन्तं पुनः पुनः ॥ ७५ ॥</s-l></s-lg><s-lg><s-l>पराजिते ततः शूरे द्रुपदस्य सुते प्रभो ।</s-l><s-l>प्राद्रवत्पाण्डवी सेना वध्यमाना समन्ततः ॥ ७६ ॥</s-l></s-lg>