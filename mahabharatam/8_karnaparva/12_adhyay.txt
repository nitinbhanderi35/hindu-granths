<s-lg><s-l> धृतराष्ट्र उवाच ।</s-l><s-l>यथा संशप्तकैः सार्धमर्जुनस्याभवद्रणः ।</s-l><s-l>अन्येषां च मदीयानां पाण्डवैस्तद्ब्रवीहि मे ॥ १ ॥</s-l></s-lg><s-lg><s-l> संजय उवाच ।</s-l><s-l>शृणु राजन्यथावृत्तं संग्रामं ब्रुवतो मम ।</s-l><s-l>वीराणां शत्रुभिः सार्धं देहपाप्मप्रणाशनम् ॥ २ ॥</s-l></s-lg><s-lg><s-l>पार्थः संशप्तकगणं प्रविश्यार्णवसंनिभम् ।</s-l><s-l>व्यक्षोभयदमित्रघ्नो महावात इवार्णवम् ॥ ३ ॥</s-l></s-lg><s-lg><s-l>शिरांस्युन्मथ्य वीराणां शितैर्भल्लैर्धनंजयः ।</s-l><s-l>पूर्णचन्द्राभवक्त्राणि स्वक्षिभ्रूदशनानि च ।</s-l><s-l>संतस्तार क्षितिं क्षिप्रं विनालैर्नलिनैरिव ॥ ४ ॥</s-l></s-lg><s-lg><s-l>सुवृत्तानायतान्पुष्टांश्चन्दनागुरुभूषितान् ।</s-l><s-l>सायुधान्सतनुत्राणान्पञ्चास्योरगसंनिभान् ।</s-l><s-l>बाहून्क्षुरैरमित्राणां विचकर्तार्जुनो रणे ॥ ५ ॥</s-l></s-lg><s-lg><s-l>धुर्यान्धुर्यतरान्सूतान्ध्वजांश्चापानि सायकान् ।</s-l><s-l>पाणीनरत्नीनसकृद्भल्लैश्चिच्छेद पाण्डवः ॥ ६ ॥</s-l></s-lg><s-lg><s-l>द्विपान्हयान्रथांश्चैव सारोहानर्जुनो रणे ।</s-l><s-l>शरैरनेकसाहस्रै राजन्निन्ये यमक्षयम् ॥ ७ ॥</s-l></s-lg><s-lg><s-l>तं प्रवीरं प्रतीयाता नर्दमाना इवर्षभाः ।</s-l><s-l>वाशितार्थमभिक्रुद्धा हुंकृत्वा चाभिदुद्रुवुः ।</s-l><s-l>निघ्नन्तमभिजघ्नुस्ते शरैः शृङ्गैरिवर्षभाः ॥ ८ ॥</s-l></s-lg><s-lg><s-l>तस्य तेषां च तद्युद्धमभवल्लोमहर्षणम् ।</s-l><s-l>त्रैलोक्यविजये यादृग्दैत्यानां सह वज्रिणा ॥ ९ ॥</s-l></s-lg><s-lg><s-l>अस्त्रैरस्त्राणि संवार्य द्विषतां सर्वतोऽर्जुनः ।</s-l><s-l>इषुभिर्बहुभिस्तूर्णं विद्ध्वा प्राणान्ररास सः ॥ १० ॥</s-l></s-lg><s-lg><s-l>छिन्नत्रिवेणुचक्राक्षान्हतयोधाश्वसारथीन् ।</s-l><s-l>विध्वस्तायुधतूणीरान्समुन्मथितकेतनान् ॥ ११ ॥</s-l></s-lg><s-lg><s-l>संछिन्नयोक्त्ररश्मीकान्वित्रिवेणून्विकूबरान् ।</s-l><s-l>विध्वस्तबन्धुरयुगान्विशस्तायुधमण्डलान् ।</s-l><s-l>रथान्विशकलीकुर्वन्महाभ्राणीव मारुतः ॥ १२ ॥</s-l></s-lg><s-lg><s-l>विस्मापयन्प्रेक्षणीयं द्विषातां भयवर्धनम् ।</s-l><s-l>महारथसहस्रस्य समं कर्मार्जुनोऽकरोत् ॥ १३ ॥</s-l></s-lg><s-lg><s-l>सिद्धदेवर्षिसंघाश्च चारणाश्चैव तुष्टुवुः ।</s-l><s-l>देवदुन्दुभयो नेदुः पुष्पवर्षाणि चापतन् ।</s-l><s-l>केशवार्जुनयोर्मूर्ध्नि प्राह वाक्चाशरीरिणी ॥ १४ ॥</s-l></s-lg><s-lg><s-l>चन्द्रार्कानिलवह्नीनां कान्तिदीप्तिबलद्युतीः ।</s-l><s-l>यौ सदा बिभ्रतुर्वीरौ ताविमौ केशवार्जुनौ ॥ १५ ॥</s-l></s-lg><s-lg><s-l>ब्रह्मेशानाविवाजय्यौ वीरावेकरथे स्थितौ ।</s-l><s-l>सर्वभूतवरौ वीरौ नरनारायणावुभौ ॥ १६ ॥</s-l></s-lg><s-lg><s-l>इत्येतन्महदाश्चर्यं दृष्ट्वा श्रुत्वा च भारत ।</s-l><s-l>अश्वत्थामा सुसंयत्तः कृष्णावभ्यद्रवद्रणे ॥ १७ ॥</s-l></s-lg><s-lg><s-l>अथ पाण्डवमस्यन्तं यमकालान्तकाञ्शरान् ।</s-l><s-l>सेषुणा पाणिनाहूय हसन्द्रौणिरथाब्रवीत् ॥ १८ ॥</s-l></s-lg><s-lg><s-l>यदि मां मन्यसे वीर प्राप्तमर्हमिवातिथिम् ।</s-l><s-l>ततः सर्वात्मनाद्य त्वं युद्धातिथ्यं प्रयच्छ मे ॥ १९ ॥</s-l></s-lg><s-lg><s-l>एवमाचार्यपुत्रेण समाहूतो युयुत्सया ।</s-l><s-l>बहु मेनेऽर्जुनोऽऽत्मानमिदं चाह जनार्दनम् ॥ २० ॥</s-l></s-lg><s-lg><s-l>संशप्तकाश्च मे वध्या द्रौणिराह्वयते च माम् ।</s-l><s-l>यदत्रानन्तरं प्राप्तं प्रशाधि त्वं महाभुज ॥ २१ ॥</s-l></s-lg><s-lg><s-l>एवमुक्तोऽवहत्पार्थं कृष्णो द्रोणात्मजान्तिकम् ।</s-l><s-l>जैत्रेण विधिनाहूतं वायुरिन्द्रमिवाध्वरे ॥ २२ ॥</s-l></s-lg><s-lg><s-l>तमामन्त्र्यैकमनसा केशवो द्रौणिमब्रवीत् ।</s-l><s-l>अश्वत्थामन्स्थिरो भूत्वा प्रहराशु सहस्व च ॥ २३ ॥</s-l></s-lg><s-lg><s-l>निर्वेष्टुं भर्तृपिण्डं हि कालोऽयमुपजीविनाम् ।</s-l><s-l>सूक्ष्मो विवादो विप्राणां स्थूलौ क्षात्रौ जयाजयौ ॥ २४ ॥</s-l></s-lg><s-lg><s-l>यां न संक्षमसे मोहाद्दिव्यां पार्थस्य सत्क्रियाम् ।</s-l><s-l>तामाप्तुमिच्छन्युध्यस्व स्थिरो भूत्वाद्य पाण्डवम् ॥ २५ ॥</s-l></s-lg><s-lg><s-l>इत्युक्तो वासुदेवेन तथेत्युक्त्वा द्विजोत्तमः ।</s-l><s-l>विव्याध केशवं षष्ट्या नाराचैरर्जुनं त्रिभिः ॥ २६ ॥</s-l></s-lg><s-lg><s-l>तस्यार्जुनः सुसंक्रुद्धस्त्रिभिर्भल्लैः शरासनम् ।</s-l><s-l>चिच्छेदाथान्यदादत्त द्रौणिर्घोरतरं धनुः ॥ २७ ॥</s-l></s-lg><s-lg><s-l>सज्यं कृत्वा निमेषात्तद्विव्याधार्जुनकेशवौ ।</s-l><s-l>त्रिभिः शरैर्वासुदेवं सहस्रेण च पाण्डवम् ॥ २८ ॥</s-l></s-lg><s-lg><s-l>ततः शरसहस्राणि प्रयुतान्यर्बुदानि च ।</s-l><s-l>ससृजे द्रौणिरायस्तः संस्तभ्य च रणेऽर्जुनम् ॥ २९ ॥</s-l></s-lg><s-lg><s-l>इषुधेर्धनुषो ज्याया अङ्गुलीभ्यश्च मारिष ।</s-l><s-l>बाह्वोः कराभ्यामुरसो वदनघ्राणनेत्रतः ॥ ३० ॥</s-l></s-lg><s-lg><s-l>कर्णाभ्यां शिरसोऽङ्गेभ्यो लोमवर्त्मभ्य एव च ।</s-l><s-l>रथध्वजेभ्यश्च शरा निष्पेतुर्ब्रह्मवादिनः ॥ ३१ ॥</s-l></s-lg><s-lg><s-l>शरजालेन महता विद्ध्वा केशवपाण्डवौ ।</s-l><s-l>ननाद मुदितो द्रौणिर्महामेघौघनिस्वनः ॥ ३२ ॥</s-l></s-lg><s-lg><s-l>तस्य नानदतः श्रुत्वा पाण्डवोऽच्युतमब्रवीत् ।</s-l><s-l>पश्य माधव दौरात्म्यं द्रोणपुत्रस्य मां प्रति ॥ ३३ ॥</s-l></s-lg><s-lg><s-l>वधप्राप्तौ मन्यते नौ प्रवेश्य शरवेश्मनि ।</s-l><s-l>एषोऽस्य हन्मि संकल्पं शिक्षया च बलेन च ॥ ३४ ॥</s-l></s-lg><s-lg><s-l>अश्वत्थाम्नः शरानस्तांश्छित्त्वैकैकं त्रिधा त्रिधा ।</s-l><s-l>व्यधमद्भरतश्रेष्ठो नीहारमिव मारुतः ॥ ३५ ॥</s-l></s-lg><s-lg><s-l>ततः संशप्तकान्भूयः साश्वसूतरथद्विपान् ।</s-l><s-l>ध्वजपत्तिगणानुग्रैर्बाणैर्विव्याध पाण्डवः ॥ ३६ ॥</s-l></s-lg><s-lg><s-l>ये ये ददृशिरे तत्र यद्यद्रूपं यथा यथा ।</s-l><s-l>ते ते तत्तच्छरैर्व्याप्तं मेनिरेऽऽत्मानमेव च ॥ ३७ ॥</s-l></s-lg><s-lg><s-l>ते गाण्डीवप्रणुदिता नानारूपाः पतत्रिणः ।</s-l><s-l>क्रोशे साग्रे स्थितान्घ्नन्ति द्विपांश्च पुरुषान्रणे ॥ ३८ ॥</s-l></s-lg><s-lg><s-l>भल्लैश्छिन्नाः कराः पेतुः करिणां मदकर्षिणाम् ।</s-l><s-l>छिन्ना यथा परशुभिः प्रवृद्धाः शरदि द्रुमाः ॥ ३९ ॥</s-l></s-lg><s-lg><s-l>पश्चात्तु शैलवत्पेतुस्ते गजाः सह सादिभिः ।</s-l><s-l>वज्रिवज्रप्रमथिता यथैवाद्रिचयास्तथा ॥ ४० ॥</s-l></s-lg><s-lg><s-l>गन्धर्वनगराकारान्विधिवत्कल्पितान्रथान् ।</s-l><s-l>विनीतजवनान्युक्तानास्थितान्युद्धदुर्मदान् ॥ ४१ ॥</s-l></s-lg><s-lg><s-l>शरैर्विशकलीकुर्वन्नमित्रानभ्यवीवृषत् ।</s-l><s-l>अलंकृतानश्वसादीन्पत्तींश्चाहन्धनंजयः ॥ ४२ ॥</s-l></s-lg><s-lg><s-l>धनंजययुगान्तार्कः संशप्तकमहार्णवम् ।</s-l><s-l>व्यशोषयत दुःशोषं तीव्रैः शरगभस्तिभिः ॥ ४३ ॥</s-l></s-lg><s-lg><s-l>पुनर्द्रौणिमहाशैलं नाराचैः सूर्यसंनिभैः ।</s-l><s-l>निर्बिभेद महावेगैस्त्वरन्वज्रीव पर्वतम् ॥ ४४ ॥</s-l></s-lg><s-lg><s-l>तमाचार्यसुतः क्रुद्धः साश्वयन्तारमाशुगैः ।</s-l><s-l>युयुत्सुर्नाशकद्योद्धुं पार्थस्तानन्तराच्छिनत् ॥ ४५ ॥</s-l></s-lg><s-lg><s-l>ततः परमसंक्रुद्धः काण्डकोशानवासृजत् ।</s-l><s-l>अश्वत्थामाभिरूपाय गृहानतिथये यथा ॥ ४६ ॥</s-l></s-lg><s-lg><s-l>अथ संशप्तकांस्त्यक्त्वा पाण्डवो द्रौणिमभ्ययात् ।</s-l><s-l>अपाङ्क्तेयमिव त्यक्त्वा दाता पाङ्क्तेयमर्थिनम् ॥ ४७ ॥</s-l></s-lg><s-lg><s-l>ततः समभवद्युद्धं शुक्राङ्गिरसवर्चसोः ।</s-l><s-l>नक्षत्रमभितो व्योम्नि शुक्राङ्गिरसयोरिव ॥ ४८ ॥</s-l></s-lg><s-lg><s-l>संतापयन्तावन्योन्यं दीप्तैः शरगभस्तिभिः ।</s-l><s-l>लोकत्रासकरावास्तां विमार्गस्थौ ग्रहाविव ॥ ४९ ॥</s-l></s-lg><s-lg><s-l>ततोऽविध्यद्भ्रुवोर्मध्ये नाराचेनार्जुनो भृशम् ।</s-l><s-l>स तेन विबभौ द्रौणिरूर्ध्वरश्मिर्यथा रविः ॥ ५० ॥</s-l></s-lg><s-lg><s-l>अथ कृष्णौ शरशतैरश्वत्थाम्नार्दितौ भृशम् ।</s-l><s-l>सरश्मिजालनिकरौ युगान्तार्काविवासतुः ॥ ५१ ॥</s-l></s-lg><s-lg><s-l>ततोऽर्जुनः सर्वतोधारमस्त्रमवासृजद्वासुदेवाभिगुप्तः ।</s-l><s-l>द्रौणायनिं चाभ्यहनत्पृषत्कैर्वज्राग्निवैवस्वतदण्डकल्पैः ॥ ५२ ॥</s-l></s-lg><s-lg><s-l>स केशवं चार्जुनं चातितेजा विव्याध मर्मस्वतिरौद्रकर्मा ।</s-l><s-l>बाणैः सुमुक्तैरतितीव्रवेगैर्यैराहतो मृत्युरपि व्यथेत ॥ ५३ ॥</s-l></s-lg><s-lg><s-l>द्रौणेरिषूनर्जुनः संनिवार्य व्यायच्छतस्तद्द्विगुणैः सुपुङ्खैः ।</s-l><s-l>तं साश्वसूतध्वजमेकवीरमावृत्य संशप्तकसैन्यमार्छत् ॥ ५४ ॥</s-l></s-lg><s-lg><s-l>धनूंषि बाणानिषुधीर्धनुर्ज्याः पाणीन्भुजान्पाणिगतं च शस्त्रम् ।</s-l><s-l>छत्राणि केतूंस्तुरगानथैषां वस्त्राणि माल्यान्यथ भूषणानि ॥ ५५ ॥</s-l></s-lg><s-lg><s-l>चर्माणि वर्माणि मनोरथांश्च प्रियाणि सर्वाणि शिरांसि चैव ।</s-l><s-l>चिच्छेद पार्थो द्विषतां प्रमुक्तैर्बाणैः स्थितानामपराङ्मुखानाम् ॥ ५६ ॥</s-l></s-lg><s-lg><s-l>सुकल्पिताः स्यन्दनवाजिनागाः समास्थिताः कृतयत्नैर्नृवीरैः ।</s-l><s-l>पार्थेरितैर्बाणगणैर्निरस्तास्तैरेव सार्धं नृवरैर्निपेतुः ॥ ५७ ॥</s-l></s-lg><s-lg><s-l>पद्मार्कपूर्णेन्दुसमाननानि किरीटमालामुकुटोत्कटानि ।</s-l><s-l>भल्लार्धचन्द्रक्षुरहिंसितानि प्रपेतुरुर्व्यां नृशिरांस्यजस्रम् ॥ ५८ ॥</s-l></s-lg><s-lg><s-l>अथ द्विपैर्देवपतिद्विपाभैर्देवारिदर्पोल्बणमन्युदर्पैः ।</s-l><s-l>कलिङ्गवङ्गाङ्गनिषादवीरा जिघांसवः पाण्डवमभ्यधावन् ॥ ५९ ॥</s-l></s-lg><s-lg><s-l>तेषां द्विपानां विचकर्त पार्थो वर्माणि मर्माणि करान्नियन्तॄन् ।</s-l><s-l>ध्वजाः पताकाश्च ततः प्रपेतुर्वज्राहतानीव गिरेः शिरांसि ॥ ६० ॥</s-l></s-lg><s-lg><s-l>तेषु प्ररुग्णेषु गुरोस्तनूजं बाणैः किरीटी नवसूर्यवर्णैः ।</s-l><s-l>प्रच्छादयामास महाभ्रजालैर्वायुः समुद्युक्तमिवांशुमन्तम् ॥ ६१ ॥</s-l></s-lg><s-lg><s-l>ततोऽर्जुनेषूनिषुभिर्निरस्य द्रौणिः शरैरर्जुनवासुदेवौ ।</s-l><s-l>प्रच्छादयित्व दिवि चन्द्रसूर्यौ ननाद सोऽम्भोद इवातपान्ते ॥ ६२ ॥</s-l></s-lg><s-lg><s-l>तमर्जुनस्तांश्च पुनस्त्वदीयानभ्यर्दितस्तैरविकृत्तशस्त्रैः ।</s-l><s-l>बाणान्धकारं सहसैव कृत्वा विव्याध सर्वानिषुभिः सुपुङ्खैः ॥ ६३ ॥</s-l></s-lg><s-lg><s-l>नाप्याददत्संदधन्नैव मुञ्चन्बाणान्रणेऽदृश्यत सव्यसाची ।</s-l><s-l>हतांश्च नागांस्तुरगान्पदातीन्संस्यूतदेहान्ददृशू रथांश्च ॥ ६४ ॥</s-l></s-lg><s-lg><s-l>संधाय नाराचवरान्दशाशु द्रौणिस्त्वरन्नेकमिवोत्ससर्ज ।</s-l><s-l>तेषां च पञ्चार्जुनमभ्यविध्यन्पञ्चाच्युतं निर्बिभिदुः सुमुक्ताः ॥ ६५ ॥</s-l></s-lg><s-lg><s-l>तैराहतौ सर्वमनुष्यमुख्यावसृक्क्षरन्तौ धनदेन्द्रकल्पौ ।</s-l><s-l>समाप्तविद्येन यथाभिभूतौ हतौ स्विदेतौ किमु मेनिरेऽन्ये ॥ ६६ ॥</s-l></s-lg><s-lg><s-l>अथार्जुनं प्राह दशार्हनाथः प्रमाद्यसे किं जहि योधमेतम् ।</s-l><s-l>कुर्याद्धि दोषं समुपेक्षितोऽसौ कष्टो भवेद्व्याधिरिवाक्रियावान् ॥ ६७ ॥</s-l></s-lg><s-lg><s-l>तथेति चोक्त्वाच्युतमप्रमादी द्रौणिं प्रयत्नादिषुभिस्ततक्ष ।</s-l><s-l>छित्त्वाश्वरश्मींस्तुरगानविध्यत्ते तं रणादूहुरतीव दूरम् ॥ ६८ ॥</s-l></s-lg><s-lg><s-l>आवृत्य नेयेष पुनस्तु युद्धं पार्थेन सार्धं मतिमान्विमृश्य ।</s-l><s-l>जानञ्जयं नियतं वृष्णिवीरे धनंजये चाङ्गिरसां वरिष्ठः ॥ ६९ ॥</s-l></s-lg><s-lg><s-l>प्रतीपकाये तु रणादश्वत्थाम्नि हृते हयैः ।</s-l><s-l>मन्त्रौषधिक्रियादानैर्व्याधौ देहादिवाहृते ॥ ७० ॥</s-l></s-lg><s-lg><s-l>संशप्तकानभिमुखौ प्रयातौ केशवार्जुनौ ।</s-l><s-l>वातोद्धूतपताकेन स्यन्दनेनौघनादिना ॥ ७१ ॥</s-l></s-lg>