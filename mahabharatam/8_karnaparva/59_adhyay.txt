<s-lg><s-l> संजय उवाच ।</s-l><s-l>तं तु यान्तं महावेगैरश्वैः कपिवरध्वजम् ।</s-l><s-l>युद्धायाभ्यद्रवन्वीराः कुरूणां नवती रथाः ।</s-l><s-l>परिवव्रुर्नरव्याघ्रा नरव्याघ्रं रणेऽर्जुनम् ॥ १ ॥</s-l></s-lg><s-lg><s-l>कृष्णः श्वेतान्महावेगानश्वान्कनकभूषणान् ।</s-l><s-l>मुक्ताजालप्रतिच्छन्नान्प्रैषीत्कर्णरथं प्रति ॥ २ ॥</s-l></s-lg><s-lg><s-l>ततः कर्णरथं यान्तमरीन्घ्नन्तं धनंजयम् ।</s-l><s-l>बाणवर्षैरभिघ्नन्तः संशप्तकरथा ययुः ॥ ३ ॥</s-l></s-lg><s-lg><s-l>त्वरमाणांस्तु तान्सर्वान्ससूतेष्वसनध्वजान् ।</s-l><s-l>जघान नवतिं वीरानर्जुनो निशितैः शरैः ॥ ४ ॥</s-l></s-lg><s-lg><s-l>तेऽपतन्त हता बाणैर्नानारूपैः किरीटिना ।</s-l><s-l>सविमाना यथा सिद्धाः स्वर्गात्पुण्यक्षये तथा ॥ ५ ॥</s-l></s-lg><s-lg><s-l>ततः सरथनागाश्वाः कुरवः कुरुसत्तम ।</s-l><s-l>निर्भया भरतश्रेष्ठमभ्यवर्तन्त फल्गुनम् ॥ ६ ॥</s-l></s-lg><s-lg><s-l>तदायस्तममुक्तास्त्रमुदीर्णवरवारणम् ।</s-l><s-l>पुत्राणां ते महत्सैन्यं समरौत्सीद्धनंजयः ॥ ७ ॥</s-l></s-lg><s-lg><s-l>शक्त्यृष्टितोमरप्रासैर्गदानिस्त्रिंशसायकैः ।</s-l><s-l>प्राच्छादयन्महेष्वासाः कुरवः कुरुनन्दनम् ॥ ८ ॥</s-l></s-lg><s-lg><s-l>तां कुरूणां प्रविततां शस्त्रवृष्टिं समुद्यताम् ।</s-l><s-l>व्यधमत्पाण्डवो बाणैस्तमः सूर्य इवांशुभिः ॥ ९ ॥</s-l></s-lg><s-lg><s-l>ततो म्लेच्छाः स्थितैर्मत्तैस्त्रयोदशशतैर्गजैः ।</s-l><s-l>पार्श्वतोऽभ्यहनन्पार्थं तव पुत्रस्य शासनात् ॥ १० ॥</s-l></s-lg><s-lg><s-l>कर्णिनालीकनाराचैस्तोमरैः प्रासशक्तिभिः ।</s-l><s-l>कम्पनैर्भिण्डिपालैश्च रथस्थं पार्थमार्दयन् ॥ ११ ॥</s-l></s-lg><s-lg><s-l>तामस्त्रवृष्टिं प्रहितां द्विपस्थैर्यवनैः स्मयन् ।</s-l><s-l>चिच्छेद निशितैर्भल्लैरर्धचन्द्रैश्च फल्गुनः ॥ १२ ॥</s-l></s-lg><s-lg><s-l>अथ तान्द्विरदान्सर्वान्नानालिङ्गैर्महाशरैः ।</s-l><s-l>सपताकान्सहारोहान्गिरीन्वज्रैरिवाभिनत् ॥ १३ ॥</s-l></s-lg><s-lg><s-l>ते हेमपुङ्खैरिषुभिराचिता हेममालिनः ।</s-l><s-l>हताः पेतुर्महानागाः साग्निज्वाला इवाद्रयः ॥ १४ ॥</s-l></s-lg><s-lg><s-l>ततो गाण्डीवनिर्घोषो महानासीद्विशां पते ।</s-l><s-l>स्तनतां कूजतां चैव मनुष्यगजवाजिनाम् ॥ १५ ॥</s-l></s-lg><s-lg><s-l>कुञ्जराश्च हता राजन्प्राद्रवंस्ते समन्ततः ।</s-l><s-l>अश्वाश्च पर्यधावन्त हतारोहा दिशो दश ॥ १६ ॥</s-l></s-lg><s-lg><s-l>रथा हीना महाराज रथिभिर्वाजिभिस्तथा ।</s-l><s-l>गन्धर्वनगराकारा दृश्यन्ते स्म सहस्रशः ॥ १७ ॥</s-l></s-lg><s-lg><s-l>अश्वारोहा महाराज धावमानास्ततस्ततः ।</s-l><s-l>तत्र तत्रैव दृश्यन्ते पतिताः पार्थसायकैः ॥ १८ ॥</s-l></s-lg><s-lg><s-l>तस्मिन्क्षणे पाण्डवस्य बाह्वोर्बलमदृश्यत ।</s-l><s-l>यत्सादिनो वारणांश्च रथांश्चैकोऽजयद्युधि ॥ १९ ॥</s-l></s-lg><s-lg><s-l>ततस्त्र्यङ्गेण महता बलेन भरतर्षभ ।</s-l><s-l>दृष्ट्वा परिवृतं राजन्भीमसेनः किरीटिनम् ॥ २० ॥</s-l></s-lg><s-lg><s-l>हतावशेषानुत्सृज्य त्वदीयान्कतिचिद्रथान् ।</s-l><s-l>जवेनाभ्यद्रवद्राजन्धनंजयरथं प्रति ॥ २१ ॥</s-l></s-lg><s-lg><s-l>ततस्तत्प्राद्रवत्सैन्यं हतभूयिष्ठमातुरम् ।</s-l><s-l>दृष्ट्वा यदर्जुनं भीमो जगाम भ्रातरं प्रति ॥ २२ ॥</s-l></s-lg><s-lg><s-l>हतावशिष्टांस्तुरगानर्जुनेन महाजवान् ।</s-l><s-l>भीमो व्यधमदभ्रान्तो गदापाणिर्महाहवे ॥ २३ ॥</s-l></s-lg><s-lg><s-l>कालरात्रिमिवात्युग्रां नरनागाश्वभोजनाम् ।</s-l><s-l>प्राकाराट्टपुरद्वारदारणीमतिदारुणाम् ॥ २४ ॥</s-l></s-lg><s-lg><s-l>ततो गदां नृनागाश्वेष्वाशु भीमो व्यवासृजत् ।</s-l><s-l>सा जघान बहूनश्वानश्वारोहांश्च मारिष ॥ २५ ॥</s-l></s-lg><s-lg><s-l>कांस्यायसतनुत्रांस्तान्नरानश्वांश्च पाण्डवः ।</s-l><s-l>पोथयामास गदया सशब्दं तेऽपतन्हताः ॥ २६ ॥</s-l></s-lg><s-lg><s-l>हत्वा तु तद्गजानीकं भीमसेनो महाबलः ।</s-l><s-l>पुनः स्वरथमास्थाय पृष्ठतोऽर्जुनमन्वगात् ॥ २७ ॥</s-l></s-lg><s-lg><s-l>हतं पराङ्मुखप्रायं निरुत्साहं परं बलम् ।</s-l><s-l>व्यालम्बत महाराज प्रायशः शस्त्रवेष्टितम् ॥ २८ ॥</s-l></s-lg><s-lg><s-l>विलम्बमानं तत्सैन्यमप्रगल्भमवस्थितम् ।</s-l><s-l>दृष्ट्वा प्राच्छादयद्बाणैरर्जुनः प्राणतापनैः ॥ २९ ॥</s-l></s-lg><s-lg><s-l>ततः कुरूणामभवदार्तनादो महामृधे ।</s-l><s-l>रथाश्वनागासुहरैर्वध्यतामर्जुनेषुभिः ॥ ३० ॥</s-l></s-lg><s-lg><s-l>हाहाकृतं भृशं तस्थौ लीयमानं परस्परम् ।</s-l><s-l>अलातचक्रवत्सैन्यं तदाभ्रमत तावकम् ॥ ३१ ॥</s-l></s-lg><s-lg><s-l>आदीप्तं तव तत्सैन्यं शरैश्छिन्नतनुच्छदम् ।</s-l><s-l>आसीत्स्वशोणितक्लिन्नं फुल्लाशोकवनं यथा ॥ ३२ ॥</s-l></s-lg><s-lg><s-l>तद्दृष्ट्वा कुरवस्तत्र विक्रान्तं सव्यसाचिनः ।</s-l><s-l>निराशाः समपद्यन्त सर्वे कर्णस्य जीविते ॥ ३३ ॥</s-l></s-lg><s-lg><s-l>अविषह्यं तु पार्थस्य शरसंपातमाहवे ।</s-l><s-l>मत्वा न्यवर्तन्कुरवो जिता गाण्डीवधन्वना ॥ ३४ ॥</s-l></s-lg><s-lg><s-l>ते हित्वा समरे पार्थं वध्यमानाश्च सायकैः ।</s-l><s-l>प्रदुद्रुवुर्दिशो भीताश्चुक्रुशुश्चापि सूतजम् ॥ ३५ ॥</s-l></s-lg><s-lg><s-l>अभ्यद्रवत तान्पार्थः किरञ्शरशतान्बहून् ।</s-l><s-l>हर्षयन्पाण्डवान्योधान्भीमसेनपुरोगमान् ॥ ३६ ॥</s-l></s-lg><s-lg><s-l>पुत्रास्तु ते महाराज जग्मुः कर्णरथं प्रति ।</s-l><s-l>अगाधे मज्जतां तेषां द्वीपः कर्णोऽभवत्तदा ॥ ३७ ॥</s-l></s-lg><s-lg><s-l>कुरवो हि महाराज निर्विषाः पन्नगा इव ।</s-l><s-l>कर्णमेवोपलीयन्त भयाद्गाण्डीवधन्वनः ॥ ३८ ॥</s-l></s-lg><s-lg><s-l>यथा सर्वाणि भूतानि मृत्योर्भीतानि भारत ।</s-l><s-l>धर्ममेवोपलीयन्ते कर्मवन्ति हि यानि च ॥ ३९ ॥</s-l></s-lg><s-lg><s-l>तथा कर्णं महेष्वासं पुत्रास्तव नराधिप ।</s-l><s-l>उपालीयन्त संत्रासात्पाण्डवस्य महात्मनः ॥ ४० ॥</s-l></s-lg><s-lg><s-l>ताञ्शोणितपरिक्लिन्नान्विषमस्थाञ्शरातुरान् ।</s-l><s-l>मा भैष्टेत्यब्रवीत्कर्णो ह्यभितो मामितेति च ॥ ४१ ॥</s-l></s-lg><s-lg><s-l>संभग्नं हि बलं दृष्ट्वा बलात्पार्थेन तावकम् ।</s-l><s-l>धनुर्विस्फारयन्कर्णस्तस्थौ शत्रुजिघांसया ।</s-l><s-l>पाञ्चालान्पुनराधावत्पश्यतः सव्यसाचिनः ॥ ४२ ॥</s-l></s-lg><s-lg><s-l>ततः क्षणेन क्षितिपाः क्षतजप्रतिमेक्षणाः ।</s-l><s-l>कर्णं ववर्षुर्बाणौघैर्यथा मेघा महीधरम् ॥ ४३ ॥</s-l></s-lg><s-lg><s-l>ततः शरसहस्राणि कर्णमुक्तानि मारिष ।</s-l><s-l>व्ययोजयन्त पाञ्चालान्प्राणैः प्राणभृतां वर ॥ ४४ ॥</s-l></s-lg><s-lg><s-l>ततो रणो महानासीत्पाञ्चालानां विशां पते ।</s-l><s-l>वध्यतां सूतपुत्रेण मित्रार्थेऽमित्रघातिनाम् ॥ ४५ ॥</s-l></s-lg>