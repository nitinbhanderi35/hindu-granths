<s-lg><s-l> संजय उवाच ।</s-l><s-l>ततः कर्णो महेष्वासः पाण्डवानामनीकिनीम् ।</s-l><s-l>जघान समरे शूरः शरैः संनतपर्वभिः ॥ १ ॥</s-l></s-lg><s-lg><s-l>तथैव पाण्डवा राजंस्तव पुत्रस्य वाहिनीम् ।</s-l><s-l>कर्णस्य प्रमुखे क्रुद्धा विनिजघ्नुर्महारथाः ॥ २ ॥</s-l></s-lg><s-lg><s-l>कर्णो राजन्महाबाहुर्न्यवधीत्पाण्डवीं चमूम् ।</s-l><s-l>नाराचैरर्करश्म्याभैः कर्मारपरिमार्जितैः ॥ ३ ॥</s-l></s-lg><s-lg><s-l>तत्र भारत कर्णेन नाराचैस्ताडिता गजाः ।</s-l><s-l>नेदुः सेदुश्च मम्लुश्च बभ्रमुश्च दिशो दश ॥ ४ ॥</s-l></s-lg><s-lg><s-l>वध्यमाने बले तस्मिन्सूतपुत्रेण मारिष ।</s-l><s-l>नकुलोऽभ्यद्रवत्तूर्णं सूतपुत्रं महारणे ॥ ५ ॥</s-l></s-lg><s-lg><s-l>भीमसेनस्तथा द्रौणिं कुर्वाणं कर्म दुष्करम् ।</s-l><s-l>विन्दानुविन्दौ कैकेयौ सात्यकिः समवारयत् ॥ ६ ॥</s-l></s-lg><s-lg><s-l>श्रुतकर्माणमायान्तं चित्रसेनो महीपतिः ।</s-l><s-l>प्रतिविन्ध्यं तथा चित्रश्चित्रकेतनकार्मुकः ॥ ७ ॥</s-l></s-lg><s-lg><s-l>दुर्योधनस्तु राजानं धर्मपुत्रं युधिष्ठिरम् ।</s-l><s-l>संशप्तकगणान्क्रुद्धो अभ्यधावद्धनंजयः ॥ ८ ॥</s-l></s-lg><s-lg><s-l>धृष्टद्युम्नः कृपं चाथ तस्मिन्वीरवरक्षये ।</s-l><s-l>शिखण्डी कृतवर्माणं समासादयदच्युतम् ॥ ९ ॥</s-l></s-lg><s-lg><s-l>श्रुतकीर्तिस्तथा शल्यं माद्रीपुत्रः सुतं तव ।</s-l><s-l>दुःशासनं महाराज सहदेवः प्रतापवान् ॥ १० ॥</s-l></s-lg><s-lg><s-l>केकयौ सात्यकिं युद्धे शरवर्षेण भास्वता ।</s-l><s-l>सात्यकिः केकयौ चैव छादयामास भारत ॥ ११ ॥</s-l></s-lg><s-lg><s-l>तावेनं भ्रातरौ वीरं जघ्नतुर्हृदये भृशम् ।</s-l><s-l>विषाणाभ्यां यथा नागौ प्रतिनागं महाहवे ॥ १२ ॥</s-l></s-lg><s-lg><s-l>शरसंभिन्नवर्माणौ तावुभौ भ्रातरौ रणे ।</s-l><s-l>सात्यकिं सत्यकर्माणं राजन्विव्यधतुः शरैः ॥ १३ ॥</s-l></s-lg><s-lg><s-l>तौ सात्यकिर्महाराज प्रहसन्सर्वतोदिशम् ।</s-l><s-l>छादयञ्शरवर्षेण वारयामास भारत ॥ १४ ॥</s-l></s-lg><s-lg><s-l>वार्यमाणौ ततस्तौ तु शैनेयशरवृष्टिभिः ।</s-l><s-l>शैनेयस्य रथं तूर्णं छादयामासतुः शरैः ॥ १५ ॥</s-l></s-lg><s-lg><s-l>तयोस्तु धनुषी चित्रे छित्त्वा शौरिर्महाहवे ।</s-l><s-l>अथ तौ सायकैस्तीक्ष्णैश्छादयामास दुःसहैः ॥ १६ ॥</s-l></s-lg><s-lg><s-l>अथान्ये धनुषी मृष्टे प्रगृह्य च महाशरान् ।</s-l><s-l>सात्यकिं पूरयन्तौ तौ चेरतुर्लघु सुष्ठु च ॥ १७ ॥</s-l></s-lg><s-lg><s-l>ताभ्यां मुक्ता महाबाणाः कङ्कबर्हिणवाससः ।</s-l><s-l>द्योतयन्तो दिशः सर्वाः संपेतुः स्वर्णभूषणाः ॥ १८ ॥</s-l></s-lg><s-lg><s-l>बाणान्धकारमभवत्तयो राजन्महाहवे ।</s-l><s-l>अन्योन्यस्य धनुश्चैव चिच्छिदुस्ते महारथाः ॥ १९ ॥</s-l></s-lg><s-lg><s-l>ततः क्रुद्धो महाराज सात्वतो युद्धदुर्मदः ।</s-l><s-l>धनुरन्यत्समादाय सज्यं कृत्वा च संयुगे ।</s-l><s-l>क्षुरप्रेण सुतीक्ष्णेन अनुविन्दशिरोऽहरत् ॥ २० ॥</s-l></s-lg><s-lg><s-l>तच्छिरो न्यपतद्भूमौ कुण्डलोत्पीडितं महत् ।</s-l><s-l>शम्बरस्य शिरो यद्वन्निहतस्य महारणे ।</s-l><s-l>शोषयन्केकयान्सर्वाञ्जगामाशु वसुंधराम् ॥ २१ ॥</s-l></s-lg><s-lg><s-l>तं दृष्ट्वा निहतं शूरं भ्राता तस्य महारथः ।</s-l><s-l>सज्यमन्यद्धनुः कृत्वा शैनेयं प्रत्यवारयत् ॥ २२ ॥</s-l></s-lg><s-lg><s-l>स शक्त्या सात्यकिं विद्ध्वा स्वर्णपुङ्खैः शिलाशितैः ।</s-l><s-l>ननाद बलवन्नादं तिष्ठ तिष्ठेति चाब्रवीत् ॥ २३ ॥</s-l></s-lg><s-lg><s-l>स सात्यकिं पुनः क्रुद्धः केकयानां महारथः ।</s-l><s-l>शरैरग्निशिखाकारैर्बाह्वोरुरसि चार्दयत् ॥ २४ ॥</s-l></s-lg><s-lg><s-l>स शरैः क्षतसर्वाङ्गः सात्वतः सत्त्वकोविदः ।</s-l><s-l>रराज समरे राजन्सपत्र इव किंशुकः ॥ २५ ॥</s-l></s-lg><s-lg><s-l>सात्यकिः समरे विद्धः केकयेन महात्मना ।</s-l><s-l>केकयं पञ्चविंशत्या विव्याध प्रहसन्निव ॥ २६ ॥</s-l></s-lg><s-lg><s-l>शतचन्द्रचिते गृह्य चर्मणी सुभुजौ तु तौ ।</s-l><s-l>व्यरोचेतां महारङ्गे निस्त्रिंशवरधारिणौ ।</s-l><s-l>यथा देवासुरे युद्धे जम्भशक्रौ महाबलौ ॥ २७ ॥</s-l></s-lg><s-lg><s-l>मण्डलानि ततस्तौ च विचरन्तौ महारणे ।</s-l><s-l>अन्योन्यमसिभिस्तूर्णं समाजघ्नतुराहवे ॥ २८ ॥</s-l></s-lg><s-lg><s-l>केकयस्य ततश्चर्म द्विधा चिच्छेद सात्वतः ।</s-l><s-l>सात्यकेश्च तथैवासौ चर्म चिच्छेद पार्थिवः ॥ २९ ॥</s-l></s-lg><s-lg><s-l>चर्म च्छित्त्वा तु कैकेयस्तारागणशतैर्वृतम् ।</s-l><s-l>चचार मण्डलान्येव गतप्रत्यागतानि च ॥ ३० ॥</s-l></s-lg><s-lg><s-l>तं चरन्तं महारङ्गे निस्त्रिंशवरधारिणम् ।</s-l><s-l>अपहस्तेन चिच्छेद शैनेयस्त्वरयान्वितः ॥ ३१ ॥</s-l></s-lg><s-lg><s-l>सवर्मा केकयो राजन्द्विधा छिन्नो महाहवे ।</s-l><s-l>निपपात महेष्वासो वज्रनुन्न इवाचलः ॥ ३२ ॥</s-l></s-lg><s-lg><s-l>तं निहत्य रणे शूरः शैनेयो रथसत्तमः ।</s-l><s-l>युधामन्यो रथं तूर्णमारुरोह परंतपः ॥ ३३ ॥</s-l></s-lg><s-lg><s-l>ततोऽन्यं रथमास्थाय विधिवत्कल्पितं पुनः ।</s-l><s-l>केकयानां महत्सैन्यं व्यधमत्सात्यकिः शरैः ॥ ३४ ॥</s-l></s-lg><s-lg><s-l>सा वध्यमाना समरे केकयस्य महाचमूः ।</s-l><s-l>तमुत्सृज्य रथं शत्रुं प्रदुद्राव दिशो दश ॥ ३५ ॥</s-l></s-lg>