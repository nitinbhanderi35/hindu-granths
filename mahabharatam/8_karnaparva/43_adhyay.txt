<s-lg><s-l> संजय उवाच ।</s-l><s-l>एतस्मिन्नन्तरे कृष्णः पार्थं वचनमब्रवीत् ।</s-l><s-l>दर्शयन्निव कौन्तेयं धर्मराजं युधिष्ठिरम् ॥ १ ॥</s-l></s-lg><s-lg><s-l>एष पाण्डव ते भ्राता धार्तराष्ट्रैर्महाबलैः ।</s-l><s-l>जिघांसुभिर्महेष्वासैर्द्रुतं पार्थानुसर्यते ॥ २ ॥</s-l></s-lg><s-lg><s-l>तथानुयान्ति संरब्धाः पाञ्चाला युद्धदुर्मदाः ।</s-l><s-l>युधिष्ठिरं महात्मानं परीप्सन्तो महाजवाः ॥ ३ ॥</s-l></s-lg><s-lg><s-l>एष दुर्योधनः पार्थ रथानीकेन दंशितः ।</s-l><s-l>राजा सर्वस्य लोकस्य राजानमनुधावति ॥ ४ ॥</s-l></s-lg><s-lg><s-l>जिघांसुः पुरुषव्याघ्रं भ्रातृभिः सहितो बली ।</s-l><s-l>आशीविषसमस्पर्शैः सर्वयुद्धविशारदैः ॥ ५ ॥</s-l></s-lg><s-lg><s-l>एते जिघृक्षवो यान्ति द्विपाश्वरथपत्तयः ।</s-l><s-l>युधिष्ठिरं धार्तराष्ट्रा रत्नोत्तममिवार्थिनः ॥ ६ ॥</s-l></s-lg><s-lg><s-l>पश्य सात्वतभीमाभ्यां निरुद्धाधिष्ठितः प्रभुः ।</s-l><s-l>जिहीर्षवोऽमृतं दैत्याः शक्राग्निभ्यामिवावशाः ॥ ७ ॥</s-l></s-lg><s-lg><s-l>एते बहुत्वात्त्वरिताः पुनर्गच्छन्ति पाण्डवम् ।</s-l><s-l>समुद्रमिव वार्योघाः प्रावृट्काले महारथाः ॥ ८ ॥</s-l></s-lg><s-lg><s-l>नदन्तः सिंहनादांश्च धमन्तश्चापि वारिजान् ।</s-l><s-l>बलवन्तो महेष्वासा विधुन्वन्तो धनूंषि च ॥ ९ ॥</s-l></s-lg><s-lg><s-l>मृत्योर्मुखगतं मन्ये कुन्तीपुत्रं युधिष्ठिरम् ।</s-l><s-l>हुतमग्नौ च भद्रं ते दुर्योधनवशं गतम् ॥ १० ॥</s-l></s-lg><s-lg><s-l>यथायुक्तमनीकं हि धार्तराष्ट्रस्य पाण्डव ।</s-l><s-l>नास्य शक्रोऽपि मुच्येत संप्राप्तो बाणगोचरम् ॥ ११ ॥</s-l></s-lg><s-lg><s-l>दुर्योधनस्य शूरस्य द्रौणेः शारद्वतस्य च ।</s-l><s-l>कर्णस्य चेषुवेगो वै पर्वतानपि दारयेत् ॥ १२ ॥</s-l></s-lg><s-lg><s-l>दुर्योधनस्य शूरस्य शरौघाञ्शीघ्रमस्यतः ।</s-l><s-l>संक्रुद्धस्यान्तकस्येव को वेगं संसहेद्रणे ॥ १३ ॥</s-l></s-lg><s-lg><s-l>कर्णेन च कृतो राजा विमुखः शत्रुतापनः ।</s-l><s-l>बलवाँल्लघुहस्तश्च कृती युद्धविशारदः ॥ १४ ॥</s-l></s-lg><s-lg><s-l>राधेयः पाण्डवश्रेष्ठं शक्तः पीडयितुं रणे ।</s-l><s-l>सहितो धृतराष्ट्रस्य पुत्रैः शूरो महात्मभिः ॥ १५ ॥</s-l></s-lg><s-lg><s-l>तस्यैवं युध्यमानस्य संग्रामे संयतात्मनः ।</s-l><s-l>अन्यैरपि च पार्थस्य हृतं वर्म महारथैः ॥ १६ ॥</s-l></s-lg><s-lg><s-l>उपवासकृशो राजा भृशं भरतसत्तम ।</s-l><s-l>ब्राह्मे बले स्थितो ह्येष न क्षत्रेऽतिबले विभो ॥ १७ ॥</s-l></s-lg><s-lg><s-l>न जीवति महाराजो मन्ये पार्थ युधिष्ठिरः ।</s-l><s-l>यद्भीमसेनः सहते सिंहनादममर्षणः ॥ १८ ॥</s-l></s-lg><s-lg><s-l>नर्दतां धार्तराष्ट्राणां पुनः पुनररिंदम ।</s-l><s-l>धमतां च महाशङ्खान्संग्रामे जितकाशिनाम् ॥ १९ ॥</s-l></s-lg><s-lg><s-l>युधिष्ठिरं पाण्डवेयं हतेति भरतर्षभ ।</s-l><s-l>संचोदयत्यसौ कर्णो धार्तराष्ट्रान्महाबलान् ॥ २० ॥</s-l></s-lg><s-lg><s-l>स्थूणाकर्णेन्द्रजालेन पार्थ पाशुपतेन च ।</s-l><s-l>प्रच्छादयन्तो राजानमनुयान्ति महारथाः ।</s-l><s-l>आतुरो मे मतो राजा संनिषेव्यश्च भारत ॥ २१ ॥</s-l></s-lg><s-lg><s-l>यथैनमनुवर्तन्ते पाञ्चालाः सह पाण्डवैः ।</s-l><s-l>त्वरमाणास्त्वराकाले सर्वशस्त्रभृतां वराः ।</s-l><s-l>मज्जन्तमिव पाताले बलिनोऽप्युज्जिहीर्षवः ॥ २२ ॥</s-l></s-lg><s-lg><s-l>न केतुर्दृश्यते राज्ञः कर्णेन निहतः शरैः ।</s-l><s-l>पश्यतोर्यमयोः पार्थ सात्यकेश्च शिखण्डिनः ॥ २३ ॥</s-l></s-lg><s-lg><s-l>धृष्टद्युम्नस्य भीमस्य शतानीकस्य वा विभो ।</s-l><s-l>पाञ्चालानां च सर्वेषां चेदीनां चैव भारत ॥ २४ ॥</s-l></s-lg><s-lg><s-l>एष कर्णो रणे पार्थ पाण्डवानामनीकिनीम् ।</s-l><s-l>शरैर्विध्वंसयति वै नलिनीमिव कुञ्जरः ॥ २५ ॥</s-l></s-lg><s-lg><s-l>एते द्रवन्ति रथिनस्त्वदीयाः पाण्डुनन्दन ।</s-l><s-l>पश्य पश्य यथा पार्थ गच्छन्त्येते महारथाः ॥ २६ ॥</s-l></s-lg><s-lg><s-l>एते भारत मातङ्गाः कर्णेनाभिहता रणे ।</s-l><s-l>आर्तनादान्विकुर्वाणा विद्रवन्ति दिशो दश ॥ २७ ॥</s-l></s-lg><s-lg><s-l>रथानां द्रवतां वृन्दं पश्य पार्थ समन्ततः ।</s-l><s-l>द्राव्यमाणं रणे चैव कर्णेनामित्रकर्शिना ॥ २८ ॥</s-l></s-lg><s-lg><s-l>हस्तिकक्ष्यां रणे पश्य चरन्तीं तत्र तत्र ह ।</s-l><s-l>रथस्थं सूतपुत्रस्य केतुं केतुमतां वर ॥ २९ ॥</s-l></s-lg><s-lg><s-l>असौ धावति राधेयो भीमसेनरथं प्रति ।</s-l><s-l>किरञ्शरशतानीव विनिघ्नंस्तव वाहिनीम् ॥ ३० ॥</s-l></s-lg><s-lg><s-l>एतान्पश्य च पाञ्चालान्द्राव्यमाणान्महात्मना ।</s-l><s-l>शक्रेणेव यथा दैत्यान्हन्यमानान्महाहवे ॥ ३१ ॥</s-l></s-lg><s-lg><s-l>एष कर्णो रणे जित्वा पाञ्चालान्पाण्डुसृञ्जयान् ।</s-l><s-l>दिशो विप्रेक्षते सर्वास्त्वदर्थमिति मे मतिः ॥ ३२ ॥</s-l></s-lg><s-lg><s-l>पश्य पार्थ धनुः श्रेष्ठं विकर्षन्साधु शोभते ।</s-l><s-l>शत्रूञ्जित्वा यथा शक्रो देवसंघैः समावृतः ॥ ३३ ॥</s-l></s-lg><s-lg><s-l>एते नदन्ति कौरव्या दृष्ट्वा कर्णस्य विक्रमम् ।</s-l><s-l>त्रासयन्तो रणे पार्थान्सृञ्जयांश्च सहस्रशः ॥ ३४ ॥</s-l></s-lg><s-lg><s-l>एष सर्वात्मना पाण्डूंस्त्रासयित्वा महारणे ।</s-l><s-l>अभिभाषति राधेयः सर्वसैन्यानि मानदः ॥ ३५ ॥</s-l></s-lg><s-lg><s-l>अभिद्रवत गच्छध्वं द्रुतं द्रवत कौरवाः ।</s-l><s-l>यथा जीवन्न वः कश्चिन्मुच्यते युधि सृञ्जयः ॥ ३६ ॥</s-l></s-lg><s-lg><s-l>तथा कुरुत संयत्ता वयं यास्याम पृष्ठतः ।</s-l><s-l>एवमुक्त्वा ययावेष पृष्ठतो विकिरञ्शरैः ॥ ३७ ॥</s-l></s-lg><s-lg><s-l>पश्य कर्णं रणे पार्थ श्वेतच्छविविराजितम् ।</s-l><s-l>उदयं पर्वतं यद्वच्छोभयन्वै दिवाकरः ॥ ३८ ॥</s-l></s-lg><s-lg><s-l>पूर्णचन्द्रनिकाशेन मूर्ध्नि छत्रेण भारत ।</s-l><s-l>ध्रियमाणेन समरे तथा शतशलाकिना ॥ ३९ ॥</s-l></s-lg><s-lg><s-l>एष त्वां प्रेक्षते कर्णः सकटाक्षो विशां पते ।</s-l><s-l>उत्तमं यत्नमास्थाय ध्रुवमेष्यति संयुगे ॥ ४० ॥</s-l></s-lg><s-lg><s-l>पश्य ह्येनं महाबाहो विधुन्वानं महद्धनुः ।</s-l><s-l>शरांश्चाशीविषाकारान्विसृजन्तं महाबलम् ॥ ४१ ॥</s-l></s-lg><s-lg><s-l>असौ निवृत्तो राधेयो दृश्यते वानरध्वज ।</s-l><s-l>वधाय चात्मनोऽभ्येति दीपस्य शलभो यथा ॥ ४२ ॥</s-l></s-lg><s-lg><s-l>कर्णमेकाकिनं दृष्ट्वा रथानीकेन भारत ।</s-l><s-l>रिरक्षिषुः सुसंयत्तो धार्तराष्ट्रोऽभिवर्तते ॥ ४३ ॥</s-l></s-lg><s-lg><s-l>सार्वैः सहैभिर्दुष्टात्मा वध्य एष प्रयत्नतः ।</s-l><s-l>त्वया यशश्च राज्यं च सुखं चोत्तममिच्छता ॥ ४४ ॥</s-l></s-lg><s-lg><s-l>आत्मानं च कृतात्मानं समीक्ष्य भरतर्षभ ।</s-l><s-l>कृतागसं च राधेयं धर्मात्मनि युधिष्ठिरे ॥ ४५ ॥</s-l></s-lg><s-lg><s-l>प्रतिपद्यस्व राधेयं प्राप्तकालमनन्तरम् ।</s-l><s-l>आर्यां युद्धे मतिं कृत्वा प्रत्येहि रथयूथपम् ॥ ४६ ॥</s-l></s-lg><s-lg><s-l>पञ्च ह्येतानि मुख्यानां रथानां रथसत्तम ।</s-l><s-l>शतान्यायान्ति वेगेन बलिनां भीमतेजसाम् ॥ ४७ ॥</s-l></s-lg><s-lg><s-l>पञ्च नागसहस्राणि द्विगुणा वाजिनस्तथा ।</s-l><s-l>अभिसंहत्य कौन्तेय पदातिप्रयुतानि च ।</s-l><s-l>अन्योन्यरक्षितं वीर बलं त्वामभिवर्तते ॥ ४८ ॥</s-l></s-lg><s-lg><s-l>सूतपुत्रे महेष्वासे दर्शयात्मानमात्मना ।</s-l><s-l>उत्तमं यत्नमास्थाय प्रत्येहि भरतर्षभ ॥ ४९ ॥</s-l></s-lg><s-lg><s-l>असौ कर्णः सुसंरब्धः पाञ्चालानभिधावति ।</s-l><s-l>केतुमस्य हि पश्यामि धृष्टद्युम्नरथं प्रति ।</s-l><s-l>समुच्छेत्स्यति पाञ्चालानिति मन्ये परंतप ॥ ५० ॥</s-l></s-lg><s-lg><s-l>आचक्षे ते प्रियं पार्थ तदेवं भरतर्षभ ।</s-l><s-l>राजा जीवति कौरव्यो धर्मपुत्रो युधिष्ठिरः ॥ ५१ ॥</s-l></s-lg><s-lg><s-l>असौ भीमो महाबाहुः संनिवृत्तश्चमूमुखे ।</s-l><s-l>वृतः सृञ्जयसैन्येन सात्यकेन च भारत ॥ ५२ ॥</s-l></s-lg><s-lg><s-l>वध्यन्त एते समरे कौरवा निशितैः शरैः ।</s-l><s-l>भीमसेनेन कौन्तेय पाञ्चालैश्च महात्मभिः ॥ ५३ ॥</s-l></s-lg><s-lg><s-l>सेना हि धार्तराष्ट्रस्य विमुखा चाभवद्रणात् ।</s-l><s-l>विप्रधावति वेगेन भीमस्य निहता शरैः ॥ ५४ ॥</s-l></s-lg><s-lg><s-l>विपन्नसस्येव मही रुधिरेण समुक्षिता ।</s-l><s-l>भारती भरतश्रेष्ठ सेना कृपणदर्शना ॥ ५५ ॥</s-l></s-lg><s-lg><s-l>निवृत्तं पश्य कौन्तेय भीमसेनं युधां पतिम् ।</s-l><s-l>आशीविषमिव क्रुद्धं तस्माद्द्रवति वाहिनी ॥ ५६ ॥</s-l></s-lg><s-lg><s-l>पीतरक्तासितसितास्ताराचन्द्रार्कमण्डिताः ।</s-l><s-l>पताका विप्रकीर्यन्ते छत्राण्येतानि चार्जुन ॥ ५७ ॥</s-l></s-lg><s-lg><s-l>सौवर्णा राजताश्चैव तैजसाश्च पृथग्विधाः ।</s-l><s-l>केतवो विनिपात्यन्ते हस्त्यश्वं विप्रकीर्यते ॥ ५८ ॥</s-l></s-lg><s-lg><s-l>रथेभ्यः प्रपतन्त्येते रथिनो विगतासवः ।</s-l><s-l>नानावर्णैर्हता बाणैः पाञ्चालैरपलायिभिः ॥ ५९ ॥</s-l></s-lg><s-lg><s-l>निर्मनुष्यान्गजानश्वान्रथांश्चैव धनंजय ।</s-l><s-l>समाद्रवन्ति पाञ्चाला धार्तराष्ट्रांस्तरस्विनः ॥ ६० ॥</s-l></s-lg><s-lg><s-l>मृद्नन्ति च नरव्याघ्रा भीमसेनव्यपाश्रयात् ।</s-l><s-l>बलं परेषां दुर्धर्षं त्यक्त्वा प्राणानरिंदम ॥ ६१ ॥</s-l></s-lg><s-lg><s-l>एते नदन्ति पाञ्चाला धमन्त्यपि च वारिजान् ।</s-l><s-l>अभिद्रवन्ति च रणे निघ्नन्तः सायकैः परान् ॥ ६२ ॥</s-l></s-lg><s-lg><s-l>पश्य स्वर्गस्य माहात्म्यं पाञ्चाला हि परंतप ।</s-l><s-l>धार्तराष्ट्रान्विनिघ्नन्ति क्रुद्धाः सिंहा इव द्विपान् ॥ ६३ ॥</s-l></s-lg><s-lg><s-l>सर्वतश्चाभिपन्नैषा धार्तराष्ट्री महाचमूः ।</s-l><s-l>पाञ्चालैर्मानसादेत्य हंसैर्गङ्गेव वेगितैः ॥ ६४ ॥</s-l></s-lg><s-lg><s-l>सुभृशं च पराक्रान्ताः पाञ्चालानां निवारणे ।</s-l><s-l>कृपकर्णादयो वीरा ऋषभाणामिवर्षभाः ॥ ६५ ॥</s-l></s-lg><s-lg><s-l>सुनिमग्नांश्च भीमास्त्रैर्धार्तराष्ट्रान्महारथान् ।</s-l><s-l>धृष्टद्युम्नमुखा वीरा घ्नन्ति शत्रून्सहस्रशः ।</s-l><s-l>विषण्णभूयिष्ठरथा धार्तराष्ट्री महाचमूः ॥ ६६ ॥</s-l></s-lg><s-lg><s-l>पश्य भीमेन नाराचैश्छिन्ना नागाः पतन्त्यमी ।</s-l><s-l>वज्रिवज्राहतानीव शिखराणि महीभृताम् ॥ ६७ ॥</s-l></s-lg><s-lg><s-l>भीमसेनस्य निर्विद्धा बाणैः संनतपर्वभिः ।</s-l><s-l>स्वान्यनीकानि मृद्नन्तो द्रवन्त्येते महागजाः ॥ ६८ ॥</s-l></s-lg><s-lg><s-l>नाभिजानासि भीमस्य सिंहनादं दुरुत्सहम् ।</s-l><s-l>नदतोऽर्जुन संग्रामे वीरस्य जितकाशिनः ॥ ६९ ॥</s-l></s-lg><s-lg><s-l>एष नैषादिरभ्येति द्विपमुख्येन पाण्डवम् ।</s-l><s-l>जिघांसुस्तोमरैः क्रुद्धो दण्डपाणिरिवान्तकः ॥ ७० ॥</s-l></s-lg><s-lg><s-l>सतोमरावस्य भुजौ छिन्नौ भीमेन गर्जतः ।</s-l><s-l>तीक्ष्णैरग्निशिखाप्रख्यैर्नाराचैर्दशभिर्हतः ॥ ७१ ॥</s-l></s-lg><s-lg><s-l>हत्वैनं पुनरायाति नागानन्यान्प्रहारिणः ।</s-l><s-l>पश्य नीलाम्बुदनिभान्महामात्रैरधिष्ठितान् ।</s-l><s-l>शक्तितोमरसंकाशैर्विनिघ्नन्तं वृकोदरम् ॥ ७२ ॥</s-l></s-lg><s-lg><s-l>सप्त सप्त च नागांस्तान्वैजयन्तीश्च सध्वजाः ।</s-l><s-l>निहत्य निशितैर्बाणैश्छिन्नाः पार्थाग्रजेन ते ।</s-l><s-l>दशभिर्दशभिश्चैको नाराचैर्निहतो गजः ॥ ७३ ॥</s-l></s-lg><s-lg><s-l>न चासौ धार्तराष्ट्राणां श्रूयते निनदस्तथा ।</s-l><s-l>पुरंदरसमे क्रुद्धे निवृत्ते भरतर्षभे ॥ ७४ ॥</s-l></s-lg><s-lg><s-l>अक्षौहिण्यस्तथा तिस्रो धार्तराष्ट्रस्य संहताः ।</s-l><s-l>क्रुद्धेन नरसिंहेन भीमसेनेन वारिताः ॥ ७५ ॥</s-l></s-lg><s-lg><s-l> संजय उवाच ।</s-l><s-l>भीमसेनेन तत्कर्म कृतं दृष्ट्वा सुदुष्करम् ।</s-l><s-l>अर्जुनो व्यधमच्छिष्टानहितान्निशितैः शरैः ॥ ७६ ॥</s-l></s-lg><s-lg><s-l>ते वध्यमानाः समरे संशप्तकगणाः प्रभो ।</s-l><s-l>शक्रस्यातिथितां गत्वा विशोका ह्यभवन्मुदा ॥ ७७ ॥</s-l></s-lg><s-lg><s-l>पार्थश्च पुरुषव्याघ्रः शरैः संनतपर्वभिः ।</s-l><s-l>जघान धार्तराष्ट्रस्य चतुर्विधबलां चमूम् ॥ ७८ ॥</s-l></s-lg>