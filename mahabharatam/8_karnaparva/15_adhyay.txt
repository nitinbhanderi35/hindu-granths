<s-lg><s-l> धृतराष्ट्र उवाच ।</s-l><s-l>प्रोक्तस्त्वया पूर्वमेव प्रवीरो लोकविश्रुतः ।</s-l><s-l>न त्वस्य कर्म संग्रामे त्वया संजय कीर्तितम् ॥ १ ॥</s-l></s-lg><s-lg><s-l>तस्य विस्तरतो ब्रूहि प्रवीरस्याद्य विक्रमम् ।</s-l><s-l>शिक्षां प्रभावं वीर्यं च प्रमाणं दर्पमेव च ॥ २ ॥</s-l></s-lg><s-lg><s-l> संजय उवाच ।</s-l><s-l>द्रोणभीष्मकृपद्रौणिकर्णार्जुनजनार्दनान् ।</s-l><s-l>समाप्तविद्यान्धनुषि श्रेष्ठान्यान्मन्यसे युधि ॥ ३ ॥</s-l></s-lg><s-lg><s-l>तुल्यता कर्णभीष्माभ्यामात्मनो येन दृश्यते ।</s-l><s-l>वासुदेवार्जुनाभ्यां च न्यूनतां नात्मनीच्छति ॥ ४ ॥</s-l></s-lg><s-lg><s-l>स पाण्ड्यो नृपतिश्रेष्ठः सर्वशस्त्रभृतां वरः ।</s-l><s-l>कर्णस्यानीकमवधीत्परिभूत इवान्तकः ॥ ५ ॥</s-l></s-lg><s-lg><s-l>तदुदीर्णरथाश्वं च पत्तिप्रवरकुञ्जरम् ।</s-l><s-l>कुलालचक्रवद्भ्रान्तं पाण्ड्येनाधिष्ठितं बलम् ॥ ६ ॥</s-l></s-lg><s-lg><s-l>व्यश्वसूतध्वजरथान्विप्रविद्धायुधान्रिपून् ।</s-l><s-l>सम्यगस्तैः शरैः पाण्ड्यो वायुर्मेघानिवाक्षिपत् ॥ ७ ॥</s-l></s-lg><s-lg><s-l>द्विरदान्प्रहतप्रोथान्विपताकध्वजायुधान् ।</s-l><s-l>सपादरक्षानवधीद्वज्रेणारीनिवारिहा ॥ ८ ॥</s-l></s-lg><s-lg><s-l>सशक्तिप्रासतूणीरानश्वारोहान्हयानपि ।</s-l><s-l>पुलिन्दखशबाह्लीकान्निषादान्ध्रकतङ्गणान् ॥ ९ ॥</s-l></s-lg><s-lg><s-l>दाक्षिणात्यांश्च भोजांश्च क्रूरान्संग्रामकर्कशान् ।</s-l><s-l>विशस्त्रकवचान्बाणैः कृत्वा पाण्ड्योऽकरोद्व्यसून् ॥ १० ॥</s-l></s-lg><s-lg><s-l>चतुरङ्गं बलं बाणैर्निघ्नन्तं पाण्ड्यमाहवे ।</s-l><s-l>दृष्ट्वा द्रौणिरसंभ्रान्तमसंभ्रान्ततरोऽभ्ययात् ॥ ११ ॥</s-l></s-lg><s-lg><s-l>आभाष्य चैनं मधुरमभि नृत्यन्नभीतवत् ।</s-l><s-l>प्राह प्रहरतां श्रेष्ठः स्मितपूर्वं समाह्वयन् ॥ १२ ॥</s-l></s-lg><s-lg><s-l>राजन्कमलपत्राक्ष प्रधानायुधवाहन ।</s-l><s-l>वज्रसंहननप्रख्य प्रधानबलपौरुष ॥ १३ ॥</s-l></s-lg><s-lg><s-l>मुष्टिश्लिष्टायुधाभ्यां च व्यायताभ्यां महद्धनुः ।</s-l><s-l>दोर्भ्यां विस्फारयन्भासि महाजलदवद्भृशम् ॥ १४ ॥</s-l></s-lg><s-lg><s-l>शरवर्षैर्महावेगैरमित्रानभिवर्षतः ।</s-l><s-l>मदन्यं नानुपश्यामि प्रतिवीरं तवाहवे ॥ १५ ॥</s-l></s-lg><s-lg><s-l>रथद्विरदपत्त्यश्वानेकः प्रमथसे बहून् ।</s-l><s-l>मृगसंघानिवारण्ये विभीर्भीमबलो हरिः ॥ १६ ॥</s-l></s-lg><s-lg><s-l>महता रथघोषेण दिवं भूमिं च नादयन् ।</s-l><s-l>वर्षान्ते सस्यहा पीथो भाभिरापूरयन्निव ॥ १७ ॥</s-l></s-lg><s-lg><s-l>संस्पृशानः शरांस्तीक्ष्णांस्तूणादाशीविषोपमान् ।</s-l><s-l>मयैवैकेन युध्यस्व त्र्यम्बकेणान्धको यथा ॥ १८ ॥</s-l></s-lg><s-lg><s-l>एवमुक्तस्तथेत्युक्त्वा प्रहरेति च ताडितः ।</s-l><s-l>कर्णिना द्रोणतनयं विव्याध मलयध्वजः ॥ १९ ॥</s-l></s-lg><s-lg><s-l>मर्मभेदिभिरत्युग्रैर्बाणैरग्निशिखोपमैः ।</s-l><s-l>स्मयन्नभ्यहनद्द्रौणिः पाण्ड्यमाचार्यसत्तमः ॥ २० ॥</s-l></s-lg><s-lg><s-l>ततो नवापरांस्तीक्ष्णान्नाराचान्कङ्कवाससः ।</s-l><s-l>गत्या दशम्या संयुक्तानश्वत्थामा व्यवासृजत् ॥ २१ ॥</s-l></s-lg><s-lg><s-l>तेषां पञ्चाच्छिनत्पाण्ड्यः पञ्चभिर्निशितैः शरैः ।</s-l><s-l>चत्वारोऽभ्याहनन्वाहानाशु ते व्यसवोऽभवन् ॥ २२ ॥</s-l></s-lg><s-lg><s-l>अथ द्रोणसुतस्येषूंस्तांश्छित्त्वा निशितैः शरैः ।</s-l><s-l>धनुर्ज्यां विततां पाण्ड्यश्चिच्छेदादित्यवर्चसः ॥ २३ ॥</s-l></s-lg><s-lg><s-l>विज्यं धनुरथाधिज्यं कृत्वा द्रौणिरमित्रहा ।</s-l><s-l>ततः शरसहस्राणि प्रेषयामास पाण्ड्यतः ।</s-l><s-l>इषुसंबाधमाकाशमकरोद्दिश एव च ॥ २४ ॥</s-l></s-lg><s-lg><s-l>ततस्तानस्यतः सर्वान्द्रौणेर्बाणान्महात्मनः ।</s-l><s-l>जानानोऽप्यक्षयान्पाण्ड्योऽशातयत्पुरुषर्षभः ॥ २५ ॥</s-l></s-lg><s-lg><s-l>प्रहितांस्तान्प्रयत्नेन छित्त्वा द्रौणेरिषूनरिः ।</s-l><s-l>चक्ररक्षौ ततस्तस्य प्राणुदन्निशितैः शरैः ॥ २६ ॥</s-l></s-lg><s-lg><s-l>अथारेर्लाघवं दृष्ट्वा मण्डलीकृतकार्मुकः ।</s-l><s-l>प्रास्यद्द्रोणसुतो बाणान्वृष्टिं पूषानुजो यथा ॥ २७ ॥</s-l></s-lg><s-lg><s-l>अष्टावष्टगवान्यूहुः शकटानि यदायुधम् ।</s-l><s-l>अह्नस्तदष्टभागेन द्रौणिश्चिक्षेप मारिष ॥ २८ ॥</s-l></s-lg><s-lg><s-l>तमन्तकमिव क्रुद्धमन्तकालान्तकोपमम् ।</s-l><s-l>ये ये ददृशिरे तत्र विसंज्ञाः प्रायशोऽभवन् ॥ २९ ॥</s-l></s-lg><s-lg><s-l>पर्जन्य इव घर्मान्ते वृष्ट्या साद्रिद्रुमां महीम् ।</s-l><s-l>आचार्यपुत्रस्तां सेनां बाणवृष्ट्याभ्यवीवृषत् ॥ ३० ॥</s-l></s-lg><s-lg><s-l>द्रौणिपर्जन्यमुक्तां तां बाणवृष्टिं सुदुःसहाम् ।</s-l><s-l>वायव्यास्त्रेण स क्षिप्रं रुद्ध्वा पाण्ड्यानिलोऽनदत् ॥ ३१ ॥</s-l></s-lg><s-lg><s-l>तस्य नानदतः केतुं चन्दनागुरुभूषितम् ।</s-l><s-l>मलयप्रतिमं द्रौणिश्छित्त्वाश्वांश्चतुरोऽहनत् ॥ ३२ ॥</s-l></s-lg><s-lg><s-l>सूतमेकेषुणा हत्वा महाजलदनिस्वनम् ।</s-l><s-l>धनुश्छित्त्वार्धचन्द्रेण व्यधमत्तिलशो रथम् ॥ ३३ ॥</s-l></s-lg><s-lg><s-l>अस्त्रैरस्त्राणि संवार्य छित्त्वा सर्वायुधानि च ।</s-l><s-l>प्राप्तमप्यहितं द्रौणिर्न जघान रणेप्सया ॥ ३४ ॥</s-l></s-lg><s-lg><s-l>हतेश्वरो दन्तिवरः सुकल्पितस्त्वराभिसृष्टः प्रतिशर्मगो बली ।</s-l><s-l>तमध्यतिष्ठन्मलयेश्वरो महान्यथाद्रिशृङ्गं हरिरुन्नदंस्तथा ॥ ३५ ॥</s-l></s-lg><s-lg><s-l>स तोमरं भास्कररश्मिसंनिभं बलास्त्रसर्गोत्तमयत्नमन्युभिः ।</s-l><s-l>ससर्ज शीघ्रं प्रतिपीडयन्गजं गुरोः सुतायाद्रिपतीश्वरो नदन् ॥ ३६ ॥</s-l></s-lg><s-lg><s-l>मणिप्रतानोत्तमवज्रहाटकैरलंकृतं चांशुकमाल्यमौक्तिकैः ।</s-l><s-l>हतोऽस्यसावित्यसकृन्मुदा नदन्पराभिनद्द्रौणिवराङ्गभूषणम् ॥ ३७ ॥</s-l></s-lg><s-lg><s-l>तदर्कचन्द्रग्रहपावकत्विषं भृशाभिघातात्पतितं विचूर्णितम् ।</s-l><s-l>महेन्द्रवज्राभिहतं महावनं यथाद्रिशृङ्गं धरणीतले तथा ॥ ३८ ॥</s-l></s-lg><s-lg><s-l>ततः प्रजज्वाल परेण मन्युना पदाहतो नागपतिर्यथा तथा ।</s-l><s-l>समादधे चान्तकदण्डसंनिभानिषूनमित्रान्तकरांश्चतुर्दश ॥ ३९ ॥</s-l></s-lg><s-lg><s-l>द्विपस्य पादाग्रकरान्स पञ्चभिर्नृपस्य बाहू च शिरोऽथ च त्रिभिः ।</s-l><s-l>जघान षड्भिः षडृतूत्तमत्विषः स पाण्ड्यराजानुचरान्महारथान् ॥ ४० ॥</s-l></s-lg><s-lg><s-l>सुदीर्घवृत्तौ वरचन्दनोक्षितौ सुवर्णमुक्तामणिवज्रभूषितौ ।</s-l><s-l>भुजौ धरायां पतितौ नृपस्य तौ विवेष्टतुस्तार्क्ष्यहताविवोरगौ ॥ ४१ ॥</s-l></s-lg><s-lg><s-l>शिरश्च तत्पूर्णशशिप्रभाननं सरोषताम्रायतनेत्रमुन्नसम् ।</s-l><s-l>क्षितौ विबभ्राज पतत्सकुण्डलं विशाखयोर्मध्यगतः शशी यथा ॥ ४२ ॥</s-l></s-lg><s-lg><s-l>समाप्तविद्यं तु गुरोः सुतं नृपः समाप्तकर्माणमुपेत्य ते सुतः ।</s-l><s-l>सुहृद्वृतोऽत्यर्थमपूजयन्मुदा जिते बलौ विष्णुमिवामरेश्वरः ॥ ४३ ॥</s-l></s-lg>