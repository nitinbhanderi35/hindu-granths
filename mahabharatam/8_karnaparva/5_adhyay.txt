<s-lg><s-l> जनमेजय उवाच ।</s-l><s-l>श्रुत्वा कर्णं हतं युद्धे पुत्रांश्चैवापलायिनः ।</s-l><s-l>नरेन्द्रः किंचिदाश्वस्तो द्विजश्रेष्ठ किमब्रवीत् ॥ १ ॥</s-l></s-lg><s-lg><s-l>प्राप्तवान्परमं दुःखं पुत्रव्यसनजं महत् ।</s-l><s-l>तस्मिन्यदुक्तवान्काले तन्ममाचक्ष्व पृच्छतः ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वा कर्णस्य निधनमश्रद्धेयमिवाद्भुतम् ।</s-l><s-l>भूतसंमोहनं भीमं मेरोः पर्यसनं यथा ॥ ३ ॥</s-l></s-lg><s-lg><s-l>चित्तमोहमिवायुक्तं भार्गवस्य महामतेः ।</s-l><s-l>पराजयमिवेन्द्रस्य द्विषद्भ्यो भीमकर्मणः ॥ ४ ॥</s-l></s-lg><s-lg><s-l>दिवः प्रपतनं भानोरुर्व्यामिव महाद्युतेः ।</s-l><s-l>संशोषणमिवाचिन्त्यं समुद्रस्याक्षयाम्भसः ॥ ५ ॥</s-l></s-lg><s-lg><s-l>महीवियद्दिगीशानां सर्वनाशमिवाद्भुतम् ।</s-l><s-l>कर्मणोरिव वैफल्यमुभयोः पुण्यपापयोः ॥ ६ ॥</s-l></s-lg><s-lg><s-l>संचिन्त्य निपुणं बुद्ध्या धृतराष्ट्रो जनेश्वरः ।</s-l><s-l>नेदमस्तीति संचिन्त्य कर्णस्य निधनं प्रति ॥ ७ ॥</s-l></s-lg><s-lg><s-l>प्राणिनामेतदात्मत्वात्स्यादपीति विनाशनम् ।</s-l><s-l>शोकाग्निना दह्यमानो धम्यमान इवाशयः ॥ ८ ॥</s-l></s-lg><s-lg><s-l>विध्वस्तात्मा श्वसन्दीनो हा हेत्युक्त्वा सुदुःखितः ।</s-l><s-l>विललाप महाराज धृतराष्ट्रोऽम्बिकासुतः ॥ ९ ॥</s-l></s-lg><s-lg><s-l> धृतराष्ट्र उवाच ।</s-l><s-l>संजयाधिरथो वीरः सिंहद्विरदविक्रमः ।</s-l><s-l>वृषमप्रतिमस्कन्धो वृषभाक्षगतिस्वनः ॥ १० ॥</s-l></s-lg><s-lg><s-l>वृषभो वृषभस्येव यो युद्धे न निवर्तते ।</s-l><s-l>शत्रोरपि महेन्द्रस्य वज्रसंहननो युवा ॥ ११ ॥</s-l></s-lg><s-lg><s-l>यस्य ज्यातलशब्देन शरवृष्टिरवेण च ।</s-l><s-l>रथाश्वनरमातङ्गा नावतिष्ठन्ति संयुगे ॥ १२ ॥</s-l></s-lg><s-lg><s-l>यमाश्रित्य महाबाहुं द्विषत्संघघ्नमच्युतम् ।</s-l><s-l>दुर्योधनोऽकरोद्वैरं पाण्डुपुत्रैर्महाबलैः ॥ १३ ॥</s-l></s-lg><s-lg><s-l>स कथं रथिनां श्रेष्ठः कर्णः पार्थेन संयुगे ।</s-l><s-l>निहतः पुरुषव्याघ्रः प्रसह्यासह्यविक्रमः ॥ १४ ॥</s-l></s-lg><s-lg><s-l>यो नामन्यत वै नित्यमच्युतं न धनंजयम् ।</s-l><s-l>न वृष्णीनपि तानन्यान्स्वबाहुबलमाश्रितः ॥ १५ ॥</s-l></s-lg><s-lg><s-l>शार्ङ्गगाण्डीवधन्वानौ सहितावपराजितौ ।</s-l><s-l>अहं दिव्याद्रथादेकः पातयिष्यामि संयुगे ॥ १६ ॥</s-l></s-lg><s-lg><s-l>इति यः सततं मन्दमवोचल्लोभमोहितम् ।</s-l><s-l>दुर्योधनमपादीनं राज्यकामुकमातुरम् ॥ १७ ॥</s-l></s-lg><s-lg><s-l>यश्चाजैषीदतिबलानमित्रानपि दुर्जयान् ।</s-l><s-l>गान्धारान्मद्रकान्मत्स्यांस्त्रिगर्तांस्तङ्गणाञ्शकान् ॥ १८ ॥</s-l></s-lg><s-lg><s-l>पाञ्चालांश्च विदेहांश्च कुणिन्दान्काशिकोसलान् ।</s-l><s-l>सुह्मानङ्गांश्च पुण्ड्रांश्च निषादान्वङ्गकीचकान् ॥ १९ ॥</s-l></s-lg><s-lg><s-l>वत्सान्कलिङ्गांस्तरलानश्मकानृषिकांस्तथा ।</s-l><s-l>यो जित्वा समरे वीरश्चक्रे बलिभृतः पुरा ॥ २० ॥</s-l></s-lg><s-lg><s-l>उच्चैःश्रवा वरोऽश्वानां राज्ञां वैश्रवणो वरः ।</s-l><s-l>वरो महेन्द्रो देवानां कर्णः प्रहरतां वरः ॥ २१ ॥</s-l></s-lg><s-lg><s-l>यं लब्ध्वा मागधो राजा सान्त्वमानार्थगौरवैः ।</s-l><s-l>अरौत्सीत्पार्थिवं क्षत्रमृते कौरवयादवान् ॥ २२ ॥</s-l></s-lg><s-lg><s-l>तं श्रुत्वा निहतं कर्णं द्वैरथे सव्यसाचिना ।</s-l><s-l>शोकार्णवे निमग्नोऽहमप्लवः सागरे यथा ॥ २३ ॥</s-l></s-lg><s-lg><s-l>ईदृशैर्यद्यहं दुःखैर्न विनश्यामि संजय ।</s-l><s-l>वज्राद्दृढतरं मन्ये हृदयं मम दुर्भिदम् ॥ २४ ॥</s-l></s-lg><s-lg><s-l>ज्ञातिसंबन्धिमित्राणामिमं श्रुत्वा पराजयम् ।</s-l><s-l>को मदन्यः पुमाँल्लोके न जह्यात्सूत जीवितम् ॥ २५ ॥</s-l></s-lg><s-lg><s-l>विषमग्निं प्रपातं वा पर्वताग्रादहं वृणे ।</s-l><s-l>न हि शक्ष्यामि दुःखानि सोढुं कष्टानि संजय ॥ २६ ॥</s-l></s-lg><s-lg><s-l> संजय उवाच ।</s-l><s-l>श्रिया कुलेन यशसा तपसा च श्रुतेन च ।</s-l><s-l>त्वामद्य सन्तो मन्यन्ते ययातिमिव नाहुषम् ॥ २७ ॥</s-l></s-lg><s-lg><s-l>श्रुते महर्षिप्रतिमः कृतकृत्योऽसि पार्थिव ।</s-l><s-l>पर्यवस्थापयात्मानं मा विषादे मनः कृथाः ॥ २८ ॥</s-l></s-lg><s-lg><s-l> धृतराष्ट्र उवाच ।</s-l><s-l>दैवमेव परं मन्ये धिक्पौरुषमनर्थकम् ।</s-l><s-l>यत्र रामप्रतीकाशः कर्णोऽहन्यत संयुगे ॥ २९ ॥</s-l></s-lg><s-lg><s-l>हत्वा युधिष्ठिरानीकं पाञ्चालानां रथव्रजान् ।</s-l><s-l>प्रताप्य शरवर्षेण दिशः सर्वा महारथः ॥ ३० ॥</s-l></s-lg><s-lg><s-l>मोहयित्वा रणे पार्थान्वज्रहस्त इवासुरान् ।</s-l><s-l>स कथं निहतः शेते वातरुग्ण इव द्रुमः ॥ ३१ ॥</s-l></s-lg><s-lg><s-l>शोकस्यान्तं न पश्यामि समुद्रस्येव विप्लुकाः ।</s-l><s-l>चिन्ता मे वर्धते तीव्रा मुमूर्षा चापि जायते ॥ ३२ ॥</s-l></s-lg><s-lg><s-l>कर्णस्य निधनं श्रुत्वा विजयं फल्गुनस्य च ।</s-l><s-l>अश्रद्धेयमहं मन्ये वधं कर्णस्य संजय ॥ ३३ ॥</s-l></s-lg><s-lg><s-l>वज्रसारमयं नूनं हृदयं सुदृढं मम ।</s-l><s-l>यच्छ्रुत्वा पुरुषव्याघ्रं हतं कर्णं न दीर्यते ॥ ३४ ॥</s-l></s-lg><s-lg><s-l>आयुर्नूनं सुदीर्घं मे विहितं दैवतैः पुरा ।</s-l><s-l>यत्र कर्णं हतं श्रुत्वा जीवामीह सुदुःखितः ॥ ३५ ॥</s-l></s-lg><s-lg><s-l>धिग्जीवितमिदं मेऽद्य सुहृद्धीनस्य संजय ।</s-l><s-l>अद्य चाहं दशामेतां गतः संजय गर्हिताम् ।</s-l><s-l>कृपणं वर्तयिष्यामि शोच्यः सर्वस्य मन्दधीः ॥ ३६ ॥</s-l></s-lg><s-lg><s-l>अहमेव पुरा भूत्वा सर्वलोकस्य सत्कृतः ।</s-l><s-l>परिभूतः कथं सूत पुनः शक्ष्यामि जीवितुम् ।</s-l><s-l>दुःखात्सुदुःखं व्यसनं प्राप्तवानस्मि संजय ॥ ३७ ॥</s-l></s-lg><s-lg><s-l>तस्माद्भीष्मवधे चैव द्रोणस्य च महात्मनः ।</s-l><s-l>नात्र शेषं प्रपश्यामि सूतपुत्रे हते युधि ॥ ३८ ॥</s-l></s-lg><s-lg><s-l>स हि पारं महानासीत्पुत्राणां मम संजय ।</s-l><s-l>युद्धे विनिहतः शूरो विसृजन्सायकान्बहून् ॥ ३९ ॥</s-l></s-lg><s-lg><s-l>को हि मे जीवितेनार्थस्तमृते पुरुषर्षभम् ।</s-l><s-l>रथादतिरथो नूनमपतत्सायकार्दितः ॥ ४० ॥</s-l></s-lg><s-lg><s-l>पर्वतस्येव शिखरं वज्रपातविदारितम् ।</s-l><s-l>शयीत पृथिवीं नूनं शोभयन्रुधिरोक्षितः ।</s-l><s-l>मातङ्ग इव मत्तेन मातङ्गेन निपातितः ॥ ४१ ॥</s-l></s-lg><s-lg><s-l>यद्बलं धार्तराष्ट्राणां पाण्डवानां यतो भयम् ।</s-l><s-l>सोऽर्जुनेन हतः कर्णः प्रतिमानं धनुष्मताम् ॥ ४२ ॥</s-l></s-lg><s-lg><s-l>स हि वीरो महेष्वासः पुत्राणामभयंकरः ।</s-l><s-l>शेते विनिहतो वीरः शक्रेणेव यथा बलः ॥ ४३ ॥</s-l></s-lg><s-lg><s-l>पङ्गोरिवाध्वगमनं दरिद्रस्येव कामितम् ।</s-l><s-l>दुर्योधनस्य चाकूतं तृषितस्येव पिप्लुकाः ॥ ४४ ॥</s-l></s-lg><s-lg><s-l>अन्यथा चिन्तितं कार्यमन्यथा तत्तु जायते ।</s-l><s-l>अहो नु बलवद्दैवं कालश्च दुरतिक्रमः ॥ ४५ ॥</s-l></s-lg><s-lg><s-l>पलायमानः कृपणं दीनात्मा दीनपौरुषः ।</s-l><s-l>कच्चिन्न निहतः सूत पुत्रो दुःशासनो मम ॥ ४६ ॥</s-l></s-lg><s-lg><s-l>कच्चिन्न नीचाचरितं कृतवांस्तात संयुगे ।</s-l><s-l>कच्चिन्न निहतः शूरो यथा न क्षत्रिया हताः ॥ ४७ ॥</s-l></s-lg><s-lg><s-l>युधिष्ठिरस्य वचनं मा युद्धमिति सर्वदा ।</s-l><s-l>दुर्योधनो नाभ्यगृह्णान्मूढः पथ्यमिवौषधम् ॥ ४८ ॥</s-l></s-lg><s-lg><s-l>शरतल्पे शयानेन भीष्मेण सुमहात्मना ।</s-l><s-l>पानीयं याचितः पार्थः सोऽविध्यन्मेदिनीतलम् ॥ ४९ ॥</s-l></s-lg><s-lg><s-l>जलस्य धारां विहितां दृष्ट्वा तां पाण्डवेन ह ।</s-l><s-l>अब्रवीत्स महाबाहुस्तात संशाम्य पाण्डवैः ॥ ५० ॥</s-l></s-lg><s-lg><s-l>प्रशमाद्धि भवेच्छान्तिर्मदन्तं युद्धमस्तु च ।</s-l><s-l>भ्रातृभावेन पृथिवीं भुङ्क्ष्व पाण्डुसुतैः सह ॥ ५१ ॥</s-l></s-lg><s-lg><s-l>अकुर्वन्वचनं तस्य नूनं शोचति मे सुतः ।</s-l><s-l>तदिदं समनुप्राप्तं वचनं दीर्घदर्शिनः ॥ ५२ ॥</s-l></s-lg><s-lg><s-l>अहं तु निहतामात्यो हतपुत्रश्च संजय ।</s-l><s-l>द्यूततः कृच्छ्रमापन्नो लूनपक्ष इव द्विजः ॥ ५३ ॥</s-l></s-lg><s-lg><s-l>यथा हि शकुनिं गृह्य छित्त्वा पक्षौ च संजय ।</s-l><s-l>विसर्जयन्ति संहृष्टाः क्रीडमानाः कुमारकाः ॥ ५४ ॥</s-l></s-lg><s-lg><s-l>छिन्नपक्षतया तस्य गमनं नोपपद्यते ।</s-l><s-l>तथाहमपि संप्राप्तो लूनपक्ष इव द्विजः ॥ ५५ ॥</s-l></s-lg><s-lg><s-l>क्षीणः सर्वार्थहीनश्च निर्बन्धुर्ज्ञातिवर्जितः ।</s-l><s-l>कां दिशं प्रतिपत्स्यामि दीनः शत्रुवशं गतः ॥ ५६ ॥</s-l></s-lg><s-lg><s-l>दुर्योधनस्य वृद्ध्यर्थं पृथिवीं योऽजयत्प्रभुः ।</s-l><s-l>स जितः पाण्डवैः शूरैः समर्थैर्वीर्यशालिभिः ॥ ५७ ॥</s-l></s-lg><s-lg><s-l>तस्मिन्हते महेष्वासे कर्णे युधि किरीटिना ।</s-l><s-l>के वीराः पर्यवर्तन्त तन्ममाचक्ष्व संजय ॥ ५८ ॥</s-l></s-lg><s-lg><s-l>कच्चिन्नैकः परित्यक्तः पाण्डवैर्निहतो रणे ।</s-l><s-l>उक्तं त्वया पुरा वीर यथा वीरा निपातिताः ॥ ५९ ॥</s-l></s-lg><s-lg><s-l>भीष्ममप्रतियुध्यन्तं शिखण्डी सायकोत्तमैः ।</s-l><s-l>पातयामास समरे सर्वशस्त्रभृतां वरम् ॥ ६० ॥</s-l></s-lg><s-lg><s-l>तथा द्रौपदिना द्रोणो न्यस्तसर्वायुधो युधि ।</s-l><s-l>युक्तयोगो महेष्वासः शरैर्बहुभिराचितः ।</s-l><s-l>निहतः खड्गमुद्यम्य धृष्टद्युम्नेन संजय ॥ ६१ ॥</s-l></s-lg><s-lg><s-l>अन्तरेण हतावेतौ छलेन च विशेषतः ।</s-l><s-l>अश्रौषमहमेतद्वै भीष्मद्रोणौ निपातितौ ॥ ६२ ॥</s-l></s-lg><s-lg><s-l>भीष्मद्रोणौ हि समरे न हन्याद्वज्रभृत्स्वयम् ।</s-l><s-l>न्यायेन युध्यमानौ हि तद्वै सत्यं ब्रवीमि ते ॥ ६३ ॥</s-l></s-lg><s-lg><s-l>कर्णं त्वस्यन्तमस्त्राणि दिव्यानि च बहूनि च ।</s-l><s-l>कथमिन्द्रोपमं वीरं मृत्युर्युद्धे समस्पृशत् ॥ ६४ ॥</s-l></s-lg><s-lg><s-l>यस्य विद्युत्प्रभां शक्तिं दिव्यां कनकभूषणाम् ।</s-l><s-l>प्रायच्छद्द्विषतां हन्त्रीं कुण्डलाभ्यां पुरंदरः ॥ ६५ ॥</s-l></s-lg><s-lg><s-l>यस्य सर्पमुखो दिव्यः शरः कनकभूषणः ।</s-l><s-l>अशेत निहतः पत्री चन्दनेष्वरिसूदनः ॥ ६६ ॥</s-l></s-lg><s-lg><s-l>भीष्मद्रोणमुखान्वीरान्योऽवमन्य महारथान् ।</s-l><s-l>जामदग्न्यान्महाघोरं ब्राह्ममस्त्रमशिक्षत ॥ ६७ ॥</s-l></s-lg><s-lg><s-l>यश्च द्रोणमुखान्दृष्ट्वा विमुखानर्दिताञ्शरैः ।</s-l><s-l>सौभद्रस्य महाबाहुर्व्यधमत्कार्मुकं शरैः ॥ ६८ ॥</s-l></s-lg><s-lg><s-l>यश्च नागायुतप्राणं वातरंहसमच्युतम् ।</s-l><s-l>विरथं भ्रातरं कृत्वा भीमसेनमुपाहसत् ॥ ६९ ॥</s-l></s-lg><s-lg><s-l>सहदेवं च निर्जित्य शरैः संनतपर्वभिः ।</s-l><s-l>कृपया विरथं कृत्वा नाहनद्धर्मवित्तया ॥ ७० ॥</s-l></s-lg><s-lg><s-l>यश्च मायासहस्राणि ध्वंसयित्वा रणोत्कटम् ।</s-l><s-l>घटोत्कचं राक्षसेन्द्रं शक्रशक्त्याभिजघ्निवान् ॥ ७१ ॥</s-l></s-lg><s-lg><s-l>एतानि दिवसान्यस्य युद्धे भीतो धनंजयः ।</s-l><s-l>नागमद्द्वैरथं वीरः स कथं निहतो रणे ॥ ७२ ॥</s-l></s-lg><s-lg><s-l>रथसङ्गो न चेत्तस्य धनुर्वा न व्यशीर्यत ।</s-l><s-l>न चेदस्त्राणि निर्णेशुः स कथं निहतः परैः ॥ ७३ ॥</s-l></s-lg><s-lg><s-l>को हि शक्तो रणे कर्णं विधुन्वानं महद्धनुः ।</s-l><s-l>विमुञ्चन्तं शरान्घोरान्दिव्यान्यस्त्राणि चाहवे ।</s-l><s-l>जेतुं पुरुषशार्दूलं शार्दूलमिव वेगितम् ॥ ७४ ॥</s-l></s-lg><s-lg><s-l>ध्रुवं तस्य धनुश्छिन्नं रथो वापि गतो महीम् ।</s-l><s-l>अस्त्राणि वा प्रनष्टानि यथा शंससि मे हतम् ।</s-l><s-l>न ह्यन्यदनुपश्यामि कारणं तस्य नाशने ॥ ७५ ॥</s-l></s-lg><s-lg><s-l>न हन्यामर्जुनं यावत्तावत्पादौ न धावये ।</s-l><s-l>इति यस्य महाघोरं व्रतमासीन्महात्मनः ॥ ७६ ॥</s-l></s-lg><s-lg><s-l>यस्य भीतो वने नित्यं धर्मराजो युधिष्ठिरः ।</s-l><s-l>त्रयोदश समा निद्रां न लेभे पुरुषर्षभः ॥ ७७ ॥</s-l></s-lg><s-lg><s-l>यस्य वीर्यवतो वीर्यं समाश्रित्य महात्मनः ।</s-l><s-l>मम पुत्रः सभां भार्यां पाण्डूनां नीतवान्बलात् ॥ ७८ ॥</s-l></s-lg><s-lg><s-l>तत्र चापि सभामध्ये पाण्डवानां च पश्यताम् ।</s-l><s-l>दासभार्येति पाञ्चालीमब्रवीत्कुरुसंसदि ॥ ७९ ॥</s-l></s-lg><s-lg><s-l>यश्च गाण्डीवमुक्तानां स्पर्शमुग्रमचिन्तयन् ।</s-l><s-l>अपतिर्ह्यसि कृष्णेति ब्रुवन्पार्थानवैक्षत ॥ ८० ॥</s-l></s-lg><s-lg><s-l>यस्य नासीद्भयं पार्थैः सपुत्रैः सजनार्दनैः ।</s-l><s-l>स्वबाहुबलमाश्रित्य मुहूर्तमपि संजय ॥ ८१ ॥</s-l></s-lg><s-lg><s-l>तस्य नाहं वधं मन्ये देवैरपि सवासवैः ।</s-l><s-l>प्रतीपमुपधावद्भिः किं पुनस्तात पाण्डवैः ॥ ८२ ॥</s-l></s-lg><s-lg><s-l>न हि ज्यां स्पृशमानस्य तलत्रे चापि गृह्णतः ।</s-l><s-l>पुमानाधिरथेः कश्चित्प्रमुखे स्थातुमर्हति ॥ ८३ ॥</s-l></s-lg><s-lg><s-l>अपि स्यान्मेदिनी हीना सोमसूर्यप्रभांशुभिः ।</s-l><s-l>न वधः पुरुषेन्द्रस्य समरेष्वपलायिनः ॥ ८४ ॥</s-l></s-lg><s-lg><s-l>यदि मन्दः सहायेन भ्रात्रा दुःशासनेन च ।</s-l><s-l>वासुदेवस्य दुर्बुद्धिः प्रत्याख्यानमरोचयत् ॥ ८५ ॥</s-l></s-lg><s-lg><s-l>स नूनमृषभस्कन्धं दृष्ट्वा कर्णं निपातितम् ।</s-l><s-l>दुःशासनं च निहतं मन्ये शोचति पुत्रकः ॥ ८६ ॥</s-l></s-lg><s-lg><s-l>हतं वैकर्तनं श्रुत्वा द्वैरथे सव्यसाचिना ।</s-l><s-l>जयतः पाण्डवान्दृष्ट्वा किं स्विद्दुर्योधनोऽब्रवीत् ॥ ८७ ॥</s-l></s-lg><s-lg><s-l>दुर्मर्षणं हतं श्रुत्वा वृषसेनं च संयुगे ।</s-l><s-l>प्रभग्नं च बलं दृष्ट्वा वध्यमानं महारथैः ॥ ८८ ॥</s-l></s-lg><s-lg><s-l>पराङ्मुखांस्तथा राज्ञः पलायनपरायणान् ।</s-l><s-l>विद्रुतान्रथिनो दृष्ट्वा मन्ये शोचति पुत्रकः ॥ ८९ ॥</s-l></s-lg><s-lg><s-l>अनेयश्चाभिमानेन बालबुद्धिरमर्षणः ।</s-l><s-l>हतोत्साहं बलं दृष्ट्वा किं स्विद्दुर्योधनोऽब्रवीत् ॥ ९० ॥</s-l></s-lg><s-lg><s-l>भ्रातरं निहतं दृष्ट्वा भीमसेनेन संयुगे ।</s-l><s-l>रुधिरं पीयमानेन किं स्विद्दुर्योधनोऽब्रवीत् ॥ ९१ ॥</s-l></s-lg><s-lg><s-l>सह गान्धारराजेन सभायां यदभाषत ।</s-l><s-l>कर्णोऽर्जुनं रणे हन्ता हते तस्मिन्किमब्रवीत् ॥ ९२ ॥</s-l></s-lg><s-lg><s-l>द्यूतं कृत्वा पुरा हृष्टो वञ्चयित्वा च पाण्डवान् ।</s-l><s-l>शकुनिः सौबलस्तात हते कर्णे किमब्रवीत् ॥ ९३ ॥</s-l></s-lg><s-lg><s-l>कृतवर्मा महेष्वासः सात्वतानां महारथः ।</s-l><s-l>कर्णं विनिहतं दृष्ट्वा हार्दिक्यः किमभाषत ॥ ९४ ॥</s-l></s-lg><s-lg><s-l>ब्राह्मणाः क्षत्रिया वैश्या यस्य शिक्षामुपासते ।</s-l><s-l>धनुर्वेदं चिकीर्षन्तो द्रोणपुत्रस्य धीमतः ॥ ९५ ॥</s-l></s-lg><s-lg><s-l>युवा रूपेण संपन्नो दर्शनीयो महायशाः ।</s-l><s-l>अश्वत्थामा हते कर्णे किमभाषत संजय ॥ ९६ ॥</s-l></s-lg><s-lg><s-l>आचार्यत्वं धनुर्वेदे गतः परमतत्त्ववित् ।</s-l><s-l>कृपः शारद्वतस्तात हते कर्णे किमब्रवीत् ॥ ९७ ॥</s-l></s-lg><s-lg><s-l>मद्रराजो महेष्वासः शल्यः समितिशोभनः ।</s-l><s-l>दिष्टं तेन हि तत्सर्वं यथा कर्णो निपातितः ॥ ९८ ॥</s-l></s-lg><s-lg><s-l>ये च केचन राजानः पृथिव्यां योद्धुमागताः ।</s-l><s-l>वैकर्तनं हतं दृष्ट्वा किमभाषन्त संजय ॥ ९९ ॥</s-l></s-lg><s-lg><s-l>कर्णे तु निहते वीरे रथव्याघ्रे नरर्षभे ।</s-l><s-l>किं वो मुखमनीकानामासीत्संजय भागशः ॥ १०० ॥</s-l></s-lg><s-lg><s-l>मद्रराजः कथं शल्यो नियुक्तो रथिनां वरः ।</s-l><s-l>वैकर्तनस्य सारथ्ये तन्ममाचक्ष्व संजय ॥ १०१ ॥</s-l></s-lg><s-lg><s-l>केऽरक्षन्दक्षिणं चक्रं सूतपुत्रस्य संयुगे ।</s-l><s-l>वामं चक्रं ररक्षुर्वा के वा वीरस्य पृष्ठतः ॥ १०२ ॥</s-l></s-lg><s-lg><s-l>के कर्णं वाजहुः शूराः के क्षुद्राः प्राद्रवन्भयात् ।</s-l><s-l>कथं च वः समेतानां हतः कर्णो महारथः ॥ १०३ ॥</s-l></s-lg><s-lg><s-l>पाण्डवाश्च कथं शूराः प्रत्युदीयुर्महारथम् ।</s-l><s-l>सृजन्तं शरवर्षाणि वारिधारा इवाम्बुदम् ॥ १०४ ॥</s-l></s-lg><s-lg><s-l>स च सर्पमुखो दिव्यो महेषुप्रवरस्तदा ।</s-l><s-l>व्यर्थः कथं समभवत्तन्ममाचक्ष्व संजय ॥ १०५ ॥</s-l></s-lg><s-lg><s-l>मामकस्यास्य सैन्यस्य हृतोत्सेधस्य संजय ।</s-l><s-l>अवशेषं न पश्यामि ककुदे मृदिते सति ॥ १०६ ॥</s-l></s-lg><s-lg><s-l>तौ हि वीरौ महेष्वासौ मदर्थे कुरुसत्तमौ ।</s-l><s-l>भीष्मद्रोणौ हतौ श्रुत्वा को न्वर्थो जीवितेन मे ॥ १०७ ॥</s-l></s-lg><s-lg><s-l>न मृष्यामि च राधेयं हतमाहवशोभिनम् ।</s-l><s-l>यस्य बाह्वोर्बलं तुल्यं कुञ्जराणां शतं शतम् ॥ १०८ ॥</s-l></s-lg><s-lg><s-l>द्रोणे हते च यद्वृत्तं कौरवाणां परैः सह ।</s-l><s-l>संग्रामे नरवीराणां तन्ममाचक्ष्व संजय ॥ १०९ ॥</s-l></s-lg><s-lg><s-l>यथा च कर्णः कौन्तेयैः सह युद्धमयोजयत् ।</s-l><s-l>यथा च द्विषतां हन्ता रणे शान्तस्तदुच्यताम् ॥ ११० ॥</s-l></s-lg>