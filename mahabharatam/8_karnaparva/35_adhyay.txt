<s-lg><s-l> धृतराष्ट्र उवाच ।</s-l><s-l>सुदुष्करमिदं कर्म कृतं भीमेन संजय ।</s-l><s-l>येन कर्णो महाबाहू रथोपस्थे निपातितः ॥ १ ॥</s-l></s-lg><s-lg><s-l>कर्णो ह्येको रणे हन्ता सृञ्जयान्पाण्डवैः सह ।</s-l><s-l>इति दुर्योधनः सूत प्राब्रवीन्मां मुहुर्मुहुः ॥ २ ॥</s-l></s-lg><s-lg><s-l>पराजितं तु राधेयं दृष्ट्वा भीमेन संयुगे ।</s-l><s-l>ततः परं किमकरोत्पुत्रो दुर्योधनो मम ॥ ३ ॥</s-l></s-lg><s-lg><s-l> संजय उवाच ।</s-l><s-l>विभ्रान्तं प्रेक्ष्य राधेयं सूतपुत्रं महाहवे ।</s-l><s-l>महत्या सेनया राजन्सोदर्यान्समभाषत ॥ ४ ॥</s-l></s-lg><s-lg><s-l>शीघ्रं गच्छत भद्रं वो राधेयं परिरक्षत ।</s-l><s-l>भीमसेनभयागाधे मज्जन्तं व्यसनार्णवे ॥ ५ ॥</s-l></s-lg><s-lg><s-l>ते तु राज्ञा समादिष्टा भीमसेनजिघांसवः ।</s-l><s-l>अभ्यवर्तन्त संक्रुद्धाः पतंगा इव पावकम् ॥ ६ ॥</s-l></s-lg><s-lg><s-l>श्रुतायुर्दुर्धरः क्राथो विवित्सुर्विकटः समः ।</s-l><s-l>निषङ्गी कवची पाशी तथा नन्दोपनन्दकौ ॥ ७ ॥</s-l></s-lg><s-lg><s-l>दुष्प्रधर्षः सुबाहुश्च वातवेगसुवर्चसौ ।</s-l><s-l>धनुर्ग्राहो दुर्मदश्च तथा सत्त्वसमः सहः ॥ ८ ॥</s-l></s-lg><s-lg><s-l>एते रथैः परिवृता वीर्यवन्तो महाबलाः ।</s-l><s-l>भीमसेनं समासाद्य समन्तात्पर्यवारयन् ।</s-l><s-l>ते व्यमुञ्चञ्शरव्रातान्नानालिङ्गान्समन्ततः ॥ ९ ॥</s-l></s-lg><s-lg><s-l>स तैरभ्यर्द्यमानस्तु भीमसेनो महाबलः ।</s-l><s-l>तेषामापततां क्षिप्रं सुतानां ते नराधिप ।</s-l><s-l>रथैः पञ्चाशता सार्धं पञ्चाशन्न्यहनद्रथान् ॥ १० ॥</s-l></s-lg><s-lg><s-l>विवित्सोस्तु ततः क्रुद्धो भल्लेनापाहरच्छिरः ।</s-l><s-l>सकुण्डलशिरस्त्राणं पूर्णचन्द्रोपमं तदा ।</s-l><s-l>भीमेन च महाराज स पपात हतो भुवि ॥ ११ ॥</s-l></s-lg><s-lg><s-l>तं दृष्ट्वा निहतं शूरं भ्रातरः सर्वतः प्रभो ।</s-l><s-l>अभ्यद्रवन्त समरे भीमं भीमपराक्रमम् ॥ १२ ॥</s-l></s-lg><s-lg><s-l>ततोऽपराभ्यां भल्लाभ्यां पुत्रयोस्ते महाहवे ।</s-l><s-l>जहार समरे प्राणान्भीमो भीमपराक्रमः ॥ १३ ॥</s-l></s-lg><s-lg><s-l>तौ धरामन्वपद्येतां वातरुग्णाविव द्रुमौ ।</s-l><s-l>विकटश्च समश्चोभौ देवगर्भसमौ नृप ॥ १४ ॥</s-l></s-lg><s-lg><s-l>ततस्तु त्वरितो भीमः क्राथं निन्ये यमक्षयम् ।</s-l><s-l>नाराचेन सुतीक्ष्णेन स हतो न्यपतद्भुवि ॥ १५ ॥</s-l></s-lg><s-lg><s-l>हाहाकारस्ततस्तीव्रः संबभूव जनेश्वर ।</s-l><s-l>वध्यमानेषु ते राजंस्तदा पुत्रेषु धन्विषु ॥ १६ ॥</s-l></s-lg><s-lg><s-l>तेषां संलुलिते सैन्ये भीमसेनो महाबलः ।</s-l><s-l>नन्दोपनन्दौ समरे प्रापयद्यमसादनम् ॥ १७ ॥</s-l></s-lg><s-lg><s-l>ततस्ते प्राद्रवन्भीताः पुत्रास्ते विह्वलीकृताः ।</s-l><s-l>भीमसेनं रणे दृष्ट्वा कालान्तकयमोपमम् ॥ १८ ॥</s-l></s-lg><s-lg><s-l>पुत्रांस्ते निहतान्दृष्ट्वा सूतपुत्रो महामनाः ।</s-l><s-l>हंसवर्णान्हयान्भूयः प्राहिणोद्यत्र पाण्डवः ॥ १९ ॥</s-l></s-lg><s-lg><s-l>ते प्रेषिता महाराज मद्रराजेन वाजिनः ।</s-l><s-l>भीमसेनरथं प्राप्य समसज्जन्त वेगिताः ॥ २० ॥</s-l></s-lg><s-lg><s-l>स संनिपातस्तुमुलो घोररूपो विशां पते ।</s-l><s-l>आसीद्रौद्रो महाराज कर्णपाण्डवयोर्मृधे ॥ २१ ॥</s-l></s-lg><s-lg><s-l>दृष्ट्वा मम महाराज तौ समेतौ महारथौ ।</s-l><s-l>आसीद्बुद्धिः कथं नूनमेतदद्य भविष्यति ॥ २२ ॥</s-l></s-lg><s-lg><s-l>ततो मुहूर्ताद्राजेन्द्र नातिकृच्छ्राद्धसन्निव ।</s-l><s-l>विरथं भीमकर्माणं भीमं कर्णश्चकार ह ॥ २३ ॥</s-l></s-lg><s-lg><s-l>विरथो भरतश्रेष्ठः प्रहसन्ननिलोपमः ।</s-l><s-l>गदाहस्तो महाबाहुरपतत्स्यन्दनोत्तमात् ॥ २४ ॥</s-l></s-lg><s-lg><s-l>नागान्सप्तशतान्राजन्नीषादन्तान्प्रहारिणः ।</s-l><s-l>व्यधमत्सहसा भीमः क्रुद्धरूपः परंतपः ॥ २५ ॥</s-l></s-lg><s-lg><s-l>दन्तवेष्टेषु नेत्रेषु कम्भेषु स कटेषु च ।</s-l><s-l>मर्मस्वपि च मर्मज्ञो निनदन्व्यधमद्भृशम् ॥ २६ ॥</s-l></s-lg><s-lg><s-l>ततस्ते प्राद्रवन्भीताः प्रतीपं प्रहिताः पुनः ।</s-l><s-l>महामात्रैस्तमावव्रुर्मेघा इव दिवाकरम् ॥ २७ ॥</s-l></s-lg><s-lg><s-l>तान्स सप्तशतान्नागान्सारोहायुधकेतनान् ।</s-l><s-l>भूमिष्ठो गदया जघ्ने शरन्मेघानिवानिलः ॥ २८ ॥</s-l></s-lg><s-lg><s-l>ततः सुबलपुत्रस्य नागानतिबलान्पुनः ।</s-l><s-l>पोथयामास कौन्तेयो द्वापञ्चाशतमाहवे ॥ २९ ॥</s-l></s-lg><s-lg><s-l>तथा रथशतं साग्रं पत्तींश्च शतशोऽपरान् ।</s-l><s-l>न्यहनत्पाण्डवो युद्धे तापयंस्तव वाहिनीम् ॥ ३० ॥</s-l></s-lg><s-lg><s-l>प्रताप्यमानं सूर्येण भीमेन च महात्मना ।</s-l><s-l>तव सैन्यं संचुकोच चर्म वह्निगतं यथा ॥ ३१ ॥</s-l></s-lg><s-lg><s-l>ते भीमभयसंत्रस्तास्तावका भरतर्षभ ।</s-l><s-l>विहाय समरे भीमं दुद्रुवुर्वै दिशो दश ॥ ३२ ॥</s-l></s-lg><s-lg><s-l>रथाः पञ्चशताश्चान्ये ह्रादिनश्चर्मवर्मिणः ।</s-l><s-l>भीममभ्यद्रवंस्तूर्णं शरपूगैः समन्ततः ॥ ३३ ॥</s-l></s-lg><s-lg><s-l>तान्ससूतरथान्सर्वान्सपताकाध्वजायुधान् ।</s-l><s-l>पोथयामास गदया भीमो विष्णुरिवासुरान् ॥ ३४ ॥</s-l></s-lg><s-lg><s-l>ततः शकुनिनिर्दिष्टाः सादिनः शूरसंमताः ।</s-l><s-l>त्रिसाहस्रा ययुर्भीमं शक्त्यृष्टिप्रासपाणयः ॥ ३५ ॥</s-l></s-lg><s-lg><s-l>तान्प्रत्युद्गम्य यवनानश्वारोहान्वरारिहा ।</s-l><s-l>विचरन्विविधान्मार्गान्घातयामास पोथयन् ॥ ३६ ॥</s-l></s-lg><s-lg><s-l>तेषामासीन्महाञ्शब्दस्ताडितानां च सार्वशः ।</s-l><s-l>असिभिश्छिद्यमानानां नडानामिव भारत ॥ ३७ ॥</s-l></s-lg><s-lg><s-l>एवं सुबलपुत्रस्य त्रिसाहस्रान्हयोत्तमान् ।</s-l><s-l>हत्वान्यं रथमास्थाय क्रुद्धो राधेयमभ्ययात् ॥ ३८ ॥</s-l></s-lg><s-lg><s-l>कर्णोऽपि समरे राजन्धर्मपुत्रमरिंदमम् ।</s-l><s-l>शरैः प्रच्छादयामास सारथिं चाप्यपातयत् ॥ ३९ ॥</s-l></s-lg><s-lg><s-l>ततः संप्रद्रुतं संख्ये रथं दृष्ट्वा महारथः ।</s-l><s-l>अन्वधावत्किरन्बाणैः कङ्कपत्रैरजिह्मगैः ॥ ४० ॥</s-l></s-lg><s-lg><s-l>राजानमभि धावन्तं शरैरावृत्य रोदसी ।</s-l><s-l>क्रुद्धः प्रच्छादयामास शरजालेन मारुतिः ॥ ४१ ॥</s-l></s-lg><s-lg><s-l>संनिवृत्तस्ततस्तूर्णं राधेयः शत्रुकर्शनः ।</s-l><s-l>भीमं प्रच्छादयामास समन्तान्निशितैः शरैः ॥ ४२ ॥</s-l></s-lg><s-lg><s-l>भीमसेनरथव्यग्रं कर्णं भारत सात्यकिः ।</s-l><s-l>अभ्यर्दयदमेयात्मा पार्ष्णिग्रहणकारणात् ।</s-l><s-l>अभ्यवर्तत कर्णस्तमर्दितोऽपि शरैर्भृशम् ॥ ४३ ॥</s-l></s-lg><s-lg><s-l>तावन्योन्यं समासाद्य वृषभौ सर्वधन्विनाम् ।</s-l><s-l>विसृजन्तौ शरांश्चित्रान्विभ्राजेतां मनस्विनौ ॥ ४४ ॥</s-l></s-lg><s-lg><s-l>ताभ्यां वियति राजेन्द्र विततं भीमदर्शनम् ।</s-l><s-l>क्रौञ्चपृष्ठारुणं रौद्रं बाणजालं व्यदृश्यत ॥ ४५ ॥</s-l></s-lg><s-lg><s-l>नैव सूर्यप्रभां खं वा न दिशः प्रदिशः कुतः ।</s-l><s-l>प्राज्ञासिष्म वयं ताभ्यां शरैर्मुक्तैः सहस्रशः ॥ ४६ ॥</s-l></s-lg><s-lg><s-l>मध्याह्ने तपतो राजन्भास्करस्य महाप्रभाः ।</s-l><s-l>हृताः सर्वाः शरौघैस्तैः कर्णमाधवयोस्तदा ॥ ४७ ॥</s-l></s-lg><s-lg><s-l>सौबलं कृतवर्माणं द्रौणिमाधिरथिं कृपम् ।</s-l><s-l>संसक्तान्पाण्डवैर्दृष्ट्वा निवृत्ताः कुरवः पुनः ॥ ४८ ॥</s-l></s-lg><s-lg><s-l>तेषामापततां शब्दस्तीव्र आसीद्विशां पते ।</s-l><s-l>उद्धूतानां यथा वृष्ट्या सागराणां भयावहः ॥ ४९ ॥</s-l></s-lg><s-lg><s-l>ते सेने भृशसंविग्ने दृष्ट्वान्योन्यं महारणे ।</s-l><s-l>हर्षेण महता युक्ते परिगृह्य परस्परम् ॥ ५० ॥</s-l></s-lg><s-lg><s-l>ततः प्रववृते युद्धं मध्यं प्राप्ते दिवाकरे ।</s-l><s-l>यादृशं न कदाचिद्धि दृष्टपूर्वं न च श्रुतम् ॥ ५१ ॥</s-l></s-lg><s-lg><s-l>बलौघस्तु समासाद्य बलौघं सहसा रणे ।</s-l><s-l>उपासर्पत वेगेन जलौघ इव सागरम् ॥ ५२ ॥</s-l></s-lg><s-lg><s-l>आसीन्निनादः सुमहान्बलौघानां परस्परम् ।</s-l><s-l>गर्जतां सागरौघाणां यथा स्यान्निस्वनो महान् ॥ ५३ ॥</s-l></s-lg><s-lg><s-l>ते तु सेने समासाद्य वेगवत्यौ परस्परम् ।</s-l><s-l>एकीभावमनुप्राप्ते नद्याविव समागमे ॥ ५४ ॥</s-l></s-lg><s-lg><s-l>ततः प्रववृते युद्धं घोररूपं विशां पते ।</s-l><s-l>कुरूणां पाण्डवानां च लिप्सतां सुमहद्यशः ॥ ५५ ॥</s-l></s-lg><s-lg><s-l>कुरूणां गर्जतां तत्र अविच्छेदकृता गिरः ।</s-l><s-l>श्रूयन्ते विविधा राजन्नामान्युद्दिश्य भारत ॥ ५६ ॥</s-l></s-lg><s-lg><s-l>यस्य यद्धि रणे न्यङ्गं पितृतो मातृतोऽपि वा ।</s-l><s-l>कर्मतः शीलतो वापि स तच्छ्रावयते युधि ॥ ५७ ॥</s-l></s-lg><s-lg><s-l>तान्दृष्ट्वा समरे शूरांस्तर्जयानान्परस्परम् ।</s-l><s-l>अभवन्मे मती राजन्नैषामस्तीति जीवितम् ॥ ५८ ॥</s-l></s-lg><s-lg><s-l>तेषां दृष्ट्वा तु क्रुद्धानां वपूंष्यमिततेजसाम् ।</s-l><s-l>अभवन्मे भयं तीव्रं कथमेतद्भविष्यति ॥ ५९ ॥</s-l></s-lg><s-lg><s-l>ततस्ते पाण्डवा राजन्कौरवाश्च महारथाः ।</s-l><s-l>ततक्षुः सायकैस्तीक्ष्णैर्निघ्नन्तो हि परस्परम् ॥ ६० ॥</s-l></s-lg>