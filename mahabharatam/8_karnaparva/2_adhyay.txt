<s-lg><s-l> संजय उवाच ।</s-l><s-l>हते द्रोणे महेष्वासे तव पुत्रा महारथाः ।</s-l><s-l>बभूवुराश्वस्तमुखा विषण्णा गतचेतसः ॥ १ ॥</s-l></s-lg><s-lg><s-l>अवाङ्मुखाः शस्त्रभृतः सर्व एव विशां पते ।</s-l><s-l>अप्रेक्षमाणाः शोकार्ता नाभ्यभाषन्परस्परम् ॥ २ ॥</s-l></s-lg><s-lg><s-l>तान्दृष्ट्वा व्यथिताकारान्सैन्यानि तव भारत ।</s-l><s-l>ऊर्ध्वमेवाभ्यवेक्षन्त दुःखत्रस्तान्यनेकशः ॥ ३ ॥</s-l></s-lg><s-lg><s-l>शस्त्राण्येषां च राजेन्द्र शोणिताक्तान्यशेषतः ।</s-l><s-l>प्राभ्रश्यन्त कराग्रेभ्यो दृष्ट्वा द्रोणं निपातितम् ॥ ४ ॥</s-l></s-lg><s-lg><s-l>तानि बद्धान्यनिष्टानि लम्बमानानि भारत ।</s-l><s-l>अदृश्यन्त महाराज नक्षत्राणि यथा दिवि ॥ ५ ॥</s-l></s-lg><s-lg><s-l>तथार्तं स्तिमितं दृष्ट्वा गतसत्त्वमिव स्थितम् ।</s-l><s-l>स्वं बलं तन्महाराज राजा दुर्योधनोऽब्रवीत् ॥ ६ ॥</s-l></s-lg><s-lg><s-l>भवतां बाहुवीर्यं हि समाश्रित्य मया युधि ।</s-l><s-l>पाण्डवेयाः समाहूता युद्धं चेदं प्रवर्तितम् ॥ ७ ॥</s-l></s-lg><s-lg><s-l>तदिदं निहते द्रोणे विषण्णमिव लक्ष्यते ।</s-l><s-l>युध्यमानाश्च समरे योधा वध्यन्ति सर्वतः ॥ ८ ॥</s-l></s-lg><s-lg><s-l>जयो वापि वधो वापि युध्यमानस्य संयुगे ।</s-l><s-l>भवेत्किमत्र चित्रं वै युध्यध्वं सर्वतोमुखाः ॥ ९ ॥</s-l></s-lg><s-lg><s-l>पश्यध्वं च महात्मानं कर्णं वैकर्तनं युधि ।</s-l><s-l>प्रचरन्तं महेष्वासं दिव्यैरस्त्रैर्महाबलम् ॥ १० ॥</s-l></s-lg><s-lg><s-l>यस्य वै युधि संत्रासात्कुन्तीपुत्रो धनंजयः ।</s-l><s-l>निवर्तते सदामर्षात्सिंहात्क्षुद्रमृगो यथा ॥ ११ ॥</s-l></s-lg><s-lg><s-l>येन नागायुतप्राणो भीमसेनो महाबलः ।</s-l><s-l>मानुषेणैव युद्धेन तामवस्थां प्रवेशितः ॥ १२ ॥</s-l></s-lg><s-lg><s-l>येन दिव्यास्त्रविच्छूरो मायावी स घटोत्कचः ।</s-l><s-l>अमोघया रणे शक्त्या निहतो भैरवं नदन् ॥ १३ ॥</s-l></s-lg><s-lg><s-l>तस्य दुष्पारवीर्यस्य सत्यसंधस्य धीमतः ।</s-l><s-l>बाह्वोर्द्रविणमक्षय्यमद्य द्रक्ष्यथ संयुगे ॥ १४ ॥</s-l></s-lg><s-lg><s-l>द्रोणपुत्रस्य विक्रान्तं राधेयस्यैव चोभयोः ।</s-l><s-l>पाण्डुपाञ्चालसैन्येषु द्रक्ष्यथापि महात्मनोः ॥ १५ ॥</s-l></s-lg><s-lg><s-l>सर्व एव भवन्तश्च शूराः प्राज्ञाः कुलोद्गताः ।</s-l><s-l>शीलवन्तः कृतास्त्राश्च द्रक्ष्यथाद्य परस्परम् ॥ १६ ॥</s-l></s-lg><s-lg><s-l>एवमुक्ते महाराज कर्णो वैकर्तनो नृपः ।</s-l><s-l>सिंहनादं विनद्योच्चैः प्रायुध्यत महाबलः ॥ १७ ॥</s-l></s-lg><s-lg><s-l>स सृञ्जयानां सर्वेषां पाञ्चालानां च पश्यताम् ।</s-l><s-l>केकयानां विदेहानामकरोत्कदनं महत् ॥ १८ ॥</s-l></s-lg><s-lg><s-l>तस्येषुधाराः शतशः प्रादुरासञ्शरासनात् ।</s-l><s-l>अग्रे पुङ्खे च संसक्ता यथा भ्रमरपङ्क्तयः ॥ १९ ॥</s-l></s-lg><s-lg><s-l>स पीडयित्वा पाञ्चालान्पाण्डवांश्च तरस्विनः ।</s-l><s-l>हत्वा सहस्रशो योधानर्जुनेन निपातितः ॥ २० ॥</s-l></s-lg>