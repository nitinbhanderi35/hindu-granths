<s-lg><s-l> धृतराष्ट्र उवाच ।</s-l><s-l>तथा व्यूढेष्वनीकेषु संसक्तेषु च संजय ।</s-l><s-l>संशप्तकान्कथं पार्थो गतः कर्णश्च पाण्डवान् ॥ १ ॥</s-l></s-lg><s-lg><s-l>एतद्विस्तरतो युद्धं प्रब्रूहि कुशलो ह्यसि ।</s-l><s-l>न हि तृप्यामि वीराणां शृण्वानो विक्रमान्रणे ॥ २ ॥</s-l></s-lg><s-lg><s-l> संजय उवाच ।</s-l><s-l>तत्स्थाने समवस्थाप्य प्रत्यमित्रं महाबलम् ।</s-l><s-l>अव्यूहतार्जुनो व्यूहं पुत्रस्य तव दुर्नये ॥ ३ ॥</s-l></s-lg><s-lg><s-l>तत्सादिनागकलिलं पदातिरथसंकुलम् ।</s-l><s-l>धृष्टद्युम्नमुखैर्व्यूढमशोभत महद्बलम् ॥ ४ ॥</s-l></s-lg><s-lg><s-l>पारावतसवर्णाश्वश्चन्द्रादित्यसमद्युतिः ।</s-l><s-l>पार्षतः प्रबभौ धन्वी कालो विग्रहवानिव ॥ ५ ॥</s-l></s-lg><s-lg><s-l>पार्षतं त्वभि संतस्थुर्द्रौपदेया युयुत्सवः ।</s-l><s-l>सानुगा भीमवपुषश्चन्द्रं तारागणा इव ॥ ६ ॥</s-l></s-lg><s-lg><s-l>अथ व्यूढेष्वनीकेषु प्रेक्ष्य संशप्तकान्रणे ।</s-l><s-l>क्रुद्धोऽर्जुनोऽभिदुद्राव व्याक्षिपन्गाण्डिवं धनुः ॥ ७ ॥</s-l></s-lg><s-lg><s-l>अथ संशप्तकाः पार्थमभ्यधावन्वधैषिणः ।</s-l><s-l>विजये कृतसंकल्पा मृत्युं कृत्वा निवर्तनम् ॥ ८ ॥</s-l></s-lg><s-lg><s-l>तदश्वसंघबहुलं मत्तनागरथाकुलम् ।</s-l><s-l>पत्तिमच्छूरवीरौघैर्द्रुतमर्जुनमाद्रवत् ॥ ९ ॥</s-l></s-lg><s-lg><s-l>स संप्रहारस्तुमुलस्तेषामासीत्किरीटिना ।</s-l><s-l>तस्यैव नः श्रुतो यादृङ्निवातकवचैः सह ॥ १० ॥</s-l></s-lg><s-lg><s-l>रथानश्वान्ध्वजान्नागान्पत्तीन्रथपतीनपि ।</s-l><s-l>इषून्धनूंषि खड्गांश्च चक्राणि च परश्वधान् ॥ ११ ॥</s-l></s-lg><s-lg><s-l>सायुधानुद्यतान्बाहूनुद्यतान्यायुधानि च ।</s-l><s-l>चिच्छेद द्विषतां पार्थः शिरांसि च सहस्रशः ॥ १२ ॥</s-l></s-lg><s-lg><s-l>तस्मिन्सैन्ये महावर्ते पातालावर्तसंनिभे ।</s-l><s-l>निमग्नं तं रथं मत्वा नेदुः संशप्तका मुदा ॥ १३ ॥</s-l></s-lg><s-lg><s-l>स पुरस्तादरीन्हत्वा पश्चार्धेनोत्तरेण च ।</s-l><s-l>दक्षिणेन च बीभत्सुः क्रुद्धो रुद्रः पशूनिव ॥ १४ ॥</s-l></s-lg><s-lg><s-l>अथ पाञ्चालचेदीनां सृञ्जयानां च मारिष ।</s-l><s-l>त्वदीयैः सह संग्राम आसीत्परमदारुणः ॥ १५ ॥</s-l></s-lg><s-lg><s-l>कृपश्च कृतवर्मा च शकुनिश्चापि सौबलः ।</s-l><s-l>हृष्टसेनाः सुसंरब्धा रथानीकैः प्रहारिणः ॥ १६ ॥</s-l></s-lg><s-lg><s-l>कोसलैः काशिमत्स्यैश्च कारूषैः केकयैरपि ।</s-l><s-l>शूरसेनैः शूरवीरैर्युयुधुर्युद्धदुर्मदाः ॥ १७ ॥</s-l></s-lg><s-lg><s-l>तेषामन्तकरं युद्धं देहपाप्मप्रणाशनम् ।</s-l><s-l>शूद्रविट्क्षत्रवीराणां धर्म्यं स्वर्ग्यं यशस्करम् ॥ १८ ॥</s-l></s-lg><s-lg><s-l>दुर्योधनोऽपि सहितो भ्रातृभिर्भरतर्षभ ।</s-l><s-l>गुप्तः कुरुप्रवीरैश्च मद्राणां च महारथैः ॥ १९ ॥</s-l></s-lg><s-lg><s-l>पाण्डवैः सहपाञ्चालैश्चेदिभिः सात्यकेन च ।</s-l><s-l>युध्यमानं रणे कर्णं कुरुवीरोऽभ्यपालयत् ॥ २० ॥</s-l></s-lg><s-lg><s-l>कर्णोऽपि निशितैर्बाणैर्विनिहत्य महाचमूम् ।</s-l><s-l>प्रमृद्य च रथश्रेष्ठान्युधिष्ठिरमपीडयत् ॥ २१ ॥</s-l></s-lg><s-lg><s-l>विपत्रायुधदेहासून्कृत्वा शत्रून्सहस्रशः ।</s-l><s-l>युक्त्वा स्वर्गयशोभ्यां च स्वेभ्यो मुदमुदावहत् ॥ २२ ॥</s-l></s-lg><s-lg><s-l> धृतराष्ट्र उवाच ।</s-l><s-l>यत्तत्प्रविश्य पार्थानां सेनां कुर्वञ्जनक्षयम् ।</s-l><s-l>कर्णो राजानमभ्यर्च्छत्तन्ममाचक्ष्व संजय ॥ २३ ॥</s-l></s-lg><s-lg><s-l>के च प्रवीराः पार्थानां युधि कर्णमवारयन् ।</s-l><s-l>कांश्च प्रमथ्याधिरथिर्युधिष्ठिरमपीडयत् ॥ २४ ॥</s-l></s-lg><s-lg><s-l> संजय उवाच ।</s-l><s-l>धृष्टद्युम्नमुखान्पार्थान्दृष्ट्वा कर्णो व्यवस्थितान् ।</s-l><s-l>समभ्यधावत्त्वरितः पाञ्चालाञ्शत्रुकर्शनः ॥ २५ ॥</s-l></s-lg><s-lg><s-l>तं तूर्णमभिधावन्तं पाञ्चाला जितकाशिनः ।</s-l><s-l>प्रत्युद्ययुर्महाराज हंसा इव महार्णवम् ॥ २६ ॥</s-l></s-lg><s-lg><s-l>ततः शङ्खसहस्राणां निस्वनो हृदयंगमः ।</s-l><s-l>प्रादुरासीदुभयतो भेरीशब्दश्च दारुणः ॥ २७ ॥</s-l></s-lg><s-lg><s-l>नानावादित्रनादश्च द्विपाश्वरथनिस्वनः ।</s-l><s-l>सिंहनादश्च वीराणामभवद्दारुणस्तदा ॥ २८ ॥</s-l></s-lg><s-lg><s-l>साद्रिद्रुमार्णवा भूमिः सवाताम्बुदमम्बरम् ।</s-l><s-l>सार्केन्दुग्रहनक्षत्रा द्यौश्च व्यक्तं व्यघूर्णत ॥ २९ ॥</s-l></s-lg><s-lg><s-l>अति भूतानि तं शब्दं मेनिरेऽति च विव्यथुः ।</s-l><s-l>यानि चाप्लवसत्त्वानि प्रायस्तानि मृतानि च ॥ ३० ॥</s-l></s-lg><s-lg><s-l>अथ कर्णो भृशं क्रुद्धः शीघ्रमस्त्रमुदीरयन् ।</s-l><s-l>जघान पाण्डवीं सेनामासुरीं मघवानिव ॥ ३१ ॥</s-l></s-lg><s-lg><s-l>स पाण्डवरथांस्तूर्णं प्रविश्य विसृजञ्शरान् ।</s-l><s-l>प्रभद्रकाणां प्रवरानहनत्सप्तसप्ततिम् ॥ ३२ ॥</s-l></s-lg><s-lg><s-l>ततः सुपुङ्खैर्निशितै रथश्रेष्ठो रथेषुभिः ।</s-l><s-l>अवधीत्पञ्चविंशत्या पाञ्चालान्पञ्चविंशतिम् ॥ ३३ ॥</s-l></s-lg><s-lg><s-l>सुवर्णपुङ्खैर्नाराचैः परकायविदारणैः ।</s-l><s-l>चेदिकानवधीद्वीरः शतशोऽथ सहस्रशः ॥ ३४ ॥</s-l></s-lg><s-lg><s-l>तं तथा समरे कर्म कुर्वाणमतिमानुषम् ।</s-l><s-l>परिवव्रुर्महाराज पाञ्चालानां रथव्रजाः ॥ ३५ ॥</s-l></s-lg><s-lg><s-l>ततः संधाय विशिखान्पञ्च भारत दुःसहान् ।</s-l><s-l>पाञ्चालानवधीत्पञ्च कर्णो वैकर्तनो वृषः ॥ ३६ ॥</s-l></s-lg><s-lg><s-l>भानुदेवं चित्रसेनं सेनाबिन्दुं च भारत ।</s-l><s-l>तपनं शूरसेनं च पाञ्चालानवधीद्रणे ॥ ३७ ॥</s-l></s-lg><s-lg><s-l>पाञ्चालेषु च शूरेषु वध्यमानेषु सायकैः ।</s-l><s-l>हाहाकारो महानासीत्पाञ्चालानां महाहवे ॥ ३८ ॥</s-l></s-lg><s-lg><s-l>तेषां संकीर्यमाणानां हाहाकारकृता दिशः ।</s-l><s-l>पुनरेव च तान्कर्णो जघानाशु पतत्रिभिः ॥ ३९ ॥</s-l></s-lg><s-lg><s-l>चक्ररक्षौ तु कर्णस्य पुत्रौ मारिष दुर्जयौ ।</s-l><s-l>सुषेणः सत्यसेनश्च त्यक्त्वा प्राणानयुध्यताम् ॥ ४० ॥</s-l></s-lg><s-lg><s-l>पृष्ठगोपस्तु कर्णस्य ज्येष्ठः पुत्रो महारथः ।</s-l><s-l>वृषसेनः स्वयं कर्णं पृष्ठतः पर्यपालयत् ॥ ४१ ॥</s-l></s-lg><s-lg><s-l>धृष्टद्युम्नः सात्यकिश्च द्रौपदेया वृकोदरः ।</s-l><s-l>जनमेजयः शिखण्डी च प्रवीराश्च प्रभद्रकाः ॥ ४२ ॥</s-l></s-lg><s-lg><s-l>चेदिकेकयपाञ्चाला यमौ मत्स्याश्च दंशिताः ।</s-l><s-l>समभ्यधावन्राधेयं जिघांसन्तः प्रहारिणः ॥ ४३ ॥</s-l></s-lg><s-lg><s-l>त एनं विविधैः शस्त्रैः शरधाराभिरेव च ।</s-l><s-l>अभ्यवर्षन्विमृद्नन्तः प्रावृषीवाम्बुदा गिरिम् ॥ ४४ ॥</s-l></s-lg><s-lg><s-l>पितरं तु परीप्सन्तः कर्णपुत्राः प्रहारिणः ।</s-l><s-l>त्वदीयाश्चापरे राजन्वीरा वीरानवारयन् ॥ ४५ ॥</s-l></s-lg><s-lg><s-l>सुषेणो भीमसेनस्य छित्त्वा भल्लेन कार्मुकम् ।</s-l><s-l>नाराचैः सप्तभिर्विद्ध्वा हृदि भीमं ननाद ह ॥ ४६ ॥</s-l></s-lg><s-lg><s-l>अथान्यद्धनुरादाय सुदृढं भीमविक्रमः ।</s-l><s-l>सज्यं वृकोदरः कृत्वा सुषेणस्याच्छिनद्धनुः ॥ ४७ ॥</s-l></s-lg><s-lg><s-l>विव्याध चैनं नवभिः क्रुद्धो नृत्यन्निवेषुभिः ।</s-l><s-l>कर्णं च तूर्णं विव्याध त्रिसप्तत्या शितैः शरैः ॥ ४८ ॥</s-l></s-lg><s-lg><s-l>सत्यसेनं च दशभिः साश्वसूतध्वजायुधम् ।</s-l><s-l>पश्यतां सुहृदां मध्ये कर्णपुत्रमपातयत् ॥ ४९ ॥</s-l></s-lg><s-lg><s-l>क्षुरप्रणुन्नं तत्तस्य शिरश्चन्द्रनिभाननम् ।</s-l><s-l>शुभदर्शनमेवासीन्नालभ्रष्टमिवाम्बुजम् ॥ ५० ॥</s-l></s-lg><s-lg><s-l>हत्वा कर्णसुतं भीमस्तावकान्पुनरार्दयत् ।</s-l><s-l>कृपहार्दिक्ययोश्छित्त्वा चापे तावप्यथार्दयत् ॥ ५१ ॥</s-l></s-lg><s-lg><s-l>दुःशासनं त्रिभिर्विद्ध्वा शकुनिं षड्भिरायसैः ।</s-l><s-l>उलूकं च पतत्रिं च चकार विरथावुभौ ॥ ५२ ॥</s-l></s-lg><s-lg><s-l>हे सुषेण हतोऽसीति ब्रुवन्नादत्त सायकम् ।</s-l><s-l>तमस्य कर्णश्चिच्छेद त्रिभिश्चैनमताडयत् ॥ ५३ ॥</s-l></s-lg><s-lg><s-l>अथान्यमपि जग्राह सुपर्वाणं सुतेजनम् ।</s-l><s-l>सुषेणायासृजद्भीमस्तमप्यस्याच्छिनद्वृषः ॥ ५४ ॥</s-l></s-lg><s-lg><s-l>पुनः कर्णस्त्रिसप्तत्या भीमसेनं रथेषुभिः ।</s-l><s-l>पुत्रं परीप्सन्विव्याध क्रूरं क्रूरैर्जिघांसया ॥ ५५ ॥</s-l></s-lg><s-lg><s-l>सुषेणस्तु धनुर्गृह्य भारसाधनमुत्तमम् ।</s-l><s-l>नकुलं पञ्चभिर्बाणैर्बाह्वोरुरसि चार्दयत् ॥ ५६ ॥</s-l></s-lg><s-lg><s-l>नकुलस्तं तु विंशत्या विद्ध्वा भारसहैर्दृढैः ।</s-l><s-l>ननाद बलवन्नादं कर्णस्य भयमादधत् ॥ ५७ ॥</s-l></s-lg><s-lg><s-l>तं सुषेणो महाराज विद्ध्वा दशभिराशुगैः ।</s-l><s-l>चिच्छेद च धनुः शीघ्रं क्षुरप्रेण महारथः ॥ ५८ ॥</s-l></s-lg><s-lg><s-l>अथान्यद्धनुरादाय नकुलः क्रोधमूर्च्छितः ।</s-l><s-l>सुषेणं बहुभिर्बाणैर्वारयामास संयुगे ॥ ५९ ॥</s-l></s-lg><s-lg><s-l>स तु बाणैर्दिशो राजन्नाच्छाद्य परवीरहा ।</s-l><s-l>आजघ्ने सारथिं चास्य सुषेणं च ततस्त्रिभिः ।</s-l><s-l>चिच्छेद चास्य सुदृढं धनुर्भल्लैस्त्रिभिस्त्रिधा ॥ ६० ॥</s-l></s-lg><s-lg><s-l>अथान्यद्धनुरादाय सुषेणः क्रोधमूर्छितः ।</s-l><s-l>अविध्यन्नकुलं षष्ट्या सहदेवं च सप्तभिः ॥ ६१ ॥</s-l></s-lg><s-lg><s-l>तद्युद्धं सुमहद्घोरमासीद्देवासुरोपमम् ।</s-l><s-l>निघ्नतां सायकैस्तूर्णमन्योन्यस्य वधं प्रति ॥ ६२ ॥</s-l></s-lg><s-lg><s-l>सात्यकिर्वृषसेनस्य हत्वा सूतं त्रिभिः शरैः ।</s-l><s-l>धनुश्चिच्छेद भल्लेन जघानाश्वांश्च सप्तभिः ।</s-l><s-l>ध्वजमेकेषुणोन्मथ्य त्रिभिस्तं हृद्यताडयत् ॥ ६३ ॥</s-l></s-lg><s-lg><s-l>अथावसन्नः स्वरथे मुहूर्तात्पुनरुत्थितः ।</s-l><s-l>अथो जिघांसुः शैनेयं खड्गचर्मभृदभ्ययात् ॥ ६४ ॥</s-l></s-lg><s-lg><s-l>तस्य चाप्लवतः शीघ्रं वृषसेनस्य सात्यकिः ।</s-l><s-l>वराहकर्णैर्दशभिरविध्यदसिचर्मणी ॥ ६५ ॥</s-l></s-lg><s-lg><s-l>दुःशासनस्तु तं दृष्ट्वा विरथं व्यायुधं कृतम् ।</s-l><s-l>आरोप्य स्वरथे तूर्णमपोवाह रथान्तरम् ॥ ६६ ॥</s-l></s-lg><s-lg><s-l>अथान्यं रथमास्थाय वृषसेनो महारथः ।</s-l><s-l>कर्णस्य युधि दुर्धर्षः पुनः पृष्ठमपालयत् ॥ ६७ ॥</s-l></s-lg><s-lg><s-l>दुःशासनं तु शैनेयो नवैर्नवभिराशुगैः ।</s-l><s-l>विसूताश्वरथं कृत्वा ललाटे त्रिभिरार्पयत् ॥ ६८ ॥</s-l></s-lg><s-lg><s-l>स त्वन्यं रथमास्थाय विधिवत्कल्पितं पुनः ।</s-l><s-l>युयुधे पाण्डुभिः सार्धं कर्णस्याप्याययन्बलम् ॥ ६९ ॥</s-l></s-lg><s-lg><s-l>धृष्टद्युम्नस्ततः कर्णमविध्यद्दशभिः शरैः ।</s-l><s-l>द्रौपदेयास्त्रिसप्तत्या युयुधानस्तु सप्तभिः ॥ ७० ॥</s-l></s-lg><s-lg><s-l>भीमसेनश्चतुःषष्ट्या सहदेवश्च पञ्चभिः ।</s-l><s-l>नकुलस्त्रिंशता बाणैः शतानीकश्च सप्तभिः ।</s-l><s-l>शिखण्डी दशभिर्वीरो धर्मराजः शतेन तु ॥ ७१ ॥</s-l></s-lg><s-lg><s-l>एते चान्ये च राजेन्द्र प्रवीरा जयगृद्धिनः ।</s-l><s-l>अभ्यर्दयन्महेष्वासं सूतपुत्रं महामृधे ॥ ७२ ॥</s-l></s-lg><s-lg><s-l>तान्सूतपुत्रो विशिखैर्दशभिर्दशभिः शितैः ।</s-l><s-l>रथे चारु चरन्वीरः प्रत्यविध्यदरिंदमः ॥ ७३ ॥</s-l></s-lg><s-lg><s-l>तत्रास्त्रवीर्यं कर्णस्य लाघवं च महात्मनः ।</s-l><s-l>अपश्याम महाराज तदद्भुतमिवाभवत् ॥ ७४ ॥</s-l></s-lg><s-lg><s-l>न ह्याददानं ददृशुः संदधानं च सायकान् ।</s-l><s-l>विमुञ्चन्तं च संरम्भाद्ददृशुस्ते महारथम् ॥ ७५ ॥</s-l></s-lg><s-lg><s-l>द्यौर्वियद्भूर्दिशश्चाशु प्रणुन्ना निशितैः शरैः ।</s-l><s-l>अरुणाभ्रावृताकारं तस्मिन्देशे बभौ वियत् ॥ ७६ ॥</s-l></s-lg><s-lg><s-l>नृत्यन्निव हि राधेयश्चापहस्तः प्रतापवान् ।</s-l><s-l>यैर्विद्धः प्रत्यविध्यत्तानेकैकं त्रिगुणैः शरैः ॥ ७७ ॥</s-l></s-lg><s-lg><s-l>दशभिर्दशभिश्चैनान्पुनर्विद्ध्वा ननाद ह ।</s-l><s-l>साश्वसूतध्वजच्छत्रास्ततस्ते विवरं ददुः ॥ ७८ ॥</s-l></s-lg><s-lg><s-l>तान्प्रमृद्नन्महेष्वासान्राधेयः शरवृष्टिभिः ।</s-l><s-l>राजानीकमसंबाधं प्राविशच्छत्रुकर्शनः ॥ ७९ ॥</s-l></s-lg><s-lg><s-l>स रथांस्त्रिशतान्हत्वा चेदीनामनिवर्तिनाम् ।</s-l><s-l>राधेयो निशितैर्बाणैस्ततोऽभ्यार्च्छद्युधिष्ठिरम् ॥ ८० ॥</s-l></s-lg><s-lg><s-l>ततस्ते पाण्डवा राजञ्शिखण्डी च ससात्यकिः ।</s-l><s-l>राधेयात्परिरक्षन्तो राजानं पर्यवारयन् ॥ ८१ ॥</s-l></s-lg><s-lg><s-l>तथैव तावकाः सर्वे कर्णं दुर्वारणं रणे ।</s-l><s-l>यत्ताः सेनामहेष्वासाः पर्यरक्षन्त सर्वशः ॥ ८२ ॥</s-l></s-lg><s-lg><s-l>नानावादित्रघोषाश्च प्रादुरासन्विशां पते ।</s-l><s-l>सिंहनादश्च संजज्ञे शूराणामनिवर्तिनाम् ॥ ८३ ॥</s-l></s-lg><s-lg><s-l>ततः पुनः समाजग्मुरभीताः कुरुपाण्डवाः ।</s-l><s-l>युधिष्ठिरमुखाः पार्थाः सूतपुत्रमुखा वयम् ॥ ८४ ॥</s-l></s-lg>