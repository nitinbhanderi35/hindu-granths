<s-lg><s-l> संजय उवाच ।</s-l><s-l>ततः परानीकभिदं व्यूहमप्रतिमं परैः ।</s-l><s-l>समीक्ष्य कर्णः पार्थानां धृष्टद्युम्नाभिरक्षितम् ॥ १ ॥</s-l></s-lg><s-lg><s-l>प्रययौ रथघोषेण सिंहनादरवेण च ।</s-l><s-l>वादित्राणां च निनदैः कम्पयन्निव मेदिनीम् ॥ २ ॥</s-l></s-lg><s-lg><s-l>वेपमान इव क्रोधाद्युद्धशौण्डः परंतपः ।</s-l><s-l>प्रतिव्यूह्य महातेजा यथावद्भरतर्षभ ॥ ३ ॥</s-l></s-lg><s-lg><s-l>व्यधमत्पाण्डवीं सेनामासुरीं मघवानिव ।</s-l><s-l>युधिष्ठिरं चाभिभवन्नपसव्यं चकार ह ॥ ४ ॥</s-l></s-lg><s-lg><s-l> धृतराष्ट्र उवाच ।</s-l><s-l>कथं संजय राधेयः प्रत्यव्यूहत पाण्डवान् ।</s-l><s-l>धृष्टद्युम्नमुखान्वीरान्भीमसेनाभिरक्षितान् ॥ ५ ॥</s-l></s-lg><s-lg><s-l>के च प्रपक्षौ पक्षौ वा मम सैन्यस्य संजय ।</s-l><s-l>प्रविभज्य यथान्यायं कथं वा समवस्थिताः ॥ ६ ॥</s-l></s-lg><s-lg><s-l>कथं पाण्डुसुताश्चापि प्रत्यव्यूहन्त मामकान् ।</s-l><s-l>कथं चैतन्महायुद्धं प्रावर्तत सुदारुणम् ॥ ७ ॥</s-l></s-lg><s-lg><s-l>क्व च बीभत्सुरभवद्यत्कर्णोऽयाद्युधिष्ठिरम् ।</s-l><s-l>को ह्यर्जुनस्य सांनिध्ये शक्तोऽभ्येतुं युधिष्ठिरम् ॥ ८ ॥</s-l></s-lg><s-lg><s-l>सर्वभूतानि यो ह्येकः खाण्डवे जितवान्पुरा ।</s-l><s-l>कस्तमन्यत्र राधेयात्प्रतियुध्येज्जिजीविषुः ॥ ९ ॥</s-l></s-lg><s-lg><s-l> संजय उवाच ।</s-l><s-l>शृणु व्यूहस्य रचनामर्जुनश्च यथा गतः ।</s-l><s-l>परिदाय नृपं तेभ्यः संग्रामश्चाभवद्यथा ॥ १० ॥</s-l></s-lg><s-lg><s-l>कृपः शारद्वतो राजन्मागधश्च तरस्विनः ।</s-l><s-l>सात्वतः कृतवर्मा च दक्षिणं पक्षमाश्रिताः ॥ ११ ॥</s-l></s-lg><s-lg><s-l>तेषां प्रपक्षे शकुनिरुलूकश्च महारथः ।</s-l><s-l>सादिभिर्विमलप्रासैस्तवानीकमरक्षताम् ॥ १२ ॥</s-l></s-lg><s-lg><s-l>गान्धारिभिरसंभ्रान्तैः पार्वतीयैश्च दुर्जयैः ।</s-l><s-l>शलभानामिव व्रातैः पिशाचैरिव दुर्दृशैः ॥ १३ ॥</s-l></s-lg><s-lg><s-l>चतुस्त्रिंशत्सहस्राणि रथानामनिवर्तिनाम् ।</s-l><s-l>संशप्तका युद्धशौण्डा वामं पार्श्वमपालयन् ॥ १४ ॥</s-l></s-lg><s-lg><s-l>समुच्चितास्तव सुतैः कृष्णार्जुनजिघांसवः ।</s-l><s-l>तेषां प्रपक्षः काम्बोजाः शकाश्च यवनैः सह ॥ १५ ॥</s-l></s-lg><s-lg><s-l>निदेशात्सूतपुत्रस्य सरथाः साश्वपत्तयः ।</s-l><s-l>आह्वयन्तोऽर्जुनं तस्थुः केशवं च महाबलम् ॥ १६ ॥</s-l></s-lg><s-lg><s-l>मध्येसेनामुखं कर्णो व्यवातिष्ठत दंशितः ।</s-l><s-l>चित्रवर्माङ्गदः स्रग्वी पालयन्ध्वजिनीमुखम् ॥ १७ ॥</s-l></s-lg><s-lg><s-l>रक्ष्यमाणः सुसंरब्धैः पुत्रैः शस्त्रभृतां वरः ।</s-l><s-l>वाहिनीप्रमुखं वीरः संप्रकर्षन्नशोभत ॥ १८ ॥</s-l></s-lg><s-lg><s-l>अयोरत्निर्महाबाहुः सूर्यवैश्वानरद्युतिः ।</s-l><s-l>महाद्विपस्कन्धगतः पिङ्गलः प्रियदर्शनः ।</s-l><s-l>दुःशासनो वृतः सैन्यैः स्थितो व्यूहस्य पृष्ठतः ॥ १९ ॥</s-l></s-lg><s-lg><s-l>तमन्वयान्महाराज स्वयं दुर्योधनो नृपः ।</s-l><s-l>चित्राश्वैश्चित्रसंनाहैः सोदर्यैरभिरक्षितः ॥ २० ॥</s-l></s-lg><s-lg><s-l>रक्ष्यमाणो महावीर्यैः सहितैर्मद्रकेकयैः ।</s-l><s-l>अशोभत महाराज देवैरिव शतक्रतुः ॥ २१ ॥</s-l></s-lg><s-lg><s-l>अश्वत्थामा कुरूणां च ये प्रवीरा महारथाः ।</s-l><s-l>नित्यमत्ताश्च मातङ्गाः शूरैर्म्लेच्छैरधिष्ठिताः ।</s-l><s-l>अन्वयुस्तद्रथानीकं क्षरन्त इव तोयदाः ॥ २२ ॥</s-l></s-lg><s-lg><s-l>ते ध्वजैर्वैजयन्तीभिर्ज्वलद्भिः परमायुधैः ।</s-l><s-l>सादिभिश्चास्थिता रेजुर्द्रुमवन्त इवाचलाः ॥ २३ ॥</s-l></s-lg><s-lg><s-l>तेषां पदातिनागानां पादरक्षाः सहस्रशः ।</s-l><s-l>पट्टिशासिधराः शूरा बभूवुरनिवर्तिनः ॥ २४ ॥</s-l></s-lg><s-lg><s-l>सादिभिः स्यन्दनैर्नागैरधिकं समलंकृतैः ।</s-l><s-l>स व्यूहराजो विबभौ देवासुरचमूपमः ॥ २५ ॥</s-l></s-lg><s-lg><s-l>बार्हस्पत्यः सुविहितो नायकेन विपश्चिता ।</s-l><s-l>नृत्यतीव महाव्यूहः परेषामादधद्भयम् ॥ २६ ॥</s-l></s-lg><s-lg><s-l>तस्य पक्षप्रपक्षेभ्यो निष्पतन्ति युयुत्सवः ।</s-l><s-l>पत्त्यश्वरथमातङ्गाः प्रावृषीव बलाहकाः ॥ २७ ॥</s-l></s-lg><s-lg><s-l>ततः सेनामुखे कर्णं दृष्ट्वा राजा युधिष्ठिरः ।</s-l><s-l>धनंजयममित्रघ्नमेकवीरमुवाच ह ॥ २८ ॥</s-l></s-lg><s-lg><s-l>पश्यार्जुन महाव्यूहं कर्णेन विहितं रणे ।</s-l><s-l>युक्तं पक्षैः प्रपक्षैश्च सेनानीकं प्रकाशते ॥ २९ ॥</s-l></s-lg><s-lg><s-l>तदेतद्वै समालोक्य प्रत्यमित्रं महद्बलम् ।</s-l><s-l>यथा नाभिभवत्यस्मांस्तथा नीतिर्विधीयताम् ॥ ३० ॥</s-l></s-lg><s-lg><s-l>एवमुक्तोऽर्जुनो राज्ञा प्राञ्जलिर्नृपमब्रवीत् ।</s-l><s-l>यथा भवानाह तथा तत्सर्वं न तदन्यथा ॥ ३१ ॥</s-l></s-lg><s-lg><s-l>यस्त्वस्य विहितो घातस्तं करिष्यामि भारत ।</s-l><s-l>प्रधानवध एवास्य विनाशस्तं करोम्यहम् ॥ ३२ ॥</s-l></s-lg><s-lg><s-l> युधिष्ठिर उवाच ।</s-l><s-l>तस्मात्त्वमेव राधेयं भीमसेनः सुयोधनम् ।</s-l><s-l>वृषसेनं च नकुलः सहदेवोऽपि सौबलम् ॥ ३३ ॥</s-l></s-lg><s-lg><s-l>दुःशासनं शतानीको हार्दिक्यं शिनिपुंगवः ।</s-l><s-l>धृष्टद्युम्नस्तथा द्रौणिं स्वयं यास्याम्यहं कृपम् ॥ ३४ ॥</s-l></s-lg><s-lg><s-l>द्रौपदेया धार्तराष्ट्राञ्शिष्टान्सह शिखण्डिना ।</s-l><s-l>ते ते च तांस्तानहितानस्माकं घ्नन्तु मामकाः ॥ ३५ ॥</s-l></s-lg><s-lg><s-l> संजय उवाच ।</s-l><s-l>इत्युक्तो धर्मराजेन तथेत्युक्त्वा धनंजयः ।</s-l><s-l>व्यादिदेश स्वसैन्यानि स्वयं चागाच्चमूमुखम् ॥ ३६ ॥</s-l></s-lg><s-lg><s-l>अथ तं रथमायान्तं दृष्ट्वात्यद्भुतदर्शनम् ।</s-l><s-l>उवाचाधिरथिं शल्यः पुनस्तं युद्धदुर्मदम् ॥ ३७ ॥</s-l></s-lg><s-lg><s-l>अयं स रथ आयाति श्वेताश्वः कृष्णसारथिः ।</s-l><s-l>निघ्नन्नमित्रान्कौन्तेयो यं यं त्वं परिपृच्छसि ॥ ३८ ॥</s-l></s-lg><s-lg><s-l>श्रूयते तुमुलः शब्दो रथनेमिस्वनो महान् ।</s-l><s-l>एष रेणुः समुद्भूतो दिवमावृत्य तिष्ठति ॥ ३९ ॥</s-l></s-lg><s-lg><s-l>चक्रनेमिप्रणुन्ना च कम्पते कर्ण मेदिनी ।</s-l><s-l>प्रवात्येष महावायुरभितस्तव वाहिनीम् ।</s-l><s-l>क्रव्यादा व्याहरन्त्येते मृगाः कुर्वन्ति भैरवम् ॥ ४० ॥</s-l></s-lg><s-lg><s-l>पश्य कर्ण महाघोरं भयदं लोमहर्षणम् ।</s-l><s-l>कबन्धं मेघसंकाशं भानुमावृत्य संस्थितम् ॥ ४१ ॥</s-l></s-lg><s-lg><s-l>पश्य यूथैर्बहुविधैर्मृगाणां सर्वतोदिशम् ।</s-l><s-l>बलिभिर्दृप्तशार्दूलैरादित्योऽभिनिरीक्ष्यते ॥ ४२ ॥</s-l></s-lg><s-lg><s-l>पश्य कङ्कांश्च गृध्रांश्च समवेतान्सहस्रशः ।</s-l><s-l>स्थितानभिमुखान्घोरानन्योन्यमभिभाषतः ॥ ४३ ॥</s-l></s-lg><s-lg><s-l>सिताश्चाश्वाः समायुक्तास्तव कर्ण महारथे ।</s-l><s-l>प्रदराः प्रज्वलन्त्येते ध्वजश्चैव प्रकम्पते ॥ ४४ ॥</s-l></s-lg><s-lg><s-l>उदीर्यतो हयान्पश्य महाकायान्महाजवान् ।</s-l><s-l>प्लवमानान्दर्शनीयानाकाशे गरुडानिव ॥ ४५ ॥</s-l></s-lg><s-lg><s-l>ध्रुवमेषु निमित्तेषु भूमिमावृत्य पार्थिवाः ।</s-l><s-l>स्वप्स्यन्ति निहताः कर्ण शतशोऽथ सहस्रशः ॥ ४६ ॥</s-l></s-lg><s-lg><s-l>शङ्खानां तुमुलः शब्दः श्रूयते लोमहर्षणः ।</s-l><s-l>आनकानां च राधेय मृदङ्गानां च सर्वशः ॥ ४७ ॥</s-l></s-lg><s-lg><s-l>बाणशब्दान्बहुविधान्नराश्वरथनिस्वनान् ।</s-l><s-l>ज्यातलत्रेषुशब्दांश्च शृणु कर्ण महात्मनाम् ॥ ४८ ॥</s-l></s-lg><s-lg><s-l>हेमरूप्यप्रमृष्टानां वाससां शिल्पिनिर्मिताः ।</s-l><s-l>नानावर्णा रथे भान्ति श्वसनेन प्रकम्पिताः ॥ ४९ ॥</s-l></s-lg><s-lg><s-l>सहेमचन्द्रतारार्काः पताकाः किङ्किणीयुताः ।</s-l><s-l>पश्य कर्णार्जुनस्यैताः सौदामिन्य इवाम्बुदे ॥ ५० ॥</s-l></s-lg><s-lg><s-l>ध्वजाः कणकणायन्ते वातेनाभिसमीरिताः ।</s-l><s-l>सपताका रथाश्चापि पाञ्चालानां महात्मनाम् ॥ ५१ ॥</s-l></s-lg><s-lg><s-l>नागाश्वरथपत्त्यौघांस्तावकान्समभिघ्नतः ।</s-l><s-l>ध्वजाग्रं दृश्यते त्वस्य ज्याशब्दश्चापि श्रूयते ॥ ५२ ॥</s-l></s-lg><s-lg><s-l>अद्य द्रष्टासि तं वीरं श्वेताश्वं कृष्णसारथिम् ।</s-l><s-l>निघ्नन्तं शात्रवान्संख्ये यं कर्ण परिपृच्छसि ॥ ५३ ॥</s-l></s-lg><s-lg><s-l>अद्य तौ पुरुषव्याघ्रौ लोहिताक्षौ परंतपौ ।</s-l><s-l>वासुदेवार्जुनौ कर्ण द्रष्टास्येकरथस्थितौ ॥ ५४ ॥</s-l></s-lg><s-lg><s-l>सारथिर्यस्य वार्ष्णेयो गाण्डीवं यस्य कार्मुकम् ।</s-l><s-l>तं चेद्धन्तासि राधेय त्वं नो राजा भविष्यसि ॥ ५५ ॥</s-l></s-lg><s-lg><s-l>एष संशप्तकाहूतस्तानेवाभिमुखो गतः ।</s-l><s-l>करोति कदनं चैषां संग्रामे द्विषतां बली ।</s-l><s-l>इति ब्रुवाणं मद्रेशं कर्णः प्राहातिमन्युमान् ॥ ५६ ॥</s-l></s-lg><s-lg><s-l>पश्य संशप्तकैः क्रुद्धैः सर्वतः समभिद्रुतः ।</s-l><s-l>एष सूर्य इवाम्भोदैश्छन्नः पार्थो न दृश्यते ।</s-l><s-l>एतदन्तोऽर्जुनः शल्य निमग्नः शोकसागरे ॥ ५७ ॥</s-l></s-lg><s-lg><s-l> शल्य उवाच ।</s-l><s-l>वरुणं कोऽम्भसा हन्यादिन्धनेन च पावकम् ।</s-l><s-l>को वानिलं निगृह्णीयात्पिबेद्वा को महार्णवम् ॥ ५८ ॥</s-l></s-lg><s-lg><s-l>ईदृग्रूपमहं मन्ये पार्थस्य युधि निग्रहम् ।</s-l><s-l>न हि शक्योऽर्जुनो जेतुं सेन्द्रैः सर्वैः सुरासुरैः ॥ ५९ ॥</s-l></s-lg><s-lg><s-l>अथैवं परितोषस्ते वाचोक्त्वा सुमना भव ।</s-l><s-l>न स शक्यो युधा जेतुमन्यं कुरु मनोरथम् ॥ ६० ॥</s-l></s-lg><s-lg><s-l>बाहुभ्यामुद्धरेद्भूमिं दहेत्क्रुद्ध इमाः प्रजाः ।</s-l><s-l>पातयेत्त्रिदिवाद्देवान्योऽर्जुनं समरे जयेत् ॥ ६१ ॥</s-l></s-lg><s-lg><s-l>पश्य कुन्तीसुतं वीरं भीममक्लिष्टकारिणम् ।</s-l><s-l>प्रभासन्तं महाबाहुं स्थितं मेरुमिवाचलम् ॥ ६२ ॥</s-l></s-lg><s-lg><s-l>अमर्षी नित्यसंरब्धश्चिरं वैरमनुस्मरन् ।</s-l><s-l>एष भीमो जयप्रेप्सुर्युधि तिष्ठति वीर्यवान् ॥ ६३ ॥</s-l></s-lg><s-lg><s-l>एष धर्मभृतां श्रेष्ठो धर्मराजो युधिष्ठिरः ।</s-l><s-l>तिष्ठत्यसुकरः संख्ये परैः परपुरंजयः ॥ ६४ ॥</s-l></s-lg><s-lg><s-l>एतौ च पुरुषव्याघ्रावश्विनाविव सोदरौ ।</s-l><s-l>नकुलः सहदेवश्च तिष्ठतो युधि दुर्जयौ ॥ ६५ ॥</s-l></s-lg><s-lg><s-l>दृश्यन्त एते कार्ष्णेयाः पञ्च पञ्चाचला इव ।</s-l><s-l>व्यवस्थिता योत्स्यमानाः सर्वेऽर्जुनसमा युधि ॥ ६६ ॥</s-l></s-lg><s-lg><s-l>एते द्रुपदपुत्राश्च धृष्टद्युम्नपुरोगमाः ।</s-l><s-l>हीनाः सत्यजिता वीरास्तिष्ठन्ति परमौजसः ॥ ६७ ॥</s-l></s-lg><s-lg><s-l>इति संवदतोरेव तयोः पुरुषसिंहयोः ।</s-l><s-l>ते सेने समसज्जेतां गङ्गायमुनवद्भृशम् ॥ ६८ ॥</s-l></s-lg>