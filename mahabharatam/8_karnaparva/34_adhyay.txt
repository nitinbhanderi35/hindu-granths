<s-lg><s-l> संजय उवाच ।</s-l><s-l>तानभिद्रवतो दृष्ट्वा पाण्डवांस्तावकं बलम् ।</s-l><s-l>क्रोशतस्तव पुत्रस्य न स्म राजन्न्यवर्तत ॥ १ ॥</s-l></s-lg><s-lg><s-l>ततः पक्षात्प्रपक्षाच्च प्रपक्षैश्चापि दक्षिणात् ।</s-l><s-l>उदस्तशस्त्राः कुरवो भीममभ्यद्रवन्रणे ॥ २ ॥</s-l></s-lg><s-lg><s-l>कर्णोऽपि दृष्ट्वा द्रवतो धार्तराष्ट्रान्पराङ्मुखान् ।</s-l><s-l>हंसवर्णान्हयाग्र्यांस्तान्प्रैषीद्यत्र वृकोदरम् ॥ ३ ॥</s-l></s-lg><s-lg><s-l>ते प्रेषिता महाराज शल्येनाहवशोभिना ।</s-l><s-l>भीमसेनरथं प्राप्य समसज्जन्त वाजिनः ॥ ४ ॥</s-l></s-lg><s-lg><s-l>दृष्ट्वा कर्णं समायान्तं भीमः क्रोधसमन्वितः ।</s-l><s-l>मतिं दध्रे विनाशाय कर्णस्य भरतर्षभ ॥ ५ ॥</s-l></s-lg><s-lg><s-l>सोऽब्रवीत्सात्यकिं वीरं धृष्टद्युम्नं च पार्षतम् ।</s-l><s-l>एनं रक्षत राजानं धर्मात्मानं युधिष्ठिरम् ।</s-l><s-l>संशयान्महतो मुक्तं कथंचित्प्रेक्षतो मम ॥ ६ ॥</s-l></s-lg><s-lg><s-l>अग्रतो मे कृतो राजा छिन्नसर्वपरिच्छदः ।</s-l><s-l>दुर्योधनस्य प्रीत्यर्थं राधेयेन दुरात्मना ॥ ७ ॥</s-l></s-lg><s-lg><s-l>अन्तमद्य करिष्यामि तस्य दुःखस्य पार्षत ।</s-l><s-l>हन्ता वास्मि रणे कर्णं स वा मां निहनिष्यति ।</s-l><s-l>संग्रामेण सुघोरेण सत्यमेतद्ब्रवीमि वः ॥ ८ ॥</s-l></s-lg><s-lg><s-l>राजानमद्य भवतां न्यासभूतं ददामि वै ।</s-l><s-l>अस्य संरक्षणे सर्वे यतध्वं विगतज्वराः ॥ ९ ॥</s-l></s-lg><s-lg><s-l>एवमुक्त्वा महाबाहुः प्रायादाधिरथिं प्रति ।</s-l><s-l>सिंहनादेन महता सर्वाः संनादयन्दिशः ॥ १० ॥</s-l></s-lg><s-lg><s-l>दृष्ट्वा त्वरितमायान्तं भीमं युद्धाभिनन्दिनम् ।</s-l><s-l>सूतपुत्रमथोवाच मद्राणामीश्वरो विभुः ॥ ११ ॥</s-l></s-lg><s-lg><s-l>पश्य कर्ण महाबाहुं क्रुद्धं पाण्डवनन्दनम् ।</s-l><s-l>दीर्घकालार्जितं क्रोधं मोक्तुकामं त्वयि ध्रुवम् ॥ १२ ॥</s-l></s-lg><s-lg><s-l>ईदृशं नास्य रूपं मे दृष्टपूर्वं कदाचन ।</s-l><s-l>अभिमन्यौ हते कर्ण राक्षसे वा घटोत्कचे ॥ १३ ॥</s-l></s-lg><s-lg><s-l>त्रैलोक्यस्य समस्तस्य शक्तः क्रुद्धो निवारणे ।</s-l><s-l>बिभर्ति यादृशं रूपं कालाग्निसदृशं शुभम् ॥ १४ ॥</s-l></s-lg><s-lg><s-l>इति ब्रुवति राधेयं मद्राणामीश्वरे नृप ।</s-l><s-l>अभ्यवर्तत वै कर्णं क्रोधदीप्तो वृकोदरः ॥ १५ ॥</s-l></s-lg><s-lg><s-l>तथागतं तु संप्रेक्ष्य भीमं युद्धाभिनन्दिनम् ।</s-l><s-l>अब्रवीद्वचनं शल्यं राधेयः प्रहसन्निव ॥ १६ ॥</s-l></s-lg><s-lg><s-l>यदुक्तं वचनं मेऽद्य त्वया मद्रजनेश्वर ।</s-l><s-l>भीमसेनं प्रति विभो तत्सत्यं नात्र संशयः ॥ १७ ॥</s-l></s-lg><s-lg><s-l>एष शूरश्च वीरश्च क्रोधनश्च वृकोदरः ।</s-l><s-l>निरपेक्षः शरीरे च प्राणतश्च बलाधिकः ॥ १८ ॥</s-l></s-lg><s-lg><s-l>अज्ञातवासं वसता विराटनगरे तदा ।</s-l><s-l>द्रौपद्याः प्रियकामेन केवलं बाहुसंश्रयात् ।</s-l><s-l>गूढभावं समाश्रित्य कीचकः सगणो हतः ॥ १९ ॥</s-l></s-lg><s-lg><s-l>सोऽद्य संग्रामशिरसि संनद्धः क्रोधमूर्च्छितः ।</s-l><s-l>किंकरोद्यतदण्डेन मृत्युनापि व्रजेद्रणम् ॥ २० ॥</s-l></s-lg><s-lg><s-l>चिरकालाभिलषितो ममायं तु मनोरथः ।</s-l><s-l>अर्जुनं समरे हन्यां मां वा हन्याद्धनंजयः ।</s-l><s-l>स मे कदाचिदद्यैव भवेद्भीमसमागमात् ॥ २१ ॥</s-l></s-lg><s-lg><s-l>निहते भीमसेने तु यदि वा विरथीकृते ।</s-l><s-l>अभियास्यति मां पार्थस्तन्मे साधु भविष्यति ।</s-l><s-l>अत्र यन्मन्यसे प्राप्तं तच्छीघ्रं संप्रधारय ॥ २२ ॥</s-l></s-lg><s-lg><s-l>एतच्छ्रुत्वा तु वचनं राधेयस्य महात्मनः ।</s-l><s-l>उवाच वचनं शल्यः सूतपुत्रं तथागतम् ॥ २३ ॥</s-l></s-lg><s-lg><s-l>अभियासि महाबाहो भीमसेनं महाबलम् ।</s-l><s-l>निरस्य भीमसेनं तु ततः प्राप्स्यसि फल्गुनम् ॥ २४ ॥</s-l></s-lg><s-lg><s-l>यस्ते कामोऽभिलषितश्चिरात्प्रभृति हृद्गतः ।</s-l><s-l>स वै संपत्स्यते कर्ण सत्यमेतद्ब्रवीमि ते ॥ २५ ॥</s-l></s-lg><s-lg><s-l>एवमुक्ते ततः कर्णः शल्यं पुनरभाषत ।</s-l><s-l>हन्ताहमर्जुनं संख्ये मां वा हन्ता धनंजयः ।</s-l><s-l>युद्धे मनः समाधाय याहि याहीत्यचोदयत् ॥ २६ ॥</s-l></s-lg><s-lg><s-l>ततः प्रायाद्रथेनाशु शल्यस्तत्र विशां पते ।</s-l><s-l>यत्र भीमो महेष्वासो व्यद्रावयत वाहिनीम् ॥ २७ ॥</s-l></s-lg><s-lg><s-l>ततस्तूर्यनिनादश्च भेरीणां च महास्वनः ।</s-l><s-l>उदतिष्ठत राजेन्द्र कर्णभीमसमागमे ॥ २८ ॥</s-l></s-lg><s-lg><s-l>भीमसेनोऽथ संक्रुद्धस्तव सैन्यं दुरासदम् ।</s-l><s-l>नाराचैर्विमलैस्तीक्ष्णैर्दिशः प्राद्रावयद्बली ॥ २९ ॥</s-l></s-lg><s-lg><s-l>स संनिपातस्तुमुलो भीमरूपो विशां पते ।</s-l><s-l>आसीद्रौद्रो महाराज कर्णपाण्डवयोर्मृधे ।</s-l><s-l>ततो मुहूर्ताद्राजेन्द्र पाण्डवः कर्णमाद्रवत् ॥ ३० ॥</s-l></s-lg><s-lg><s-l>तमापतन्तं संप्रेक्ष्य कर्णो वैकर्तनो वृषः ।</s-l><s-l>आजघानोरसि क्रुद्धो नाराचेन स्तनान्तरे ।</s-l><s-l>पुनश्चैनममेयात्मा शरवर्षैरवाकिरत् ॥ ३१ ॥</s-l></s-lg><s-lg><s-l>स विद्धः सूतपुत्रेण छादयामास पत्रिभिः ।</s-l><s-l>विव्याध निशितैः कर्ण नवभिर्नतपर्वभिः ॥ ३२ ॥</s-l></s-lg><s-lg><s-l>तस्य कर्णो धनुर्मध्ये द्विधा चिच्छेद पत्रिणा ।</s-l><s-l>अथ तं छिन्नधन्वानमभ्यविध्यत्स्तनान्तरे ।</s-l><s-l>नाराचेन सुतीक्ष्णेन सर्वावरणभेदिना ॥ ३३ ॥</s-l></s-lg><s-lg><s-l>सोऽन्यत्कार्मुकमादाय सूतपुत्रं वृकोदरः ।</s-l><s-l>राजन्मर्मसु मर्मज्ञो विद्ध्वा सुनिशितैः शरैः ।</s-l><s-l>ननाद बलवन्नादं कम्पयन्निव रोदसी ॥ ३४ ॥</s-l></s-lg><s-lg><s-l>तं कर्णः पञ्चविंशत्या नाराचानां समार्दयत् ।</s-l><s-l>मदोत्कटं वने दृप्तमुल्काभिरिव कुञ्जरम् ॥ ३५ ॥</s-l></s-lg><s-lg><s-l>ततः सायकभिन्नाङ्गः पाण्डवः क्रोधमूर्च्छितः ।</s-l><s-l>संरम्भामर्षताम्राक्षः सूतपुत्रवधेच्छया ॥ ३६ ॥</s-l></s-lg><s-lg><s-l>स कार्मुके महावेगं भारसाधनमुत्तमम् ।</s-l><s-l>गिरीणामपि भेत्तारं सायकं समयोजयत् ॥ ३७ ॥</s-l></s-lg><s-lg><s-l>विकृष्य बलवच्चापमा कर्णादतिमारुतिः ।</s-l><s-l>तं मुमोच महेष्वासः क्रुद्धः कर्णजिघांसया ॥ ३८ ॥</s-l></s-lg><s-lg><s-l>स विसृष्टो बलवता बाणो वज्राशनिस्वनः ।</s-l><s-l>अदारयद्रणे कर्णं वज्रवेग इवाचलम् ॥ ३९ ॥</s-l></s-lg><s-lg><s-l>स भीमसेनाभिहतो सूतपुत्रः कुरूद्वह ।</s-l><s-l>निषसाद रथोपस्थे विसंज्ञः पृतनापतिः ॥ ४० ॥</s-l></s-lg><s-lg><s-l>ततो मद्राधिपो दृष्ट्वा विसंज्ञं सूतनन्दनम् ।</s-l><s-l>अपोवाह रथेनाजौ कर्णमाहवशोभिनम् ॥ ४१ ॥</s-l></s-lg><s-lg><s-l>ततः पराजिते कर्णे धार्तराष्ट्रीं महाचमूम् ।</s-l><s-l>व्यद्रावयद्भीमसेनो यथेन्द्रो दानवीं चमूम् ॥ ४२ ॥</s-l></s-lg>