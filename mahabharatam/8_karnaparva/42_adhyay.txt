<s-lg><s-l> संजय उवाच ।</s-l><s-l>ततः पुनः समाजग्मुरभीताः कुरुसृञ्जयाः ।</s-l><s-l>युधिष्ठिरमुखाः पार्था वैकर्तनमुखा वयम् ॥ १ ॥</s-l></s-lg><s-lg><s-l>ततः प्रववृते भीमः संग्रामो लोमहर्षणः ।</s-l><s-l>कर्णस्य पाण्डवानां च यमराष्ट्रविवर्धनः ॥ २ ॥</s-l></s-lg><s-lg><s-l>तस्मिन्प्रवृत्ते संग्रामे तुमुले शोणितोदके ।</s-l><s-l>संशप्तकेषु शूरेषु किंचिच्छिष्टेषु भारत ॥ ३ ॥</s-l></s-lg><s-lg><s-l>धृष्टद्युम्नो महाराज सहितः सर्वराजभिः ।</s-l><s-l>कर्णमेवाभिदुद्राव पाण्डवाश्च महारथाः ॥ ४ ॥</s-l></s-lg><s-lg><s-l>आगच्छमानांस्तान्संख्ये प्रहृष्टान्विजयैषिणः ।</s-l><s-l>दधारैको रणे कर्णो जलौघानिव पर्वतः ॥ ५ ॥</s-l></s-lg><s-lg><s-l>तमासाद्य तु ते कर्णं व्यशीर्यन्त महारथाः ।</s-l><s-l>यथाचलं समासाद्य जलौघाः सर्वतोदिशम् ।</s-l><s-l>तयोरासीन्महाराज संग्रामो लोमहर्षणः ॥ ६ ॥</s-l></s-lg><s-lg><s-l>धृष्टद्युम्नस्तु राधेयं शरेण नतपर्वणा ।</s-l><s-l>ताडयामास संक्रुद्धस्तिष्ठ तिष्ठेति चाब्रवीत् ॥ ७ ॥</s-l></s-lg><s-lg><s-l>विजयं तु धनुःश्रेष्ठं विधुन्वानो महारथः ।</s-l><s-l>पार्षतस्य धनुश्छित्त्वा शरानाशीविषोपमान् ।</s-l><s-l>ताडयामास संक्रुद्धः पार्षतं नवभिः शरैः ॥ ८ ॥</s-l></s-lg><s-lg><s-l>ते वर्म हेमविकृतं भित्त्वा तस्य महात्मनः ।</s-l><s-l>शोणिताक्ता व्यराजन्त शक्रगोपा इवानघ ॥ ९ ॥</s-l></s-lg><s-lg><s-l>तदपास्य धनुश्छिन्नं धृष्टद्युम्नो महारथः ।</s-l><s-l>अन्यद्धनुरुपादाय शरांश्चाशीविषोपमान् ।</s-l><s-l>कर्णं विव्याध सप्तत्या शरैः संनतपर्वभिः ॥ १० ॥</s-l></s-lg><s-lg><s-l>तथैव राजन्कर्णोऽपि पार्षतं शत्रुतापनम् ।</s-l><s-l>द्रोणशत्रुं महेष्वासो विव्याध निशितैः शरैः ॥ ११ ॥</s-l></s-lg><s-lg><s-l>तस्य कर्णो महाराज शरं कनकभूषणम् ।</s-l><s-l>प्रेषयामास संक्रुद्धो मृत्युदण्डमिवापरम् ॥ १२ ॥</s-l></s-lg><s-lg><s-l>तमापतन्तं सहसा घोररूपं विशां पते ।</s-l><s-l>चिच्छेद सप्तधा राजञ्शैनेयः कृतहस्तवत् ॥ १३ ॥</s-l></s-lg><s-lg><s-l>दृष्ट्वा विनिहितं बाणं शरैः कर्णो विशां पते ।</s-l><s-l>सात्यकिं शरवर्षेण समन्तात्पर्यवारयत् ॥ १४ ॥</s-l></s-lg><s-lg><s-l>विव्याध चैनं समरे नाराचैस्तत्र सप्तभिः ।</s-l><s-l>तं प्रत्यविध्यच्छैनेयः शरैर्हेमविभूषितैः ॥ १५ ॥</s-l></s-lg><s-lg><s-l>ततो युद्धमतीवासीच्चक्षुःश्रोत्रभयावहम् ।</s-l><s-l>राजन्घोरं च चित्रं च प्रेक्षणीयं समन्ततः ॥ १६ ॥</s-l></s-lg><s-lg><s-l>सर्वेषां तत्र भूतानां लोमहर्षो व्यजायत ।</s-l><s-l>तद्दृष्ट्वा समरे कर्म कर्णशैनेययोर्नृप ॥ १७ ॥</s-l></s-lg><s-lg><s-l>एतस्मिन्नन्तरे द्रौणिरभ्ययात्सुमहाबलम् ।</s-l><s-l>पार्षतं शत्रुदमनं शत्रुवीर्यासुनाशनम् ॥ १८ ॥</s-l></s-lg><s-lg><s-l>अभ्यभाषत संक्रुद्धो द्रौणिर्दूरे धनंजये ।</s-l><s-l>तिष्ठ तिष्ठाद्य ब्रह्मघ्न न मे जीवन्विमोक्ष्यसे ॥ १९ ॥</s-l></s-lg><s-lg><s-l>इत्युक्त्वा सुभृशं वीरः शीघ्रकृन्निशितैः शरैः ।</s-l><s-l>पार्षतं छादयामास घोररूपैः सुतेजनैः ।</s-l><s-l>यतमानं परं शक्त्या यतमानो महारथः ॥ २० ॥</s-l></s-lg><s-lg><s-l>यथा हि समरे द्रौणिः पार्षतं वीक्ष्य मारिष ।</s-l><s-l>तथा द्रौणिं रणे दृष्ट्वा पार्षतः परवीरहा ।</s-l><s-l>नातिहृष्टमना भूत्वा मन्यते मृत्युमात्मनः ॥ २१ ॥</s-l></s-lg><s-lg><s-l>द्रौणिस्तु दृष्ट्वा राजेन्द्र धृष्टद्युम्नं रणे स्थितम् ।</s-l><s-l>क्रोधेन निःश्वसन्वीरः पार्षतं समुपाद्रवत् ।</s-l><s-l>तावन्योन्यं तु दृष्ट्वैव संरम्भं जग्मतुः परम् ॥ २२ ॥</s-l></s-lg><s-lg><s-l>अथाब्रवीन्महाराज द्रोणपुत्रः प्रतापवान् ।</s-l><s-l>धृष्टद्युम्नं समीपस्थं त्वरमाणो विशां पते ।</s-l><s-l>पाञ्चालापसदाद्य त्वां प्रेषयिष्यामि मृत्यवे ॥ २३ ॥</s-l></s-lg><s-lg><s-l>पापं हि यत्त्वया कर्म घ्नता द्रोणं पुरा कृतम् ।</s-l><s-l>अद्य त्वा पत्स्यते तद्वै यथा ह्यकुशलं तथा ॥ २४ ॥</s-l></s-lg><s-lg><s-l>अरक्ष्यमाणः पार्थेन यदि तिष्ठसि संयुगे ।</s-l><s-l>नापक्रमसि वा मूढ सत्यमेतद्ब्रवीमि ते ॥ २५ ॥</s-l></s-lg><s-lg><s-l>एवमुक्तः प्रत्युवाच धृष्टद्युम्नः प्रतापवान् ।</s-l><s-l>प्रतिवाक्यं स एवासिर्मामको दास्यते तव ।</s-l><s-l>येनैव ते पितुर्दत्तं यतमानस्य संयुगे ॥ २६ ॥</s-l></s-lg><s-lg><s-l>यदि तावन्मया द्रोणो निहतो ब्राह्मणब्रुवः ।</s-l><s-l>त्वामिदानीं कथं युद्धे न हनिष्यामि विक्रमात् ॥ २७ ॥</s-l></s-lg><s-lg><s-l>एवमुक्त्वा महाराज सेनापतिरमर्षणः ।</s-l><s-l>निशितेनाथ बाणेन द्रौणिं विव्याध पार्षतः ॥ २८ ॥</s-l></s-lg><s-lg><s-l>ततो द्रौणिः सुसंक्रुद्धः शरैः संनतपर्वभिः ।</s-l><s-l>प्राच्छादयद्दिशो राजन्धृष्टद्युम्नस्य संयुगे ॥ २९ ॥</s-l></s-lg><s-lg><s-l>नैवान्तरिक्षं न दिशो नैव योधाः समन्ततः ।</s-l><s-l>दृश्यन्ते वै महाराज शरैश्छन्नाः सहस्रशः ॥ ३० ॥</s-l></s-lg><s-lg><s-l>तथैव पार्षतो राजन्द्रौणिमाहवशोभिनम् ।</s-l><s-l>शरैः संछादयामास सूतपुत्रस्य पश्यतः ॥ ३१ ॥</s-l></s-lg><s-lg><s-l>राधेयोऽपि महाराज पाञ्चालान्सह पाण्डवैः ।</s-l><s-l>द्रौपदेयान्युधामन्युं सात्यकिं च महारथम् ।</s-l><s-l>एकः स वारयामास प्रेक्षणीयः समन्ततः ॥ ३२ ॥</s-l></s-lg><s-lg><s-l>धृष्टद्युम्नोऽपि समरे द्रौणेश्चिच्छेद कार्मुकम् ।</s-l><s-l>तदपास्य धनुश्छिन्नमन्यदादत्त कार्मुकम् ।</s-l><s-l>वेगवत्समरे घोरं शरांश्चाशीविषोपमान् ॥ ३३ ॥</s-l></s-lg><s-lg><s-l>स पार्षतस्य राजेन्द्र धनुः शक्तिं गदां ध्वजम् ।</s-l><s-l>हयान्सूतं रथं चैव निमेषाद्व्यधमच्छरैः ॥ ३४ ॥</s-l></s-lg><s-lg><s-l>स छिन्नधन्वा विरथो हताश्वो हतसारथिः ।</s-l><s-l>खड्गमादत्त विपुलं शतचन्द्रं च भानुमत् ॥ ३५ ॥</s-l></s-lg><s-lg><s-l>द्रौणिस्तदपि राजेन्द्र भल्लैः क्षिप्रं महारथः ।</s-l><s-l>चिच्छेद समरे वीरः क्षिप्रहस्तो दृढायुधः ।</s-l><s-l>रथादनवरूढस्य तदद्भुतमिवाभवत् ॥ ३६ ॥</s-l></s-lg><s-lg><s-l>धृष्टद्युम्नं तु विरथं हताश्वं छिन्नकार्मुकम् ।</s-l><s-l>शरैश्च बहुधा विद्धमस्त्रैश्च शकलीकृतम् ।</s-l><s-l>नातरद्भरतश्रेष्ठ यतमानो महारथः ॥ ३७ ॥</s-l></s-lg><s-lg><s-l>तस्यान्तमिषुभी राजन्यदा द्रौणिर्न जग्मिवान् ।</s-l><s-l>अथ त्यक्त्वा धनुर्वीरः पार्षतं त्वरितोऽन्वगात् ॥ ३८ ॥</s-l></s-lg><s-lg><s-l>आसीदाद्रवतो राजन्वेगस्तस्य महात्मनः ।</s-l><s-l>गरुडस्येव पततो जिघृक्षोः पन्नगोत्तमम् ॥ ३९ ॥</s-l></s-lg><s-lg><s-l>एतस्मिन्नेव काले तु माधवोऽर्जुनमब्रवीत् ।</s-l><s-l>पश्य पार्थ यथा द्रौणिः पार्षतस्य वधं प्रति ।</s-l><s-l>यत्नं करोति विपुलं हन्याच्चैनमसंशयम् ॥ ४० ॥</s-l></s-lg><s-lg><s-l>तं मोचय महाबाहो पार्षतं शत्रुतापनम् ।</s-l><s-l>द्रौणेरास्यमनुप्राप्तं मृत्योरास्यगतं यथा ॥ ४१ ॥</s-l></s-lg><s-lg><s-l>एवमुक्त्वा महाराज वासुदेवः प्रतापवान् ।</s-l><s-l>प्रैषयत्तत्र तुरगान्यत्र द्रौणिर्व्यवस्थितः ॥ ४२ ॥</s-l></s-lg><s-lg><s-l>ते हयाश्चन्द्रसंकाशाः केशवेन प्रचोदिताः ।</s-l><s-l>पिबन्त इव तद्व्योम जग्मुर्द्रौणिरथं प्रति ॥ ४३ ॥</s-l></s-lg><s-lg><s-l>दृष्ट्वायान्तौ महावीर्यावुभौ कृष्णधनंजयौ ।</s-l><s-l>धृष्टद्युम्नवधे राजंश्चक्रे यत्नं महाबलः ॥ ४४ ॥</s-l></s-lg><s-lg><s-l>विकृष्यमाणं दृष्ट्वैव धृष्टद्युम्नं जनेश्वर ।</s-l><s-l>शरांश्चिक्षेप वै पार्थो द्रौणिं प्रति महाबलः ॥ ४५ ॥</s-l></s-lg><s-lg><s-l>ते शरा हेमविकृता गाण्डीवप्रेषिता भृशम् ।</s-l><s-l>द्रौणिमासाद्य विविशुर्वल्मीकमिव पन्नगाः ॥ ४६ ॥</s-l></s-lg><s-lg><s-l>स विध्वस्तैः शरैर्घोरैर्द्रोणपुत्रः प्रतापवान् ।</s-l><s-l>रथमारुरुहे वीरो धनंजयशरार्दितः ।</s-l><s-l>प्रगृह्य च धनुः श्रेष्ठं पार्थं विव्याध सायकैः ॥ ४७ ॥</s-l></s-lg><s-lg><s-l>एतस्मिन्नन्तरे वीरः सहदेवो जनाधिप ।</s-l><s-l>अपोवाह रथेनाजौ पार्षतं शत्रुतापनम् ॥ ४८ ॥</s-l></s-lg><s-lg><s-l>अर्जुनोऽपि महाराज द्रौणिं विव्याध पत्रिभिः ।</s-l><s-l>तं द्रोणपुत्रः संक्रुद्धो बाह्वोरुरसि चार्दयत् ॥ ४९ ॥</s-l></s-lg><s-lg><s-l>क्रोधितस्तु रणे पार्थो नाराचं कालसंमितम् ।</s-l><s-l>द्रोणपुत्राय चिक्षेप कालदण्डमिवापरम् ।</s-l><s-l>स ब्राह्मणस्यांसदेशे निपपात महाद्युतिः ॥ ५० ॥</s-l></s-lg><s-lg><s-l>स विह्वलो महाराज शरवेगेन संयुगे ।</s-l><s-l>निषसाद रथोपस्थे वैक्लव्यं च परं ययौ ॥ ५१ ॥</s-l></s-lg><s-lg><s-l>ततः कर्णो महाराज व्याक्षिपद्विजयं धनुः ।</s-l><s-l>अर्जुनं समरे क्रुद्धः प्रेक्षमाणो मुहुर्मुहुः ।</s-l><s-l>द्वैरथं चापि पार्थेन कामयानो महारणे ॥ ५२ ॥</s-l></s-lg><s-lg><s-l>तं तु हित्वा हतं वीरं सारथिः शत्रुकर्शनम् ।</s-l><s-l>अपोवाह रथेनाजौ त्वरमाणो रणाजिरात् ॥ ५३ ॥</s-l></s-lg><s-lg><s-l>अथोत्क्रुष्टं महाराज पाञ्चालैर्जितकाशिभिः ।</s-l><s-l>मोक्षितं पार्षतं दृष्ट्वा द्रोणपुत्रं च पीडितम् ॥ ५४ ॥</s-l></s-lg><s-lg><s-l>वादित्राणि च दिव्यानि प्रावाद्यन्त सहस्रशः ।</s-l><s-l>सिंहनादश्च संजज्ञे दृष्ट्वा घोरं महाद्भुतम् ॥ ५५ ॥</s-l></s-lg><s-lg><s-l>एवं कृत्वाब्रवीत्पार्थो वासुदेवं धनंजयः ।</s-l><s-l>याहि संशप्तकान्कृष्ण कार्यमेतत्परं मम ॥ ५६ ॥</s-l></s-lg><s-lg><s-l>ततः प्रयातो दाशार्हः श्रुत्वा पाण्डवभाषितम् ।</s-l><s-l>रथेनातिपताकेन मनोमारुतरंहसा ॥ ५७ ॥</s-l></s-lg>