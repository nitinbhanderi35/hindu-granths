<s-lg><s-l> संजय उवाच ।</s-l><s-l>तद्देवनागासुरसिद्धसंघैर्गन्धर्वयक्षाप्सरसां च संघैः ।</s-l><s-l>ब्रह्मर्षिराजर्षिसुपर्णजुष्टं बभौ वियद्विस्मयनीयरूपम् ॥ १ ॥</s-l></s-lg><s-lg><s-l>नानद्यमानं निनदैर्मनोज्ञैर्वादित्रगीतस्तुतिभिश्च नृत्तैः ।</s-l><s-l>सर्वेऽन्तरिक्षे ददृशुर्मनुष्याः खस्थांश्च तान्विस्मयनीयरूपान् ॥ २ ॥</s-l></s-lg><s-lg><s-l>ततः प्रहृष्टाः कुरुपाण्डुयोधा वादित्रपत्रायुधसिंहनादैः ।</s-l><s-l>निनादयन्तो वसुधां दिशश्च स्वनेन सर्वे द्विषतो निजघ्नुः ॥ ३ ॥</s-l></s-lg><s-lg><s-l>नानाश्वमातङ्गरथायुताकुलं वरासिशक्त्यृष्टिनिपातदुःसहम् ।</s-l><s-l>अभीरुजुष्टं हतदेहसंकुलं रणाजिरं लोहितरक्तमाबभौ ॥ ४ ॥</s-l></s-lg><s-lg><s-l>तथा प्रवृत्तेऽस्त्रभृतां पराभवे धनंजयश्चाधिरथिश्च सायकैः ।</s-l><s-l>दिशश्च सैन्यं च शितैरजिह्मगैः परस्परं प्रोर्णुवतुः स्म दंशितौ ॥ ५ ॥</s-l></s-lg><s-lg><s-l>ततस्त्वदीयाश्च परे च सायकैः कृतेऽन्धकारे विविदुर्न किंचन ।</s-l><s-l>भयात्तु तावेव रथौ समाश्रयंस्तमोनुदौ खे प्रसृता इवांशवः ॥ ६ ॥</s-l></s-lg><s-lg><s-l>ततोऽस्त्रमस्त्रेण परस्परस्य तौ विधूय वाताविव पूर्वपश्चिमौ ।</s-l><s-l>घनान्धकारे वितते तमोनुदौ यथोदितौ तद्वदतीव रेजतुः ॥ ७ ॥</s-l></s-lg><s-lg><s-l>न चाभिमन्तव्यमिति प्रचोदिताः परे त्वदीयाश्च तदावतस्थिरे ।</s-l><s-l>महारथौ तौ परिवार्य सर्वतः सुरासुरा वासवशम्बराविव ॥ ८ ॥</s-l></s-lg><s-lg><s-l>मृदङ्गभेरीपणवानकस्वनैर्निनादिते भारत शङ्खनिस्वनैः ।</s-l><s-l>ससिंहनादौ बभतुर्नरोत्तमौ शशाङ्कसूर्याविव मेघसंप्लवे ॥ ९ ॥</s-l></s-lg><s-lg><s-l>महाधनुर्मण्डलमध्यगावुभौ सुवर्चसौ बाणसहस्ररश्मिनौ ।</s-l><s-l>दिधक्षमाणौ सचराचरं जगद्युगास्तसूर्याविव दुःसहौ रणे ॥ १० ॥</s-l></s-lg><s-lg><s-l>उभावजेयावहितान्तकावुभौ जिघांसतुस्तौ कृतिनौ परस्परम् ।</s-l><s-l>महाहवे वीरवरौ समीयतुर्यथेन्द्रजम्भाविव कर्णपाण्डवौ ॥ ११ ॥</s-l></s-lg><s-lg><s-l>ततो महास्त्राणि महाधनुर्धरौ विमुञ्चमानाविषुभिर्भयानकैः ।</s-l><s-l>नराश्वनागानमितौ निजघ्नतुः परस्परं जघ्नतुरुत्तमेषुभिः ॥ १२ ॥</s-l></s-lg><s-lg><s-l>ततो विसस्रुः पुनरर्दिताः शरैर्नरोत्तमाभ्यां कुरुपाण्डवाश्रयाः ।</s-l><s-l>सनागपत्त्यश्वरथा दिशो गतास्तथा यथा सिंहभयाद्वनौकसः ॥ १३ ॥</s-l></s-lg><s-lg><s-l>ततस्तु दुर्योधनभोजसौबलाः कृपश्च शारद्वतसूनुना सह ।</s-l><s-l>महारथाः पञ्च धनंजयाच्युतौ शरैः शरीरान्तकरैरताडयन् ॥ १४ ॥</s-l></s-lg><s-lg><s-l>धनूंषि तेषामिषुधीन्हयान्ध्वजान्रथांश्च सूतांश्च धनंजयः शरैः ।</s-l><s-l>समं च चिच्छेद पराभिनच्च ताञ्शरोत्तमैर्द्वादशभिश्च सूतजम् ॥ १५ ॥</s-l></s-lg><s-lg><s-l>अथाभ्यधावंस्त्वरिताः शतं रथाः शतं च नागार्जुनमाततायिनः ।</s-l><s-l>शकास्तुखारा यवनाश्च सादिनः सहैव काम्बोजवरैर्जिघांसवः ॥ १६ ॥</s-l></s-lg><s-lg><s-l>वरायुधान्पाणिगतान्करैः सह क्षुरैर्न्यकृन्तंस्त्वरिताः शिरांसि च ।</s-l><s-l>हयांश्च नागांश्च रथांश्च युध्यतां धनंजयः शत्रुगणं तमक्षिणोत् ॥ १७ ॥</s-l></s-lg><s-lg><s-l>ततोऽन्तरिक्षे सुरतूर्यनिस्वनाः ससाधुवादा हृषितैः समीरिताः ।</s-l><s-l>निपेतुरप्युत्तमपुष्पवृष्टयः सुरूपगन्धाः पवनेरिताः शिवाः ॥ १८ ॥</s-l></s-lg><s-lg><s-l>तदद्भुतं देवमनुष्यसाक्षिकं समीक्ष्य भूतानि विसिष्मियुर्नृप ।</s-l><s-l>तवात्मजः सूतसुतश्च न व्यथां न विस्मयं जग्मतुरेकनिश्चयौ ॥ १९ ॥</s-l></s-lg><s-lg><s-l>अथाब्रवीद्द्रोणसुतस्तवात्मजं करं करेण प्रतिपीड्य सान्त्वयन् ।</s-l><s-l>प्रसीद दुर्योधन शाम्य पाण्डवैरलं विरोधेन धिगस्तु विग्रहम् ॥ २० ॥</s-l></s-lg><s-lg><s-l>हतो गुरुर्ब्रह्मसमो महास्त्रवित्तथैव भीष्मप्रमुखा नरर्षभाः ।</s-l><s-l>अहं त्ववध्यो मम चापि मातुलः प्रशाधि राज्यं सह पाण्डवैश्चिरम् ॥ २१ ॥</s-l></s-lg><s-lg><s-l>धनंजयः स्थास्यति वारितो मया जनार्दनो नैव विरोधमिच्छति ।</s-l><s-l>युधिष्ठिरो भूतहिते सदा रतो वृकोदरस्तद्वशगस्तथा यमौ ॥ २२ ॥</s-l></s-lg><s-lg><s-l>त्वया च पार्थैश्च परस्परेण प्रजाः शिवं प्राप्नुयुरिच्छति त्वयि ।</s-l><s-l>व्रजन्तु शेषाः स्वपुराणि पार्थिवा निवृत्तवैराश्च भवन्तु सैनिकाः ॥ २३ ॥</s-l></s-lg><s-lg><s-l>न चेद्वचः श्रोष्यसि मे नराधिप ध्रुवं प्रतप्तासि हतोऽरिभिर्युधि ।</s-l><s-l>इदं च दृष्टं जगता सह त्वया कृतं यदेकेन किरीटमालिना ।</s-l><s-l>यथा न कुर्याद्बलभिन्न चान्तको न च प्रचेता भगवान्न यक्षराट् ॥ २४ ॥</s-l></s-lg><s-lg><s-l>अतोऽपि भूयांश्च गुणैर्धनंजयः स चाभिपत्स्यत्यखिलं वचो मम ।</s-l><s-l>तवानुयात्रां च तथा करिष्यति प्रसीद राजञ्जगतः शमाय वै ॥ २५ ॥</s-l></s-lg><s-lg><s-l>ममापि मानः परमः सदा त्वयि ब्रवीम्यतस्त्वां परमाच्च सौहृदात् ।</s-l><s-l>निवारयिष्यामि हि कर्णमप्यहं यदा भवान्सप्रणयो भविष्यति ॥ २६ ॥</s-l></s-lg><s-lg><s-l>वदन्ति मित्रं सहजं विचक्षणास्तथैव साम्ना च धनेन चार्जितम् ।</s-l><s-l>प्रतापतश्चोपनतं चतुर्विधं तदस्ति सर्वं त्वयि पाण्डवेषु च ॥ २७ ॥</s-l></s-lg><s-lg><s-l>निसर्गतस्ते तव वीर बान्धवाः पुनश्च साम्ना च समाप्नुहि स्थिरम् ।</s-l><s-l>त्वयि प्रसन्ने यदि मित्रतामियुर्ध्रुवं नरेन्द्रेन्द्र तथा त्वमाचर ॥ २८ ॥</s-l></s-lg><s-lg><s-l>स एवमुक्तः सुहृदा वचो हितं विचिन्त्य निःश्वस्य च दुर्मनाब्रवीत् ।</s-l><s-l>यथा भवानाह सखे तथैव तन्ममापि च ज्ञापयतो वचः शृणु ॥ २९ ॥</s-l></s-lg><s-lg><s-l>निहत्य दुःशासनमुक्तवान्बहु प्रसह्य शार्दूलवदेष दुर्मतिः ।</s-l><s-l>वृकोदरस्तद्धृदये मम स्थितं न तत्परोक्षं भवतः कुतः शमः ॥ ३० ॥</s-l></s-lg><s-lg><s-l>न चापि कर्णं गुरुपुत्र संस्तवादुपारमेत्यर्हसि वक्तुमच्युत ।</s-l><s-l>श्रमेण युक्तो महताद्य फल्गुनस्तमेष कर्णः प्रसभं हनिष्यति ॥ ३१ ॥</s-l></s-lg><s-lg><s-l>तमेवमुक्त्वाभ्यनुनीय चासकृत्तवात्मजः स्वाननुशास्ति सैनिकान् ।</s-l><s-l>समाघ्नताभिद्रवताहितानिमान्सबाणशब्दान्किमु जोषमास्यते ॥ ३२ ॥</s-l></s-lg>