<s-lg><s-l> संजय उवाच ।</s-l><s-l>श्रुतकर्मा महाराज चित्रसेनं महीपतिम् ।</s-l><s-l>आजघ्ने समरे क्रुद्धः पञ्चाशद्भिः शिलीमुखैः ॥ १ ॥</s-l></s-lg><s-lg><s-l>अभिसारस्तु तं राजा नवभिर्निशितैः शरैः ।</s-l><s-l>श्रुतकर्माणमाहत्य सूतं विव्याध पञ्चभिः ॥ २ ॥</s-l></s-lg><s-lg><s-l>श्रुतकर्मा ततः क्रुद्धश्चित्रसेनं चमूमुखे ।</s-l><s-l>नाराचेन सुतीक्ष्णेन मर्मदेशे समर्दयत् ॥ ३ ॥</s-l></s-lg><s-lg><s-l>एतस्मिन्नन्तरे चैनं श्रुतकीर्तिर्महायशाः ।</s-l><s-l>नवत्या जगतीपालं छादयामास पत्रिभिः ॥ ४ ॥</s-l></s-lg><s-lg><s-l>प्रतिलभ्य ततः संज्ञां चित्रसेनो महारथः ।</s-l><s-l>धनुश्चिच्छेद भल्लेन तं च विव्याध सप्तभिः ॥ ५ ॥</s-l></s-lg><s-lg><s-l>सोऽन्यत्कार्मुकमादाय वेगघ्नं रुक्मभूषणम् ।</s-l><s-l>चित्ररूपतरं चक्रे चित्रसेनं शरोर्मिभिः ॥ ६ ॥</s-l></s-lg><s-lg><s-l>स शरैश्चित्रितो राजंश्चित्रमाल्यधरो युवा ।</s-l><s-l>युवेव समशोभत्स गोष्ठीमध्ये स्वलंकृतः ॥ ७ ॥</s-l></s-lg><s-lg><s-l>श्रुतकर्माणमथ वै नाराचेन स्तनान्तरे ।</s-l><s-l>बिभेद समरे क्रुद्धस्तिष्ठ तिष्ठेति चाब्रवीत् ॥ ८ ॥</s-l></s-lg><s-lg><s-l>श्रुतकर्मापि समरे नाराचेन समर्दितः ।</s-l><s-l>सुस्राव रुधिरं भूरि गैरिकाम्भ इवाचलः ॥ ९ ॥</s-l></s-lg><s-lg><s-l>ततः स रुधिराक्ताङ्गो रुधिरेण कृतच्छविः ।</s-l><s-l>रराज समरे राजन्सपुष्प इव किंशुकः ॥ १० ॥</s-l></s-lg><s-lg><s-l>श्रुतकर्मा ततो राजञ्शत्रूणां समभिद्रुतः ।</s-l><s-l>शत्रुसंवरणं कृत्वा द्विधा चिच्छेद कार्मुकम् ॥ ११ ॥</s-l></s-lg><s-lg><s-l>अथैनं छिन्नधन्वानं नाराचानां त्रिभिः शतैः ।</s-l><s-l>विव्याध भरतश्रेष्ठ श्रुतकर्मा महायशाः ॥ १२ ॥</s-l></s-lg><s-lg><s-l>ततोऽपरेण भल्लेन भृशं तीक्ष्णेन सत्वरः ।</s-l><s-l>जहार सशिरस्त्राणं शिरस्तस्य महात्मनः ॥ १३ ॥</s-l></s-lg><s-lg><s-l>तच्छिरो न्यपतद्भूमौ सुमहच्चित्रवर्मणः ।</s-l><s-l>यदृच्छया यथा चन्द्रश्च्युतः स्वर्गान्महीतले ॥ १४ ॥</s-l></s-lg><s-lg><s-l>राजानं निहतं दृष्ट्वा अभिसारं च मारिष ।</s-l><s-l>अभ्यद्रवन्त वेगेन चित्रसेनस्य सैनिकाः ॥ १५ ॥</s-l></s-lg><s-lg><s-l>ततः क्रुद्धो महेष्वासस्तत्सैन्यं प्राद्रवच्छरैः ।</s-l><s-l>अन्तकाले यथा क्रुद्धः सर्वभूतानि प्रेतराट् ।</s-l><s-l>द्रावयन्निषुभिस्तूर्णं श्रुतकर्मा व्यरोचत ॥ १६ ॥</s-l></s-lg><s-lg><s-l>प्रतिविन्ध्यस्ततश्चित्रं भित्त्वा पञ्चभिराशुगैः ।</s-l><s-l>सारथिं त्रिभिरानर्च्छद्ध्वजमेकेषुणा ततः ॥ १७ ॥</s-l></s-lg><s-lg><s-l>तं चित्रो नवभिर्भल्लैर्बाह्वोरुरसि चार्दयत् ।</s-l><s-l>स्वर्णपुङ्खैः शिलाधौतैः कङ्कबर्हिणवाजितैः ॥ १८ ॥</s-l></s-lg><s-lg><s-l>प्रतिविन्ध्यो धनुस्तस्य छित्त्वा भारत सायकैः ।</s-l><s-l>पञ्चभिर्निशितैर्बाणैरथैनं संप्रजघ्निवान् ॥ १९ ॥</s-l></s-lg><s-lg><s-l>ततः शक्तिं महाराज हेमदण्डां दुरासदाम् ।</s-l><s-l>प्राहिणोत्तव पुत्राय घोरामग्निशिखामिव ॥ २० ॥</s-l></s-lg><s-lg><s-l>तामापतन्तीं सहसा शक्तिमुल्कामिवाम्बरात् ।</s-l><s-l>द्विधा चिच्छेद समरे प्रतिविन्ध्यो हसन्निव ॥ २१ ॥</s-l></s-lg><s-lg><s-l>सा पपात तदा छिन्ना प्रतिविन्ध्यशरैः शितैः ।</s-l><s-l>युगान्ते सर्वभूतानि त्रासयन्ती यथाशनिः ॥ २२ ॥</s-l></s-lg><s-lg><s-l>शक्तिं तां प्रहतां दृष्ट्वा चित्रो गृह्य महागदाम् ।</s-l><s-l>प्रतिविन्ध्याय चिक्षेप रुक्मजालविभूषिताम् ॥ २३ ॥</s-l></s-lg><s-lg><s-l>सा जघान हयांस्तस्य सारथिं च महारणे ।</s-l><s-l>रथं प्रमृद्य वेगेन धरणीमन्वपद्यत ॥ २४ ॥</s-l></s-lg><s-lg><s-l>एतस्मिन्नेव काले तु रथादाप्लुत्य भारत ।</s-l><s-l>शक्तिं चिक्षेप चित्राय स्वर्णघण्टामलंकृताम् ॥ २५ ॥</s-l></s-lg><s-lg><s-l>तामापतन्तीं जग्राह चित्रो राजन्महामनाः ।</s-l><s-l>ततस्तामेव चिक्षेप प्रतिविन्ध्याय भारत ॥ २६ ॥</s-l></s-lg><s-lg><s-l>समासाद्य रणे शूरं प्रतिविन्ध्यं महाप्रभा ।</s-l><s-l>निर्भिद्य दक्षिणं बाहुं निपपात महीतले ।</s-l><s-l>पतिताभासयच्चैव तं देशमशनिर्यथा ॥ २७ ॥</s-l></s-lg><s-lg><s-l>प्रतिविन्ध्यस्ततो राजंस्तोमरं हेमभूषितम् ।</s-l><s-l>प्रेषयामास संक्रुद्धश्चित्रस्य वधकाम्यया ॥ २८ ॥</s-l></s-lg><s-lg><s-l>स तस्य देवावरणं भित्त्वा हृदयमेव च ।</s-l><s-l>जगाम धरणीं तूर्णं महोरग इवाशयम् ॥ २९ ॥</s-l></s-lg><s-lg><s-l>स पपात तदा राजंस्तोमरेण समाहतः ।</s-l><s-l>प्रसार्य विपुलौ बाहू पीनौ परिघसंनिभौ ॥ ३० ॥</s-l></s-lg><s-lg><s-l>चित्रं संप्रेक्ष्य निहतं तावका रणशोभिनः ।</s-l><s-l>अभ्यद्रवन्त वेगेन प्रतिविन्ध्यं समन्ततः ॥ ३१ ॥</s-l></s-lg><s-lg><s-l>सृजन्तो विविधान्बाणाञ्शतघ्नीश्च सकिङ्किणीः ।</s-l><s-l>त एनं छादयामासुः सूर्यमभ्रगणा इव ॥ ३२ ॥</s-l></s-lg><s-lg><s-l>तानपास्य महाबाहुः शरजालेन संयुगे ।</s-l><s-l>व्यद्रावयत्तव चमूं वज्रहस्त इवासुरीम् ॥ ३३ ॥</s-l></s-lg><s-lg><s-l>ते वध्यमानाः समरे तावकाः पाण्डवैर्नृप ।</s-l><s-l>विप्रकीर्यन्त सहसा वातनुन्ना घना इव ॥ ३४ ॥</s-l></s-lg><s-lg><s-l>विप्रद्रुते बले तस्मिन्वध्यमाने समन्ततः ।</s-l><s-l>द्रौणिरेकोऽभ्ययात्तूर्णं भीमसेनं महाबलम् ॥ ३५ ॥</s-l></s-lg><s-lg><s-l>ततः समागमो घोरो बभूव सहसा तयोः ।</s-l><s-l>यथा देवासुरे युद्धे वृत्रवासवयोरभूत् ॥ ३६ ॥</s-l></s-lg>