<s-lg><s-l> संजय उवाच ।</s-l><s-l>ततः पुनरमेयात्मा केशवोऽर्जुनमब्रवीत् ।</s-l><s-l>कृतसंकल्पमायस्तं वधे कर्णस्य सर्वशः ॥ १ ॥</s-l></s-lg><s-lg><s-l>अद्य सप्तदशाहानि वर्तमानस्य भारत ।</s-l><s-l>विनाशस्यातिघोरस्य नरवारणवाजिनाम् ॥ २ ॥</s-l></s-lg><s-lg><s-l>भूत्वा हि विपुला सेना तावकानां परैः सह ।</s-l><s-l>अन्योन्यं समरे प्राप्य किंचिच्छेषा विशां पते ॥ ३ ॥</s-l></s-lg><s-lg><s-l>भूत्वा हि कौरवाः पार्थ प्रभूतगजवाजिनः ।</s-l><s-l>त्वां वै शत्रुं समासाद्य विनष्टा रणमूर्धनि ॥ ४ ॥</s-l></s-lg><s-lg><s-l>एते च सर्वे पाञ्चालाः सृञ्जयाश्च सहान्वयाः ।</s-l><s-l>त्वां समासाद्य दुर्धर्षं पाण्डवाश्च व्यवस्थिताः ॥ ५ ॥</s-l></s-lg><s-lg><s-l>पाञ्चालैः पाण्डवैर्मत्स्यैः कारूषैश्चेदिकेकयैः ।</s-l><s-l>त्वया गुप्तैरमित्रघ्न कृतः शत्रुगणक्षयः ॥ ६ ॥</s-l></s-lg><s-lg><s-l>को हि शक्तो रणे जेतुं कौरवांस्तात संगतान् ।</s-l><s-l>अन्यत्र पाण्डवान्युद्धे त्वया गुप्तान्महारथान् ॥ ७ ॥</s-l></s-lg><s-lg><s-l>त्वं हि शक्तो रणे जेतुं ससुरासुरमानुषान् ।</s-l><s-l>त्रीँल्लोकान्सममुद्युक्तान्किं पुनः कौरवं बलम् ॥ ८ ॥</s-l></s-lg><s-lg><s-l>भगदत्तं हि राजानं कोऽन्यः शक्तस्त्वया विना ।</s-l><s-l>जेतुं पुरुषशार्दूल योऽपि स्याद्वासवोपमः ॥ ९ ॥</s-l></s-lg><s-lg><s-l>तथेमां विपुलां सेनां गुप्तां पार्थ त्वयानघ ।</s-l><s-l>न शेकुः पार्थिवाः सर्वे चक्षुर्भिरभिवीक्षितुम् ॥ १० ॥</s-l></s-lg><s-lg><s-l>तथैव सततं पार्थ रक्षिताभ्यां त्वया रणे ।</s-l><s-l>धृष्टद्युम्नशिखण्डिभ्यां भीष्मद्रोणौ निपातितौ ॥ ११ ॥</s-l></s-lg><s-lg><s-l>को हि शक्तो रणे पार्थ पाञ्चालानां महारथौ ।</s-l><s-l>भीष्मद्रोणौ युधा जेतुं शक्रतुल्यपराक्रमौ ॥ १२ ॥</s-l></s-lg><s-lg><s-l>को हि शांतनवं संख्ये द्रोणं वैकर्तनं कृपम् ।</s-l><s-l>द्रौणिं च सौमदत्तिं च कृतवर्माणमेव च ।</s-l><s-l>सैन्धवं मद्रराजं च राजानं च सुयोधनम् ॥ १३ ॥</s-l></s-lg><s-lg><s-l>वीरान्कृतास्त्रान्समरे सर्वानेवानुवर्तिनः ।</s-l><s-l>अक्षौहिणीपतीनुग्रान्संरब्धान्युद्धदुर्मदान् ॥ १४ ॥</s-l></s-lg><s-lg><s-l>श्रेण्यश्च बहुलाः क्षीणाः प्रदीर्णाश्वरथद्विपाः ।</s-l><s-l>नानाजनपदाश्चोग्राः क्षत्रियाणाममर्षिणाम् ॥ १५ ॥</s-l></s-lg><s-lg><s-l>गोवासदासमीयानां वसातीनां च भारत ।</s-l><s-l>व्रात्यानां वाटधानानां भोजानां चापि मानिनाम् ॥ १६ ॥</s-l></s-lg><s-lg><s-l>उदीर्णाश्च महासेना ब्रह्मक्षत्रस्य भारत ।</s-l><s-l>त्वां समासाद्य निधनं गताः साश्वरथद्विपाः ॥ १७ ॥</s-l></s-lg><s-lg><s-l>उग्राश्च क्रूरकर्माणस्तुखारा यवनाः खशाः ।</s-l><s-l>दार्वाभिसारा दरदाः शका रमठतङ्गणाः ॥ १८ ॥</s-l></s-lg><s-lg><s-l>अन्ध्रकाश्च पुलिन्दाश्च किराताश्चोग्रविक्रमाः ।</s-l><s-l>म्लेच्छाश्च पार्वतीयाश्च सागरानूपवासिनः ।</s-l><s-l>संरम्भिणो युद्धशौण्डा बलिनो दृब्धपाणयः ॥ १९ ॥</s-l></s-lg><s-lg><s-l>एते सुयोधनस्यार्थे संरब्धाः कुरुभिः सह ।</s-l><s-l>न शक्या युधि निर्जेतुं त्वदन्येन परंतप ॥ २० ॥</s-l></s-lg><s-lg><s-l>धार्तराष्ट्रमुदग्रं हि व्यूढं दृष्ट्वा महाबलम् ।</s-l><s-l>यस्य त्वं न भवेस्त्राता प्रतीयात्को नु मानवः ॥ २१ ॥</s-l></s-lg><s-lg><s-l>तत्सागरमिवोद्धूतं रजसा संवृतं बलम् ।</s-l><s-l>विदार्य पाण्डवैः क्रुद्धैस्त्वया गुप्तैर्हतं विभो ॥ २२ ॥</s-l></s-lg><s-lg><s-l>मागधानामधिपतिर्जयत्सेनो महाबलः ।</s-l><s-l>अद्य सप्तैव चाहानि हतः संख्येऽभिमन्युना ॥ २३ ॥</s-l></s-lg><s-lg><s-l>ततो दश सहस्राणि गजानां भीमकर्मणाम् ।</s-l><s-l>जघान गदया भीमस्तस्य राज्ञः परिच्छदम् ।</s-l><s-l>ततोऽन्येऽपि हता नागा रथाश्च शतशो बलात् ॥ २४ ॥</s-l></s-lg><s-lg><s-l>तदेवं समरे तात वर्तमाने महाभये ।</s-l><s-l>भीमसेनं समासाद्य त्वां च पाण्डव कौरवाः ।</s-l><s-l>सवाजिरथनागाश्च मृत्युलोकमितो गताः ॥ २५ ॥</s-l></s-lg><s-lg><s-l>तथा सेनामुखे तत्र निहते पार्थ पाण्डवैः ।</s-l><s-l>भीष्मः प्रासृजदुग्राणि शरवर्षाणि मारिष ॥ २६ ॥</s-l></s-lg><s-lg><s-l>स चेदिकाशिपाञ्चालान्करूषान्मत्स्यकेकयान् ।</s-l><s-l>शरैः प्रच्छाद्य निधनमनयत्परुषास्त्रवित् ॥ २७ ॥</s-l></s-lg><s-lg><s-l>तस्य चापच्युतैर्बाणैः परदेहविदारणैः ।</s-l><s-l>पूर्णमाकाशमभवद्रुक्मपुङ्खैरजिह्मगैः ॥ २८ ॥</s-l></s-lg><s-lg><s-l>गत्या दशम्या ते गत्वा जघ्नुर्वाजिरथद्विपान् ।</s-l><s-l>हित्वा नव गतीर्दुष्टाः स बाणान्व्यायतोऽमुचत् ॥ २९ ॥</s-l></s-lg><s-lg><s-l>दिनानि दश भीष्मेण निघ्नता तावकं बलम् ।</s-l><s-l>शून्याः कृता रथोपस्था हताश्च गजवाजिनः ॥ ३० ॥</s-l></s-lg><s-lg><s-l>दर्शयित्वात्मनो रूपं रुद्रोपेन्द्रसमं युधि ।</s-l><s-l>पाण्डवानामनीकानि प्रविगाह्य व्यशातयत् ॥ ३१ ॥</s-l></s-lg><s-lg><s-l>विनिघ्नन्पृथिवीपालांश्चेदिपाञ्चालकेकयान् ।</s-l><s-l>व्यदहत्पाण्डवीं सेनां नराश्वगजसंकुलाम् ॥ ३२ ॥</s-l></s-lg><s-lg><s-l>मज्जन्तमप्लवे मन्दमुज्जिहीर्षुः सुयोधनम् ।</s-l><s-l>तथा चरन्तं समरे तपन्तमिव भास्करम् ।</s-l><s-l>न शेकुः सृञ्जया द्रष्टुं तथैवान्ये महीक्षितः ॥ ३३ ॥</s-l></s-lg><s-lg><s-l>विचरन्तं तथा तं तु संग्रामे जितकाशिनम् ।</s-l><s-l>सर्वोद्योगेन सहसा पाण्डवाः समुपाद्रवन् ॥ ३४ ॥</s-l></s-lg><s-lg><s-l>स तु विद्राव्य समरे पाण्डवान्सृञ्जयानपि ।</s-l><s-l>एक एव रणे भीष्म एकवीरत्वमागतः ॥ ३५ ॥</s-l></s-lg><s-lg><s-l>तं शिखण्डी समासाद्य त्वया गुप्तो महारथम् ।</s-l><s-l>जघान पुरुषव्याघ्रं शरैः संनतपर्वभिः ॥ ३६ ॥</s-l></s-lg><s-lg><s-l>स एष पतितः शेते शरतल्पे पितामहः ।</s-l><s-l>त्वां प्राप्य पुरुषव्याघ्र गृध्रः प्राप्येव वायसम् ॥ ३७ ॥</s-l></s-lg><s-lg><s-l>द्रोणः पञ्च दिनान्युग्रो विधम्य रिपुवाहिनीः ।</s-l><s-l>कृत्वा व्यूहं महायुद्धे पातयित्वा महारथान् ॥ ३८ ॥</s-l></s-lg><s-lg><s-l>जयद्रथस्य समरे कृत्वा रक्षां महारथः ।</s-l><s-l>अन्तकप्रतिमश्चोग्रां रात्रिं युद्ध्वादहत्प्रजाः ॥ ३९ ॥</s-l></s-lg><s-lg><s-l>अद्येति द्वे दिने वीरो भारद्वाजः प्रतापवान् ।</s-l><s-l>धृष्टद्युम्नं समासाद्य स गतः परमां गतिम् ॥ ४० ॥</s-l></s-lg><s-lg><s-l>यदि चैव परान्युद्धे सूतपुत्रमुखान्रथान् ।</s-l><s-l>नावारयिष्यः संग्रामे न स्म द्रोणो व्यनङ्क्ष्यत ॥ ४१ ॥</s-l></s-lg><s-lg><s-l>भवता तु बलं सर्वं धार्तराष्ट्रस्य वारितम् ।</s-l><s-l>ततो द्रोणो हतो युद्धे पार्षतेन धनंजय ॥ ४२ ॥</s-l></s-lg><s-lg><s-l>क इवान्यो रणे कुर्यात्त्वदन्यः क्षत्रियो युधि ।</s-l><s-l>यादृशं ते कृतं पार्थ जयद्रथवधं प्रति ॥ ४३ ॥</s-l></s-lg><s-lg><s-l>निवार्य सेनां महतीं हत्वा शूरांश्च पार्थिवान् ।</s-l><s-l>निहतः सैन्धवो राजा त्वयास्त्रबलतेजसा ॥ ४४ ॥</s-l></s-lg><s-lg><s-l>आश्चर्यं सिन्धुराजस्य वधं जानन्ति पार्थिवाः ।</s-l><s-l>अनाश्चर्यं हि तत्त्वत्तस्त्वं हि पार्थ महारथः ॥ ४५ ॥</s-l></s-lg><s-lg><s-l>त्वां हि प्राप्य रणे क्षत्रमेकाहादिति भारत ।</s-l><s-l>तप्यमानमसंयुक्तं न भवेदिति मे मतिः ॥ ४६ ॥</s-l></s-lg><s-lg><s-l>सेयं पार्थ चमूर्घोरा धार्तराष्ट्रस्य संयुगे ।</s-l><s-l>हता ससर्ववीरा हि भीष्मद्रोणौ यदा हतौ ॥ ४७ ॥</s-l></s-lg><s-lg><s-l>शीर्णप्रवरयोधाद्य हतवाजिनरद्विपा ।</s-l><s-l>हीना सूर्येन्दुनक्षत्रैर्द्यौरिवाभाति भारती ॥ ४८ ॥</s-l></s-lg><s-lg><s-l>विध्वस्ता हि रणे पार्थ सेनेयं भीमविक्रमात् ।</s-l><s-l>आसुरीव पुरा सेना शक्रस्येव पराक्रमैः ॥ ४९ ॥</s-l></s-lg><s-lg><s-l>तेषां हतावशिष्टास्तु पञ्च सन्ति महारथाः ।</s-l><s-l>अश्वत्थामा कृतवर्मा कर्णो मद्राधिपः कृपः ॥ ५० ॥</s-l></s-lg><s-lg><s-l>तांस्त्वमद्य नरव्याघ्र हत्वा पञ्च महारथान् ।</s-l><s-l>हतामित्रः प्रयच्छोर्वीं राज्ञः सद्वीपपत्तनाम् ॥ ५१ ॥</s-l></s-lg><s-lg><s-l>साकाशजलपातालां सपर्वतमहावनाम् ।</s-l><s-l>प्राप्नोत्वमितवीर्यश्रीरद्य पार्थो वसुंधराम् ॥ ५२ ॥</s-l></s-lg><s-lg><s-l>एतां पुरा विष्णुरिव हत्वा दैतेयदानवान् ।</s-l><s-l>प्रयच्छ मेदिनीं राज्ञे शक्रायेव यथा हरिः ॥ ५३ ॥</s-l></s-lg><s-lg><s-l>अद्य मोदन्तु पाञ्चाला निहतेष्वरिषु त्वया ।</s-l><s-l>विष्णुना निहतेष्वेव दानवेयेषु देवताः ॥ ५४ ॥</s-l></s-lg><s-lg><s-l>यदि वा द्विपदां श्रेष्ठ द्रोणं मानयतो गुरुम् ।</s-l><s-l>अश्वत्थाम्नि कृपा तेऽस्ति कृपे चाचार्यगौरवात् ॥ ५५ ॥</s-l></s-lg><s-lg><s-l>अत्यन्तोपचितान्वा त्वं मानयन्भ्रातृबान्धवान् ।</s-l><s-l>कृतवर्माणमासाद्य न नेष्यसि यमक्षयम् ॥ ५६ ॥</s-l></s-lg><s-lg><s-l>भ्रातरं मातुरासाद्य शल्यं मद्रजनाधिपम् ।</s-l><s-l>यदि त्वमरविन्दाक्ष दयावान्न जिघांससि ॥ ५७ ॥</s-l></s-lg><s-lg><s-l>इमं पापमतिं क्षुद्रमत्यन्तं पाण्डवान्प्रति ।</s-l><s-l>कर्णमद्य नरश्रेष्ठ जह्याशु निशितैः शरैः ॥ ५८ ॥</s-l></s-lg><s-lg><s-l>एतत्ते सुकृतं कर्म नात्र किंचिन्न युज्यते ।</s-l><s-l>वयमप्यत्र जानीमो नात्र दोषोऽस्ति कश्चन ॥ ५९ ॥</s-l></s-lg><s-lg><s-l>दहने यत्सपुत्राया निशि मातुस्तवानघ ।</s-l><s-l>द्यूतार्थे यच्च युष्मासु प्रावर्तत सुयोधनः ।</s-l><s-l>तत्र सर्वत्र दुष्टात्मा कर्णो मूलमिहार्जुन ॥ ६० ॥</s-l></s-lg><s-lg><s-l>कर्णाद्धि मन्यते त्राणं नित्यमेव सुयोधनः ।</s-l><s-l>ततो मामपि संरब्धो निग्रहीतुं प्रचक्रमे ॥ ६१ ॥</s-l></s-lg><s-lg><s-l>स्थिरा बुद्धिर्नरेन्द्रस्य धार्तराष्ट्रस्य मानद ।</s-l><s-l>कर्णः पार्थान्रणे सर्वान्विजेष्यति न संशयः ॥ ६२ ॥</s-l></s-lg><s-lg><s-l>कर्णमाश्रित्य कौन्तेय धार्तराष्ट्रेण विग्रहः ।</s-l><s-l>रोचितो भवता सार्धं जानतापि बलं तव ॥ ६३ ॥</s-l></s-lg><s-lg><s-l>कर्णो हि भाषते नित्यमहं पार्थान्समागतान् ।</s-l><s-l>वासुदेवं सराजानं विजेष्यामि महारणे ॥ ६४ ॥</s-l></s-lg><s-lg><s-l>प्रोत्साहयन्दुरात्मानं धार्तराष्ट्रं सुदुर्मतिः ।</s-l><s-l>समितौ गर्जते कर्णस्तमद्य जहि भारत ॥ ६५ ॥</s-l></s-lg><s-lg><s-l>यच्च युष्मासु पापं वै धार्तराष्ट्रः प्रयुक्तवान् ।</s-l><s-l>तत्र सर्वत्र दुष्टात्मा कर्णः पापमतिर्मुखम् ॥ ६६ ॥</s-l></s-lg><s-lg><s-l>यच्च तद्धार्तराष्ट्राणां क्रूरैः षड्भिर्महारथैः ।</s-l><s-l>अपश्यं निहतं वीरं सौभद्रमृषभेक्षणम् ॥ ६७ ॥</s-l></s-lg><s-lg><s-l>द्रोणद्रौणिकृपान्वीरान्कम्पयन्तो महारथान् ।</s-l><s-l>निर्मनुष्यांश्च मातङ्गान्विरथांश्च महारथान् ॥ ६८ ॥</s-l></s-lg><s-lg><s-l>व्यश्वारोहांश्च तुरगान्पत्तीन्व्यायुधजीवितान् ।</s-l><s-l>कुर्वन्तमृषभस्कन्धं कुरुवृष्णियशस्करम् ॥ ६९ ॥</s-l></s-lg><s-lg><s-l>विधमन्तमनीकानि व्यथयन्तं महारथान् ।</s-l><s-l>मनुष्यवाजिमातङ्गान्प्रहिण्वन्तं यमक्षयम् ॥ ७० ॥</s-l></s-lg><s-lg><s-l>शरैः सौभद्रमायस्तं दहन्तमिव वाहिनीम् ।</s-l><s-l>तन्मे दहति गात्राणि सखे सत्येन ते शपे ॥ ७१ ॥</s-l></s-lg><s-lg><s-l>यत्तत्रापि च दुष्टात्मा कर्णोऽभ्यद्रुह्यत प्रभो ।</s-l><s-l>अशक्नुवंश्चाभिमन्योः कर्णः स्थातुं रणेऽग्रतः ॥ ७२ ॥</s-l></s-lg><s-lg><s-l>सौभद्रशरनिर्भिन्नो विसंज्ञः शोणितोक्षितः ।</s-l><s-l>निःश्वसन्क्रोधसंदीप्तो विमुखः सायकार्दितः ॥ ७३ ॥</s-l></s-lg><s-lg><s-l>अपयानकृतोत्साहो निराशश्चापि जीविते ।</s-l><s-l>तस्थौ सुविह्वलः संख्ये प्रहारजनितश्रमः ॥ ७४ ॥</s-l></s-lg><s-lg><s-l>अथ द्रोणस्य समरे तत्कालसदृशं तदा ।</s-l><s-l>श्रुत्वा कर्णो वचः क्रूरं ततश्चिच्छेद कार्मुकम् ॥ ७५ ॥</s-l></s-lg><s-lg><s-l>ततश्छिन्नायुधं तेन रणे पञ्च महारथाः ।</s-l><s-l>स चैव निकृतिप्रज्ञः प्रावधीच्छरवृष्टिभिः ॥ ७६ ॥</s-l></s-lg><s-lg><s-l>यच्च कर्णोऽब्रवीत्कृष्णां सभायां परुषं वचः ।</s-l><s-l>प्रमुखे पाण्डवेयानां कुरूणां च नृशंसवत् ॥ ७७ ॥</s-l></s-lg><s-lg><s-l>विनष्टाः पाण्डवाः कृष्णे शाश्वतं नरकं गताः ।</s-l><s-l>पतिमन्यं पृथुश्रोणि वृणीष्व मितभाषिणि ॥ ७८ ॥</s-l></s-lg><s-lg><s-l>लेखाभ्रु धृतराष्ट्रस्य दासी भूत्वा निवेशनम् ।</s-l><s-l>प्रविशारालपक्ष्माक्षि न सन्ति पतयस्तव ॥ ७९ ॥</s-l></s-lg><s-lg><s-l>इत्युक्तवानधर्मज्ञस्तदा परमदुर्मतिः ।</s-l><s-l>पापः पापं वचः कर्णः शृण्वतस्तव भारत ॥ ८० ॥</s-l></s-lg><s-lg><s-l>तस्य पापस्य तद्वाक्यं सुवर्णविकृताः शराः ।</s-l><s-l>शमयन्तु शिलाधौतास्त्वयास्ता जीवितच्छिदः ॥ ८१ ॥</s-l></s-lg><s-lg><s-l>यानि चान्यानि दुष्टात्मा पापानि कृतवांस्त्वयि ।</s-l><s-l>तान्यद्य जीवितं चास्य शमयन्तु शरास्तव ॥ ८२ ॥</s-l></s-lg><s-lg><s-l>गाण्डीवप्रहितान्घोरानद्य गात्रैः स्पृशञ्शरान् ।</s-l><s-l>कर्णः स्मरतु दुष्टात्मा वचनं द्रोणभीष्मयोः ॥ ८३ ॥</s-l></s-lg><s-lg><s-l>सुवर्णपुङ्खा नाराचाः शत्रुघ्ना वैद्युतप्रभाः ।</s-l><s-l>त्वयास्तास्तस्य मर्माणि भित्त्वा पास्यन्ति शोणितम् ॥ ८४ ॥</s-l></s-lg><s-lg><s-l>उग्रास्त्वद्भुजनिर्मुक्ता मर्म भित्त्वा शिताः शराः ।</s-l><s-l>अद्य कर्णं महावेगाः प्रेषयन्तु यमक्षयम् ॥ ८५ ॥</s-l></s-lg><s-lg><s-l>अद्य हाहाकृता दीना विषण्णास्त्वच्छरार्दिताः ।</s-l><s-l>प्रपतन्तं रथात्कर्णं पश्यन्तु वसुधाधिपाः ॥ ८६ ॥</s-l></s-lg><s-lg><s-l>अद्य स्वशोणिते मग्नं शयानं पतितं भुवि ।</s-l><s-l>अपविद्धायुधं कर्णं पश्यन्तु सुहृदो निजाः ॥ ८७ ॥</s-l></s-lg><s-lg><s-l>हस्तिकक्ष्यो महानस्य भल्लेनोन्मथितस्त्वया ।</s-l><s-l>प्रकम्पमानः पततु भूमावाधिरथेर्ध्वजः ॥ ८८ ॥</s-l></s-lg><s-lg><s-l>त्वया शरशतैश्छिन्नं रथं हेमविभूषितम् ।</s-l><s-l>हतयोधं समुत्सृज्य भीतः शल्यः पलायताम् ॥ ८९ ॥</s-l></s-lg><s-lg><s-l>ततः सुयोधनो दृष्ट्वा हतमाधिरथिं त्वया ।</s-l><s-l>निराशो जीविते त्वद्य राज्ये चैव धनंजय ॥ ९० ॥</s-l></s-lg><s-lg><s-l>एते द्रवन्ति पाञ्चाला वध्यमानाः शितैः शरैः ।</s-l><s-l>कर्णेन भरतश्रेष्ठ पाण्डवानुज्जिहीर्षवः ॥ ९१ ॥</s-l></s-lg><s-lg><s-l>पाञ्चालान्द्रौपदेयांश्च धृष्टद्युम्नशिखण्डिनौ ।</s-l><s-l>धृष्टद्युम्नतनूजांश्च शतानीकं च नाकुलिम् ॥ ९२ ॥</s-l></s-lg><s-lg><s-l>नकुलं सहदेवं च दुर्मुखं जनमेजयम् ।</s-l><s-l>सुवर्माणं सात्यकिं च विद्धि कर्णवशं गतान् ॥ ९३ ॥</s-l></s-lg><s-lg><s-l>अभ्याहतानां कर्णेन पाञ्चालानां महारणे ।</s-l><s-l>श्रूयते निनदो घोरस्त्वद्बन्धूनां परंतप ॥ ९४ ॥</s-l></s-lg><s-lg><s-l>न त्वेव भीताः पाञ्चालाः कथंचित्स्युः पराङ्मुखाः ।</s-l><s-l>न हि मृत्युं महेष्वासा गणयन्ति महारथाः ॥ ९५ ॥</s-l></s-lg><s-lg><s-l>य एकः पाण्डवीं सेनां शरौघैः समवेष्टयत् ।</s-l><s-l>तं समासाद्य पाञ्चाला भीष्मं नासन्पराङ्मुखाः ॥ ९६ ॥</s-l></s-lg><s-lg><s-l>तथा ज्वलन्तमस्त्राग्निं गुरुं सर्वधनुष्मताम् ।</s-l><s-l>निर्दहन्तं समारोहन्दुर्धर्षं द्रोणमोजसा ॥ ९७ ॥</s-l></s-lg><s-lg><s-l>ते नित्यमुदिता जेतुं युद्धे शत्रूनरिंदमाः ।</s-l><s-l>न जात्वाधिरथेर्भीताः पाञ्चालाः स्युः पराङ्मुखाः ॥ ९८ ॥</s-l></s-lg><s-lg><s-l>तेषामापततां शूरः पाञ्चालानां तरस्विनाम् ।</s-l><s-l>आदत्तेऽसूञ्शरैः कर्णः पतंगानामिवानलः ॥ ९९ ॥</s-l></s-lg><s-lg><s-l>तांस्तथाभिमुखान्वीरान्मित्रार्थे त्यक्तजीवितान् ।</s-l><s-l>क्षयं नयति राधेयः पाञ्चालाञ्शतशो रणे ॥ १०० ॥</s-l></s-lg><s-lg><s-l>अस्त्रं हि रामात्कर्णेन भार्गवादृषिसत्तमात् ।</s-l><s-l>यदुपात्तं पुरा घोरं तस्य रूपमुदीर्यते ॥ १०१ ॥</s-l></s-lg><s-lg><s-l>तापनं सर्वसैन्यानां घोररूपं सुदारुणम् ।</s-l><s-l>समावृत्य महासेनां ज्वलति स्वेन तेजसा ॥ १०२ ॥</s-l></s-lg><s-lg><s-l>एते चरन्ति संग्रामे कर्णचापच्युताः शराः ।</s-l><s-l>भ्रमराणामिव व्रातास्तापयन्तः स्म तावकान् ॥ १०३ ॥</s-l></s-lg><s-lg><s-l>एते चरन्ति पाञ्चाला दिक्षु सर्वासु भारत ।</s-l><s-l>कर्णास्त्रं समरे प्राप्य दुर्निवारमनात्मभिः ॥ १०४ ॥</s-l></s-lg><s-lg><s-l>एष भीमो दृढक्रोधो वृतः पार्थ समन्ततः ।</s-l><s-l>सृञ्जयैर्योधयन्कर्णं पीड्यते स्म शितैः शरैः ॥ १०५ ॥</s-l></s-lg><s-lg><s-l>पाण्डवान्सृञ्जयांश्चैव पाञ्चालांश्चैव भारत ।</s-l><s-l>हन्यादुपेक्षितः कर्णो रोगो देहमिवाततः ॥ १०६ ॥</s-l></s-lg><s-lg><s-l>नान्यं त्वत्तोऽभिपश्यामि योधं यौधिष्ठिरे बले ।</s-l><s-l>यः समासाद्य राधेयं स्वस्तिमानाव्रजेद्गृहम् ॥ १०७ ॥</s-l></s-lg><s-lg><s-l>तमद्य निशितैर्बाणैर्निहत्य भरतर्षभ ।</s-l><s-l>यथाप्रतिज्ञं पार्थ त्वं कृत्वा कीर्तिमवाप्नुहि ॥ १०८ ॥</s-l></s-lg><s-lg><s-l>त्वं हि शक्तो रणे जेतुं सकर्णानपि कौरवान् ।</s-l><s-l>नान्यो युधि युधां श्रेष्ठ सत्यमेतद्ब्रवीमि ते ॥ १०९ ॥</s-l></s-lg><s-lg><s-l>एतत्कृत्वा महत्कर्म हत्वा कर्णं महारथम् ।</s-l><s-l>कृतार्थः सफलः पार्थ सुखी भव नरोत्तम ॥ ११० ॥</s-l></s-lg>