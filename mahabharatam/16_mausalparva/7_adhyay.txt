<s-lg><s-l> वैशंपायन उवाच ।</s-l><s-l>तं शयानं महात्मानं वीरमानकदुन्दुभिम् ।</s-l><s-l>पुत्रशोकाभिसंतप्तं ददर्श कुरुपुंगवः ॥ १ ॥</s-l></s-lg><s-lg><s-l>तस्याश्रुपरिपूर्णाक्षो व्यूढोरस्को महाभुजः ।</s-l><s-l>आर्तस्यार्ततरः पार्थः पादौ जग्राह भारत ॥ २ ॥</s-l></s-lg><s-lg><s-l>समालिङ्ग्यार्जुनं वृद्धः स भुजाभ्यां महाभुजः ।</s-l><s-l>रुदन्पुत्रान्स्मरन्सर्वान्विललाप सुविह्वलः ।</s-l><s-l>भ्रातॄन्पुत्रांश्च पौत्रांश्च दौहित्रांश्च सखीनपि ॥ ३ ॥</s-l></s-lg><s-lg><s-l> वसुदेव उवाच ।</s-l><s-l>यैर्जिता भूमिपालाश्च दैत्याश्च शतशोऽर्जुन ।</s-l><s-l>तान्दृष्ट्वा नेह पश्यामि जीवाम्यर्जुन दुर्मरः ॥ ४ ॥</s-l></s-lg><s-lg><s-l>यौ तावर्जुन शिष्यौ ते प्रियौ बहुमतौ सदा ।</s-l><s-l>तयोरपनयात्पार्थ वृष्णयो निधनं गताः ॥ ५ ॥</s-l></s-lg><s-lg><s-l>यौ तौ वृष्णिप्रवीराणां द्वावेवातिरथौ मतौ ।</s-l><s-l>प्रद्युम्नो युयुधानश्च कथयन्कत्थसे च यौ ॥ ६ ॥</s-l></s-lg><s-lg><s-l>नित्यं त्वं कुरुशार्दूल कृष्णश्च मम पुत्रकः ।</s-l><s-l>तावुभौ वृष्णिनाशस्य मुखमास्तां धनंजय ॥ ७ ॥</s-l></s-lg><s-lg><s-l>न तु गर्हामि शैनेयं हार्दिक्यं चाहमर्जुन ।</s-l><s-l>अक्रूरं रौक्मिणेयं च शापो ह्येवात्र कारणम् ॥ ८ ॥</s-l></s-lg><s-lg><s-l>केशिनं यस्तु कंसं च विक्रम्य जगतः प्रभुः ।</s-l><s-l>विदेहावकरोत्पार्थ चैद्यं च बलगर्वितम् ॥ ९ ॥</s-l></s-lg><s-lg><s-l>नैषादिमेकलव्यं च चक्रे कालिङ्गमागधान् ।</s-l><s-l>गान्धारान्काशिराजं च मरुभूमौ च पार्थिवान् ॥ १० ॥</s-l></s-lg><s-lg><s-l>प्राच्यांश्च दाक्षिणात्यांश्च पार्वतीयांस्तथा नृपान् ।</s-l><s-l>सोऽभ्युपेक्षितवानेतमनयं मधुसूदनः ॥ ११ ॥</s-l></s-lg><s-lg><s-l>ततः पुत्रांश्च पौत्रांश्च भ्रातॄनथ सखीनपि ।</s-l><s-l>शयानान्निहतान्दृष्ट्वा ततो मामब्रवीदिदम् ॥ १२ ॥</s-l></s-lg><s-lg><s-l>संप्राप्तोऽद्यायमस्यान्तः कुलस्य पुरुषर्षभ ।</s-l><s-l>आगमिष्यति बीभत्सुरिमां द्वारवतीं पुरीम् ॥ १३ ॥</s-l></s-lg><s-lg><s-l>आख्येयं तस्य यद्वृत्तं वृष्णीनां वैशसं महत् ।</s-l><s-l>स तु श्रुत्वा महातेजा यदूनामनयं प्रभो ।</s-l><s-l>आगन्ता क्षिप्रमेवेह न मेऽत्रास्ति विचारणा ॥ १४ ॥</s-l></s-lg><s-lg><s-l>योऽहं तमर्जुनं विद्धि योऽर्जुनः सोऽहमेव तु ।</s-l><s-l>यद्ब्रूयात्तत्तथा कार्यमिति बुध्यस्व माधव ॥ १५ ॥</s-l></s-lg><s-lg><s-l>स स्त्रीषु प्राप्तकालं वः पाण्डवो बालकेषु च ।</s-l><s-l>प्रतिपत्स्यति बीभत्सुर्भवतश्चौर्ध्वदेहिकम् ॥ १६ ॥</s-l></s-lg><s-lg><s-l>इमां च नगरीं सद्यः प्रतियाते धनंजये ।</s-l><s-l>प्राकाराट्टालकोपेतां समुद्रः प्लावयिष्यति ॥ १७ ॥</s-l></s-lg><s-lg><s-l>अहं हि देशे कस्मिंश्चित्पुण्ये नियममास्थितः ।</s-l><s-l>कालं कर्ता सद्य एव रामेण सह धीमता ॥ १८ ॥</s-l></s-lg><s-lg><s-l>एवमुक्त्वा हृषीकेशो मामचिन्त्यपराक्रमः ।</s-l><s-l>हित्वा मां बालकैः सार्धं दिशं कामप्यगात्प्रभुः ॥ १९ ॥</s-l></s-lg><s-lg><s-l>सोऽहं तौ च महात्मानौ चिन्तयन्भ्रातरौ तव ।</s-l><s-l>घोरं ज्ञातिवधं चैव न भुञ्जे शोककर्शितः ॥ २० ॥</s-l></s-lg><s-lg><s-l>न च भोक्ष्ये न जीविष्ये दिष्ट्या प्राप्तोऽसि पाण्डव ।</s-l><s-l>यदुक्तं पार्थ कृष्णेन तत्सर्वमखिलं कुरु ॥ २१ ॥</s-l></s-lg><s-lg><s-l>एतत्ते पार्थ राज्यं च स्त्रियो रत्नानि चैव ह ।</s-l><s-l>इष्टान्प्राणानहं हीमांस्त्यक्ष्यामि रिपुसूदन ॥ २२ ॥</s-l></s-lg>