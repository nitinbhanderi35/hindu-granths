<s-lg><s-l> जनमेजय उवाच ।</s-l><s-l>कथं विनष्टा भगवन्नन्धका वृष्णिभिः सह ।</s-l><s-l>पश्यतो वासुदेवस्य भोजाश्चैव महारथाः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>षट्त्रिंशेऽथ ततो वर्षे वृष्णीनामनयो महान् ।</s-l><s-l>अन्योन्यं मुसलैस्ते तु निजघ्नुः कालचोदिताः ॥ २ ॥</s-l></s-lg><s-lg><s-l> जनमेजय उवाच ।</s-l><s-l>केनानुशप्तास्ते वीराः क्षयं वृष्ण्यन्धका ययुः ।</s-l><s-l>भोजाश्च द्विजवर्य त्वं विस्तरेण वदस्व मे ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>विश्वामित्रं च कण्वं च नारदं च तपोधनम् ।</s-l><s-l>सारणप्रमुखा वीरा ददृशुर्द्वारकागतान् ॥ ४ ॥</s-l></s-lg><s-lg><s-l>ते वै साम्बं पुरस्कृत्य भूषयित्वा स्त्रियं यथा ।</s-l><s-l>अब्रुवन्नुपसंगम्य दैवदण्डनिपीडिताः ॥ ५ ॥</s-l></s-lg><s-lg><s-l>इयं स्त्री पुत्रकामस्य बभ्रोरमिततेजसः ।</s-l><s-l>ऋषयः साधु जानीत किमियं जनयिष्यति ॥ ६ ॥</s-l></s-lg><s-lg><s-l>इत्युक्तास्ते तदा राजन्विप्रलम्भप्रधर्षिताः ।</s-l><s-l>प्रत्यब्रुवंस्तान्मुनयो यत्तच्छृणु नराधिप ॥ ७ ॥</s-l></s-lg><s-lg><s-l>वृष्ण्यन्धकविनाशाय मुसलं घोरमायसम् ।</s-l><s-l>वासुदेवस्य दायादः साम्बोऽयं जनयिष्यति ॥ ८ ॥</s-l></s-lg><s-lg><s-l>येन यूयं सुदुर्वृत्ता नृशंसा जातमन्यवः ।</s-l><s-l>उच्छेत्तारः कुलं कृत्स्नमृते रामजनार्दनौ ॥ ९ ॥</s-l></s-lg><s-lg><s-l>समुद्रं यास्यति श्रीमांस्त्यक्त्वा देहं हलायुधः ।</s-l><s-l>जरा कृष्णं महात्मानं शयानं भुवि भेत्स्यति ॥ १० ॥</s-l></s-lg><s-lg><s-l>इत्यब्रुवन्त ते राजन्प्रलब्धास्तैर्दुरात्मभिः ।</s-l><s-l>मुनयः क्रोधरक्ताक्षाः समीक्ष्याथ परस्परम् ॥ ११ ॥</s-l></s-lg><s-lg><s-l>तथोक्त्वा मुनयस्ते तु ततः केशवमभ्ययुः ॥ १२ ॥</s-l></s-lg><s-lg><s-l>अथाब्रवीत्तदा वृष्णीञ्श्रुत्वैवं मधुसूदनः ।</s-l><s-l>अन्तज्ञो मतिमांस्तस्य भवितव्यं तथेति तान् ॥ १३ ॥</s-l></s-lg><s-lg><s-l>एवमुक्त्वा हृषीकेशः प्रविवेश पुनर्गृहान् ।</s-l><s-l>कृतान्तमन्यथा नैच्छत्कर्तुं स जगतः प्रभुः ॥ १४ ॥</s-l></s-lg><s-lg><s-l>श्वोभूतेऽथ ततः साम्बो मुसलं तदसूत वै ।</s-l><s-l>वृष्ण्यन्धकविनाशाय किंकरप्रतिमं महत् ॥ १५ ॥</s-l></s-lg><s-lg><s-l>प्रसूतं शापजं घोरं तच्च राज्ञे न्यवेदयन् ।</s-l><s-l>विषण्णरूपस्तद्राजा सूक्ष्मं चूर्णमकारयत् ॥ १६ ॥</s-l></s-lg><s-lg><s-l>प्राक्षिपन्सागरे तच्च पुरुषा राजशासनात् ।</s-l><s-l>अघोषयंश्च नगरे वचनादाहुकस्य च ॥ १७ ॥</s-l></s-lg><s-lg><s-l>अद्य प्रभृति सर्वेषु वृष्ण्यन्धकगृहेष्विह ।</s-l><s-l>सुरासवो न कर्तव्यः सर्वैर्नगरवासिभिः ॥ १८ ॥</s-l></s-lg><s-lg><s-l>यश्च नोऽविदितं कुर्यात्पेयं कश्चिन्नरः क्वचित् ।</s-l><s-l>जीवन्स शूलमारोहेत्स्वयं कृत्वा सबान्धवः ॥ १९ ॥</s-l></s-lg><s-lg><s-l>ततो राजभयात्सर्वे नियमं चक्रिरे तदा ।</s-l><s-l>नराः शासनमाज्ञाय तस्य राज्ञो महात्मनः ॥ २० ॥</s-l></s-lg>