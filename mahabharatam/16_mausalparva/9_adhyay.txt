<s-lg><s-l> वैशंपायन उवाच ।</s-l><s-l>प्रविशन्नर्जुनो राजन्नाश्रमं सत्यवादिनः ।</s-l><s-l>ददर्शासीनमेकान्ते मुनिं सत्यवतीसुतम् ॥ १ ॥</s-l></s-lg><s-lg><s-l>स तमासाद्य धर्मज्ञमुपतस्थे महाव्रतम् ।</s-l><s-l>अर्जुनोऽस्मीति नामास्मै निवेद्याभ्यवदत्ततः ॥ २ ॥</s-l></s-lg><s-lg><s-l>स्वागतं तेऽस्त्विति प्राह मुनिः सत्यवतीसुतः ।</s-l><s-l>आस्यतामिति चोवाच प्रसन्नात्मा महामुनिः ॥ ३ ॥</s-l></s-lg><s-lg><s-l>तमप्रतीतमनसं निःश्वसन्तं पुनः पुनः ।</s-l><s-l>निर्विण्णमनसं दृष्ट्वा पार्थं व्यासोऽब्रवीदिदम् ॥ ४ ॥</s-l></s-lg><s-lg><s-l>अवीरजोऽभिघातस्ते ब्राह्मणो वा हतस्त्वया ।</s-l><s-l>युद्धे पराजितो वासि गतश्रीरिव लक्ष्यसे ॥ ५ ॥</s-l></s-lg><s-lg><s-l>न त्वा प्रत्यभिजानामि किमिदं भरतर्षभ ।</s-l><s-l>श्रोतव्यं चेन्मया पार्थ क्षिप्रमाख्यातुमर्हसि ॥ ६ ॥</s-l></s-lg><s-lg><s-l> अर्जुन उवाच ।</s-l><s-l>यः स मेघवपुः श्रीमान्बृहत्पङ्कजलोचनः ।</s-l><s-l>स कृष्णः सह रामेण त्यक्त्वा देहं दिवं गतः ॥ ७ ॥</s-l></s-lg><s-lg><s-l>मौसले वृष्णिवीराणां विनाशो ब्रह्मशापजः ।</s-l><s-l>बभूव वीरान्तकरः प्रभासे रोमहर्षणः ॥ ८ ॥</s-l></s-lg><s-lg><s-l>ये ते शूरा महात्मानः सिंहदर्पा महाबलाः ।</s-l><s-l>भोजवृष्ण्यन्धका ब्रह्मन्नन्योन्यं तैर्हतं युधि ॥ ९ ॥</s-l></s-lg><s-lg><s-l>गदापरिघशक्तीनां सहाः परिघबाहवः ।</s-l><s-l>त एरकाभिर्निहताः पश्य कालस्य पर्ययम् ॥ १० ॥</s-l></s-lg><s-lg><s-l>हतं पञ्चशतं तेषां सहस्रं बाहुशालिनाम् ।</s-l><s-l>निधनं समनुप्राप्तं समासाद्येतरेतरम् ॥ ११ ॥</s-l></s-lg><s-lg><s-l>पुनः पुनर्न मृष्यामि विनाशममितौजसाम् ।</s-l><s-l>चिन्तयानो यदूनां च कृष्णस्य च यशस्विनः ॥ १२ ॥</s-l></s-lg><s-lg><s-l>शोषणं सागरस्येव पर्वतस्येव चालनम् ।</s-l><s-l>नभसः पतनं चैव शैत्यमग्नेस्तथैव च ॥ १३ ॥</s-l></s-lg><s-lg><s-l>अश्रद्धेयमहं मन्ये विनाशं शार्ङ्गधन्वनः ।</s-l><s-l>न चेह स्थातुमिच्छामि लोके कृष्णविनाकृतः ॥ १४ ॥</s-l></s-lg><s-lg><s-l>इतः कष्टतरं चान्यच्छृणु तद्वै तपोधन ।</s-l><s-l>मनो मे दीर्यते येन चिन्तयानस्य वै मुहुः ॥ १५ ॥</s-l></s-lg><s-lg><s-l>पश्यतो वृष्णिदाराश्च मम ब्रह्मन्सहस्रशः ।</s-l><s-l>आभीरैरनुसृत्याजौ हृताः पञ्चनदालयैः ॥ १६ ॥</s-l></s-lg><s-lg><s-l>धनुरादाय तत्राहं नाशकं तस्य पूरणे ।</s-l><s-l>यथा पुरा च मे वीर्यं भुजयोर्न तथाभवत् ॥ १७ ॥</s-l></s-lg><s-lg><s-l>अस्त्राणि मे प्रनष्टानि विविधानि महामुने ।</s-l><s-l>शराश्च क्षयमापन्नाः क्षणेनैव समन्ततः ॥ १८ ॥</s-l></s-lg><s-lg><s-l>पुरुषश्चाप्रमेयात्मा शङ्खचक्रगदाधरः ।</s-l><s-l>चतुर्भुजः पीतवासा श्यामः पद्मायतेक्षणः ॥ १९ ॥</s-l></s-lg><s-lg><s-l>यः स याति पुरस्तान्मे रथस्य सुमहाद्युतिः ।</s-l><s-l>प्रदहन्रिपुसैन्यानि न पश्याम्यहमद्य तम् ॥ २० ॥</s-l></s-lg><s-lg><s-l>येन पूर्वं प्रदग्धानि शत्रुसैन्यानि तेजसा ।</s-l><s-l>शरैर्गाण्डीवनिर्मुक्तैरहं पश्चाद्व्यनाशयम् ॥ २१ ॥</s-l></s-lg><s-lg><s-l>तमपश्यन्विषीदामि घूर्णामीव च सत्तम ।</s-l><s-l>परिनिर्विण्णचेताश्च शान्तिं नोपलभेऽपि च ॥ २२ ॥</s-l></s-lg><s-lg><s-l>विना जनार्दनं वीरं नाहं जीवितुमुत्सहे ।</s-l><s-l>श्रुत्वैव हि गतं विष्णुं ममापि मुमुहुर्दिशः ॥ २३ ॥</s-l></s-lg><s-lg><s-l>प्रनष्टज्ञातिवीर्यस्य शून्यस्य परिधावतः ।</s-l><s-l>उपदेष्टुं मम श्रेयो भवानर्हति सत्तम ॥ २४ ॥</s-l></s-lg><s-lg><s-l> व्यास उवाच ।</s-l><s-l>ब्रह्मशापविनिर्दग्धा वृष्ण्यन्धकमहारथाः ।</s-l><s-l>विनष्टाः कुरुशार्दूल न ताञ्शोचितुमर्हसि ॥ २५ ॥</s-l></s-lg><s-lg><s-l>भवितव्यं तथा तद्धि दिष्टमेतन्महात्मनाम् ।</s-l><s-l>उपेक्षितं च कृष्णेन शक्तेनापि व्यपोहितुम् ॥ २६ ॥</s-l></s-lg><s-lg><s-l>त्रैलोक्यमपि कृष्णो हि कृत्स्नं स्थावरजङ्गमम् ।</s-l><s-l>प्रसहेदन्यथा कर्तुं किमु शापं मनीषिणाम् ॥ २७ ॥</s-l></s-lg><s-lg><s-l>रथस्य पुरतो याति यः स चक्रगदाधरः ।</s-l><s-l>तव स्नेहात्पुराणर्षिर्वासुदेवश्चतुर्भुजः ॥ २८ ॥</s-l></s-lg><s-lg><s-l>कृत्वा भारावतरणं पृथिव्याः पृथुलोचनः ।</s-l><s-l>मोक्षयित्वा जगत्सर्वं गतः स्वस्थानमुत्तमम् ॥ २९ ॥</s-l></s-lg><s-lg><s-l>त्वया त्विह महत्कर्म देवानां पुरुषर्षभ ।</s-l><s-l>कृतं भीमसहायेन यमाभ्यां च महाभुज ॥ ३० ॥</s-l></s-lg><s-lg><s-l>कृतकृत्यांश्च वो मन्ये संसिद्धान्कुरुपुंगव ।</s-l><s-l>गमनं प्राप्तकालं च तद्धि श्रेयो मतं मम ॥ ३१ ॥</s-l></s-lg><s-lg><s-l>बलं बुद्धिश्च तेजश्च प्रतिपत्तिश्च भारत ।</s-l><s-l>भवन्ति भवकालेषु विपद्यन्ते विपर्यये ॥ ३२ ॥</s-l></s-lg><s-lg><s-l>कालमूलमिदं सर्वं जगद्बीजं धनंजय ।</s-l><s-l>काल एव समादत्ते पुनरेव यदृच्छया ॥ ३३ ॥</s-l></s-lg><s-lg><s-l>स एव बलवान्भूत्वा पुनर्भवति दुर्बलः ।</s-l><s-l>स एवेशश्च भूत्वेह परैराज्ञाप्यते पुनः ॥ ३४ ॥</s-l></s-lg><s-lg><s-l>कृतकृत्यानि चास्त्राणि गतान्यद्य यथागतम् ।</s-l><s-l>पुनरेष्यन्ति ते हस्तं यदा कालो भविष्यति ॥ ३५ ॥</s-l></s-lg><s-lg><s-l>कालो गन्तुं गतिं मुख्यां भवतामपि भारत ।</s-l><s-l>एतच्छ्रेयो हि वो मन्ये परमं भरतर्षभ ॥ ३६ ॥</s-l></s-lg><s-lg><s-l>एतद्वचनमाज्ञाय व्यासस्यामिततेजसः ।</s-l><s-l>अनुज्ञातो ययौ पार्थो नगरं नागसाह्वयम् ॥ ३७ ॥</s-l></s-lg><s-lg><s-l>प्रविश्य च पुरीं वीरः समासाद्य युधिष्ठिरम् ।</s-l><s-l>आचष्ट तद्यथावृत्तं वृष्ण्यन्धकजनं प्रति ॥ ३८ ॥</s-l></s-lg>