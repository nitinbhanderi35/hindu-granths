<s-lg><s-l> वैशंपायन उवाच ।</s-l><s-l>दारुकोऽपि कुरून्गत्वा दृष्ट्वा पार्थान्महारथान् ।</s-l><s-l>आचष्ट मौसले वृष्णीनन्योन्येनोपसंहृतान् ॥ १ ॥</s-l></s-lg><s-lg><s-l>श्रुत्वा विनष्टान्वार्ष्णेयान्सभोजकुकुरान्धकान् ।</s-l><s-l>पाण्डवाः शोकसंतप्ता वित्रस्तमनसोऽभवन् ॥ २ ॥</s-l></s-lg><s-lg><s-l>ततोऽर्जुनस्तानामन्त्र्य केशवस्य प्रियः सखा ।</s-l><s-l>प्रययौ मातुलं द्रष्टुं नेदमस्तीति चाब्रवीत् ॥ ३ ॥</s-l></s-lg><s-lg><s-l>स वृष्णिनिलयं गत्वा दारुकेण सह प्रभो ।</s-l><s-l>ददर्श द्वारकां वीरो मृतनाथामिव स्त्रियम् ॥ ४ ॥</s-l></s-lg><s-lg><s-l>याः स्म ता लोकनाथेन नाथवत्यः पुराभवन् ।</s-l><s-l>तास्त्वनाथास्तदा नाथं पार्थं दृष्ट्वा विचुक्रुशुः ॥ ५ ॥</s-l></s-lg><s-lg><s-l>षोडशस्त्रीसहस्राणि वासुदेवपरिग्रहः ।</s-l><s-l>तासामासीन्महान्नादो दृष्ट्वैवार्जुनमागतम् ॥ ६ ॥</s-l></s-lg><s-lg><s-l>तास्तु दृष्ट्वैव कौरव्यो बाष्पेण पिहितोऽर्जुनः ।</s-l><s-l>हीनाः कृष्णेन पुत्रैश्च नाशकत्सोऽभिवीक्षितुम् ॥ ७ ॥</s-l></s-lg><s-lg><s-l>तां स वृष्ण्यन्धकजलां हयमीनां रथोडुपाम् ।</s-l><s-l>वादित्ररथघोषौघां वेश्मतीर्थमहाग्रहाम् ॥ ८ ॥</s-l></s-lg><s-lg><s-l>रत्नशैवलसंघाटां वज्रप्राकारमालिनीम् ।</s-l><s-l>रथ्यास्रोतोजलावर्तां चत्वरस्तिमितह्रदाम् ॥ ९ ॥</s-l></s-lg><s-lg><s-l>रामकृष्णमहाग्राहां द्वारकासरितं तदा ।</s-l><s-l>कालपाशग्रहां घोरां नदीं वैतरणीमिव ॥ १० ॥</s-l></s-lg><s-lg><s-l>तां ददर्शार्जुनो धीमान्विहीनां वृष्णिपुंगवैः ।</s-l><s-l>गतश्रियं निरानन्दां पद्मिनीं शिशिरे यथा ॥ ११ ॥</s-l></s-lg><s-lg><s-l>तां दृष्ट्वा द्वारकां पार्थस्ताश्च कृष्णस्य योषितः ।</s-l><s-l>सस्वनं बाष्पमुत्सृज्य निपपात महीतले ॥ १२ ॥</s-l></s-lg><s-lg><s-l>सात्राजिती ततः सत्या रुक्मिणी च विशां पते ।</s-l><s-l>अभिपत्य प्ररुरुदुः परिवार्य धनंजयम् ॥ १३ ॥</s-l></s-lg><s-lg><s-l>ततस्ताः काञ्चने पीठे समुत्थायोपवेश्य च ।</s-l><s-l>अब्रुवन्त्यो महात्मानं परिवार्योपतस्थिरे ॥ १४ ॥</s-l></s-lg><s-lg><s-l>ततः संस्तूय गोविन्दं कथयित्वा च पाण्डवः ।</s-l><s-l>आश्वास्य ताः स्त्रियश्चापि मातुलं द्रष्टुमभ्यगात् ॥ १५ ॥</s-l></s-lg>