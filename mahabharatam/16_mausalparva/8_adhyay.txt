<s-lg><s-l> वैशंपायन उवाच ।</s-l><s-l>एवमुक्तः स बीभत्सुर्मातुलेन परंतपः ।</s-l><s-l>दुर्मना दीनमनसं वसुदेवमुवाच ह ॥ १ ॥</s-l></s-lg><s-lg><s-l>नाहं वृष्णिप्रवीरेण मधुभिश्चैव मातुल ।</s-l><s-l>विहीनां पृथिवीं द्रष्टुं शक्तश्चिरमिह प्रभो ॥ २ ॥</s-l></s-lg><s-lg><s-l>राजा च भीमसेनश्च सहदेवश्च पाण्डवः ।</s-l><s-l>नकुलो याज्ञसेनी च षडेकमनसो वयम् ॥ ३ ॥</s-l></s-lg><s-lg><s-l>राज्ञः संक्रमणे चापि कालोऽयं वर्तते ध्रुवम् ।</s-l><s-l>तमिमं विद्धि संप्राप्तं कालं कालविदां वर ॥ ४ ॥</s-l></s-lg><s-lg><s-l>सर्वथा वृष्णिदारांस्तु बालवृद्धांस्तथैव च ।</s-l><s-l>नयिष्ये परिगृह्याहमिन्द्रप्रस्थमरिंदम ॥ ५ ॥</s-l></s-lg><s-lg><s-l>इत्युक्त्वा दारुकमिदं वाक्यमाह धनंजयः ।</s-l><s-l>अमात्यान्वृष्णिवीराणां द्रष्टुमिच्छामि माचिरम् ॥ ६ ॥</s-l></s-lg><s-lg><s-l>इत्येवमुक्त्वा वचनं सुधर्मां यादवीं सभाम् ।</s-l><s-l>प्रविवेशार्जुनः शूरः शोचमानो महारथान् ॥ ७ ॥</s-l></s-lg><s-lg><s-l>तमासनगतं तत्र सर्वाः प्रकृतयस्तथा ।</s-l><s-l>ब्राह्मणा नैगमाश्चैव परिवार्योपतस्थिरे ॥ ८ ॥</s-l></s-lg><s-lg><s-l>तान्दीनमनसः सर्वान्निभृतान्गतचेतसः ।</s-l><s-l>उवाचेदं वचः पार्थः स्वयं दीनतरस्तदा ॥ ९ ॥</s-l></s-lg><s-lg><s-l>शक्रप्रस्थमहं नेष्ये वृष्ण्यन्धकजनं स्वयम् ।</s-l><s-l>इदं तु नगरं सर्वं समुद्रः प्लावयिष्यति ॥ १० ॥</s-l></s-lg><s-lg><s-l>सज्जीकुरुत यानानि रत्नानि विविधानि च ।</s-l><s-l>वज्रोऽयं भवतां राजा शक्रप्रस्थे भविष्यति ॥ ११ ॥</s-l></s-lg><s-lg><s-l>सप्तमे दिवसे चैव रवौ विमल उद्गते ।</s-l><s-l>बहिर्वत्स्यामहे सर्वे सज्जीभवत माचिरम् ॥ १२ ॥</s-l></s-lg><s-lg><s-l>इत्युक्तास्तेन ते पौराः पार्थेनाक्लिष्टकर्मणा ।</s-l><s-l>सज्जमाशु ततश्चक्रुः स्वसिद्ध्यर्थं समुत्सुकाः ॥ १३ ॥</s-l></s-lg><s-lg><s-l>तां रात्रिमवसत्पार्थः केशवस्य निवेशने ।</s-l><s-l>महता शोकमोहेन सहसाभिपरिप्लुतः ॥ १४ ॥</s-l></s-lg><s-lg><s-l>श्वोभूतेऽथ ततः शौरिर्वसुदेवः प्रतापवान् ।</s-l><s-l>युक्त्वात्मानं महातेजा जगाम गतिमुत्तमाम् ॥ १५ ॥</s-l></s-lg><s-lg><s-l>ततः शब्दो महानासीद्वसुदेवस्य वेश्मनि ।</s-l><s-l>दारुणः क्रोशतीनां च रुदतीनां च योषिताम् ॥ १६ ॥</s-l></s-lg><s-lg><s-l>प्रकीर्णमूर्धजाः सर्वा विमुक्ताभरणस्रजः ।</s-l><s-l>उरांसि पाणिभिर्घ्नन्त्यो व्यलपन्करुणं स्त्रियः ॥ १७ ॥</s-l></s-lg><s-lg><s-l>तं देवकी च भद्रा च रोहिणी मदिरा तथा ।</s-l><s-l>अन्वारोढुं व्यवसिता भर्तारं योषितां वराः ॥ १८ ॥</s-l></s-lg><s-lg><s-l>ततः शौरिं नृयुक्तेन बहुमाल्येन भारत ।</s-l><s-l>यानेन महता पार्थो बहिर्निष्क्रामयत्तदा ॥ १९ ॥</s-l></s-lg><s-lg><s-l>तमन्वयुस्तत्र तत्र दुःखशोकसमाहताः ।</s-l><s-l>द्वारकावासिनः पौराः सर्व एव नरर्षभ ॥ २० ॥</s-l></s-lg><s-lg><s-l>तस्याश्वमेधिकं छत्रं दीप्यमानाश्च पावकाः ।</s-l><s-l>पुरस्तात्तस्य यानस्य याजकाश्च ततो ययुः ॥ २१ ॥</s-l></s-lg><s-lg><s-l>अनुजग्मुश्च तं वीरं देव्यस्ता वै स्वलंकृताः ।</s-l><s-l>स्त्रीसहस्रैः परिवृता वधूभिश्च सहस्रशः ॥ २२ ॥</s-l></s-lg><s-lg><s-l>यस्तु देशः प्रियस्तस्य जीवतोऽभून्महात्मनः ।</s-l><s-l>तत्रैनमुपसंकल्प्य पितृमेधं प्रचक्रिरे ॥ २३ ॥</s-l></s-lg><s-lg><s-l>तं चिताग्निगतं वीरं शूरपुत्रं वराङ्गनाः ।</s-l><s-l>ततोऽन्वारुरुहुः पत्न्यश्चतस्रः पतिलोकगाः ॥ २४ ॥</s-l></s-lg><s-lg><s-l>तं वै चतसृभिः स्त्रीभिरन्वितं पाण्डुनन्दनः ।</s-l><s-l>अदाहयच्चन्दनैश्च गन्धैरुच्चावचैरपि ॥ २५ ॥</s-l></s-lg><s-lg><s-l>ततः प्रादुरभूच्छब्दः समिद्धस्य विभावसोः ।</s-l><s-l>सामगानां च निर्घोषो नराणां रुदतामपि ॥ २६ ॥</s-l></s-lg><s-lg><s-l>ततो वज्रप्रधानास्ते वृष्णिवीरकुमारकाः ।</s-l><s-l>सर्व एवोदकं चक्रुः स्त्रियश्चैव महात्मनः ॥ २७ ॥</s-l></s-lg><s-lg><s-l>अलुप्तधर्मस्तं धर्मं कारयित्वा स फल्गुनः ।</s-l><s-l>जगाम वृष्णयो यत्र विनष्टा भरतर्षभ ॥ २८ ॥</s-l></s-lg><s-lg><s-l>स तान्दृष्ट्वा निपतितान्कदने भृशदुःखितः ।</s-l><s-l>बभूवातीव कौरव्यः प्राप्तकालं चकार च ॥ २९ ॥</s-l></s-lg><s-lg><s-l>यथाप्रधानतश्चैव चक्रे सर्वाः क्रियास्तदा ।</s-l><s-l>ये हता ब्रह्मशापेन मुसलैरेरकोद्भवैः ॥ ३० ॥</s-l></s-lg><s-lg><s-l>ततः शरीरे रामस्य वासुदेवस्य चोभयोः ।</s-l><s-l>अन्विष्य दाहयामास पुरुषैराप्तकारिभिः ॥ ३१ ॥</s-l></s-lg><s-lg><s-l>स तेषां विधिवत्कृत्वा प्रेतकार्याणि पाण्डवः ।</s-l><s-l>सप्तमे दिवसे प्रायाद्रथमारुह्य सत्वरः ।</s-l><s-l>अश्वयुक्तै रथैश्चापि गोखरोष्ट्रयुतैरपि ॥ ३२ ॥</s-l></s-lg><s-lg><s-l>स्त्रियस्ता वृष्णिवीराणां रुदत्यः शोककर्शिताः ।</s-l><s-l>अनुजग्मुर्महात्मानं पाण्डुपुत्रं धनंजयम् ॥ ३३ ॥</s-l></s-lg><s-lg><s-l>भृत्यास्त्वन्धकवृष्णीनां सादिनो रथिनश्च ये ।</s-l><s-l>वीरहीनं वृद्धबालं पौरजानपदास्तथा ।</s-l><s-l>ययुस्ते परिवार्याथ कलत्रं पार्थशासनात् ॥ ३४ ॥</s-l></s-lg><s-lg><s-l>कुञ्जरैश्च गजारोहा ययुः शैलनिभैस्तथा ।</s-l><s-l>सपादरक्षैः संयुक्ताः सोत्तरायुधिका ययुः ॥ ३५ ॥</s-l></s-lg><s-lg><s-l>पुत्राश्चान्धकवृष्णीनां सर्वे पार्थमनुव्रताः ।</s-l><s-l>ब्राह्मणाः क्षत्रिया वैश्याः शूद्राश्चैव महाधनाः ॥ ३६ ॥</s-l></s-lg><s-lg><s-l>दश षट्च सहस्राणि वासुदेवावरोधनम् ।</s-l><s-l>पुरस्कृत्य ययुर्वज्रं पौत्रं कृष्णस्य धीमतः ॥ ३७ ॥</s-l></s-lg><s-lg><s-l>बहूनि च सहस्राणि प्रयुतान्यर्बुदानि च ।</s-l><s-l>भोजवृष्ण्यन्धकस्त्रीणां हतनाथानि निर्ययुः ॥ ३८ ॥</s-l></s-lg><s-lg><s-l>तत्सागरसमप्रख्यं वृष्णिचक्रं महर्द्धिमत् ।</s-l><s-l>उवाह रथिनां श्रेष्ठः पार्थः परपुरंजयः ॥ ३९ ॥</s-l></s-lg><s-lg><s-l>निर्याते तु जने तस्मिन्सागरो मकरालयः ।</s-l><s-l>द्वारकां रत्नसंपूर्णां जलेनाप्लावयत्तदा ॥ ४० ॥</s-l></s-lg><s-lg><s-l>तदद्भुतमभिप्रेक्ष्य द्वारकावासिनो जनाः ।</s-l><s-l>तूर्णात्तूर्णतरं जग्मुरहो दैवमिति ब्रुवन् ॥ ४१ ॥</s-l></s-lg><s-lg><s-l>काननेषु च रम्येषु पर्वतेषु नदीषु च ।</s-l><s-l>निवसन्नानयामास वृष्णिदारान्धनंजयः ॥ ४२ ॥</s-l></s-lg><s-lg><s-l>स पञ्चनदमासाद्य धीमानतिसमृद्धिमत् ।</s-l><s-l>देशे गोपशुधान्याढ्ये निवासमकरोत्प्रभुः ॥ ४३ ॥</s-l></s-lg><s-lg><s-l>ततो लोभः समभवद्दस्यूनां निहतेश्वराः ।</s-l><s-l>दृष्ट्वा स्त्रियो नीयमानाः पार्थेनैकेन भारत ॥ ४४ ॥</s-l></s-lg><s-lg><s-l>ततस्ते पापकर्माणो लोभोपहतचेतसः ।</s-l><s-l>आभीरा मन्त्रयामासुः समेत्याशुभदर्शनाः ॥ ४५ ॥</s-l></s-lg><s-lg><s-l>अयमेकोऽर्जुनो योद्धा वृद्धबालं हतेश्वरम् ।</s-l><s-l>नयत्यस्मानतिक्रम्य योधाश्चेमे हतौजसः ॥ ४६ ॥</s-l></s-lg><s-lg><s-l>ततो यष्टिप्रहरणा दस्यवस्ते सहस्रशः ।</s-l><s-l>अभ्यधावन्त वृष्णीनां तं जनं लोप्त्रहारिणः ॥ ४७ ॥</s-l></s-lg><s-lg><s-l>महता सिंहनादेन द्रावयन्तः पृथग्जनम् ।</s-l><s-l>अभिपेतुर्धनार्थं ते कालपर्यायचोदिताः ॥ ४८ ॥</s-l></s-lg><s-lg><s-l>ततो निवृत्तः कौन्तेयः सहसा सपदानुगः ।</s-l><s-l>उवाच तान्महाबाहुरर्जुनः प्रहसन्निव ॥ ४९ ॥</s-l></s-lg><s-lg><s-l>निवर्तध्वमधर्मज्ञा यदि स्थ न मुमूर्षवः ।</s-l><s-l>नेदानीं शरनिर्भिन्नाः शोचध्वं निहता मया ॥ ५० ॥</s-l></s-lg><s-lg><s-l>तथोक्तास्तेन वीरेण कदर्थीकृत्य तद्वचः ।</s-l><s-l>अभिपेतुर्जनं मूढा वार्यमाणाः पुनः पुनः ॥ ५१ ॥</s-l></s-lg><s-lg><s-l>ततोऽर्जुनो धनुर्दिव्यं गाण्डीवमजरं महत् ।</s-l><s-l>आरोपयितुमारेभे यत्नादिव कथंचन ॥ ५२ ॥</s-l></s-lg><s-lg><s-l>चकार सज्यं कृच्छ्रेण संभ्रमे तुमुले सति ।</s-l><s-l>चिन्तयामास चास्त्राणि न च सस्मार तान्यपि ॥ ५३ ॥</s-l></s-lg><s-lg><s-l>वैकृत्यं तन्महद्दृष्ट्वा भुजवीर्ये तथा युधि ।</s-l><s-l>दिव्यानां च महास्त्राणां विनाशाद्व्रीडितोऽभवत् ॥ ५४ ॥</s-l></s-lg><s-lg><s-l>वृष्णियोधाश्च ते सर्वे गजाश्वरथयायिनः ।</s-l><s-l>न शेकुरावर्तयितुं ह्रियमाणं च तं जनम् ॥ ५५ ॥</s-l></s-lg><s-lg><s-l>कलत्रस्य बहुत्वात्तु संपतत्सु ततस्ततः ।</s-l><s-l>प्रयत्नमकरोत्पार्थो जनस्य परिरक्षणे ॥ ५६ ॥</s-l></s-lg><s-lg><s-l>मिषतां सर्वयोधानां ततस्ताः प्रमदोत्तमाः ।</s-l><s-l>समन्ततोऽवकृष्यन्त कामाच्चान्याः प्रवव्रजुः ॥ ५७ ॥</s-l></s-lg><s-lg><s-l>ततो गाण्डीवनिर्मुक्तैः शरैः पार्थो धनंजयः ।</s-l><s-l>जघान दस्यून्सोद्वेगो वृष्णिभृत्यैः सह प्रभुः ॥ ५८ ॥</s-l></s-lg><s-lg><s-l>क्षणेन तस्य ते राजन्क्षयं जग्मुरजिह्मगाः ।</s-l><s-l>अक्षया हि पुरा भूत्वा क्षीणाः क्षतजभोजनाः ॥ ५९ ॥</s-l></s-lg><s-lg><s-l>स शरक्षयमासाद्य दुःखशोकसमाहतः ।</s-l><s-l>धनुष्कोट्या तदा दस्यूनवधीत्पाकशासनिः ॥ ६० ॥</s-l></s-lg><s-lg><s-l>प्रेक्षतस्त्वेव पार्थस्य वृष्ण्यन्धकवरस्त्रियः ।</s-l><s-l>जग्मुरादाय ते म्लेच्छाः समन्ताज्जनमेजय ॥ ६१ ॥</s-l></s-lg><s-lg><s-l>धनंजयस्तु दैवं तन्मनसाचिन्तयत्प्रभुः ।</s-l><s-l>दुःखशोकसमाविष्टो निःश्वासपरमोऽभवत् ॥ ६२ ॥</s-l></s-lg><s-lg><s-l>अस्त्राणां च प्रणाशेन बाहुवीर्यस्य संक्षयात् ।</s-l><s-l>धनुषश्चाविधेयत्वाच्छराणां संक्षयेण च ॥ ६३ ॥</s-l></s-lg><s-lg><s-l>बभूव विमनाः पार्थो दैवमित्यनुचिन्तयन् ।</s-l><s-l>न्यवर्तत ततो राजन्नेदमस्तीति चाब्रवीत् ॥ ६४ ॥</s-l></s-lg><s-lg><s-l>ततः स शेषमादाय कलत्रस्य महामतिः ।</s-l><s-l>हृतभूयिष्ठरत्नस्य कुरुक्षेत्रमवातरत् ॥ ६५ ॥</s-l></s-lg><s-lg><s-l>एवं कलत्रमानीय वृष्णीनां हृतशेषितम् ।</s-l><s-l>न्यवेशयत कौरव्यस्तत्र तत्र धनंजयः ॥ ६६ ॥</s-l></s-lg><s-lg><s-l>हार्दिक्यतनयं पार्थो नगरं मार्तिकावतम् ।</s-l><s-l>भोजराजकलत्रं च हृतशेषं नरोत्तमः ॥ ६७ ॥</s-l></s-lg><s-lg><s-l>ततो वृद्धांश्च बालांश्च स्त्रियश्चादाय पाण्डवः ।</s-l><s-l>वीरैर्विहीनान्सर्वांस्ताञ्शक्रप्रस्थे न्यवेशयत् ॥ ६८ ॥</s-l></s-lg><s-lg><s-l>यौयुधानिं सरस्वत्यां पुत्रं सात्यकिनः प्रियम् ।</s-l><s-l>न्यवेशयत धर्मात्मा वृद्धबालपुरस्कृतम् ॥ ६९ ॥</s-l></s-lg><s-lg><s-l>इन्द्रप्रस्थे ददौ राज्यं वज्राय परवीरहा ।</s-l><s-l>वज्रेणाक्रूरदारास्तु वार्यमाणाः प्रवव्रजुः ॥ ७० ॥</s-l></s-lg><s-lg><s-l>रुक्मिणी त्वथ गान्धारी शैब्या हैमवतीत्यपि ।</s-l><s-l>देवी जाम्बवती चैव विविशुर्जातवेदसम् ॥ ७१ ॥</s-l></s-lg><s-lg><s-l>सत्यभामा तथैवान्या देव्यः कृष्णस्य संमताः ।</s-l><s-l>वनं प्रविविशू राजंस्तापस्ये कृतनिश्चयाः ॥ ७२ ॥</s-l></s-lg><s-lg><s-l>द्वारकावासिनो ये तु पुरुषाः पार्थमन्वयुः ।</s-l><s-l>यथार्हं संविभज्यैनान्वज्रे पर्यददज्जयः ॥ ७३ ॥</s-l></s-lg><s-lg><s-l>स तत्कृत्वा प्राप्तकालं बाष्पेणापिहितोऽर्जुनः ।</s-l><s-l>कृष्णद्वैपायनं राजन्ददर्शासीनमाश्रमे ॥ ७४ ॥</s-l></s-lg>