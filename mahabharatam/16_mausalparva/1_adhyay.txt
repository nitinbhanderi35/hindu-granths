<s-lg><s-l> वैशंपायन उवाच ।</s-l><s-l>षट्त्रिंशे त्वथ संप्राप्ते वर्षे कौरवनन्दनः ।</s-l><s-l>ददर्श विपरीतानि निमित्तानि युधिष्ठिरः ॥ १ ॥</s-l></s-lg><s-lg><s-l>ववुर्वाताः सनिर्घाता रूक्षाः शर्करवर्षिणः ।</s-l><s-l>अपसव्यानि शकुना मण्डलानि प्रचक्रिरे ॥ २ ॥</s-l></s-lg><s-lg><s-l>प्रत्यगूहुर्महानद्यो दिशो नीहारसंवृताः ।</s-l><s-l>उल्काश्चाङ्गारवर्षिण्यः प्रपेतुर्गगनाद्भुवि ॥ ३ ॥</s-l></s-lg><s-lg><s-l>आदित्यो रजसा राजन्समवच्छन्नमण्डलः ।</s-l><s-l>विरश्मिरुदये नित्यं कबन्धैः समदृश्यत ॥ ४ ॥</s-l></s-lg><s-lg><s-l>परिवेषाश्च दृश्यन्ते दारुणाः चन्द्रसूर्ययोः ।</s-l><s-l>त्रिवर्णाः श्यामरूक्षान्तास्तथा भस्मारुणप्रभाः ॥ ५ ॥</s-l></s-lg><s-lg><s-l>एते चान्ये च बहव उत्पाता भयशंसिनः ।</s-l><s-l>दृश्यन्तेऽहरहो राजन्हृदयोद्वेगकारकाः ॥ ६ ॥</s-l></s-lg><s-lg><s-l>कस्यचित्त्वथ कालस्य कुरुराजो युधिष्ठिरः ।</s-l><s-l>शुश्राव वृष्णिचक्रस्य मौसले कदनं कृतम् ॥ ७ ॥</s-l></s-lg><s-lg><s-l>विमुक्तं वासुदेवं च श्रुत्वा रामं च पाण्डवः ।</s-l><s-l>समानीयाब्रवीद्भ्रातॄन्किं करिष्याम इत्युत ॥ ८ ॥</s-l></s-lg><s-lg><s-l>परस्परं समासाद्य ब्रह्मदण्डबलात्कृतान् ।</s-l><s-l>वृष्णीन्विनष्टांस्ते श्रुत्वा व्यथिताः पाण्डवाभवन् ॥ ९ ॥</s-l></s-lg><s-lg><s-l>निधनं वासुदेवस्य समुद्रस्येव शोषणम् ।</s-l><s-l>वीरा न श्रद्दधुस्तस्य विनाशं शार्ङ्गधन्वनः ॥ १० ॥</s-l></s-lg><s-lg><s-l>मौसलं ते परिश्रुत्य दुःखशोकसमन्विताः ।</s-l><s-l>विषण्णा हतसंकल्पाः पाण्डवाः समुपाविशन् ॥ ११ ॥</s-l></s-lg>