<s-lg><s-l> वैशंपायन उवाच ।</s-l><s-l>एवं प्रयतमानानां वृष्णीनामन्धकैः सह ।</s-l><s-l>कालो गृहाणि सर्वेषां परिचक्राम नित्यशः ॥ १ ॥</s-l></s-lg><s-lg><s-l>करालो विकटो मुण्डः पुरुषः कृष्णपिङ्गलः ।</s-l><s-l>गृहाण्यवेक्ष्य वृष्णीनां नादृश्यत पुनः क्वचित् ॥ २ ॥</s-l></s-lg><s-lg><s-l>उत्पेदिरे महावाता दारुणाश्चा दिने दिने ।</s-l><s-l>वृष्ण्यन्धकविनाशाय बहवो रोमहर्षणाः ॥ ३ ॥</s-l></s-lg><s-lg><s-l>विवृद्धमूषका रथ्या विभिन्नमणिकास्तथा ।</s-l><s-l>चीचीकूचीति वाश्यन्त्यः सारिका वृष्णिवेश्मसु ।</s-l><s-l>नोपशाम्यति शब्दश्च स दिवारात्रमेव हि ॥ ४ ॥</s-l></s-lg><s-lg><s-l>अनुकुर्वन्नुलूकानां सारसा विरुतं तथा ।</s-l><s-l>अजाः शिवानां च रुतमन्वकुर्वत भारत ॥ ५ ॥</s-l></s-lg><s-lg><s-l>पाण्डुरा रक्तपादाश्च विहगाः कालचोदिताः ।</s-l><s-l>वृष्ण्यन्धकानां गेहेषु कपोता व्यचरंस्तदा ॥ ६ ॥</s-l></s-lg><s-lg><s-l>व्यजायन्त खरा गोषु करभाश्वतरीषु च ।</s-l><s-l>शुनीष्वपि बिडालाश्च मूषका नकुलीषु च ॥ ७ ॥</s-l></s-lg><s-lg><s-l>नापत्रपन्त पापानि कुर्वन्तो वृष्णयस्तदा ।</s-l><s-l>प्राद्विषन्ब्राह्मणांश्चापि पितॄन्देवांस्तथैव च ॥ ८ ॥</s-l></s-lg><s-lg><s-l>गुरूंश्चाप्यवमन्यन्त न तु रामजनार्दनौ ।</s-l><s-l>पत्न्यः पतीन्व्युच्चरन्त पत्नीश्च पतयस्तथा ॥ ९ ॥</s-l></s-lg><s-lg><s-l>विभावसुः प्रज्वलितो वामं विपरिवर्तते ।</s-l><s-l>नीललोहितमाञ्जिष्ठा विसृजन्नर्चिषः पृथक् ॥ १० ॥</s-l></s-lg><s-lg><s-l>उदयास्तमने नित्यं पुर्यां तस्यां दिवाकरः ।</s-l><s-l>व्यदृश्यतासकृत्पुंभिः कबन्धैः परिवारितः ॥ ११ ॥</s-l></s-lg><s-lg><s-l>महानसेषु सिद्धेऽन्ने संस्कृतेऽतीव भारत ।</s-l><s-l>आहार्यमाणे कृमयो व्यदृश्यन्त नराधिप ॥ १२ ॥</s-l></s-lg><s-lg><s-l>पुण्याहे वाच्यमाने च जपत्सु च महात्मसु ।</s-l><s-l>अभिधावन्तः श्रूयन्ते न चादृश्यत कश्चन ॥ १३ ॥</s-l></s-lg><s-lg><s-l>परस्परं च नक्षत्रं हन्यमानं पुनः पुनः ।</s-l><s-l>ग्रहैरपश्यन्सर्वे ते नात्मनस्तु कथंचन ॥ १४ ॥</s-l></s-lg><s-lg><s-l>नदन्तं पाञ्चजन्यं च वृष्ण्यन्धकनिवेशने ।</s-l><s-l>समन्तात्प्रत्यवाश्यन्त रासभा दारुणस्वराः ॥ १५ ॥</s-l></s-lg><s-lg><s-l>एवं पश्यन्हृषीकेशः संप्राप्तं कालपर्ययम् ।</s-l><s-l>त्रयोदश्याममावास्यां तां दृष्ट्वा प्राब्रवीदिदम् ॥ १६ ॥</s-l></s-lg><s-lg><s-l>चतुर्दशी पञ्चदशी कृतेयं राहुणा पुनः ।</s-l><s-l>तदा च भारते युद्धे प्राप्ता चाद्य क्षयाय नः ॥ १७ ॥</s-l></s-lg><s-lg><s-l>विमृशन्नेव कालं तं परिचिन्त्य जनार्दनः ।</s-l><s-l>मेने प्राप्तं स षट्त्रिंशं वर्षं वै केशिसूदनः ॥ १८ ॥</s-l></s-lg><s-lg><s-l>पुत्रशोकाभिसंतप्ता गान्धारी हतबान्धवा ।</s-l><s-l>यदनुव्याजहारार्ता तदिदं समुपागतम् ॥ १९ ॥</s-l></s-lg><s-lg><s-l>इदं च तदनुप्राप्तमब्रवीद्यद्युधिष्ठिरः ।</s-l><s-l>पुरा व्यूढेष्वनीकेषु दृष्ट्वोत्पातान्सुदारुणान् ॥ २० ॥</s-l></s-lg><s-lg><s-l>इत्युक्त्वा वासुदेवस्तु चिकीर्षन्सत्यमेव तत् ।</s-l><s-l>आज्ञापयामास तदा तीर्थयात्रामरिंदम ॥ २१ ॥</s-l></s-lg><s-lg><s-l>अघोषयन्त पुरुषास्तत्र केशवशासनात् ।</s-l><s-l>तीर्थयात्रा समुद्रे वः कार्येति पुरुषर्षभाः ॥ २२ ॥</s-l></s-lg>