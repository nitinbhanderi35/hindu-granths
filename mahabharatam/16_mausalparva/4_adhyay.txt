<s-lg><s-l> वैशंपायन उवाच ।</s-l><s-l>काली स्त्री पाण्डुरैर्दन्तैः प्रविश्य हसती निशि ।</s-l><s-l>स्त्रियः स्वप्नेषु मुष्णन्ती द्वारकां परिधावति ॥ १ ॥</s-l></s-lg><s-lg><s-l>अलंकाराश्च छत्रं च ध्वजाश्च कवचानि च ।</s-l><s-l>ह्रियमाणान्यदृश्यन्त रक्षोभिः सुभयानकैः ॥ २ ॥</s-l></s-lg><s-lg><s-l>तच्चाग्निदत्तं कृष्णस्य वज्रनाभमयस्मयम् ।</s-l><s-l>दिवमाचक्रमे चक्रं वृष्णीनां पश्यतां तदा ॥ ३ ॥</s-l></s-lg><s-lg><s-l>युक्तं रथं दिव्यमादित्यवर्णं हयाहरन्पश्यतो दारुकस्य ।</s-l><s-l>ते सागरस्योपरिष्टादवर्तन्मनोजवाश्चतुरो वाजिमुख्याः ॥ ४ ॥</s-l></s-lg><s-lg><s-l>तालः सुपर्णश्च महाध्वजौ तौ सुपूजितौ रामजनार्दनाभ्याम् ।</s-l><s-l>उच्चैर्जह्रुरप्सरसो दिवानिशं वाचश्चोचुर्गम्यतां तीर्थयात्रा ॥ ५ ॥</s-l></s-lg><s-lg><s-l>ततो जिगमिषन्तस्ते वृष्ण्यन्धकमहारथाः ।</s-l><s-l>सान्तःपुरास्तदा तीर्थयात्रामैच्छन्नरर्षभाः ॥ ६ ॥</s-l></s-lg><s-lg><s-l>ततो भोज्यं च भक्ष्यं च पेयं चान्धकवृष्णयः ।</s-l><s-l>बहु नानाविधं चक्रुर्मद्यं मांसमनेकशः ॥ ७ ॥</s-l></s-lg><s-lg><s-l>ततः सीधुषु सक्ताश्च निर्ययुर्नगराद्बहिः ।</s-l><s-l>यानैरश्वैर्गजैश्चैव श्रीमन्तस्तिग्मतेजसः ॥ ८ ॥</s-l></s-lg><s-lg><s-l>ततः प्रभासे न्यवसन्यथोद्देशं यथागृहम् ।</s-l><s-l>प्रभूतभक्ष्यपेयास्ते सदारा यादवास्तदा ॥ ९ ॥</s-l></s-lg><s-lg><s-l>निविष्टांस्तान्निशम्याथ समुद्रान्ते स योगवित् ।</s-l><s-l>जगामामन्त्र्य तान्वीरानुद्धवोऽर्थविशारदः ॥ १० ॥</s-l></s-lg><s-lg><s-l>तं प्रस्थितं महात्मानमभिवाद्य कृताञ्जलिम् ।</s-l><s-l>जानन्विनाशं वृष्णीनां नैच्छद्वारयितुं हरिः ॥ ११ ॥</s-l></s-lg><s-lg><s-l>ततः कालपरीतास्ते वृष्ण्यन्धकमहारथाः ।</s-l><s-l>अपश्यन्नुद्धवं यान्तं तेजसावृत्य रोदसी ॥ १२ ॥</s-l></s-lg><s-lg><s-l>ब्राह्मणार्थेषु यत्सिद्धमन्नं तेषां महात्मनाम् ।</s-l><s-l>तद्वानरेभ्यः प्रददुः सुरागन्धसमन्वितम् ॥ १३ ॥</s-l></s-lg><s-lg><s-l>ततस्तूर्यशताकीर्णं नटनर्तकसंकुलम् ।</s-l><s-l>प्रावर्तत महापानं प्रभासे तिग्मतेजसाम् ॥ १४ ॥</s-l></s-lg><s-lg><s-l>कृष्णस्य संनिधौ रामः सहितः कृतवर्मणा ।</s-l><s-l>अपिबद्युयुधानश्च गदो बभ्रुस्तथैव च ॥ १५ ॥</s-l></s-lg><s-lg><s-l>ततः परिषदो मध्ये युयुधानो मदोत्कटः ।</s-l><s-l>अब्रवीत्कृतवर्माणमवहस्यावमन्य च ॥ १६ ॥</s-l></s-lg><s-lg><s-l>कः क्षत्रियो मन्यमानः सुप्तान्हन्यान्मृतानिव ।</s-l><s-l>न तन्मृष्यन्ति हार्दिक्य यादवा यत्त्वया कृतम् ॥ १७ ॥</s-l></s-lg><s-lg><s-l>इत्युक्ते युयुधानेन पूजयामास तद्वचः ।</s-l><s-l>प्रद्युम्नो रथिनां श्रेष्ठो हार्दिक्यमवमन्य च ॥ १८ ॥</s-l></s-lg><s-lg><s-l>ततः परमसंक्रुद्धः कृतवर्मा तमब्रवीत् ।</s-l><s-l>निर्दिशन्निव सावज्ञं तदा सव्येन पाणिना ॥ १९ ॥</s-l></s-lg><s-lg><s-l>भूरिश्रवाश्छिन्नबाहुर्युद्धे प्रायगतस्त्वया ।</s-l><s-l>वधेन सुनृशंसेन कथं वीरेण पातितः ॥ २० ॥</s-l></s-lg><s-lg><s-l>इति तस्य वचः श्रुत्वा केशवः परवीरहा ।</s-l><s-l>तिर्यक्सरोषया दृष्ट्या वीक्षां चक्रे स मन्युमान् ॥ २१ ॥</s-l></s-lg><s-lg><s-l>मणिः स्यमन्तकश्चैव यः स सत्राजितोऽभवत् ।</s-l><s-l>तां कथां स्मारयामास सात्यकिर्मधुसूदनम् ॥ २२ ॥</s-l></s-lg><s-lg><s-l>तच्छ्रुत्वा केशवस्याङ्कमगमद्रुदती तदा ।</s-l><s-l>सत्यभामा प्रकुपिता कोपयन्ती जनार्दनम् ॥ २३ ॥</s-l></s-lg><s-lg><s-l>तत उत्थाय सक्रोधः सात्यकिर्वाक्यमब्रवीत् ।</s-l><s-l>पञ्चानां द्रौपदेयानां धृष्टद्युम्नशिखण्डिनोः ॥ २४ ॥</s-l></s-lg><s-lg><s-l>एष गच्छामि पदवीं सत्येन च तथा शपे ।</s-l><s-l>सौप्तिके ये च निहताः सुप्तानेन दुरात्मना ॥ २५ ॥</s-l></s-lg><s-lg><s-l>द्रोणपुत्रसहायेन पापेन कृतवर्मणा ।</s-l><s-l>समाप्तमायुरस्याद्य यशश्चापि सुमध्यमे ॥ २६ ॥</s-l></s-lg><s-lg><s-l>इतीदमुक्त्वा खड्गेन केशवस्य समीपतः ।</s-l><s-l>अभिद्रुत्य शिरः क्रुद्धश्चिच्छेद कृतवर्मणः ॥ २७ ॥</s-l></s-lg><s-lg><s-l>तथान्यानपि निघ्नन्तं युयुधानं समन्ततः ।</s-l><s-l>अभ्यधावद्धृषीकेशो विनिवारयिषुस्तदा ॥ २८ ॥</s-l></s-lg><s-lg><s-l>एकीभूतास्ततः सर्वे कालपर्यायचोदिताः ।</s-l><s-l>भोजान्धका महाराज शैनेयं पर्यवारयन् ॥ २९ ॥</s-l></s-lg><s-lg><s-l>तान्दृष्ट्वा पततस्तूर्णमभिक्रुद्धाञ्जनार्दनः ।</s-l><s-l>न चुक्रोध महातेजा जानन्कालस्य पर्ययम् ॥ ३० ॥</s-l></s-lg><s-lg><s-l>ते तु पानमदाविष्टाश्चोदिताश्चैव मन्युना ।</s-l><s-l>युयुधानमथाभ्यघ्नन्नुच्छिष्टैर्भाजनैस्तदा ॥ ३१ ॥</s-l></s-lg><s-lg><s-l>हन्यमाने तु शैनेये क्रुद्धो रुक्मिणिनन्दनः ।</s-l><s-l>तदन्तरमुपाधावन्मोक्षयिष्यञ्शिनेः सुतम् ॥ ३२ ॥</s-l></s-lg><s-lg><s-l>स भोजैः सह संयुक्तः सात्यकिश्चान्धकैः सह ।</s-l><s-l>बहुत्वान्निहतौ तत्र उभौ कृष्णस्य पश्यतः ॥ ३३ ॥</s-l></s-lg><s-lg><s-l>हतं दृष्ट्वा तु शैनेयं पुत्रं च यदुनन्दनः ।</s-l><s-l>एरकाणां तदा मुष्टिं कोपाज्जग्राह केशवः ॥ ३४ ॥</s-l></s-lg><s-lg><s-l>तदभून्मुसलं घोरं वज्रकल्पमयोमयम् ।</s-l><s-l>जघान तेन कृष्णस्तान्येऽस्य प्रमुखतोऽभवन् ॥ ३५ ॥</s-l></s-lg><s-lg><s-l>ततोऽन्धकाश्च भोजाश्च शैनेया वृष्णयस्तथा ।</s-l><s-l>जघ्नुरन्योन्यमाक्रन्दे मुसलैः कालचोदिताः ॥ ३६ ॥</s-l></s-lg><s-lg><s-l>यस्तेषामेरकां कश्चिज्जग्राह रुषितो नृप ।</s-l><s-l>वज्रभूतेव सा राजन्नदृश्यत तदा विभो ॥ ३७ ॥</s-l></s-lg><s-lg><s-l>तृणं च मुसलीभूतमपि तत्र व्यदृश्यत ।</s-l><s-l>ब्रह्मदण्डकृतं सर्वमिति तद्विद्धि पार्थिव ॥ ३८ ॥</s-l></s-lg><s-lg><s-l>आविध्याविध्य ते राजन्प्रक्षिपन्ति स्म यत्तृणम् ।</s-l><s-l>तद्वज्रभूतं मुसलं व्यदृश्यत तदा दृढम् ॥ ३९ ॥</s-l></s-lg><s-lg><s-l>अवधीत्पितरं पुत्रः पिता पुत्रं च भारत ।</s-l><s-l>मत्ताः परिपतन्ति स्म पोथयन्तः परस्परम् ॥ ४० ॥</s-l></s-lg><s-lg><s-l>पतंगा इव चाग्नौ ते न्यपतन्कुकुरान्धकाः ।</s-l><s-l>नासीत्पलायने बुद्धिर्वध्यमानस्य कस्यचित् ॥ ४१ ॥</s-l></s-lg><s-lg><s-l>तं तु पश्यन्महाबाहुर्जानन्कालस्य पर्ययम् ।</s-l><s-l>मुसलं समवष्टभ्य तस्थौ स मधुसूदनः ॥ ४२ ॥</s-l></s-lg><s-lg><s-l>साम्बं च निहतं दृष्ट्वा चारुदेष्णं च माधवः ।</s-l><s-l>प्रद्युम्नं चानिरुद्धं च ततश्चुक्रोध भारत ॥ ४३ ॥</s-l></s-lg><s-lg><s-l>गदं वीक्ष्य शयानं च भृशं कोपसमन्वितः ।</s-l><s-l>स निःशेषं तदा चक्रे शार्ङ्गचक्रगदाधरः ॥ ४४ ॥</s-l></s-lg><s-lg><s-l>तं निघ्नन्तं महातेजा बभ्रुः परपुरंजयः ।</s-l><s-l>दारुकश्चैव दाशार्हमूचतुर्यन्निबोध तत् ॥ ४५ ॥</s-l></s-lg><s-lg><s-l>भगवन्संहृतं सर्वं त्वया भूयिष्ठमच्युत ।</s-l><s-l>रामस्य पदमन्विच्छ तत्र गच्छाम यत्र सः ॥ ४६ ॥</s-l></s-lg>