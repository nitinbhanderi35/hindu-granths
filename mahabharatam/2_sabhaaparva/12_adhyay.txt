<s-lg><s-l> वैशंपायन उवाच ।</s-l><s-l>ऋषेस्तद्वचनं श्रुत्वा निशश्वास युधिष्ठिरः ।</s-l><s-l>चिन्तयन्राजसूयाप्तिं न लेभे शर्म भारत ॥ १ ॥</s-l></s-lg><s-lg><s-l>राजर्षीणां हि तं श्रुत्वा महिमानं महात्मनाम् ।</s-l><s-l>यज्वनां कर्मभिः पुण्यैर्लोकप्राप्तिं समीक्ष्य च ॥ २ ॥</s-l></s-lg><s-lg><s-l>हरिश्चन्द्रं च राजर्षिं रोचमानं विशेषतः ।</s-l><s-l>यज्वानं यज्ञमाहर्तुं राजसूयमियेष सः ॥ ३ ॥</s-l></s-lg><s-lg><s-l>युधिष्ठिरस्ततः सर्वानर्चयित्वा सभासदः ।</s-l><s-l>प्रत्यर्चितश्च तैः सर्वैर्यज्ञायैव मनो दधे ॥ ४ ॥</s-l></s-lg><s-lg><s-l>स राजसूयं राजेन्द्र कुरूणामृषभः क्रतुम् ।</s-l><s-l>आहर्तुं प्रवणं चक्रे मनः संचिन्त्य सोऽसकृत् ॥ ५ ॥</s-l></s-lg><s-lg><s-l>भूयश्चाद्भुतवीर्यौजा धर्ममेवानुपालयन् ।</s-l><s-l>किं हितं सर्वलोकानां भवेदिति मनो दधे ॥ ६ ॥</s-l></s-lg><s-lg><s-l>अनुगृह्णन्प्रजाः सर्वाः सर्वधर्मविदां वरः ।</s-l><s-l>अविशेषेण सर्वेषां हितं चक्रे युधिष्ठिरः ॥ ७ ॥</s-l></s-lg><s-lg><s-l>एवं गते ततस्तस्मिन्पितरीवाश्वसञ्जनाः ।</s-l><s-l>न तस्य विद्यते द्वेष्टा ततोऽस्याजातशत्रुता ॥ ८ ॥</s-l></s-lg><s-lg><s-l>स मन्त्रिणः समानाय्य भ्रातॄंश्च वदतां वरः ।</s-l><s-l>राजसूयं प्रति तदा पुनः पुनरपृच्छत ॥ ९ ॥</s-l></s-lg><s-lg><s-l>ते पृच्छ्यमानाः सहिता वचोऽर्थ्यं मन्त्रिणस्तदा ।</s-l><s-l>युधिष्ठिरं महाप्राज्ञं यियक्षुमिदमब्रुवन् ॥ १० ॥</s-l></s-lg><s-lg><s-l>येनाभिषिक्तो नृपतिर्वारुणं गुणमृच्छति ।</s-l><s-l>तेन राजापि सन्कृत्स्नं सम्राड्गुणमभीप्सति ॥ ११ ॥</s-l></s-lg><s-lg><s-l>तस्य सम्राड्गुणार्हस्य भवतः कुरुनन्दन ।</s-l><s-l>राजसूयस्य समयं मन्यन्ते सुहृदस्तव ॥ १२ ॥</s-l></s-lg><s-lg><s-l>तस्य यज्ञस्य समयः स्वाधीनः क्षत्रसंपदा ।</s-l><s-l>साम्ना षडग्नयो यस्मिंश्चीयन्ते संशितव्रतैः ॥ १३ ॥</s-l></s-lg><s-lg><s-l>दर्वीहोमानुपादाय सर्वान्यः प्राप्नुते क्रतून् ।</s-l><s-l>अभिषेकं च यज्ञान्ते सर्वजित्तेन चोच्यते ॥ १४ ॥</s-l></s-lg><s-lg><s-l>समर्थोऽसि महाबाहो सर्वे ते वशगा वयम् ।</s-l><s-l>अविचार्य महाराज राजसूये मनः कुरु ॥ १५ ॥</s-l></s-lg><s-lg><s-l>इत्येवं सुहृदः सर्वे पृथक्च सह चाब्रुवन् ।</s-l><s-l>स धर्म्यं पाण्डवस्तेषां वचः श्रुत्वा विशां पते ।</s-l><s-l>धृष्टमिष्टं वरिष्ठं च जग्राह मनसारिहा ॥ १६ ॥</s-l></s-lg><s-lg><s-l>श्रुत्वा सुहृद्वचस्तच्च जानंश्चाप्यात्मनः क्षमम् ।</s-l><s-l>पुनः पुनर्मनो दध्रे राजसूयाय भारत ॥ १७ ॥</s-l></s-lg><s-lg><s-l>स भ्रातृभिः पुनर्धीमानृत्विग्भिश्च महात्मभिः ।</s-l><s-l>धौम्यद्वैपायनाद्यैश्च मन्त्रयामास मन्त्रिभिः ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>इयं या राजसूयस्य सम्राडर्हस्य सुक्रतोः ।</s-l><s-l>श्रद्दधानस्य वदतः स्पृहा मे सा कथं भवेत् ॥ १९ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तास्तु ते तेन राज्ञा राजीवलोचन ।</s-l><s-l>इदमूचुर्वचः काले धर्मात्मानं युधिष्ठिरम् ।</s-l><s-l>अर्हस्त्वमसि धर्मज्ञ राजसूयं महाक्रतुम् ॥ २० ॥</s-l></s-lg><s-lg><s-l>अथैवमुक्ते नृपतावृत्विग्भिरृषिभिस्तथा ।</s-l><s-l>मन्त्रिणो भ्रातरश्चास्य तद्वचः प्रत्यपूजयन् ॥ २१ ॥</s-l></s-lg><s-lg><s-l>स तु राजा महाप्राज्ञः पुनरेवात्मनात्मवान् ।</s-l><s-l>भूयो विममृशे पार्थो लोकानां हितकाम्यया ॥ २२ ॥</s-l></s-lg><s-lg><s-l>सामर्थ्ययोगं संप्रेक्ष्य देशकालौ व्ययागमौ ।</s-l><s-l>विमृश्य सम्यक्च धिया कुर्वन्प्राज्ञो न सीदति ॥ २३ ॥</s-l></s-lg><s-lg><s-l>न हि यज्ञसमारम्भः केवलात्मविपत्तये ।</s-l><s-l>भवतीति समाज्ञाय यत्नतः कार्यमुद्वहन् ॥ २४ ॥</s-l></s-lg><s-lg><s-l>स निश्चयार्थं कार्यस्य कृष्णमेव जनार्दनम् ।</s-l><s-l>सर्वलोकात्परं मत्वा जगाम मनसा हरिम् ॥ २५ ॥</s-l></s-lg><s-lg><s-l>अप्रमेयं महाबाहुं कामाज्जातमजं नृषु ।</s-l><s-l>पाण्डवस्तर्कयामास कर्मभिर्देवसंमितैः ॥ २६ ॥</s-l></s-lg><s-lg><s-l>नास्य किंचिदविज्ञातं नास्य किंचिदकर्मजम् ।</s-l><s-l>न स किंचिन्न विषहेदिति कृष्णममन्यत ॥ २७ ॥</s-l></s-lg><s-lg><s-l>स तु तां नैष्ठिकीं बुद्धिं कृत्वा पार्थो युधिष्ठिरः ।</s-l><s-l>गुरुवद्भूतगुरवे प्राहिणोद्दूतमञ्जसा ॥ २८ ॥</s-l></s-lg><s-lg><s-l>शीघ्रगेन रथेनाशु स दूतः प्राप्य यादवान् ।</s-l><s-l>द्वारकावासिनं कृष्णं द्वारवत्यां समासदत् ॥ २९ ॥</s-l></s-lg><s-lg><s-l>दर्शनाकाङ्क्षिणं पार्थं दर्शनाकाङ्क्षयाच्युतः ।</s-l><s-l>इन्द्रसेनेन सहित इन्द्रप्रस्थं ययौ तदा ॥ ३० ॥</s-l></s-lg><s-lg><s-l>व्यतीत्य विविधान्देशांस्त्वरावान्क्षिप्रवाहनः ।</s-l><s-l>इन्द्रप्रस्थगतं पार्थमभ्यगच्छज्जनार्दनः ॥ ३१ ॥</s-l></s-lg><s-lg><s-l>स गृहे भ्रातृवद्भ्रात्रा धर्मराजेन पूजितः ।</s-l><s-l>भीमेन च ततोऽपश्यत्स्वसारं प्रीतिमान्पितुः ॥ ३२ ॥</s-l></s-lg><s-lg><s-l>प्रीतः प्रियेण सुहृदा रेमे स सहितस्तदा ।</s-l><s-l>अर्जुनेन यमाभ्यां च गुरुवत्पर्युपस्थितः ॥ ३३ ॥</s-l></s-lg><s-lg><s-l>तं विश्रान्तं शुभे देशे क्षणिनं कल्यमच्युतम् ।</s-l><s-l>धर्मराजः समागम्य ज्ञापयत्स्वं प्रयोजनम् ॥ ३४ ॥</s-l></s-lg><s-lg><s-l> युधिष्ठिर उवाच ।</s-l><s-l>प्रार्थितो राजसूयो मे न चासौ केवलेप्सया ।</s-l><s-l>प्राप्यते येन तत्ते ह विदितं कृष्ण सर्वशः ॥ ३५ ॥</s-l></s-lg><s-lg><s-l>यस्मिन्सर्वं संभवति यश्च सर्वत्र पूज्यते ।</s-l><s-l>यश्च सर्वेश्वरो राजा राजसूयं स विन्दति ॥ ३६ ॥</s-l></s-lg><s-lg><s-l>तं राजसूयं सुहृदः कार्यमाहुः समेत्य मे ।</s-l><s-l>तत्र मे निश्चिततमं तव कृष्ण गिरा भवेत् ॥ ३७ ॥</s-l></s-lg><s-lg><s-l>केचिद्धि सौहृदादेव दोषं न परिचक्षते ।</s-l><s-l>अर्थहेतोस्तथैवान्ये प्रियमेव वदन्त्युत ॥ ३८ ॥</s-l></s-lg><s-lg><s-l>प्रियमेव परीप्सन्ते केचिदात्मनि यद्धितम् ।</s-l><s-l>एवंप्रायाश्च दृश्यन्ते जनवादाः प्रयोजने ॥ ३९ ॥</s-l></s-lg><s-lg><s-l>त्वं तु हेतूनतीत्यैतान्कामक्रोधौ व्यतीत्य च ।</s-l><s-l>परमं नः क्षमं लोके यथावद्वक्तुमर्हसि ॥ ४० ॥</s-l></s-lg>