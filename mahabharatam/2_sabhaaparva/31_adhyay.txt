<s-lg><s-l> वैशंपायन उवाच ।</s-l><s-l>स गत्वा हास्तिनपुरं नकुलः समितिंजयः ।</s-l><s-l>भीष्ममामन्त्रयामास धृतराष्ट्रं च पाण्डवः ॥ १ ॥</s-l></s-lg><s-lg><s-l>प्रययुः प्रीतमनसो यज्ञं ब्रह्मपुरःसराः ।</s-l><s-l>संश्रुत्य धर्मराजस्य यज्ञं यज्ञविदस्तदा ॥ २ ॥</s-l></s-lg><s-lg><s-l>अन्ये च शतशस्तुष्टैर्मनोभिर्मनुजर्षभ ।</s-l><s-l>द्रष्टुकामाः सभां चैव धर्मराजं च पाण्डवम् ॥ ३ ॥</s-l></s-lg><s-lg><s-l>दिग्भ्यः सर्वे समापेतुः पार्थिवास्तत्र भारत ।</s-l><s-l>समुपादाय रत्नानि विविधानि महान्ति च ॥ ४ ॥</s-l></s-lg><s-lg><s-l>धृतराष्ट्रश्च भीष्मश्च विदुरश्च महामतिः ।</s-l><s-l>दुर्योधनपुरोगाश्च भ्रातरः सर्व एव ते ॥ ५ ॥</s-l></s-lg><s-lg><s-l>सत्कृत्यामन्त्रिताः सर्वे आचार्यप्रमुखा नृपाः ।</s-l><s-l>गान्धारराजः सुबलः शकुनिश्च महाबलः ॥ ६ ॥</s-l></s-lg><s-lg><s-l>अचलो वृषकश्चैव कर्णश्च रथिनां वरः ।</s-l><s-l>ऋतः शल्यो मद्रराजो बाह्लिकश्च महारथः ॥ ७ ॥</s-l></s-lg><s-lg><s-l>सोमदत्तोऽथ कौरव्यो भूरिर्भूरिश्रवाः शलः ।</s-l><s-l>अश्वत्थामा कृपो द्रोणः सैन्धवश्च जयद्रथः ॥ ८ ॥</s-l></s-lg><s-lg><s-l>यज्ञसेनः सपुत्रश्च शाल्वश्च वसुधाधिपः ।</s-l><s-l>प्राग्ज्योतिषश्च नृपतिर्भगदत्तो महायशाः ॥ ९ ॥</s-l></s-lg><s-lg><s-l>सह सर्वैस्तथा म्लेच्छैः सागरानूपवासिभिः ।</s-l><s-l>पार्वतीयाश्च राजानो राजा चैव बृहद्बलः ॥ १० ॥</s-l></s-lg><s-lg><s-l>पौण्ड्रको वासुदेवश्च वङ्गः कालिङ्गकस्तथा ।</s-l><s-l>आकर्षः कुन्तलश्चैव वानवास्यान्ध्रकास्तथा ॥ ११ ॥</s-l></s-lg><s-lg><s-l>द्रविडाः सिंहलाश्चैव राजा काश्मीरकस्तथा ।</s-l><s-l>कुन्तिभोजो महातेजाः सुह्मश्च सुमहाबलः ॥ १२ ॥</s-l></s-lg><s-lg><s-l>बाह्लिकाश्चापरे शूरा राजानः सर्व एव ते ।</s-l><s-l>विराटः सह पुत्रैश्च माचेल्लश्च महारथः ।</s-l><s-l>राजानो राजपुत्राश्च नानाजनपदेश्वराः ॥ १३ ॥</s-l></s-lg><s-lg><s-l>शिशुपालो महावीर्यः सह पुत्रेण भारत ।</s-l><s-l>आगच्छत्पाण्डवेयस्य यज्ञं संग्रामदुर्मदः ॥ १४ ॥</s-l></s-lg><s-lg><s-l>रामश्चैवानिरुद्धश्च बभ्रुश्च सहसारणः ।</s-l><s-l>गदप्रद्युम्नसाम्बाश्च चारुदेष्णश्च वीर्यवान् ॥ १५ ॥</s-l></s-lg><s-lg><s-l>उल्मुको निशठश्चैव वीरः प्राद्युम्निरेव च ।</s-l><s-l>वृष्णयो निखिलेनान्ये समाजग्मुर्महारथाः ॥ १६ ॥</s-l></s-lg><s-lg><s-l>एते चान्ये च बहवो राजानो मध्यदेशजाः ।</s-l><s-l>आजग्मुः पाण्डुपुत्रस्य राजसूयं महाक्रतुम् ॥ १७ ॥</s-l></s-lg><s-lg><s-l>ददुस्तेषामावसथान्धर्मराजस्य शासनात् ।</s-l><s-l>बहुकक्ष्यान्वितान्राजन्दीर्घिकावृक्षशोभितान् ॥ १८ ॥</s-l></s-lg><s-lg><s-l>तथा धर्मात्मजस्तेषां चक्रे पूजामनुत्तमाम् ।</s-l><s-l>सत्कृताश्च यथोद्दिष्टाञ्जग्मुरावसथान्नृपाः ॥ १९ ॥</s-l></s-lg><s-lg><s-l>कैलासशिखरप्रख्यान्मनोज्ञान्द्रव्यभूषितान् ।</s-l><s-l>सर्वतः संवृतानुच्चैः प्राकारैः सुकृतैः सितैः ॥ २० ॥</s-l></s-lg><s-lg><s-l>सुवर्णजालसंवीतान्मणिकुट्टिमशोभितान् ।</s-l><s-l>सुखारोहणसोपानान्महासनपरिच्छदान् ॥ २१ ॥</s-l></s-lg><s-lg><s-l>स्रग्दामसमवच्छन्नानुत्तमागुरुगन्धिनः ।</s-l><s-l>हंसांशुवर्णसदृशानायोजनसुदर्शनान् ॥ २२ ॥</s-l></s-lg><s-lg><s-l>असंबाधान्समद्वारान्युतानुच्चावचैर्गुणैः ।</s-l><s-l>बहुधातुपिनद्धाङ्गान्हिमवच्छिखरानिव ॥ २३ ॥</s-l></s-lg><s-lg><s-l>विश्रान्तास्ते ततोऽपश्यन्भूमिपा भूरिदक्षिणम् ।</s-l><s-l>वृतं सदस्यैर्बहुभिर्धर्मराजं युधिष्ठिरम् ॥ २४ ॥</s-l></s-lg><s-lg><s-l>तत्सदः पार्थिवैः कीर्णं ब्राह्मणैश्च महात्मभिः ।</s-l><s-l>भ्राजते स्म तदा राजन्नाकपृष्ठमिवामरैः ॥ २५ ॥</s-l></s-lg>