<s-lg><s-l> वैशंपायन उवाच ।</s-l><s-l>धिगस्तु क्षत्तारमिति ब्रुवाणो दर्पेण मत्तो धृतराष्ट्रस्य पुत्रः ।</s-l><s-l>अवैक्षत प्रातिकामीं सभायामुवाच चैनं परमार्यमध्ये ॥ १ ॥</s-l></s-lg><s-lg><s-l>त्वं प्रातिकामिन्द्रौपदीमानयस्व न ते भयं विद्यते पाण्डवेभ्यः ।</s-l><s-l>क्षत्ता ह्ययं विवदत्येव भीरुर्न चास्माकं वृद्धिकामः सदैव ॥ २ ॥</s-l></s-lg><s-lg><s-l>एवमुक्तः प्रातिकामी स सूतः प्रायाच्छीघ्रं राजवचो निशम्य ।</s-l><s-l>प्रविश्य च श्वेव स सिंहगोष्ठं समासदन्महिषीं पाण्डवानाम् ॥ ३ ॥</s-l></s-lg><s-lg><s-l> प्रातिकाम्युवाच ।</s-l><s-l>युधिष्ठिरे द्यूतमदेन मत्ते दुर्योधनो द्रौपदि त्वामजैषीत् ।</s-l><s-l>सा प्रपद्य त्वं धृतराष्ट्रस्य वेश्म नयामि त्वां कर्मणे याज्ञसेनि ॥ ४ ॥</s-l></s-lg><s-lg><s-l> द्रौपद्युवाच ।</s-l><s-l>कथं त्वेवं वदसि प्रातिकामिन्को वै दीव्येद्भार्यया राजपुत्रः ।</s-l><s-l>मूढो राजा द्यूतमदेन मत्त आहो नान्यत्कैतवमस्य किंचित् ॥ ५ ॥</s-l></s-lg><s-lg><s-l> प्रातिकाम्युवाच ।</s-l><s-l>यदा नाभूत्कैतवमन्यदस्य तदादेवीत्पाण्डवोऽजातशत्रुः ।</s-l><s-l>न्यस्ताः पूर्वं भ्रातरस्तेन राज्ञा स्वयं चात्मा त्वमथो राजपुत्रि ॥ ६ ॥</s-l></s-lg><s-lg><s-l> द्रौपद्युवाच ।</s-l><s-l>गच्छ त्वं कितवं गत्वा सभायां पृच्छ सूतज ।</s-l><s-l>किं नु पूर्वं पराजैषीरात्मानं मां नु भारत ।</s-l><s-l>एतज्ज्ञात्वा त्वमागच्छ ततो मां नय सूतज ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>सभां गत्वा स चोवाच द्रौपद्यास्तद्वचस्तदा ।</s-l><s-l>कस्येशो नः पराजैषीरिति त्वामाह द्रौपदी ।</s-l><s-l>किं नु पूर्वं पराजैषीरात्मानमथ वापि माम् ॥ ८ ॥</s-l></s-lg><s-lg><s-l>युधिष्ठिरस्तु निश्चेष्टो गतसत्त्व इवाभवत् ।</s-l><s-l>न तं सूतं प्रत्युवाच वचनं साध्वसाधु वा ॥ ९ ॥</s-l></s-lg><s-lg><s-l> दुर्योधन उवाच ।</s-l><s-l>इहैत्य कृष्णा पाञ्चाली प्रश्नमेतं प्रभाषताम् ।</s-l><s-l>इहैव सर्वे शृण्वन्तु तस्या अस्य च यद्वचः ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>स गत्वा राजभवनं दुर्योधनवशानुगः ।</s-l><s-l>उवाच द्रौपदीं सूतः प्रातिकामी व्यथन्निव ॥ ११ ॥</s-l></s-lg><s-lg><s-l>सभ्यास्त्वमी राजपुत्र्याह्वयन्ति मन्ये प्राप्तः संक्षयः कौरवाणाम् ।</s-l><s-l>न वै समृद्धिं पालयते लघीयान्यत्त्वं सभामेष्यसि राजपुत्रि ॥ १२ ॥</s-l></s-lg><s-lg><s-l> द्रौपद्युवाच ।</s-l><s-l>एवं नूनं व्यदधात्संविधाता स्पर्शावुभौ स्पृशतो धीरबालौ ।</s-l><s-l>धर्मं त्वेकं परमं प्राह लोके स नः शमं धास्यति गोप्यमानः ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>युधिष्ठिरस्तु तच्छ्रुत्वा दुर्योधनचिकीर्षितम् ।</s-l><s-l>द्रौपद्याः संमतं दूतं प्राहिणोद्भरतर्षभ ॥ १४ ॥</s-l></s-lg><s-lg><s-l>एकवस्त्रा अधोनीवी रोदमाना रजस्वला ।</s-l><s-l>सभामागम्य पाञ्चाली श्वशुरस्याग्रतोऽभवत् ॥ १५ ॥</s-l></s-lg><s-lg><s-l>ततस्तेषां मुखमालोक्य राजा दुर्योधनः सूतमुवाच हृष्टः ।</s-l><s-l>इहैवैतामानय प्रातिकामिन्प्रत्यक्षमस्याः कुरवो ब्रुवन्तु ॥ १६ ॥</s-l></s-lg><s-lg><s-l>ततः सूतस्तस्य वशानुगामी भीतश्च कोपाद्द्रुपदात्मजायाः ।</s-l><s-l>विहाय मानं पुनरेव सभ्यानुवाच कृष्णां किमहं ब्रवीमि ॥ १७ ॥</s-l></s-lg><s-lg><s-l> दुर्योधन उवाच ।</s-l><s-l>दुःशासनैष मम सूतपुत्रो वृकोदरादुद्विजतेऽल्पचेताः ।</s-l><s-l>स्वयं प्रगृह्यानय याज्ञसेनीं किं ते करिष्यन्त्यवशाः सपत्नाः ॥ १८ ॥</s-l></s-lg><s-lg><s-l>ततः समुत्थाय स राजपुत्रः श्रुत्वा भ्रातुः कोपविरक्तदृष्टिः ।</s-l><s-l>प्रविश्य तद्वेश्म महारथानामित्यब्रवीद्द्रौपदीं राजपुत्रीम् ॥ १९ ॥</s-l></s-lg><s-lg><s-l>एह्येहि पाञ्चालि जितासि कृष्णे दुर्योधनं पश्य विमुक्तलज्जा ।</s-l><s-l>कुरून्भजस्वायतपद्मनेत्रे धर्मेण लब्धासि सभां परैहि ॥ २० ॥</s-l></s-lg><s-lg><s-l>ततः समुत्थाय सुदुर्मनाः सा विवर्णमामृज्य मुखं करेण ।</s-l><s-l>आर्ता प्रदुद्राव यतः स्त्रियस्ता वृद्धस्य राज्ञः कुरुपुंगवस्य ॥ २१ ॥</s-l></s-lg><s-lg><s-l>ततो जवेनाभिससार रोषाद्दुःशासनस्तामभिगर्जमानः ।</s-l><s-l>दीर्घेषु नीलेष्वथ चोर्मिमत्सु जग्राह केशेषु नरेन्द्रपत्नीम् ॥ २२ ॥</s-l></s-lg><s-lg><s-l>ये राजसूयावभृथे जलेन महाक्रतौ मन्त्रपूतेन सिक्ताः ।</s-l><s-l>ते पाण्डवानां परिभूय वीर्यं बलात्प्रमृष्टा धृतराष्ट्रजेन ॥ २३ ॥</s-l></s-lg><s-lg><s-l>स तां परामृश्य सभासमीपमानीय कृष्णामतिकृष्णकेशीम् ।</s-l><s-l>दुःशासनो नाथवतीमनाथवच्चकर्ष वायुः कदलीमिवार्ताम् ॥ २४ ॥</s-l></s-lg><s-lg><s-l>सा कृष्यमाणा नमिताङ्गयष्टिः शनैरुवाचाद्य रजस्वलास्मि ।</s-l><s-l>एकं च वासो मम मन्दबुद्धे सभां नेतुं नार्हसि मामनार्य ॥ २५ ॥</s-l></s-lg><s-lg><s-l>ततोऽब्रवीत्तां प्रसभं निगृह्य केशेषु कृष्णेषु तदा स कृष्णाम् ।</s-l><s-l>कृष्णं च जिष्णुं च हरिं नरं च त्राणाय विक्रोश नयामि हि त्वाम् ॥ २६ ॥</s-l></s-lg><s-lg><s-l>रजस्वला वा भव याज्ञसेनि एकाम्बरा वाप्यथ वा विवस्त्रा ।</s-l><s-l>द्यूते जिता चासि कृतासि दासी दासीषु कामश्च यथोपजोषम् ॥ २७ ॥</s-l></s-lg><s-lg><s-l>प्रकीर्णकेशी पतितार्धवस्त्रा दुःशासनेन व्यवधूयमाना ।</s-l><s-l>ह्रीमत्यमर्षेण च दह्यमाना शनैरिदं वाक्यमुवाच कृष्णा ॥ २८ ॥</s-l></s-lg><s-lg><s-l>इमे सभायामुपदिष्टशास्त्राः क्रियावन्तः सर्व एवेन्द्रकल्पाः ।</s-l><s-l>गुरुस्थाना गुरवश्चैव सर्वे तेषामग्रे नोत्सहे स्थातुमेवम् ॥ २९ ॥</s-l></s-lg><s-lg><s-l>नृशंसकर्मंस्त्वमनार्यवृत्त मा मां विवस्त्रां कृधि मा विकार्षीः ।</s-l><s-l>न मर्षयेयुस्तव राजपुत्राः सेन्द्रापि देवा यदि ते सहायाः ॥ ३० ॥</s-l></s-lg><s-lg><s-l>धर्मे स्थितो धर्मसुतश्च राजा धर्मश्च सूक्ष्मो निपुणोपलभ्यः ।</s-l><s-l>वाचापि भर्तुः परमाणुमात्रं नेच्छामि दोषं स्वगुणान्विसृज्य ॥ ३१ ॥</s-l></s-lg><s-lg><s-l>इदं त्वनार्यं कुरुवीरमध्ये रजस्वलां यत्परिकर्षसे माम् ।</s-l><s-l>न चापि कश्चित्कुरुतेऽत्र पूजां ध्रुवं तवेदं मतमन्वपद्यन् ॥ ३२ ॥</s-l></s-lg><s-lg><s-l>धिगस्तु नष्टः खलु भारतानां धर्मस्तथा क्षत्रविदां च वृत्तम् ।</s-l><s-l>यत्राभ्यतीतां कुरुधर्मवेलां प्रेक्षन्ति सर्वे कुरवः सभायाम् ॥ ३३ ॥</s-l></s-lg><s-lg><s-l>द्रोणस्य भीष्मस्य च नास्ति सत्त्वं ध्रुवं तथैवास्य महात्मनोऽपि ।</s-l><s-l>राज्ञस्तथा हीममधर्ममुग्रं न लक्षयन्ते कुरुवृद्धमुख्याः ॥ ३४ ॥</s-l></s-lg><s-lg><s-l>तथा ब्रुवन्ती करुणं सुमध्यमा काक्षेण भर्तॄन्कुपितानपश्यत् ।</s-l><s-l>सा पाण्डवान्कोपपरीतदेहान्संदीपयामास कटाक्षपातैः ॥ ३५ ॥</s-l></s-lg><s-lg><s-l>हृतेन राज्येन तथा धनेन रत्नैश्च मुख्यैर्न तथा बभूव ।</s-l><s-l>यथार्तया कोपसमीरितेन कृष्णाकटाक्षेण बभूव दुःखम् ॥ ३६ ॥</s-l></s-lg><s-lg><s-l>दुःशासनश्चापि समीक्ष्य कृष्णामवेक्षमाणां कृपणान्पतींस्तान् ।</s-l><s-l>आधूय वेगेन विसंज्ञकल्पामुवाच दासीति हसन्निवोग्रः ॥ ३७ ॥</s-l></s-lg><s-lg><s-l>कर्णस्तु तद्वाक्यमतीव हृष्टः संपूजयामास हसन्सशब्दम् ।</s-l><s-l>गान्धारराजः सुबलस्य पुत्रस्तथैव दुःशासनमभ्यनन्दत् ॥ ३८ ॥</s-l></s-lg><s-lg><s-l>सभ्यास्तु ये तत्र बभूवुरन्ये ताभ्यामृते धार्तराष्ट्रेण चैव ।</s-l><s-l>तेषामभूद्दुःखमतीव कृष्णां दृष्ट्वा सभायां परिकृष्यमाणाम् ॥ ३९ ॥</s-l></s-lg><s-lg><s-l> भीष्म उवाच ।</s-l><s-l>न धर्मसौक्ष्म्यात्सुभगे विवक्तुं शक्नोमि ते प्रश्नमिमं यथावत् ।</s-l><s-l>अस्वो ह्यशक्तः पणितुं परस्वं स्त्रियश्च भर्तुर्वशतां समीक्ष्य ॥ ४० ॥</s-l></s-lg><s-lg><s-l>त्यजेत सर्वां पृथिवीं समृद्धां युधिष्ठिरः सत्यमथो न जह्यात् ।</s-l><s-l>उक्तं जितोऽस्मीति च पाण्डवेन तस्मान्न शक्नोमि विवेक्तुमेतत् ॥ ४१ ॥</s-l></s-lg><s-lg><s-l>द्यूतेऽद्वितीयः शकुनिर्नरेषु कुन्तीसुतस्तेन निसृष्टकामः ।</s-l><s-l>न मन्यते तां निकृतिं महात्मा तस्मान्न ते प्रश्नमिमं ब्रवीमि ॥ ४२ ॥</s-l></s-lg><s-lg><s-l> द्रौपद्युवाच ।</s-l><s-l>आहूय राजा कुशलैः सभायां दुष्टात्मभिर्नैकृतिकैरनार्यैः ।</s-l><s-l>द्यूतप्रियैर्नातिकृतप्रयत्नः कस्मादयं नाम निसृष्टकामः ॥ ४३ ॥</s-l></s-lg><s-lg><s-l>स शुद्धभावो निकृतिप्रवृत्तिमबुध्यमानः कुरुपाण्डवाग्र्यः ।</s-l><s-l>संभूय सर्वैश्च जितोऽपि यस्मात्पश्चाच्च यत्कैतवमभ्युपेतः ॥ ४४ ॥</s-l></s-lg><s-lg><s-l>तिष्ठन्ति चेमे कुरवः सभायामीशाः सुतानां च तथा स्नुषाणाम् ।</s-l><s-l>समीक्ष्य सर्वे मम चापि वाक्यं विब्रूत मे प्रश्नमिमं यथावत् ॥ ४५ ॥</s-l></s-lg><s-lg><s-l> वैशंपायन उवाच ।</s-l><s-l>तथा ब्रुवन्तीं करुणं रुदन्तीमवेक्षमाणामसकृत्पतींस्तान् ।</s-l><s-l>दुःशासनः परुषाण्यप्रियाणि वाक्यान्युवाचामधुराणि चैव ॥ ४६ ॥</s-l></s-lg><s-lg><s-l>तां कृष्यमाणां च रजस्वलां च स्रस्तोत्तरीयामतदर्हमाणाम् ।</s-l><s-l>वृकोदरः प्रेक्ष्य युधिष्ठिरं च चकार कोपं परमार्तरूपः ॥ ४७ ॥</s-l></s-lg>