<s-lg><s-l> नारद उवाच ।</s-l><s-l>कथयिष्ये सभां दिव्यां युधिष्ठिर निबोध ताम् ।</s-l><s-l>वैवस्वतस्य यामर्थे विश्वकर्मा चकार ह ॥ १ ॥</s-l></s-lg><s-lg><s-l>तैजसी सा सभा राजन्बभूव शतयोजना ।</s-l><s-l>विस्तारायामसंपन्ना भूयसी चापि पाण्डव ॥ २ ॥</s-l></s-lg><s-lg><s-l>अर्कप्रकाशा भ्राजिष्णुः सर्वतः कामचारिणी ।</s-l><s-l>नैवातिशीता नात्युष्णा मनसश्च प्रहर्षिणी ॥ ३ ॥</s-l></s-lg><s-lg><s-l>न शोको न जरा तस्यां क्षुत्पिपासे न चाप्रियम् ।</s-l><s-l>न च दैन्यं क्लमो वापि प्रतिकूलं न चाप्युत ॥ ४ ॥</s-l></s-lg><s-lg><s-l>सर्वे कामाः स्थितास्तस्यां ये दिव्या ये च मानुषाः ।</s-l><s-l>रसवच्च प्रभूतं च भक्ष्यभोज्यमरिंदम ॥ ५ ॥</s-l></s-lg><s-lg><s-l>पुण्यगन्धाः स्रजस्तत्र नित्यपुष्पफलद्रुमाः ।</s-l><s-l>रसवन्ति च तोयानि शीतान्युष्णानि चैव ह ॥ ६ ॥</s-l></s-lg><s-lg><s-l>तस्यां राजर्षयः पुण्यास्तथा ब्रह्मर्षयोऽमलाः ।</s-l><s-l>यमं वैवस्वतं तात प्रहृष्टाः पर्युपासते ॥ ७ ॥</s-l></s-lg><s-lg><s-l>ययातिर्नहुषः पूरुर्मान्धाता सोमको नृगः ।</s-l><s-l>त्रसदस्युश्च तुरयः कृतवीर्यः श्रुतश्रवाः ॥ ८ ॥</s-l></s-lg><s-lg><s-l>अरिप्रणुत्सुसिंहश्च कृतवेगः कृतिर्निमिः ।</s-l><s-l>प्रतर्दनः शिबिर्मत्स्यः पृथ्वक्षोऽथ बृहद्रथः ॥ ९ ॥</s-l></s-lg><s-lg><s-l>ऐडो मरुत्तः कुशिकः सांकाश्यः सांकृतिर्भवः ।</s-l><s-l>चतुरश्वः सदश्वोर्मिः कार्तवीर्यश्च पार्थिवः ॥ १० ॥</s-l></s-lg><s-lg><s-l>भरतस्तथा सुरथः सुनीथो नैषधो नलः ।</s-l><s-l>दिवोदासोऽथ सुमना अम्बरीषो भगीरथः ॥ ११ ॥</s-l></s-lg><s-lg><s-l>व्यश्वः सदश्वो वध्र्यश्वः पञ्चहस्तः पृथुश्रवाः ।</s-l><s-l>रुषद्गुर्वृषसेनश्च क्षुपश्च सुमहाबलः ॥ १२ ॥</s-l></s-lg><s-lg><s-l>रुषदश्वो वसुमनाः पुरुकुत्सो ध्वजी रथी ।</s-l><s-l>आर्ष्टिषेणो दिलीपश्च महात्मा चाप्युशीनरः ॥ १३ ॥</s-l></s-lg><s-lg><s-l>औशीनरः पुण्डरीकः शर्यातिः शरभः शुचिः ।</s-l><s-l>अङ्गोऽरिष्टश्च वेनश्च दुःषन्तः संजयो जयः ॥ १४ ॥</s-l></s-lg><s-lg><s-l>भाङ्गास्वरिः सुनीथश्च निषधोऽथ त्विषीरथः ।</s-l><s-l>करंधमो बाह्लिकश्च सुद्युम्नो बलवान्मधुः ॥ १५ ॥</s-l></s-lg><s-lg><s-l>कपोतरोमा तृणकः सहदेवार्जुनौ तथा ।</s-l><s-l>रामो दाशरथिश्चैव लक्ष्मणोऽथ प्रतर्दनः ॥ १६ ॥</s-l></s-lg><s-lg><s-l>अलर्कः कक्षसेनश्च गयो गौराश्व एव च ।</s-l><s-l>जामदग्न्योऽथ रामोऽत्र नाभागसगरौ तथा ॥ १७ ॥</s-l></s-lg><s-lg><s-l>भूरिद्युम्नो महाश्वश्च पृथ्वश्वो जनकस्तथा ।</s-l><s-l>वैन्यो राजा वारिषेणः पुरुजो जनमेजयः ॥ १८ ॥</s-l></s-lg><s-lg><s-l>ब्रह्मदत्तस्त्रिगर्तश्च राजोपरिचरस्तथा ।</s-l><s-l>इन्द्रद्युम्नो भीमजानुर्गयः पृष्ठो नयोऽनघः ॥ १९ ॥</s-l></s-lg><s-lg><s-l>पद्मोऽथ मुचुकुन्दश्च भूरिद्युम्नः प्रसेनजित् ।</s-l><s-l>अरिष्टनेमिः प्रद्युम्नः पृथगश्वोऽजकस्तथा ॥ २० ॥</s-l></s-lg><s-lg><s-l>शतं मत्स्या नृपतयः शतं नीपाः शतं हयाः ।</s-l><s-l>धृतराष्ट्राश्चैकशतमशीतिर्जनमेजयाः ॥ २१ ॥</s-l></s-lg><s-lg><s-l>शतं च ब्रह्मदत्तानामीरिणां वैरिणां शतम् ।</s-l><s-l>शंतनुश्चैव राजर्षिः पाण्डुश्चैव पिता तव ॥ २२ ॥</s-l></s-lg><s-lg><s-l>उशद्गवः शतरथो देवराजो जयद्रथः ।</s-l><s-l>वृषादर्भिश्च राजर्षिर्धाम्ना सह समन्त्रिणा ॥ २३ ॥</s-l></s-lg><s-lg><s-l>अथापरे सहस्राणि ये गताः शशबिन्दवः ।</s-l><s-l>इष्ट्वाश्वमेधैर्बहुभिर्महद्भिर्भूरिदक्षिणैः ॥ २४ ॥</s-l></s-lg><s-lg><s-l>एते राजर्षयः पुण्याः कीर्तिमन्तो बहुश्रुताः ।</s-l><s-l>तस्यां सभायां राजर्षे वैवस्वतमुपासते ॥ २५ ॥</s-l></s-lg><s-lg><s-l>अगस्त्योऽथ मतङ्गश्च कालो मृत्युस्तथैव च ।</s-l><s-l>यज्वानश्चैव सिद्धाश्च ये च योगशरीरिणः ॥ २६ ॥</s-l></s-lg><s-lg><s-l>अग्निष्वात्ताश्च पितरः फेनपाश्चोष्मपाश्च ये ।</s-l><s-l>स्वधावन्तो बर्हिषदो मूर्तिमन्तस्तथापरे ॥ २७ ॥</s-l></s-lg><s-lg><s-l>कालचक्रं च साक्षाच्च भगवान्हव्यवाहनः ।</s-l><s-l>नरा दुष्कृतकर्माणो दक्षिणायनमृत्यवः ॥ २८ ॥</s-l></s-lg><s-lg><s-l>कालस्य नयने युक्ता यमस्य पुरुषाश्च ये ।</s-l><s-l>तस्यां शिंशपपालाशास्तथा काशकुशादयः ।</s-l><s-l>उपासते धर्मराजं मूर्तिमन्तो निरामयाः ॥ २९ ॥</s-l></s-lg><s-lg><s-l>एते चान्ये च बहवः पितृराजसभासदः ।</s-l><s-l>अशक्याः परिसंख्यातुं नामभिः कर्मभिस्तथा ॥ ३० ॥</s-l></s-lg><s-lg><s-l>असंबाधा हि सा पार्थ रम्या कामगमा सभा ।</s-l><s-l>दीर्घकालं तपस्तप्त्वा निर्मिता विश्वकर्मणा ॥ ३१ ॥</s-l></s-lg><s-lg><s-l>प्रभासन्ती ज्वलन्तीव तेजसा स्वेन भारत ।</s-l><s-l>तामुग्रतपसो यान्ति सुव्रताः सत्यवादिनः ॥ ३२ ॥</s-l></s-lg><s-lg><s-l>शान्ताः संन्यासिनः सिद्धाः पूताः पुण्येन कर्मणा ।</s-l><s-l>सर्वे भास्वरदेहाश्च सर्वे च विरजोम्बराः ॥ ३३ ॥</s-l></s-lg><s-lg><s-l>चित्राङ्गदाश्चित्रमाल्याः सर्वे ज्वलितकुण्डलाः ।</s-l><s-l>सुकृतैः कर्मभिः पुण्यैः परिबर्हैर्विभूषिताः ॥ ३४ ॥</s-l></s-lg><s-lg><s-l>गन्धर्वाश्च महात्मानः शतशश्चाप्सरोगणाः ।</s-l><s-l>वादित्रं नृत्तगीतं च हास्यं लास्यं च सर्वशः ॥ ३५ ॥</s-l></s-lg><s-lg><s-l>पुण्याश्च गन्धाः शब्दाश्च तस्यां पार्थ समन्ततः ।</s-l><s-l>दिव्यानि माल्यानि च तामुपतिष्ठन्ति सर्वशः ॥ ३६ ॥</s-l></s-lg><s-lg><s-l>शतं शतसहस्राणि धर्मिणां तं प्रजेश्वरम् ।</s-l><s-l>उपासते महात्मानं रूपयुक्ता मनस्विनः ॥ ३७ ॥</s-l></s-lg><s-lg><s-l>ईदृशी सा सभा राजन्पितृराज्ञो महात्मनः ।</s-l><s-l>वरुणस्यापि वक्ष्यामि सभां पुष्करमालिनीम् ॥ ३८ ॥</s-l></s-lg>