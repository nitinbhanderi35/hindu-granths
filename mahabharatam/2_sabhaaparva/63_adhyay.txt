<s-lg><s-l> कर्ण उवाच ।</s-l><s-l>त्रयः किलेमे अधना भवन्ति दासः शिष्यश्चास्वतन्त्रा च नारी ।</s-l><s-l>दासस्य पत्नी त्वं धनमस्य भद्रे हीनेश्वरा दासधनं च दासी ॥ १ ॥</s-l></s-lg><s-lg><s-l>प्रविश्य सा नः परिचारैर्भजस्व तत्ते कार्यं शिष्टमावेश्य वेश्म ।</s-l><s-l>ईशाः स्म सर्वे तव राजपुत्रि भवन्ति ते धार्तराष्ट्रा न पार्थाः ॥ २ ॥</s-l></s-lg><s-lg><s-l>अन्यं वृणीष्व पतिमाशु भामिनि यस्माद्दास्यं न लभसे देवनेन ।</s-l><s-l>अनवद्या वै पतिषु कामवृत्तिर्नित्यं दास्ये विदितं वै तवास्तु ॥ ३ ॥</s-l></s-lg><s-lg><s-l>पराजितो नकुलो भीमसेनो युधिष्ठिरः सहदेवोऽर्जुनश्च ।</s-l><s-l>दासीभूता प्रविश याज्ञसेनि पराजितास्ते पतयो न सन्ति ॥ ४ ॥</s-l></s-lg><s-lg><s-l>प्रयोजनं चात्मनि किं नु मन्यते पराक्रमं पौरुषं चेह पार्थः ।</s-l><s-l>पाञ्चाल्यस्य द्रुपदस्यात्मजामिमां सभामध्ये योऽतिदेवीद्ग्लहेषु ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>तद्वै श्रुत्वा भीमसेनोऽत्यमर्षी भृशं निशश्वास तदार्तरूपः ।</s-l><s-l>राजानुगो धर्मपाशानुबद्धो दहन्निवैनं कोपविरक्तदृष्टिः ॥ ६ ॥</s-l></s-lg><s-lg><s-l> भीम उवाच ।</s-l><s-l>नाहं कुप्ये सूतपुत्रस्य राजन्नेष सत्यं दासधर्मः प्रविष्टः ।</s-l><s-l>किं विद्विषो वाद्य मां धारयेयुर्नादेवीस्त्वं यद्यनया नरेन्द्र ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>राधेयस्य वचः श्रुत्वा राजा दुर्योधनस्तदा ।</s-l><s-l>युधिष्ठिरमुवाचेदं तूष्णींभूतमचेतसम् ॥ ८ ॥</s-l></s-lg><s-lg><s-l>भीमार्जुनौ यमौ चैव स्थितौ ते नृप शासने ।</s-l><s-l>प्रश्नं प्रब्रूहि कृष्णां त्वमजितां यदि मन्यसे ॥ ९ ॥</s-l></s-lg><s-lg><s-l>एवमुक्त्वा स कौन्तेयमपोह्य वसनं स्वकम् ।</s-l><s-l>स्मयन्निवैक्षत्पाञ्चालीमैश्वर्यमदमोहितः ॥ १० ॥</s-l></s-lg><s-lg><s-l>कदलीदण्डसदृशं सर्वलक्षणपूजितम् ।</s-l><s-l>गजहस्तप्रतीकाशं वज्रप्रतिमगौरवम् ॥ ११ ॥</s-l></s-lg><s-lg><s-l>अभ्युत्स्मयित्वा राधेयं भीममाधर्षयन्निव ।</s-l><s-l>द्रौपद्याः प्रेक्षमाणायाः सव्यमूरुमदर्शयत् ॥ १२ ॥</s-l></s-lg><s-lg><s-l>वृकोदरस्तदालोक्य नेत्रे उत्फाल्य लोहिते ।</s-l><s-l>प्रोवाच राजमध्ये तं सभां विश्रावयन्निव ॥ १३ ॥</s-l></s-lg><s-lg><s-l>पितृभिः सह सालोक्यं मा स्म गच्छेद्वृकोदरः ।</s-l><s-l>यद्येतमूरुं गदया न भिन्द्यां ते महाहवे ॥ १४ ॥</s-l></s-lg><s-lg><s-l>क्रुद्धस्य तस्य स्रोतोभ्यः सर्वेभ्यः पावकार्चिषः ।</s-l><s-l>वृक्षस्येव विनिश्चेरुः कोटरेभ्यः प्रदह्यतः ॥ १५ ॥</s-l></s-lg><s-lg><s-l> विदुर उवाच ।</s-l><s-l>परं भयं पश्यत भीमसेनाद्बुध्यध्वं राज्ञो वरुणस्येव पाशात् ।</s-l><s-l>दैवेरितो नूनमयं पुरस्तात्परोऽनयो भरतेषूदपादि ॥ १६ ॥</s-l></s-lg><s-lg><s-l>अतिद्यूतं कृतमिदं धार्तराष्ट्रा येऽस्यां स्त्रियं विवदध्वं सभायाम् ।</s-l><s-l>योगक्षेमो दृश्यते वो महाभयः पापान्मन्त्रान्कुरवो मन्त्रयन्ति ॥ १७ ॥</s-l></s-lg><s-lg><s-l>इमं धर्मं कुरवो जानताशु दुर्दृष्टेऽस्मिन्परिषत्संप्रदुष्येत् ।</s-l><s-l>इमां चेत्पूर्वं कितवोऽग्लहीष्यदीशोऽभविष्यदपराजितात्मा ॥ १८ ॥</s-l></s-lg><s-lg><s-l>स्वप्ने यथैतद्धि धनं जितं स्यात्तदेवं मन्ये यस्य दीव्यत्यनीशः ।</s-l><s-l>गान्धारिपुत्रस्य वचो निशम्य धर्मादस्मात्कुरवो मापयात ॥ १९ ॥</s-l></s-lg><s-lg><s-l> दुर्योधन उवाच ।</s-l><s-l>भीमस्य वाक्ये तद्वदेवार्जुनस्य स्थितोऽहं वै यमयोश्चैवमेव ।</s-l><s-l>युधिष्ठिरं चेत्प्रवदन्त्यनीशमथो दास्यान्मोक्ष्यसे याज्ञसेनि ॥ २० ॥</s-l></s-lg><s-lg><s-l> अर्जुन उवाच ।</s-l><s-l>ईशो राजा पूर्वमासीद्ग्लहे नः कुन्तीपुत्रो धर्मराजो महात्मा ।</s-l><s-l>ईशस्त्वयं कस्य पराजितात्मा तज्जानीध्वं कुरवः सर्व एव ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>ततो राज्ञो धृतराष्ट्रस्य गेहे गोमायुरुच्चैर्व्याहरदग्निहोत्रे ।</s-l><s-l>तं रासभाः प्रत्यभाषन्त राजन्समन्ततः पक्षिणश्चैव रौद्राः ॥ २२ ॥</s-l></s-lg><s-lg><s-l>तं च शब्दं विदुरस्तत्त्ववेदी शुश्राव घोरं सुबलात्मजा च ।</s-l><s-l>भीष्मद्रोणौ गौतमश्चापि विद्वान्स्वस्ति स्वस्तीत्यपि चैवाहुरुच्चैः ॥ २३ ॥</s-l></s-lg><s-lg><s-l>ततो गान्धारी विदुरश्चैव विद्वांस्तमुत्पातं घोरमालक्ष्य राज्ञे ।</s-l><s-l>निवेदयामासतुरार्तवत्तदा ततो राजा वाक्यमिदं बभाषे ॥ २४ ॥</s-l></s-lg><s-lg><s-l>हतोऽसि दुर्योधन मन्दबुद्धे यस्त्वं सभायां कुरुपुंगवानाम् ।</s-l><s-l>स्त्रियं समाभाषसि दुर्विनीत विशेषतो द्रौपदीं धर्मपत्नीम् ॥ २५ ॥</s-l></s-lg><s-lg><s-l>एवमुक्त्वा धृतराष्ट्रो मनीषी हितान्वेषी बान्धवानामपायात् ।</s-l><s-l>कृष्णां पाञ्चालीमब्रवीत्सान्त्वपूर्वं विमृश्यैतत्प्रज्ञया तत्त्वबुद्धिः ॥ २६ ॥</s-l></s-lg><s-lg><s-l> धृतराष्ट्र उवाच ।</s-l><s-l>वरं वृणीष्व पाञ्चालि मत्तो यदभिकाङ्क्षसि ।</s-l><s-l>वधूनां हि विशिष्टा मे त्वं धर्मपरमा सती ॥ २७ ॥</s-l></s-lg><s-lg><s-l> द्रौपद्युवाच ।</s-l><s-l>ददासि चेद्वरं मह्यं वृणोमि भरतर्षभ ।</s-l><s-l>सर्वधर्मानुगः श्रीमानदासोऽस्तु युधिष्ठिरः ॥ २८ ॥</s-l></s-lg><s-lg><s-l>मनस्विनमजानन्तो मा वै ब्रूयुः कुमारकाः ।</s-l><s-l>एष वै दासपुत्रेति प्रतिविन्ध्यं तमागतम् ॥ २९ ॥</s-l></s-lg><s-lg><s-l>राजपुत्रः पुरा भूत्वा यथा नान्यः पुमान्क्वचित् ।</s-l><s-l>लालितो दासपुत्रत्वं पश्यन्नश्येद्धि भारत ॥ ३० ॥</s-l></s-lg><s-lg><s-l> धृतराष्ट्र उवाच ।</s-l><s-l>द्वितीयं ते वरं भद्रे ददामि वरयस्व माम् ।</s-l><s-l>मनो हि मे वितरति नैकं त्वं वरमर्हसि ॥ ३१ ॥</s-l></s-lg><s-lg><s-l> द्रौपद्युवाच ।</s-l><s-l>सरथौ सधनुष्कौ च भीमसेनधनंजयौ ।</s-l><s-l>नकुलं सहदेवं च द्वितीयं वरये वरम् ॥ ३२ ॥</s-l></s-lg><s-lg><s-l> धृतराष्ट्र उवाच ।</s-l><s-l>तृतीयं वरयास्मत्तो नासि द्वाभ्यां सुसत्कृता ।</s-l><s-l>त्वं हि सर्वस्नुषाणां मे श्रेयसी धर्मचारिणी ॥ ३३ ॥</s-l></s-lg><s-lg><s-l> द्रौपद्युवाच ।</s-l><s-l>लोभो धर्मस्य नाशाय भगवन्नाहमुत्सहे ।</s-l><s-l>अनर्हा वरमादातुं तृतीयं राजसत्तम ॥ ३४ ॥</s-l></s-lg><s-lg><s-l>एकमाहुर्वैश्यवरं द्वौ तु क्षत्रस्त्रिया वरौ ।</s-l><s-l>त्रयस्तु राज्ञो राजेन्द्र ब्राह्मणस्य शतं वराः ॥ ३५ ॥</s-l></s-lg><s-lg><s-l>पापीयांस इमे भूत्वा संतीर्णाः पतयो मम ।</s-l><s-l>वेत्स्यन्ति चैव भद्राणि राजन्पुण्येन कर्मणा ॥ ३६ ॥</s-l></s-lg>