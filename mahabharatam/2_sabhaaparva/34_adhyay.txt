<s-lg><s-l> शिशुपाल उवाच ।</s-l><s-l>नायमर्हति वार्ष्णेयस्तिष्ठत्स्विह महात्मसु ।</s-l><s-l>महीपतिषु कौरव्य राजवत्पार्थिवार्हणम् ॥ १ ॥</s-l></s-lg><s-lg><s-l>नायं युक्तः समाचारः पाण्डवेषु महात्मसु ।</s-l><s-l>यत्कामात्पुण्डरीकाक्षं पाण्डवार्चितवानसि ॥ २ ॥</s-l></s-lg><s-lg><s-l>बाला यूयं न जानीध्वं धर्मः सूक्ष्मो हि पाण्डवाः ।</s-l><s-l>अयं तत्राभ्यतिक्रान्त आपगेयोऽल्पदर्शनः ॥ ३ ॥</s-l></s-lg><s-lg><s-l>त्वादृशो धर्मयुक्तो हि कुर्वाणः प्रियकाम्यया ।</s-l><s-l>भवत्यभ्यधिकं भीष्मो लोकेष्ववमतः सताम् ॥ ४ ॥</s-l></s-lg><s-lg><s-l>कथं ह्यराजा दाशार्हो मध्ये सर्वमहीक्षिताम् ।</s-l><s-l>अर्हणामर्हति तथा यथा युष्माभिरर्चितः ॥ ५ ॥</s-l></s-lg><s-lg><s-l>अथ वा मन्यसे कृष्णं स्थविरं भरतर्षभ ।</s-l><s-l>वसुदेवे स्थिते वृद्धे कथमर्हति तत्सुतः ॥ ६ ॥</s-l></s-lg><s-lg><s-l>अथ वा वासुदेवोऽपि प्रियकामोऽनुवृत्तवान् ।</s-l><s-l>द्रुपदे तिष्ठति कथं माधवोऽर्हति पूजनम् ॥ ७ ॥</s-l></s-lg><s-lg><s-l>आचार्यं मन्यसे कृष्णमथ वा कुरुपुंगव ।</s-l><s-l>द्रोणे तिष्ठति वार्ष्णेयं कस्मादर्चितवानसि ॥ ८ ॥</s-l></s-lg><s-lg><s-l>ऋत्विजं मन्यसे कृष्णमथ वा कुरुनन्दन ।</s-l><s-l>द्वैपायने स्थिते विप्रे कथं कृष्णोऽर्चितस्त्वया ॥ ९ ॥</s-l></s-lg><s-lg><s-l>नैव ऋत्विङ्न चाचार्यो न राजा मधुसूदनः ।</s-l><s-l>अर्चितश्च कुरुश्रेष्ठ किमन्यत्प्रियकाम्यया ॥ १० ॥</s-l></s-lg><s-lg><s-l>अथ वाप्यर्चनीयोऽयं युष्माकं मधुसूदनः ।</s-l><s-l>किं राजभिरिहानीतैरवमानाय भारत ॥ ११ ॥</s-l></s-lg><s-lg><s-l>वयं तु न भयादस्य कौन्तेयस्य महात्मनः ।</s-l><s-l>प्रयच्छामः करान्सर्वे न लोभान्न च सान्त्वनात् ॥ १२ ॥</s-l></s-lg><s-lg><s-l>अस्य धर्मप्रवृत्तस्य पार्थिवत्वं चिकीर्षतः ।</s-l><s-l>करानस्मै प्रयच्छामः सोऽयमस्मान्न मन्यते ॥ १३ ॥</s-l></s-lg><s-lg><s-l>किमन्यदवमानाद्धि यदिमं राजसंसदि ।</s-l><s-l>अप्राप्तलक्षणं कृष्णमर्घ्येणार्चितवानसि ॥ १४ ॥</s-l></s-lg><s-lg><s-l>अकस्माद्धर्मपुत्रस्य धर्मात्मेति यशो गतम् ।</s-l><s-l>को हि धर्मच्युते पूजामेवं युक्तां प्रयोजयेत् ।</s-l><s-l>योऽयं वृष्णिकुले जातो राजानं हतवान्पुरा ॥ १५ ॥</s-l></s-lg><s-lg><s-l>अद्य धर्मात्मता चैव व्यपकृष्टा युधिष्ठिरात् ।</s-l><s-l>कृपणत्वं निविष्टं च कृष्णेऽर्घ्यस्य निवेदनात् ॥ १६ ॥</s-l></s-lg><s-lg><s-l>यदि भीताश्च कौन्तेयाः कृपणाश्च तपस्विनः ।</s-l><s-l>ननु त्वयापि बोद्धव्यं यां पूजां माधवोऽर्हति ॥ १७ ॥</s-l></s-lg><s-lg><s-l>अथ वा कृपणैरेतामुपनीतां जनार्दन ।</s-l><s-l>पूजामनर्हः कस्मात्त्वमभ्यनुज्ञातवानसि ॥ १८ ॥</s-l></s-lg><s-lg><s-l>अयुक्तामात्मनः पूजां त्वं पुनर्बहु मन्यसे ।</s-l><s-l>हविषः प्राप्य निष्यन्दं प्राशितुं श्वेव निर्जने ॥ १९ ॥</s-l></s-lg><s-lg><s-l>न त्वयं पार्थिवेन्द्राणामवमानः प्रयुज्यते ।</s-l><s-l>त्वामेव कुरवो व्यक्तं प्रलम्भन्ते जनार्दन ॥ २० ॥</s-l></s-lg><s-lg><s-l>क्लीबे दारक्रिया यादृगन्धे वा रूपदर्शनम् ।</s-l><s-l>अराज्ञो राजवत्पूजा तथा ते मधुसूदन ॥ २१ ॥</s-l></s-lg><s-lg><s-l>दृष्टो युधिष्ठिरो राजा दृष्टो भीष्मश्च यादृशः ।</s-l><s-l>वासुदेवोऽप्ययं दृष्टः सर्वमेतद्यथातथम् ॥ २२ ॥</s-l></s-lg><s-lg><s-l>इत्युक्त्वा शिशुपालस्तानुत्थाय परमासनात् ।</s-l><s-l>निर्ययौ सदसस्तस्मात्सहितो राजभिस्तदा ॥ २३ ॥</s-l></s-lg>