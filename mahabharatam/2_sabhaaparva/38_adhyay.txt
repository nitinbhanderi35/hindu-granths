<s-lg><s-l> शिशुपाल उवाच ।</s-l><s-l>विभीषिकाभिर्बह्वीभिर्भीषयन्सर्वपार्थिवान् ।</s-l><s-l>न व्यपत्रपसे कस्माद्वृद्धः सन्कुलपांसनः ॥ १ ॥</s-l></s-lg><s-lg><s-l>युक्तमेतत्तृतीयायां प्रकृतौ वर्तता त्वया ।</s-l><s-l>वक्तुं धर्मादपेतार्थं त्वं हि सर्वकुरूत्तमः ॥ २ ॥</s-l></s-lg><s-lg><s-l>नावि नौरिव संबद्धा यथान्धो वान्धमन्वियात् ।</s-l><s-l>तथाभूता हि कौरव्या भीष्म येषां त्वमग्रणीः ॥ ३ ॥</s-l></s-lg><s-lg><s-l>पूतनाघातपूर्वाणि कर्माण्यस्य विशेषतः ।</s-l><s-l>त्वया कीर्तयतास्माकं भूयः प्रच्यावितं मनः ॥ ४ ॥</s-l></s-lg><s-lg><s-l>अवलिप्तस्य मूर्खस्य केशवं स्तोतुमिच्छतः ।</s-l><s-l>कथं भीष्म न ते जिह्वा शतधेयं विदीर्यते ॥ ५ ॥</s-l></s-lg><s-lg><s-l>यत्र कुत्सा प्रयोक्तव्या भीष्म बालतरैर्नरैः ।</s-l><s-l>तमिमं ज्ञानवृद्धः सन्गोपं संस्तोतुमिच्छसि ॥ ६ ॥</s-l></s-lg><s-lg><s-l>यद्यनेन हता बाल्ये शकुनिश्चित्रमत्र किम् ।</s-l><s-l>तौ वाश्ववृषभौ भीष्म यौ न युद्धविशारदौ ॥ ७ ॥</s-l></s-lg><s-lg><s-l>चेतनारहितं काष्ठं यद्यनेन निपातितम् ।</s-l><s-l>पादेन शकटं भीष्म तत्र किं कृतमद्भुतम् ॥ ८ ॥</s-l></s-lg><s-lg><s-l>वल्मीकमात्रः सप्ताहं यद्यनेन धृतोऽचलः ।</s-l><s-l>तदा गोवर्धनो भीष्म न तच्चित्रं मतं मम ॥ ९ ॥</s-l></s-lg><s-lg><s-l>भुक्तमेतेन बह्वन्नं क्रीडता नगमूर्धनि ।</s-l><s-l>इति ते भीष्म शृण्वानाः परं विस्मयमागताः ॥ १० ॥</s-l></s-lg><s-lg><s-l>यस्य चानेन धर्मज्ञ भुक्तमन्नं बलीयसः ।</s-l><s-l>स चानेन हतः कंस इत्येतन्न महाद्भुतम् ॥ ११ ॥</s-l></s-lg><s-lg><s-l>न ते श्रुतमिदं भीष्म नूनं कथयतां सताम् ।</s-l><s-l>यद्वक्ष्ये त्वामधर्मज्ञ वाक्यं कुरुकुलाधम ॥ १२ ॥</s-l></s-lg><s-lg><s-l>स्त्रीषु गोषु न शस्त्राणि पातयेद्ब्राह्मणेषु च ।</s-l><s-l>यस्य चान्नानि भुञ्जीत यश्च स्याच्छरणागतः ॥ १३ ॥</s-l></s-lg><s-lg><s-l>इति सन्तोऽनुशासन्ति सज्जना धर्मिणः सदा ।</s-l><s-l>भीष्म लोके हि तत्सर्वं वितथं त्वयि दृश्यते ॥ १४ ॥</s-l></s-lg><s-lg><s-l>ज्ञानवृद्धं च वृद्धं च भूयांसं केशवं मम ।</s-l><s-l>अजानत इवाख्यासि संस्तुवन्कुरुसत्तम ।</s-l><s-l>गोघ्नः स्त्रीघ्नश्च सन्भीष्म कथं संस्तवमर्हति ॥ १५ ॥</s-l></s-lg><s-lg><s-l>असौ मतिमतां श्रेष्ठो य एष जगतः प्रभुः ।</s-l><s-l>संभावयति यद्येवं त्वद्वाक्याच्च जनार्दनः ।</s-l><s-l>एवमेतत्सर्वमिति सर्वं तद्वितथं ध्रुवम् ॥ १६ ॥</s-l></s-lg><s-lg><s-l>न गाथा गाथिनं शास्ति बहु चेदपि गायति ।</s-l><s-l>प्रकृतिं यान्ति भूतानि भूलिङ्गशकुनिर्यथा ॥ १७ ॥</s-l></s-lg><s-lg><s-l>नूनं प्रकृतिरेषा ते जघन्या नात्र संशयः ।</s-l><s-l>अतः पापीयसी चैषां पाण्डवानामपीष्यते ॥ १८ ॥</s-l></s-lg><s-lg><s-l>येषामर्च्यतमः कृष्णस्त्वं च येषां प्रदर्शकः ।</s-l><s-l>धर्मवाक्त्वमधर्मज्ञः सतां मार्गादवप्लुतः ॥ १९ ॥</s-l></s-lg><s-lg><s-l>को हि धर्मिणमात्मानं जानञ्ज्ञानवतां वरः ।</s-l><s-l>कुर्याद्यथा त्वया भीष्म कृतं धर्ममवेक्षता ॥ २० ॥</s-l></s-lg><s-lg><s-l>अन्यकामा हि धर्मज्ञ कन्यका प्राज्ञमानिना ।</s-l><s-l>अम्बा नामेति भद्रं ते कथं सापहृता त्वया ॥ २१ ॥</s-l></s-lg><s-lg><s-l>यां त्वयापहृतां भीष्म कन्यां नैषितवान्नृपः ।</s-l><s-l>भ्राता विचित्रवीर्यस्ते सतां वृत्तमनुष्ठितः ॥ २२ ॥</s-l></s-lg><s-lg><s-l>दारयोर्यस्य चान्येन मिषतः प्राज्ञमानिनः ।</s-l><s-l>तव जातान्यपत्यानि सज्जनाचरिते पथि ॥ २३ ॥</s-l></s-lg><s-lg><s-l>न हि धर्मोऽस्ति ते भीष्म ब्रह्मचर्यमिदं वृथा ।</s-l><s-l>यद्धारयसि मोहाद्वा क्लीबत्वाद्वा न संशयः ॥ २४ ॥</s-l></s-lg><s-lg><s-l>न त्वहं तव धर्मज्ञ पश्याम्युपचयं क्वचित् ।</s-l><s-l>न हि ते सेविता वृद्धा य एवं धर्ममब्रुवन् ॥ २५ ॥</s-l></s-lg><s-lg><s-l>इष्टं दत्तमधीतं च यज्ञाश्च बहुदक्षिणाः ।</s-l><s-l>सर्वमेतदपत्यस्य कलां नार्हति षोडशीम् ॥ २६ ॥</s-l></s-lg><s-lg><s-l>व्रतोपवासैर्बहुभिः कृतं भवति भीष्म यत् ।</s-l><s-l>सर्वं तदनपत्यस्य मोघं भवति निश्चयात् ॥ २७ ॥</s-l></s-lg><s-lg><s-l>सोऽनपत्यश्च वृद्धश्च मिथ्याधर्मानुशासनात् ।</s-l><s-l>हंसवत्त्वमपीदानीं ज्ञातिभ्यः प्राप्नुया वधम् ॥ २८ ॥</s-l></s-lg><s-lg><s-l>एवं हि कथयन्त्यन्ये नरा ज्ञानविदः पुरा ।</s-l><s-l>भीष्म यत्तदहं सम्यग्वक्ष्यामि तव शृण्वतः ॥ २९ ॥</s-l></s-lg><s-lg><s-l>वृद्धः किल समुद्रान्ते कश्चिद्धंसोऽभवत्पुरा ।</s-l><s-l>धर्मवागन्यथावृत्तः पक्षिणः सोऽनुशास्ति ह ॥ ३० ॥</s-l></s-lg><s-lg><s-l>धर्मं चरत माधर्ममिति तस्य वचः किल ।</s-l><s-l>पक्षिणः शुश्रुवुर्भीष्म सततं धर्मवादिनः ॥ ३१ ॥</s-l></s-lg><s-lg><s-l>अथास्य भक्ष्यमाजह्रुः समुद्रजलचारिणः ।</s-l><s-l>अण्डजा भीष्म तस्यान्ये धर्मार्थमिति शुश्रुम ॥ ३२ ॥</s-l></s-lg><s-lg><s-l>तस्य चैव समभ्याशे निक्षिप्याण्डानि सर्वशः ।</s-l><s-l>समुद्राम्भस्यमोदन्त चरन्तो भीष्म पक्षिणः ॥ ३३ ॥</s-l></s-lg><s-lg><s-l>तेषामण्डानि सर्वेषां भक्षयामास पापकृत् ।</s-l><s-l>स हंसः संप्रमत्तानामप्रमत्तः स्वकर्मणि ॥ ३४ ॥</s-l></s-lg><s-lg><s-l>ततः प्रक्षीयमाणेषु तेष्वण्डेष्वण्डजोऽपरः ।</s-l><s-l>अशङ्कत महाप्राज्ञस्तं कदाचिद्ददर्श ह ॥ ३५ ॥</s-l></s-lg><s-lg><s-l>ततः स कथयामास दृष्ट्वा हंसस्य किल्बिषम् ।</s-l><s-l>तेषां परमदुःखार्तः स पक्षी सर्वपक्षिणाम् ॥ ३६ ॥</s-l></s-lg><s-lg><s-l>ततः प्रत्यक्षतो दृष्ट्वा पक्षिणस्ते समागताः ।</s-l><s-l>निजघ्नुस्तं तदा हंसं मिथ्यावृत्तं कुरूद्वह ॥ ३७ ॥</s-l></s-lg><s-lg><s-l>ते त्वां हंससधर्माणमपीमे वसुधाधिपाः ।</s-l><s-l>निहन्युर्भीष्म संक्रुद्धाः पक्षिणस्तमिवाण्डजम् ॥ ३८ ॥</s-l></s-lg><s-lg><s-l>गाथामप्यत्र गायन्ति ये पुराणविदो जनाः ।</s-l><s-l>भीष्म यां तां च ते सम्यक्कथयिष्यामि भारत ॥ ३९ ॥</s-l></s-lg><s-lg><s-l>अन्तरात्मनि विनिहिते रौषि पत्ररथ वितथम् ।</s-l><s-l>अण्डभक्षणमशुचि ते कर्म वाचमतिशयते ॥ ४० ॥</s-l></s-lg>