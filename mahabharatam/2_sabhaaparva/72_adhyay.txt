<s-lg><s-l> वैशंपायन उवाच ।</s-l><s-l>वनं गतेषु पार्थेषु निर्जितेषु दुरोदरे ।</s-l><s-l>धृतराष्ट्रं महाराज तदा चिन्ता समाविशत् ॥ १ ॥</s-l></s-lg><s-lg><s-l>तं चिन्तयानमासीनं धृतराष्ट्रं जनेश्वरम् ।</s-l><s-l>निःश्वसन्तमनेकाग्रमिति होवाच संजयः ॥ २ ॥</s-l></s-lg><s-lg><s-l>अवाप्य वसुसंपूर्णां वसुधां वसुधाधिप ।</s-l><s-l>प्रव्राज्य पाण्डवान्राज्याद्राजन्किमनुशोचसि ॥ ३ ॥</s-l></s-lg><s-lg><s-l> धृतराष्ट्र उवाच ।</s-l><s-l>अशोच्यं तु कुतस्तेषां येषां वैरं भविष्यति ।</s-l><s-l>पाण्डवैर्युद्धशौण्डैर्हि मित्रवद्भिर्महारथैः ॥ ४ ॥</s-l></s-lg><s-lg><s-l> संजय उवाच ।</s-l><s-l>तवेदं सुकृतं राजन्महद्वैरं भविष्यति ।</s-l><s-l>विनाशः सर्वलोकस्य सानुबन्धो भविष्यति ॥ ५ ॥</s-l></s-lg><s-lg><s-l>वार्यमाणोऽपि भीष्मेण द्रोणेन विदुरेण च ।</s-l><s-l>पाण्डवानां प्रियां भार्यां द्रौपदीं धर्मचारिणीम् ॥ ६ ॥</s-l></s-lg><s-lg><s-l>प्राहिणोदानयेहेति पुत्रो दुर्योधनस्तव ।</s-l><s-l>सूतपुत्रं सुमन्दात्मा निर्लज्जः प्रातिकामिनम् ॥ ७ ॥</s-l></s-lg><s-lg><s-l> धृतराष्ट्र उवाच ।</s-l><s-l>यस्मै देवाः प्रयच्छन्ति पुरुषाय पराभवम् ।</s-l><s-l>बुद्धिं तस्यापकर्षन्ति सोऽपाचीनानि पश्यति ॥ ८ ॥</s-l></s-lg><s-lg><s-l>बुद्धौ कलुषभूतायां विनाशे प्रत्युपस्थिते ।</s-l><s-l>अनयो नयसंकाशो हृदयान्नापसर्पति ॥ ९ ॥</s-l></s-lg><s-lg><s-l>अनर्थाश्चार्थरूपेण अर्थाश्चानर्थरूपिणः ।</s-l><s-l>उत्तिष्ठन्ति विनाशान्ते नरं तच्चास्य रोचते ॥ १० ॥</s-l></s-lg><s-lg><s-l>न कालो दण्डमुद्यम्य शिरः कृन्तति कस्यचित् ।</s-l><s-l>कालस्य बलमेतावद्विपरीतार्थदर्शनम् ॥ ११ ॥</s-l></s-lg><s-lg><s-l>आसादितमिदं घोरं तुमुलं लोमहर्षणम् ।</s-l><s-l>पाञ्चालीमपकर्षद्भिः सभामध्ये तपस्विनीम् ॥ १२ ॥</s-l></s-lg><s-lg><s-l>अयोनिजां रूपवतीं कुले जातां विभावरीम् ।</s-l><s-l>को नु तां सर्वधर्मज्ञां परिभूय यशस्विनीम् ॥ १३ ॥</s-l></s-lg><s-lg><s-l>पर्यानयेत्सभामध्यमृते दुर्द्यूतदेविनम् ।</s-l><s-l>स्त्रीधर्मिणीं वरारोहां शोणितेन समुक्षिताम् ॥ १४ ॥</s-l></s-lg><s-lg><s-l>एकवस्त्रां च पाञ्चालीं पाण्डवानभ्यवेक्षतीम् ।</s-l><s-l>हृतस्वान्भ्रष्टचित्तांस्तान्हृतदारान्हृतश्रियः ॥ १५ ॥</s-l></s-lg><s-lg><s-l>विहीनान्सर्वकामेभ्यो दासभाववशं गतान् ।</s-l><s-l>धर्मपाशपरिक्षिप्तानशक्तानिव विक्रमे ॥ १६ ॥</s-l></s-lg><s-lg><s-l>क्रुद्धाममर्षितां कृष्णां दुःखितां कुरुसंसदि ।</s-l><s-l>दुर्योधनश्च कर्णश्च कटुकान्यभ्यभाषताम् ॥ १७ ॥</s-l></s-lg><s-lg><s-l>तस्याः कृपणचक्षुर्भ्यां प्रदह्येतापि मेदिनी ।</s-l><s-l>अपि शेषं भवेदद्य पुत्राणां मम संजय ॥ १८ ॥</s-l></s-lg><s-lg><s-l>भारतानां स्त्रियः सर्वा गान्धार्या सह संगताः ।</s-l><s-l>प्राक्रोशन्भैरवं तत्र दृष्ट्वा कृष्णां सभागताम् ॥ १९ ॥</s-l></s-lg><s-lg><s-l>अग्निहोत्राणि सायाह्ने न चाहूयन्त सर्वशः ।</s-l><s-l>ब्राह्मणाः कुपिताश्चासन्द्रौपद्याः परिकर्षणे ॥ २० ॥</s-l></s-lg><s-lg><s-l>आसीन्निष्टानको घोरो निर्घातश्च महानभूत् ।</s-l><s-l>दिवोल्काश्चापतन्घोरा राहुश्चार्कमुपाग्रसत् ।</s-l><s-l>अपर्वणि महाघोरं प्रजानां जनयन्भयम् ॥ २१ ॥</s-l></s-lg><s-lg><s-l>तथैव रथशालासु प्रादुरासीद्धुताशनः ।</s-l><s-l>ध्वजाश्च व्यवशीर्यन्त भरतानामभूतये ॥ २२ ॥</s-l></s-lg><s-lg><s-l>दुर्योधनस्याग्निहोत्रे प्राक्रोशन्भैरवं शिवाः ।</s-l><s-l>तास्तदा प्रत्यभाषन्त रासभाः सर्वतोदिशम् ॥ २३ ॥</s-l></s-lg><s-lg><s-l>प्रातिष्ठत ततो भीष्मो द्रोणेन सह संजय ।</s-l><s-l>कृपश्च सोमदत्तश्च बाह्लीकश्च महारथः ॥ २४ ॥</s-l></s-lg><s-lg><s-l>ततोऽहमब्रुवं तत्र विदुरेण प्रचोदितः ।</s-l><s-l>वरं ददानि कृष्णायै काङ्क्षितं यद्यदिच्छति ॥ २५ ॥</s-l></s-lg><s-lg><s-l>अवृणोत्तत्र पाञ्चाली पाण्डवानमितौजसः ।</s-l><s-l>सरथान्सधनुष्कांश्चाप्यनुज्ञासिषमप्यहम् ॥ २६ ॥</s-l></s-lg><s-lg><s-l>अथाब्रवीन्महाप्राज्ञो विदुरः सर्वधर्मवित् ।</s-l><s-l>एतदन्ताः स्थ भरता यद्वः कृष्णा सभां गता ॥ २७ ॥</s-l></s-lg><s-lg><s-l>एषा पाञ्चालराजस्य सुतैषा श्रीरनुत्तमा ।</s-l><s-l>पाञ्चाली पाण्डवानेतान्दैवसृष्टोपसर्पति ॥ २८ ॥</s-l></s-lg><s-lg><s-l>तस्याः पार्थाः परिक्लेशं न क्षंस्यन्तेऽत्यमर्षणाः ।</s-l><s-l>वृष्णयो वा महेष्वासाः पाञ्चाला वा महौजसः ॥ २९ ॥</s-l></s-lg><s-lg><s-l>तेन सत्याभिसंधेन वासुदेवेन रक्षिताः ।</s-l><s-l>आगमिष्यति बीभत्सुः पाञ्चालैरभिरक्षितः ॥ ३० ॥</s-l></s-lg><s-lg><s-l>तेषां मध्ये महेष्वासो भीमसेनो महाबलः ।</s-l><s-l>आगमिष्यति धुन्वानो गदां दण्डमिवान्तकः ॥ ३१ ॥</s-l></s-lg><s-lg><s-l>ततो गाण्डीवनिर्घोषं श्रुत्वा पार्थस्य धीमतः ।</s-l><s-l>गदावेगं च भीमस्य नालं सोढुं नराधिपाः ॥ ३२ ॥</s-l></s-lg><s-lg><s-l>तत्र मे रोचते नित्यं पार्थैः सार्धं न विग्रहः ।</s-l><s-l>कुरुभ्यो हि सदा मन्ये पाण्डवाञ्शक्तिमत्तरान् ॥ ३३ ॥</s-l></s-lg><s-lg><s-l>तथा हि बलवान्राजा जरासंधो महाद्युतिः ।</s-l><s-l>बाहुप्रहरणेनैव भीमेन निहतो युधि ॥ ३४ ॥</s-l></s-lg><s-lg><s-l>तस्य ते शम एवास्तु पाण्डवैर्भरतर्षभ ।</s-l><s-l>उभयोः पक्षयोर्युक्तं क्रियतामविशङ्कया ॥ ३५ ॥</s-l></s-lg><s-lg><s-l>एवं गावल्गणे क्षत्ता धर्मार्थसहितं वचः ।</s-l><s-l>उक्तवान्न गृहीतं च मया पुत्रहितेप्सया ॥ ३६ ॥</s-l></s-lg>