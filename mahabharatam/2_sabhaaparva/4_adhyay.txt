<s-lg><s-l> वैशंपायन उवाच ।</s-l><s-l>ततः प्रवेशनं चक्रे तस्यां राजा युधिष्ठिरः ।</s-l><s-l>अयुतं भोजयामास ब्राह्मणानां नराधिपः ॥ १ ॥</s-l></s-lg><s-lg><s-l>घृतपायसेन मधुना भक्ष्यैर्मूलफलैस्तथा ।</s-l><s-l>अहतैश्चैव वासोभिर्माल्यैरुच्चावचैरपि ॥ २ ॥</s-l></s-lg><s-lg><s-l>ददौ तेभ्यः सहस्राणि गवां प्रत्येकशः प्रभुः ।</s-l><s-l>पुण्याहघोषस्तत्रासीद्दिवस्पृगिव भारत ॥ ३ ॥</s-l></s-lg><s-lg><s-l>वादित्रैर्विविधैर्गीतैर्गन्धैरुच्चावचैरपि ।</s-l><s-l>पूजयित्वा कुरुश्रेष्ठो दैवतानि निवेश्य च ॥ ४ ॥</s-l></s-lg><s-lg><s-l>तत्र मल्ला नटा झल्लाः सूता वैतालिकास्तथा ।</s-l><s-l>उपतस्थुर्महात्मानं सप्तरात्रं युधिष्ठिरम् ॥ ५ ॥</s-l></s-lg><s-lg><s-l>तथा स कृत्वा पूजां तां भ्रातृभिः सह पाण्डवः ।</s-l><s-l>तस्यां सभायां रम्यायां रेमे शक्रो यथा दिवि ॥ ६ ॥</s-l></s-lg><s-lg><s-l>सभायामृषयस्तस्यां पाण्डवैः सह आसते ।</s-l><s-l>आसां चक्रुर्नरेन्द्राश्च नानादेशसमागताः ॥ ७ ॥</s-l></s-lg><s-lg><s-l>असितो देवलः सत्यः सर्पमाली महाशिराः ।</s-l><s-l>अर्वावसुः सुमित्रश्च मैत्रेयः शुनको बलिः ॥ ८ ॥</s-l></s-lg><s-lg><s-l>बको दाल्भ्यः स्थूलशिराः कृष्णद्वैपायनः शुकः ।</s-l><s-l>सुमन्तुर्जैमिनिः पैलो व्यासशिष्यास्तथा वयम् ॥ ९ ॥</s-l></s-lg><s-lg><s-l>तित्तिरिर्याज्ञवल्क्यश्च ससुतो लोमहर्षणः ।</s-l><s-l>अप्सुहोम्यश्च धौम्यश्च आणीमाण्डव्यकौशिकौ ॥ १० ॥</s-l></s-lg><s-lg><s-l>दामोष्णीषस्त्रैवणिश्च पर्णादो घटजानुकः ।</s-l><s-l>मौञ्जायनो वायुभक्षः पाराशर्यश्च सारिकौ ॥ ११ ॥</s-l></s-lg><s-lg><s-l>बलवाकः शिनीवाकः सुत्यपालः कृतश्रमः ।</s-l><s-l>जातूकर्णः शिखावांश्च सुबलः पारिजातकः ॥ १२ ॥</s-l></s-lg><s-lg><s-l>पर्वतश्च महाभागो मार्कण्डेयस्तथा मुनिः ।</s-l><s-l>पवित्रपाणिः सावर्णिर्भालुकिर्गालवस्तथा ॥ १३ ॥</s-l></s-lg><s-lg><s-l>जङ्घाबन्धुश्च रैभ्यश्च कोपवेगश्रवा भृगुः ।</s-l><s-l>हरिबभ्रुश्च कौण्डिन्यो बभ्रुमाली सनातनः ॥ १४ ॥</s-l></s-lg><s-lg><s-l>कक्षीवानौशिजश्चैव नाचिकेतोऽथ गौतमः ।</s-l><s-l>पैङ्गो वराहः शुनकः शाण्डिल्यश्च महातपाः ।</s-l><s-l>कर्करो वेणुजङ्घश्च कलापः कठ एव च ॥ १५ ॥</s-l></s-lg><s-lg><s-l>मुनयो धर्मसहिता धृतात्मानो जितेन्द्रियाः ।</s-l><s-l>एते चान्ये च बहवो वेदवेदाङ्गपारगाः ॥ १६ ॥</s-l></s-lg><s-lg><s-l>उपासते महात्मानं सभायामृषिसत्तमाः ।</s-l><s-l>कथयन्तः कथाः पुण्या धर्मज्ञाः शुचयोऽमलाः ॥ १७ ॥</s-l></s-lg><s-lg><s-l>तथैव क्षत्रियश्रेष्ठा धर्मराजमुपासते ।</s-l><s-l>श्रीमान्महात्मा धर्मात्मा मुञ्जकेतुर्विवर्धनः ॥ १८ ॥</s-l></s-lg><s-lg><s-l>संग्रामजिद्दुर्मुखश्च उग्रसेनश्च वीर्यवान् ।</s-l><s-l>कक्षसेनः क्षितिपतिः क्षेमकश्चापराजितः ।</s-l><s-l>काम्बोजराजः कमलः कम्पनश्च महाबलः ॥ १९ ॥</s-l></s-lg><s-lg><s-l>सततं कम्पयामास यवनानेक एव यः ।</s-l><s-l>यथासुरान्कालकेयान्देवो वज्रधरस्तथा ॥ २० ॥</s-l></s-lg><s-lg><s-l>जटासुरो मद्रकान्तश्च राजा कुन्तिः कुणिन्दश्च किरातराजः ।</s-l><s-l>तथाङ्गवङ्गौ सह पुण्ड्रकेण पाण्ड्योड्रराजौ सह चान्ध्रकेण ॥ २१ ॥</s-l></s-lg><s-lg><s-l>किरातराजः सुमना यवनाधिपतिस्तथा ।</s-l><s-l>चाणूरो देवरातश्च भोजो भीमरथश्च यः ॥ २२ ॥</s-l></s-lg><s-lg><s-l>श्रुतायुधश्च कालिङ्गो जयत्सेनश्च मागधः ।</s-l><s-l>सुशर्मा चेकितानश्च सुरथोऽमित्रकर्षणः ॥ २३ ॥</s-l></s-lg><s-lg><s-l>केतुमान्वसुदानश्च वैदेहोऽथ कृतक्षणः ।</s-l><s-l>सुधर्मा चानिरुद्धश्च श्रुतायुश्च महाबलः ॥ २४ ॥</s-l></s-lg><s-lg><s-l>अनूपराजो दुर्धर्षः क्षेमजिच्च सुदक्षिणः ।</s-l><s-l>शिशुपालः सहसुतः करूषाधिपतिस्तथा ॥ २५ ॥</s-l></s-lg><s-lg><s-l>वृष्णीनां चैव दुर्धर्षाः कुमारा देवरूपिणः ।</s-l><s-l>आहुको विपृथुश्चैव गदः सारण एव च ॥ २६ ॥</s-l></s-lg><s-lg><s-l>अक्रूरः कृतवर्मा च सात्यकिश्च शिनेः सुतः ।</s-l><s-l>भीष्मकोऽथाहृतिश्चैव द्युमत्सेनश्च वीर्यवान् ।</s-l><s-l>केकयाश्च महेष्वासा यज्ञसेनश्च सौमकिः ॥ २७ ॥</s-l></s-lg><s-lg><s-l>अर्जुनं चापि संश्रित्य राजपुत्रा महाबलाः ।</s-l><s-l>अशिक्षन्त धनुर्वेदं रौरवाजिनवाससः ॥ २८ ॥</s-l></s-lg><s-lg><s-l>तत्रैव शिक्षिता राजन्कुमारा वृष्णिनन्दनाः ।</s-l><s-l>रौक्मिणेयश्च साम्बश्च युयुधानश्च सात्यकिः ॥ २९ ॥</s-l></s-lg><s-lg><s-l>एते चान्ये च बहवो राजानः पृथिवीपते ।</s-l><s-l>धनंजयसखा चात्र नित्यमास्ते स्म तुम्बुरुः ॥ ३० ॥</s-l></s-lg><s-lg><s-l>चित्रसेनः सहामात्यो गन्धर्वाप्सरसस्तथा ।</s-l><s-l>गीतवादित्रकुशलाः शम्यातालविशारदाः ॥ ३१ ॥</s-l></s-lg><s-lg><s-l>प्रमाणेऽथ लयस्थाने किंनराः कृतनिश्रमाः ।</s-l><s-l>संचोदितास्तुम्बुरुणा गन्धर्वाः सहिता जगुः ॥ ३२ ॥</s-l></s-lg><s-lg><s-l>गायन्ति दिव्यतानैस्ते यथान्यायं मनस्विनः ।</s-l><s-l>पाण्डुपुत्रानृषींश्चैव रमयन्त उपासते ॥ ३३ ॥</s-l></s-lg><s-lg><s-l>तस्यां सभायामासीनाः सुव्रताः सत्यसंगराः ।</s-l><s-l>दिवीव देवा ब्रह्माणं युधिष्ठिरमुपासते ॥ ३४ ॥</s-l></s-lg>