<s-lg><s-l> वैशंपायन उवाच ।</s-l><s-l>तस्मिन्संप्रस्थिते कृष्णा पृथां प्राप्य यशस्विनीम् ।</s-l><s-l>आपृच्छद्भृशदुःखार्ता याश्चान्यास्तत्र योषितः ॥ १ ॥</s-l></s-lg><s-lg><s-l>यथार्हं वन्दनाश्लेषान्कृत्वा गन्तुमियेष सा ।</s-l><s-l>ततो निनादः सुमहान्पाण्डवान्तःपुरेऽभवत् ॥ २ ॥</s-l></s-lg><s-lg><s-l>कुन्ती च भृशसंतप्ता द्रौपदीं प्रेक्ष्य गच्छतीम् ।</s-l><s-l>शोकविह्वलया वाचा कृच्छ्राद्वचनमब्रवीत् ॥ ३ ॥</s-l></s-lg><s-lg><s-l>वत्से शोको न ते कार्यः प्राप्येदं व्यसनं महत् ।</s-l><s-l>स्त्रीधर्माणामभिज्ञासि शीलाचारवती तथा ॥ ४ ॥</s-l></s-lg><s-lg><s-l>न त्वां संदेष्टुमर्हामि भर्तॄन्प्रति शुचिस्मिते ।</s-l><s-l>साध्वीगुणसमाधानैर्भूषितं ते कुलद्वयम् ॥ ५ ॥</s-l></s-lg><s-lg><s-l>सभाग्याः कुरवश्चेमे ये न दग्धास्त्वयानघे ।</s-l><s-l>अरिष्टं व्रज पन्थानं मदनुध्यानबृंहिता ॥ ६ ॥</s-l></s-lg><s-lg><s-l>भाविन्यर्थे हि सत्स्त्रीणां वैक्लव्यं नोपजायते ।</s-l><s-l>गुरुधर्माभिगुप्ता च श्रेयः क्षिप्रमवाप्स्यसि ॥ ७ ॥</s-l></s-lg><s-lg><s-l>सहदेवश्च मे पुत्रः सदावेक्ष्यो वने वसन् ।</s-l><s-l>यथेदं व्यसनं प्राप्य नास्य सीदेन्महन्मनः ॥ ८ ॥</s-l></s-lg><s-lg><s-l>तथेत्युक्त्वा तु सा देवी स्रवन्नेत्रजलाविला ।</s-l><s-l>शोणिताक्तैकवसना मुक्तकेश्यभिनिर्ययौ ॥ ९ ॥</s-l></s-lg><s-lg><s-l>तां क्रोशन्तीं पृथा दुःखादनुवव्राज गच्छतीम् ।</s-l><s-l>अथापश्यत्सुतान्सर्वान्हृताभरणवाससः ॥ १० ॥</s-l></s-lg><s-lg><s-l>रुरुचर्मावृततनून्ह्रिया किंचिदवाङ्मुखान् ।</s-l><s-l>परैः परीतान्संहृष्टैः सुहृद्भिश्चानुशोचितान् ॥ ११ ॥</s-l></s-lg><s-lg><s-l>तदवस्थान्सुतान्सर्वानुपसृत्यातिवत्सला ।</s-l><s-l>सस्वजानावदच्छोकात्तत्तद्विलपती बहु ॥ १२ ॥</s-l></s-lg><s-lg><s-l>कथं सद्धर्मचारित्रवृत्तस्थितिविभूषितान् ।</s-l><s-l>अक्षुद्रान्दृढभक्तांश्च दैवतेज्यापरान्सदा ॥ १३ ॥</s-l></s-lg><s-lg><s-l>व्यसनं वः समभ्यागात्कोऽयं विधिविपर्ययः ।</s-l><s-l>कस्यापध्यानजं चेदमागः पश्यामि वो धिया ॥ १४ ॥</s-l></s-lg><s-lg><s-l>स्यात्तु मद्भाग्यदोषोऽयं याहं युष्मानजीजनम् ।</s-l><s-l>दुःखायासभुजोऽत्यर्थं युक्तानप्युत्तमैर्गुणैः ॥ १५ ॥</s-l></s-lg><s-lg><s-l>कथं वत्स्यथ दुर्गेषु वनेष्वृद्धिविनाकृताः ।</s-l><s-l>वीर्यसत्त्वबलोत्साहतेजोभिरकृशाः कृशाः ॥ १६ ॥</s-l></s-lg><s-lg><s-l>यद्येतदहमज्ञास्यं वनवासो हि वो ध्रुवम् ।</s-l><s-l>शतशृङ्गान्मृते पाण्डौ नागमिष्यं गजाह्वयम् ॥ १७ ॥</s-l></s-lg><s-lg><s-l>धन्यं वः पितरं मन्ये तपोमेधान्वितं तथा ।</s-l><s-l>यः पुत्राधिमसंप्राप्य स्वर्गेच्छामकरोत्प्रियाम् ॥ १८ ॥</s-l></s-lg><s-lg><s-l>धन्यां चातीन्द्रियज्ञानामिमां प्राप्तां परां गतिम् ।</s-l><s-l>मन्येऽद्य माद्रीं धर्मज्ञां कल्याणीं सर्वथैव हि ॥ १९ ॥</s-l></s-lg><s-lg><s-l>रत्या मत्या च गत्या च ययाहमभिसंधिता ।</s-l><s-l>जीवितप्रियतां मह्यं धिगिमां क्लेशभागिनीम् ॥ २० ॥</s-l></s-lg><s-lg><s-l>एवं विलपतीं कुन्तीमभिसान्त्व्य प्रणम्य च ।</s-l><s-l>पाण्डवा विगतानन्दा वनायैव प्रवव्रजुः ॥ २१ ॥</s-l></s-lg><s-lg><s-l>विदुरादयश्च तामार्तां कुन्तीमाश्वास्य हेतुभिः ।</s-l><s-l>प्रावेशयन्गृहं क्षत्तुः स्वयमार्ततराः शनैः ॥ २२ ॥</s-l></s-lg><s-lg><s-l>राजा च धृतराष्ट्रः स शोकाकुलितचेतनः ।</s-l><s-l>क्षत्तुः संप्रेषयामास शीघ्रमागम्यतामिति ॥ २३ ॥</s-l></s-lg><s-lg><s-l>ततो जगाम विदुरो धृतराष्ट्रनिवेशनम् ।</s-l><s-l>तं पर्यपृच्छत्संविग्नो धृतराष्ट्रो नराधिपः ॥ २४ ॥</s-l></s-lg>