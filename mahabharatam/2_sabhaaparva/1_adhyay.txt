<s-lg><s-l> वैशंपायन उवाच ।</s-l><s-l>ततोऽब्रवीन्मयः पार्थं वासुदेवस्य संनिधौ ।</s-l><s-l>प्राञ्जलिः श्लक्ष्णया वाचा पूजयित्वा पुनः पुनः ॥ १ ॥</s-l></s-lg><s-lg><s-l>अस्माच्च कृष्णात्संक्रुद्धात्पावकाच्च दिधक्षतः ।</s-l><s-l>त्वया त्रातोऽस्मि कौन्तेय ब्रूहि किं करवाणि ते ॥ २ ॥</s-l></s-lg><s-lg><s-l> अर्जुन उवाच ।</s-l><s-l>कृतमेव त्वया सर्वं स्वस्ति गच्छ महासुर ।</s-l><s-l>प्रीतिमान्भव मे नित्यं प्रीतिमन्तो वयं च ते ॥ ३ ॥</s-l></s-lg><s-lg><s-l> मय उवाच ।</s-l><s-l>युक्तमेतत्त्वयि विभो यथात्थ पुरुषर्षभ ।</s-l><s-l>प्रीतिपूर्वमहं किंचित्कर्तुमिच्छामि भारत ॥ ४ ॥</s-l></s-lg><s-lg><s-l>अहं हि विश्वकर्मा वै दानवानां महाकविः ।</s-l><s-l>सोऽहं वै त्वत्कृते किंचित्कर्तुमिच्छामि पाण्डव ॥ ५ ॥</s-l></s-lg><s-lg><s-l> अर्जुन उवाच ।</s-l><s-l>प्राणकृच्छ्राद्विमुक्तं त्वमात्मानं मन्यसे मया ।</s-l><s-l>एवं गते न शक्ष्यामि किंचित्कारयितुं त्वया ॥ ६ ॥</s-l></s-lg><s-lg><s-l>न चापि तव संकल्पं मोघमिच्छामि दानव ।</s-l><s-l>कृष्णस्य क्रियतां किंचित्तथा प्रतिकृतं मयि ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>चोदितो वासुदेवस्तु मयेन भरतर्षभ ।</s-l><s-l>मुहूर्तमिव संदध्यौ किमयं चोद्यतामिति ॥ ८ ॥</s-l></s-lg><s-lg><s-l>चोदयामास तं कृष्णः सभा वै क्रियतामिति ।</s-l><s-l>धर्मराजस्य दैतेय यादृशीमिह मन्यसे ॥ ९ ॥</s-l></s-lg><s-lg><s-l>यां कृतां नानुकुर्युस्ते मानवाः प्रेक्ष्य विस्मिताः ।</s-l><s-l>मनुष्यलोके कृत्स्नेऽस्मिंस्तादृशीं कुरु वै सभाम् ॥ १० ॥</s-l></s-lg><s-lg><s-l>यत्र दिव्यानभिप्रायान्पश्येम विहितांस्त्वया ।</s-l><s-l>आसुरान्मानुषांश्चैव तां सभां कुरु वै मय ॥ ११ ॥</s-l></s-lg><s-lg><s-l>प्रतिगृह्य तु तद्वाक्यं संप्रहृष्टो मयस्तदा ।</s-l><s-l>विमानप्रतिमां चक्रे पाण्डवस्य सभां मुदा ॥ १२ ॥</s-l></s-lg><s-lg><s-l>ततः कृष्णश्च पार्थश्च धर्मराजे युधिष्ठिरे ।</s-l><s-l>सर्वमेतद्यथावेद्य दर्शयामासतुर्मयम् ॥ १३ ॥</s-l></s-lg><s-lg><s-l>तस्मै युधिष्ठिरः पूजां यथार्हमकरोत्तदा ।</s-l><s-l>स तु तां प्रतिजग्राह मयः सत्कृत्य सत्कृतः ॥ १४ ॥</s-l></s-lg><s-lg><s-l>स पूर्वदेवचरितं तत्र तत्र विशां पते ।</s-l><s-l>कथयामास दैतेयः पाण्डुपुत्रेषु भारत ॥ १५ ॥</s-l></s-lg><s-lg><s-l>स कालं कंचिदाश्वस्य विश्वकर्मा प्रचिन्त्य च ।</s-l><s-l>सभां प्रचक्रमे कर्तुं पाण्डवानां महात्मनाम् ॥ १६ ॥</s-l></s-lg><s-lg><s-l>अभिप्रायेण पार्थानां कृष्णस्य च महात्मनः ।</s-l><s-l>पुण्येऽहनि महातेजाः कृतकौतुकमङ्गलः ॥ १७ ॥</s-l></s-lg><s-lg><s-l>तर्पयित्वा द्विजश्रेष्ठान्पायसेन सहस्रशः ।</s-l><s-l>धनं बहुविधं दत्त्वा तेभ्य एव च वीर्यवान् ॥ १८ ॥</s-l></s-lg><s-lg><s-l>सर्वर्तुगुणसंपन्नां दिव्यरूपां मनोरमाम् ।</s-l><s-l>दशकिष्कुसहस्रां तां मापयामास सर्वतः ॥ १९ ॥</s-l></s-lg>