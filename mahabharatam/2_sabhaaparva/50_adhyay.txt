<s-lg><s-l> धृतराष्ट्र उवाच ।</s-l><s-l>त्वं वै ज्येष्ठो ज्यैष्ठिनेयः पुत्र मा पाण्डवान्द्विषः ।</s-l><s-l>द्वेष्टा ह्यसुखमादत्ते यथैव निधनं तथा ॥ १ ॥</s-l></s-lg><s-lg><s-l>अव्युत्पन्नं समानार्थं तुल्यमित्रं युधिष्ठिरम् ।</s-l><s-l>अद्विषन्तं कथं द्विष्यात्त्वादृशो भरतर्षभ ॥ २ ॥</s-l></s-lg><s-lg><s-l>तुल्याभिजनवीर्यश्च कथं भ्रातुः श्रियं नृप ।</s-l><s-l>पुत्र कामयसे मोहान्मैवं भूः शाम्य साध्विह ॥ ३ ॥</s-l></s-lg><s-lg><s-l>अथ यज्ञविभूतिं तां काङ्क्षसे भरतर्षभ ।</s-l><s-l>ऋत्विजस्तव तन्वन्तु सप्ततन्तुं महाध्वरम् ॥ ४ ॥</s-l></s-lg><s-lg><s-l>आहरिष्यन्ति राजानस्तवापि विपुलं धनम् ।</s-l><s-l>प्रीत्या च बहुमानाच्च रत्नान्याभरणानि च ॥ ५ ॥</s-l></s-lg><s-lg><s-l>अनर्थाचरितं तात परस्वस्पृहणं भृशम् ।</s-l><s-l>स्वसंतुष्टः स्वधर्मस्थो यः स वै सुखमेधते ॥ ६ ॥</s-l></s-lg><s-lg><s-l>अव्यापारः परार्थेषु नित्योद्योगः स्वकर्मसु ।</s-l><s-l>उद्यमो रक्षणे स्वेषामेतद्वैभवलक्षणम् ॥ ७ ॥</s-l></s-lg><s-lg><s-l>विपत्तिष्वव्यथो दक्षो नित्यमुत्थानवान्नरः ।</s-l><s-l>अप्रमत्तो विनीतात्मा नित्यं भद्राणि पश्यति ॥ ८ ॥</s-l></s-lg><s-lg><s-l>अन्तर्वेद्यां ददद्वित्तं कामाननुभवन्प्रियान् ।</s-l><s-l>क्रीडन्स्त्रीभिर्निरातङ्कः प्रशाम्य भरतर्षभ ॥ ९ ॥</s-l></s-lg><s-lg><s-l> दुर्योधन उवाच ।</s-l><s-l>जानन्वै मोहयसि मां नावि नौरिव संयता ।</s-l><s-l>स्वार्थे किं नावधानं ते उताहो द्वेष्टि मां भवान् ॥ १० ॥</s-l></s-lg><s-lg><s-l>न सन्तीमे धार्तराष्ट्रा येषां त्वमनुशासिता ।</s-l><s-l>भविष्यमर्थमाख्यासि सदा त्वं कृत्यमात्मनः ॥ ११ ॥</s-l></s-lg><s-lg><s-l>परप्रणेयोऽग्रणीर्हि यश्च मार्गात्प्रमुह्यति ।</s-l><s-l>पन्थानमनुगच्छेयुः कथं तस्य पदानुगाः ॥ १२ ॥</s-l></s-lg><s-lg><s-l>राजन्परिगतप्रज्ञो वृद्धसेवी जितेन्द्रियः ।</s-l><s-l>प्रतिपन्नान्स्वकार्येषु संमोहयसि नो भृशम् ॥ १३ ॥</s-l></s-lg><s-lg><s-l>लोकवृत्ताद्राजवृत्तमन्यदाह बृहस्पतिः ।</s-l><s-l>तस्माद्राज्ञा प्रयत्नेन स्वार्थश्चिन्त्यः सदैव हि ॥ १४ ॥</s-l></s-lg><s-lg><s-l>क्षत्रियस्य महाराज जये वृत्तिः समाहिता ।</s-l><s-l>स वै धर्मोऽस्त्वधर्मो वा स्ववृत्तौ भरतर्षभ ॥ १५ ॥</s-l></s-lg><s-lg><s-l>प्रकालयेद्दिशः सर्वाः प्रतोदेनेव सारथिः ।</s-l><s-l>प्रत्यमित्रश्रियं दीप्तां बुभूषुर्भरतर्षभ ॥ १६ ॥</s-l></s-lg><s-lg><s-l>प्रच्छन्नो वा प्रकाशो वा यो योगो रिपुबाधनः ।</s-l><s-l>तद्वै शस्त्रं शस्त्रविदां न शस्त्रं छेदनं स्मृतम् ॥ १७ ॥</s-l></s-lg><s-lg><s-l>असंतोषः श्रियो मूलं तस्मात्तं कामयाम्यहम् ।</s-l><s-l>समुच्छ्रये यो यतते स राजन्परमो नयी ॥ १८ ॥</s-l></s-lg><s-lg><s-l>ममत्वं हि न कर्तव्यमैश्वर्ये वा धनेऽपि वा ।</s-l><s-l>पूर्वावाप्तं हरन्त्यन्ये राजधर्मं हि तं विदुः ॥ १९ ॥</s-l></s-lg><s-lg><s-l>अद्रोहे समयं कृत्वा चिच्छेद नमुचेः शिरः ।</s-l><s-l>शक्रः सा हि मता तस्य रिपौ वृत्तिः सनातनी ॥ २० ॥</s-l></s-lg><s-lg><s-l>द्वावेतौ ग्रसते भूमिः सर्पो बिलशयानिव ।</s-l><s-l>राजानं चाविरोद्धारं ब्राह्मणं चाप्रवासिनम् ॥ २१ ॥</s-l></s-lg><s-lg><s-l>नास्ति वै जातितः शत्रुः पुरुषस्य विशां पते ।</s-l><s-l>येन साधारणी वृत्तिः स शत्रुर्नेतरो जनः ॥ २२ ॥</s-l></s-lg><s-lg><s-l>शत्रुपक्षं समृध्यन्तं यो मोहात्समुपेक्षते ।</s-l><s-l>व्याधिराप्यायित इव तस्य मूलं छिनत्ति सः ॥ २३ ॥</s-l></s-lg><s-lg><s-l>अल्पोऽपि ह्यरिरत्यन्तं वर्धमानपराक्रमः ।</s-l><s-l>वल्मीको मूलज इव ग्रसते वृक्षमन्तिकात् ॥ २४ ॥</s-l></s-lg><s-lg><s-l>आजमीढ रिपोर्लक्ष्मीर्मा ते रोचिष्ट भारत ।</s-l><s-l>एष भारः सत्त्ववतां नयः शिरसि धिष्ठितः ॥ २५ ॥</s-l></s-lg><s-lg><s-l>जन्मवृद्धिमिवार्थानां यो वृद्धिमभिकाङ्क्षते ।</s-l><s-l>एधते ज्ञातिषु स वै सद्योवृद्धिर्हि विक्रमः ॥ २६ ॥</s-l></s-lg><s-lg><s-l>नाप्राप्य पाण्डवैश्वर्यं संशयो मे भविष्यति ।</s-l><s-l>अवाप्स्ये वा श्रियं तां हि शेष्ये वा निहतो युधि ॥ २७ ॥</s-l></s-lg><s-lg><s-l>अतादृशस्य किं मेऽद्य जीवितेन विशां पते ।</s-l><s-l>वर्धन्ते पाण्डवा नित्यं वयं तु स्थिरवृद्धयः ॥ २८ ॥</s-l></s-lg>