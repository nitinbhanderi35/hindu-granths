<s-lg><s-l> शकुनिरुवाच ।</s-l><s-l>दुर्योधन न तेऽमर्षः कार्यः प्रति युधिष्ठिरम् ।</s-l><s-l>भागधेयानि हि स्वानि पाण्डवा भुञ्जते सदा ॥ १ ॥</s-l></s-lg><s-lg><s-l>अनेकैरभ्युपायैश्च त्वयारब्धाः पुरासकृत् ।</s-l><s-l>विमुक्ताश्च नरव्याघ्रा भागधेयपुरस्कृताः ॥ २ ॥</s-l></s-lg><s-lg><s-l>तैर्लब्धा द्रौपदी भार्या द्रुपदश्च सुतैः सह ।</s-l><s-l>सहायः पृथिवीलाभे वासुदेवश्च वीर्यवान् ॥ ३ ॥</s-l></s-lg><s-lg><s-l>लब्धश्च नाभिभूतोऽर्थः पित्र्योंऽशः पृथिवीपते ।</s-l><s-l>विवृद्धस्तेजसा तेषां तत्र का परिदेवना ॥ ४ ॥</s-l></s-lg><s-lg><s-l>धनंजयेन गाण्डीवमक्षय्यौ च महेषुधी ।</s-l><s-l>लब्धान्यस्त्राणि दिव्यानि तर्पयित्वा हुताशनम् ॥ ५ ॥</s-l></s-lg><s-lg><s-l>तेन कार्मुकमुख्येन बाहुवीर्येण चात्मनः ।</s-l><s-l>कृता वशे महीपालास्तत्र का परिदेवना ॥ ६ ॥</s-l></s-lg><s-lg><s-l>अग्निदाहान्मयं चापि मोक्षयित्वा स दानवम् ।</s-l><s-l>सभां तां कारयामास सव्यसाची परंतपः ॥ ७ ॥</s-l></s-lg><s-lg><s-l>तेन चैव मयेनोक्ताः किंकरा नाम राक्षसाः ।</s-l><s-l>वहन्ति तां सभां भीमास्तत्र का परिदेवना ॥ ८ ॥</s-l></s-lg><s-lg><s-l>यच्चासहायतां राजन्नुक्तवानसि भारत ।</s-l><s-l>तन्मिथ्या भ्रातरो हीमे सहायास्ते महारथाः ॥ ९ ॥</s-l></s-lg><s-lg><s-l>द्रोणस्तव महेष्वासः सह पुत्रेण धीमता ।</s-l><s-l>सूतपुत्रश्च राधेयो गौतमश्च महारथः ॥ १० ॥</s-l></s-lg><s-lg><s-l>अहं च सह सोदर्यैः सौमदत्तिश्च वीर्यवान् ।</s-l><s-l>एतैस्त्वं सहितः सर्वैर्जय कृत्स्नां वसुंधराम् ॥ ११ ॥</s-l></s-lg><s-lg><s-l> दुर्योधन उवाच ।</s-l><s-l>त्वया च सहितो राजन्नेतैश्चान्यैर्महारथैः ।</s-l><s-l>एतानेव विजेष्यामि यदि त्वमनुमन्यसे ॥ १२ ॥</s-l></s-lg><s-lg><s-l>एतेषु विजितेष्वद्य भविष्यति मही मम ।</s-l><s-l>सर्वे च पृथिवीपालाः सभा सा च महाधना ॥ १३ ॥</s-l></s-lg><s-lg><s-l> शकुनिरुवाच ।</s-l><s-l>धनंजयो वासुदेवो भीमसेनो युधिष्ठिरः ।</s-l><s-l>नकुलः सहदेवश्च द्रुपदश्च सहात्मजैः ॥ १४ ॥</s-l></s-lg><s-lg><s-l>नैते युधि बलाज्जेतुं शक्याः सुरगणैरपि ।</s-l><s-l>महारथा महेष्वासाः कृतास्त्रा युद्धदुर्मदाः ॥ १५ ॥</s-l></s-lg><s-lg><s-l>अहं तु तद्विजानामि विजेतुं येन शक्यते ।</s-l><s-l>युधिष्ठिरं स्वयं राजंस्तन्निबोध जुषस्व च ॥ १६ ॥</s-l></s-lg><s-lg><s-l> दुर्योधन उवाच ।</s-l><s-l>अप्रमादेन सुहृदामन्येषां च महात्मनाम् ।</s-l><s-l>यदि शक्या विजेतुं ते तन्ममाचक्ष्व मातुल ॥ १७ ॥</s-l></s-lg><s-lg><s-l> शकुनिरुवाच ।</s-l><s-l>द्यूतप्रियश्च कौन्तेयो न च जानाति देवितुम् ।</s-l><s-l>समाहूतश्च राजेन्द्रो न शक्ष्यति निवर्तितुम् ॥ १८ ॥</s-l></s-lg><s-lg><s-l>देवने कुशलश्चाहं न मेऽस्ति सदृशो भुवि ।</s-l><s-l>त्रिषु लोकेषु कौन्तेयं तं त्वं द्यूते समाह्वय ॥ १९ ॥</s-l></s-lg><s-lg><s-l>तस्याक्षकुशलो राजन्नादास्येऽहमसंशयम् ।</s-l><s-l>राज्यं श्रियं च तां दीप्तां त्वदर्थं पुरुषर्षभ ॥ २० ॥</s-l></s-lg><s-lg><s-l>इदं तु सर्वं त्वं राज्ञे दुर्योधन निवेदय ।</s-l><s-l>अनुज्ञातस्तु ते पित्रा विजेष्ये तं न संशयः ॥ २१ ॥</s-l></s-lg><s-lg><s-l> दुर्योधन उवाच ।</s-l><s-l>त्वमेव कुरुमुख्याय धृतराष्ट्राय सौबल ।</s-l><s-l>निवेदय यथान्यायं नाहं शक्ष्ये निशंसितुम् ॥ २२ ॥</s-l></s-lg>