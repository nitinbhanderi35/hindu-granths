<s-lg><s-l> धृतराष्ट्र उवाच ।</s-l><s-l>कथं गच्छति कौन्तेयो धर्मराजो युधिष्ठिरः ।</s-l><s-l>भीमसेनः सव्यसाची माद्रीपुत्रौ च तावुभौ ॥ १ ॥</s-l></s-lg><s-lg><s-l>धौम्यश्चैव कथं क्षत्तर्द्रौपदी वा तपस्विनी ।</s-l><s-l>श्रोतुमिच्छाम्यहं सर्वं तेषामङ्गविचेष्टितम् ॥ २ ॥</s-l></s-lg><s-lg><s-l> विदुर उवाच ।</s-l><s-l>वस्त्रेण संवृत्य मुखं कुन्तीपुत्रो युधिष्ठिरः ।</s-l><s-l>बाहू विशालौ कृत्वा तु भीमो गच्छति पाण्डवः ॥ ३ ॥</s-l></s-lg><s-lg><s-l>सिकता वपन्सव्यसाची राजानमनुगच्छति ।</s-l><s-l>माद्रीपुत्रः सहदेवो मुखमालिप्य गच्छति ॥ ४ ॥</s-l></s-lg><s-lg><s-l>पांसूपलिप्तसर्वाङ्गो नकुलश्चित्तविह्वलः ।</s-l><s-l>दर्शनीयतमो लोके राजानमनुगच्छति ॥ ५ ॥</s-l></s-lg><s-lg><s-l>कृष्णा केशैः प्रतिच्छाद्य मुखमायतलोचना ।</s-l><s-l>दर्शनीया प्ररुदती राजानमनुगच्छति ॥ ६ ॥</s-l></s-lg><s-lg><s-l>धौम्यो याम्यानि सामानि रौद्राणि च विशां पते ।</s-l><s-l>गायन्गच्छति मार्गेषु कुशानादाय पाणिना ॥ ७ ॥</s-l></s-lg><s-lg><s-l> धृतराष्ट्र उवाच ।</s-l><s-l>विविधानीह रूपाणि कृत्वा गच्छन्ति पाण्डवाः ।</s-l><s-l>तन्ममाचक्ष्व विदुर कस्मादेवं व्रजन्ति ते ॥ ८ ॥</s-l></s-lg><s-lg><s-l> विदुर उवाच ।</s-l><s-l>निकृतस्यापि ते पुत्रैर्हृते राज्ये धनेषु च ।</s-l><s-l>न धर्माच्चलते बुद्धिर्धर्मराजस्य धीमतः ॥ ९ ॥</s-l></s-lg><s-lg><s-l>योऽसौ राजा घृणी नित्यं धार्तराष्ट्रेषु भारत ।</s-l><s-l>निकृत्या क्रोधसंतप्तो नोन्मीलयति लोचने ॥ १० ॥</s-l></s-lg><s-lg><s-l>नाहं जनं निर्दहेयं दृष्ट्वा घोरेण चक्षुषा ।</s-l><s-l>स पिधाय मुखं राजा तस्माद्गच्छति पाण्डवः ॥ ११ ॥</s-l></s-lg><s-lg><s-l>यथा च भीमो व्रजति तन्मे निगदतः शृणु ।</s-l><s-l>बाह्वोर्बले नास्ति समो ममेति भरतर्षभ ॥ १२ ॥</s-l></s-lg><s-lg><s-l>बाहू विशालौ कृत्वा तु तेन भीमोऽपि गच्छति ।</s-l><s-l>बाहू दर्शयमानो हि बाहुद्रविणदर्पितः ।</s-l><s-l>चिकीर्षन्कर्म शत्रुभ्यो बाहुद्रव्यानुरूपतः ॥ १३ ॥</s-l></s-lg><s-lg><s-l>प्रदिशञ्शरसंपातान्कुन्तीपुत्रोऽर्जुनस्तदा ।</s-l><s-l>सिकता वपन्सव्यसाची राजानमनुगच्छति ॥ १४ ॥</s-l></s-lg><s-lg><s-l>असक्ताः सिकतास्तस्य यथा संप्रति भारत ।</s-l><s-l>असक्तं शरवर्षाणि तथा मोक्ष्यति शत्रुषु ॥ १५ ॥</s-l></s-lg><s-lg><s-l>न मे कश्चिद्विजानीयान्मुखमद्येति भारत ।</s-l><s-l>मुखमालिप्य तेनासौ सहदेवोऽपि गच्छति ॥ १६ ॥</s-l></s-lg><s-lg><s-l>नाहं मनांस्याददेयं मार्गे स्त्रीणामिति प्रभो ।</s-l><s-l>पांसूपचितसर्वाङ्गो नकुलस्तेन गच्छति ॥ १७ ॥</s-l></s-lg><s-lg><s-l>एकवस्त्रा तु रुदती मुक्तकेशी रजस्वला ।</s-l><s-l>शोणिताक्तार्द्रवसना द्रौपदी वाक्यमब्रवीत् ॥ १८ ॥</s-l></s-lg><s-lg><s-l>यत्कृतेऽहमिमां प्राप्ता तेषां वर्षे चतुर्दशे ।</s-l><s-l>हतपत्यो हतसुता हतबन्धुजनप्रियाः ॥ १९ ॥</s-l></s-lg><s-lg><s-l>बन्धुशोणितदिग्धाङ्ग्यो मुक्तकेश्यो रजस्वलाः ।</s-l><s-l>एवं कृतोदका नार्यः प्रवेक्ष्यन्ति गजाह्वयम् ॥ २० ॥</s-l></s-lg><s-lg><s-l>कृत्वा तु नैरृतान्दर्भान्धीरो धौम्यः पुरोहितः ।</s-l><s-l>सामानि गायन्याम्यानि पुरतो याति भारत ॥ २१ ॥</s-l></s-lg><s-lg><s-l>हतेषु भारतेष्वाजौ कुरूणां गुरवस्तदा ।</s-l><s-l>एवं सामानि गास्यन्तीत्युक्त्वा धौम्योऽपि गच्छति ॥ २२ ॥</s-l></s-lg><s-lg><s-l>हा हा गच्छन्ति नो नाथाः समवेक्षध्वमीदृशम् ।</s-l><s-l>इति पौराः सुदुःखार्ताः क्रोशन्ति स्म समन्ततः ॥ २३ ॥</s-l></s-lg><s-lg><s-l>एवमाकारलिङ्गैस्ते व्यवसायं मनोगतम् ।</s-l><s-l>कथयन्तः स्म कौन्तेया वनं जग्मुर्मनस्विनः ॥ २४ ॥</s-l></s-lg><s-lg><s-l>एवं तेषु नराग्र्येषु निर्यत्सु गजसाह्वयात् ।</s-l><s-l>अनभ्रे विद्युतश्चासन्भूमिश्च समकम्पत ॥ २५ ॥</s-l></s-lg><s-lg><s-l>राहुरग्रसदादित्यमपर्वणि विशां पते ।</s-l><s-l>उल्का चाप्यपसव्यं तु पुरं कृत्वा व्यशीर्यत ॥ २६ ॥</s-l></s-lg><s-lg><s-l>प्रव्याहरन्ति क्रव्यादा गृध्रगोमायुवायसाः ।</s-l><s-l>देवायतनचैत्येषु प्राकाराट्टालकेषु च ॥ २७ ॥</s-l></s-lg><s-lg><s-l>एवमेते महोत्पाता वनं गच्छति पाण्डवे ।</s-l><s-l>भारतानामभावाय राजन्दुर्मन्त्रिते तव ॥ २८ ॥</s-l></s-lg><s-lg><s-l>नारदश्च सभामध्ये कुरूणामग्रतः स्थितः ।</s-l><s-l>महर्षिभिः परिवृतो रौद्रं वाक्यमुवाच ह ॥ २९ ॥</s-l></s-lg><s-lg><s-l>इतश्चतुर्दशे वर्षे विनङ्क्ष्यन्तीह कौरवाः ।</s-l><s-l>दुर्योधनापराधेन भीमार्जुनबलेन च ॥ ३० ॥</s-l></s-lg><s-lg><s-l>इत्युक्त्वा दिवमाक्रम्य क्षिप्रमन्तरधीयत ।</s-l><s-l>ब्राह्मीं श्रियं सुविपुलां बिभ्रद्देवर्षिसत्तमः ॥ ३१ ॥</s-l></s-lg><s-lg><s-l>ततो दुर्योधनः कर्णः शकुनिश्चापि सौबलः ।</s-l><s-l>द्रोणं द्वीपममन्यन्त राज्यं चास्मै न्यवेदयन् ॥ ३२ ॥</s-l></s-lg><s-lg><s-l>अथाब्रवीत्ततो द्रोणो दुर्योधनममर्षणम् ।</s-l><s-l>दुःशासनं च कर्णं च सर्वानेव च भारतान् ॥ ३३ ॥</s-l></s-lg><s-lg><s-l>अवध्यान्पाण्डवानाहुर्देवपुत्रान्द्विजातयः ।</s-l><s-l>अहं तु शरणं प्राप्तान्वर्तमानो यथाबलम् ॥ ३४ ॥</s-l></s-lg><s-lg><s-l>गतान्सर्वात्मना भक्त्या धार्तराष्ट्रान्सराजकान् ।</s-l><s-l>नोत्सहे समभित्यक्तुं दैवमूलमतः परम् ॥ ३५ ॥</s-l></s-lg><s-lg><s-l>धर्मतः पाण्डुपुत्रा वै वनं गच्छन्ति निर्जिताः ।</s-l><s-l>ते च द्वादश वर्षाणि वने वत्स्यन्ति कौरवाः ॥ ३६ ॥</s-l></s-lg><s-lg><s-l>चरितब्रह्मचर्याश्च क्रोधामर्षवशानुगाः ।</s-l><s-l>वैरं प्रत्यानयिष्यन्ति मम दुःखाय पाण्डवाः ॥ ३७ ॥</s-l></s-lg><s-lg><s-l>मया तु भ्रंशितो राज्याद्द्रुपदः सखिविग्रहे ।</s-l><s-l>पुत्रार्थमयजत्क्रोधाद्वधाय मम भारत ॥ ३८ ॥</s-l></s-lg><s-lg><s-l>याजोपयाजतपसा पुत्रं लेभे स पावकात् ।</s-l><s-l>धृष्टद्युम्नं द्रौपदीं च वेदीमध्यात्सुमध्यमाम् ॥ ३९ ॥</s-l></s-lg><s-lg><s-l>ज्वालावर्णो देवदत्तो धनुष्मान्कवची शरी ।</s-l><s-l>मर्त्यधर्मतया तस्मादिति मां भयमाविशत् ॥ ४० ॥</s-l></s-lg><s-lg><s-l>गतो हि पक्षतां तेषां पार्षतः पुरुषर्षभः ।</s-l><s-l>सृष्टप्राणो भृशतरं तस्माद्योत्स्ये तवारिभिः ॥ ४१ ॥</s-l></s-lg><s-lg><s-l>मद्वधाय श्रुतो ह्येष लोके चाप्यतिविश्रुतः ।</s-l><s-l>नूनं सोऽयमनुप्राप्तस्त्वत्कृते कालपर्ययः ॥ ४२ ॥</s-l></s-lg><s-lg><s-l>त्वरिताः कुरुत श्रेयो नैतदेतावता कृतम् ।</s-l><s-l>मुहूर्तं सुखमेवैतत्तालच्छायेव हैमनी ॥ ४३ ॥</s-l></s-lg><s-lg><s-l>यजध्वं च महायज्ञैर्भोगानश्नीत दत्त च ।</s-l><s-l>इतश्चतुर्दशे वर्षे महत्प्राप्स्यथ वैशसम् ॥ ४४ ॥</s-l></s-lg><s-lg><s-l>दुर्योधन निशम्यैतत्प्रतिपद्य यथेच्छसि ।</s-l><s-l>साम वा पाण्डवेयेषु प्रयुङ्क्ष्व यदि मन्यसे ॥ ४५ ॥</s-l></s-lg><s-lg><s-l> वैशंपायन उवाच ।</s-l><s-l>द्रोणस्य वचनं श्रुत्वा धृतराष्ट्रोऽब्रवीदिदम् ।</s-l><s-l>सम्यगाह गुरुः क्षत्तरुपावर्तय पाण्डवान् ॥ ४६ ॥</s-l></s-lg><s-lg><s-l>यदि वा न निवर्तन्ते सत्कृता यान्तु पाण्डवाः ।</s-l><s-l>सशस्त्ररथपादाता भोगवन्तश्च पुत्रकाः ॥ ४७ ॥</s-l></s-lg>