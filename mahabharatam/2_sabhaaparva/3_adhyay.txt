<s-lg><s-l> वैशंपायन उवाच ।</s-l><s-l>अथाब्रवीन्मयः पार्थमर्जुनं जयतां वरम् ।</s-l><s-l>आपृच्छे त्वां गमिष्यामि क्षिप्रमेष्यामि चाप्यहम् ॥ १ ॥</s-l></s-lg><s-lg><s-l>उत्तरेण तु कैलासं मैनाकं पर्वतं प्रति ।</s-l><s-l>यक्ष्यमाणेषु सर्वेषु दानवेषु तदा मया ।</s-l><s-l>कृतं मणिमयं भाण्डं रम्यं बिन्दुसरः प्रति ॥ २ ॥</s-l></s-lg><s-lg><s-l>सभायां सत्यसंधस्य यदासीद्वृषपर्वणः ।</s-l><s-l>आगमिष्यामि तद्गृह्य यदि तिष्ठति भारत ॥ ३ ॥</s-l></s-lg><s-lg><s-l>ततः सभां करिष्यामि पाण्डवाय यशस्विने ।</s-l><s-l>मनःप्रह्लादिनीं चित्रां सर्वरत्नविभूषिताम् ॥ ४ ॥</s-l></s-lg><s-lg><s-l>अस्ति बिन्दुसरस्येव गदा श्रेष्ठा कुरूद्वह ।</s-l><s-l>निहिता यौवनाश्वेन राज्ञा हत्वा रणे रिपून् ।</s-l><s-l>सुवर्णबिन्दुभिश्चित्रा गुर्वी भारसहा दृढा ॥ ५ ॥</s-l></s-lg><s-lg><s-l>सा वै शतसहस्रस्य संमिता सर्वघातिनी ।</s-l><s-l>अनुरूपा च भीमस्य गाण्डीवं भवतो यथा ॥ ६ ॥</s-l></s-lg><s-lg><s-l>वारुणश्च महाशङ्खो देवदत्तः सुघोषवान् ।</s-l><s-l>सर्वमेतत्प्रदास्यामि भवते नात्र संशयः ।</s-l><s-l>इत्युक्त्वा सोऽसुरः पार्थं प्रागुदीचीमगाद्दिशम् ॥ ७ ॥</s-l></s-lg><s-lg><s-l>उत्तरेण तु कैलासं मैनाकं पर्वतं प्रति ।</s-l><s-l>हिरण्यशृङ्गो भगवान्महामणिमयो गिरिः ॥ ८ ॥</s-l></s-lg><s-lg><s-l>रम्यं बिन्दुसरो नाम यत्र राजा भगीरथः ।</s-l><s-l>दृष्ट्वा भागीरथीं गङ्गामुवास बहुलाः समाः ॥ ९ ॥</s-l></s-lg><s-lg><s-l>यत्रेष्ट्वा सर्वभूतानामीश्वरेण महात्मना ।</s-l><s-l>आहृताः क्रतवो मुख्याः शतं भरतसत्तम ॥ १० ॥</s-l></s-lg><s-lg><s-l>यत्र यूपा मणिमयाश्चित्याश्चापि हिरण्मयाः ।</s-l><s-l>शोभार्थं विहितास्तत्र न तु दृष्टान्ततः कृताः ॥ ११ ॥</s-l></s-lg><s-lg><s-l>यत्रेष्ट्वा स गतः सिद्धिं सहस्राक्षः शचीपतिः ।</s-l><s-l>यत्र भूतपतिः सृष्ट्वा सर्वलोकान्सनातनः ।</s-l><s-l>उपास्यते तिग्मतेजा वृतो भूतैः सहस्रशः ॥ १२ ॥</s-l></s-lg><s-lg><s-l>नरनारायणौ ब्रह्मा यमः स्थाणुश्च पञ्चमः ।</s-l><s-l>उपासते यत्र सत्रं सहस्रयुगपर्यये ॥ १३ ॥</s-l></s-lg><s-lg><s-l>यत्रेष्टं वासुदेवेन सत्रैर्वर्षसहस्रकैः ।</s-l><s-l>श्रद्दधानेन सततं शिष्टसंप्रतिपत्तये ॥ १४ ॥</s-l></s-lg><s-lg><s-l>सुवर्णमालिनो यूपाश्चित्याश्चाप्यतिभास्वराः ।</s-l><s-l>ददौ यत्र सहस्राणि प्रयुतानि च केशवः ॥ १५ ॥</s-l></s-lg><s-lg><s-l>तत्र गत्वा स जग्राह गदां शङ्खं च भारत ।</s-l><s-l>स्फाटिकं च सभाद्रव्यं यदासीद्वृषपर्वणः ।</s-l><s-l>किंकरैः सह रक्षोभिरगृह्णात्सर्वमेव तत् ॥ १६ ॥</s-l></s-lg><s-lg><s-l>तदाहृत्य तु तां चक्रे सोऽसुरोऽप्रतिमां सभाम् ।</s-l><s-l>विश्रुतां त्रिषु लोकेषु दिव्यां मणिमयीं शुभाम् ॥ १७ ॥</s-l></s-lg><s-lg><s-l>गदां च भीमसेनाय प्रवरां प्रददौ तदा ।</s-l><s-l>देवदत्तं च पार्थाय ददौ शङ्खमनुत्तमम् ॥ १८ ॥</s-l></s-lg><s-lg><s-l>सभा तु सा महाराज शातकुम्भमयद्रुमा ।</s-l><s-l>दश किष्कुसहस्राणि समन्तादायताभवत् ॥ १९ ॥</s-l></s-lg><s-lg><s-l>यथा वह्नेर्यथार्कस्य सोमस्य च यथैव सा ।</s-l><s-l>भ्राजमाना तथा दिव्या बभार परमं वपुः ॥ २० ॥</s-l></s-lg><s-lg><s-l>प्रतिघ्नतीव प्रभया प्रभामर्कस्य भास्वराम् ।</s-l><s-l>प्रबभौ ज्वलमानेव दिव्या दिव्येन वर्चसा ॥ २१ ॥</s-l></s-lg><s-lg><s-l>नगमेघप्रतीकाशा दिवमावृत्य विष्ठिता ।</s-l><s-l>आयता विपुला श्लक्ष्णा विपाप्मा विगतक्लमा ॥ २२ ॥</s-l></s-lg><s-lg><s-l>उत्तमद्रव्यसंपन्ना मणिप्राकारमालिनी ।</s-l><s-l>बहुरत्ना बहुधना सुकृता विश्वकर्मणा ॥ २३ ॥</s-l></s-lg><s-lg><s-l>न दाशार्ही सुधर्मा वा ब्रह्मणो वापि तादृशी ।</s-l><s-l>आसीद्रूपेण संपन्ना यां चक्रेऽप्रतिमां मयः ॥ २४ ॥</s-l></s-lg><s-lg><s-l>तां स्म तत्र मयेनोक्ता रक्षन्ति च वहन्ति च ।</s-l><s-l>सभामष्टौ सहस्राणि किंकरा नाम राक्षसाः ॥ २५ ॥</s-l></s-lg><s-lg><s-l>अन्तरिक्षचरा घोरा महाकाया महाबलाः ।</s-l><s-l>रक्ताक्षाः पिङ्गलाक्षाश्च शुक्तिकर्णाः प्रहारिणः ॥ २६ ॥</s-l></s-lg><s-lg><s-l>तस्यां सभायां नलिनीं चकाराप्रतिमां मयः ।</s-l><s-l>वैडूर्यपत्रविततां मणिनालमयाम्बुजाम् ॥ २७ ॥</s-l></s-lg><s-lg><s-l>पद्मसौगन्धिकवतीं नानाद्विजगणायुताम् ।</s-l><s-l>पुष्पितैः पङ्कजैश्चित्रां कूर्ममत्स्यैश्च शोभिताम् ॥ २८ ॥</s-l></s-lg><s-lg><s-l>सूपतीर्थामकलुषां सर्वर्तुसलिलां शुभाम् ।</s-l><s-l>मारुतेनैव चोद्धूतैर्मुक्ताबिन्दुभिराचिताम् ॥ २९ ॥</s-l></s-lg><s-lg><s-l>मणिरत्नचितां तां तु केचिदभ्येत्य पार्थिवाः ।</s-l><s-l>दृष्ट्वापि नाभ्यजानन्त तेऽज्ञानात्प्रपतन्त्युत ॥ ३० ॥</s-l></s-lg><s-lg><s-l>तां सभामभितो नित्यं पुष्पवन्तो महाद्रुमाः ।</s-l><s-l>आसन्नानाविधा नीलाः शीतच्छाया मनोरमाः ॥ ३१ ॥</s-l></s-lg><s-lg><s-l>काननानि सुगन्धीनि पुष्करिण्यश्च सर्वशः ।</s-l><s-l>हंसकारण्डवयुताश्चक्रवाकोपशोभिताः ॥ ३२ ॥</s-l></s-lg><s-lg><s-l>जलजानां च माल्यानां स्थलजानां च सर्वशः ।</s-l><s-l>मारुतो गन्धमादाय पाण्डवान्स्म निषेवते ॥ ३३ ॥</s-l></s-lg><s-lg><s-l>ईदृशीं तां सभां कृत्वा मासैः परिचतुर्दशैः ।</s-l><s-l>निष्ठितां धर्मराजाय मयो राज्ञे न्यवेदयत् ॥ ३४ ॥</s-l></s-lg>