<s-lg><s-l> वैशंपायन उवाच ।</s-l><s-l>वसन्दुर्योधनस्तस्यां सभायां भरतर्षभ ।</s-l><s-l>शनैर्ददर्श तां सर्वां सभां शकुनिना सह ॥ १ ॥</s-l></s-lg><s-lg><s-l>तस्यां दिव्यानभिप्रायान्ददर्श कुरुनन्दनः ।</s-l><s-l>न दृष्टपूर्वा ये तेन नगरे नागसाह्वये ॥ २ ॥</s-l></s-lg><s-lg><s-l>स कदाचित्सभामध्ये धार्तराष्ट्रो महीपतिः ।</s-l><s-l>स्फाटिकं तलमासाद्य जलमित्यभिशङ्कया ॥ ३ ॥</s-l></s-lg><s-lg><s-l>स्ववस्त्रोत्कर्षणं राजा कृतवान्बुद्धिमोहितः ।</s-l><s-l>दुर्मना विमुखश्चैव परिचक्राम तां सभाम् ॥ ४ ॥</s-l></s-lg><s-lg><s-l>ततः स्फाटिकतोयां वै स्फाटिकाम्बुजशोभिताम् ।</s-l><s-l>वापीं मत्वा स्थलमिति सवासाः प्रापतज्जले ॥ ५ ॥</s-l></s-lg><s-lg><s-l>जले निपतितं दृष्ट्वा किंकरा जहसुर्भृशम् ।</s-l><s-l>वासांसि च शुभान्यस्मै प्रददू राजशासनात् ॥ ६ ॥</s-l></s-lg><s-lg><s-l>तथागतं तु तं दृष्ट्वा भीमसेनो महाबलः ।</s-l><s-l>अर्जुनश्च यमौ चोभौ सर्वे ते प्राहसंस्तदा ॥ ७ ॥</s-l></s-lg><s-lg><s-l>नामर्षयत्ततस्तेषामवहासममर्षणः ।</s-l><s-l>आकारं रक्षमाणस्तु न स तान्समुदैक्षत ॥ ८ ॥</s-l></s-lg><s-lg><s-l>पुनर्वसनमुत्क्षिप्य प्रतरिष्यन्निव स्थलम् ।</s-l><s-l>आरुरोह ततः सर्वे जहसुस्ते पुनर्जनाः ॥ ९ ॥</s-l></s-lg><s-lg><s-l>द्वारं च विवृताकारं ललाटेन समाहनत् ।</s-l><s-l>संवृतं चेति मन्वानो द्वारदेशादुपारमत् ॥ १० ॥</s-l></s-lg><s-lg><s-l>एवं प्रलम्भान्विविधान्प्राप्य तत्र विशां पते ।</s-l><s-l>पाण्डवेयाभ्यनुज्ञातस्ततो दुर्योधनो नृपः ॥ ११ ॥</s-l></s-lg><s-lg><s-l>अप्रहृष्टेन मनसा राजसूये महाक्रतौ ।</s-l><s-l>प्रेक्ष्य तामद्भुतामृद्धिं जगाम गजसाह्वयम् ॥ १२ ॥</s-l></s-lg><s-lg><s-l>पाण्डवश्रीप्रतप्तस्य ध्यानग्लानस्य गच्छतः ।</s-l><s-l>दुर्योधनस्य नृपतेः पापा मतिरजायत ॥ १३ ॥</s-l></s-lg><s-lg><s-l>पार्थान्सुमनसो दृष्ट्वा पार्थिवांश्च वशानुगान् ।</s-l><s-l>कृत्स्नं चापि हितं लोकमाकुमारं कुरूद्वह ॥ १४ ॥</s-l></s-lg><s-lg><s-l>महिमानं परं चापि पाण्डवानां महात्मनाम् ।</s-l><s-l>दुर्योधनो धार्तराष्ट्रो विवर्णः समपद्यत ॥ १५ ॥</s-l></s-lg><s-lg><s-l>स तु गच्छन्ननेकाग्रः सभामेवानुचिन्तयन् ।</s-l><s-l>श्रियं च तामनुपमां धर्मराजस्य धीमतः ॥ १६ ॥</s-l></s-lg><s-lg><s-l>प्रमत्तो धृतराष्ट्रस्य पुत्रो दुर्योधनस्तदा ।</s-l><s-l>नाभ्यभाषत्सुबलजं भाषमाणं पुनः पुनः ॥ १७ ॥</s-l></s-lg><s-lg><s-l>अनेकाग्रं तु तं दृष्ट्वा शकुनिः प्रत्यभाषत ।</s-l><s-l>दुर्योधन कुतोमूलं निःश्वसन्निव गच्छसि ॥ १८ ॥</s-l></s-lg><s-lg><s-l> दुर्योधन उवाच ।</s-l><s-l>दृष्ट्वेमां पृथिवीं कृत्स्नां युधिष्ठिरवशानुगाम् ।</s-l><s-l>जितामस्त्रप्रतापेन श्वेताश्वस्य महात्मनः ॥ १९ ॥</s-l></s-lg><s-lg><s-l>तं च यज्ञं तथाभूतं दृष्ट्वा पार्थस्य मातुल ।</s-l><s-l>यथा शक्रस्य देवेषु तथाभूतं महाद्युते ॥ २० ॥</s-l></s-lg><s-lg><s-l>अमर्षेण सुसंपूर्णो दह्यमानो दिवानिशम् ।</s-l><s-l>शुचिशुक्रागमे काले शुष्ये तोयमिवाल्पकम् ॥ २१ ॥</s-l></s-lg><s-lg><s-l>पश्य सात्वतमुख्येन शिशुपालं निपातितम् ।</s-l><s-l>न च तत्र पुमानासीत्कश्चित्तस्य पदानुगः ॥ २२ ॥</s-l></s-lg><s-lg><s-l>दह्यमाना हि राजानः पाण्डवोत्थेन वह्निना ।</s-l><s-l>क्षान्तवन्तोऽपराधं तं को हि तं क्षन्तुमर्हति ॥ २३ ॥</s-l></s-lg><s-lg><s-l>वासुदेवेन तत्कर्म तथायुक्तं महत्कृतम् ।</s-l><s-l>सिद्धं च पाण्डवेयानां प्रतापेन महात्मनाम् ॥ २४ ॥</s-l></s-lg><s-lg><s-l>तथा हि रत्नान्यादाय विविधानि नृपा नृपम् ।</s-l><s-l>उपतिष्ठन्ति कौन्तेयं वैश्या इव करप्रदाः ॥ २५ ॥</s-l></s-lg><s-lg><s-l>श्रियं तथाविधां दृष्ट्वा ज्वलन्तीमिव पाण्डवे ।</s-l><s-l>अमर्षवशमापन्नो दह्येऽहमतथोचितः ॥ २६ ॥</s-l></s-lg><s-lg><s-l>वह्निमेव प्रवेक्ष्यामि भक्षयिष्यामि वा विषम् ।</s-l><s-l>अपो वापि प्रवेक्ष्यामि न हि शक्ष्यामि जीवितुम् ॥ २७ ॥</s-l></s-lg><s-lg><s-l>को हि नाम पुमाँल्लोके मर्षयिष्यति सत्त्ववान् ।</s-l><s-l>सपत्नानृध्यतो दृष्ट्वा हानिमात्मन एव च ॥ २८ ॥</s-l></s-lg><s-lg><s-l>सोऽहं न स्त्री न चाप्यस्त्री न पुमान्नापुमानपि ।</s-l><s-l>योऽहं तां मर्षयाम्यद्य तादृशीं श्रियमागताम् ॥ २९ ॥</s-l></s-lg><s-lg><s-l>ईश्वरत्वं पृथिव्याश्च वसुमत्तां च तादृशीम् ।</s-l><s-l>यज्ञं च तादृशं दृष्ट्वा मादृशः को न संज्वरेत् ॥ ३० ॥</s-l></s-lg><s-lg><s-l>अशक्तश्चैक एवाहं तामाहर्तुं नृपश्रियम् ।</s-l><s-l>सहायांश्च न पश्यामि तेन मृत्युं विचिन्तये ॥ ३१ ॥</s-l></s-lg><s-lg><s-l>दैवमेव परं मन्ये पौरुषं तु निरर्थकम् ।</s-l><s-l>दृष्ट्वा कुन्तीसुते शुभ्रां श्रियं तामाहृतां तथा ॥ ३२ ॥</s-l></s-lg><s-lg><s-l>कृतो यत्नो मया पूर्वं विनाशे तस्य सौबल ।</s-l><s-l>तच्च सर्वमतिक्रम्य स वृद्धोऽप्स्विव पङ्कजम् ॥ ३३ ॥</s-l></s-lg><s-lg><s-l>तेन दैवं परं मन्ये पौरुषं तु निरर्थकम् ।</s-l><s-l>धार्तराष्ट्रा हि हीयन्ते पार्था वर्धन्ति नित्यशः ॥ ३४ ॥</s-l></s-lg><s-lg><s-l>सोऽहं श्रियं च तां दृष्ट्वा सभां तां च तथाविधाम् ।</s-l><s-l>रक्षिभिश्चावहासं तं परितप्ये यथाग्निना ॥ ३५ ॥</s-l></s-lg><s-lg><s-l>स मामभ्यनुजानीहि मातुलाद्य सुदुःखितम् ।</s-l><s-l>अमर्षं च समाविष्टं धृतराष्ट्रे निवेदय ॥ ३६ ॥</s-l></s-lg>