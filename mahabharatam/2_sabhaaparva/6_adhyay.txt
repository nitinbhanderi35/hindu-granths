<s-lg><s-l> वैशंपायन उवाच ।</s-l><s-l>संपूज्याथाभ्यनुज्ञातो महर्षेर्वचनात्परम् ।</s-l><s-l>प्रत्युवाचानुपूर्व्येण धर्मराजो युधिष्ठिरः ॥ १ ॥</s-l></s-lg><s-lg><s-l>भगवन्न्याय्यमाहैतं यथावद्धर्मनिश्चयम् ।</s-l><s-l>यथाशक्ति यथान्यायं क्रियतेऽयं विधिर्मया ॥ २ ॥</s-l></s-lg><s-lg><s-l>राजभिर्यद्यथा कार्यं पुरा तत्तन्न संशयः ।</s-l><s-l>यथान्यायोपनीतार्थं कृतं हेतुमदर्थवत् ॥ ३ ॥</s-l></s-lg><s-lg><s-l>वयं तु सत्पथं तेषां यातुमिच्छामहे प्रभो ।</s-l><s-l>न तु शक्यं तथा गन्तुं यथा तैर्नियतात्मभिः ॥ ४ ॥</s-l></s-lg><s-lg><s-l>एवमुक्त्वा स धर्मात्मा वाक्यं तदभिपूज्य च ।</s-l><s-l>मुहूर्तात्प्राप्तकालं च दृष्ट्वा लोकचरं मुनिम् ॥ ५ ॥</s-l></s-lg><s-lg><s-l>नारदं स्वस्थमासीनमुपासीनो युधिष्ठिरः ।</s-l><s-l>अपृच्छत्पाण्डवस्तत्र राजमध्ये महामतिः ॥ ६ ॥</s-l></s-lg><s-lg><s-l>भवान्संचरते लोकान्सदा नानाविधान्बहून् ।</s-l><s-l>ब्रह्मणा निर्मितान्पूर्वं प्रेक्षमाणो मनोजवः ॥ ७ ॥</s-l></s-lg><s-lg><s-l>ईदृशी भवता काचिद्दृष्टपूर्वा सभा क्वचित् ।</s-l><s-l>इतो वा श्रेयसी ब्रह्मंस्तन्ममाचक्ष्व पृच्छतः ॥ ८ ॥</s-l></s-lg><s-lg><s-l>तच्छ्रुत्वा नारदस्तस्य धर्मराजस्य भाषितम् ।</s-l><s-l>पाण्डवं प्रत्युवाचेदं स्मयन्मधुरया गिरा ॥ ९ ॥</s-l></s-lg><s-lg><s-l>मानुषेषु न मे तात दृष्टपूर्वा न च श्रुता ।</s-l><s-l>सभा मणिमयी राजन्यथेयं तव भारत ॥ १० ॥</s-l></s-lg><s-lg><s-l>सभां तु पितृराजस्य वरुणस्य च धीमतः ।</s-l><s-l>कथयिष्ये तथेन्द्रस्य कैलासनिलयस्य च ॥ ११ ॥</s-l></s-lg><s-lg><s-l>ब्रह्मणश्च सभां दिव्यां कथयिष्ये गतक्लमाम् ।</s-l><s-l>यदि ते श्रवणे बुद्धिर्वर्तते भरतर्षभ ॥ १२ ॥</s-l></s-lg><s-lg><s-l>नारदेनैवमुक्तस्तु धर्मराजो युधिष्ठिरः ।</s-l><s-l>प्राञ्जलिर्भ्रातृभिः सार्धं तैश्च सर्वैर्नृपैर्वृतः ॥ १३ ॥</s-l></s-lg><s-lg><s-l>नारदं प्रत्युवाचेदं धर्मराजो महामनाः ।</s-l><s-l>सभाः कथय ताः सर्वाः श्रोतुमिच्छामहे वयम् ॥ १४ ॥</s-l></s-lg><s-lg><s-l>किंद्रव्यास्ताः सभा ब्रह्मन्किंविस्ताराः किमायताः ।</s-l><s-l>पितामहं च के तस्यां सभायां पर्युपासते ॥ १५ ॥</s-l></s-lg><s-lg><s-l>वासवं देवराजं च यमं वैवस्वतं च के ।</s-l><s-l>वरुणं च कुबेरं च सभायां पर्युपासते ॥ १६ ॥</s-l></s-lg><s-lg><s-l>एतत्सर्वं यथातत्त्वं देवर्षे वदतस्तव ।</s-l><s-l>श्रोतुमिच्छाम सहिताः परं कौतूहलं हि नः ॥ १७ ॥</s-l></s-lg><s-lg><s-l>एवमुक्तः पाण्डवेन नारदः प्रत्युवाच तम् ।</s-l><s-l>क्रमेण राजन्दिव्यास्ताः श्रूयन्तामिह नः सभाः ॥ १८ ॥</s-l></s-lg>