<s-lg><s-l> नारद उवाच ।</s-l><s-l>युधिष्ठिर सभा दिव्या वरुणस्य सितप्रभा ।</s-l><s-l>प्रमाणेन यथा याम्या शुभप्राकारतोरणा ॥ १ ॥</s-l></s-lg><s-lg><s-l>अन्तःसलिलमास्थाय विहिता विश्वकर्मणा ।</s-l><s-l>दिव्यरत्नमयैर्वृक्षैः फलपुष्पप्रदैर्युता ॥ २ ॥</s-l></s-lg><s-lg><s-l>नीलपीतासितश्यामैः सितैर्लोहितकैरपि ।</s-l><s-l>अवतानैस्तथा गुल्मैः पुष्पमञ्जरिधारिभिः ॥ ३ ॥</s-l></s-lg><s-lg><s-l>तथा शकुनयस्तस्यां नानारूपा मृदुस्वराः ।</s-l><s-l>अनिर्देश्या वपुष्मन्तः शतशोऽथ सहस्रशः ॥ ४ ॥</s-l></s-lg><s-lg><s-l>सा सभा सुखसंस्पर्शा न शीता न च घर्मदा ।</s-l><s-l>वेश्मासनवती रम्या सिता वरुणपालिता ॥ ५ ॥</s-l></s-lg><s-lg><s-l>यस्यामास्ते स वरुणो वारुण्या सह भारत ।</s-l><s-l>दिव्यरत्नाम्बरधरो भूषणैरुपशोभितः ॥ ६ ॥</s-l></s-lg><s-lg><s-l>स्रग्विणो भूषिताश्चापि दिव्यमाल्यानुकर्षिणः ।</s-l><s-l>आदित्यास्तत्र वरुणं जलेश्वरमुपासते ॥ ७ ॥</s-l></s-lg><s-lg><s-l>वासुकिस्तक्षकश्चैव नागश्चैरावतस्तथा ।</s-l><s-l>कृष्णश्च लोहितश्चैव पद्मश्चित्रश्च वीर्यवान् ॥ ८ ॥</s-l></s-lg><s-lg><s-l>कम्बलाश्वतरौ नागौ धृतराष्ट्रबलाहकौ ।</s-l><s-l>मणिमान्कुण्डलधरः कर्कोटकधनंजयौ ॥ ९ ॥</s-l></s-lg><s-lg><s-l>प्रह्लादो मूषिकादश्च तथैव जनमेजयः ।</s-l><s-l>पताकिनो मण्डलिनः फणवन्तश्च सर्वशः ॥ १० ॥</s-l></s-lg><s-lg><s-l>एते चान्ये च बहवः सर्पास्तस्यां युधिष्ठिर ।</s-l><s-l>उपासते महात्मानं वरुणं विगतक्लमाः ॥ ११ ॥</s-l></s-lg><s-lg><s-l>बलिर्वैरोचनो राजा नरकः पृथिवींजयः ।</s-l><s-l>प्रह्लादो विप्रचित्तिश्च कालखञ्जाश्च सर्वशः ॥ १२ ॥</s-l></s-lg><s-lg><s-l>सुहनुर्दुर्मुखः शङ्खः सुमनाः सुमतिः स्वनः ।</s-l><s-l>घटोदरो महापार्श्वः क्रथनः पिठरस्तथा ॥ १३ ॥</s-l></s-lg><s-lg><s-l>विश्वरूपः सुरूपश्च विरूपोऽथ महाशिराः ।</s-l><s-l>दशग्रीवश्च वाली च मेघवासा दशावरः ॥ १४ ॥</s-l></s-lg><s-lg><s-l>कैटभो विटटूतश्च संह्रादश्चेन्द्रतापनः ।</s-l><s-l>दैत्यदानवसंघाश्च सर्वे रुचिरकुण्डलाः ॥ १५ ॥</s-l></s-lg><s-lg><s-l>स्रग्विणो मौलिनः सर्वे तथा दिव्यपरिच्छदाः ।</s-l><s-l>सर्वे लब्धवराः शूराः सर्वे विगतमृत्यवः ॥ १६ ॥</s-l></s-lg><s-lg><s-l>ते तस्यां वरुणं देवं धर्मपाशस्थिताः सदा ।</s-l><s-l>उपासते महात्मानं सर्वे सुचरितव्रताः ॥ १७ ॥</s-l></s-lg><s-lg><s-l>तथा समुद्राश्चत्वारो नदी भागीरथी च या ।</s-l><s-l>कालिन्दी विदिशा वेण्णा नर्मदा वेगवाहिनी ॥ १८ ॥</s-l></s-lg><s-lg><s-l>विपाशा च शतद्रुश्च चन्द्रभागा सरस्वती ।</s-l><s-l>इरावती वितस्ता च सिन्धुर्देवनदस्तथा ॥ १९ ॥</s-l></s-lg><s-lg><s-l>गोदावरी कृष्णवेण्णा कावेरी च सरिद्वरा ।</s-l><s-l>एताश्चान्याश्च सरितस्तीर्थानि च सरांसि च ॥ २० ॥</s-l></s-lg><s-lg><s-l>कूपाश्च सप्रस्रवणा देहवन्तो युधिष्ठिर ।</s-l><s-l>पल्वलानि तडागानि देहवन्त्यथ भारत ॥ २१ ॥</s-l></s-lg><s-lg><s-l>दिशस्तथा मही चैव तथा सर्वे महीधराः ।</s-l><s-l>उपासते महात्मानं सर्वे जलचरास्तथा ॥ २२ ॥</s-l></s-lg><s-lg><s-l>गीतवादित्रवन्तश्च गन्धर्वाप्सरसां गणाः ।</s-l><s-l>स्तुवन्तो वरुणं तस्यां सर्व एव समासते ॥ २३ ॥</s-l></s-lg><s-lg><s-l>महीधरा रत्नवन्तो रसा येषु प्रतिष्ठिताः ।</s-l><s-l>सर्वे विग्रहवन्तस्ते तमीश्वरमुपासते ॥ २४ ॥</s-l></s-lg><s-lg><s-l>एषा मया संपतता वारुणी भरतर्षभ ।</s-l><s-l>दृष्टपूर्वा सभा रम्या कुबेरस्य सभां शृणु ॥ २५ ॥</s-l></s-lg>