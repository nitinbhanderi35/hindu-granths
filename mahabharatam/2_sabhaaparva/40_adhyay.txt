<s-lg><s-l> भीष्म उवाच ।</s-l><s-l>चेदिराजकुले जातस्त्र्यक्ष एष चतुर्भुजः ।</s-l><s-l>रासभारावसदृशं रुराव च ननाद च ॥ १ ॥</s-l></s-lg><s-lg><s-l>तेनास्य मातापितरौ त्रेसतुस्तौ सबान्धवौ ।</s-l><s-l>वैकृतं तच्च तौ दृष्ट्वा त्यागाय कुरुतां मतिम् ॥ २ ॥</s-l></s-lg><s-lg><s-l>ततः सभार्यं नृपतिं सामात्यं सपुरोहितम् ।</s-l><s-l>चिन्तासंमूढहृदयं वागुवाचाशरीरिणी ॥ ३ ॥</s-l></s-lg><s-lg><s-l>एष ते नृपते पुत्रः श्रीमाञ्जातो महाबलः ।</s-l><s-l>तस्मादस्मान्न भेतव्यमव्यग्रः पाहि वै शिशुम् ॥ ४ ॥</s-l></s-lg><s-lg><s-l>न चैवैतस्य मृत्युस्त्वं न कालः प्रत्युपस्थितः ।</s-l><s-l>मृत्युर्हन्तास्य शस्त्रेण स चोत्पन्नो नराधिप ॥ ५ ॥</s-l></s-lg><s-lg><s-l>संश्रुत्योदाहृतं वाक्यं भूतमन्तर्हितं ततः ।</s-l><s-l>पुत्रस्नेहाभिसंतप्ता जननी वाक्यमब्रवीत् ॥ ६ ॥</s-l></s-lg><s-lg><s-l>येनेदमीरितं वाक्यं ममैव तनयं प्रति ।</s-l><s-l>प्राञ्जलिस्तं नमस्यामि ब्रवीतु स पुनर्वचः ॥ ७ ॥</s-l></s-lg><s-lg><s-l>श्रोतुमिच्छामि पुत्रस्य कोऽस्य मृत्युर्भविष्यति ।</s-l><s-l>अन्तर्हितं ततो भूतमुवाचेदं पुनर्वचः ॥ ८ ॥</s-l></s-lg><s-lg><s-l>येनोत्सङ्गे गृहीतस्य भुजावभ्यधिकावुभौ ।</s-l><s-l>पतिष्यतः क्षितितले पञ्चशीर्षाविवोरगौ ॥ ९ ॥</s-l></s-lg><s-lg><s-l>तृतीयमेतद्बालस्य ललाटस्थं च लोचनम् ।</s-l><s-l>निमज्जिष्यति यं दृष्ट्वा सोऽस्य मृत्युर्भविष्यति ॥ १० ॥</s-l></s-lg><s-lg><s-l>त्र्यक्षं चतुर्भुजं श्रुत्वा तथा च समुदाहृतम् ।</s-l><s-l>धरण्यां पार्थिवाः सर्वे अभ्यगच्छन्दिदृक्षवः ॥ ११ ॥</s-l></s-lg><s-lg><s-l>तान्पूजयित्वा संप्राप्तान्यथार्हं स महीपतिः ।</s-l><s-l>एकैकस्य नृपस्याङ्के पुत्रमारोपयत्तदा ॥ १२ ॥</s-l></s-lg><s-lg><s-l>एवं राजसहस्राणां पृथक्त्वेन यथाक्रमम् ।</s-l><s-l>शिशुरङ्के समारूढो न तत्प्राप निदर्शनम् ॥ १३ ॥</s-l></s-lg><s-lg><s-l>ततश्चेदिपुरं प्राप्तौ संकर्षणजनार्दनौ ।</s-l><s-l>यादवौ यादवीं द्रष्टुं स्वसारं तां पितुस्तदा ॥ १४ ॥</s-l></s-lg><s-lg><s-l>अभिवाद्य यथान्यायं यथाज्येष्ठं नृपांश्च तान् ।</s-l><s-l>कुशलानामयं पृष्ट्वा निषण्णौ रामकेशवौ ॥ १५ ॥</s-l></s-lg><s-lg><s-l>अभ्यर्चितौ तदा वीरौ प्रीत्या चाभ्यधिकं ततः ।</s-l><s-l>पुत्रं दामोदरोत्सङ्गे देवी संन्यदधात्स्वयम् ॥ १६ ॥</s-l></s-lg><s-lg><s-l>न्यस्तमात्रस्य तस्याङ्के भुजावभ्यधिकावुभौ ।</s-l><s-l>पेततुस्तच्च नयनं निममज्ज ललाटजम् ॥ १७ ॥</s-l></s-lg><s-lg><s-l>तद्दृष्ट्वा व्यथिता त्रस्ता वरं कृष्णमयाचत ।</s-l><s-l>ददस्व मे वरं कृष्ण भयार्ताया महाभुज ॥ १८ ॥</s-l></s-lg><s-lg><s-l>त्वं ह्यार्तानां समाश्वासो भीतानामभयंकरः ।</s-l><s-l>पितृष्वसारं मा भैषीरित्युवाच जनार्दनः ॥ १९ ॥</s-l></s-lg><s-lg><s-l>ददानि कं वरं किं वा करवाणि पितृष्वसः ।</s-l><s-l>शक्यं वा यदि वाशक्यं करिष्यामि वचस्तव ॥ २० ॥</s-l></s-lg><s-lg><s-l>एवमुक्ता ततः कृष्णमब्रवीद्यदुनन्दनम् ।</s-l><s-l>शिशुपालस्यापराधान्क्षमेथास्त्वं महाबल ॥ २१ ॥</s-l></s-lg><s-lg><s-l> कृष्ण उवाच ।</s-l><s-l>अपराधशतं क्षाम्यं मया ह्यस्य पितृष्वसः ।</s-l><s-l>पुत्रस्य ते वधार्हाणां मा त्वं शोके मनः कृथाः ॥ २२ ॥</s-l></s-lg><s-lg><s-l> भीष्म उवाच ।</s-l><s-l>एवमेष नृपः पापः शिशुपालः सुमन्दधीः ।</s-l><s-l>त्वां समाह्वयते वीर गोविन्दवरदर्पितः ॥ २३ ॥</s-l></s-lg>