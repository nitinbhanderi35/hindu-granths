<s-lg><s-l> युधिष्ठिर उवाच ।</s-l><s-l>मत्तः कैतवकेनैव यज्जितोऽस्मि दुरोदरम् ।</s-l><s-l>शकुने हन्त दीव्यामो ग्लहमानाः सहस्रशः ॥ १ ॥</s-l></s-lg><s-lg><s-l>इमे निष्कसहस्रस्य कुण्डिनो भरिताः शतम् ।</s-l><s-l>कोशो हिरण्यमक्षय्यं जातरूपमनेकशः ।</s-l><s-l>एतद्राजन्धनं मह्यं तेन दीव्याम्यहं त्वया ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तः शकुनिः प्राह जितमित्येव तं नृपम् ॥ ३ ॥</s-l></s-lg><s-lg><s-l> युधिष्ठिर उवाच ।</s-l><s-l>अयं सहस्रसमितो वैयाघ्रः सुप्रवर्तितः ।</s-l><s-l>सुचक्रोपस्करः श्रीमान्किङ्किणीजालमण्डितः ॥ ४ ॥</s-l></s-lg><s-lg><s-l>संह्रादनो राजरथो य इहास्मानुपावहत् ।</s-l><s-l>जैत्रो रथवरः पुण्यो मेघसागरनिःस्वनः ॥ ५ ॥</s-l></s-lg><s-lg><s-l>अष्टौ यं कुररच्छायाः सदश्वा राष्ट्रसंमताः ।</s-l><s-l>वहन्ति नैषामुच्येत पदा भूमिमुपस्पृशन् ।</s-l><s-l>एतद्राजन्धनं मह्यं तेन दीव्याम्यहं त्वया ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ ७ ॥</s-l></s-lg><s-lg><s-l> युधिष्ठिर उवाच ।</s-l><s-l>सहस्रसंख्या नागा मे मत्तास्तिष्ठन्ति सौबल ।</s-l><s-l>हेमकक्षाः कृतापीडाः पद्मिनो हेममालिनः ॥ ८ ॥</s-l></s-lg><s-lg><s-l>सुदान्ता राजवहनाः सर्वशब्दक्षमा युधि ।</s-l><s-l>ईषादन्ता महाकायाः सर्वे चाष्टकरेणवः ॥ ९ ॥</s-l></s-lg><s-lg><s-l>सर्वे च पुरभेत्तारो नगमेघनिभा गजाः ।</s-l><s-l>एतद्राजन्धनं मह्यं तेन दीव्याम्यहं त्वया ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>तमेवंवादिनं पार्थं प्रहसन्निव सौबलः ।</s-l><s-l>जितमित्येव शकुनिर्युधिष्ठिरमभाषत ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>शतं दासीसहस्राणि तरुण्यो मे प्रभद्रिकाः ।</s-l><s-l>कम्बुकेयूरधारिण्यो निष्ककण्ठ्यः स्वलंकृताः ॥ १२ ॥</s-l></s-lg><s-lg><s-l>महार्हमाल्याभरणाः सुवस्त्राश्चन्दनोक्षिताः ।</s-l><s-l>मणीन्हेम च बिभ्रत्यः सर्वा वै सूक्ष्मवाससः ॥ १३ ॥</s-l></s-lg><s-lg><s-l>अनुसेवां चरन्तीमाः कुशला नृत्यसामसु ।</s-l><s-l>स्नातकानाममात्यानां राज्ञां च मम शासनात् ।</s-l><s-l>एतद्राजन्धनं मह्यं तेन दीव्याम्यहं त्वया ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ १५ ॥</s-l></s-lg><s-lg><s-l> युधिष्ठिर उवाच ।</s-l><s-l>एतावन्त्येव दासानां सहस्राण्युत सन्ति मे ।</s-l><s-l>प्रदक्षिणानुलोमाश्च प्रावारवसनाः सदा ॥ १६ ॥</s-l></s-lg><s-lg><s-l>प्राज्ञा मेधाविनो दक्षा युवानो मृष्टकुण्डलाः ।</s-l><s-l>पात्रीहस्ता दिवारात्रमतिथीन्भोजयन्त्युत ।</s-l><s-l>एतद्राजन्धनं मह्यं तेन दीव्याम्यहं त्वया ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>रथास्तावन्त एवेमे हेमभाण्डाः पताकिनः ।</s-l><s-l>हयैर्विनीतैः संपन्ना रथिभिश्चित्रयोधिभिः ॥ १९ ॥</s-l></s-lg><s-lg><s-l>एकैको यत्र लभते सहस्रपरमां भृतिम् ।</s-l><s-l>युध्यतोऽयुध्यतो वापि वेतनं मासकालिकम् ।</s-l><s-l>एतद्राजन्धनं मह्यं तेन दीव्याम्यहं त्वया ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>इत्येवमुक्ते पार्थेन कृतवैरो दुरात्मवान् ।</s-l><s-l>जितमित्येव शकुनिर्युधिष्ठिरमभाषत ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>अश्वांस्तित्तिरिकल्माषान्गान्धर्वान्हेममालिनः ।</s-l><s-l>ददौ चित्ररथस्तुष्टो यांस्तान्गाण्डीवधन्वने ।</s-l><s-l>एतद्राजन्धनं मह्यं तेन दीव्याम्यहं त्वया ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ २३ ॥</s-l></s-lg><s-lg><s-l> युधिष्ठिर उवाच ।</s-l><s-l>रथानां शकटानां च हयानां चायुतानि मे ।</s-l><s-l>युक्तानामेव तिष्ठन्ति वाहैरुच्चावचैर्वृताः ॥ २४ ॥</s-l></s-lg><s-lg><s-l>एवं वर्णस्य वर्णस्य समुच्चीय सहस्रशः ।</s-l><s-l>क्षीरं पिबन्तस्तिष्ठन्ति भुञ्जानाः शालितण्डुलान् ॥ २५ ॥</s-l></s-lg><s-lg><s-l>षष्टिस्तानि सहस्राणि सर्वे पृथुलवक्षसः ।</s-l><s-l>एतद्राजन्धनं मह्यं तेन दीव्याम्यहं त्वया ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ २७ ॥</s-l></s-lg><s-lg><s-l> युधिष्ठिर उवाच ।</s-l><s-l>ताम्रलोहैः परिवृता निधयो मे चतुःशताः ।</s-l><s-l>पञ्चद्रौणिक एकैकः सुवर्णस्याहतस्य वै ।</s-l><s-l>एतद्राजन्धनं मह्यं तेन दीव्याम्यहं त्वया ॥ २८ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ २९ ॥</s-l></s-lg>