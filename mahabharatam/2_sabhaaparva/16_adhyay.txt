<s-lg><s-l> वासुदेव उवाच ।</s-l><s-l>जातस्य भारते वंशे तथा कुन्त्याः सुतस्य च ।</s-l><s-l>या वै युक्ता मतिः सेयमर्जुनेन प्रदर्शिता ॥ १ ॥</s-l></s-lg><s-lg><s-l>न मृत्योः समयं विद्म रात्रौ वा यदि वा दिवा ।</s-l><s-l>न चापि कंचिदमरमयुद्धेनापि शुश्रुमः ॥ २ ॥</s-l></s-lg><s-lg><s-l>एतावदेव पुरुषैः कार्यं हृदयतोषणम् ।</s-l><s-l>नयेन विधिदृष्टेन यदुपक्रमते परान् ॥ ३ ॥</s-l></s-lg><s-lg><s-l>सुनयस्यानपायस्य संयुगे परमः क्रमः ।</s-l><s-l>संशयो जायते साम्ये साम्यं च न भवेद्द्वयोः ॥ ४ ॥</s-l></s-lg><s-lg><s-l>ते वयं नयमास्थाय शत्रुदेहसमीपगाः ।</s-l><s-l>कथमन्तं न गच्छेम वृक्षस्येव नदीरयाः ।</s-l><s-l>पररन्ध्रे पराक्रान्ताः स्वरन्ध्रावरणे स्थिताः ॥ ५ ॥</s-l></s-lg><s-lg><s-l>व्यूढानीकैरनुबलैर्नोपेयाद्बलवत्तरम् ।</s-l><s-l>इति बुद्धिमतां नीतिस्तन्ममापीह रोचते ॥ ६ ॥</s-l></s-lg><s-lg><s-l>अनवद्या ह्यसंबुद्धाः प्रविष्टाः शत्रुसद्म तत् ।</s-l><s-l>शत्रुदेहमुपाक्रम्य तं कामं प्राप्नुयामहे ॥ ७ ॥</s-l></s-lg><s-lg><s-l>एको ह्येव श्रियं नित्यं बिभर्ति पुरुषर्षभ ।</s-l><s-l>अन्तरात्मेव भूतानां तत्क्षये वै बलक्षयः ॥ ८ ॥</s-l></s-lg><s-lg><s-l>अथ चेत्तं निहत्याजौ शेषेणाभिसमागताः ।</s-l><s-l>प्राप्नुयाम ततः स्वर्गं ज्ञातित्राणपरायणाः ॥ ९ ॥</s-l></s-lg><s-lg><s-l> युधिष्ठिर उवाच ।</s-l><s-l>कृष्ण कोऽयं जरासंधः किंवीर्यः किंपराक्रमः ।</s-l><s-l>यस्त्वां स्पृष्ट्वाग्निसदृशं न दग्धः शलभो यथा ॥ १० ॥</s-l></s-lg><s-lg><s-l> कृष्ण उवाच ।</s-l><s-l>शृणु राजञ्जरासंधो यद्वीर्यो यत्पराक्रमः ।</s-l><s-l>यथा चोपेक्षितोऽस्माभिर्बहुशः कृतविप्रियः ॥ ११ ॥</s-l></s-lg><s-lg><s-l>अक्षौहिणीनां तिसृणामासीत्समरदर्पितः ।</s-l><s-l>राजा बृहद्रथो नाम मगधाधिपतिः पतिः ॥ १२ ॥</s-l></s-lg><s-lg><s-l>रूपवान्वीर्यसंपन्नः श्रीमानतुलविक्रमः ।</s-l><s-l>नित्यं दीक्षाकृशतनुः शतक्रतुरिवापरः ॥ १३ ॥</s-l></s-lg><s-lg><s-l>तेजसा सूर्यसदृशः क्षमया पृथिवीसमः ।</s-l><s-l>यमान्तकसमः कोपे श्रिया वैश्रवणोपमः ॥ १४ ॥</s-l></s-lg><s-lg><s-l>तस्याभिजनसंयुक्तैर्गुणैर्भरतसत्तम ।</s-l><s-l>व्याप्तेयं पृथिवी सर्वा सूर्यस्येव गभस्तिभिः ॥ १५ ॥</s-l></s-lg><s-lg><s-l>स काशिराजस्य सुते यमजे भरतर्षभ ।</s-l><s-l>उपयेमे महावीर्यो रूपद्रविणसंमते ॥ १६ ॥</s-l></s-lg><s-lg><s-l>तयोश्चकार समयं मिथः स पुरुषर्षभः ।</s-l><s-l>नातिवर्तिष्य इत्येवं पत्नीभ्यां संनिधौ तदा ॥ १७ ॥</s-l></s-lg><s-lg><s-l>स ताभ्यां शुशुभे राजा पत्नीभ्यां मनुजाधिप ।</s-l><s-l>प्रियाभ्यामनुरूपाभ्यां करेणुभ्यामिव द्विपः ॥ १८ ॥</s-l></s-lg><s-lg><s-l>तयोर्मध्यगतश्चापि रराज वसुधाधिपः ।</s-l><s-l>गङ्गायमुनयोर्मध्ये मूर्तिमानिव सागरः ॥ १९ ॥</s-l></s-lg><s-lg><s-l>विषयेषु निमग्नस्य तस्य यौवनमत्यगात् ।</s-l><s-l>न च वंशकरः पुत्रस्तस्याजायत कश्चन ॥ २० ॥</s-l></s-lg><s-lg><s-l>मङ्गलैर्बहुभिर्होमैः पुत्रकामाभिरिष्टिभिः ।</s-l><s-l>नाससाद नृपश्रेष्ठः पुत्रं कुलविवर्धनम् ॥ २१ ॥</s-l></s-lg><s-lg><s-l>अथ काक्षीवतः पुत्रं गौतमस्य महात्मनः ।</s-l><s-l>शुश्राव तपसि श्रान्तमुदारं चण्डकौशिकम् ॥ २२ ॥</s-l></s-lg><s-lg><s-l>यदृच्छयागतं तं तु वृक्षमूलमुपाश्रितम् ।</s-l><s-l>पत्नीभ्यां सहितो राजा सर्वरत्नैरतोषयत् ॥ २३ ॥</s-l></s-lg><s-lg><s-l>तमब्रवीत्सत्यधृतिः सत्यवागृषिसत्तमः ।</s-l><s-l>परितुष्टोऽस्मि ते राजन्वरं वरय सुव्रत ॥ २४ ॥</s-l></s-lg><s-lg><s-l>ततः सभार्यः प्रणतस्तमुवाच बृहद्रथः ।</s-l><s-l>पुत्रदर्शननैराश्याद्बाष्पगद्गदया गिरा ॥ २५ ॥</s-l></s-lg><s-lg><s-l> बृहद्रथ उवाच ।</s-l><s-l>भगवन्राज्यमुत्सृज्य प्रस्थितस्य तपोवनम् ।</s-l><s-l>किं वरेणाल्पभाग्यस्य किं राज्येनाप्रजस्य मे ॥ २६ ॥</s-l></s-lg><s-lg><s-l> कृष्ण उवाच ।</s-l><s-l>एतच्छ्रुत्वा मुनिर्ध्यानमगमत्क्षुभितेन्द्रियः ।</s-l><s-l>तस्यैव चाम्रवृक्षस्य छायायां समुपाविशत् ॥ २७ ॥</s-l></s-lg><s-lg><s-l>तस्योपविष्टस्य मुनेरुत्सङ्गे निपपात ह ।</s-l><s-l>अवातमशुकादष्टमेकमाम्रफलं किल ॥ २८ ॥</s-l></s-lg><s-lg><s-l>तत्प्रगृह्य मुनिश्रेष्ठो हृदयेनाभिमन्त्र्य च ।</s-l><s-l>राज्ञे ददावप्रतिमं पुत्रसंप्राप्तिकारकम् ॥ २९ ॥</s-l></s-lg><s-lg><s-l>उवाच च महाप्राज्ञस्तं राजानं महामुनिः ।</s-l><s-l>गच्छ राजन्कृतार्थोऽसि निवर्त मनुजाधिप ॥ ३० ॥</s-l></s-lg><s-lg><s-l>यथासमयमाज्ञाय तदा स नृपसत्तमः ।</s-l><s-l>द्वाभ्यामेकं फलं प्रादात्पत्नीभ्यां भरतर्षभ ॥ ३१ ॥</s-l></s-lg><s-lg><s-l>ते तदाम्रं द्विधा कृत्वा भक्षयामासतुः शुभे ।</s-l><s-l>भावित्वादपि चार्थस्य सत्यवाक्यात्तथा मुनेः ॥ ३२ ॥</s-l></s-lg><s-lg><s-l>तयोः समभवद्गर्भः फलप्राशनसंभवः ।</s-l><s-l>ते च दृष्ट्वा नरपतिः परां मुदमवाप ह ॥ ३३ ॥</s-l></s-lg><s-lg><s-l>अथ काले महाप्राज्ञ यथासमयमागते ।</s-l><s-l>प्रजायेतामुभे राजञ्शरीरशकले तदा ॥ ३४ ॥</s-l></s-lg><s-lg><s-l>एकाक्षिबाहुचरणे अर्धोदरमुखस्फिजे ।</s-l><s-l>दृष्ट्वा शरीरशकले प्रवेपाते उभे भृशम् ॥ ३५ ॥</s-l></s-lg><s-lg><s-l>उद्विग्ने सह संमन्त्र्य ते भगिन्यौ तदाबले ।</s-l><s-l>सजीवे प्राणिशकले तत्यजाते सुदुःखिते ॥ ३६ ॥</s-l></s-lg><s-lg><s-l>तयोर्धात्र्यौ सुसंवीते कृत्वा ते गर्भसंप्लवे ।</s-l><s-l>निर्गम्यान्तःपुरद्वारात्समुत्सृज्याशु जग्मतुः ॥ ३७ ॥</s-l></s-lg><s-lg><s-l>ते चतुष्पथनिक्षिप्ते जरा नामाथ राक्षसी ।</s-l><s-l>जग्राह मनुजव्याघ्र मांसशोणितभोजना ॥ ३८ ॥</s-l></s-lg><s-lg><s-l>कर्तुकामा सुखवहे शकले सा तु राक्षसी ।</s-l><s-l>संघट्टयामास तदा विधानबलचोदिता ॥ ३९ ॥</s-l></s-lg><s-lg><s-l>ते समानीतमात्रे तु शकले पुरुषर्षभ ।</s-l><s-l>एकमूर्तिकृते वीरः कुमारः समपद्यत ॥ ४० ॥</s-l></s-lg><s-lg><s-l>ततः सा राक्षसी राजन्विस्मयोत्फुल्ललोचना ।</s-l><s-l>न शशाक समुद्वोढुं वज्रसारमयं शिशुम् ॥ ४१ ॥</s-l></s-lg><s-lg><s-l>बालस्ताम्रतलं मुष्टिं कृत्वा चास्ये निधाय सः ।</s-l><s-l>प्राक्रोशदतिसंरम्भात्सतोय इव तोयदः ॥ ४२ ॥</s-l></s-lg><s-lg><s-l>तेन शब्देन संभ्रान्तः सहसान्तःपुरे जनः ।</s-l><s-l>निर्जगाम नरव्याघ्र राज्ञा सह परंतप ॥ ४३ ॥</s-l></s-lg><s-lg><s-l>ते चाबले परिग्लाने पयःपूर्णपयोधरे ।</s-l><s-l>निराशे पुत्रलाभाय सहसैवाभ्यगच्छताम् ॥ ४४ ॥</s-l></s-lg><s-lg><s-l>अथ दृष्ट्वा तथाभूते राजानं चेष्टसंततिम् ।</s-l><s-l>तं च बालं सुबलिनं चिन्तयामास राक्षसी ॥ ४५ ॥</s-l></s-lg><s-lg><s-l>नार्हामि विषये राज्ञो वसन्ती पुत्रगृद्धिनः ।</s-l><s-l>बालं पुत्रमुपादातुं मेघलेखेव भास्करम् ॥ ४६ ॥</s-l></s-lg><s-lg><s-l>सा कृत्वा मानुषं रूपमुवाच मनुजाधिपम् ।</s-l><s-l>बृहद्रथ सुतस्तेऽयं मद्दत्तः प्रतिगृह्यताम् ॥ ४७ ॥</s-l></s-lg><s-lg><s-l>तव पत्नीद्वये जातो द्विजातिवरशासनात् ।</s-l><s-l>धात्रीजनपरित्यक्तो मयायं परिरक्षितः ॥ ४८ ॥</s-l></s-lg><s-lg><s-l>ततस्ते भरतश्रेष्ठ काशिराजसुते शुभे ।</s-l><s-l>तं बालमभिपत्याशु प्रस्नवैरभिषिञ्चताम् ॥ ४९ ॥</s-l></s-lg><s-lg><s-l>ततः स राजा संहृष्टः सर्वं तदुपलभ्य च ।</s-l><s-l>अपृच्छन्नवहेमाभां राक्षसीं तामराक्षसीम् ॥ ५० ॥</s-l></s-lg><s-lg><s-l>का त्वं कमलगर्भाभे मम पुत्रप्रदायिनी ।</s-l><s-l>कामया ब्रूहि कल्याणि देवता प्रतिभासि मे ॥ ५१ ॥</s-l></s-lg>