<s-lg><s-l> युधिष्ठिर उवाच ।</s-l><s-l>उक्तं त्वया बुद्धिमता यन्नान्यो वक्तुमर्हति ।</s-l><s-l>संशयानां हि निर्मोक्ता त्वन्नान्यो विद्यते भुवि ॥ १ ॥</s-l></s-lg><s-lg><s-l>गृहे गृहे हि राजानः स्वस्य स्वस्य प्रियंकराः ।</s-l><s-l>न च साम्राज्यमाप्तास्ते सम्राट्शब्दो हि कृत्स्नभाक् ॥ २ ॥</s-l></s-lg><s-lg><s-l>कथं परानुभावज्ञः स्वं प्रशंसितुमर्हति ।</s-l><s-l>परेण समवेतस्तु यः प्रशस्तः स पूज्यते ॥ ३ ॥</s-l></s-lg><s-lg><s-l>विशाला बहुला भूमिर्बहुरत्नसमाचिता ।</s-l><s-l>दूरं गत्वा विजानाति श्रेयो वृष्णिकुलोद्वह ॥ ४ ॥</s-l></s-lg><s-lg><s-l>शममेव परं मन्ये न तु मोक्षाद्भवेच्छमः ।</s-l><s-l>आरम्भे पारमेष्ठ्यं तु न प्राप्यमिति मे मतिः ॥ ५ ॥</s-l></s-lg><s-lg><s-l>एवमेवाभिजानन्ति कुले जाता मनस्विनः ।</s-l><s-l>कश्चित्कदाचिदेतेषां भवेच्छ्रेष्ठो जनार्दन ॥ ६ ॥</s-l></s-lg><s-lg><s-l> भीम उवाच ।</s-l><s-l>अनारम्भपरो राजा वल्मीक इव सीदति ।</s-l><s-l>दुर्बलश्चानुपायेन बलिनं योऽधितिष्ठति ॥ ७ ॥</s-l></s-lg><s-lg><s-l>अतन्द्रितस्तु प्रायेण दुर्बलो बलिनं रिपुम् ।</s-l><s-l>जयेत्सम्यङ्नयो राजन्नीत्यार्थानात्मनो हितान् ॥ ८ ॥</s-l></s-lg><s-lg><s-l>कृष्णे नयो मयि बलं जयः पार्थे धनंजये ।</s-l><s-l>मागधं साधयिष्यामो वयं त्रय इवाग्नयः ॥ ९ ॥</s-l></s-lg><s-lg><s-l> कृष्ण उवाच ।</s-l><s-l>आदत्तेऽर्थपरो बालो नानुबन्धमवेक्षते ।</s-l><s-l>तस्मादरिं न मृष्यन्ति बालमर्थपरायणम् ॥ १० ॥</s-l></s-lg><s-lg><s-l>हित्वा करान्यौवनाश्वः पालनाच्च भगीरथः ।</s-l><s-l>कार्तवीर्यस्तपोयोगाद्बलात्तु भरतो विभुः ।</s-l><s-l>ऋद्ध्या मरुत्तस्तान्पञ्च सम्राज इति शुश्रुमः ॥ ११ ॥</s-l></s-lg><s-lg><s-l>निग्राह्यलक्षणं प्राप्तो धर्मार्थनयलक्षणैः ।</s-l><s-l>बार्हद्रथो जरासंधस्तद्विद्धि भरतर्षभ ॥ १२ ॥</s-l></s-lg><s-lg><s-l>न चैनमनुरुध्यन्ते कुलान्येकशतं नृपाः ।</s-l><s-l>तस्मादेतद्बलादेव साम्राज्यं कुरुतेऽद्य सः ॥ १३ ॥</s-l></s-lg><s-lg><s-l>रत्नभाजो हि राजानो जरासंधमुपासते ।</s-l><s-l>न च तुष्यति तेनापि बाल्यादनयमास्थितः ॥ १४ ॥</s-l></s-lg><s-lg><s-l>मूर्धाभिषिक्तं नृपतिं प्रधानपुरुषं बलात् ।</s-l><s-l>आदत्ते न च नो दृष्टोऽभागः पुरुषतः क्वचित् ॥ १५ ॥</s-l></s-lg><s-lg><s-l>एवं सर्वान्वशे चक्रे जरासंधः शतावरान् ।</s-l><s-l>तं दुर्बलतरो राजा कथं पार्थ उपैष्यति ॥ १६ ॥</s-l></s-lg><s-lg><s-l>प्रोक्षितानां प्रमृष्टानां राज्ञां पशुपतेर्गृहे ।</s-l><s-l>पशूनामिव का प्रीतिर्जीविते भरतर्षभ ॥ १७ ॥</s-l></s-lg><s-lg><s-l>क्षत्रियः शस्त्रमरणो यदा भवति सत्कृतः ।</s-l><s-l>ननु स्म मागधं सर्वे प्रतिबाधेम यद्वयम् ॥ १८ ॥</s-l></s-lg><s-lg><s-l>षडशीतिः समानीताः शेषा राजंश्चतुर्दश ।</s-l><s-l>जरासंधेन राजानस्ततः क्रूरं प्रपत्स्यते ॥ १९ ॥</s-l></s-lg><s-lg><s-l>प्राप्नुयात्स यशो दीप्तं तत्र यो विघ्नमाचरेत् ।</s-l><s-l>जयेद्यश्च जरासंधं स सम्राण्नियतं भवेत् ॥ २० ॥</s-l></s-lg>