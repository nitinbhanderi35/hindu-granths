<s-lg><s-l> विदुर उवाच ।</s-l><s-l>द्यूतं मूलं कलहस्यानुपाति मिथोभेदाय महते वा रणाय ।</s-l><s-l>यदास्थितोऽयं धृतराष्ट्रस्य पुत्रो दुर्योधनः सृजते वैरमुग्रम् ॥ १ ॥</s-l></s-lg><s-lg><s-l>प्रातिपीयाः शांतनवा भैमसेनाः सबाह्लिकाः ।</s-l><s-l>दुर्योधनापराधेन कृच्छ्रं प्राप्स्यन्ति सर्वशः ॥ २ ॥</s-l></s-lg><s-lg><s-l>दुर्योधनो मदेनैव क्षेमं राष्ट्रादपोहति ।</s-l><s-l>विषाणं गौरिव मदात्स्वयमारुजते बलात् ॥ ३ ॥</s-l></s-lg><s-lg><s-l>यश्चित्तमन्वेति परस्य राजन्वीरः कविः स्वामतिपत्य दृष्टिम् ।</s-l><s-l>नावं समुद्र इव बालनेत्रामारुह्य घोरे व्यसने निमज्जेत् ॥ ४ ॥</s-l></s-lg><s-lg><s-l>दुर्योधनो ग्लहते पाण्डवेन प्रियायसे त्वं जयतीति तच्च ।</s-l><s-l>अतिनर्माज्जायते संप्रहारो यतो विनाशः समुपैति पुंसाम् ॥ ५ ॥</s-l></s-lg><s-lg><s-l>आकर्षस्तेऽवाक्फलः कुप्रणीतो हृदि प्रौढो मन्त्रपदः समाधिः ।</s-l><s-l>युधिष्ठिरेण सफलः संस्तवोऽस्तु साम्नः सुरिक्तोऽरिमतेः सुधन्वा ॥ ६ ॥</s-l></s-lg><s-lg><s-l>प्रातिपीयाः शांतनवाश्च राजन्काव्यां वाचं शृणुत मात्यगाद्वः ।</s-l><s-l>वैश्वानरं प्रज्वलितं सुघोरमयुद्धेन प्रशमयतोत्पतन्तम् ॥ ७ ॥</s-l></s-lg><s-lg><s-l>यदा मन्युं पाण्डवोऽजातशत्रुर्न संयच्छेदक्षमयाभिभूतः ।</s-l><s-l>वृकोदरः सव्यसाची यमौ च कोऽत्र द्वीपः स्यात्तुमुले वस्तदानीम् ॥ ८ ॥</s-l></s-lg><s-lg><s-l>महाराज प्रभवस्त्वं धनानां पुरा द्यूतान्मनसा यावदिच्छेः ।</s-l><s-l>बहु वित्तं पाण्डवांश्चेज्जयेस्त्वं किं तेन स्याद्वसु विन्देह पार्थान् ॥ ९ ॥</s-l></s-lg><s-lg><s-l>जानीमहे देवितं सौबलस्य वेद द्यूते निकृतिं पार्वतीयः ।</s-l><s-l>यतः प्राप्तः शकुनिस्तत्र यातु मायायोधी भारत पार्वतीयः ॥ १० ॥</s-l></s-lg>