<s-lg><s-l> वासुदेव उवाच ।</s-l><s-l>पतितौ हंसडिभकौ कंसामात्यौ निपातितौ ।</s-l><s-l>जरासंधस्य निधने कालोऽयं समुपागतः ॥ १ ॥</s-l></s-lg><s-lg><s-l>न स शक्यो रणे जेतुं सर्वैरपि सुरासुरैः ।</s-l><s-l>प्राणयुद्धेन जेतव्यः स इत्युपलभामहे ॥ २ ॥</s-l></s-lg><s-lg><s-l>मयि नीतिर्बलं भीमे रक्षिता चावयोर्जुनः ।</s-l><s-l>साधयिष्याम तं राजन्वयं त्रय इवाग्नयः ॥ ३ ॥</s-l></s-lg><s-lg><s-l>त्रिभिरासादितोऽस्माभिर्विजने स नराधिपः ।</s-l><s-l>न संदेहो यथा युद्धमेकेनाभ्युपयास्यति ॥ ४ ॥</s-l></s-lg><s-lg><s-l>अवमानाच्च लोकस्य व्यायतत्वाच्च धर्षितः ।</s-l><s-l>भीमसेनेन युद्धाय ध्रुवमभ्युपयास्यति ॥ ५ ॥</s-l></s-lg><s-lg><s-l>अलं तस्य महाबाहुर्भीमसेनो महाबलः ।</s-l><s-l>लोकस्य समुदीर्णस्य निधनायान्तको यथा ॥ ६ ॥</s-l></s-lg><s-lg><s-l>यदि ते हृदयं वेत्ति यदि ते प्रत्ययो मयि ।</s-l><s-l>भीमसेनार्जुनौ शीघ्रं न्यासभूतौ प्रयच्छ मे ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तो भगवता प्रत्युवाच युधिष्ठिरः ।</s-l><s-l>भीमपार्थौ समालोक्य संप्रहृष्टमुखौ स्थितौ ॥ ८ ॥</s-l></s-lg><s-lg><s-l>अच्युताच्युत मा मैवं व्याहरामित्रकर्षण ।</s-l><s-l>पाण्डवानां भवान्नाथो भवन्तं चाश्रिता वयम् ॥ ९ ॥</s-l></s-lg><s-lg><s-l>यथा वदसि गोविन्द सर्वं तदुपपद्यते ।</s-l><s-l>न हि त्वमग्रतस्तेषां येषां लक्ष्मीः पराङ्मुखी ॥ १० ॥</s-l></s-lg><s-lg><s-l>निहतश्च जरासंधो मोक्षिताश्च महीक्षितः ।</s-l><s-l>राजसूयश्च मे लब्धो निदेशे तव तिष्ठतः ॥ ११ ॥</s-l></s-lg><s-lg><s-l>क्षिप्रकारिन्यथा त्वेतत्कार्यं समुपपद्यते ।</s-l><s-l>मम कार्यं जगत्कार्यं तथा कुरु नरोत्तम ॥ १२ ॥</s-l></s-lg><s-lg><s-l>त्रिभिर्भवद्भिर्हि विना नाहं जीवितुमुत्सहे ।</s-l><s-l>धर्मकामार्थरहितो रोगार्त इव दुर्गतः ॥ १३ ॥</s-l></s-lg><s-lg><s-l>न शौरिणा विना पार्थो न शौरिः पाण्डवं विना ।</s-l><s-l>नाजेयोऽस्त्यनयोर्लोके कृष्णयोरिति मे मतिः ॥ १४ ॥</s-l></s-lg><s-lg><s-l>अयं च बलिनां श्रेष्ठः श्रीमानपि वृकोदरः ।</s-l><s-l>युवाभ्यां सहितो वीरः किं न कुर्यान्महायशाः ॥ १५ ॥</s-l></s-lg><s-lg><s-l>सुप्रणीतो बलौघो हि कुरुते कार्यमुत्तमम् ।</s-l><s-l>अन्धं जडं बलं प्राहुः प्रणेतव्यं विचक्षणैः ॥ १६ ॥</s-l></s-lg><s-lg><s-l>यतो हि निम्नं भवति नयन्तीह ततो जलम् ।</s-l><s-l>यतश्छिद्रं ततश्चापि नयन्ते धीधना बलम् ॥ १७ ॥</s-l></s-lg><s-lg><s-l>तस्मान्नयविधानज्ञं पुरुषं लोकविश्रुतम् ।</s-l><s-l>वयमाश्रित्य गोविन्दं यतामः कार्यसिद्धये ॥ १८ ॥</s-l></s-lg><s-lg><s-l>एवं प्रज्ञानयबलं क्रियोपायसमन्वितम् ।</s-l><s-l>पुरस्कुर्वीत कार्येषु कृष्ण कार्यार्थसिद्धये ॥ १९ ॥</s-l></s-lg><s-lg><s-l>एवमेव यदुश्रेष्ठं पार्थः कार्यार्थसिद्धये ।</s-l><s-l>अर्जुनः कृष्णमन्वेतु भीमोऽन्वेतु धनंजयम् ।</s-l><s-l>नयो जयो बलं चैव विक्रमे सिद्धिमेष्यति ॥ २० ॥</s-l></s-lg><s-lg><s-l>एवमुक्तास्ततः सर्वे भ्रातरो विपुलौजसः ।</s-l><s-l>वार्ष्णेयः पाण्डवेयौ च प्रतस्थुर्मागधं प्रति ॥ २१ ॥</s-l></s-lg><s-lg><s-l>वर्चस्विनां ब्राह्मणानां स्नातकानां परिच्छदान् ।</s-l><s-l>आच्छाद्य सुहृदां वाक्यैर्मनोज्ञैरभिनन्दिताः ॥ २२ ॥</s-l></s-lg><s-lg><s-l>अमर्षादभितप्तानां ज्ञात्यर्थं मुख्यवाससाम् ।</s-l><s-l>रविसोमाग्निवपुषां भीममासीत्तदा वपुः ॥ २३ ॥</s-l></s-lg><s-lg><s-l>हतं मेने जरासंधं दृष्ट्वा भीमपुरोगमौ ।</s-l><s-l>एककार्यसमुद्युक्तौ कृष्णौ युद्धेऽपराजितौ ॥ २४ ॥</s-l></s-lg><s-lg><s-l>ईशौ हि तौ महात्मानौ सर्वकार्यप्रवर्तने ।</s-l><s-l>धर्मार्थकामकार्याणां कार्याणामिव निग्रहे ॥ २५ ॥</s-l></s-lg><s-lg><s-l>कुरुभ्यः प्रस्थितास्ते तु मध्येन कुरुजाङ्गलम् ।</s-l><s-l>रम्यं पद्मसरो गत्वा कालकूटमतीत्य च ॥ २६ ॥</s-l></s-lg><s-lg><s-l>गण्डकीयां तथा शोणं सदानीरां तथैव च ।</s-l><s-l>एकपर्वतके नद्यः क्रमेणैत्य व्रजन्ति ते ॥ २७ ॥</s-l></s-lg><s-lg><s-l>संतीर्य सरयूं रम्यां दृष्ट्वा पूर्वांश्च कोसलान् ।</s-l><s-l>अतीत्य जग्मुर्मिथिलां मालां चर्मण्वतीं नदीम् ॥ २८ ॥</s-l></s-lg><s-lg><s-l>उत्तीर्य गङ्गां शोणं च सर्वे ते प्राङ्मुखास्त्रयः ।</s-l><s-l>कुरवोरश्छदं जग्मुर्मागधं क्षेत्रमच्युताः ॥ २९ ॥</s-l></s-lg><s-lg><s-l>ते शश्वद्गोधनाकीर्णमम्बुमन्तं शुभद्रुमम् ।</s-l><s-l>गोरथं गिरिमासाद्य ददृशुर्मागधं पुरम् ॥ ३० ॥</s-l></s-lg>