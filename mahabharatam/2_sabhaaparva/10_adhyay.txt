<s-lg><s-l> नारद उवाच ।</s-l><s-l>सभा वैश्रवणी राजञ्शतयोजनमायता ।</s-l><s-l>विस्तीर्णा सप्ततिश्चैव योजनानि सितप्रभा ॥ १ ॥</s-l></s-lg><s-lg><s-l>तपसा निर्मिता राजन्स्वयं वैश्रवणेन सा ।</s-l><s-l>शशिप्रभा खेचरीणां कैलासशिखरोपमा ॥ २ ॥</s-l></s-lg><s-lg><s-l>गुह्यकैरुह्यमाना सा खे विषक्तेव दृश्यते ।</s-l><s-l>दिव्या हेममयैरुच्चैः पादपैरुपशोभिता ॥ ३ ॥</s-l></s-lg><s-lg><s-l>रश्मिवती भास्वरा च दिव्यगन्धा मनोरमा ।</s-l><s-l>सिताभ्रशिखराकारा प्लवमानेव दृश्यते ॥ ४ ॥</s-l></s-lg><s-lg><s-l>तस्यां वैश्रवणो राजा विचित्राभरणाम्बरः ।</s-l><s-l>स्त्रीसहस्रावृतः श्रीमानास्ते ज्वलितकुण्डलः ॥ ५ ॥</s-l></s-lg><s-lg><s-l>दिवाकरनिभे पुण्ये दिव्यास्तरणसंवृते ।</s-l><s-l>दिव्यपादोपधाने च निषण्णः परमासने ॥ ६ ॥</s-l></s-lg><s-lg><s-l>मन्दाराणामुदाराणां वनानि सुरभीणि च ।</s-l><s-l>सौगन्धिकानां चादाय गन्धान्गन्धवहः शुचिः ॥ ७ ॥</s-l></s-lg><s-lg><s-l>नलिन्याश्चालकाख्यायाश्चन्दनानां वनस्य च ।</s-l><s-l>मनोहृदयसंह्लादी वायुस्तमुपसेवते ॥ ८ ॥</s-l></s-lg><s-lg><s-l>तत्र देवाः सगन्धर्वा गणैरप्सरसां वृताः ।</s-l><s-l>दिव्यतानेन गीतानि गान्ति दिव्यानि भारत ॥ ९ ॥</s-l></s-lg><s-lg><s-l>मिश्रकेशी च रम्भा च चित्रसेना शुचिस्मिता ।</s-l><s-l>चारुनेत्रा घृताची च मेनका पुञ्जिकस्थला ॥ १० ॥</s-l></s-lg><s-lg><s-l>विश्वाची सहजन्या च प्रम्लोचा उर्वशी इरा ।</s-l><s-l>वर्गा च सौरभेयी च समीची बुद्बुदा लता ॥ ११ ॥</s-l></s-lg><s-lg><s-l>एताः सहस्रशश्चान्या नृत्तगीतविशारदाः ।</s-l><s-l>उपतिष्ठन्ति धनदं पाण्डवाप्सरसां गणाः ॥ १२ ॥</s-l></s-lg><s-lg><s-l>अनिशं दिव्यवादित्रैर्नृत्तैर्गीतैश्च सा सभा ।</s-l><s-l>अशून्या रुचिरा भाति गन्धर्वाप्सरसां गणैः ॥ १३ ॥</s-l></s-lg><s-lg><s-l>किंनरा नाम गन्धर्वा नरा नाम तथापरे ।</s-l><s-l>मणिभद्रोऽथ धनदः श्वेतभद्रश्च गुह्यकः ॥ १४ ॥</s-l></s-lg><s-lg><s-l>कशेरको गण्डकण्डुः प्रद्योतश्च महाबलः ।</s-l><s-l>कुस्तुम्बुरुः पिशाचश्च गजकर्णो विशालकः ॥ १५ ॥</s-l></s-lg><s-lg><s-l>वराहकर्णः सान्द्रोष्ठः फलभक्षः फलोदकः ।</s-l><s-l>अङ्गचूडः शिखावर्तो हेमनेत्रो विभीषणः ॥ १६ ॥</s-l></s-lg><s-lg><s-l>पुष्पाननः पिङ्गलकः शोणितोदः प्रवालकः ।</s-l><s-l>वृक्षवास्यनिकेतश्च चीरवासाश्च भारत ॥ १७ ॥</s-l></s-lg><s-lg><s-l>एते चान्ये च बहवो यक्षाः शतसहस्रशः ।</s-l><s-l>सदा भगवती च श्रीस्तथैव नलकूबरः ॥ १८ ॥</s-l></s-lg><s-lg><s-l>अहं च बहुशस्तस्यां भवन्त्यन्ये च मद्विधाः ।</s-l><s-l>आचार्याश्चाभवंस्तत्र तथा देवर्षयोऽपरे ॥ १९ ॥</s-l></s-lg><s-lg><s-l>भगवान्भूतसंघैश्च वृतः शतसहस्रशः ।</s-l><s-l>उमापतिः पशुपतिः शूलधृग्भगनेत्रहा ॥ २० ॥</s-l></s-lg><s-lg><s-l>त्र्यम्बको राजशार्दूल देवी च विगतक्लमा ।</s-l><s-l>वामनैर्विकटैः कुब्जैः क्षतजाक्षैर्मनोजवैः ॥ २१ ॥</s-l></s-lg><s-lg><s-l>मांसमेदोवसाहारैरुग्रश्रवणदर्शनैः ।</s-l><s-l>नानाप्रहरणैर्घोरैर्वातैरिव महाजवैः ।</s-l><s-l>वृतः सखायमन्वास्ते सदैव धनदं नृप ॥ २२ ॥</s-l></s-lg><s-lg><s-l>सा सभा तादृशी राजन्मया दृष्टान्तरिक्षगा ।</s-l><s-l>पितामहसभां राजन्कथयिष्ये गतक्लमाम् ॥ २३ ॥</s-l></s-lg>