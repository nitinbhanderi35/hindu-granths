<s-lg><s-l> शकुनिरुवाच ।</s-l><s-l>बहु वित्तं पराजैषीः पाण्डवानां युधिष्ठिर ।</s-l><s-l>आचक्ष्व वित्तं कौन्तेय यदि तेऽस्त्यपराजितम् ॥ १ ॥</s-l></s-lg><s-lg><s-l> युधिष्ठिर उवाच ।</s-l><s-l>मम वित्तमसंख्येयं यदहं वेद सौबल ।</s-l><s-l>अथ त्वं शकुने कस्माद्वित्तं समनुपृच्छसि ॥ २ ॥</s-l></s-lg><s-lg><s-l>अयुतं प्रयुतं चैव खर्वं पद्मं तथार्बुदम् ।</s-l><s-l>शङ्खं चैव निखर्वं च समुद्रं चात्र पण्यताम् ।</s-l><s-l>एतन्मम धनं राजंस्तेन दीव्याम्यहं त्वया ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>गवाश्वं बहुधेनूकमसंख्येयमजाविकम् ।</s-l><s-l>यत्किंचिदनुवर्णानां प्राक्सिन्धोरपि सौबल ।</s-l><s-l>एतन्मम धनं राजंस्तेन दीव्याम्यहं त्वया ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>पुरं जनपदो भूमिरब्राह्मणधनैः सह ।</s-l><s-l>अब्राह्मणाश्च पुरुषा राजञ्शिष्टं धनं मम ।</s-l><s-l>एतद्राजन्धनं मह्यं तेन दीव्याम्यहं त्वया ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>राजपुत्रा इमे राजञ्शोभन्ते येन भूषिताः ।</s-l><s-l>कुण्डलानि च निष्काश्च सर्वं चाङ्गविभूषणम् ।</s-l><s-l>एतन्मम धनं राजंस्तेन दीव्याम्यहं त्वया ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ १० ॥</s-l></s-lg><s-lg><s-l> युधिष्ठिर उवाच ।</s-l><s-l>श्यामो युवा लोहिताक्षः सिंहस्कन्धो महाभुजः ।</s-l><s-l>नकुलो ग्लह एको मे यच्चैतत्स्वगतं धनम् ॥ ११ ॥</s-l></s-lg><s-lg><s-l> शकुनिरुवाच ।</s-l><s-l>प्रियस्ते नकुलो राजन्राजपुत्रो युधिष्ठिर ।</s-l><s-l>अस्माकं धनतां प्राप्तो भूयस्त्वं केन दीव्यसि ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा तु शकुनिस्तानक्षान्प्रत्यपद्यत ।</s-l><s-l>जितमित्येव शकुनिर्युधिष्ठिरमभाषत ॥ १३ ॥</s-l></s-lg><s-lg><s-l> युधिष्ठिर उवाच ।</s-l><s-l>अयं धर्मान्सहदेवोऽनुशास्ति लोके ह्यस्मिन्पण्डिताख्यां गतश्च ।</s-l><s-l>अनर्हता राजपुत्रेण तेन त्वया दीव्याम्यप्रियवत्प्रियेण ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ १५ ॥</s-l></s-lg><s-lg><s-l> शकुनिरुवाच ।</s-l><s-l>माद्रीपुत्रौ प्रियौ राजंस्तवेमौ विजितौ मया ।</s-l><s-l>गरीयांसौ तु ते मन्ये भीमसेनधनंजयौ ॥ १६ ॥</s-l></s-lg><s-lg><s-l> युधिष्ठिर उवाच ।</s-l><s-l>अधर्मं चरसे नूनं यो नावेक्षसि वै नयम् ।</s-l><s-l>यो नः सुमनसां मूढ विभेदं कर्तुमिच्छसि ॥ १७ ॥</s-l></s-lg><s-lg><s-l> शकुनिरुवाच ।</s-l><s-l>गर्ते मत्तः प्रपतति प्रमत्तः स्थाणुमृच्छति ।</s-l><s-l>ज्येष्ठो राजन्वरिष्ठोऽसि नमस्ते भरतर्षभ ॥ १८ ॥</s-l></s-lg><s-lg><s-l>स्वप्ने न तानि पश्यन्ति जाग्रतो वा युधिष्ठिर ।</s-l><s-l>कितवा यानि दीव्यन्तः प्रलपन्त्युत्कटा इव ॥ १९ ॥</s-l></s-lg><s-lg><s-l> युधिष्ठिर उवाच ।</s-l><s-l>यो नः संख्ये नौरिव पारनेता जेता रिपूणां राजपुत्रस्तरस्वी ।</s-l><s-l>अनर्हता लोकवीरेण तेन दीव्याम्यहं शकुने फल्गुनेन ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ २१ ॥</s-l></s-lg><s-lg><s-l> शकुनिरुवाच ।</s-l><s-l>अयं मया पाण्डवानां धनुर्धरः पराजितः पाण्डवः सव्यसाची ।</s-l><s-l>भीमेन राजन्दयितेन दीव्य यत्कैतव्यं पाण्डव तेऽवशिष्टम् ॥ २२ ॥</s-l></s-lg><s-lg><s-l> युधिष्ठिर उवाच ।</s-l><s-l>यो नो नेता यो युधां नः प्रणेता यथा वज्री दानवशत्रुरेकः ।</s-l><s-l>तिर्यक्प्रेक्षी संहतभ्रूर्महात्मा सिंहस्कन्धो यश्च सदात्यमर्षी ॥ २३ ॥</s-l></s-lg><s-lg><s-l>बलेन तुल्यो यस्य पुमान्न विद्यते गदाभृतामग्र्य इहारिमर्दनः ।</s-l><s-l>अनर्हता राजपुत्रेण तेन दीव्याम्यहं भीमसेनेन राजन् ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ २५ ॥</s-l></s-lg><s-lg><s-l> शकुनिरुवाच ।</s-l><s-l>बहु वित्तं पराजैषीर्भ्रातॄंश्च सहयद्विपान् ।</s-l><s-l>आचक्ष्व वित्तं कौन्तेय यदि तेऽस्त्यपराजितम् ॥ २६ ॥</s-l></s-lg><s-lg><s-l> युधिष्ठिर उवाच ।</s-l><s-l>अहं विशिष्टः सर्वेषां भ्रातॄणां दयितस्तथा ।</s-l><s-l>कुर्यामस्ते जिताः कर्म स्वयमात्मन्युपप्लवे ॥ २७ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा व्यवसितो निकृतिं समुपाश्रितः ।</s-l><s-l>जितमित्येव शकुनिर्युधिष्ठिरमभाषत ॥ २८ ॥</s-l></s-lg><s-lg><s-l> शकुनिरुवाच ।</s-l><s-l>एतत्पापिष्ठमकरोर्यदात्मानं पराजितः ।</s-l><s-l>शिष्टे सति धने राजन्पाप आत्मपराजयः ॥ २९ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा मताक्षस्तान्ग्लहे सर्वानवस्थितान् ।</s-l><s-l>पराजयल्लोकवीरानाक्षेपेण पृथक्पृथक् ॥ ३० ॥</s-l></s-lg><s-lg><s-l> शकुनिरुवाच ।</s-l><s-l>अस्ति वै ते प्रिया देवी ग्लह एकोऽपराजितः ।</s-l><s-l>पणस्व कृष्णां पाञ्चालीं तयात्मानं पुनर्जय ॥ ३१ ॥</s-l></s-lg><s-lg><s-l> युधिष्ठिर उवाच ।</s-l><s-l>नैव ह्रस्वा न महती नातिकृष्णा न रोहिणी ।</s-l><s-l>सरागरक्तनेत्रा च तया दीव्याम्यहं त्वया ॥ ३२ ॥</s-l></s-lg><s-lg><s-l>शारदोत्पलपत्राक्ष्या शारदोत्पलगन्धया ।</s-l><s-l>शारदोत्पलसेविन्या रूपेण श्रीसमानया ॥ ३३ ॥</s-l></s-lg><s-lg><s-l>तथैव स्यादानृशंस्यात्तथा स्याद्रूपसंपदा ।</s-l><s-l>तथा स्याच्छीलसंपत्त्या यामिच्छेत्पुरुषः स्त्रियम् ॥ ३४ ॥</s-l></s-lg><s-lg><s-l>चरमं संविशति या प्रथमं प्रतिबुध्यते ।</s-l><s-l>आ गोपालाविपालेभ्यः सर्वं वेद कृताकृतम् ॥ ३५ ॥</s-l></s-lg><s-lg><s-l>आभाति पद्मवद्वक्त्रं सस्वेदं मल्लिकेव च ।</s-l><s-l>वेदीमध्या दीर्घकेशी ताम्राक्षी नातिरोमशा ॥ ३६ ॥</s-l></s-lg><s-lg><s-l>तयैवंविधया राजन्पाञ्चाल्याहं सुमध्यया ।</s-l><s-l>ग्लहं दीव्यामि चार्वङ्ग्या द्रौपद्या हन्त सौबल ॥ ३७ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्ते तु वचने धर्मराजेन भारत ।</s-l><s-l>धिग्धिगित्येव वृद्धानां सभ्यानां निःसृता गिरः ॥ ३८ ॥</s-l></s-lg><s-lg><s-l>चुक्षुभे सा सभा राजन्राज्ञां संजज्ञिरे कथाः ।</s-l><s-l>भीष्मद्रोणकृपादीनां स्वेदश्च समजायत ॥ ३९ ॥</s-l></s-lg><s-lg><s-l>शिरो गृहीत्वा विदुरो गतसत्त्व इवाभवत् ।</s-l><s-l>आस्ते ध्यायन्नधोवक्त्रो निःश्वसन्पन्नगो यथा ॥ ४० ॥</s-l></s-lg><s-lg><s-l>धृतराष्ट्रस्तु संहृष्टः पर्यपृच्छत्पुनः पुनः ।</s-l><s-l>किं जितं किं जितमिति ह्याकारं नाभ्यरक्षत ॥ ४१ ॥</s-l></s-lg><s-lg><s-l>जहर्ष कर्णोऽतिभृशं सह दुःशासनादिभिः ।</s-l><s-l>इतरेषां तु सभ्यानां नेत्रेभ्यः प्रापतज्जलम् ॥ ४२ ॥</s-l></s-lg><s-lg><s-l>सौबलस्त्वविचार्यैव जितकाशी मदोत्कटः ।</s-l><s-l>जितमित्येव तानक्षान्पुनरेवान्वपद्यत ॥ ४३ ॥</s-l></s-lg>