<s-lg><s-l> वैशंपायन उवाच ।</s-l><s-l>रक्षणाद्धर्मराजस्य सत्यस्य परिपालनात् ।</s-l><s-l>शत्रूणां क्षपणाच्चैव स्वकर्मनिरताः प्रजाः ॥ १ ॥</s-l></s-lg><s-lg><s-l>बलीनां सम्यगादानाद्धर्मतश्चानुशासनात् ।</s-l><s-l>निकामवर्षी पर्जन्यः स्फीतो जनपदोऽभवत् ॥ २ ॥</s-l></s-lg><s-lg><s-l>सर्वारम्भाः सुप्रवृत्ता गोरक्षं कर्षणं वणिक् ।</s-l><s-l>विशेषात्सर्वमेवैतत्संजज्ञे राजकर्मणः ॥ ३ ॥</s-l></s-lg><s-lg><s-l>दस्युभ्यो वञ्चकेभ्यो वा राजन्प्रति परस्परम् ।</s-l><s-l>राजवल्लभतश्चैव नाश्रूयन्त मृषा गिरः ॥ ४ ॥</s-l></s-lg><s-lg><s-l>अवर्षं चातिवर्षं च व्याधिपावकमूर्छनम् ।</s-l><s-l>सर्वमेतत्तदा नासीद्धर्मनित्ये युधिष्ठिरे ॥ ५ ॥</s-l></s-lg><s-lg><s-l>प्रियं कर्तुमुपस्थातुं बलिकर्म स्वभावजम् ।</s-l><s-l>अभिहर्तुं नृपा जग्मुर्नान्यैः कार्यैः पृथक्पृथक् ॥ ६ ॥</s-l></s-lg><s-lg><s-l>धर्म्यैर्धनागमैस्तस्य ववृधे निचयो महान् ।</s-l><s-l>कर्तुं यस्य न शक्येत क्षयो वर्षशतैरपि ॥ ७ ॥</s-l></s-lg><s-lg><s-l>स्वकोशस्य परीमाणं कोष्ठस्य च महीपतिः ।</s-l><s-l>विज्ञाय राजा कौन्तेयो यज्ञायैव मनो दधे ॥ ८ ॥</s-l></s-lg><s-lg><s-l>सुहृदश्चैव तं सर्वे पृथक्च सह चाब्रुवन् ।</s-l><s-l>यज्ञकालस्तव विभो क्रियतामत्र सांप्रतम् ॥ ९ ॥</s-l></s-lg><s-lg><s-l>अथैवं ब्रुवतामेव तेषामभ्याययौ हरिः ।</s-l><s-l>ऋषिः पुराणो वेदात्मा दृश्यश्चापि विजानताम् ॥ १० ॥</s-l></s-lg><s-lg><s-l>जगतस्तस्थुषां श्रेष्ठः प्रभवश्चाप्ययश्च ह ।</s-l><s-l>भूतभव्यभवन्नाथः केशवः केशिसूदनः ॥ ११ ॥</s-l></s-lg><s-lg><s-l>प्राकारः सर्ववृष्णीनामापत्स्वभयदोऽरिहा ।</s-l><s-l>बलाधिकारे निक्षिप्य संहत्यानकदुन्दुभिम् ॥ १२ ॥</s-l></s-lg><s-lg><s-l>उच्चावचमुपादाय धर्मराजाय माधवः ।</s-l><s-l>धनौघं पुरुषव्याघ्रो बलेन महता वृतः ॥ १३ ॥</s-l></s-lg><s-lg><s-l>तं धनौघमपर्यन्तं रत्नसागरमक्षयम् ।</s-l><s-l>नादयन्रथघोषेण प्रविवेश पुरोत्तमम् ॥ १४ ॥</s-l></s-lg><s-lg><s-l>असूर्यमिव सूर्येण निवातमिव वायुना ।</s-l><s-l>कृष्णेन समुपेतेन जहृषे भारतं पुरम् ॥ १५ ॥</s-l></s-lg><s-lg><s-l>तं मुदाभिसमागम्य सत्कृत्य च यथाविधि ।</s-l><s-l>संपृष्ट्वा कुशलं चैव सुखासीनं युधिष्ठिरः ॥ १६ ॥</s-l></s-lg><s-lg><s-l>धौम्यद्वैपायनमुखैरृत्विग्भिः पुरुषर्षभः ।</s-l><s-l>भीमार्जुनयमैश्चापि सहितः कृष्णमब्रवीत् ॥ १७ ॥</s-l></s-lg><s-lg><s-l>त्वत्कृते पृथिवी सर्वा मद्वशे कृष्ण वर्तते ।</s-l><s-l>धनं च बहु वार्ष्णेय त्वत्प्रसादादुपार्जितम् ॥ १८ ॥</s-l></s-lg><s-lg><s-l>सोऽहमिच्छामि तत्सर्वं विधिवद्देवकीसुत ।</s-l><s-l>उपयोक्तुं द्विजाग्र्येषु हव्यवाहे च माधव ॥ १९ ॥</s-l></s-lg><s-lg><s-l>तदहं यष्टुमिच्छामि दाशार्ह सहितस्त्वया ।</s-l><s-l>अनुजैश्च महाबाहो तन्मानुज्ञातुमर्हसि ॥ २० ॥</s-l></s-lg><s-lg><s-l>स दीक्षापय गोविन्द त्वमात्मानं महाभुज ।</s-l><s-l>त्वयीष्टवति दाशार्ह विपाप्मा भविता ह्यहम् ॥ २१ ॥</s-l></s-lg><s-lg><s-l>मां वाप्यभ्यनुजानीहि सहैभिरनुजैर्विभो ।</s-l><s-l>अनुज्ञातस्त्वया कृष्ण प्राप्नुयां क्रतुमुत्तमम् ॥ २२ ॥</s-l></s-lg><s-lg><s-l>तं कृष्णः प्रत्युवाचेदं बहूक्त्वा गुणविस्तरम् ।</s-l><s-l>त्वमेव राजशार्दूल सम्राडर्हो महाक्रतुम् ।</s-l><s-l>संप्राप्नुहि त्वया प्राप्ते कृतकृत्यास्ततो वयम् ॥ २३ ॥</s-l></s-lg><s-lg><s-l>यजस्वाभीप्सितं यज्ञं मयि श्रेयस्यवस्थिते ।</s-l><s-l>नियुङ्क्ष्व चापि मां कृत्ये सर्वं कर्तास्मि ते वचः ॥ २४ ॥</s-l></s-lg><s-lg><s-l> युधिष्ठिर उवाच ।</s-l><s-l>सफलः कृष्ण संकल्पः सिद्धिश्च नियता मम ।</s-l><s-l>यस्य मे त्वं हृषीकेश यथेप्सितमुपस्थितः ॥ २५ ॥</s-l></s-lg><s-lg><s-l> वैशंपायन उवाच ।</s-l><s-l>अनुज्ञातस्तु कृष्णेन पाण्डवो भ्रातृभिः सह ।</s-l><s-l>ईहितुं राजसूयाय साधनान्युपचक्रमे ॥ २६ ॥</s-l></s-lg><s-lg><s-l>तत आज्ञापयामास पाण्डवोऽरिनिबर्हणः ।</s-l><s-l>सहदेवं युधां श्रेष्ठं मन्त्रिणश्चैव सर्वशः ॥ २७ ॥</s-l></s-lg><s-lg><s-l>अस्मिन्क्रतौ यथोक्तानि यज्ञाङ्गानि द्विजातिभिः ।</s-l><s-l>तथोपकरणं सर्वं मङ्गलानि च सर्वशः ॥ २८ ॥</s-l></s-lg><s-lg><s-l>अधियज्ञांश्च संभारान्धौम्योक्तान्क्षिप्रमेव हि ।</s-l><s-l>समानयन्तु पुरुषा यथायोगं यथाक्रमम् ॥ २९ ॥</s-l></s-lg><s-lg><s-l>इन्द्रसेनो विशोकश्च पूरुश्चार्जुनसारथिः ।</s-l><s-l>अन्नाद्याहरणे युक्ताः सन्तु मत्प्रियकाम्यया ॥ ३० ॥</s-l></s-lg><s-lg><s-l>सर्वकामाश्च कार्यन्तां रसगन्धसमन्विताः ।</s-l><s-l>मनोहराः प्रीतिकरा द्विजानां कुरुसत्तम ॥ ३१ ॥</s-l></s-lg><s-lg><s-l>तद्वाक्यसमकालं तु कृतं सर्वमवेदयत् ।</s-l><s-l>सहदेवो युधां श्रेष्ठो धर्मराजे महात्मनि ॥ ३२ ॥</s-l></s-lg><s-lg><s-l>ततो द्वैपायनो राजन्नृत्विजः समुपानयत् ।</s-l><s-l>वेदानिव महाभागान्साक्षान्मूर्तिमतो द्विजान् ॥ ३३ ॥</s-l></s-lg><s-lg><s-l>स्वयं ब्रह्मत्वमकरोत्तस्य सत्यवतीसुतः ।</s-l><s-l>धनंजयानामृषभः सुसामा सामगोऽभवत् ॥ ३४ ॥</s-l></s-lg><s-lg><s-l>याज्ञवल्क्यो बभूवाथ ब्रह्मिष्ठोऽध्वर्युसत्तमः ।</s-l><s-l>पैलो होता वसोः पुत्रो धौम्येन सहितोऽभवत् ॥ ३५ ॥</s-l></s-lg><s-lg><s-l>एतेषां शिष्यवर्गाश्च पुत्राश्च भरतर्षभ ।</s-l><s-l>बभूवुर्होत्रगाः सर्वे वेदवेदाङ्गपारगाः ॥ ३६ ॥</s-l></s-lg><s-lg><s-l>ते वाचयित्वा पुण्याहमीहयित्वा च तं विधिम् ।</s-l><s-l>शास्त्रोक्तं योजयामासुस्तद्देवयजनं महत् ॥ ३७ ॥</s-l></s-lg><s-lg><s-l>तत्र चक्रुरनुज्ञाताः शरणान्युत शिल्पिनः ।</s-l><s-l>रत्नवन्ति विशालानि वेश्मानीव दिवौकसाम् ॥ ३८ ॥</s-l></s-lg><s-lg><s-l>तत आज्ञापयामास स राजा राजसत्तमः ।</s-l><s-l>सहदेवं तदा सद्यो मन्त्रिणं कुरुसत्तमः ॥ ३९ ॥</s-l></s-lg><s-lg><s-l>आमन्त्रणार्थं दूतांस्त्वं प्रेषयस्वाशुगान्द्रुतम् ।</s-l><s-l>उपश्रुत्य वचो राज्ञः स दूतान्प्राहिणोत्तदा ॥ ४० ॥</s-l></s-lg><s-lg><s-l>आमन्त्रयध्वं राष्ट्रेषु ब्राह्मणान्भूमिपानपि ।</s-l><s-l>विशश्च मान्याञ्शूद्रांश्च सर्वानानयतेति च ॥ ४१ ॥</s-l></s-lg><s-lg><s-l>ते सर्वान्पृथिवीपालान्पाण्डवेयस्य शासनात् ।</s-l><s-l>आमन्त्रयां बभूवुश्च प्रेषयामास चापरान् ॥ ४२ ॥</s-l></s-lg><s-lg><s-l>ततस्ते तु यथाकालं कुन्तीपुत्रं युधिष्ठिरम् ।</s-l><s-l>दीक्षयां चक्रिरे विप्रा राजसूयाय भारत ॥ ४३ ॥</s-l></s-lg><s-lg><s-l>दीक्षितः स तु धर्मात्मा धर्मराजो युधिष्ठिरः ।</s-l><s-l>जगाम यज्ञायतनं वृतो विप्रैः सहस्रशः ॥ ४४ ॥</s-l></s-lg><s-lg><s-l>भ्रातृभिर्ज्ञातिभिश्चैव सुहृद्भिः सचिवैस्तथा ।</s-l><s-l>क्षत्रियैश्च मनुष्येन्द्र नानादेशसमागतैः ।</s-l><s-l>अमात्यैश्च नृपश्रेष्ठो धर्मो विग्रहवानिव ॥ ४५ ॥</s-l></s-lg><s-lg><s-l>आजग्मुर्ब्राह्मणास्तत्र विषयेभ्यस्ततस्ततः ।</s-l><s-l>सर्वविद्यासु निष्णाता वेदवेदाङ्गपारगाः ॥ ४६ ॥</s-l></s-lg><s-lg><s-l>तेषामावसथांश्चक्रुर्धर्मराजस्य शासनात् ।</s-l><s-l>बह्वन्नाञ्शयनैर्युक्तान्सगणानां पृथक्पृथक् ।</s-l><s-l>सर्वर्तुगुणसंपन्नाञ्शिल्पिनोऽथ सहस्रशः ॥ ४७ ॥</s-l></s-lg><s-lg><s-l>तेषु ते न्यवसन्राजन्ब्राह्मणा भृशसत्कृताः ।</s-l><s-l>कथयन्तः कथा बह्वीः पश्यन्तो नटनर्तकान् ॥ ४८ ॥</s-l></s-lg><s-lg><s-l>भुञ्जतां चैव विप्राणां वदतां च महास्वनः ।</s-l><s-l>अनिशं श्रूयते स्मात्र मुदितानां महात्मनाम् ॥ ४९ ॥</s-l></s-lg><s-lg><s-l>दीयतां दीयतामेषां भुज्यतां भुज्यतामिति ।</s-l><s-l>एवंप्रकाराः संजल्पाः श्रूयन्ते स्मात्र नित्यशः ॥ ५० ॥</s-l></s-lg><s-lg><s-l>गवां शतसहस्राणि शयनानां च भारत ।</s-l><s-l>रुक्मस्य योषितां चैव धर्मराजः पृथग्ददौ ॥ ५१ ॥</s-l></s-lg><s-lg><s-l>प्रावर्ततैवं यज्ञः स पाण्डवस्य महात्मनः ।</s-l><s-l>पृथिव्यामेकवीरस्य शक्रस्येव त्रिविष्टपे ॥ ५२ ॥</s-l></s-lg><s-lg><s-l>ततो युधिष्ठिरो राजा प्रेषयामास पाण्डवम् ।</s-l><s-l>नकुलं हास्तिनपुरं भीष्माय भरतर्षभ ॥ ५३ ॥</s-l></s-lg><s-lg><s-l>द्रोणाय धृतराष्ट्राय विदुराय कृपाय च ।</s-l><s-l>भ्रातॄणां चैव सर्वेषां येऽनुरक्ता युधिष्ठिरे ॥ ५४ ॥</s-l></s-lg>