<s-lg><s-l> वैशंपायन उवाच ।</s-l><s-l>उषित्वा खाण्डवप्रस्थे सुखवासं जनार्दनः ।</s-l><s-l>पार्थैः प्रीतिसमायुक्तैः पूजनार्होऽभिपूजितः ॥ १ ॥</s-l></s-lg><s-lg><s-l>गमनाय मतिं चक्रे पितुर्दर्शनलालसः ।</s-l><s-l>धर्मराजमथामन्त्र्य पृथां च पृथुलोचनः ॥ २ ॥</s-l></s-lg><s-lg><s-l>ववन्दे चरणौ मूर्ध्ना जगद्वन्द्यः पितृष्वसुः ।</s-l><s-l>स तया मूर्ध्न्युपाघ्रातः परिष्वक्तश्च केशवः ॥ ३ ॥</s-l></s-lg><s-lg><s-l>ददर्शानन्तरं कृष्णो भगिनीं स्वां महायशाः ।</s-l><s-l>तामुपेत्य हृषीकेशः प्रीत्या बाष्पसमन्वितः ॥ ४ ॥</s-l></s-lg><s-lg><s-l>अर्थ्यं तथ्यं हितं वाक्यं लघु युक्तमनुत्तमम् ।</s-l><s-l>उवाच भगवान्भद्रां सुभद्रां भद्रभाषिणीम् ॥ ५ ॥</s-l></s-lg><s-lg><s-l>तया स्वजनगामीनि श्रावितो वचनानि सः ।</s-l><s-l>संपूजितश्चाप्यसकृच्छिरसा चाभिवादितः ॥ ६ ॥</s-l></s-lg><s-lg><s-l>तामनुज्ञाप्य वार्ष्णेयः प्रतिनन्द्य च भामिनीम् ।</s-l><s-l>ददर्शानन्तरं कृष्णां धौम्यं चापि जनार्दनः ॥ ७ ॥</s-l></s-lg><s-lg><s-l>ववन्दे च यथान्यायं धौम्यं पुरुषसत्तमः ।</s-l><s-l>द्रौपदीं सान्त्वयित्वा च आमन्त्र्य च जनार्दनः ॥ ८ ॥</s-l></s-lg><s-lg><s-l>भ्रातॄनभ्यगमद्धीमान्पार्थेन सहितो बली ।</s-l><s-l>भ्रातृभिः पञ्चभिः कृष्णो वृतः शक्र इवामरैः ॥ ९ ॥</s-l></s-lg><s-lg><s-l>अर्चयामास देवांश्च द्विजांश्च यदुपुंगवः ।</s-l><s-l>माल्यजप्यनमस्कारैर्गन्धैरुच्चावचैरपि ।</s-l><s-l>स कृत्वा सर्वकार्याणि प्रतस्थे तस्थुषां वरः ॥ १० ॥</s-l></s-lg><s-lg><s-l>स्वस्ति वाच्यार्हतो विप्रान्दधिपात्रफलाक्षतैः ।</s-l><s-l>वसु प्रदाय च ततः प्रदक्षिणमवर्तत ॥ ११ ॥</s-l></s-lg><s-lg><s-l>काञ्चनं रथमास्थाय तार्क्ष्यकेतनमाशुगम् ।</s-l><s-l>गदाचक्रासिशार्ङ्गाद्यैरायुधैश्च समन्वितम् ॥ १२ ॥</s-l></s-lg><s-lg><s-l>तिथावथ च नक्षत्रे मुहूर्ते च गुणान्विते ।</s-l><s-l>प्रययौ पुण्डरीकाक्षः सैन्यसुग्रीववाहनः ॥ १३ ॥</s-l></s-lg><s-lg><s-l>अन्वारुरोह चाप्येनं प्रेम्णा राजा युधिष्ठिरः ।</s-l><s-l>अपास्य चास्य यन्तारं दारुकं यन्तृसत्तमम् ।</s-l><s-l>अभीषून्संप्रजग्राह स्वयं कुरुपतिस्तदा ॥ १४ ॥</s-l></s-lg><s-lg><s-l>उपारुह्यार्जुनश्चापि चामरव्यजनं सितम् ।</s-l><s-l>रुक्मदण्डं बृहन्मूर्ध्नि दुधावाभिप्रदक्षिणम् ॥ १५ ॥</s-l></s-lg><s-lg><s-l>तथैव भीमसेनोऽपि यमाभ्यां सहितो वशी ।</s-l><s-l>पृष्ठतोऽनुययौ कृष्णमृत्विक्पौरजनैर्वृतः ॥ १६ ॥</s-l></s-lg><s-lg><s-l>स तथा भ्रातृभिः सार्धं केशवः परवीरहा ।</s-l><s-l>अनुगम्यमानः शुशुभे शिष्यैरिव गुरुः प्रियैः ॥ १७ ॥</s-l></s-lg><s-lg><s-l>पार्थमामन्त्र्य गोविन्दः परिष्वज्य च पीडितम् ।</s-l><s-l>युधिष्ठिरं पूजयित्वा भीमसेनं यमौ तथा ॥ १८ ॥</s-l></s-lg><s-lg><s-l>परिष्वक्तो भृशं ताभ्यां यमाभ्यामभिवादितः ।</s-l><s-l>ततस्तैः संविदं कृत्वा यथावन्मधुसूदनः ॥ १९ ॥</s-l></s-lg><s-lg><s-l>निवर्तयित्वा च तदा पाण्डवान्सपदानुगान् ।</s-l><s-l>स्वां पुरीं प्रययौ कृष्णः पुरंदर इवापरः ॥ २० ॥</s-l></s-lg><s-lg><s-l>लोचनैरनुजग्मुस्ते तमा दृष्टिपथात्तदा ।</s-l><s-l>मनोभिरनुजग्मुस्ते कृष्णं प्रीतिसमन्वयात् ॥ २१ ॥</s-l></s-lg><s-lg><s-l>अतृप्तमनसामेव तेषां केशवदर्शने ।</s-l><s-l>क्षिप्रमन्तर्दधे शौरिश्चक्षुषां प्रियदर्शनः ॥ २२ ॥</s-l></s-lg><s-lg><s-l>अकामा इव पार्थास्ते गोविन्दगतमानसाः ।</s-l><s-l>निवृत्योपययुः सर्वे स्वपुरं पुरुषर्षभाः ।</s-l><s-l>स्यन्दनेनाथ कृष्णोऽपि समये द्वारकामगात् ॥ २३ ॥</s-l></s-lg>