<s-lg><s-l> विदुर उवाच ।</s-l><s-l>महाराज विजानीहि यत्त्वां वक्ष्यामि तच्छृणु ।</s-l><s-l>मुमूर्षोरौषधमिव न रोचेतापि ते श्रुतम् ॥ १ ॥</s-l></s-lg><s-lg><s-l>यद्वै पुरा जातमात्रो रुराव गोमायुवद्विस्वरं पापचेताः ।</s-l><s-l>दुर्योधनो भारतानां कुलघ्नः सोऽयं युक्तो भविता कालहेतुः ॥ २ ॥</s-l></s-lg><s-lg><s-l>गृहे वसन्तं गोमायुं त्वं वै मत्वा न बुध्यसे ।</s-l><s-l>दुर्योधनस्य रूपेण शृणु काव्यां गिरं मम ॥ ३ ॥</s-l></s-lg><s-lg><s-l>मधु वै माध्विको लब्ध्वा प्रपातं नावबुध्यते ।</s-l><s-l>आरुह्य तं मज्जति वा पतनं वाधिगच्छति ॥ ४ ॥</s-l></s-lg><s-lg><s-l>सोऽयं मत्तोऽक्षदेवेन मधुवन्न परीक्षते ।</s-l><s-l>प्रपातं बुध्यते नैव वैरं कृत्वा महारथैः ॥ ५ ॥</s-l></s-lg><s-lg><s-l>विदितं ते महाराज राजस्वेवासमञ्जसम् ।</s-l><s-l>अन्धका यादवा भोजाः समेताः कंसमत्यजन् ॥ ६ ॥</s-l></s-lg><s-lg><s-l>नियोगाच्च हते तस्मिन्कृष्णेनामित्रघातिना ।</s-l><s-l>एवं ते ज्ञातयः सर्वे मोदमानाः शतं समाः ॥ ७ ॥</s-l></s-lg><s-lg><s-l>त्वन्नियुक्तः सव्यसाची निगृह्णातु सुयोधनम् ।</s-l><s-l>निग्रहादस्य पापस्य मोदन्तां कुरवः सुखम् ॥ ८ ॥</s-l></s-lg><s-lg><s-l>काकेनेमांश्चित्रबर्हाञ्शार्दूलान्क्रोष्टुकेन च ।</s-l><s-l>क्रीणीष्व पाण्डवान्राजन्मा मज्जीः शोकसागरे ॥ ९ ॥</s-l></s-lg><s-lg><s-l>त्यजेत्कुलार्थे पुरुषं ग्रामस्यार्थे कुलं त्यजेत् ।</s-l><s-l>ग्रामं जनपदस्यार्थे आत्मार्थे पृथिवीं त्यजेत् ॥ १० ॥</s-l></s-lg><s-lg><s-l>सर्वज्ञः सर्वभावज्ञः सर्वशत्रुभयंकरः ।</s-l><s-l>इति स्म भाषते काव्यो जम्भत्यागे महासुरान् ॥ ११ ॥</s-l></s-lg><s-lg><s-l>हिरण्यष्ठीविनः कश्चित्पक्षिणो वनगोचरान् ।</s-l><s-l>गृहे किल कृतावासाँल्लोभाद्राजन्नपीडयत् ॥ १२ ॥</s-l></s-lg><s-lg><s-l>सदोपभोज्याँल्लोभान्धो हिरण्यार्थे परंतप ।</s-l><s-l>आयतिं च तदात्वं च उभे सद्यो व्यनाशयत् ॥ १३ ॥</s-l></s-lg><s-lg><s-l>तदात्वकामः पाण्डूंस्त्वं मा द्रुहो भरतर्षभ ।</s-l><s-l>मोहात्मा तप्यसे पश्चात्पक्षिहा पुरुषो यथा ॥ १४ ॥</s-l></s-lg><s-lg><s-l>जातं जातं पाण्डवेभ्यः पुष्पमादत्स्व भारत ।</s-l><s-l>मालाकार इवारामे स्नेहं कुर्वन्पुनः पुनः ॥ १५ ॥</s-l></s-lg><s-lg><s-l>वृक्षानङ्गारकारीव मैनान्धाक्षीः समूलकान् ।</s-l><s-l>मा गमः ससुतामात्यः सबलश्च पराभवम् ॥ १६ ॥</s-l></s-lg><s-lg><s-l>समवेतान्हि कः पार्थान्प्रतियुध्येत भारत ।</s-l><s-l>मरुद्भिः सहितो राजन्नपि साक्षान्मरुत्पतिः ॥ १७ ॥</s-l></s-lg>