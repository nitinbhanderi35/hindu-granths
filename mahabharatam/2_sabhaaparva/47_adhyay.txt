<s-lg><s-l> दुर्योधन उवाच ।</s-l><s-l>यन्मया पाण्डवानां तु दृष्टं तच्छृणु भारत ।</s-l><s-l>आहृतं भूमिपालैर्हि वसु मुख्यं ततस्ततः ॥ १ ॥</s-l></s-lg><s-lg><s-l>न विन्दे दृढमात्मानं दृष्ट्वाहं तदरेर्धनम् ।</s-l><s-l>फलतो भूमितो वापि प्रतिपद्यस्व भारत ॥ २ ॥</s-l></s-lg><s-lg><s-l>ऐडांश्चैलान्वार्षदंशाञ्जातरूपपरिष्कृतान् ।</s-l><s-l>प्रावाराजिनमुख्यांश्च काम्बोजः प्रददौ वसु ॥ ३ ॥</s-l></s-lg><s-lg><s-l>अश्वांस्तित्तिरिकल्माषांस्त्रिशतं शुकनासिकान् ।</s-l><s-l>उष्ट्रवामीस्त्रिशतं च पुष्टाः पीलुशमीङ्गुदैः ॥ ४ ॥</s-l></s-lg><s-lg><s-l>गोवासना ब्राह्मणाश्च दासमीयाश्च सर्वशः ।</s-l><s-l>प्रीत्यर्थं ते महाभागा धर्मराज्ञो महात्मनः ।</s-l><s-l>त्रिखर्वं बलिमादाय द्वारि तिष्ठन्ति वारिताः ॥ ५ ॥</s-l></s-lg><s-lg><s-l>कमण्डलूनुपादाय जातरूपमयाञ्शुभान् ।</s-l><s-l>एवं बलिं प्रदायाथ प्रवेशं लेभिरे ततः ॥ ६ ॥</s-l></s-lg><s-lg><s-l>शतं दासीसहस्राणां कार्पासिकनिवासिनाम् ।</s-l><s-l>श्यामास्तन्व्यो दीर्घकेश्यो हेमाभरणभूषिताः ।</s-l><s-l>शूद्रा विप्रोत्तमार्हाणि राङ्कवान्यजिनानि च ॥ ७ ॥</s-l></s-lg><s-lg><s-l>बलिं च कृत्स्नमादाय भरुकच्छनिवासिनः ।</s-l><s-l>उपनिन्युर्महाराज हयान्गान्धारदेशजान् ॥ ८ ॥</s-l></s-lg><s-lg><s-l>इन्द्रकृष्टैर्वर्तयन्ति धान्यैर्नदीमुखैश्च ये ।</s-l><s-l>समुद्रनिष्कुटे जाताः परिसिन्धु च मानवाः ॥ ९ ॥</s-l></s-lg><s-lg><s-l>ते वैरामाः पारदाश्च वङ्गाश्च कितवैः सह ।</s-l><s-l>विविधं बलिमादाय रत्नानि विविधानि च ॥ १० ॥</s-l></s-lg><s-lg><s-l>अजाविकं गोहिरण्यं खरोष्ट्रं फलजं मधु ।</s-l><s-l>कम्बलान्विविधांश्चैव द्वारि तिष्ठन्ति वारिताः ॥ ११ ॥</s-l></s-lg><s-lg><s-l>प्राग्ज्योतिषाधिपः शूरो म्लेच्छानामधिपो बली ।</s-l><s-l>यवनैः सहितो राजा भगदत्तो महारथः ॥ १२ ॥</s-l></s-lg><s-lg><s-l>आजानेयान्हयाञ्शीघ्रानादायानिलरंहसः ।</s-l><s-l>बलिं च कृत्स्नमादाय द्वारि तिष्ठति वारितः ॥ १३ ॥</s-l></s-lg><s-lg><s-l>अश्मसारमयं भाण्डं शुद्धदन्तत्सरूनसीन् ।</s-l><s-l>प्राग्ज्योतिषोऽथ तद्दत्त्वा भगदत्तोऽव्रजत्तदा ॥ १४ ॥</s-l></s-lg><s-lg><s-l>द्व्यक्षांस्त्र्यक्षाँल्ललाटाक्षान्नानादिग्भ्यः समागतान् ।</s-l><s-l>औष्णीषाननिवासांश्च बाहुकान्पुरुषादकान् ॥ १५ ॥</s-l></s-lg><s-lg><s-l>एकपादांश्च तत्राहमपश्यं द्वारि वारितान् ।</s-l><s-l>बल्यर्थं ददतस्तस्मै हिरण्यं रजतं बहु ॥ १६ ॥</s-l></s-lg><s-lg><s-l>इन्द्रगोपकवर्णाभाञ्शुकवर्णान्मनोजवान् ।</s-l><s-l>तथैवेन्द्रायुधनिभान्संध्याभ्रसदृशानपि ॥ १७ ॥</s-l></s-lg><s-lg><s-l>अनेकवर्णानारण्यान्गृहीत्वाश्वान्मनोजवान् ।</s-l><s-l>जातरूपमनर्घ्यं च ददुस्तस्यैकपादकाः ॥ १८ ॥</s-l></s-lg><s-lg><s-l>चीनान्हूणाञ्शकानोड्रान्पर्वतान्तरवासिनः ।</s-l><s-l>वार्ष्णेयान्हारहूणांश्च कृष्णान्हैमवतांस्तथा ॥ १९ ॥</s-l></s-lg><s-lg><s-l>न पारयाम्यभिगतान्विविधान्द्वारि वारितान् ।</s-l><s-l>बल्यर्थं ददतस्तस्य नानारूपाननेकशः ॥ २० ॥</s-l></s-lg><s-lg><s-l>कृष्णग्रीवान्महाकायान्रासभाञ्शतपातिनः ।</s-l><s-l>आहार्षुर्दशसाहस्रान्विनीतान्दिक्षु विश्रुतान् ॥ २१ ॥</s-l></s-lg><s-lg><s-l>प्रमाणरागस्पर्शाढ्यं बाह्लीचीनसमुद्भवम् ।</s-l><s-l>और्णं च राङ्कवं चैव कीटजं पट्टजं तथा ॥ २२ ॥</s-l></s-lg><s-lg><s-l>कुट्टीकृतं तथैवान्यत्कमलाभं सहस्रशः ।</s-l><s-l>श्लक्ष्णं वस्त्रमकार्पासमाविकं मृदु चाजिनम् ॥ २३ ॥</s-l></s-lg><s-lg><s-l>निशितांश्चैव दीर्घासीनृष्टिशक्तिपरश्वधान् ।</s-l><s-l>अपरान्तसमुद्भूतांस्तथैव परशूञ्शितान् ॥ २४ ॥</s-l></s-lg><s-lg><s-l>रसान्गन्धांश्च विविधान्रत्नानि च सहस्रशः ।</s-l><s-l>बलिं च कृत्स्नमादाय द्वारि तिष्ठन्ति वारिताः ॥ २५ ॥</s-l></s-lg><s-lg><s-l>शकास्तुखाराः कङ्काश्च रोमशाः शृङ्गिणो नराः ।</s-l><s-l>महागमान्दूरगमान्गणितानर्बुदं हयान् ॥ २६ ॥</s-l></s-lg><s-lg><s-l>कोटिशश्चैव बहुशः सुवर्णं पद्मसंमितम् ।</s-l><s-l>बलिमादाय विविधं द्वारि तिष्ठन्ति वारिताः ॥ २७ ॥</s-l></s-lg><s-lg><s-l>आसनानि महार्हाणि यानानि शयनानि च ।</s-l><s-l>मणिकाञ्चनचित्राणि गजदन्तमयानि च ॥ २८ ॥</s-l></s-lg><s-lg><s-l>रथांश्च विविधाकाराञ्जातरूपपरिष्कृतान् ।</s-l><s-l>हयैर्विनीतैः संपन्नान्वैयाघ्रपरिवारणान् ॥ २९ ॥</s-l></s-lg><s-lg><s-l>विचित्रांश्च परिस्तोमान्रत्नानि च सहस्रशः ।</s-l><s-l>नाराचानर्धनाराचाञ्शस्त्राणि विविधानि च ॥ ३० ॥</s-l></s-lg><s-lg><s-l>एतद्दत्त्वा महद्द्रव्यं पूर्वदेशाधिपो नृपः ।</s-l><s-l>प्रविष्टो यज्ञसदनं पाण्डवस्य महात्मनः ॥ ३१ ॥</s-l></s-lg>