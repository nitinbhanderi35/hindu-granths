<s-lg><s-l> जनमेजय उवाच ।</s-l><s-l>अनुज्ञातांस्तान्विदित्वा सरत्नधनसंचयान् ।</s-l><s-l>पाण्डवान्धार्तराष्ट्राणां कथमासीन्मनस्तदा ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>अनुज्ञातांस्तान्विदित्वा धृतराष्ट्रेण धीमता ।</s-l><s-l>राजन्दुःशासनः क्षिप्रं जगाम भ्रातरं प्रति ॥ २ ॥</s-l></s-lg><s-lg><s-l>दुर्योधनं समासाद्य सामात्यं भरतर्षभ ।</s-l><s-l>दुःखार्तो भरतश्रेष्ठ इदं वचनमब्रवीत् ॥ ३ ॥</s-l></s-lg><s-lg><s-l>दुःखेनैतत्समानीतं स्थविरो नाशयत्यसौ ।</s-l><s-l>शत्रुसाद्गमयद्द्रव्यं तद्बुध्यध्वं महारथाः ॥ ४ ॥</s-l></s-lg><s-lg><s-l>अथ दुर्योधनः कर्णः शकुनिश्चापि सौबलः ।</s-l><s-l>मिथः संगम्य सहिताः पाण्डवान्प्रति मानिनः ॥ ५ ॥</s-l></s-lg><s-lg><s-l>वैचित्रवीर्यं राजानं धृतराष्ट्रं मनीषिणम् ।</s-l><s-l>अभिगम्य त्वरायुक्ताः श्लक्ष्णं वचनमब्रुवन् ॥ ६ ॥</s-l></s-lg><s-lg><s-l> दुर्योधन उवाच ।</s-l><s-l>न त्वयेदं श्रुतं राजन्यज्जगाद बृहस्पतिः ।</s-l><s-l>शक्रस्य नीतिं प्रवदन्विद्वान्देवपुरोहितः ॥ ७ ॥</s-l></s-lg><s-lg><s-l>सर्वोपायैर्निहन्तव्याः शत्रवः शत्रुकर्षण ।</s-l><s-l>पुरा युद्धाद्बलाद्वापि प्रकुर्वन्ति तवाहितम् ॥ ८ ॥</s-l></s-lg><s-lg><s-l>ते वयं पाण्डवधनैः सर्वान्संपूज्य पार्थिवान् ।</s-l><s-l>यदि तान्योधयिष्यामः किं वा नः परिहास्यति ॥ ९ ॥</s-l></s-lg><s-lg><s-l>अहीनाशीविषान्क्रुद्धान्दंशाय समुपस्थितान् ।</s-l><s-l>कृत्वा कण्ठे च पृष्ठे च कः समुत्स्रष्टुमर्हति ॥ १० ॥</s-l></s-lg><s-lg><s-l>आत्तशस्त्रा रथगताः कुपितास्तात पाण्डवाः ।</s-l><s-l>निःशेषं नः करिष्यन्ति क्रुद्धा ह्याशीविषा यथा ॥ ११ ॥</s-l></s-lg><s-lg><s-l>संनद्धो ह्यर्जुनो याति विवृत्य परमेषुधी ।</s-l><s-l>गाण्डीवं मुहुरादत्ते निःश्वसंश्च निरीक्षते ॥ १२ ॥</s-l></s-lg><s-lg><s-l>गदां गुर्वीं समुद्यम्य त्वरितश्च वृकोदरः ।</s-l><s-l>स्वरथं योजयित्वाशु निर्यात इति नः श्रुतम् ॥ १३ ॥</s-l></s-lg><s-lg><s-l>नकुलः खड्गमादाय चर्म चाप्यष्टचन्द्रकम् ।</s-l><s-l>सहदेवश्च राजा च चक्रुराकारमिङ्गितैः ॥ १४ ॥</s-l></s-lg><s-lg><s-l>ते त्वास्थाय रथान्सर्वे बहुशस्त्रपरिच्छदान् ।</s-l><s-l>अभिघ्नन्तो रथव्रातान्सेनायोगाय निर्ययुः ॥ १५ ॥</s-l></s-lg><s-lg><s-l>न क्षंस्यन्ते तथास्माभिर्जातु विप्रकृता हि ते ।</s-l><s-l>द्रौपद्याश्च परिक्लेशं कस्तेषां क्षन्तुमर्हति ॥ १६ ॥</s-l></s-lg><s-lg><s-l>पुनर्दीव्याम भद्रं ते वनवासाय पाण्डवैः ।</s-l><s-l>एवमेतान्वशे कर्तुं शक्ष्यामो भरतर्षभ ॥ १७ ॥</s-l></s-lg><s-lg><s-l>ते वा द्वादश वर्षाणि वयं वा द्यूतनिर्जिताः ।</s-l><s-l>प्रविशेम महारण्यमजिनैः प्रतिवासिताः ॥ १८ ॥</s-l></s-lg><s-lg><s-l>त्रयोदशं च सजने अज्ञाताः परिवत्सरम् ।</s-l><s-l>ज्ञाताश्च पुनरन्यानि वने वर्षाणि द्वादश ॥ १९ ॥</s-l></s-lg><s-lg><s-l>निवसेम वयं ते वा तथा द्यूतं प्रवर्तताम् ।</s-l><s-l>अक्षानुप्त्वा पुनर्द्यूतमिदं दीव्यन्तु पाण्डवाः ॥ २० ॥</s-l></s-lg><s-lg><s-l>एतत्कृत्यतमं राजन्नस्माकं भरतर्षभ ।</s-l><s-l>अयं हि शकुनिर्वेद सविद्यामक्षसंपदम् ॥ २१ ॥</s-l></s-lg><s-lg><s-l>दृढमूला वयं राज्ये मित्राणि परिगृह्य च ।</s-l><s-l>सारवद्विपुलं सैन्यं सत्कृत्य च दुरासदम् ॥ २२ ॥</s-l></s-lg><s-lg><s-l>ते च त्रयोदशे वर्षे पारयिष्यन्ति चेद्व्रतम् ।</s-l><s-l>जेष्यामस्तान्वयं राजन्रोचतां ते परंतप ॥ २३ ॥</s-l></s-lg><s-lg><s-l> धृतराष्ट्र उवाच ।</s-l><s-l>तूर्णं प्रत्यानयस्वैतान्कामं व्यध्वगतानपि ।</s-l><s-l>आगच्छन्तु पुनर्द्यूतमिदं कुर्वन्तु पाण्डवाः ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>ततो द्रोणः सोमदत्तो बाह्लीकश्च महारथः ।</s-l><s-l>विदुरो द्रोणपुत्रश्च वैश्यापुत्रश्च वीर्यवान् ॥ २५ ॥</s-l></s-lg><s-lg><s-l>भूरिश्रवाः शांतनवो विकर्णश्च महारथः ।</s-l><s-l>मा द्यूतमित्यभाषन्त शमोऽस्त्विति च सर्वशः ॥ २६ ॥</s-l></s-lg><s-lg><s-l>अकामानां च सर्वेषां सुहृदामर्थदर्शिनाम् ।</s-l><s-l>अकरोत्पाण्डवाह्वानं धृतराष्ट्रः सुतप्रियः ॥ २७ ॥</s-l></s-lg><s-lg><s-l>अथाब्रवीन्महाराज धृतराष्ट्रं जनेश्वरम् ।</s-l><s-l>पुत्रहार्दाद्धर्मयुक्तं गान्धारी शोककर्शिता ॥ २८ ॥</s-l></s-lg><s-lg><s-l>जाते दुर्योधने क्षत्ता महामतिरभाषत ।</s-l><s-l>नीयतां परलोकाय साध्वयं कुलपांसनः ॥ २९ ॥</s-l></s-lg><s-lg><s-l>व्यनदज्जातमात्रो हि गोमायुरिव भारत ।</s-l><s-l>अन्तो नूनं कुलस्यास्य कुरवस्तन्निबोधत ॥ ३० ॥</s-l></s-lg><s-lg><s-l>मा बालानामशिष्टानामभिमंस्था मतिं प्रभो ।</s-l><s-l>मा कुलस्य क्षये घोरे कारणं त्वं भविष्यसि ॥ ३१ ॥</s-l></s-lg><s-lg><s-l>बद्धं सेतुं को नु भिन्द्याद्धमेच्छान्तं च पावकम् ।</s-l><s-l>शमे धृतान्पुनः पार्थान्कोपयेत्को नु भारत ॥ ३२ ॥</s-l></s-lg><s-lg><s-l>स्मरन्तं त्वामाजमीढ स्मारयिष्याम्यहं पुनः ।</s-l><s-l>शास्त्रं न शास्ति दुर्बुद्धिं श्रेयसे वेतराय वा ॥ ३३ ॥</s-l></s-lg><s-lg><s-l>न वै वृद्धो बालमतिर्भवेद्राजन्कथंचन ।</s-l><s-l>त्वन्नेत्राः सन्तु ते पुत्रा मा त्वां दीर्णाः प्रहासिषुः ॥ ३४ ॥</s-l></s-lg><s-lg><s-l>शमेन धर्मेण परस्य बुद्ध्या जाता बुद्धिः सास्तु ते मा प्रतीपा ।</s-l><s-l>प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान् ॥ ३५ ॥</s-l></s-lg><s-lg><s-l>अथाब्रवीन्महाराजो गान्धारीं धर्मदर्शिनीम् ।</s-l><s-l>अन्तः कामं कुलस्यास्तु न शक्ष्यामि निवारितुम् ॥ ३६ ॥</s-l></s-lg><s-lg><s-l>यथेच्छन्ति तथैवास्तु प्रत्यागच्छन्तु पाण्डवाः ।</s-l><s-l>पुनर्द्यूतं प्रकुर्वन्तु मामकाः पाण्डवैः सह ॥ ३७ ॥</s-l></s-lg>