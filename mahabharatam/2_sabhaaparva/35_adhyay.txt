<s-lg><s-l> वैशंपायन उवाच ।</s-l><s-l>ततो युधिष्ठिरो राजा शिशुपालमुपाद्रवत् ।</s-l><s-l>उवाच चैनं मधुरं सान्त्वपूर्वमिदं वचः ॥ १ ॥</s-l></s-lg><s-lg><s-l>नेदं युक्तं महीपाल यादृशं वै त्वमुक्तवान् ।</s-l><s-l>अधर्मश्च परो राजन्पारुष्यं च निरर्थकम् ॥ २ ॥</s-l></s-lg><s-lg><s-l>न हि धर्मं परं जातु नावबुध्येत पार्थिव ।</s-l><s-l>भीष्मः शांतनवस्त्वेनं मावमंस्था अतोऽन्यथा ॥ ३ ॥</s-l></s-lg><s-lg><s-l>पश्य चेमान्महीपालांस्त्वत्तो वृद्धतमान्बहून् ।</s-l><s-l>मृष्यन्ते चार्हणां कृष्णे तद्वत्त्वं क्षन्तुमर्हसि ॥ ४ ॥</s-l></s-lg><s-lg><s-l>वेद तत्त्वेन कृष्णं हि भीष्मश्चेदिपते भृशम् ।</s-l><s-l>न ह्येनं त्वं तथा वेत्थ यथैनं वेद कौरवः ॥ ५ ॥</s-l></s-lg><s-lg><s-l> भीष्म उवाच ।</s-l><s-l>नास्मा अनुनयो देयो नायमर्हति सान्त्वनम् ।</s-l><s-l>लोकवृद्धतमे कृष्णे योऽर्हणां नानुमन्यते ॥ ६ ॥</s-l></s-lg><s-lg><s-l>क्षत्रियः क्षत्रियं जित्वा रणे रणकृतां वरः ।</s-l><s-l>यो मुञ्चति वशे कृत्वा गुरुर्भवति तस्य सः ॥ ७ ॥</s-l></s-lg><s-lg><s-l>अस्यां च समितौ राज्ञामेकमप्यजितं युधि ।</s-l><s-l>न पश्यामि महीपालं सात्वतीपुत्रतेजसा ॥ ८ ॥</s-l></s-lg><s-lg><s-l>न हि केवलमस्माकमयमर्च्यतमोऽच्युतः ।</s-l><s-l>त्रयाणामपि लोकानामर्चनीयो जनार्दनः ॥ ९ ॥</s-l></s-lg><s-lg><s-l>कृष्णेन हि जिता युद्धे बहवः क्षत्रियर्षभाः ।</s-l><s-l>जगत्सर्वं च वार्ष्णेये निखिलेन प्रतिष्ठितम् ॥ १० ॥</s-l></s-lg><s-lg><s-l>तस्मात्सत्स्वपि वृद्धेषु कृष्णमर्चाम नेतरान् ।</s-l><s-l>एवं वक्तुं न चार्हस्त्वं मा भूत्ते बुद्धिरीदृशी ॥ ११ ॥</s-l></s-lg><s-lg><s-l>ज्ञानवृद्धा मया राजन्बहवः पर्युपासिताः ।</s-l><s-l>तेषां कथयतां शौरेरहं गुणवतो गुणान् ।</s-l><s-l>समागतानामश्रौषं बहून्बहुमतान्सताम् ॥ १२ ॥</s-l></s-lg><s-lg><s-l>कर्माण्यपि च यान्यस्य जन्मप्रभृति धीमतः ।</s-l><s-l>बहुशः कथ्यमानानि नरैर्भूयः श्रुतानि मे ॥ १३ ॥</s-l></s-lg><s-lg><s-l>न केवलं वयं कामाच्चेदिराज जनार्दनम् ।</s-l><s-l>न संबन्धं पुरस्कृत्य कृतार्थं वा कथंचन ॥ १४ ॥</s-l></s-lg><s-lg><s-l>अर्चामहेऽर्चितं सद्भिर्भुवि भौमसुखावहम् ।</s-l><s-l>यशः शौर्यं जयं चास्य विज्ञायार्चां प्रयुज्महे ॥ १५ ॥</s-l></s-lg><s-lg><s-l>न हि कश्चिदिहास्माभिः सुबालोऽप्यपरीक्षितः ।</s-l><s-l>गुणैर्वृद्धानतिक्रम्य हरिरर्च्यतमो मतः ॥ १६ ॥</s-l></s-lg><s-lg><s-l>ज्ञानवृद्धो द्विजातीनां क्षत्रियाणां बलाधिकः ।</s-l><s-l>पूज्ये ताविह गोविन्दे हेतू द्वावपि संस्थितौ ॥ १७ ॥</s-l></s-lg><s-lg><s-l>वेदवेदाङ्गविज्ञानं बलं चाप्यमितं तथा ।</s-l><s-l>नृणां हि लोके कस्यास्ति विशिष्टं केशवादृते ॥ १८ ॥</s-l></s-lg><s-lg><s-l>दानं दाक्ष्यं श्रुतं शौर्यं ह्रीः कीर्तिर्बुद्धिरुत्तमा ।</s-l><s-l>संनतिः श्रीर्धृतिस्तुष्टिः पुष्टिश्च नियताच्युते ॥ १९ ॥</s-l></s-lg><s-lg><s-l>तमिमं सर्वसंपन्नमाचार्यं पितरं गुरुम् ।</s-l><s-l>अर्च्यमर्चितमर्चार्हं सर्वे संमन्तुमर्हथ ॥ २० ॥</s-l></s-lg><s-lg><s-l>ऋत्विग्गुरुर्विवाह्यश्च स्नातको नृपतिः प्रियः ।</s-l><s-l>सर्वमेतद्धृषीकेशे तस्मादभ्यर्चितोऽच्युतः ॥ २१ ॥</s-l></s-lg><s-lg><s-l>कृष्ण एव हि लोकानामुत्पत्तिरपि चाप्ययः ।</s-l><s-l>कृष्णस्य हि कृते भूतमिदं विश्वं समर्पितम् ॥ २२ ॥</s-l></s-lg><s-lg><s-l>एष प्रकृतिरव्यक्ता कर्ता चैव सनातनः ।</s-l><s-l>परश्च सर्वभूतेभ्यस्तस्माद्वृद्धतमोऽच्युतः ॥ २३ ॥</s-l></s-lg><s-lg><s-l>बुद्धिर्मनो महान्वायुस्तेजोऽम्भः खं मही च या ।</s-l><s-l>चतुर्विधं च यद्भूतं सर्वं कृष्णे प्रतिष्ठितम् ॥ २४ ॥</s-l></s-lg><s-lg><s-l>आदित्यश्चन्द्रमाश्चैव नक्षत्राणि ग्रहाश्च ये ।</s-l><s-l>दिशश्चोपदिशश्चैव सर्वं कृष्णे प्रतिष्ठितम् ॥ २५ ॥</s-l></s-lg><s-lg><s-l>अयं तु पुरुषो बालः शिशुपालो न बुध्यते ।</s-l><s-l>सर्वत्र सर्वदा कृष्णं तस्मादेवं प्रभाषते ॥ २६ ॥</s-l></s-lg><s-lg><s-l>यो हि धर्मं विचिनुयादुत्कृष्टं मतिमान्नरः ।</s-l><s-l>स वै पश्येद्यथाधर्मं न तथा चेदिराडयम् ॥ २७ ॥</s-l></s-lg><s-lg><s-l>सवृद्धबालेष्वथ वा पार्थिवेषु महात्मसु ।</s-l><s-l>को नार्हं मन्यते कृष्णं को वाप्येनं न पूजयेत् ॥ २८ ॥</s-l></s-lg><s-lg><s-l>अथेमां दुष्कृतां पूजां शिशुपालो व्यवस्यति ।</s-l><s-l>दुष्कृतायां यथान्यायं तथायं कर्तुमर्हति ॥ २९ ॥</s-l></s-lg>