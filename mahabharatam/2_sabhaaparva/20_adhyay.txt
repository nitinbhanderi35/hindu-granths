<s-lg><s-l> जरासंध उवाच ।</s-l><s-l>न स्मरेयं कदा वैरं कृतं युष्माभिरित्युत ।</s-l><s-l>चिन्तयंश्च न पश्यामि भवतां प्रति वैकृतम् ॥ १ ॥</s-l></s-lg><s-lg><s-l>वैकृते चासति कथं मन्यध्वं मामनागसम् ।</s-l><s-l>अरिं विब्रूत तद्विप्राः सतां समय एष हि ॥ २ ॥</s-l></s-lg><s-lg><s-l>अथ धर्मोपघाताद्धि मनः समुपतप्यते ।</s-l><s-l>योऽनागसि प्रसृजति क्षत्रियोऽपि न संशयः ॥ ३ ॥</s-l></s-lg><s-lg><s-l>अतोऽन्यथाचरँल्लोके धर्मज्ञः सन्महाव्रतः ।</s-l><s-l>वृजिनां गतिमाप्नोति श्रेयसोऽप्युपहन्ति च ॥ ४ ॥</s-l></s-lg><s-lg><s-l>त्रैलोक्ये क्षत्रधर्माद्धि श्रेयांसं साधुचारिणाम् ।</s-l><s-l>अनागसं प्रजानानाः प्रमादादिव जल्पथ ॥ ५ ॥</s-l></s-lg><s-lg><s-l> वासुदेव उवाच ।</s-l><s-l>कुलकार्यं महाराज कश्चिदेकः कुलोद्वहः ।</s-l><s-l>वहते तन्नियोगाद्वै वयमभ्युत्थितास्त्रयः ॥ ६ ॥</s-l></s-lg><s-lg><s-l>त्वया चोपहृता राजन्क्षत्रिया लोकवासिनः ।</s-l><s-l>तदागः क्रूरमुत्पाद्य मन्यसे किं त्वनागसम् ॥ ७ ॥</s-l></s-lg><s-lg><s-l>राजा राज्ञः कथं साधून्हिंस्यान्नृपतिसत्तम ।</s-l><s-l>तद्राज्ञः संनिगृह्य त्वं रुद्रायोपजिहीर्षसि ॥ ८ ॥</s-l></s-lg><s-lg><s-l>अस्मांस्तदेनो गच्छेत त्वया बार्हद्रथे कृतम् ।</s-l><s-l>वयं हि शक्ता धर्मस्य रक्षणे धर्मचारिणः ॥ ९ ॥</s-l></s-lg><s-lg><s-l>मनुष्याणां समालम्भो न च दृष्टः कदाचन ।</s-l><s-l>स कथं मानुषैर्देवं यष्टुमिच्छसि शंकरम् ॥ १० ॥</s-l></s-lg><s-lg><s-l>सवर्णो हि सवर्णानां पशुसंज्ञां करिष्यति ।</s-l><s-l>कोऽन्य एवं यथा हि त्वं जरासंध वृथामतिः ॥ ११ ॥</s-l></s-lg><s-lg><s-l>ते त्वां ज्ञातिक्षयकरं वयमार्तानुसारिणः ।</s-l><s-l>ज्ञातिवृद्धिनिमित्तार्थं विनियन्तुमिहागताः ॥ १२ ॥</s-l></s-lg><s-lg><s-l>नास्ति लोके पुमानन्यः क्षत्रियेष्विति चैव यत् ।</s-l><s-l>मन्यसे स च ते राजन्सुमहान्बुद्धिविप्लवः ॥ १३ ॥</s-l></s-lg><s-lg><s-l>को हि जानन्नभिजनमात्मनः क्षत्रियो नृप ।</s-l><s-l>नाविशेत्स्वर्गमतुलं रणानन्तरमव्ययम् ॥ १४ ॥</s-l></s-lg><s-lg><s-l>स्वर्गं ह्येव समास्थाय रणयज्ञेषु दीक्षिताः ।</s-l><s-l>यजन्ते क्षत्रिया लोकांस्तद्विद्धि मगधाधिप ॥ १५ ॥</s-l></s-lg><s-lg><s-l>स्वर्गयोनिर्जयो राजन्स्वर्गयोनिर्महद्यशः ।</s-l><s-l>स्वर्गयोनिस्तपो युद्धे मार्गः सोऽव्यभिचारवान् ॥ १६ ॥</s-l></s-lg><s-lg><s-l>एष ह्यैन्द्रो वैजयन्तो गुणो नित्यं समाहितः ।</s-l><s-l>येनासुरान्पराजित्य जगत्पाति शतक्रतुः ॥ १७ ॥</s-l></s-lg><s-lg><s-l>स्वर्गमास्थाय कस्य स्याद्विग्रहित्वं यथा तव ।</s-l><s-l>मागधैर्विपुलैः सैन्यैर्बाहुल्यबलदर्पितैः ॥ १८ ॥</s-l></s-lg><s-lg><s-l>मावमंस्थाः परान्राजन्नास्ति वीर्यं नरे नरे ।</s-l><s-l>समं तेजस्त्वया चैव केवलं मनुजेश्वर ॥ १९ ॥</s-l></s-lg><s-lg><s-l>यावदेव न संबुद्धं तावदेव भवेत्तव ।</s-l><s-l>विषह्यमेतदस्माकमतो राजन्ब्रवीमि ते ॥ २० ॥</s-l></s-lg><s-lg><s-l>जहि त्वं सदृशेष्वेव मानं दर्पं च मागध ।</s-l><s-l>मा गमः ससुतामात्यः सबलश्च यमक्षयम् ॥ २१ ॥</s-l></s-lg><s-lg><s-l>दम्भोद्भवः कार्तवीर्य उत्तरश्च बृहद्रथः ।</s-l><s-l>श्रेयसो ह्यवमन्येह विनेशुः सबला नृपाः ॥ २२ ॥</s-l></s-lg><s-lg><s-l>मुमुक्षमाणास्त्वत्तश्च न वयं ब्राह्मणब्रुवाः ।</s-l><s-l>शौरिरस्मि हृषीकेशो नृवीरौ पाण्डवाविमौ ॥ २३ ॥</s-l></s-lg><s-lg><s-l>त्वामाह्वयामहे राजन्स्थिरो युध्यस्व मागध ।</s-l><s-l>मुञ्च वा नृपतीन्सर्वान्मा गमस्त्वं यमक्षयम् ॥ २४ ॥</s-l></s-lg><s-lg><s-l> जरासंध उवाच ।</s-l><s-l>नाजितान्वै नरपतीनहमादद्मि कांश्चन ।</s-l><s-l>जितः कः पर्यवस्थाता कोऽत्र यो न मया जितः ॥ २५ ॥</s-l></s-lg><s-lg><s-l>क्षत्रियस्यैतदेवाहुर्धर्म्यं कृष्णोपजीवनम् ।</s-l><s-l>विक्रम्य वशमानीय कामतो यत्समाचरेत् ॥ २६ ॥</s-l></s-lg><s-lg><s-l>देवतार्थमुपाकृत्य राज्ञः कृष्ण कथं भयात् ।</s-l><s-l>अहमद्य विमुञ्चेयं क्षात्रं व्रतमनुस्मरन् ॥ २७ ॥</s-l></s-lg><s-lg><s-l>सैन्यं सैन्येन व्यूढेन एक एकेन वा पुनः ।</s-l><s-l>द्वाभ्यां त्रिभिर्वा योत्स्येऽहं युगपत्पृथगेव वा ॥ २८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा जरासंधः सहदेवाभिषेचनम् ।</s-l><s-l>आज्ञापयत्तदा राजा युयुत्सुर्भीमकर्मभिः ॥ २९ ॥</s-l></s-lg><s-lg><s-l>स तु सेनापती राजा सस्मार भरतर्षभ ।</s-l><s-l>कौशिकं चित्रसेनं च तस्मिन्युद्ध उपस्थिते ॥ ३० ॥</s-l></s-lg><s-lg><s-l>ययोस्ते नामनी लोके हंसेति डिभकेति च ।</s-l><s-l>पूर्वं संकथिते पुम्भिर्नृलोके लोकसत्कृते ॥ ३१ ॥</s-l></s-lg><s-lg><s-l>तं तु राजन्विभुः शौरी राजानं बलिनां वरम् ।</s-l><s-l>स्मृत्वा पुरुषशार्दूल शार्दूलसमविक्रमम् ॥ ३२ ॥</s-l></s-lg><s-lg><s-l>सत्यसंधो जरासंधं भुवि भीमपराक्रमम् ।</s-l><s-l>भागमन्यस्य निर्दिष्टं वध्यं भूमिभृदच्युतः ॥ ३३ ॥</s-l></s-lg><s-lg><s-l>नात्मनात्मवतां मुख्य इयेष मधुसूदनः ।</s-l><s-l>ब्रह्मणोऽऽज्ञां पुरस्कृत्य हन्तुं हलधरानुजः ॥ ३४ ॥</s-l></s-lg>