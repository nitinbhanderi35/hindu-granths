<s-lg><s-l> वैशंपायन उवाच ।</s-l><s-l>ततो व्यध्वगतं पार्थं प्रातिकामी युधिष्ठिरम् ।</s-l><s-l>उवाच वचनाद्राज्ञो धृतराष्ट्रस्य धीमतः ॥ १ ॥</s-l></s-lg><s-lg><s-l>उपस्तीर्णा सभा राजन्नक्षानुप्त्वा युधिष्ठिर ।</s-l><s-l>एहि पाण्डव दीव्येति पिता त्वामाह भारत ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>धातुर्नियोगाद्भूतानि प्राप्नुवन्ति शुभाशुभम् ।</s-l><s-l>न निवृत्तिस्तयोरस्ति देवितव्यं पुनर्यदि ॥ ३ ॥</s-l></s-lg><s-lg><s-l>अक्षद्यूते समाह्वानं नियोगात्स्थविरस्य च ।</s-l><s-l>जानन्नपि क्षयकरं नातिक्रमितुमुत्सहे ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>इति ब्रुवन्निववृते भ्रातृभिः सह पाण्डवः ।</s-l><s-l>जानंश्च शकुनेर्मायां पार्थो द्यूतमियात्पुनः ॥ ५ ॥</s-l></s-lg><s-lg><s-l>विविशुस्ते सभां तां तु पुनरेव महारथाः ।</s-l><s-l>व्यथयन्ति स्म चेतांसि सुहृदां भरतर्षभाः ॥ ६ ॥</s-l></s-lg><s-lg><s-l>यथोपजोषमासीनाः पुनर्द्यूतप्रवृत्तये ।</s-l><s-l>सर्वलोकविनाशाय दैवेनोपनिपीडिताः ॥ ७ ॥</s-l></s-lg><s-lg><s-l> शकुनिरुवाच ।</s-l><s-l>अमुञ्चत्स्थविरो यद्वो धनं पूजितमेव तत् ।</s-l><s-l>महाधनं ग्लहं त्वेकं शृणु मे भरतर्षभ ॥ ८ ॥</s-l></s-lg><s-lg><s-l>वयं द्वादश वर्षाणि युष्माभिर्द्यूतनिर्जिताः ।</s-l><s-l>प्रविशेम महारण्यं रौरवाजिनवाससः ॥ ९ ॥</s-l></s-lg><s-lg><s-l>त्रयोदशं च सजने अज्ञाताः परिवत्सरम् ।</s-l><s-l>ज्ञाताश्च पुनरन्यानि वने वर्षाणि द्वादश ॥ १० ॥</s-l></s-lg><s-lg><s-l>अस्माभिर्वा जिता यूयं वने वर्षाणि द्वादश ।</s-l><s-l>वसध्वं कृष्णया सार्धमजिनैः प्रतिवासिताः ॥ ११ ॥</s-l></s-lg><s-lg><s-l>त्रयोदशे च निर्वृत्ते पुनरेव यथोचितम् ।</s-l><s-l>स्वराज्यं प्रतिपत्तव्यमितरैरथ वेतरैः ॥ १२ ॥</s-l></s-lg><s-lg><s-l>अनेन व्यवसायेन सहास्माभिर्युधिष्ठिर ।</s-l><s-l>अक्षानुप्त्वा पुनर्द्यूतमेहि दीव्यस्व भारत ॥ १३ ॥</s-l></s-lg><s-lg><s-l> सभासद ऊचुः ।</s-l><s-l>अहो धिग्बान्धवा नैनं बोधयन्ति महद्भयम् ।</s-l><s-l>बुद्ध्या बोध्यं न बुध्यन्ते स्वयं च भरतर्षभाः ॥ १४ ॥</s-l></s-lg><s-lg><s-l> वैशंपायन उवाच ।</s-l><s-l>जनप्रवादान्सुबहूनिति शृण्वन्नराधिपः ।</s-l><s-l>ह्रिया च धर्मसङ्गाच्च पार्थो द्यूतमियात्पुनः ॥ १५ ॥</s-l></s-lg><s-lg><s-l>जानन्नपि महाबुद्धिः पुनर्द्यूतमवर्तयत् ।</s-l><s-l>अप्ययं न विनाशः स्यात्कुरूणामिति चिन्तयन् ॥ १६ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं वै मद्विधो राजा स्वधर्ममनुपालयन् ।</s-l><s-l>आहूतो विनिवर्तेत दीव्यामि शकुने त्वया ॥ १७ ॥</s-l></s-lg><s-lg><s-l> शकुनिरुवाच ।</s-l><s-l>गवाश्वं बहुधेनूकमपर्यन्तमजाविकम् ।</s-l><s-l>गजाः कोशो हिरण्यं च दासीदासं च सर्वशः ॥ १८ ॥</s-l></s-lg><s-lg><s-l>एष नो ग्लह एवैको वनवासाय पाण्डवाः ।</s-l><s-l>यूयं वयं वा विजिता वसेम वनमाश्रिताः ॥ १९ ॥</s-l></s-lg><s-lg><s-l>अनेन व्यवसायेन दीव्याम भरतर्षभ ।</s-l><s-l>समुत्क्षेपेण चैकेन वनवासाय भारत ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>प्रतिजग्राह तं पार्थो ग्लहं जग्राह सौबलः ।</s-l><s-l>जितमित्येव शकुनिर्युधिष्ठिरमभाषत ॥ २१ ॥</s-l></s-lg>