<s-lg><s-l> युधिष्ठिर उवाच ।</s-l><s-l>सम्राड्गुणमभीप्सन्वै युष्मान्स्वार्थपरायणः ।</s-l><s-l>कथं प्रहिणुयां भीमं बलात्केवलसाहसात् ॥ १ ॥</s-l></s-lg><s-lg><s-l>भीमार्जुनावुभौ नेत्रे मनो मन्ये जनार्दनम् ।</s-l><s-l>मनश्चक्षुर्विहीनस्य कीदृशं जीवितं भवेत् ॥ २ ॥</s-l></s-lg><s-lg><s-l>जरासंधबलं प्राप्य दुष्पारं भीमविक्रमम् ।</s-l><s-l>श्रमो हि वः पराजय्यात्किमु तत्र विचेष्टितम् ॥ ३ ॥</s-l></s-lg><s-lg><s-l>अस्मिन्नर्थान्तरे युक्तमनर्थः प्रतिपद्यते ।</s-l><s-l>यथाहं विमृशाम्येकस्तत्तावच्छ्रूयतां मम ॥ ४ ॥</s-l></s-lg><s-lg><s-l>संन्यासं रोचये साधु कार्यस्यास्य जनार्दन ।</s-l><s-l>प्रतिहन्ति मनो मेऽद्य राजसूयो दुरासदः ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>पार्थः प्राप्य धनुःश्रेष्ठमक्षय्यौ च महेषुधी ।</s-l><s-l>रथं ध्वजं सभां चैव युधिष्ठिरमभाषत ॥ ६ ॥</s-l></s-lg><s-lg><s-l>धनुरस्त्रं शरा वीर्यं पक्षो भूमिर्यशो बलम् ।</s-l><s-l>प्राप्तमेतन्मया राजन्दुष्प्रापं यदभीप्सितम् ॥ ७ ॥</s-l></s-lg><s-lg><s-l>कुले जन्म प्रशंसन्ति वैद्याः साधु सुनिष्ठिताः ।</s-l><s-l>बलेन सदृशं नास्ति वीर्यं तु मम रोचते ॥ ८ ॥</s-l></s-lg><s-lg><s-l>कृतवीर्यकुले जातो निर्वीर्यः किं करिष्यति ।</s-l><s-l>क्षत्रियः सर्वशो राजन्यस्य वृत्तिः पराजये ॥ ९ ॥</s-l></s-lg><s-lg><s-l>सर्वैरपि गुणैर्हीनो वीर्यवान्हि तरेद्रिपून् ।</s-l><s-l>सर्वैरपि गुणैर्युक्तो निर्वीर्यः किं करिष्यति ॥ १० ॥</s-l></s-lg><s-lg><s-l>द्रव्यभूता गुणाः सर्वे तिष्ठन्ति हि पराक्रमे ।</s-l><s-l>जयस्य हेतुः सिद्धिर्हि कर्म दैवं च संश्रितम् ॥ ११ ॥</s-l></s-lg><s-lg><s-l>संयुक्तो हि बलैः कश्चित्प्रमादान्नोपयुज्यते ।</s-l><s-l>तेन द्वारेण शत्रुभ्यः क्षीयते सबलो रिपुः ॥ १२ ॥</s-l></s-lg><s-lg><s-l>दैन्यं यथाबलवति तथा मोहो बलान्विते ।</s-l><s-l>तावुभौ नाशकौ हेतू राज्ञा त्याज्यौ जयार्थिना ॥ १३ ॥</s-l></s-lg><s-lg><s-l>जरासंधविनाशं च राज्ञां च परिमोक्षणम् ।</s-l><s-l>यदि कुर्याम यज्ञार्थं किं ततः परमं भवेत् ॥ १४ ॥</s-l></s-lg><s-lg><s-l>अनारम्भे तु नियतो भवेदगुणनिश्चयः ।</s-l><s-l>गुणान्निःसंशयाद्राजन्नैर्गुण्यं मन्यसे कथम् ॥ १५ ॥</s-l></s-lg><s-lg><s-l>काषायं सुलभं पश्चान्मुनीनां शममिच्छताम् ।</s-l><s-l>साम्राज्यं तु तवेच्छन्तो वयं योत्स्यामहे परैः ॥ १६ ॥</s-l></s-lg>