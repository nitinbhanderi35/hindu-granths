<s-lg><s-l> वैशंपायन उवाच ।</s-l><s-l>एवमुक्त्वा ततो भीष्मो विरराम महायशाः ।</s-l><s-l>व्याजहारोत्तरं तत्र सहदेवोऽर्थवद्वचः ॥ १ ॥</s-l></s-lg><s-lg><s-l>केशवं केशिहन्तारमप्रमेयपराक्रमम् ।</s-l><s-l>पूज्यमानं मया यो वः कृष्णं न सहते नृपाः ॥ २ ॥</s-l></s-lg><s-lg><s-l>सर्वेषां बलिनां मूर्ध्नि मयेदं निहितं पदम् ।</s-l><s-l>एवमुक्ते मया सम्यगुत्तरं प्रब्रवीतु सः ॥ ३ ॥</s-l></s-lg><s-lg><s-l>मतिमन्तस्तु ये केचिदाचार्यं पितरं गुरुम् ।</s-l><s-l>अर्च्यमर्चितमर्चार्हमनुजानन्तु ते नृपाः ॥ ४ ॥</s-l></s-lg><s-lg><s-l>ततो न व्याजहारैषां कश्चिद्बुद्धिमतां सताम् ।</s-l><s-l>मानिनां बलिनां राज्ञां मध्ये संदर्शिते पदे ॥ ५ ॥</s-l></s-lg><s-lg><s-l>ततोऽपतत्पुष्पवृष्टिः सहदेवस्य मूर्धनि ।</s-l><s-l>अदृश्यरूपा वाचश्चाप्यब्रुवन्साधु साध्विति ॥ ६ ॥</s-l></s-lg><s-lg><s-l>आविध्यदजिनं कृष्णं भविष्यद्भूतजल्पकः ।</s-l><s-l>सर्वसंशयनिर्मोक्ता नारदः सर्वलोकवित् ॥ ७ ॥</s-l></s-lg><s-lg><s-l>तत्राहूतागताः सर्वे सुनीथप्रमुखा गणाः ।</s-l><s-l>संप्रादृश्यन्त संक्रुद्धा विवर्णवदनास्तथा ॥ ८ ॥</s-l></s-lg><s-lg><s-l>युधिष्ठिराभिषेकं च वासुदेवस्य चार्हणम् ।</s-l><s-l>अब्रुवंस्तत्र राजानो निर्वेदादात्मनिश्चयात् ॥ ९ ॥</s-l></s-lg><s-lg><s-l>सुहृद्भिर्वार्यमाणानां तेषां हि वपुराबभौ ।</s-l><s-l>आमिषादपकृष्टानां सिंहानामिव गर्जताम् ॥ १० ॥</s-l></s-lg><s-lg><s-l>तं बलौघमपर्यन्तं राजसागरमक्षयम् ।</s-l><s-l>कुर्वाणं समयं कृष्णो युद्धाय बुबुधे तदा ॥ ११ ॥</s-l></s-lg><s-lg><s-l>पूजयित्वा तु पूजार्हं ब्रह्मक्षत्रं विशेषतः ।</s-l><s-l>सहदेवो नृणां देवः समापयत कर्म तत् ॥ १२ ॥</s-l></s-lg><s-lg><s-l>तस्मिन्नभ्यर्चिते कृष्णे सुनीथः शत्रुकर्षणः ।</s-l><s-l>अतिताम्रेक्षणः कोपादुवाच मनुजाधिपान् ॥ १३ ॥</s-l></s-lg><s-lg><s-l>स्थितः सेनापतिर्वोऽहं मन्यध्वं किं नु सांप्रतम् ।</s-l><s-l>युधि तिष्ठाम संनह्य समेतान्वृष्णिपाण्डवान् ॥ १४ ॥</s-l></s-lg><s-lg><s-l>इति सर्वान्समुत्साह्य राज्ञस्तांश्चेदिपुंगवः ।</s-l><s-l>यज्ञोपघाताय ततः सोऽमन्त्रयत राजभिः ॥ १५ ॥</s-l></s-lg>