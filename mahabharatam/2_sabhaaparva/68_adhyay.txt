<s-lg><s-l> वैशंपायन उवाच ।</s-l><s-l>वनवासाय चक्रुस्ते मतिं पार्थाः पराजिताः ।</s-l><s-l>अजिनान्युत्तरीयाणि जगृहुश्च यथाक्रमम् ॥ १ ॥</s-l></s-lg><s-lg><s-l>अजिनैः संवृतान्दृष्ट्वा हृतराज्यानरिंदमान् ।</s-l><s-l>प्रस्थितान्वनवासाय ततो दुःशासनोऽब्रवीत् ॥ २ ॥</s-l></s-lg><s-lg><s-l>प्रवृत्तं धार्तराष्ट्रस्य चक्रं राज्ञो महात्मनः ।</s-l><s-l>पराभूताः पाण्डुपुत्रा विपत्तिं परमां गताः ॥ ३ ॥</s-l></s-lg><s-lg><s-l>अद्य देवाः संप्रयाताः समैर्वर्त्मभिरस्थलैः ।</s-l><s-l>गुणज्येष्ठास्तथा ज्येष्ठा भूयांसो यद्वयं परैः ॥ ४ ॥</s-l></s-lg><s-lg><s-l>नरकं पातिताः पार्था दीर्घकालमनन्तकम् ।</s-l><s-l>सुखाच्च हीना राज्याच्च विनष्टाः शाश्वतीः समाः ॥ ५ ॥</s-l></s-lg><s-lg><s-l>बलेन मत्ता ये ते स्म धार्तराष्ट्रान्प्रहासिषुः ।</s-l><s-l>ते निर्जिता हृतधना वनमेष्यन्ति पाण्डवाः ॥ ६ ॥</s-l></s-lg><s-lg><s-l>चित्रान्संनाहानवमुञ्चन्तु चैषां वासांसि दिव्यानि च भानुमन्ति ।</s-l><s-l>निवास्यन्तां रुरुचर्माणि सर्वे यथा ग्लहं सौबलस्याभ्युपेताः ॥ ७ ॥</s-l></s-lg><s-lg><s-l>न सन्ति लोकेषु पुमांस ईदृशा इत्येव ये भावितबुद्धयः सदा ।</s-l><s-l>ज्ञास्यन्ति तेऽऽत्मानमिमेऽद्य पाण्डवा विपर्यये षण्ढतिला इवाफलाः ॥ ८ ॥</s-l></s-lg><s-lg><s-l>अयं हि वासोदय ईदृशानां मनस्विनां कौरव मा भवेद्वः ।</s-l><s-l>अदीक्षितानामजिनानि यद्वद्बलीयसां पश्यत पाण्डवानाम् ॥ ९ ॥</s-l></s-lg><s-lg><s-l>महाप्राज्ञः सोमको यज्ञसेनः कन्यां पाञ्चालीं पाण्डवेभ्यः प्रदाय ।</s-l><s-l>अकार्षीद्वै दुष्कृतं नेह सन्ति क्लीबाः पार्थाः पतयो याज्ञसेन्याः ॥ १० ॥</s-l></s-lg><s-lg><s-l>सूक्ष्मान्प्रावारानजिनानि चोदितान्दृष्ट्वारण्ये निर्धनानप्रतिष्ठान् ।</s-l><s-l>कां त्वं प्रीतिं लप्स्यसे याज्ञसेनि पतिं वृणीष्व यमिहान्यमिच्छसि ॥ ११ ॥</s-l></s-lg><s-lg><s-l>एते हि सर्वे कुरवः समेताः क्षान्ता दान्ताः सुद्रविणोपपन्नाः ।</s-l><s-l>एषां वृणीष्वैकतमं पतित्वे न त्वां तपेत्कालविपर्ययोऽयम् ॥ १२ ॥</s-l></s-lg><s-lg><s-l>यथाफलाः षण्ढतिला यथा चर्ममया मृगाः ।</s-l><s-l>तथैव पाण्डवाः सर्वे यथा काकयवा अपि ॥ १३ ॥</s-l></s-lg><s-lg><s-l>किं पाण्डवांस्त्वं पतितानुपास्से मोघः श्रमः षण्ढतिलानुपास्य ।</s-l><s-l>एवं नृशंसः परुषाणि पार्थानश्रावयद्धृतराष्ट्रस्य पुत्रः ॥ १४ ॥</s-l></s-lg><s-lg><s-l>तद्वै श्रुत्वा भीमसेनोऽत्यमर्षी निर्भर्त्स्योच्चैस्तं निगृह्यैव रोषात् ।</s-l><s-l>उवाचेदं सहसैवोपगम्य सिंहो यथा हैमवतः शृगालम् ॥ १५ ॥</s-l></s-lg><s-lg><s-l> भीमसेन उवाच ।</s-l><s-l>क्रूर पापजनैर्जुष्टमकृतार्थं प्रभाषसे ।</s-l><s-l>गान्धारविद्यया हि त्वं राजमध्ये विकत्थसे ॥ १६ ॥</s-l></s-lg><s-lg><s-l>यथा तुदसि मर्माणि वाक्शरैरिह नो भृशम् ।</s-l><s-l>तथा स्मारयिता तेऽहं कृन्तन्मर्माणि संयुगे ॥ १७ ॥</s-l></s-lg><s-lg><s-l>ये च त्वामनुवर्तन्ते कामलोभवशानुगाः ।</s-l><s-l>गोप्तारः सानुबन्धांस्तान्नेष्यामि यमसादनम् ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>एवं ब्रुवाणमजिनैर्विवासितं दुःखाभिभूतं परिनृत्यति स्म ।</s-l><s-l>मध्ये कुरूणां धर्मनिबद्धमार्गं गौर्गौरिति स्माह्वयन्मुक्तलज्जः ॥ १९ ॥</s-l></s-lg><s-lg><s-l> भीमसेन उवाच ।</s-l><s-l>नृशंसं परुषं क्रूरं शक्यं दुःशासन त्वया ।</s-l><s-l>निकृत्या हि धनं लब्ध्वा को विकत्थितुमर्हति ॥ २० ॥</s-l></s-lg><s-lg><s-l>मा ह स्म सुकृताँल्लोकान्गच्छेत्पार्थो वृकोदरः ।</s-l><s-l>यदि वक्षसि भित्त्वा ते न पिबेच्छोणितं रणे ॥ २१ ॥</s-l></s-lg><s-lg><s-l>धार्तराष्ट्रान्रणे हत्वा मिषतां सर्वधन्विनाम् ।</s-l><s-l>शमं गन्तास्मि नचिरात्सत्यमेतद्ब्रवीमि वः ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>तस्य राजा सिंहगतेः सखेलं दुर्योधनो भीमसेनस्य हर्षात् ।</s-l><s-l>गतिं स्वगत्यानुचकार मन्दो निर्गच्छतां पाण्डवानां सभायाः ॥ २३ ॥</s-l></s-lg><s-lg><s-l>नैतावता कृतमित्यब्रवीत्तं वृकोदरः संनिवृत्तार्धकायः ।</s-l><s-l>शीघ्रं हि त्वा निहतं सानुबन्धं संस्मार्याहं प्रतिवक्ष्यामि मूढ ॥ २४ ॥</s-l></s-lg><s-lg><s-l>एतत्समीक्ष्यात्मनि चावमानं नियम्य मन्युं बलवान्स मानी ।</s-l><s-l>राजानुगः संसदि कौरवाणां विनिष्क्रमन्वाक्यमुवाच भीमः ॥ २५ ॥</s-l></s-lg><s-lg><s-l>अहं दुर्योधनं हन्ता कर्णं हन्ता धनंजयः ।</s-l><s-l>शकुनिं चाक्षकितवं सहदेवो हनिष्यति ॥ २६ ॥</s-l></s-lg><s-lg><s-l>इदं च भूयो वक्ष्यामि सभामध्ये बृहद्वचः ।</s-l><s-l>सत्यं देवाः करिष्यन्ति यन्नो युद्धं भविष्यति ॥ २७ ॥</s-l></s-lg><s-lg><s-l>सुयोधनमिमं पापं हन्तास्मि गदया युधि ।</s-l><s-l>शिरः पादेन चास्याहमधिष्ठास्यामि भूतले ॥ २८ ॥</s-l></s-lg><s-lg><s-l>वाक्यशूरस्य चैवास्य परुषस्य दुरात्मनः ।</s-l><s-l>दुःशासनस्य रुधिरं पातास्मि मृगराडिव ॥ २९ ॥</s-l></s-lg><s-lg><s-l> अर्जुन उवाच ।</s-l><s-l>नैव वाचा व्यवसितं भीम विज्ञायते सताम् ।</s-l><s-l>इतश्चतुर्दशे वर्षे द्रष्टारो यद्भविष्यति ॥ ३० ॥</s-l></s-lg><s-lg><s-l>दुर्योधनस्य कर्णस्य शकुनेश्च दुरात्मनः ।</s-l><s-l>दुःशासनचतुर्थानां भूमिः पास्यति शोणितम् ॥ ३१ ॥</s-l></s-lg><s-lg><s-l>असूयितारं वक्तारं प्रस्रष्टारं दुरात्मनाम् ।</s-l><s-l>भीमसेन नियोगात्ते हन्ताहं कर्णमाहवे ॥ ३२ ॥</s-l></s-lg><s-lg><s-l>अर्जुनः प्रतिजानीते भीमस्य प्रियकाम्यया ।</s-l><s-l>कर्णं कर्णानुगांश्चैव रणे हन्तास्मि पत्रिभिः ॥ ३३ ॥</s-l></s-lg><s-lg><s-l>ये चान्ये प्रतियोत्स्यन्ति बुद्धिमोहेन मां नृपाः ।</s-l><s-l>तांश्च सर्वाञ्शितैर्बाणैर्नेतास्मि यमसादनम् ॥ ३४ ॥</s-l></s-lg><s-lg><s-l>चलेद्धि हिमवान्स्थानान्निष्प्रभः स्याद्दिवाकरः ।</s-l><s-l>शैत्यं सोमात्प्रणश्येत मत्सत्यं विचलेद्यदि ॥ ३५ ॥</s-l></s-lg><s-lg><s-l>न प्रदास्यति चेद्राज्यमितो वर्षे चतुर्दशे ।</s-l><s-l>दुर्योधनो हि सत्कृत्य सत्यमेतद्भविष्यति ॥ ३६ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तवति पार्थे तु श्रीमान्माद्रवतीसुतः ।</s-l><s-l>प्रगृह्य विपुलं बाहुं सहदेवः प्रतापवान् ॥ ३७ ॥</s-l></s-lg><s-lg><s-l>सौबलस्य वधं प्रेप्सुरिदं वचनमब्रवीत् ।</s-l><s-l>क्रोधसंरक्तनयनो निःश्वसन्निव पन्नगः ॥ ३८ ॥</s-l></s-lg><s-lg><s-l>अक्षान्यान्मन्यसे मूढ गान्धाराणां यशोहर ।</s-l><s-l>नैतेऽक्षा निशिता बाणास्त्वयैते समरे वृताः ॥ ३९ ॥</s-l></s-lg><s-lg><s-l>यथा चैवोक्तवान्भीमस्त्वामुद्दिश्य सबान्धवम् ।</s-l><s-l>कर्ताहं कर्मणस्तस्य कुरु कार्याणि सर्वशः ॥ ४० ॥</s-l></s-lg><s-lg><s-l>हन्तास्मि तरसा युद्धे त्वां विक्रम्य सबान्धवम् ।</s-l><s-l>यदि स्थास्यसि संग्रामे क्षत्रधर्मेण सौबल ॥ ४१ ॥</s-l></s-lg><s-lg><s-l>सहदेववचः श्रुत्वा नकुलोऽपि विशां पते ।</s-l><s-l>दर्शनीयतमो नॄणामिदं वचनमब्रवीत् ॥ ४२ ॥</s-l></s-lg><s-lg><s-l>सुतेयं यज्ञसेनस्य द्यूतेऽस्मिन्धृतराष्ट्रजैः ।</s-l><s-l>यैर्वाचः श्राविता रूक्षाः स्थितैर्दुर्योधनप्रिये ॥ ४३ ॥</s-l></s-lg><s-lg><s-l>तान्धार्तराष्ट्रान्दुर्वृत्तान्मुमूर्षून्कालचोदितान् ।</s-l><s-l>दर्शयिष्यामि भूयिष्ठमहं वैवस्वतक्षयम् ॥ ४४ ॥</s-l></s-lg><s-lg><s-l>निदेशाद्धर्मराजस्य द्रौपद्याः पदवीं चरन् ।</s-l><s-l>निर्धार्तराष्ट्रां पृथिवीं कर्तास्मि नचिरादिव ॥ ४५ ॥</s-l></s-lg><s-lg><s-l>एवं ते पुरुषव्याघ्राः सर्वे व्यायतबाहवः ।</s-l><s-l>प्रतिज्ञा बहुलाः कृत्वा धृतराष्ट्रमुपागमन् ॥ ४६ ॥</s-l></s-lg>