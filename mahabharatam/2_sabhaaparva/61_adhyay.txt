<s-lg><s-l> भीम उवाच ।</s-l><s-l>भवन्ति देशे बन्धक्यः कितवानां युधिष्ठिर ।</s-l><s-l>न ताभिरुत दीव्यन्ति दया चैवास्ति तास्वपि ॥ १ ॥</s-l></s-lg><s-lg><s-l>काश्यो यद्बलिमाहार्षीद्द्रव्यं यच्चान्यदुत्तमम् ।</s-l><s-l>तथान्ये पृथिवीपाला यानि रत्नान्युपाहरन् ॥ २ ॥</s-l></s-lg><s-lg><s-l>वाहनानि धनं चैव कवचान्यायुधानि च ।</s-l><s-l>राज्यमात्मा वयं चैव कैतवेन हृतं परैः ॥ ३ ॥</s-l></s-lg><s-lg><s-l>न च मे तत्र कोपोऽभूत्सर्वस्येशो हि नो भवान् ।</s-l><s-l>इदं त्वतिकृतं मन्ये द्रौपदी यत्र पण्यते ॥ ४ ॥</s-l></s-lg><s-lg><s-l>एषा ह्यनर्हती बाला पाण्डवान्प्राप्य कौरवैः ।</s-l><s-l>त्वत्कृते क्लिश्यते क्षुद्रैर्नृशंसैर्निकृतिप्रियैः ॥ ५ ॥</s-l></s-lg><s-lg><s-l>अस्याः कृते मन्युरयं त्वयि राजन्निपात्यते ।</s-l><s-l>बाहू ते संप्रधक्ष्यामि सहदेवाग्निमानय ॥ ६ ॥</s-l></s-lg><s-lg><s-l> अर्जुन उवाच ।</s-l><s-l>न पुरा भीमसेन त्वमीदृशीर्वदिता गिरः ।</s-l><s-l>परैस्ते नाशितं नूनं नृशंसैर्धर्मगौरवम् ॥ ७ ॥</s-l></s-lg><s-lg><s-l>न सकामाः परे कार्या धर्ममेवाचरोत्तमम् ।</s-l><s-l>भ्रातरं धार्मिकं ज्येष्ठं नातिक्रमितुमर्हति ॥ ८ ॥</s-l></s-lg><s-lg><s-l>आहूतो हि परै राजा क्षात्रधर्ममनुस्मरन् ।</s-l><s-l>दीव्यते परकामेन तन्नः कीर्तिकरं महत् ॥ ९ ॥</s-l></s-lg><s-lg><s-l> भीमसेन उवाच ।</s-l><s-l>एवमस्मिकृतं विद्यां यद्यस्याहं धनंजय ।</s-l><s-l>दीप्तेऽग्नौ सहितौ बाहू निर्दहेयं बलादिव ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>तथा तान्दुःखितान्दृष्ट्वा पाण्डवान्धृतराष्ट्रजः ।</s-l><s-l>क्लिश्यमानां च पाञ्चालीं विकर्ण इदमब्रवीत् ॥ ११ ॥</s-l></s-lg><s-lg><s-l>याज्ञसेन्या यदुक्तं तद्वाक्यं विब्रूत पार्थिवाः ।</s-l><s-l>अविवेकेन वाक्यस्य नरकः सद्य एव नः ॥ १२ ॥</s-l></s-lg><s-lg><s-l>भीष्मश्च धृतराष्ट्रश्च कुरुवृद्धतमावुभौ ।</s-l><s-l>समेत्य नाहतुः किंचिद्विदुरश्च महामतिः ॥ १३ ॥</s-l></s-lg><s-lg><s-l>भारद्वाजोऽपि सर्वेषामाचार्यः कृप एव च ।</s-l><s-l>अत एतावपि प्रश्नं नाहतुर्द्विजसत्तमौ ॥ १४ ॥</s-l></s-lg><s-lg><s-l>ये त्वन्ये पृथिवीपालाः समेताः सर्वतो दिशः ।</s-l><s-l>कामक्रोधौ समुत्सृज्य ते ब्रुवन्तु यथामति ॥ १५ ॥</s-l></s-lg><s-lg><s-l>यदिदं द्रौपदी वाक्यमुक्तवत्यसकृच्छुभा ।</s-l><s-l>विमृश्य कस्य कः पक्षः पार्थिवा वदतोत्तरम् ॥ १६ ॥</s-l></s-lg><s-lg><s-l>एवं स बहुशः सर्वानुक्तवांस्तान्सभासदः ।</s-l><s-l>न च ते पृथिवीपालास्तमूचुः साध्वसाधु वा ॥ १७ ॥</s-l></s-lg><s-lg><s-l>उक्त्वा तथासकृत्सर्वान्विकर्णः पृथिवीपतीन् ।</s-l><s-l>पाणिं पाणौ विनिष्पिष्य निःश्वसन्निदमब्रवीत् ॥ १८ ॥</s-l></s-lg><s-lg><s-l>विब्रूत पृथिवीपाला वाक्यं मा वा कथंचन ।</s-l><s-l>मन्ये न्याय्यं यदत्राहं तद्धि वक्ष्यामि कौरवाः ॥ १९ ॥</s-l></s-lg><s-lg><s-l>चत्वार्याहुर्नरश्रेष्ठा व्यसनानि महीक्षिताम् ।</s-l><s-l>मृगयां पानमक्षांश्च ग्राम्ये चैवातिसक्तताम् ॥ २० ॥</s-l></s-lg><s-lg><s-l>एतेषु हि नरः सक्तो धर्ममुत्सृज्य वर्तते ।</s-l><s-l>तथायुक्तेन च कृतां क्रियां लोको न मन्यते ॥ २१ ॥</s-l></s-lg><s-lg><s-l>तदयं पाण्डुपुत्रेण व्यसने वर्तता भृशम् ।</s-l><s-l>समाहूतेन कितवैरास्थितो द्रौपदीपणः ॥ २२ ॥</s-l></s-lg><s-lg><s-l>साधारणी च सर्वेषां पाण्डवानामनिन्दिता ।</s-l><s-l>जितेन पूर्वं चानेन पाण्डवेन कृतः पणः ॥ २३ ॥</s-l></s-lg><s-lg><s-l>इयं च कीर्तिता कृष्णा सौबलेन पणार्थिना ।</s-l><s-l>एतत्सर्वं विचार्याहं मन्ये न विजितामिमाम् ॥ २४ ॥</s-l></s-lg><s-lg><s-l>एतच्छ्रुत्वा महान्नादः सभ्यानामुदतिष्ठत ।</s-l><s-l>विकर्णं शंसमानानां सौबलं च विनिन्दताम् ॥ २५ ॥</s-l></s-lg><s-lg><s-l>तस्मिन्नुपरते शब्दे राधेयः क्रोधमूर्छितः ।</s-l><s-l>प्रगृह्य रुचिरं बाहुमिदं वचनमब्रवीत् ॥ २६ ॥</s-l></s-lg><s-lg><s-l>दृश्यन्ते वै विकर्णे हि वैकृतानि बहून्यपि ।</s-l><s-l>तज्जस्तस्य विनाशाय यथाग्निररणिप्रजः ॥ २७ ॥</s-l></s-lg><s-lg><s-l>एते न किंचिदप्याहुश्चोद्यमानापि कृष्णया ।</s-l><s-l>धर्मेण विजितां मन्ये मन्यन्ते द्रुपदात्मजाम् ॥ २८ ॥</s-l></s-lg><s-lg><s-l>त्वं तु केवलबाल्येन धार्तराष्ट्र विदीर्यसे ।</s-l><s-l>यद्ब्रवीषि सभामध्ये बालः स्थविरभाषितम् ॥ २९ ॥</s-l></s-lg><s-lg><s-l>न च धर्मं यथातत्त्वं वेत्सि दुर्योधनावर ।</s-l><s-l>यद्ब्रवीषि जितां कृष्णामजितेति सुमन्दधीः ॥ ३० ॥</s-l></s-lg><s-lg><s-l>कथं ह्यविजितां कृष्णां मन्यसे धृतराष्ट्रज ।</s-l><s-l>यदा सभायां सर्वस्वं न्यस्तवान्पाण्डवाग्रजः ॥ ३१ ॥</s-l></s-lg><s-lg><s-l>अभ्यन्तरा च सर्वस्वे द्रौपदी भरतर्षभ ।</s-l><s-l>एवं धर्मजितां कृष्णां मन्यसे न जितां कथम् ॥ ३२ ॥</s-l></s-lg><s-lg><s-l>कीर्तिता द्रौपदी वाचा अनुज्ञाता च पाण्डवैः ।</s-l><s-l>भवत्यविजिता केन हेतुनैषा मता तव ॥ ३३ ॥</s-l></s-lg><s-lg><s-l>मन्यसे वा सभामेतामानीतामेकवाससम् ।</s-l><s-l>अधर्मेणेति तत्रापि शृणु मे वाक्यमुत्तरम् ॥ ३४ ॥</s-l></s-lg><s-lg><s-l>एको भर्ता स्त्रिया देवैर्विहितः कुरुनन्दन ।</s-l><s-l>इयं त्वनेकवशगा बन्धकीति विनिश्चिता ॥ ३५ ॥</s-l></s-lg><s-lg><s-l>अस्याः सभामानयनं न चित्रमिति मे मतिः ।</s-l><s-l>एकाम्बरधरत्वं वाप्यथ वापि विवस्त्रता ॥ ३६ ॥</s-l></s-lg><s-lg><s-l>यच्चैषां द्रविणं किंचिद्या चैषा ये च पाण्डवाः ।</s-l><s-l>सौबलेनेह तत्सर्वं धर्मेण विजितं वसु ॥ ३७ ॥</s-l></s-lg><s-lg><s-l>दुःशासन सुबालोऽयं विकर्णः प्राज्ञवादिकः ।</s-l><s-l>पाण्डवानां च वासांसि द्रौपद्याश्चाप्युपाहर ॥ ३८ ॥</s-l></s-lg><s-lg><s-l>तच्छ्रुत्वा पाण्डवाः सर्वे स्वानि वासांसि भारत ।</s-l><s-l>अवकीर्योत्तरीयाणि सभायां समुपाविशन् ॥ ३९ ॥</s-l></s-lg><s-lg><s-l>ततो दुःशासनो राजन्द्रौपद्या वसनं बलात् ।</s-l><s-l>सभामध्ये समाक्षिप्य व्यपक्रष्टुं प्रचक्रमे ॥ ४० ॥</s-l></s-lg><s-lg><s-l>आकृष्यमाणे वसने द्रौपद्यास्तु विशां पते ।</s-l><s-l>तद्रूपमपरं वस्त्रं प्रादुरासीदनेकशः ॥ ४१ ॥</s-l></s-lg><s-lg><s-l>ततो हलहलाशब्दस्तत्रासीद्घोरनिस्वनः ।</s-l><s-l>तदद्भुततमं लोके वीक्ष्य सर्वमहीक्षिताम् ॥ ४२ ॥</s-l></s-lg><s-lg><s-l>शशाप तत्र भीमस्तु राजमध्ये महास्वनः ।</s-l><s-l>क्रोधाद्विस्फुरमाणोष्ठो विनिष्पिष्य करे करम् ॥ ४३ ॥</s-l></s-lg><s-lg><s-l>इदं मे वाक्यमादद्ध्वं क्षत्रिया लोकवासिनः ।</s-l><s-l>नोक्तपूर्वं नरैरन्यैर्न चान्यो यद्वदिष्यति ॥ ४४ ॥</s-l></s-lg><s-lg><s-l>यद्येतदेवमुक्त्वा तु न कुर्यां पृथिवीश्वराः ।</s-l><s-l>पितामहानां सर्वेषां नाहं गतिमवाप्नुयाम् ॥ ४५ ॥</s-l></s-lg><s-lg><s-l>अस्य पापस्य दुर्जातेर्भारतापसदस्य च ।</s-l><s-l>न पिबेयं बलाद्वक्षो भित्त्वा चेद्रुधिरं युधि ॥ ४६ ॥</s-l></s-lg><s-lg><s-l>तस्य ते वचनं श्रुत्वा सर्वलोकप्रहर्षणम् ।</s-l><s-l>प्रचक्रुर्बहुलां पूजां कुत्सन्तो धृतराष्ट्रजम् ॥ ४७ ॥</s-l></s-lg><s-lg><s-l>यदा तु वाससां राशिः सभामध्ये समाचितः ।</s-l><s-l>ततो दुःशासनः श्रान्तो व्रीडितः समुपाविशत् ॥ ४८ ॥</s-l></s-lg><s-lg><s-l>धिक्शब्दस्तु ततस्तत्र समभूल्लोमहर्षणः ।</s-l><s-l>सभ्यानां नरदेवानां दृष्ट्वा कुन्तीसुतांस्तदा ॥ ४९ ॥</s-l></s-lg><s-lg><s-l>न विब्रुवन्ति कौरव्याः प्रश्नमेतमिति स्म ह ।</s-l><s-l>स जनः क्रोशति स्मात्र धृतराष्ट्रं विगर्हयन् ॥ ५० ॥</s-l></s-lg><s-lg><s-l>ततो बाहू समुच्छ्रित्य निवार्य च सभासदः ।</s-l><s-l>विदुरः सर्वधर्मज्ञ इदं वचनमब्रवीत् ॥ ५१ ॥</s-l></s-lg><s-lg><s-l> विदुर उवाच ।</s-l><s-l>द्रौपदी प्रश्नमुक्त्वैवं रोरवीति ह्यनाथवत् ।</s-l><s-l>न च विब्रूत तं प्रश्नं सभ्या धर्मोऽत्र पीड्यते ॥ ५२ ॥</s-l></s-lg><s-lg><s-l>सभां प्रपद्यते ह्यार्तः प्रज्वलन्निव हव्यवाट् ।</s-l><s-l>तं वै सत्येन धर्मेण सभ्याः प्रशमयन्त्युत ॥ ५३ ॥</s-l></s-lg><s-lg><s-l>धर्मप्रश्नमथो ब्रूयादार्तः सभ्येषु मानवः ।</s-l><s-l>विब्रूयुस्तत्र ते प्रश्नं कामक्रोधवशातिगाः ॥ ५४ ॥</s-l></s-lg><s-lg><s-l>विकर्णेन यथाप्रज्ञमुक्तः प्रश्नो नराधिपाः ।</s-l><s-l>भवन्तोऽपि हि तं प्रश्नं विब्रुवन्तु यथामति ॥ ५५ ॥</s-l></s-lg><s-lg><s-l>यो हि प्रश्नं न विब्रूयाद्धर्मदर्शी सभां गतः ।</s-l><s-l>अनृते या फलावाप्तिस्तस्याः सोऽर्धं समश्नुते ॥ ५६ ॥</s-l></s-lg><s-lg><s-l>यः पुनर्वितथं ब्रूयाद्धर्मदर्शी सभां गतः ।</s-l><s-l>अनृतस्य फलं कृत्स्नं संप्राप्नोतीति निश्चयः ॥ ५७ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>प्रह्लादस्य च संवादं मुनेराङ्गिरसस्य च ॥ ५८ ॥</s-l></s-lg><s-lg><s-l>प्रह्लादो नाम दैत्येन्द्रस्तस्य पुत्रो विरोचनः ।</s-l><s-l>कन्याहेतोराङ्गिरसं सुधन्वानमुपाद्रवत् ॥ ५९ ॥</s-l></s-lg><s-lg><s-l>अहं ज्यायानहं ज्यायानिति कन्येप्सया तदा ।</s-l><s-l>तयोर्देवनमत्रासीत्प्राणयोरिति नः श्रुतम् ॥ ६० ॥</s-l></s-lg><s-lg><s-l>तयोः प्रश्नविवादोऽभूत्प्रह्लादं तावपृच्छताम् ।</s-l><s-l>ज्यायान्क आवयोरेकः प्रश्नं प्रब्रूहि मा मृषा ॥ ६१ ॥</s-l></s-lg><s-lg><s-l>स वै विवदनाद्भीतः सुधन्वानं व्यलोकयत् ।</s-l><s-l>तं सुधन्वाब्रवीत्क्रुद्धो ब्रह्मदण्ड इव ज्वलन् ॥ ६२ ॥</s-l></s-lg><s-lg><s-l>यदि वै वक्ष्यसि मृषा प्रह्लादाथ न वक्ष्यसि ।</s-l><s-l>शतधा ते शिरो वज्री वज्रेण प्रहरिष्यति ॥ ६३ ॥</s-l></s-lg><s-lg><s-l>सुधन्वना तथोक्तः सन्व्यथितोऽश्वत्थपर्णवत् ।</s-l><s-l>जगाम कश्यपं दैत्यः परिप्रष्टुं महौजसम् ॥ ६४ ॥</s-l></s-lg><s-lg><s-l> प्रह्लाद उवाच ।</s-l><s-l>त्वं वै धर्मस्य विज्ञाता दैवस्येहासुरस्य च ।</s-l><s-l>ब्राह्मणस्य महाप्राज्ञ धर्मकृच्छ्रमिदं शृणु ॥ ६५ ॥</s-l></s-lg><s-lg><s-l>यो वै प्रश्नं न विब्रूयाद्वितथं वापि निर्दिशेत् ।</s-l><s-l>के वै तस्य परे लोकास्तन्ममाचक्ष्व पृच्छतः ॥ ६६ ॥</s-l></s-lg><s-lg><s-l> कश्यप उवाच ।</s-l><s-l>जानन्न विब्रुवन्प्रश्नं कामात्क्रोधात्तथा भयात् ।</s-l><s-l>सहस्रं वारुणान्पाशानात्मनि प्रतिमुञ्चति ॥ ६७ ॥</s-l></s-lg><s-lg><s-l>तस्य संवत्सरे पूर्णे पाश एकः प्रमुच्यते ।</s-l><s-l>तस्मात्सत्यं तु वक्तव्यं जानता सत्यमञ्जसा ॥ ६८ ॥</s-l></s-lg><s-lg><s-l>विद्धो धर्मो ह्यधर्मेण सभां यत्र प्रपद्यते ।</s-l><s-l>न चास्य शल्यं कृन्तन्ति विद्धास्तत्र सभासदः ॥ ६९ ॥</s-l></s-lg><s-lg><s-l>अर्धं हरति वै श्रेष्ठः पादो भवति कर्तृषु ।</s-l><s-l>पादश्चैव सभासत्सु ये न निन्दन्ति निन्दितम् ॥ ७० ॥</s-l></s-lg><s-lg><s-l>अनेना भवति श्रेष्ठो मुच्यन्ते च सभासदः ।</s-l><s-l>एनो गच्छति कर्तारं निन्दार्हो यत्र निन्द्यते ॥ ७१ ॥</s-l></s-lg><s-lg><s-l>वितथं तु वदेयुर्ये धर्मं प्रह्लाद पृच्छते ।</s-l><s-l>इष्टापूर्तं च ते घ्नन्ति सप्त चैव परावरान् ॥ ७२ ॥</s-l></s-lg><s-lg><s-l>हृतस्वस्य हि यद्दुःखं हतपुत्रस्य चापि यत् ।</s-l><s-l>ऋणिनं प्रति यच्चैव राज्ञा ग्रस्तस्य चापि यत् ॥ ७३ ॥</s-l></s-lg><s-lg><s-l>स्त्रियाः पत्या विहीनायाः सार्थाद्भ्रष्टस्य चैव यत् ।</s-l><s-l>अध्यूढायाश्च यद्दुःखं साक्षिभिर्विहतस्य च ॥ ७४ ॥</s-l></s-lg><s-lg><s-l>एतानि वै समान्याहुर्दुःखानि त्रिदशेश्वराः ।</s-l><s-l>तानि सर्वाणि दुःखानि प्राप्नोति वितथं ब्रुवन् ॥ ७५ ॥</s-l></s-lg><s-lg><s-l>समक्षदर्शनात्साक्ष्यं श्रवणाच्चेति धारणात् ।</s-l><s-l>तस्मात्सत्यं ब्रुवन्साक्षी धर्मार्थाभ्यां न हीयते ॥ ७६ ॥</s-l></s-lg><s-lg><s-l> विदुर उवाच ।</s-l><s-l>कश्यपस्य वचः श्रुत्वा प्रह्लादः पुत्रमब्रवीत् ।</s-l><s-l>श्रेयान्सुधन्वा त्वत्तो वै मत्तः श्रेयांस्तथाङ्गिराः ॥ ७७ ॥</s-l></s-lg><s-lg><s-l>माता सुधन्वनश्चापि श्रेयसी मातृतस्तव ।</s-l><s-l>विरोचन सुधन्वायं प्राणानामीश्वरस्तव ॥ ७८ ॥</s-l></s-lg><s-lg><s-l> सुधन्वोवाच ।</s-l><s-l>पुत्रस्नेहं परित्यज्य यस्त्वं धर्मे प्रतिष्ठितः ।</s-l><s-l>अनुजानामि ते पुत्रं जीवत्वेष शतं समाः ॥ ७९ ॥</s-l></s-lg><s-lg><s-l> विदुर उवाच ।</s-l><s-l>एवं वै परमं धर्मं श्रुत्वा सर्वे सभासदः ।</s-l><s-l>यथाप्रश्नं तु कृष्णाया मन्यध्वं तत्र किं परम् ॥ ८० ॥</s-l></s-lg><s-lg><s-l> वैशंपायन उवाच ।</s-l><s-l>विदुरस्य वचः श्रुत्वा नोचुः किंचन पार्थिवाः ।</s-l><s-l>कर्णो दुःशासनं त्वाह कृष्णां दासीं गृहान्नय ॥ ८१ ॥</s-l></s-lg><s-lg><s-l>तां वेपमानां सव्रीडां प्रलपन्तीं स्म पाण्डवान् ।</s-l><s-l>दुःशासनः सभामध्ये विचकर्ष तपस्विनीम् ॥ ८२ ॥</s-l></s-lg>