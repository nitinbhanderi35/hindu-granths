<s-lg><s-l> वैशंपायन उवाच ।</s-l><s-l>तं विजित्य महाबाहुः कुन्तीपुत्रो धनंजयः ।</s-l><s-l>प्रययावुत्तरां तस्माद्दिशं धनदपालिताम् ॥ १ ॥</s-l></s-lg><s-lg><s-l>अन्तर्गिरिं च कौन्तेयस्तथैव च बहिर्गिरिम् ।</s-l><s-l>तथोपरिगिरिं चैव विजिग्ये पुरुषर्षभः ॥ २ ॥</s-l></s-lg><s-lg><s-l>विजित्य पर्वतान्सर्वान्ये च तत्र नराधिपाः ।</s-l><s-l>तान्वशे स्थापयित्वा स रत्नान्यादाय सर्वशः ॥ ३ ॥</s-l></s-lg><s-lg><s-l>तैरेव सहितः सर्वैरनुरज्य च तान्नृपान् ।</s-l><s-l>कुलूतवासिनं राजन्बृहन्तमुपजग्मिवान् ॥ ४ ॥</s-l></s-lg><s-lg><s-l>मृदङ्गवरनादेन रथनेमिस्वनेन च ।</s-l><s-l>हस्तिनां च निनादेन कम्पयन्वसुधामिमाम् ॥ ५ ॥</s-l></s-lg><s-lg><s-l>ततो बृहन्तस्तरुणो बलेन चतुरङ्गिणा ।</s-l><s-l>निष्क्रम्य नगरात्तस्माद्योधयामास पाण्डवम् ॥ ६ ॥</s-l></s-lg><s-lg><s-l>सुमहान्संनिपातोऽभूद्धनंजयबृहन्तयोः ।</s-l><s-l>न शशाक बृहन्तस्तु सोढुं पाण्डवविक्रमम् ॥ ७ ॥</s-l></s-lg><s-lg><s-l>सोऽविषह्यतमं ज्ञात्वा कौन्तेयं पर्वतेश्वरः ।</s-l><s-l>उपावर्तत दुर्मेधा रत्नान्यादाय सर्वशः ॥ ८ ॥</s-l></s-lg><s-lg><s-l>स तद्राज्यमवस्थाप्य कुलूतसहितो ययौ ।</s-l><s-l>सेनाबिन्दुमथो राजन्राज्यादाशु समाक्षिपत् ॥ ९ ॥</s-l></s-lg><s-lg><s-l>मोदापुरं वामदेवं सुदामानं सुसंकुलम् ।</s-l><s-l>कुलूतानुत्तरांश्चैव तांश्च राज्ञः समानयत् ॥ १० ॥</s-l></s-lg><s-lg><s-l>तत्रस्थः पुरुषैरेव धर्मराजस्य शासनात् ।</s-l><s-l>व्यजयद्धनंजयो राजन्देशान्पञ्च प्रमाणतः ॥ ११ ॥</s-l></s-lg><s-lg><s-l>स दिवःप्रस्थमासाद्य सेनाबिन्दोः पुरं महत् ।</s-l><s-l>बलेन चतुरङ्गेण निवेशमकरोत्प्रभुः ॥ १२ ॥</s-l></s-lg><s-lg><s-l>स तैः परिवृतः सर्वैर्विष्वगश्वं नराधिपम् ।</s-l><s-l>अभ्यगच्छन्महातेजाः पौरवं पुरुषर्षभः ॥ १३ ॥</s-l></s-lg><s-lg><s-l>विजित्य चाहवे शूरान्पार्वतीयान्महारथान् ।</s-l><s-l>ध्वजिन्या व्यजयद्राजन्पुरं पौरवरक्षितम् ॥ १४ ॥</s-l></s-lg><s-lg><s-l>पौरवं तु विनिर्जित्य दस्यून्पर्वतवासिनः ।</s-l><s-l>गणानुत्सवसंकेतानजयत्सप्त पाण्डवः ॥ १५ ॥</s-l></s-lg><s-lg><s-l>ततः काश्मीरकान्वीरान्क्षत्रियान्क्षत्रियर्षभः ।</s-l><s-l>व्यजयल्लोहितं चैव मण्डलैर्दशभिः सह ॥ १६ ॥</s-l></s-lg><s-lg><s-l>ततस्त्रिगर्तान्कौन्तेयो दार्वान्कोकनदाश्च ये ।</s-l><s-l>क्षत्रिया बहवो राजन्नुपावर्तन्त सर्वशः ॥ १७ ॥</s-l></s-lg><s-lg><s-l>अभिसारीं ततो रम्यां विजिग्ये कुरुनन्दनः ।</s-l><s-l>उरशावासिनं चैव रोचमानं रणेऽजयत् ॥ १८ ॥</s-l></s-lg><s-lg><s-l>ततः सिंहपुरं रम्यं चित्रायुधसुरक्षितम् ।</s-l><s-l>प्रामथद्बलमास्थाय पाकशासनिराहवे ॥ १९ ॥</s-l></s-lg><s-lg><s-l>ततः सुह्मांश्च चोलांश्च किरीटी पाण्डवर्षभः ।</s-l><s-l>सहितः सर्वसैन्येन प्रामथत्कुरुनन्दनः ॥ २० ॥</s-l></s-lg><s-lg><s-l>ततः परमविक्रान्तो बाह्लीकान्कुरुनन्दनः ।</s-l><s-l>महता परिमर्देन वशे चक्रे दुरासदान् ॥ २१ ॥</s-l></s-lg><s-lg><s-l>गृहीत्वा तु बलं सारं फल्गु चोत्सृज्य पाण्डवः ।</s-l><s-l>दरदान्सह काम्बोजैरजयत्पाकशासनिः ॥ २२ ॥</s-l></s-lg><s-lg><s-l>प्रागुत्तरां दिशं ये च वसन्त्याश्रित्य दस्यवः ।</s-l><s-l>निवसन्ति वने ये च तान्सर्वानजयत्प्रभुः ॥ २३ ॥</s-l></s-lg><s-lg><s-l>लोहान्परमकाम्बोजानृषिकानुत्तरानपि ।</s-l><s-l>सहितांस्तान्महाराज व्यजयत्पाकशासनिः ॥ २४ ॥</s-l></s-lg><s-lg><s-l>ऋषिकेषु तु संग्रामो बभूवातिभयंकरः ।</s-l><s-l>तारकामयसंकाशः परमर्षिकपार्थयोः ॥ २५ ॥</s-l></s-lg><s-lg><s-l>स विजित्य ततो राजन्नृषिकान्रणमूर्धनि ।</s-l><s-l>शुकोदरसमप्रख्यान्हयानष्टौ समानयत् ।</s-l><s-l>मयूरसदृशानन्यानुभयानेव चापरान् ॥ २६ ॥</s-l></s-lg><s-lg><s-l>स विनिर्जित्य संग्रामे हिमवन्तं सनिष्कुटम् ।</s-l><s-l>श्वेतपर्वतमासाद्य न्यवसत्पुरुषर्षभः ॥ २७ ॥</s-l></s-lg>