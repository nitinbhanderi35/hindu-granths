<s-lg><s-l> वैशंपायन उवाच ।</s-l><s-l>स श्वेतपर्वतं वीरः समतिक्रम्य भारत ।</s-l><s-l>देशं किंपुरुषावासं द्रुमपुत्रेण रक्षितम् ॥ १ ॥</s-l></s-lg><s-lg><s-l>महता संनिपातेन क्षत्रियान्तकरेण ह ।</s-l><s-l>व्यजयत्पाण्डवश्रेष्ठः करे चैव न्यवेशयत् ॥ २ ॥</s-l></s-lg><s-lg><s-l>तं जित्वा हाटकं नाम देशं गुह्यकरक्षितम् ।</s-l><s-l>पाकशासनिरव्यग्रः सहसैन्यः समासदत् ॥ ३ ॥</s-l></s-lg><s-lg><s-l>तांस्तु सान्त्वेन निर्जित्य मानसं सर उत्तमम् ।</s-l><s-l>ऋषिकुल्याश्च ताः सर्वा ददर्श कुरुनन्दनः ॥ ४ ॥</s-l></s-lg><s-lg><s-l>सरो मानसमासाद्य हाटकानभितः प्रभुः ।</s-l><s-l>गन्धर्वरक्षितं देशं व्यजयत्पाण्डवस्ततः ॥ ५ ॥</s-l></s-lg><s-lg><s-l>तत्र तित्तिरिकल्माषान्मण्डूकाक्षान्हयोत्तमान् ।</s-l><s-l>लेभे स करमत्यन्तं गन्धर्वनगरात्तदा ॥ ६ ॥</s-l></s-lg><s-lg><s-l>उत्तरं हरिवर्षं तु समासाद्य स पाण्डवः ।</s-l><s-l>इयेष जेतुं तं देशं पाकशासननन्दनः ॥ ७ ॥</s-l></s-lg><s-lg><s-l>तत एनं महाकाया महावीर्या महाबलाः ।</s-l><s-l>द्वारपालाः समासाद्य हृष्टा वचनमब्रुवन् ॥ ८ ॥</s-l></s-lg><s-lg><s-l>पार्थ नेदं त्वया शक्यं पुरं जेतुं कथंचन ।</s-l><s-l>उपावर्तस्व कल्याण पर्याप्तमिदमच्युत ॥ ९ ॥</s-l></s-lg><s-lg><s-l>इदं पुरं यः प्रविशेद्ध्रुवं स न भवेन्नरः ।</s-l><s-l>प्रीयामहे त्वया वीर पर्याप्तो विजयस्तव ॥ १० ॥</s-l></s-lg><s-lg><s-l>न चापि किंचिज्जेतव्यमर्जुनात्र प्रदृश्यते ।</s-l><s-l>उत्तराः कुरवो ह्येते नात्र युद्धं प्रवर्तते ॥ ११ ॥</s-l></s-lg><s-lg><s-l>प्रविष्टश्चापि कौन्तेय नेह द्रक्ष्यसि किंचन ।</s-l><s-l>न हि मानुषदेहेन शक्यमत्राभिवीक्षितुम् ॥ १२ ॥</s-l></s-lg><s-lg><s-l>अथेह पुरुषव्याघ्र किंचिदन्यच्चिकीर्षसि ।</s-l><s-l>तद्ब्रवीहि करिष्यामो वचनात्तव भारत ॥ १३ ॥</s-l></s-lg><s-lg><s-l>ततस्तानब्रवीद्राजन्नर्जुनः पाकशासनिः ।</s-l><s-l>पार्थिवत्वं चिकीर्षामि धर्मराजस्य धीमतः ॥ १४ ॥</s-l></s-lg><s-lg><s-l>न प्रवेक्ष्यामि वो देशं बाध्यत्वं यदि मानुषैः ।</s-l><s-l>युधिष्ठिराय यत्किंचित्करवन्नः प्रदीयताम् ॥ १५ ॥</s-l></s-lg><s-lg><s-l>ततो दिव्यानि वस्त्राणि दिव्यान्याभरणानि च ।</s-l><s-l>मोकाजिनानि दिव्यानि तस्मै ते प्रददुः करम् ॥ १६ ॥</s-l></s-lg><s-lg><s-l>एवं स पुरुषव्याघ्रो विजिग्ये दिशमुत्तराम् ।</s-l><s-l>संग्रामान्सुबहून्कृत्वा क्षत्रियैर्दस्युभिस्तथा ॥ १७ ॥</s-l></s-lg><s-lg><s-l>स विनिर्जित्य राज्ञस्तान्करे च विनिवेश्य ह ।</s-l><s-l>धनान्यादाय सर्वेभ्यो रत्नानि विविधानि च ॥ १८ ॥</s-l></s-lg><s-lg><s-l>हयांस्तित्तिरिकल्माषाञ्शुकपत्रनिभानपि ।</s-l><s-l>मयूरसदृशांश्चान्यान्सर्वाननिलरंहसः ॥ १९ ॥</s-l></s-lg><s-lg><s-l>वृतः सुमहता राजन्बलेन चतुरङ्गिणा ।</s-l><s-l>आजगाम पुनर्वीरः शक्रप्रस्थं पुरोत्तमम् ॥ २० ॥</s-l></s-lg>