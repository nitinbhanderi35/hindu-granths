<s-lg><s-l> वैशंपायन उवाच ।</s-l><s-l>ततः प्रायाद्विदुरोऽश्वैरुदारैर्महाजवैर्बलिभिः साधुदान्तैः ।</s-l><s-l>बलान्नियुक्तो धृतराष्ट्रेण राज्ञा मनीषिणां पाण्डवानां सकाशम् ॥ १ ॥</s-l></s-lg><s-lg><s-l>सोऽभिपत्य तदध्वानमासाद्य नृपतेः पुरम् ।</s-l><s-l>प्रविवेश महाबुद्धिः पूज्यमानो द्विजातिभिः ॥ २ ॥</s-l></s-lg><s-lg><s-l>स राजगृहमासाद्य कुबेरभवनोपमम् ।</s-l><s-l>अभ्यगच्छत धर्मात्मा धर्मपुत्रं युधिष्ठिरम् ॥ ३ ॥</s-l></s-lg><s-lg><s-l>तं वै राजा सत्यधृतिर्महात्मा अजातशत्रुर्विदुरं यथावत् ।</s-l><s-l>पूजापूर्वं प्रतिगृह्याजमीढस्ततोऽपृच्छद्धृतराष्ट्रं सपुत्रम् ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>विज्ञायते ते मनसो न प्रहर्षः कच्चित्क्षत्तः कुशलेनागतोऽसि ।</s-l><s-l>कच्चित्पुत्राः स्थविरस्यानुलोमा वशानुगाश्चापि विशोऽपि कच्चित् ॥ ५ ॥</s-l></s-lg><s-lg><s-l> विदुर उवाच ।</s-l><s-l>राजा महात्मा कुशली सपुत्र आस्ते वृतो ज्ञातिभिरिन्द्रकल्पैः ।</s-l><s-l>प्रीतो राजन्पुत्रगणैर्विनीतैर्विशोक एवात्मरतिर्दृढात्मा ॥ ६ ॥</s-l></s-lg><s-lg><s-l>इदं तु त्वां कुरुराजोऽभ्युवाच पूर्वं पृष्ट्वा कुशलं चाव्ययं च ।</s-l><s-l>इयं सभा त्वत्सभातुल्यरूपा भ्रातॄणां ते पश्य तामेत्य पुत्र ॥ ७ ॥</s-l></s-lg><s-lg><s-l>समागम्य भ्रातृभिः पार्थ तस्यां सुहृद्द्यूतं क्रियतां रम्यतां च ।</s-l><s-l>प्रीयामहे भवतः संगमेन समागताः कुरवश्चैव सर्वे ॥ ८ ॥</s-l></s-lg><s-lg><s-l>दुरोदरा विहिता ये तु तत्र महात्मना धृतराष्ट्रेण राज्ञा ।</s-l><s-l>तान्द्रक्ष्यसे कितवान्संनिविष्टानित्यागतोऽहं नृपते तज्जुषस्व ॥ ९ ॥</s-l></s-lg><s-lg><s-l> युधिष्ठिर उवाच ।</s-l><s-l>द्यूते क्षत्तः कलहो विद्यते नः को वै द्यूतं रोचयेद्बुध्यमानः ।</s-l><s-l>किं वा भवान्मन्यते युक्तरूपं भवद्वाक्ये सर्व एव स्थिताः स्म ॥ १० ॥</s-l></s-lg><s-lg><s-l> विदुर उवाच ।</s-l><s-l>जानाम्यहं द्यूतमनर्थमूलं कृतश्च यत्नोऽस्य मया निवारणे ।</s-l><s-l>राजा तु मां प्राहिणोत्त्वत्सकाशं श्रुत्वा विद्वञ्श्रेय इहाचरस्व ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>के तत्रान्ये कितवा दीव्यमाना विना राज्ञो धृतराष्ट्रस्य पुत्रैः ।</s-l><s-l>पृच्छामि त्वां विदुर ब्रूहि नस्तान्यैर्दीव्यामः शतशः संनिपत्य ॥ १२ ॥</s-l></s-lg><s-lg><s-l> विदुर उवाच ।</s-l><s-l>गान्धारराजः शकुनिर्विशां पते राजातिदेवी कृतहस्तो मताक्षः ।</s-l><s-l>विविंशतिश्चित्रसेनश्च राजा सत्यव्रतः पुरुमित्रो जयश्च ॥ १३ ॥</s-l></s-lg><s-lg><s-l> युधिष्ठिर उवाच ।</s-l><s-l>महाभयाः कितवाः संनिविष्टा मायोपधा देवितारोऽत्र सन्ति ।</s-l><s-l>धात्रा तु दिष्टस्य वशे किलेदं नादेवनं कितवैरद्य तैर्मे ॥ १४ ॥</s-l></s-lg><s-lg><s-l>नाहं राज्ञो धृतराष्ट्रस्य शासनान्न गन्तुमिच्छामि कवे दुरोदरम् ।</s-l><s-l>इष्टो हि पुत्रस्य पिता सदैव तदस्मि कर्ता विदुरात्थ मां यथा ॥ १५ ॥</s-l></s-lg><s-lg><s-l>न चाकामः शकुनिना देविताहं न चेन्मां धृष्णुराह्वयिता सभायाम् ।</s-l><s-l>आहूतोऽहं न निवर्ते कदाचित्तदाहितं शाश्वतं वै व्रतं मे ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा विदुरं धर्मराजः प्रायात्रिकं सर्वमाज्ञाप्य तूर्णम् ।</s-l><s-l>प्रायाच्छ्वोभूते सगणः सानुयात्रः सह स्त्रीभिर्द्रौपदीमादिकृत्वा ॥ १७ ॥</s-l></s-lg><s-lg><s-l>दैवं प्रज्ञां तु मुष्णाति तेजश्चक्षुरिवापतत् ।</s-l><s-l>धातुश्च वशमन्वेति पाशैरिव नरः सितः ॥ १८ ॥</s-l></s-lg><s-lg><s-l>इत्युक्त्वा प्रययौ राजा सह क्षत्त्रा युधिष्ठिरः ।</s-l><s-l>अमृष्यमाणस्तत्पार्थः समाह्वानमरिंदमः ॥ १९ ॥</s-l></s-lg><s-lg><s-l>बाह्लिकेन रथं दत्तमास्थाय परवीरहा ।</s-l><s-l>परिच्छन्नो ययौ पार्थो भ्रातृभिः सह पाण्डवः ॥ २० ॥</s-l></s-lg><s-lg><s-l>राजश्रिया दीप्यमानो ययौ ब्रह्मपुरःसरः ।</s-l><s-l>धृतराष्ट्रेण चाहूतः कालस्य समयेन च ॥ २१ ॥</s-l></s-lg><s-lg><s-l>स हास्तिनपुरं गत्वा धृतराष्ट्रगृहं ययौ ।</s-l><s-l>समियाय च धर्मात्मा धृतराष्ट्रेण पाण्डवः ॥ २२ ॥</s-l></s-lg><s-lg><s-l>तथा द्रोणेन भीष्मेण कर्णेन च कृपेण च ।</s-l><s-l>समियाय यथान्यायं द्रौणिना च विभुः सह ॥ २३ ॥</s-l></s-lg><s-lg><s-l>समेत्य च महाबाहुः सोमदत्तेन चैव ह ।</s-l><s-l>दुर्योधनेन शल्येन सौबलेन च वीर्यवान् ॥ २४ ॥</s-l></s-lg><s-lg><s-l>ये चान्ये तत्र राजानः पूर्वमेव समागताः ।</s-l><s-l>जयद्रथेन च तथा कुरुभिश्चापि सर्वशः ॥ २५ ॥</s-l></s-lg><s-lg><s-l>ततः सर्वैर्महाबाहुर्भ्रातृभिः परिवारितः ।</s-l><s-l>प्रविवेश गृहं राज्ञो धृतराष्ट्रस्य धीमतः ॥ २६ ॥</s-l></s-lg><s-lg><s-l>ददर्श तत्र गान्धारीं देवीं पतिमनुव्रताम् ।</s-l><s-l>स्नुषाभिः संवृतां शश्वत्ताराभिरिव रोहिणीम् ॥ २७ ॥</s-l></s-lg><s-lg><s-l>अभिवाद्य स गान्धारीं तया च प्रतिनन्दितः ।</s-l><s-l>ददर्श पितरं वृद्धं प्रज्ञाचक्षुषमीश्वरम् ॥ २८ ॥</s-l></s-lg><s-lg><s-l>राज्ञा मूर्धन्युपाघ्रातास्ते च कौरवनन्दनाः ।</s-l><s-l>चत्वारः पाण्डवा राजन्भीमसेनपुरोगमाः ॥ २९ ॥</s-l></s-lg><s-lg><s-l>ततो हर्षः समभवत्कौरवाणां विशां पते ।</s-l><s-l>तान्दृष्ट्वा पुरुषव्याघ्रान्पाण्डवान्प्रियदर्शनान् ॥ ३० ॥</s-l></s-lg><s-lg><s-l>विविशुस्तेऽभ्यनुज्ञाता रत्नवन्ति गृहाण्यथ ।</s-l><s-l>ददृशुश्चोपयातास्तान्द्रौपदीप्रमुखाः स्त्रियः ॥ ३१ ॥</s-l></s-lg><s-lg><s-l>याज्ञसेन्याः परामृद्धिं दृष्ट्वा प्रज्वलितामिव ।</s-l><s-l>स्नुषास्ता धृतराष्ट्रस्य नातिप्रमनसोऽभवन् ॥ ३२ ॥</s-l></s-lg><s-lg><s-l>ततस्ते पुरुषव्याघ्रा गत्वा स्त्रीभिस्तु संविदम् ।</s-l><s-l>कृत्वा व्यायामपूर्वाणि कृत्यानि प्रतिकर्म च ॥ ३३ ॥</s-l></s-lg><s-lg><s-l>ततः कृताह्निकाः सर्वे दिव्यचन्दनरूषिताः ।</s-l><s-l>कल्याणमनसश्चैव ब्राह्मणान्स्वस्ति वाच्य च ॥ ३४ ॥</s-l></s-lg><s-lg><s-l>मनोज्ञमशनं भुक्त्वा विविशुः शरणान्यथ ।</s-l><s-l>उपगीयमाना नारीभिरस्वपन्कुरुनन्दनाः ॥ ३५ ॥</s-l></s-lg><s-lg><s-l>जगाम तेषां सा रात्रिः पुण्या रतिविहारिणाम् ।</s-l><s-l>स्तूयमानाश्च विश्रान्ताः काले निद्रामथात्यजन् ॥ ३६ ॥</s-l></s-lg><s-lg><s-l>सुखोषितास्तां रजनीं प्रातः सर्वे कृताह्निकाः ।</s-l><s-l>सभां रम्यां प्रविविशुः कितवैरभिसंवृताम् ॥ ३७ ॥</s-l></s-lg>