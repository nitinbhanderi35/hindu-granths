<s-lg><s-l> नारद उवाच ।</s-l><s-l>पुरा देवयुगे राजन्नादित्यो भगवान्दिवः ।</s-l><s-l>आगच्छन्मानुषं लोकं दिदृक्षुर्विगतक्लमः ॥ १ ॥</s-l></s-lg><s-lg><s-l>चरन्मानुषरूपेण सभां दृष्ट्वा स्वयंभुवः ।</s-l><s-l>सभामकथयन्मह्यं ब्राह्मीं तत्त्वेन पाण्डव ॥ २ ॥</s-l></s-lg><s-lg><s-l>अप्रमेयप्रभां दिव्यां मानसीं भरतर्षभ ।</s-l><s-l>अनिर्देश्यां प्रभावेन सर्वभूतमनोरमाम् ॥ ३ ॥</s-l></s-lg><s-lg><s-l>श्रुत्वा गुणानहं तस्याः सभायाः पाण्डुनन्दन ।</s-l><s-l>दर्शनेप्सुस्तथा राजन्नादित्यमहमब्रुवम् ॥ ४ ॥</s-l></s-lg><s-lg><s-l>भगवन्द्रष्टुमिच्छामि पितामहसभामहम् ।</s-l><s-l>येन सा तपसा शक्या कर्मणा वापि गोपते ॥ ५ ॥</s-l></s-lg><s-lg><s-l>औषधैर्वा तथा युक्तैरुत वा मायया यया ।</s-l><s-l>तन्ममाचक्ष्व भगवन्पश्येयं तां सभां कथम् ॥ ६ ॥</s-l></s-lg><s-lg><s-l>ततः स भगवान्सूर्यो मामुपादाय वीर्यवान् ।</s-l><s-l>अगच्छत्तां सभां ब्राह्मीं विपापां विगतक्लमाम् ॥ ७ ॥</s-l></s-lg><s-lg><s-l>एवंरूपेति सा शक्या न निर्देष्टुं जनाधिप ।</s-l><s-l>क्षणेन हि बिभर्त्यन्यदनिर्देश्यं वपुस्तथा ॥ ८ ॥</s-l></s-lg><s-lg><s-l>न वेद परिमाणं वा संस्थानं वापि भारत ।</s-l><s-l>न च रूपं मया तादृग्दृष्टपूर्वं कदाचन ॥ ९ ॥</s-l></s-lg><s-lg><s-l>सुसुखा सा सभा राजन्न शीता न च घर्मदा ।</s-l><s-l>न क्षुत्पिपासे न ग्लानिं प्राप्य तां प्राप्नुवन्त्युत ॥ १० ॥</s-l></s-lg><s-lg><s-l>नानारूपैरिव कृता सुविचित्रैः सुभास्वरैः ।</s-l><s-l>स्तम्भैर्न च धृता सा तु शाश्वती न च सा क्षरा ॥ ११ ॥</s-l></s-lg><s-lg><s-l>अति चन्द्रं च सूर्यं च शिखिनं च स्वयंप्रभा ।</s-l><s-l>दीप्यते नाकपृष्ठस्था भासयन्तीव भास्करम् ॥ १२ ॥</s-l></s-lg><s-lg><s-l>तस्यां स भगवानास्ते विदधद्देवमायया ।</s-l><s-l>स्वयमेकोऽनिशं राजँल्लोकाँल्लोकपितामहः ॥ १३ ॥</s-l></s-lg><s-lg><s-l>उपतिष्ठन्ति चाप्येनं प्रजानां पतयः प्रभुम् ।</s-l><s-l>दक्षः प्रचेताः पुलहो मरीचिः कश्यपस्तथा ॥ १४ ॥</s-l></s-lg><s-lg><s-l>भृगुरत्रिर्वसिष्ठश्च गौतमश्च तथाङ्गिराः ।</s-l><s-l>मनोऽन्तरिक्षं विद्याश्च वायुस्तेजो जलं मही ॥ १५ ॥</s-l></s-lg><s-lg><s-l>शब्दः स्पर्शस्तथा रूपं रसो गन्धश्च भारत ।</s-l><s-l>प्रकृतिश्च विकारश्च यच्चान्यत्कारणं भुवः ॥ १६ ॥</s-l></s-lg><s-lg><s-l>चन्द्रमाः सह नक्षत्रैरादित्यश्च गभस्तिमान् ।</s-l><s-l>वायवः क्रतवश्चैव संकल्पः प्राण एव च ॥ १७ ॥</s-l></s-lg><s-lg><s-l>एते चान्ये च बहवः स्वयंभुवमुपस्थिताः ।</s-l><s-l>अर्थो धर्मश्च कामश्च हर्षो द्वेषस्तपो दमः ॥ १८ ॥</s-l></s-lg><s-lg><s-l>आयान्ति तस्यां सहिता गन्धर्वाप्सरसस्तथा ।</s-l><s-l>विंशतिः सप्त चैवान्ये लोकपालाश्च सर्वशः ॥ १९ ॥</s-l></s-lg><s-lg><s-l>शुक्रो बृहस्पतिश्चैव बुधोऽङ्गारक एव च ।</s-l><s-l>शनैश्चरश्च राहुश्च ग्रहाः सर्वे तथैव च ॥ २० ॥</s-l></s-lg><s-lg><s-l>मन्त्रो रथंतरश्चैव हरिमान्वसुमानपि ।</s-l><s-l>आदित्याः साधिराजानो नानाद्वंद्वैरुदाहृताः ॥ २१ ॥</s-l></s-lg><s-lg><s-l>मरुतो विश्वकर्मा च वसवश्चैव भारत ।</s-l><s-l>तथा पितृगणाः सर्वे सर्वाणि च हवींष्यथ ॥ २२ ॥</s-l></s-lg><s-lg><s-l>ऋग्वेदः सामवेदश्च यजुर्वेदश्च पाण्डव ।</s-l><s-l>अथर्ववेदश्च तथा पर्वाणि च विशां पते ॥ २३ ॥</s-l></s-lg><s-lg><s-l>इतिहासोपवेदाश्च वेदाङ्गानि च सर्वशः ।</s-l><s-l>ग्रहा यज्ञाश्च सोमश्च दैवतानि च सर्वशः ॥ २४ ॥</s-l></s-lg><s-lg><s-l>सावित्री दुर्गतरणी वाणी सप्तविधा तथा ।</s-l><s-l>मेधा धृतिः श्रुतिश्चैव प्रज्ञा बुद्धिर्यशः क्षमा ॥ २५ ॥</s-l></s-lg><s-lg><s-l>सामानि स्तुतिशस्त्राणि गाथाश्च विविधास्तथा ।</s-l><s-l>भाष्याणि तर्कयुक्तानि देहवन्ति विशां पते ॥ २६ ॥</s-l></s-lg><s-lg><s-l>क्षणा लवा मुहूर्ताश्च दिवा रात्रिस्तथैव च ।</s-l><s-l>अर्धमासाश्च मासाश्च ऋतवः षट्च भारत ॥ २७ ॥</s-l></s-lg><s-lg><s-l>संवत्सराः पञ्चयुगमहोरात्राश्चतुर्विधाः ।</s-l><s-l>कालचक्रं च यद्दिव्यं नित्यमक्षयमव्ययम् ॥ २८ ॥</s-l></s-lg><s-lg><s-l>अदितिर्दितिर्दनुश्चैव सुरसा विनता इरा ।</s-l><s-l>कालका सुरभिर्देवी सरमा चाथ गौतमी ॥ २९ ॥</s-l></s-lg><s-lg><s-l>आदित्या वसवो रुद्रा मरुतश्चाश्विनावपि ।</s-l><s-l>विश्वेदेवाश्च साध्याश्च पितरश्च मनोजवाः ॥ ३० ॥</s-l></s-lg><s-lg><s-l>राक्षसाश्च पिशाचाश्च दानवा गुह्यकास्तथा ।</s-l><s-l>सुपर्णनागपशवः पितामहमुपासते ॥ ३१ ॥</s-l></s-lg><s-lg><s-l>देवो नारायणस्तस्यां तथा देवर्षयश्च ये ।</s-l><s-l>ऋषयो वालखिल्याश्च योनिजायोनिजास्तथा ॥ ३२ ॥</s-l></s-lg><s-lg><s-l>यच्च किंचित्त्रिलोकेऽस्मिन्दृश्यते स्थाणुजङ्गमम् ।</s-l><s-l>सर्वं तस्यां मया दृष्टं तद्विद्धि मनुजाधिप ॥ ३३ ॥</s-l></s-lg><s-lg><s-l>अष्टाशीतिसहस्राणि यतीनामूर्ध्वरेतसाम् ।</s-l><s-l>प्रजावतां च पञ्चाशदृषीणामपि पाण्डव ॥ ३४ ॥</s-l></s-lg><s-lg><s-l>ते स्म तत्र यथाकामं दृष्ट्वा सर्वे दिवौकसः ।</s-l><s-l>प्रणम्य शिरसा तस्मै प्रतियान्ति यथागतम् ॥ ३५ ॥</s-l></s-lg><s-lg><s-l>अतिथीनागतान्देवान्दैत्यान्नागान्मुनींस्तथा ।</s-l><s-l>यक्षान्सुपर्णान्कालेयान्गन्धर्वाप्सरसस्तथा ॥ ३६ ॥</s-l></s-lg><s-lg><s-l>महाभागानमितधीर्ब्रह्मा लोकपितामहः ।</s-l><s-l>दयावान्सर्वभूतेषु यथार्हं प्रतिपद्यते ॥ ३७ ॥</s-l></s-lg><s-lg><s-l>प्रतिगृह्य च विश्वात्मा स्वयंभूरमितप्रभः ।</s-l><s-l>सान्त्वमानार्थसंभोगैर्युनक्ति मनुजाधिप ॥ ३८ ॥</s-l></s-lg><s-lg><s-l>तथा तैरुपयातैश्च प्रतियातैश्च भारत ।</s-l><s-l>आकुला सा सभा तात भवति स्म सुखप्रदा ॥ ३९ ॥</s-l></s-lg><s-lg><s-l>सर्वतेजोमयी दिव्या ब्रह्मर्षिगणसेविता ।</s-l><s-l>ब्राह्म्या श्रिया दीप्यमाना शुशुभे विगतक्लमा ॥ ४० ॥</s-l></s-lg><s-lg><s-l>सा सभा तादृशी दृष्टा सर्वलोकेषु दुर्लभा ।</s-l><s-l>सभेयं राजशार्दूल मनुष्येषु यथा तव ॥ ४१ ॥</s-l></s-lg><s-lg><s-l>एता मया दृष्टपूर्वाः सभा देवेषु पाण्डव ।</s-l><s-l>तवेयं मानुषे लोके सर्वश्रेष्ठतमा सभा ॥ ४२ ॥</s-l></s-lg><s-lg><s-l> युधिष्ठिर उवाच ।</s-l><s-l>प्रायशो राजलोकस्ते कथितो वदतां वर ।</s-l><s-l>वैवस्वतसभायां तु यथा वदसि वै प्रभो ॥ ४३ ॥</s-l></s-lg><s-lg><s-l>वरुणस्य सभायां तु नागास्ते कथिता विभो ।</s-l><s-l>दैत्येन्द्राश्चैव भूयिष्ठाः सरितः सागरास्तथा ॥ ४४ ॥</s-l></s-lg><s-lg><s-l>तथा धनपतेर्यक्षा गुह्यका राक्षसास्तथा ।</s-l><s-l>गन्धर्वाप्सरसश्चैव भगवांश्च वृषध्वजः ॥ ४५ ॥</s-l></s-lg><s-lg><s-l>पितामहसभायां तु कथितास्ते महर्षयः ।</s-l><s-l>सर्वदेवनिकायाश्च सर्वशास्त्राणि चैव हि ॥ ४६ ॥</s-l></s-lg><s-lg><s-l>शतक्रतुसभायां तु देवाः संकीर्तिता मुने ।</s-l><s-l>उद्देशतश्च गन्धर्वा विविधाश्च महर्षयः ॥ ४७ ॥</s-l></s-lg><s-lg><s-l>एक एव तु राजर्षिर्हरिश्चन्द्रो महामुने ।</s-l><s-l>कथितस्ते सभानित्यो देवेन्द्रस्य महात्मनः ॥ ४८ ॥</s-l></s-lg><s-lg><s-l>किं कर्म तेनाचरितं तपो वा नियतव्रतम् ।</s-l><s-l>येनासौ सह शक्रेण स्पर्धते स्म महायशाः ॥ ४९ ॥</s-l></s-lg><s-lg><s-l>पितृलोकगतश्चापि त्वया विप्र पिता मम ।</s-l><s-l>दृष्टः पाण्डुर्महाभागः कथं चासि समागतः ॥ ५० ॥</s-l></s-lg><s-lg><s-l>किमुक्तवांश्च भगवन्नेतदिच्छामि वेदितुम् ।</s-l><s-l>त्वत्तः श्रोतुमहं सर्वं परं कौतूहलं हि मे ॥ ५१ ॥</s-l></s-lg><s-lg><s-l> नारद उवाच ।</s-l><s-l>यन्मां पृच्छसि राजेन्द्र हरिश्चन्द्रं प्रति प्रभो ।</s-l><s-l>तत्तेऽहं संप्रवक्ष्यामि माहात्म्यं तस्य धीमतः ॥ ५२ ॥</s-l></s-lg><s-lg><s-l>स राजा बलवानासीत्सम्राट्सर्वमहीक्षिताम् ।</s-l><s-l>तस्य सर्वे महीपालाः शासनावनताः स्थिताः ॥ ५३ ॥</s-l></s-lg><s-lg><s-l>तेनैकं रथमास्थाय जैत्रं हेमविभूषितम् ।</s-l><s-l>शस्त्रप्रतापेन जिता द्वीपाः सप्त नरेश्वर ॥ ५४ ॥</s-l></s-lg><s-lg><s-l>स विजित्य महीं सर्वां सशैलवनकाननाम् ।</s-l><s-l>आजहार महाराज राजसूयं महाक्रतुम् ॥ ५५ ॥</s-l></s-lg><s-lg><s-l>तस्य सर्वे महीपाला धनान्याजह्रुराज्ञया ।</s-l><s-l>द्विजानां परिवेष्टारस्तस्मिन्यज्ञे च तेऽभवन् ॥ ५६ ॥</s-l></s-lg><s-lg><s-l>प्रादाच्च द्रविणं प्रीत्या याजकानां नरेश्वरः ।</s-l><s-l>यथोक्तं तत्र तैस्तस्मिंस्ततः पञ्चगुणाधिकम् ॥ ५७ ॥</s-l></s-lg><s-lg><s-l>अतर्पयच्च विविधैर्वसुभिर्ब्राह्मणांस्तथा ।</s-l><s-l>प्रासर्पकाले संप्राप्ते नानादिग्भ्यः समागतान् ॥ ५८ ॥</s-l></s-lg><s-lg><s-l>भक्ष्यैर्भोज्यैश्च विविधैर्यथाकामपुरस्कृतैः ।</s-l><s-l>रत्नौघतर्पितैस्तुष्टैर्द्विजैश्च समुदाहृतम् ।</s-l><s-l>तेजस्वी च यशस्वी च नृपेभ्योऽभ्यधिकोऽभवत् ॥ ५९ ॥</s-l></s-lg><s-lg><s-l>एतस्मात्कारणात्पार्थ हरिश्चन्द्रो विराजते ।</s-l><s-l>तेभ्यो राजसहस्रेभ्यस्तद्विद्धि भरतर्षभ ॥ ६० ॥</s-l></s-lg><s-lg><s-l>समाप्य च हरिश्चन्द्रो महायज्ञं प्रतापवान् ।</s-l><s-l>अभिषिक्तः स शुशुभे साम्राज्येन नराधिप ॥ ६१ ॥</s-l></s-lg><s-lg><s-l>ये चान्येऽपि महीपाला राजसूयं महाक्रतुम् ।</s-l><s-l>यजन्ते ते महेन्द्रेण मोदन्ते सह भारत ॥ ६२ ॥</s-l></s-lg><s-lg><s-l>ये चापि निधनं प्राप्ताः संग्रामेष्वपलायिनः ।</s-l><s-l>ते तत्सदः समासाद्य मोदन्ते भरतर्षभ ॥ ६३ ॥</s-l></s-lg><s-lg><s-l>तपसा ये च तीव्रेण त्यजन्तीह कलेवरम् ।</s-l><s-l>तेऽपि तत्स्थानमासाद्य श्रीमन्तो भान्ति नित्यशः ॥ ६४ ॥</s-l></s-lg><s-lg><s-l>पिता च त्वाह कौन्तेय पाण्डुः कौरवनन्दनः ।</s-l><s-l>हरिश्चन्द्रे श्रियं दृष्ट्वा नृपतौ जातविस्मयः ॥ ६५ ॥</s-l></s-lg><s-lg><s-l>समर्थोऽसि महीं जेतुं भ्रातरस्ते वशे स्थिताः ।</s-l><s-l>राजसूयं क्रतुश्रेष्ठमाहरस्वेति भारत ॥ ६६ ॥</s-l></s-lg><s-lg><s-l>तस्य त्वं पुरुषव्याघ्र संकल्पं कुरु पाण्डव ।</s-l><s-l>गन्तारस्ते महेन्द्रस्य पूर्वैः सह सलोकताम् ॥ ६७ ॥</s-l></s-lg><s-lg><s-l>बहुविघ्नश्च नृपते क्रतुरेष स्मृतो महान् ।</s-l><s-l>छिद्राण्यत्र हि वाञ्छन्ति यज्ञघ्ना ब्रह्मराक्षसाः ॥ ६८ ॥</s-l></s-lg><s-lg><s-l>युद्धं च पृष्ठगमनं पृथिवीक्षयकारकम् ।</s-l><s-l>किंचिदेव निमित्तं च भवत्यत्र क्षयावहम् ॥ ६९ ॥</s-l></s-lg><s-lg><s-l>एतत्संचिन्त्य राजेन्द्र यत्क्षमं तत्समाचर ।</s-l><s-l>अप्रमत्तोत्थितो नित्यं चातुर्वर्ण्यस्य रक्षणे ।</s-l><s-l>भव एधस्व मोदस्व दानैस्तर्पय च द्विजान् ॥ ७० ॥</s-l></s-lg><s-lg><s-l>एतत्ते विस्तरेणोक्तं यन्मां त्वं परिपृच्छसि ।</s-l><s-l>आपृच्छे त्वां गमिष्यामि दाशार्हनगरीं प्रति ॥ ७१ ॥</s-l></s-lg><s-lg><s-l> वैशंपायन उवाच ।</s-l><s-l>एवमाख्याय पार्थेभ्यो नारदो जनमेजय ।</s-l><s-l>जगाम तैर्वृतो राजन्नृषिभिर्यैः समागतः ॥ ७२ ॥</s-l></s-lg><s-lg><s-l>गते तु नारदे पार्थो भ्रातृभिः सह कौरव ।</s-l><s-l>राजसूयं क्रतुश्रेष्ठं चिन्तयामास भारत ॥ ७३ ॥</s-l></s-lg>