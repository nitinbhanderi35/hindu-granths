<s-lg><s-l> श्रीकृष्ण उवाच ।</s-l><s-l>सर्वैर्गुणैर्महाराज राजसूयं त्वमर्हसि ।</s-l><s-l>जानतस्त्वेव ते सर्वं किंचिद्वक्ष्यामि भारत ॥ १ ॥</s-l></s-lg><s-lg><s-l>जामदग्न्येन रामेण क्षत्रं यदवशेषितम् ।</s-l><s-l>तस्मादवरजं लोके यदिदं क्षत्रसंज्ञितम् ॥ २ ॥</s-l></s-lg><s-lg><s-l>कृतोऽयं कुलसंकल्पः क्षत्रियैर्वसुधाधिप ।</s-l><s-l>निदेशवाग्भिस्तत्ते ह विदितं भरतर्षभ ॥ ३ ॥</s-l></s-lg><s-lg><s-l>ऐलस्येक्ष्वाकुवंशस्य प्रकृतिं परिचक्षते ।</s-l><s-l>राजानः श्रेणिबद्धाश्च ततोऽन्ये क्षत्रिया भुवि ॥ ४ ॥</s-l></s-lg><s-lg><s-l>ऐलवंश्यास्तु ये राजंस्तथैवेक्ष्वाकवो नृपाः ।</s-l><s-l>तानि चैकशतं विद्धि कुलानि भरतर्षभ ॥ ५ ॥</s-l></s-lg><s-lg><s-l>ययातेस्त्वेव भोजानां विस्तरोऽतिगुणो महान् ।</s-l><s-l>भजते च महाराज विस्तरः स चतुर्दिशम् ॥ ६ ॥</s-l></s-lg><s-lg><s-l>तेषां तथैव तां लक्ष्मीं सर्वक्षत्रमुपासते ।</s-l><s-l>सोऽवनीं मध्यमां भुक्त्वा मिथोभेदेष्वमन्यत ॥ ७ ॥</s-l></s-lg><s-lg><s-l>चतुर्युस्त्वपरो राजा यस्मिन्नेकशतोऽभवत् ।</s-l><s-l>स साम्राज्यं जरासंधः प्राप्तो भवति योनितः ॥ ८ ॥</s-l></s-lg><s-lg><s-l>तं स राजा महाप्राज्ञ संश्रित्य किल सर्वशः ।</s-l><s-l>राजन्सेनापतिर्जातः शिशुपालः प्रतापवान् ॥ ९ ॥</s-l></s-lg><s-lg><s-l>तमेव च महाराज शिष्यवत्समुपस्थितः ।</s-l><s-l>वक्रः करूषाधिपतिर्मायायोधी महाबलः ॥ १० ॥</s-l></s-lg><s-lg><s-l>अपरौ च महावीर्यौ महात्मानौ समाश्रितौ ।</s-l><s-l>जरासंधं महावीर्यं तौ हंसडिभकावुभौ ॥ ११ ॥</s-l></s-lg><s-lg><s-l>दन्तवक्रः करूषश्च कलभो मेघवाहनः ।</s-l><s-l>मूर्ध्ना दिव्यं मणिं बिभ्रद्यं तं भूतमणिं विदुः ॥ १२ ॥</s-l></s-lg><s-lg><s-l>मुरं च नरकं चैव शास्ति यो यवनाधिपौ ।</s-l><s-l>अपर्यन्तबलो राजा प्रतीच्यां वरुणो यथा ॥ १३ ॥</s-l></s-lg><s-lg><s-l>भगदत्तो महाराज वृद्धस्तव पितुः सखा ।</s-l><s-l>स वाचा प्रणतस्तस्य कर्मणा चैव भारत ॥ १४ ॥</s-l></s-lg><s-lg><s-l>स्नेहबद्धस्तु पितृवन्मनसा भक्तिमांस्त्वयि ।</s-l><s-l>प्रतीच्यां दक्षिणं चान्तं पृथिव्याः पाति यो नृपः ॥ १५ ॥</s-l></s-lg><s-lg><s-l>मातुलो भवतः शूरः पुरुजित्कुन्तिवर्धनः ।</s-l><s-l>स ते संनतिमानेकः स्नेहतः शत्रुतापनः ॥ १६ ॥</s-l></s-lg><s-lg><s-l>जरासंधं गतस्त्वेवं पुरा यो न मया हतः ।</s-l><s-l>पुरुषोत्तमविज्ञातो योऽसौ चेदिषु दुर्मतिः ॥ १७ ॥</s-l></s-lg><s-lg><s-l>आत्मानं प्रतिजानाति लोकेऽस्मिन्पुरुषोत्तमम् ।</s-l><s-l>आदत्ते सततं मोहाद्यः स चिह्नं च मामकम् ॥ १८ ॥</s-l></s-lg><s-lg><s-l>वङ्गपुण्ड्रकिरातेषु राजा बलसमन्वितः ।</s-l><s-l>पौण्ड्रको वासुदेवेति योऽसौ लोकेषु विश्रुतः ॥ १९ ॥</s-l></s-lg><s-lg><s-l>चतुर्युः स महाराज भोज इन्द्रसखो बली ।</s-l><s-l>विद्याबलाद्यो व्यजयत्पाण्ड्यक्रथककैशिकान् ॥ २० ॥</s-l></s-lg><s-lg><s-l>भ्राता यस्याहृतिः शूरो जामदग्न्यसमो युधि ।</s-l><s-l>स भक्तो मागधं राजा भीष्मकः परवीरहा ॥ २१ ॥</s-l></s-lg><s-lg><s-l>प्रियाण्याचरतः प्रह्वान्सदा संबन्धिनः सतः ।</s-l><s-l>भजतो न भजत्यस्मानप्रियेषु व्यवस्थितः ॥ २२ ॥</s-l></s-lg><s-lg><s-l>न कुलं न बलं राजन्नभिजानंस्तथात्मनः ।</s-l><s-l>पश्यमानो यशो दीप्तं जरासंधमुपाश्रितः ॥ २३ ॥</s-l></s-lg><s-lg><s-l>उदीच्यभोजाश्च तथा कुलान्यष्टादशाभिभो ।</s-l><s-l>जरासंधभयादेव प्रतीचीं दिशमाश्रिताः ॥ २४ ॥</s-l></s-lg><s-lg><s-l>शूरसेना भद्रकारा बोधाः शाल्वाः पटच्चराः ।</s-l><s-l>सुस्थराश्च सुकुट्टाश्च कुणिन्दाः कुन्तिभिः सह ॥ २५ ॥</s-l></s-lg><s-lg><s-l>शाल्वेयानां च राजानः सोदर्यानुचरैः सह ।</s-l><s-l>दक्षिणा ये च पाञ्चालाः पूर्वाः कुन्तिषु कोशलाः ॥ २६ ॥</s-l></s-lg><s-lg><s-l>तथोत्तरां दिशं चापि परित्यज्य भयार्दिताः ।</s-l><s-l>मत्स्याः संन्यस्तपादाश्च दक्षिणां दिशमाश्रिताः ॥ २७ ॥</s-l></s-lg><s-lg><s-l>तथैव सर्वपाञ्चाला जरासंधभयार्दिताः ।</s-l><s-l>स्वराष्ट्रं संपरित्यज्य विद्रुताः सर्वतोदिशम् ॥ २८ ॥</s-l></s-lg><s-lg><s-l>कस्यचित्त्वथ कालस्य कंसो निर्मथ्य बान्धवान् ।</s-l><s-l>बार्हद्रथसुते देव्यावुपागच्छद्वृथामतिः ॥ २९ ॥</s-l></s-lg><s-lg><s-l>अस्तिः प्राप्तिश्च नाम्ना ते सहदेवानुजेऽबले ।</s-l><s-l>बलेन तेन स ज्ञातीनभिभूय वृथामतिः ॥ ३० ॥</s-l></s-lg><s-lg><s-l>श्रैष्ठ्यं प्राप्तः स तस्यासीदतीवापनयो महान् ।</s-l><s-l>भोजराजन्यवृद्धैस्तु पीड्यमानैर्दुरात्मना ॥ ३१ ॥</s-l></s-lg><s-lg><s-l>ज्ञातित्राणमभीप्सद्भिरस्मत्संभावना कृता ।</s-l><s-l>दत्त्वाक्रूराय सुतनुं तामाहुकसुतां तदा ॥ ३२ ॥</s-l></s-lg><s-lg><s-l>संकर्षणद्वितीयेन ज्ञातिकार्यं मया कृतम् ।</s-l><s-l>हतौ कंससुनामानौ मया रामेण चाप्युत ॥ ३३ ॥</s-l></s-lg><s-lg><s-l>भये तु समुपक्रान्ते जरासंधे समुद्यते ।</s-l><s-l>मन्त्रोऽयं मन्त्रितो राजन्कुलैरष्टादशावरैः ॥ ३४ ॥</s-l></s-lg><s-lg><s-l>अनारमन्तो निघ्नन्तो महास्त्रैः शतघातिभिः ।</s-l><s-l>न हन्याम वयं तस्य त्रिभिर्वर्षशतैर्बलम् ॥ ३५ ॥</s-l></s-lg><s-lg><s-l>तस्य ह्यमरसंकाशौ बलेन बलिनां वरौ ।</s-l><s-l>नामभ्यां हंसडिभकावित्यास्तां योधसत्तमौ ॥ ३६ ॥</s-l></s-lg><s-lg><s-l>तावुभौ सहितौ वीरौ जरासंधश्च वीर्यवान् ।</s-l><s-l>त्रयस्त्रयाणां लोकानां पर्याप्ता इति मे मतिः ॥ ३७ ॥</s-l></s-lg><s-lg><s-l>न हि केवलमस्माकं यावन्तोऽन्ये च पार्थिवाः ।</s-l><s-l>तथैव तेषामासीच्च बुद्धिर्बुद्धिमतां वर ॥ ३८ ॥</s-l></s-lg><s-lg><s-l>अथ हंस इति ख्यातः कश्चिदासीन्महान्नृपः ।</s-l><s-l>स चान्यैः सहितो राजन्संग्रामेऽष्टादशावरैः ॥ ३९ ॥</s-l></s-lg><s-lg><s-l>हतो हंस इति प्रोक्तमथ केनापि भारत ।</s-l><s-l>तच्छ्रुत्वा डिभको राजन्यमुनाम्भस्यमज्जत ॥ ४० ॥</s-l></s-lg><s-lg><s-l>विना हंसेन लोकेऽस्मिन्नाहं जीवितुमुत्सहे ।</s-l><s-l>इत्येतां मतिमास्थाय डिभको निधनं गतः ॥ ४१ ॥</s-l></s-lg><s-lg><s-l>तथा तु डिभकं श्रुत्वा हंसः परपुरंजयः ।</s-l><s-l>प्रपेदे यमुनामेव सोऽपि तस्यां न्यमज्जत ॥ ४२ ॥</s-l></s-lg><s-lg><s-l>तौ स राजा जरासंधः श्रुत्वाप्सु निधनं गतौ ।</s-l><s-l>स्वपुरं शूरसेनानां प्रययौ भरतर्षभ ॥ ४३ ॥</s-l></s-lg><s-lg><s-l>ततो वयममित्रघ्न तस्मिन्प्रतिगते नृपे ।</s-l><s-l>पुनरानन्दिताः सर्वे मथुरायां वसामहे ॥ ४४ ॥</s-l></s-lg><s-lg><s-l>यदा त्वभ्येत्य पितरं सा वै राजीवलोचना ।</s-l><s-l>कंसभार्या जरासंधं दुहिता मागधं नृपम् ॥ ४५ ॥</s-l></s-lg><s-lg><s-l>चोदयत्येव राजेन्द्र पतिव्यसनदुःखिता ।</s-l><s-l>पतिघ्नं मे जहीत्येवं पुनः पुनररिंदम ॥ ४६ ॥</s-l></s-lg><s-lg><s-l>ततो वयं महाराज तं मन्त्रं पूर्वमन्त्रितम् ।</s-l><s-l>संस्मरन्तो विमनसो व्यपयाता नराधिप ॥ ४७ ॥</s-l></s-lg><s-lg><s-l>पृथक्त्वेन द्रुता राजन्संक्षिप्य महतीं श्रियम् ।</s-l><s-l>प्रपतामो भयात्तस्य सधनज्ञातिबान्धवाः ॥ ४८ ॥</s-l></s-lg><s-lg><s-l>इति संचिन्त्य सर्वे स्म प्रतीचीं दिशमाश्रिताः ।</s-l><s-l>कुशस्थलीं पुरीं रम्यां रैवतेनोपशोभिताम् ॥ ४९ ॥</s-l></s-lg><s-lg><s-l>पुनर्निवेशनं तस्यां कृतवन्तो वयं नृप ।</s-l><s-l>तथैव दुर्गसंस्कारं देवैरपि दुरासदम् ॥ ५० ॥</s-l></s-lg><s-lg><s-l>स्त्रियोऽपि यस्यां युध्येयुः किं पुनर्वृष्णिपुंगवाः ।</s-l><s-l>तस्यां वयममित्रघ्न निवसामोऽकुतोभयाः ॥ ५१ ॥</s-l></s-lg><s-lg><s-l>आलोक्य गिरिमुख्यं तं माधवीतीर्थमेव च ।</s-l><s-l>माधवाः कुरुशार्दूल परां मुदमवाप्नुवन् ॥ ५२ ॥</s-l></s-lg><s-lg><s-l>एवं वयं जरासंधादादितः कृतकिल्बिषाः ।</s-l><s-l>सामर्थ्यवन्तः संबन्धाद्भवन्तं समुपाश्रिताः ॥ ५३ ॥</s-l></s-lg><s-lg><s-l>त्रियोजनायतं सद्म त्रिस्कन्धं योजनादधि ।</s-l><s-l>योजनान्ते शतद्वारं विक्रमक्रमतोरणम् ।</s-l><s-l>अष्टादशावरैर्नद्धं क्षत्रियैर्युद्धदुर्मदैः ॥ ५४ ॥</s-l></s-lg><s-lg><s-l>अष्टादश सहस्राणि व्रातानां सन्ति नः कुले ।</s-l><s-l>आहुकस्य शतं पुत्रा एकैकस्त्रिशतावरः ॥ ५५ ॥</s-l></s-lg><s-lg><s-l>चारुदेष्णः सह भ्रात्रा चक्रदेवोऽथ सात्यकिः ।</s-l><s-l>अहं च रौहिणेयश्च साम्बः शौरिसमो युधि ॥ ५६ ॥</s-l></s-lg><s-lg><s-l>एवमेते रथाः सप्त राजन्नन्यान्निबोध मे ।</s-l><s-l>कृतवर्मा अनाधृष्टिः समीकः समितिंजयः ॥ ५७ ॥</s-l></s-lg><s-lg><s-l>कह्वः शङ्कुर्निदान्तश्च सप्तैवैते महारथाः ।</s-l><s-l>पुत्रौ चान्धकभोजस्य वृद्धो राजा च ते दश ॥ ५८ ॥</s-l></s-lg><s-lg><s-l>लोकसंहनना वीरा वीर्यवन्तो महाबलाः ।</s-l><s-l>स्मरन्तो मध्यमं देशं वृष्णिमध्ये गतव्यथाः ॥ ५९ ॥</s-l></s-lg><s-lg><s-l>स त्वं सम्राड्गुणैर्युक्तः सदा भरतसत्तम ।</s-l><s-l>क्षत्रे सम्राजमात्मानं कर्तुमर्हसि भारत ॥ ६० ॥</s-l></s-lg><s-lg><s-l>न तु शक्यं जरासंधे जीवमाने महाबले ।</s-l><s-l>राजसूयस्त्वया प्राप्तुमेषा राजन्मतिर्मम ॥ ६१ ॥</s-l></s-lg><s-lg><s-l>तेन रुद्धा हि राजानः सर्वे जित्वा गिरिव्रजे ।</s-l><s-l>कन्दरायां गिरीन्द्रस्य सिंहेनेव महाद्विपाः ॥ ६२ ॥</s-l></s-lg><s-lg><s-l>सोऽपि राजा जरासंधो यियक्षुर्वसुधाधिपैः ।</s-l><s-l>आराध्य हि महादेवं निर्जितास्तेन पार्थिवाः ॥ ६३ ॥</s-l></s-lg><s-lg><s-l>स हि निर्जित्य निर्जित्य पार्थिवान्पृतनागतान् ।</s-l><s-l>पुरमानीय बद्ध्वा च चकार पुरुषव्रजम् ॥ ६४ ॥</s-l></s-lg><s-lg><s-l>वयं चैव महाराज जरासंधभयात्तदा ।</s-l><s-l>मथुरां संपरित्यज्य गता द्वारवतीं पुरीम् ॥ ६५ ॥</s-l></s-lg><s-lg><s-l>यदि त्वेनं महाराज यज्ञं प्राप्तुमिहेच्छसि ।</s-l><s-l>यतस्व तेषां मोक्षाय जरासंधवधाय च ॥ ६६ ॥</s-l></s-lg><s-lg><s-l>समारम्भो हि शक्योऽयं नान्यथा कुरुनन्दन ।</s-l><s-l>राजसूयस्य कार्त्स्न्येन कर्तुं मतिमतां वर ॥ ६७ ॥</s-l></s-lg><s-lg><s-l>इत्येषा मे मती राजन्यथा वा मन्यसेऽनघ ।</s-l><s-l>एवं गते ममाचक्ष्व स्वयं निश्चित्य हेतुभिः ॥ ६८ ॥</s-l></s-lg>