<s-lg><s-l> शकुनिरुवाच ।</s-l><s-l>उपस्तीर्णा सभा राजन्रन्तुं चैते कृतक्षणाः ।</s-l><s-l>अक्षानुप्त्वा देवनस्य समयोऽस्तु युधिष्ठिर ॥ १ ॥</s-l></s-lg><s-lg><s-l> युधिष्ठिर उवाच ।</s-l><s-l>निकृतिर्देवनं पापं न क्षात्रोऽत्र पराक्रमः ।</s-l><s-l>न च नीतिर्ध्रुवा राजन्किं त्वं द्यूतं प्रशंससि ॥ २ ॥</s-l></s-lg><s-lg><s-l>न हि मानं प्रशंसन्ति निकृतौ कितवस्य ह ।</s-l><s-l>शकुने मैव नो जैषीरमार्गेण नृशंसवत् ॥ ३ ॥</s-l></s-lg><s-lg><s-l> शकुनिरुवाच ।</s-l><s-l>योऽन्वेति संख्यां निकृतौ विधिज्ञश्चेष्टास्वखिन्नः कितवोऽक्षजासु ।</s-l><s-l>महामतिर्यश्च जानाति द्यूतं स वै सर्वं सहते प्रक्रियासु ॥ ४ ॥</s-l></s-lg><s-lg><s-l>अक्षग्लहः सोऽभिभवेत्परं नस्तेनैव कालो भवतीदमात्थ ।</s-l><s-l>दीव्यामहे पार्थिव मा विशङ्कां कुरुष्व पाणं च चिरं च मा कृथाः ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>एवमाहायमसितो देवलो मुनिसत्तमः ।</s-l><s-l>इमानि लोकद्वाराणि यो वै संचरते सदा ॥ ६ ॥</s-l></s-lg><s-lg><s-l>इदं वै देवनं पापं मायया कितवैः सह ।</s-l><s-l>धर्मेण तु जयो युद्धे तत्परं साधु देवनम् ॥ ७ ॥</s-l></s-lg><s-lg><s-l>नार्या म्लेच्छन्ति भाषाभिर्मायया न चरन्त्युत ।</s-l><s-l>अजिह्ममशठं युद्धमेतत्सत्पुरुषव्रतम् ॥ ८ ॥</s-l></s-lg><s-lg><s-l>शक्तितो ब्राह्मणान्वन्द्याञ्शिक्षितुं प्रयतामहे ।</s-l><s-l>तद्वै वित्तं मातिदेवीर्मा जैषीः शकुने परम् ॥ ९ ॥</s-l></s-lg><s-lg><s-l>नाहं निकृत्या कामये सुखान्युत धनानि वा ।</s-l><s-l>कितवस्याप्यनिकृतेर्वृत्तमेतन्न पूज्यते ॥ १० ॥</s-l></s-lg><s-lg><s-l> शकुनिरुवाच ।</s-l><s-l>श्रोत्रियोऽश्रोत्रियमुत निकृत्यैव युधिष्ठिर ।</s-l><s-l>विद्वानविदुषोऽभ्येति नाहुस्तां निकृतिं जनाः ॥ ११ ॥</s-l></s-lg><s-lg><s-l>एवं त्वं मामिहाभ्येत्य निकृतिं यदि मन्यसे ।</s-l><s-l>देवनाद्विनिवर्तस्व यदि ते विद्यते भयम् ॥ १२ ॥</s-l></s-lg><s-lg><s-l> युधिष्ठिर उवाच ।</s-l><s-l>आहूतो न निवर्तेयमिति मे व्रतमाहितम् ।</s-l><s-l>विधिश्च बलवान्राजन्दिष्टस्यास्मि वशे स्थितः ॥ १३ ॥</s-l></s-lg><s-lg><s-l>अस्मिन्समागमे केन देवनं मे भविष्यति ।</s-l><s-l>प्रतिपाणश्च कोऽन्योऽस्ति ततो द्यूतं प्रवर्तताम् ॥ १४ ॥</s-l></s-lg><s-lg><s-l> दुर्योधन उवाच ।</s-l><s-l>अहं दातास्मि रत्नानां धनानां च विशां पते ।</s-l><s-l>मदर्थे देविता चायं शकुनिर्मातुलो मम ॥ १५ ॥</s-l></s-lg><s-lg><s-l> युधिष्ठिर उवाच ।</s-l><s-l>अन्येनान्यस्य विषमं देवनं प्रतिभाति मे ।</s-l><s-l>एतद्विद्वन्नुपादत्स्व काममेवं प्रवर्तताम् ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>उपोह्यमाने द्यूते तु राजानः सर्व एव ते ।</s-l><s-l>धृतराष्ट्रं पुरस्कृत्य विविशुस्तां सभां ततः ॥ १७ ॥</s-l></s-lg><s-lg><s-l>भीष्मो द्रोणः कृपश्चैव विदुरश्च महामतिः ।</s-l><s-l>नातीवप्रीतमनसस्तेऽन्ववर्तन्त भारत ॥ १८ ॥</s-l></s-lg><s-lg><s-l>ते द्वंद्वशः पृथक्चैव सिंहग्रीवा महौजसः ।</s-l><s-l>सिंहासनानि भूरीणि विचित्राणि च भेजिरे ॥ १९ ॥</s-l></s-lg><s-lg><s-l>शुशुभे सा सभा राजन्राजभिस्तैः समागतैः ।</s-l><s-l>देवैरिव महाभागैः समवेतैस्त्रिविष्टपम् ॥ २० ॥</s-l></s-lg><s-lg><s-l>सर्वे वेदविदः शूराः सर्वे भास्वरमूर्तयः ।</s-l><s-l>प्रावर्तत महाराज सुहृद्द्यूतमनन्तरम् ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>अयं बहुधनो राजन्सागरावर्तसंभवः ।</s-l><s-l>मणिर्हारोत्तरः श्रीमान्कनकोत्तमभूषणः ॥ २२ ॥</s-l></s-lg><s-lg><s-l>एतद्राजन्धनं मह्यं प्रतिपाणस्तु कस्तव ।</s-l><s-l>भवत्वेष क्रमस्तात जयाम्येनं दुरोदरम् ॥ २३ ॥</s-l></s-lg><s-lg><s-l> दुर्योधन उवाच ।</s-l><s-l>सन्ति मे मणयश्चैव धनानि विविधानि च ।</s-l><s-l>मत्सरश्च न मेऽर्थेषु जयाम्येनं दुरोदरम् ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>ततो जग्राह शकुनिस्तानक्षानक्षतत्त्ववित् ।</s-l><s-l>जितमित्येव शकुनिर्युधिष्ठिरमभाषत ॥ २५ ॥</s-l></s-lg>