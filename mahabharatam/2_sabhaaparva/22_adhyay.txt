<s-lg><s-l> वैशंपायन उवाच ।</s-l><s-l>भीमसेनस्ततः कृष्णमुवाच यदुनन्दनम् ।</s-l><s-l>बुद्धिमास्थाय विपुलां जरासंधजिघांसया ॥ १ ॥</s-l></s-lg><s-lg><s-l>नायं पापो मया कृष्ण युक्तः स्यादनुरोधितुम् ।</s-l><s-l>प्राणेन यदुशार्दूल बद्धवङ्क्षणवाससा ॥ २ ॥</s-l></s-lg><s-lg><s-l>एवमुक्तस्ततः कृष्णः प्रत्युवाच वृकोदरम् ।</s-l><s-l>त्वरयन्पुरुषव्याघ्रो जरासंधवधेप्सया ॥ ३ ॥</s-l></s-lg><s-lg><s-l>यत्ते दैवं परं सत्त्वं यच्च ते मातरिश्वनः ।</s-l><s-l>बलं भीम जरासंधे दर्शयाशु तदद्य नः ॥ ४ ॥</s-l></s-lg><s-lg><s-l>एवमुक्तस्तदा भीमो जरासंधमरिंदमः ।</s-l><s-l>उत्क्षिप्य भ्रामयद्राजन्बलवन्तं महाबलः ॥ ५ ॥</s-l></s-lg><s-lg><s-l>भ्रामयित्वा शतगुणं भुजाभ्यां भरतर्षभ ।</s-l><s-l>बभञ्ज पृष्ठे संक्षिप्य निष्पिष्य विननाद च ॥ ६ ॥</s-l></s-lg><s-lg><s-l>तस्य निष्पिष्यमाणस्य पाण्डवस्य च गर्जतः ।</s-l><s-l>अभवत्तुमुलो नादः सर्वप्राणिभयंकरः ॥ ७ ॥</s-l></s-lg><s-lg><s-l>वित्रेसुर्मागधाः सर्वे स्त्रीणां गर्भाश्च सुस्रुवुः ।</s-l><s-l>भीमसेनस्य नादेन जरासंधस्य चैव ह ॥ ८ ॥</s-l></s-lg><s-lg><s-l>किं नु स्विद्धिमवान्भिन्नः किं नु स्विद्दीर्यते मही ।</s-l><s-l>इति स्म मागधा जज्ञुर्भीमसेनस्य निस्वनात् ॥ ९ ॥</s-l></s-lg><s-lg><s-l>ततो राजकुलद्वारि प्रसुप्तमिव तं नृपम् ।</s-l><s-l>रात्रौ परासुमुत्सृज्य निश्चक्रमुररिंदमाः ॥ १० ॥</s-l></s-lg><s-lg><s-l>जरासंधरथं कृष्णो योजयित्वा पताकिनम् ।</s-l><s-l>आरोप्य भ्रातरौ चैव मोक्षयामास बान्धवान् ॥ ११ ॥</s-l></s-lg><s-lg><s-l>ते वै रत्नभुजं कृष्णं रत्नार्हं पृथिवीश्वराः ।</s-l><s-l>राजानश्चक्रुरासाद्य मोक्षिता महतो भयात् ॥ १२ ॥</s-l></s-lg><s-lg><s-l>अक्षतः शस्त्रसंपन्नो जितारिः सह राजभिः ।</s-l><s-l>रथमास्थाय तं दिव्यं निर्जगाम गिरिव्रजात् ॥ १३ ॥</s-l></s-lg><s-lg><s-l>यः स सोदर्यवान्नाम द्वियोधः कृष्णसारथिः ।</s-l><s-l>अभ्यासघाती संदृश्यो दुर्जयः सर्वराजभिः ॥ १४ ॥</s-l></s-lg><s-lg><s-l>भीमार्जुनाभ्यां योधाभ्यामास्थितः कृष्णसारथिः ।</s-l><s-l>शुशुभे रथवर्योऽसौ दुर्जयः सर्वधन्विभिः ॥ १५ ॥</s-l></s-lg><s-lg><s-l>शक्रविष्णू हि संग्रामे चेरतुस्तारकामये ।</s-l><s-l>रथेन तेन तं कृष्ण उपारुह्य ययौ तदा ॥ १६ ॥</s-l></s-lg><s-lg><s-l>तप्तचामीकराभेण किङ्किणीजालमालिना ।</s-l><s-l>मेघनिर्घोषनादेन जैत्रेणामित्रघातिना ॥ १७ ॥</s-l></s-lg><s-lg><s-l>येन शक्रो दानवानां जघान नवतीर्नव ।</s-l><s-l>तं प्राप्य समहृष्यन्त रथं ते पुरुषर्षभाः ॥ १८ ॥</s-l></s-lg><s-lg><s-l>ततः कृष्णं महाबाहुं भ्रातृभ्यां सहितं तदा ।</s-l><s-l>रथस्थं मागधा दृष्ट्वा समपद्यन्त विस्मिताः ॥ १९ ॥</s-l></s-lg><s-lg><s-l>हयैर्दिव्यैः समायुक्तो रथो वायुसमो जवे ।</s-l><s-l>अधिष्ठितः स शुशुभे कृष्णेनातीव भारत ॥ २० ॥</s-l></s-lg><s-lg><s-l>असङ्गी देवविहितस्तस्मिन्रथवरे ध्वजः ।</s-l><s-l>योजनाद्ददृशे श्रीमानिन्द्रायुधसमप्रभः ॥ २१ ॥</s-l></s-lg><s-lg><s-l>चिन्तयामास कृष्णोऽथ गरुत्मन्तं स चाभ्ययात् ।</s-l><s-l>क्षणे तस्मिन्स तेनासीच्चैत्ययूप इवोच्छ्रितः ॥ २२ ॥</s-l></s-lg><s-lg><s-l>व्यादितास्यैर्महानादैः सह भूतैर्ध्वजालयैः ।</s-l><s-l>तस्थौ रथवरे तस्मिन्गरुत्मान्पन्नगाशनः ॥ २३ ॥</s-l></s-lg><s-lg><s-l>दुर्निरीक्ष्यो हि भूतानां तेजसाभ्यधिकं बभौ ।</s-l><s-l>आदित्य इव मध्याह्ने सहस्रकिरणावृतः ॥ २४ ॥</s-l></s-lg><s-lg><s-l>न स सज्जति वृक्षेषु शस्त्रैश्चापि न रिष्यते ।</s-l><s-l>दिव्यो ध्वजवरो राजन्दृश्यते देवमानुषैः ॥ २५ ॥</s-l></s-lg><s-lg><s-l>तमास्थाय रथं दिव्यं पर्जन्यसमनिस्वनम् ।</s-l><s-l>निर्ययौ पुरुषव्याघ्रः पाण्डवाभ्यां सहाच्युतः ॥ २६ ॥</s-l></s-lg><s-lg><s-l>यं लेभे वासवाद्राजा वसुस्तस्माद्बृहद्रथः ।</s-l><s-l>बृहद्रथात्क्रमेणैव प्राप्तो बार्हद्रथं नृपम् ॥ २७ ॥</s-l></s-lg><s-lg><s-l>स निर्ययौ महाबाहुः पुण्डरीकेक्षणस्ततः ।</s-l><s-l>गिरिव्रजाद्बहिस्तस्थौ समे देशे महायशाः ॥ २८ ॥</s-l></s-lg><s-lg><s-l>तत्रैनं नागराः सर्वे सत्कारेणाभ्ययुस्तदा ।</s-l><s-l>ब्राह्मणप्रमुखा राजन्विधिदृष्टेन कर्मणा ॥ २९ ॥</s-l></s-lg><s-lg><s-l>बन्धनाद्विप्रमुक्ताश्च राजानो मधुसूदनम् ।</s-l><s-l>पूजयामासुरूचुश्च सान्त्वपूर्वमिदं वचः ॥ ३० ॥</s-l></s-lg><s-lg><s-l>नैतच्चित्रं महाबाहो त्वयि देवकिनन्दन ।</s-l><s-l>भीमार्जुनबलोपेते धर्मस्य परिपालनम् ॥ ३१ ॥</s-l></s-lg><s-lg><s-l>जरासंधह्रदे घोरे दुःखपङ्के निमज्जताम् ।</s-l><s-l>राज्ञां समभ्युद्धरणं यदिदं कृतमद्य ते ॥ ३२ ॥</s-l></s-lg><s-lg><s-l>विष्णो समवसन्नानां गिरिदुर्गे सुदारुणे ।</s-l><s-l>दिष्ट्या मोक्षाद्यशो दीप्तमाप्तं ते पुरुषोत्तम ॥ ३३ ॥</s-l></s-lg><s-lg><s-l>किं कुर्मः पुरुषव्याघ्र ब्रवीहि पुरुषर्षभ ।</s-l><s-l>कृतमित्येव तज्ज्ञेयं नृपैर्यद्यपि दुष्करम् ॥ ३४ ॥</s-l></s-lg><s-lg><s-l>तानुवाच हृषीकेशः समाश्वास्य महामनाः ।</s-l><s-l>युधिष्ठिरो राजसूयं क्रतुमाहर्तुमिच्छति ॥ ३५ ॥</s-l></s-lg><s-lg><s-l>तस्य धर्मप्रवृत्तस्य पार्थिवत्वं चिकीर्षतः ।</s-l><s-l>सर्वैर्भवद्भिर्यज्ञार्थे साहाय्यं दीयतामिति ॥ ३६ ॥</s-l></s-lg><s-lg><s-l>ततः प्रतीतमनसस्ते नृपा भरतर्षभ ।</s-l><s-l>तथेत्येवाब्रुवन्सर्वे प्रतिजज्ञुश्च तां गिरम् ॥ ३७ ॥</s-l></s-lg><s-lg><s-l>रत्नभाजं च दाशार्हं चक्रुस्ते पृथिवीश्वराः ।</s-l><s-l>कृच्छ्राज्जग्राह गोविन्दस्तेषां तदनुकम्पया ॥ ३८ ॥</s-l></s-lg><s-lg><s-l>जरासंधात्मजश्चैव सहदेवो महारथः ।</s-l><s-l>निर्ययौ सजनामात्यः पुरस्कृत्य पुरोहितम् ॥ ३९ ॥</s-l></s-lg><s-lg><s-l>स नीचैः प्रश्रितो भूत्वा बहुरत्नपुरोगमः ।</s-l><s-l>सहदेवो नृणां देवं वासुदेवमुपस्थितः ॥ ४० ॥</s-l></s-lg><s-lg><s-l>भयार्ताय ततस्तस्मै कृष्णो दत्त्वाभयं तदा ।</s-l><s-l>अभ्यषिञ्चत तत्रैव जरासंधात्मजं तदा ॥ ४१ ॥</s-l></s-lg><s-lg><s-l>गत्वैकत्वं च कृष्णेन पार्थाभ्यां चैव सत्कृतः ।</s-l><s-l>विवेश राजा मतिमान्पुनर्बार्हद्रथं पुरम् ॥ ४२ ॥</s-l></s-lg><s-lg><s-l>कृष्णस्तु सह पार्थाभ्यां श्रिया परमया ज्वलन् ।</s-l><s-l>रत्नान्यादाय भूरीणि प्रययौ पुष्करेक्षणः ॥ ४३ ॥</s-l></s-lg><s-lg><s-l>इन्द्रप्रस्थमुपागम्य पाण्डवाभ्यां सहाच्युतः ।</s-l><s-l>समेत्य धर्मराजानं प्रीयमाणोऽभ्यभाषत ॥ ४४ ॥</s-l></s-lg><s-lg><s-l>दिष्ट्या भीमेन बलवाञ्जरासंधो निपातितः ।</s-l><s-l>राजानो मोक्षिताश्चेमे बन्धनान्नृपसत्तम ॥ ४५ ॥</s-l></s-lg><s-lg><s-l>दिष्ट्या कुशलिनौ चेमौ भीमसेनधनंजयौ ।</s-l><s-l>पुनः स्वनगरं प्राप्तावक्षताविति भारत ॥ ४६ ॥</s-l></s-lg><s-lg><s-l>ततो युधिष्ठिरः कृष्णं पूजयित्वा यथार्हतः ।</s-l><s-l>भीमसेनार्जुनौ चैव प्रहृष्टः परिषस्वजे ॥ ४७ ॥</s-l></s-lg><s-lg><s-l>ततः क्षीणे जरासंधे भ्रातृभ्यां विहितं जयम् ।</s-l><s-l>अजातशत्रुरासाद्य मुमुदे भ्रातृभिः सह ॥ ४८ ॥</s-l></s-lg><s-lg><s-l>यथावयः समागम्य राजभिस्तैश्च पाण्डवः ।</s-l><s-l>सत्कृत्य पूजयित्वा च विससर्ज नराधिपान् ॥ ४९ ॥</s-l></s-lg><s-lg><s-l>युधिष्ठिराभ्यनुज्ञातास्ते नृपा हृष्टमानसाः ।</s-l><s-l>जग्मुः स्वदेशांस्त्वरिता यानैरुच्चावचैस्ततः ॥ ५० ॥</s-l></s-lg><s-lg><s-l>एवं पुरुषशार्दूलो महाबुद्धिर्जनार्दनः ।</s-l><s-l>पाण्डवैर्घातयामास जरासंधमरिं तदा ॥ ५१ ॥</s-l></s-lg><s-lg><s-l>घातयित्वा जरासंधं बुद्धिपूर्वमरिंदमः ।</s-l><s-l>धर्मराजमनुज्ञाप्य पृथां कृष्णां च भारत ॥ ५२ ॥</s-l></s-lg><s-lg><s-l>सुभद्रां भीमसेनं च फल्गुनं यमजौ तथा ।</s-l><s-l>धौम्यमामन्त्रयित्वा च प्रययौ स्वां पुरीं प्रति ॥ ५३ ॥</s-l></s-lg><s-lg><s-l>तेनैव रथमुख्येन तरुणादित्यवर्चसा ।</s-l><s-l>धर्मराजविसृष्टेन दिव्येनानादयन्दिशः ॥ ५४ ॥</s-l></s-lg><s-lg><s-l>ततो युधिष्ठिरमुखाः पाण्डवा भरतर्षभ ।</s-l><s-l>प्रदक्षिणमकुर्वन्त कृष्णमक्लिष्टकारिणम् ॥ ५५ ॥</s-l></s-lg><s-lg><s-l>ततो गते भगवति कृष्णे देवकिनन्दने ।</s-l><s-l>जयं लब्ध्वा सुविपुलं राज्ञामभयदास्तदा ॥ ५६ ॥</s-l></s-lg><s-lg><s-l>संवर्धितौजसो भूयः कर्मणा तेन भारत ।</s-l><s-l>द्रौपद्याः पाण्डवा राजन्परां प्रीतिमवर्धयन् ॥ ५७ ॥</s-l></s-lg><s-lg><s-l>तस्मिन्काले तु यद्युक्तं धर्मकामार्थसंहितम् ।</s-l><s-l>तद्राजा धर्मतश्चक्रे राज्यपालनकीर्तिमान् ॥ ५८ ॥</s-l></s-lg>