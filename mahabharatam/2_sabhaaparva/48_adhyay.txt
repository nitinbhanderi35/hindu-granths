<s-lg><s-l> दुर्योधन उवाच ।</s-l><s-l>दायं तु तस्मै विविधं शृणु मे गदतोऽनघ ।</s-l><s-l>यज्ञार्थं राजभिर्दत्तं महान्तं धनसंचयम् ॥ १ ॥</s-l></s-lg><s-lg><s-l>मेरुमन्दरयोर्मध्ये शैलोदामभितो नदीम् ।</s-l><s-l>ये ते कीचकवेणूनां छायां रम्यामुपासते ॥ २ ॥</s-l></s-lg><s-lg><s-l>खशा एकाशनाज्योहाः प्रदरा दीर्घवेणवः ।</s-l><s-l>पशुपाश्च कुणिन्दाश्च तङ्गणाः परतङ्गणाः ॥ ३ ॥</s-l></s-lg><s-lg><s-l>ते वै पिपीलिकं नाम वरदत्तं पिपीलिकैः ।</s-l><s-l>जातरूपं द्रोणमेयमहार्षुः पुञ्जशो नृपाः ॥ ४ ॥</s-l></s-lg><s-lg><s-l>कृष्णाँल्ललामांश्चमराञ्शुक्लांश्चान्याञ्शशिप्रभान् ।</s-l><s-l>हिमवत्पुष्पजं चैव स्वादु क्षौद्रं तथा बहु ॥ ५ ॥</s-l></s-lg><s-lg><s-l>उत्तरेभ्यः कुरुभ्यश्चाप्यपोढं माल्यमम्बुभिः ।</s-l><s-l>उत्तरादपि कैलासादोषधीः सुमहाबलाः ॥ ६ ॥</s-l></s-lg><s-lg><s-l>पार्वतीया बलिं चान्यमाहृत्य प्रणताः स्थिताः ।</s-l><s-l>अजातशत्रोर्नृपतेर्द्वारि तिष्ठन्ति वारिताः ॥ ७ ॥</s-l></s-lg><s-lg><s-l>ये परार्धे हिमवतः सूर्योदयगिरौ नृपाः ।</s-l><s-l>वारिषेणसमुद्रान्ते लोहित्यमभितश्च ये ।</s-l><s-l>फलमूलाशना ये च किराताश्चर्मवाससः ॥ ८ ॥</s-l></s-lg><s-lg><s-l>चन्दनागुरुकाष्ठानां भारान्कालीयकस्य च ।</s-l><s-l>चर्मरत्नसुवर्णानां गन्धानां चैव राशयः ॥ ९ ॥</s-l></s-lg><s-lg><s-l>कैरातिकानामयुतं दासीनां च विशां पते ।</s-l><s-l>आहृत्य रमणीयार्थान्दूरजान्मृगपक्षिणः ॥ १० ॥</s-l></s-lg><s-lg><s-l>निचितं पर्वतेभ्यश्च हिरण्यं भूरिवर्चसम् ।</s-l><s-l>बलिं च कृत्स्नमादाय द्वारि तिष्ठन्ति वारिताः ॥ ११ ॥</s-l></s-lg><s-lg><s-l>कायव्या दरदा दार्वाः शूरा वैयमकास्तथा ।</s-l><s-l>औदुम्बरा दुर्विभागाः पारदा बाह्लिकैः सह ॥ १२ ॥</s-l></s-lg><s-lg><s-l>काश्मीराः कुन्दमानाश्च पौरका हंसकायनाः ।</s-l><s-l>शिबित्रिगर्तयौधेया राजन्या मद्रकेकयाः ॥ १३ ॥</s-l></s-lg><s-lg><s-l>अम्बष्ठाः कौकुरास्तार्क्ष्या वस्त्रपाः पह्लवैः सह ।</s-l><s-l>वसातयः समौलेयाः सह क्षुद्रकमालवैः ॥ १४ ॥</s-l></s-lg><s-lg><s-l>शौण्डिकाः कुक्कुराश्चैव शकाश्चैव विशां पते ।</s-l><s-l>अङ्गा वङ्गाश्च पुण्ड्राश्च शानवत्या गयास्तथा ॥ १५ ॥</s-l></s-lg><s-lg><s-l>सुजातयः श्रेणिमन्तः श्रेयांसः शस्त्रपाणयः ।</s-l><s-l>आहार्षुः क्षत्रिया वित्तं शतशोऽजातशत्रवे ॥ १६ ॥</s-l></s-lg><s-lg><s-l>वङ्गाः कलिङ्गपतयस्ताम्रलिप्ताः सपुण्ड्रकाः ।</s-l><s-l>दुकूलं कौशिकं चैव पत्रोर्णं प्रावरानपि ॥ १७ ॥</s-l></s-lg><s-lg><s-l>तत्र स्म द्वारपालैस्ते प्रोच्यन्ते राजशासनात् ।</s-l><s-l>कृतकाराः सुबलयस्ततो द्वारमवाप्स्यथ ॥ १८ ॥</s-l></s-lg><s-lg><s-l>ईषादन्तान्हेमकक्षान्पद्मवर्णान्कुथावृतान् ।</s-l><s-l>शैलाभान्नित्यमत्तांश्च अभितः काम्यकं सरः ॥ १९ ॥</s-l></s-lg><s-lg><s-l>दत्त्वैकैको दशशतान्कुञ्जरान्कवचावृतान् ।</s-l><s-l>क्षमावतः कुलीनांश्च द्वारेण प्राविशंस्ततः ॥ २० ॥</s-l></s-lg><s-lg><s-l>एते चान्ये च बहवो गणा दिग्भ्यः समागताः ।</s-l><s-l>अन्यैश्चोपाहृतान्यत्र रत्नानीह महात्मभिः ॥ २१ ॥</s-l></s-lg><s-lg><s-l>राजा चित्ररथो नाम गन्धर्वो वासवानुगः ।</s-l><s-l>शतानि चत्वार्यददद्धयानां वातरंहसाम् ॥ २२ ॥</s-l></s-lg><s-lg><s-l>तुम्बुरुस्तु प्रमुदितो गन्धर्वो वाजिनां शतम् ।</s-l><s-l>आम्रपत्रसवर्णानामददद्धेममालिनाम् ॥ २३ ॥</s-l></s-lg><s-lg><s-l>कृती तु राजा कौरव्य शूकराणां विशां पते ।</s-l><s-l>अददद्गजरत्नानां शतानि सुबहून्यपि ॥ २४ ॥</s-l></s-lg><s-lg><s-l>विराटेन तु मत्स्येन बल्यर्थं हेममालिनाम् ।</s-l><s-l>कुञ्जराणां सहस्रे द्वे मत्तानां समुपाहृते ॥ २५ ॥</s-l></s-lg><s-lg><s-l>पांशुराष्ट्राद्वसुदानो राजा षड्विंशतिं गजान् ।</s-l><s-l>अश्वानां च सहस्रे द्वे राजन्काञ्चनमालिनाम् ॥ २६ ॥</s-l></s-lg><s-lg><s-l>जवसत्त्वोपपन्नानां वयःस्थानां नराधिप ।</s-l><s-l>बलिं च कृत्स्नमादाय पाण्डवेभ्यो न्यवेदयत् ॥ २७ ॥</s-l></s-lg><s-lg><s-l>यज्ञसेनेन दासीनां सहस्राणि चतुर्दश ।</s-l><s-l>दासानामयुतं चैव सदाराणां विशां पते ॥ २८ ॥</s-l></s-lg><s-lg><s-l>गजयुक्ता महाराज रथाः षड्विंशतिस्तथा ।</s-l><s-l>राज्यं च कृत्स्नं पार्थेभ्यो यज्ञार्थं वै निवेदितम् ॥ २९ ॥</s-l></s-lg><s-lg><s-l>समुद्रसारं वैडूर्यं मुक्ताः शङ्खांस्तथैव च ।</s-l><s-l>शतशश्च कुथांस्तत्र सिंहलाः समुपाहरन् ॥ ३० ॥</s-l></s-lg><s-lg><s-l>संवृता मणिचीरैस्तु श्यामास्ताम्रान्तलोचनाः ।</s-l><s-l>तान्गृहीत्वा नरास्तत्र द्वारि तिष्ठन्ति वारिताः ॥ ३१ ॥</s-l></s-lg><s-lg><s-l>प्रीत्यर्थं ब्राह्मणाश्चैव क्षत्रियाश्च विनिर्जिताः ।</s-l><s-l>उपाजह्रुर्विशश्चैव शूद्राः शुश्रूषवोऽपि च ।</s-l><s-l>प्रीत्या च बहुमानाच्च अभ्यगच्छन्युधिष्ठिरम् ॥ ३२ ॥</s-l></s-lg><s-lg><s-l>सर्वे म्लेच्छाः सर्ववर्णा आदिमध्यान्तजास्तथा ।</s-l><s-l>नानादेशसमुत्थैश्च नानाजातिभिरागतैः ।</s-l><s-l>पर्यस्त इव लोकोऽयं युधिष्ठिरनिवेशने ॥ ३३ ॥</s-l></s-lg><s-lg><s-l>उच्चावचानुपग्राहान्राजभिः प्रहितान्बहून् ।</s-l><s-l>शत्रूणां पश्यतो दुःखान्मुमूर्षा मेऽद्य जायते ॥ ३४ ॥</s-l></s-lg><s-lg><s-l>भृत्यास्तु ये पाण्डवानां तांस्ते वक्ष्यामि भारत ।</s-l><s-l>येषामामं च पक्वं च संविधत्ते युधिष्ठिरः ॥ ३५ ॥</s-l></s-lg><s-lg><s-l>अयुतं त्रीणि पद्मानि गजारोहाः ससादिनः ।</s-l><s-l>रथानामर्बुदं चापि पादाता बहवस्तथा ॥ ३६ ॥</s-l></s-lg><s-lg><s-l>प्रमीयमाणमारब्धं पच्यमानं तथैव च ।</s-l><s-l>विसृज्यमानं चान्यत्र पुण्याहस्वन एव च ॥ ३७ ॥</s-l></s-lg><s-lg><s-l>नाभुक्तवन्तं नाहृष्टं नासुभिक्षं कथंचन ।</s-l><s-l>अपश्यं सर्ववर्णानां युधिष्ठिरनिवेशने ॥ ३८ ॥</s-l></s-lg><s-lg><s-l>अष्टाशीतिसहस्राणि स्नातका गृहमेधिनः ।</s-l><s-l>त्रिंशद्दासीक एकैको यान्बिभर्ति युधिष्ठिरः ।</s-l><s-l>सुप्रीताः परितुष्टाश्च तेऽप्याशंसन्त्यरिक्षयम् ॥ ३९ ॥</s-l></s-lg><s-lg><s-l>दशान्यानि सहस्राणि यतीनामूर्ध्वरेतसाम् ।</s-l><s-l>भुञ्जते रुक्मपात्रीषु युधिष्ठिरनिवेशने ॥ ४० ॥</s-l></s-lg><s-lg><s-l>भुक्ताभुक्तं कृताकृतं सर्वमाकुब्जवामनम् ।</s-l><s-l>अभुञ्जाना याज्ञसेनी प्रत्यवैक्षद्विशां पते ॥ ४१ ॥</s-l></s-lg><s-lg><s-l>द्वौ करं न प्रयच्छेतां कुन्तीपुत्राय भारत ।</s-l><s-l>वैवाहिकेन पाञ्चालाः सख्येनान्धकवृष्णयः ॥ ४२ ॥</s-l></s-lg>