<s-lg><s-l> वैशंपायन उवाच ।</s-l><s-l>नकुलस्य तु वक्ष्यामि कर्माणि विजयं तथा ।</s-l><s-l>वासुदेवजितामाशां यथासौ व्यजयत्प्रभुः ॥ १ ॥</s-l></s-lg><s-lg><s-l>निर्याय खाण्डवप्रस्थात्प्रतीचीमभितो दिशम् ।</s-l><s-l>उद्दिश्य मतिमान्प्रायान्महत्या सेनया सह ॥ २ ॥</s-l></s-lg><s-lg><s-l>सिंहनादेन महता योधानां गर्जितेन च ।</s-l><s-l>रथनेमिनिनादैश्च कम्पयन्वसुधामिमाम् ॥ ३ ॥</s-l></s-lg><s-lg><s-l>ततो बहुधनं रम्यं गवाश्वधनधान्यवत् ।</s-l><s-l>कार्त्तिकेयस्य दयितं रोहीतकमुपाद्रवत् ॥ ४ ॥</s-l></s-lg><s-lg><s-l>तत्र युद्धं महद्वृत्तं शूरैर्मत्तमयूरकैः ।</s-l><s-l>मरुभूमिं च कार्त्स्न्येन तथैव बहुधान्यकम् ॥ ५ ॥</s-l></s-lg><s-lg><s-l>शैरीषकं महेच्छं च वशे चक्रे महाद्युतिः ।</s-l><s-l>शिबींस्त्रिगर्तानम्बष्ठान्मालवान्पञ्चकर्पटान् ॥ ६ ॥</s-l></s-lg><s-lg><s-l>तथा मध्यमिकायांश्च वाटधानान्द्विजानथ ।</s-l><s-l>पुनश्च परिवृत्याथ पुष्करारण्यवासिनः ॥ ७ ॥</s-l></s-lg><s-lg><s-l>गणानुत्सवसंकेतान्व्यजयत्पुरुषर्षभः ।</s-l><s-l>सिन्धुकूलाश्रिता ये च ग्रामणेया महाबलाः ॥ ८ ॥</s-l></s-lg><s-lg><s-l>शूद्राभीरगणाश्चैव ये चाश्रित्य सरस्वतीम् ।</s-l><s-l>वर्तयन्ति च ये मत्स्यैर्ये च पर्वतवासिनः ॥ ९ ॥</s-l></s-lg><s-lg><s-l>कृत्स्नं पञ्चनदं चैव तथैवापरपर्यटम् ।</s-l><s-l>उत्तरज्योतिकं चैव तथा वृन्दाटकं पुरम् ।</s-l><s-l>द्वारपालं च तरसा वशे चक्रे महाद्युतिः ॥ १० ॥</s-l></s-lg><s-lg><s-l>रमठान्हारहूणांश्च प्रतीच्याश्चैव ये नृपाः ।</s-l><s-l>तान्सर्वान्स वशे चक्रे शासनादेव पाण्डवः ॥ ११ ॥</s-l></s-lg><s-lg><s-l>तत्रस्थः प्रेषयामास वासुदेवाय चाभिभुः ।</s-l><s-l>स चास्य दशभी राज्यैः प्रतिजग्राह शासनम् ॥ १२ ॥</s-l></s-lg><s-lg><s-l>ततः शाकलमभ्येत्य मद्राणां पुटभेदनम् ।</s-l><s-l>मातुलं प्रीतिपूर्वेण शल्यं चक्रे वशे बली ॥ १३ ॥</s-l></s-lg><s-lg><s-l>स तस्मिन्सत्कृतो राज्ञा सत्कारार्हो विशां पते ।</s-l><s-l>रत्नानि भूरीण्यादाय संप्रतस्थे युधां पतिः ॥ १४ ॥</s-l></s-lg><s-lg><s-l>ततः सागरकुक्षिस्थान्म्लेच्छान्परमदारुणान् ।</s-l><s-l>पह्लवान्बर्बरांश्चैव तान्सर्वाननयद्वशम् ॥ १५ ॥</s-l></s-lg><s-lg><s-l>ततो रत्नान्युपादाय वशे कृत्वा च पार्थिवान् ।</s-l><s-l>न्यवर्तत नरश्रेष्ठो नकुलश्चित्रमार्गवित् ॥ १६ ॥</s-l></s-lg><s-lg><s-l>करभाणां सहस्राणि कोशं तस्य महात्मनः ।</s-l><s-l>ऊहुर्दश महाराज कृच्छ्रादिव महाधनम् ॥ १७ ॥</s-l></s-lg><s-lg><s-l>इन्द्रप्रस्थगतं वीरमभ्येत्य स युधिष्ठिरम् ।</s-l><s-l>ततो माद्रीसुतः श्रीमान्धनं तस्मै न्यवेदयत् ॥ १८ ॥</s-l></s-lg><s-lg><s-l>एवं प्रतीचीं नकुलो दिशं वरुणपालिताम् ।</s-l><s-l>विजिग्ये वासुदेवेन निर्जितां भरतर्षभः ॥ १९ ॥</s-l></s-lg>