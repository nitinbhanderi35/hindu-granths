<s-lg><s-l> कर्ण उवाच ।</s-l><s-l>या नः श्रुता मनुष्येषु स्त्रियो रूपेण संमताः ।</s-l><s-l>तासामेतादृशं कर्म न कस्यांचन शुश्रुमः ॥ १ ॥</s-l></s-lg><s-lg><s-l>क्रोधाविष्टेषु पार्थेषु धार्तराष्ट्रेषु चाप्यति ।</s-l><s-l>द्रौपदी पाण्डुपुत्राणां कृष्णा शान्तिरिहाभवत् ॥ २ ॥</s-l></s-lg><s-lg><s-l>अप्लवेऽम्भसि मग्नानामप्रतिष्ठे निमज्जताम् ।</s-l><s-l>पाञ्चाली पाण्डुपुत्राणां नौरेषा पारगाभवत् ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>तद्वै श्रुत्वा भीमसेनः कुरुमध्येऽत्यमर्षणः ।</s-l><s-l>स्त्री गतिः पाण्डुपुत्राणामित्युवाच सुदुर्मनाः ॥ ४ ॥</s-l></s-lg><s-lg><s-l>त्रीणि ज्योतींषि पुरुष इति वै देवलोऽब्रवीत् ।</s-l><s-l>अपत्यं कर्म विद्या च यतः सृष्टाः प्रजास्ततः ॥ ५ ॥</s-l></s-lg><s-lg><s-l>अमेध्ये वै गतप्राणे शून्ये ज्ञातिभिरुज्झिते ।</s-l><s-l>देहे त्रितयमेवैतत्पुरुषस्योपजायते ॥ ६ ॥</s-l></s-lg><s-lg><s-l>तन्नो ज्योतिरभिहतं दाराणामभिमर्शनात् ।</s-l><s-l>धनंजय कथं स्वित्स्यादपत्यमभिमृष्टजम् ॥ ७ ॥</s-l></s-lg><s-lg><s-l> अर्जुन उवाच ।</s-l><s-l>न चैवोक्ता न चानुक्ता हीनतः परुषा गिरः ।</s-l><s-l>भारताः प्रतिजल्पन्ति सदा तूत्तमपूरुषाः ॥ ८ ॥</s-l></s-lg><s-lg><s-l>स्मरन्ति सुकृतान्येव न वैराणि कृतानि च ।</s-l><s-l>सन्तः प्रतिविजानन्तो लब्ध्वा प्रत्ययमात्मनः ॥ ९ ॥</s-l></s-lg><s-lg><s-l> भीम उवाच ।</s-l><s-l>इहैवैतांस्तुरा सर्वान्हन्मि शत्रून्समागतान् ।</s-l><s-l>अथ निष्क्रम्य राजेन्द्र समूलान्कृन्धि भारत ॥ १० ॥</s-l></s-lg><s-lg><s-l>किं नो विवदितेनेह किं नः क्लेशेन भारत ।</s-l><s-l>अद्यैवैतान्निहन्मीह प्रशाधि वसुधामिमाम् ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा भीमसेनस्तु कनिष्ठैर्भ्रातृभिर्वृतः ।</s-l><s-l>मृगमध्ये यथा सिंहो मुहुः परिघमैक्षत ॥ १२ ॥</s-l></s-lg><s-lg><s-l>सान्त्व्यमानो वीज्यमानः पार्थेनाक्लिष्टकर्मणा ।</s-l><s-l>स्विद्यते च महाबाहुरन्तर्दाहेन वीर्यवान् ॥ १३ ॥</s-l></s-lg><s-lg><s-l>क्रुद्धस्य तस्य स्रोतोभ्यः कर्णादिभ्यो नराधिप ।</s-l><s-l>सधूमः सस्फुलिङ्गार्चिः पावकः समजायत ॥ १४ ॥</s-l></s-lg><s-lg><s-l>भ्रुकुटीपुटदुष्प्रेक्ष्यमभवत्तस्य तन्मुखम् ।</s-l><s-l>युगान्तकाले संप्राप्ते कृतान्तस्येव रूपिणः ॥ १५ ॥</s-l></s-lg><s-lg><s-l>युधिष्ठिरस्तमावार्य बाहुना बाहुशालिनम् ।</s-l><s-l>मैवमित्यब्रवीच्चैनं जोषमास्स्वेति भारत ॥ १६ ॥</s-l></s-lg><s-lg><s-l>निवार्य तं महाबाहुं कोपसंरक्तलोचनम् ।</s-l><s-l>पितरं समुपातिष्ठद्धृतराष्ट्रं कृताञ्जलिः ॥ १७ ॥</s-l></s-lg>