<s-lg><s-l> दुर्योधन उवाच ।</s-l><s-l>आर्यास्तु ये वै राजानः सत्यसंधा महाव्रताः ।</s-l><s-l>पर्याप्तविद्या वक्तारो वेदान्तावभृथाप्लुताः ॥ १ ॥</s-l></s-lg><s-lg><s-l>धृतिमन्तो ह्रीनिषेधा धर्मात्मानो यशस्विनः ।</s-l><s-l>मूर्धाभिषिक्तास्ते चैनं राजानः पर्युपासते ॥ २ ॥</s-l></s-lg><s-lg><s-l>दक्षिणार्थं समानीता राजभिः कांस्यदोहनाः ।</s-l><s-l>आरण्या बहुसाहस्रा अपश्यं तत्र तत्र गाः ॥ ३ ॥</s-l></s-lg><s-lg><s-l>आजह्रुस्तत्र सत्कृत्य स्वयमुद्यम्य भारत ।</s-l><s-l>अभिषेकार्थमव्यग्रा भाण्डमुच्चावचं नृपाः ॥ ४ ॥</s-l></s-lg><s-lg><s-l>बाह्लीको रथमाहार्षीज्जाम्बूनदपरिष्कृतम् ।</s-l><s-l>सुदक्षिणस्तं युयुजे श्वेतैः काम्बोजजैर्हयैः ॥ ५ ॥</s-l></s-lg><s-lg><s-l>सुनीथोऽप्रतिमं तस्य अनुकर्षं महायशाः ।</s-l><s-l>ध्वजं चेदिपतिः क्षिप्रमहार्षीत्स्वयमुद्यतम् ॥ ६ ॥</s-l></s-lg><s-lg><s-l>दाक्षिणात्यः संनहनं स्रगुष्णीषे च मागधः ।</s-l><s-l>वसुदानो महेष्वासो गजेन्द्रं षष्टिहायनम् ॥ ७ ॥</s-l></s-lg><s-lg><s-l>मत्स्यस्त्वक्षानवाबध्नादेकलव्य उपानहौ ।</s-l><s-l>आवन्त्यस्त्वभिषेकार्थमापो बहुविधास्तथा ॥ ८ ॥</s-l></s-lg><s-lg><s-l>चेकितान उपासङ्गं धनुः काश्य उपाहरत् ।</s-l><s-l>असिं रुक्मत्सरुं शल्यः शैक्यं काञ्चनभूषणम् ॥ ९ ॥</s-l></s-lg><s-lg><s-l>अभ्यषिञ्चत्ततो धौम्यो व्यासश्च सुमहातपाः ।</s-l><s-l>नारदं वै पुरस्कृत्य देवलं चासितं मुनिम् ॥ १० ॥</s-l></s-lg><s-lg><s-l>प्रीतिमन्त उपातिष्ठन्नभिषेकं महर्षयः ।</s-l><s-l>जामदग्न्येन सहितास्तथान्ये वेदपारगाः ॥ ११ ॥</s-l></s-lg><s-lg><s-l>अभिजग्मुर्महात्मानं मन्त्रवद्भूरिदक्षिणम् ।</s-l><s-l>महेन्द्रमिव देवेन्द्रं दिवि सप्तर्षयो यथा ॥ १२ ॥</s-l></s-lg><s-lg><s-l>अधारयच्छत्रमस्य सात्यकिः सत्यविक्रमः ।</s-l><s-l>धनंजयश्च व्यजने भीमसेनश्च पाण्डवः ॥ १३ ॥</s-l></s-lg><s-lg><s-l>उपागृह्णाद्यमिन्द्राय पुराकल्पे प्रजापतिः ।</s-l><s-l>तमस्मै शङ्खमाहार्षीद्वारुणं कलशोदधिः ॥ १४ ॥</s-l></s-lg><s-lg><s-l>सिक्तं निष्कसहस्रेण सुकृतं विश्वकर्मणा ।</s-l><s-l>तेनाभिषिक्तः कृष्णेन तत्र मे कश्मलोऽभवत् ॥ १५ ॥</s-l></s-lg><s-lg><s-l>गच्छन्ति पूर्वादपरं समुद्रं चापि दक्षिणम् ।</s-l><s-l>उत्तरं तु न गच्छन्ति विना तात पतत्रिभिः ॥ १६ ॥</s-l></s-lg><s-lg><s-l>तत्र स्म दध्मुः शतशः शङ्खान्मङ्गल्यकारणात् ।</s-l><s-l>प्राणदंस्ते समाध्मातास्तत्र रोमाणि मेऽहृषन् ॥ १७ ॥</s-l></s-lg><s-lg><s-l>प्रणता भूमिपाश्चापि पेतुर्हीनाः स्वतेजसा ।</s-l><s-l>धृष्टद्युम्नः पाण्डवाश्च सात्यकिः केशवोऽष्टमः ॥ १८ ॥</s-l></s-lg><s-lg><s-l>सत्त्वस्थाः शौर्यसंपन्ना अन्योन्यप्रियकारिणः ।</s-l><s-l>विसंज्ञान्भूमिपान्दृष्ट्वा मां च ते प्राहसंस्तदा ॥ १९ ॥</s-l></s-lg><s-lg><s-l>ततः प्रहृष्टो बीभत्सुः प्रादाद्धेमविषाणिनाम् ।</s-l><s-l>शतान्यनडुहां पञ्च द्विजमुख्येषु भारत ॥ २० ॥</s-l></s-lg><s-lg><s-l>नैवं शम्बरहन्ताभूद्यौवनाश्वो मनुर्न च ।</s-l><s-l>न च राजा पृथुर्वैन्यो न चाप्यासीद्भगीरथः ॥ २१ ॥</s-l></s-lg><s-lg><s-l>यथातिमात्रं कौन्तेयः श्रिया परमया युतः ।</s-l><s-l>राजसूयमवाप्यैवं हरिश्चन्द्र इव प्रभुः ॥ २२ ॥</s-l></s-lg><s-lg><s-l>एतां दृष्ट्वा श्रियं पार्थे हरिश्चन्द्रे यथा विभो ।</s-l><s-l>कथं नु जीवितं श्रेयो मम पश्यसि भारत ॥ २३ ॥</s-l></s-lg><s-lg><s-l>अन्धेनेव युगं नद्धं विपर्यस्तं नराधिप ।</s-l><s-l>कनीयांसो विवर्धन्ते ज्येष्ठा हीयन्ति भारत ॥ २४ ॥</s-l></s-lg><s-lg><s-l>एवं दृष्ट्वा नाभिविन्दामि शर्म परीक्षमाणोऽपि कुरुप्रवीर ।</s-l><s-l>तेनाहमेवं कृशतां गतश्च विवर्णतां चैव सशोकतां च ॥ २५ ॥</s-l></s-lg>