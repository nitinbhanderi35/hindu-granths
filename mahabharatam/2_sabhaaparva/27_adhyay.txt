<s-lg><s-l> वैशंपायन उवाच ।</s-l><s-l>ततः कुमारविषये श्रेणिमन्तमथाजयत् ।</s-l><s-l>कोसलाधिपतिं चैव बृहद्बलमरिंदमः ॥ १ ॥</s-l></s-lg><s-lg><s-l>अयोध्यायां तु धर्मज्ञं दीर्घप्रज्ञं महाबलम् ।</s-l><s-l>अजयत्पाण्डवश्रेष्ठो नातितीव्रेण कर्मणा ॥ २ ॥</s-l></s-lg><s-lg><s-l>ततो गोपालकच्छं च सोत्तमानपि चोत्तरान् ।</s-l><s-l>मल्लानामधिपं चैव पार्थिवं व्यजयत्प्रभुः ॥ ३ ॥</s-l></s-lg><s-lg><s-l>ततो हिमवतः पार्श्वे समभ्येत्य जरद्गवम् ।</s-l><s-l>सर्वमल्पेन कालेन देशं चक्रे वशे बली ॥ ४ ॥</s-l></s-lg><s-lg><s-l>एवं बहुविधान्देशान्विजित्य पुरुषर्षभः ।</s-l><s-l>उन्नाटमभितो जिग्ये कुक्षिमन्तं च पर्वतम् ।</s-l><s-l>पाण्डवः सुमहावीर्यो बलेन बलिनां वरः ॥ ५ ॥</s-l></s-lg><s-lg><s-l>स काशिराजं समरे सुबन्धुमनिवर्तिनम् ।</s-l><s-l>वशे चक्रे महाबाहुर्भीमो भीमपराक्रमः ॥ ६ ॥</s-l></s-lg><s-lg><s-l>ततः सुपार्श्वमभितस्तथा राजपतिं क्रथम् ।</s-l><s-l>युध्यमानं बलात्संख्ये विजिग्ये पाण्डवर्षभः ॥ ७ ॥</s-l></s-lg><s-lg><s-l>ततो मत्स्यान्महातेजा मलयांश्च महाबलान् ।</s-l><s-l>अनवद्यान्गयांश्चैव पशुभूमिं च सर्वशः ॥ ८ ॥</s-l></s-lg><s-lg><s-l>निवृत्य च महाबाहुर्मदर्वीकं महीधरम् ।</s-l><s-l>सोपदेशं विनिर्जित्य प्रययावुत्तरामुखः ।</s-l><s-l>वत्सभूमिं च कौन्तेयो विजिग्ये बलवान्बलात् ॥ ९ ॥</s-l></s-lg><s-lg><s-l>भर्गाणामधिपं चैव निषादाधिपतिं तथा ।</s-l><s-l>विजिग्ये भूमिपालांश्च मणिमत्प्रमुखान्बहून् ॥ १० ॥</s-l></s-lg><s-lg><s-l>ततो दक्षिणमल्लांश्च भोगवन्तं च पाण्डवः ।</s-l><s-l>तरसैवाजयद्भीमो नातितीव्रेण कर्मणा ॥ ११ ॥</s-l></s-lg><s-lg><s-l>शर्मकान्वर्मकांश्चैव सान्त्वेनैवाजयत्प्रभुः ।</s-l><s-l>वैदेहकं च राजानं जनकं जगतीपतिम् ।</s-l><s-l>विजिग्ये पुरुषव्याघ्रो नातितीव्रेण कर्मणा ॥ १२ ॥</s-l></s-lg><s-lg><s-l>वैदेहस्थस्तु कौन्तेय इन्द्रपर्वतमन्तिकात् ।</s-l><s-l>किरातानामधिपतीन्व्यजयत्सप्त पाण्डवः ॥ १३ ॥</s-l></s-lg><s-lg><s-l>ततः सुह्मान्प्राच्यसुह्मान्समक्षांश्चैव वीर्यवान् ।</s-l><s-l>विजित्य युधि कौन्तेयो मागधानुपयाद्बली ॥ १४ ॥</s-l></s-lg><s-lg><s-l>दण्डं च दण्डधारं च विजित्य पृथिवीपतीन् ।</s-l><s-l>तैरेव सहितः सर्वैर्गिरिव्रजमुपाद्रवत् ॥ १५ ॥</s-l></s-lg><s-lg><s-l>जारासंधिं सान्त्वयित्वा करे च विनिवेश्य ह ।</s-l><s-l>तैरेव सहितो राजन्कर्णमभ्यद्रवद्बली ॥ १६ ॥</s-l></s-lg><s-lg><s-l>स कम्पयन्निव महीं बलेन चतुरङ्गिणा ।</s-l><s-l>युयुधे पाण्डवश्रेष्ठः कर्णेनामित्रघातिना ॥ १७ ॥</s-l></s-lg><s-lg><s-l>स कर्णं युधि निर्जित्य वशे कृत्वा च भारत ।</s-l><s-l>ततो विजिग्ये बलवान्राज्ञः पर्वतवासिनः ॥ १८ ॥</s-l></s-lg><s-lg><s-l>अथ मोदागिरिं चैव राजानं बलवत्तरम् ।</s-l><s-l>पाण्डवो बाहुवीर्येण निजघान महामृधे ॥ १९ ॥</s-l></s-lg><s-lg><s-l>ततः पौण्ड्राधिपं वीरं वासुदेवं महाबलम् ।</s-l><s-l>कौशिकीकच्छनिलयं राजानं च महौजसम् ॥ २० ॥</s-l></s-lg><s-lg><s-l>उभौ बलवृतौ वीरावुभौ तीव्रपराक्रमौ ।</s-l><s-l>निर्जित्याजौ महाराज वङ्गराजमुपाद्रवत् ॥ २१ ॥</s-l></s-lg><s-lg><s-l>समुद्रसेनं निर्जित्य चन्द्रसेनं च पार्थिवम् ।</s-l><s-l>ताम्रलिप्तं च राजानं काचं वङ्गाधिपं तथा ॥ २२ ॥</s-l></s-lg><s-lg><s-l>सुह्मानामधिपं चैव ये च सागरवासिनः ।</s-l><s-l>सर्वान्म्लेच्छगणांश्चैव विजिग्ये भरतर्षभः ॥ २३ ॥</s-l></s-lg><s-lg><s-l>एवं बहुविधान्देशान्विजित्य पवनात्मजः ।</s-l><s-l>वसु तेभ्य उपादाय लौहित्यमगमद्बली ॥ २४ ॥</s-l></s-lg><s-lg><s-l>स सर्वान्म्लेच्छनृपतीन्सागरद्वीपवासिनः ।</s-l><s-l>करमाहारयामास रत्नानि विविधानि च ॥ २५ ॥</s-l></s-lg><s-lg><s-l>चन्दनागुरुवस्त्राणि मणिमुक्तमनुत्तमम् ।</s-l><s-l>काञ्चनं रजतं वज्रं विद्रुमं च महाधनम् ॥ २६ ॥</s-l></s-lg><s-lg><s-l>स कोटिशतसंख्येन धनेन महता तदा ।</s-l><s-l>अभ्यवर्षदमेयात्मा धनवर्षेण पाण्डवम् ॥ २७ ॥</s-l></s-lg><s-lg><s-l>इन्द्रप्रस्थमथागम्य भीमो भीमपराक्रमः ।</s-l><s-l>निवेदयामास तदा धर्मराजाय तद्धनम् ॥ २८ ॥</s-l></s-lg>