<s-lg><s-l> राक्षस्युवाच ।</s-l><s-l>जरा नामास्मि भद्रं ते राक्षसी कामरूपिणी ।</s-l><s-l>तव वेश्मनि राजेन्द्र पूजिता न्यवसं सुखम् ॥ १ ॥</s-l></s-lg><s-lg><s-l>साहं प्रत्युपकारार्थं चिन्तयन्त्यनिशं नृप ।</s-l><s-l>तवेमे पुत्रशकले दृष्टवत्यस्मि धार्मिक ॥ २ ॥</s-l></s-lg><s-lg><s-l>संश्लेषिते मया दैवात्कुमारः समपद्यत ।</s-l><s-l>तव भाग्यैर्महाराज हेतुमात्रमहं त्विह ॥ ३ ॥</s-l></s-lg><s-lg><s-l> कृष्ण उवाच ।</s-l><s-l>एवमुक्त्वा तु सा राजंस्तत्रैवान्तरधीयत ।</s-l><s-l>स गृह्य च कुमारं तं प्राविशत्स्वगृहं नृपः ॥ ४ ॥</s-l></s-lg><s-lg><s-l>तस्य बालस्य यत्कृत्यं तच्चकार नृपस्तदा ।</s-l><s-l>आज्ञापयच्च राक्षस्या मागधेषु महोत्सवम् ॥ ५ ॥</s-l></s-lg><s-lg><s-l>तस्य नामाकरोत्तत्र प्रजापतिसमः पिता ।</s-l><s-l>जरया संधितो यस्माज्जरासंधस्ततोऽभवत् ॥ ६ ॥</s-l></s-lg><s-lg><s-l>सोऽवर्धत महातेजा मगधाधिपतेः सुतः ।</s-l><s-l>प्रमाणबलसंपन्नो हुताहुतिरिवानलः ॥ ७ ॥</s-l></s-lg><s-lg><s-l>कस्यचित्त्वथ कालस्य पुनरेव महातपाः ।</s-l><s-l>मगधानुपचक्राम भगवांश्चण्डकौशिकः ॥ ८ ॥</s-l></s-lg><s-lg><s-l>तस्यागमनसंहृष्टः सामात्यः सपुरःसरः ।</s-l><s-l>सभार्यः सह पुत्रेण निर्जगाम बृहद्रथः ॥ ९ ॥</s-l></s-lg><s-lg><s-l>पाद्यार्घ्याचमनीयैस्तमर्चयामास भारत ।</s-l><s-l>स नृपो राज्यसहितं पुत्रं चास्मै न्यवेदयत् ॥ १० ॥</s-l></s-lg><s-lg><s-l>प्रतिगृह्य तु तां पूजां पार्थिवाद्भगवानृषिः ।</s-l><s-l>उवाच मागधं राजन्प्रहृष्टेनान्तरात्मना ॥ ११ ॥</s-l></s-lg><s-lg><s-l>सर्वमेतन्मया राजन्विज्ञातं ज्ञानचक्षुषा ।</s-l><s-l>पुत्रस्तु शृणु राजेन्द्र यादृशोऽयं भविष्यति ॥ १२ ॥</s-l></s-lg><s-lg><s-l>अस्य वीर्यवतो वीर्यं नानुयास्यन्ति पार्थिवाः ।</s-l><s-l>देवैरपि विसृष्टानि शस्त्राण्यस्य महीपते ।</s-l><s-l>न रुजं जनयिष्यन्ति गिरेरिव नदीरयाः ॥ १३ ॥</s-l></s-lg><s-lg><s-l>सर्वमूर्धाभिषिक्तानामेष मूर्ध्नि ज्वलिष्यति ।</s-l><s-l>सर्वेषां निष्प्रभकरो ज्योतिषामिव भास्करः ॥ १४ ॥</s-l></s-lg><s-lg><s-l>एनमासाद्य राजानः समृद्धबलवाहनाः ।</s-l><s-l>विनाशमुपयास्यन्ति शलभा इव पावकम् ॥ १५ ॥</s-l></s-lg><s-lg><s-l>एष श्रियं समुदितां सर्वराज्ञां ग्रहीष्यति ।</s-l><s-l>वर्षास्विवोद्धतजला नदीर्नदनदीपतिः ॥ १६ ॥</s-l></s-lg><s-lg><s-l>एष धारयिता सम्यक्चातुर्वर्ण्यं महाबलः ।</s-l><s-l>शुभाशुभमिव स्फीता सर्वसस्यधरा धरा ॥ १७ ॥</s-l></s-lg><s-lg><s-l>अस्याज्ञावशगाः सर्वे भविष्यन्ति नराधिपाः ।</s-l><s-l>सर्वभूतात्मभूतस्य वायोरिव शरीरिणः ॥ १८ ॥</s-l></s-lg><s-lg><s-l>एष रुद्रं महादेवं त्रिपुरान्तकरं हरम् ।</s-l><s-l>सर्वलोकेष्वतिबलः स्वयं द्रक्ष्यति मागधः ॥ १९ ॥</s-l></s-lg><s-lg><s-l>एवं ब्रुवन्नेव मुनिः स्वकार्यार्थं विचिन्तयन् ।</s-l><s-l>विसर्जयामास नृपं बृहद्रथमथारिहन् ॥ २० ॥</s-l></s-lg><s-lg><s-l>प्रविश्य नगरं चैव ज्ञातिसंबन्धिभिर्वृतः ।</s-l><s-l>अभिषिच्य जरासंधं मगधाधिपतिस्तदा ।</s-l><s-l>बृहद्रथो नरपतिः परां निर्वृतिमाययौ ॥ २१ ॥</s-l></s-lg><s-lg><s-l>अभिषिक्ते जरासंधे तदा राजा बृहद्रथः ।</s-l><s-l>पत्नीद्वयेनानुगतस्तपोवनरतोऽभवत् ॥ २२ ॥</s-l></s-lg><s-lg><s-l>तपोवनस्थे पितरि मातृभ्यां सह भारत ।</s-l><s-l>जरासंधः स्ववीर्येण पार्थिवानकरोद्वशे ॥ २३ ॥</s-l></s-lg><s-lg><s-l>अथ दीर्घस्य कालस्य तपोवनगतो नृपः ।</s-l><s-l>सभार्यः स्वर्गमगमत्तपस्तप्त्वा बृहद्रथः ॥ २४ ॥</s-l></s-lg><s-lg><s-l>तस्यास्तां हंसडिभकावशस्त्रनिधनावुभौ ।</s-l><s-l>मन्त्रे मतिमतां श्रेष्ठौ युद्धशास्त्रविशारदौ ॥ २५ ॥</s-l></s-lg><s-lg><s-l>यौ तौ मया ते कथितौ पूर्वमेव महाबलौ ।</s-l><s-l>त्रयस्त्रयाणां लोकानां पर्याप्ता इति मे मतिः ॥ २६ ॥</s-l></s-lg><s-lg><s-l>एवमेष तदा वीर बलिभिः कुकुरान्धकैः ।</s-l><s-l>वृष्णिभिश्च महाराज नीतिहेतोरुपेक्षितः ॥ २७ ॥</s-l></s-lg>