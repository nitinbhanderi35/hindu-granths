<s-lg><s-l> दुर्योधन उवाच ।</s-l><s-l>एहि क्षत्तर्द्रौपदीमानयस्व प्रियां भार्यां संमतां पाण्डवानाम् ।</s-l><s-l>संमार्जतां वेश्म परैतु शीघ्रमानन्दो नः सह दासीभिरस्तु ॥ १ ॥</s-l></s-lg><s-lg><s-l> विदुर उवाच ।</s-l><s-l>दुर्विभाव्यं भवति त्वादृशेन न मन्द संबुध्यसि पाशबद्धः ।</s-l><s-l>प्रपाते त्वं लम्बमानो न वेत्सि व्याघ्रान्मृगः कोपयसेऽतिबाल्यात् ॥ २ ॥</s-l></s-lg><s-lg><s-l>आशीविषाः शिरसि ते पूर्णकोशा महाविषाः ।</s-l><s-l>मा कोपिष्ठाः सुमन्दात्मन्मा गमस्त्वं यमक्षयम् ॥ ३ ॥</s-l></s-lg><s-lg><s-l>न हि दासीत्वमापन्ना कृष्णा भवति भारत ।</s-l><s-l>अनीशेन हि राज्ञैषा पणे न्यस्तेति मे मतिः ॥ ४ ॥</s-l></s-lg><s-lg><s-l>अयं धत्ते वेणुरिवात्मघाती फलं राजा धृतराष्ट्रस्य पुत्रः ।</s-l><s-l>द्यूतं हि वैराय महाभयाय पक्वो न बुध्यत्ययमन्तकाले ॥ ५ ॥</s-l></s-lg><s-lg><s-l>नारुंतुदः स्यान्न नृशंसवादी न हीनतः परमभ्याददीत ।</s-l><s-l>ययास्य वाचा पर उद्विजेत न तां वदेद्रुशतीं पापलोक्याम् ॥ ६ ॥</s-l></s-lg><s-lg><s-l>समुच्चरन्त्यतिवादा हि वक्त्राद्यैराहतः शोचति रात्र्यहानि ।</s-l><s-l>परस्य नामर्मसु ते पतन्ति तान्पण्डितो नावसृजेत्परेषु ॥ ७ ॥</s-l></s-lg><s-lg><s-l>अजो हि शस्त्रमखनत्किलैकः शस्त्रे विपन्ने पद्भिरपास्य भूमिम् ।</s-l><s-l>निकृन्तनं स्वस्य कण्ठस्य घोरं तद्वद्वैरं मा खनीः पाण्डुपुत्रैः ॥ ८ ॥</s-l></s-lg><s-lg><s-l>न किंचिदीड्यं प्रवदन्ति पापं वनेचरं वा गृहमेधिनं वा ।</s-l><s-l>तपस्विनं संपरिपूर्णविद्यं भषन्ति हैवं श्वनराः सदैव ॥ ९ ॥</s-l></s-lg><s-lg><s-l>द्वारं सुघोरं नरकस्य जिह्मं न बुध्यसे धृतराष्ट्रस्य पुत्र ।</s-l><s-l>त्वामन्वेतारो बहवः कुरूणां द्यूतोदये सह दुःशासनेन ॥ १० ॥</s-l></s-lg><s-lg><s-l>मज्जन्त्यलाबूनि शिलाः प्लवन्ते मुह्यन्ति नावोऽम्भसि शश्वदेव ।</s-l><s-l>मूढो राजा धृतराष्ट्रस्य पुत्रो न मे वाचः पथ्यरूपाः शृणोति ॥ ११ ॥</s-l></s-lg><s-lg><s-l>अन्तो नूनं भवितायं कुरूणां सुदारुणः सर्वहरो विनाशः ।</s-l><s-l>वाचः काव्याः सुहृदां पथ्यरूपा न श्रूयन्ते वर्धते लोभ एव ॥ १२ ॥</s-l></s-lg>