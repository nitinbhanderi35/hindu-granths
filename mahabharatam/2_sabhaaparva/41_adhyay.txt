<s-lg><s-l> भीष्म उवाच ।</s-l><s-l>नैषा चेदिपतेर्बुद्धिर्यया त्वाह्वयतेऽच्युतम् ।</s-l><s-l>नूनमेष जगद्भर्तुः कृष्णस्यैव विनिश्चयः ॥ १ ॥</s-l></s-lg><s-lg><s-l>को हि मां भीमसेनाद्य क्षितावर्हति पार्थिवः ।</s-l><s-l>क्षेप्तुं दैवपरीतात्मा यथैष कुलपांसनः ॥ २ ॥</s-l></s-lg><s-lg><s-l>एष ह्यस्य महाबाहो तेजोंशश्च हरेर्ध्रुवम् ।</s-l><s-l>तमेव पुनरादातुमिच्छत्पृथुयशा हरिः ॥ ३ ॥</s-l></s-lg><s-lg><s-l>येनैष कुरुशार्दूल शार्दूल इव चेदिराट् ।</s-l><s-l>गर्जत्यतीव दुर्बुद्धिः सर्वानस्मानचिन्तयन् ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>ततो न ममृषे चैद्यस्तद्भीष्मवचनं तदा ।</s-l><s-l>उवाच चैनं संक्रुद्धः पुनर्भीष्ममथोत्तरम् ॥ ५ ॥</s-l></s-lg><s-lg><s-l> शिशुपाल उवाच ।</s-l><s-l>द्विषतां नोऽस्तु भीष्मैष प्रभावः केशवस्य यः ।</s-l><s-l>यस्य संस्तववक्ता त्वं बन्दिवत्सततोत्थितः ॥ ६ ॥</s-l></s-lg><s-lg><s-l>संस्तवाय मनो भीष्म परेषां रमते सदा ।</s-l><s-l>यदि संस्तौषि राज्ञस्त्वमिमं हित्वा जनार्दनम् ॥ ७ ॥</s-l></s-lg><s-lg><s-l>दरदं स्तुहि बाह्लीकमिमं पार्थिवसत्तमम् ।</s-l><s-l>जायमानेन येनेयमभवद्दारिता मही ॥ ८ ॥</s-l></s-lg><s-lg><s-l>वङ्गाङ्गविषयाध्यक्षं सहस्राक्षसमं बले ।</s-l><s-l>स्तुहि कर्णमिमं भीष्म महाचापविकर्षणम् ॥ ९ ॥</s-l></s-lg><s-lg><s-l>द्रोणं द्रौणिं च साधु त्वं पितापुत्रौ महारथौ ।</s-l><s-l>स्तुहि स्तुत्याविमौ भीष्म सततं द्विजसत्तमौ ॥ १० ॥</s-l></s-lg><s-lg><s-l>ययोरन्यतरो भीष्म संक्रुद्धः सचराचराम् ।</s-l><s-l>इमां वसुमतीं कुर्यादशेषामिति मे मतिः ॥ ११ ॥</s-l></s-lg><s-lg><s-l>द्रोणस्य हि समं युद्धे न पश्यामि नराधिपम् ।</s-l><s-l>अश्वत्थाम्नस्तथा भीष्म न चैतौ स्तोतुमिच्छसि ॥ १२ ॥</s-l></s-lg><s-lg><s-l>शल्यादीनपि कस्मात्त्वं न स्तौषि वसुधाधिपान् ।</s-l><s-l>स्तवाय यदि ते बुद्धिर्वर्तते भीष्म सर्वदा ॥ १३ ॥</s-l></s-lg><s-lg><s-l>किं हि शक्यं मया कर्तुं यद्वृद्धानां त्वया नृप ।</s-l><s-l>पुरा कथयतां नूनं न श्रुतं धर्मवादिनाम् ॥ १४ ॥</s-l></s-lg><s-lg><s-l>आत्मनिन्दात्मपूजा च परनिन्दा परस्तवः ।</s-l><s-l>अनाचरितमार्याणां वृत्तमेतच्चतुर्विधम् ॥ १५ ॥</s-l></s-lg><s-lg><s-l>यदस्तव्यमिमं शश्वन्मोहात्संस्तौषि भक्तितः ।</s-l><s-l>केशवं तच्च ते भीष्म न कश्चिदनुमन्यते ॥ १६ ॥</s-l></s-lg><s-lg><s-l>कथं भोजस्य पुरुषे वर्गपाले दुरात्मनि ।</s-l><s-l>समावेशयसे सर्वं जगत्केवलकाम्यया ॥ १७ ॥</s-l></s-lg><s-lg><s-l>अथ वैषा न ते भक्तिः प्रकृतिं याति भारत ।</s-l><s-l>मयैव कथितं पूर्वं भूलिङ्गशकुनिर्यथा ॥ १८ ॥</s-l></s-lg><s-lg><s-l>भूलिङ्गशकुनिर्नाम पार्श्वे हिमवतः परे ।</s-l><s-l>भीष्म तस्याः सदा वाचः श्रूयन्तेऽर्थविगर्हिताः ॥ १९ ॥</s-l></s-lg><s-lg><s-l>मा साहसमितीदं सा सततं वाशते किल ।</s-l><s-l>साहसं चात्मनातीव चरन्ती नावबुध्यते ॥ २० ॥</s-l></s-lg><s-lg><s-l>सा हि मांसार्गलं भीष्म मुखात्सिंहस्य खादतः ।</s-l><s-l>दन्तान्तरविलग्नं यत्तदादत्तेऽल्पचेतना ॥ २१ ॥</s-l></s-lg><s-lg><s-l>इच्छतः सा हि सिंहस्य भीष्म जीवत्यसंशयम् ।</s-l><s-l>तद्वत्त्वमप्यधर्मज्ञ सदा वाचः प्रभाषसे ॥ २२ ॥</s-l></s-lg><s-lg><s-l>इच्छतां पार्थिवेन्द्राणां भीष्म जीवस्यसंशयम् ।</s-l><s-l>लोकविद्विष्टकर्मा हि नान्योऽस्ति भवता समः ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>ततश्चेदिपतेः श्रुत्वा भीष्मः स कटुकं वचः ।</s-l><s-l>उवाचेदं वचो राजंश्चेदिराजस्य शृण्वतः ॥ २४ ॥</s-l></s-lg><s-lg><s-l>इच्छतां किल नामाहं जीवाम्येषां महीक्षिताम् ।</s-l><s-l>योऽहं न गणयाम्येतांस्तृणानीव नराधिपान् ॥ २५ ॥</s-l></s-lg><s-lg><s-l>एवमुक्ते तु भीष्मेण ततः संचुक्रुधुर्नृपाः ।</s-l><s-l>केचिज्जहृषिरे तत्र केचिद्भीष्मं जगर्हिरे ॥ २६ ॥</s-l></s-lg><s-lg><s-l>केचिदूचुर्महेष्वासाः श्रुत्वा भीष्मस्य तद्वचः ।</s-l><s-l>पापोऽवलिप्तो वृद्धश्च नायं भीष्मोऽर्हति क्षमाम् ॥ २७ ॥</s-l></s-lg><s-lg><s-l>हन्यतां दुर्मतिर्भीष्मः पशुवत्साध्वयं नृपैः ।</s-l><s-l>सर्वैः समेत्य संरब्धैर्दह्यतां वा कटाग्निना ॥ २८ ॥</s-l></s-lg><s-lg><s-l>इति तेषां वचः श्रुत्वा ततः कुरुपितामहः ।</s-l><s-l>उवाच मतिमान्भीष्मस्तानेव वसुधाधिपान् ॥ २९ ॥</s-l></s-lg><s-lg><s-l>उक्तस्योक्तस्य नेहान्तमहं समुपलक्षये ।</s-l><s-l>यत्तु वक्ष्यामि तत्सर्वं शृणुध्वं वसुधाधिपाः ॥ ३० ॥</s-l></s-lg><s-lg><s-l>पशुवद्घातनं वा मे दहनं वा कटाग्निना ।</s-l><s-l>क्रियतां मूर्ध्नि वो न्यस्तं मयेदं सकलं पदम् ॥ ३१ ॥</s-l></s-lg><s-lg><s-l>एष तिष्ठति गोविन्दः पूजितोऽस्माभिरच्युतः ।</s-l><s-l>यस्य वस्त्वरते बुद्धिर्मरणाय स माधवम् ॥ ३२ ॥</s-l></s-lg><s-lg><s-l>कृष्णमाह्वयतामद्य युद्धे शार्ङ्गगदाधरम् ।</s-l><s-l>यावदस्यैव देवस्य देहं विशतु पातितः ॥ ३३ ॥</s-l></s-lg>