<s-lg><s-l> युधिष्ठिर उवाच ।</s-l><s-l>राजन्किं करवामस्ते प्रशाध्यस्मांस्त्वमीश्वरः ।</s-l><s-l>नित्यं हि स्थातुमिच्छामस्तव भारत शासने ॥ १ ॥</s-l></s-lg><s-lg><s-l> धृतराष्ट्र उवाच ।</s-l><s-l>अजातशत्रो भद्रं ते अरिष्टं स्वस्ति गच्छत ।</s-l><s-l>अनुज्ञाताः सहधनाः स्वराज्यमनुशासत ॥ २ ॥</s-l></s-lg><s-lg><s-l>इदं त्वेवावबोद्धव्यं वृद्धस्य मम शासनम् ।</s-l><s-l>धिया निगदितं कृत्स्नं पथ्यं निःश्रेयसं परम् ॥ ३ ॥</s-l></s-lg><s-lg><s-l>वेत्थ त्वं तात धर्माणां गतिं सूक्ष्मां युधिष्ठिर ।</s-l><s-l>विनीतोऽसि महाप्राज्ञ वृद्धानां पर्युपासिता ॥ ४ ॥</s-l></s-lg><s-lg><s-l>यतो बुद्धिस्ततः शान्तिः प्रशमं गच्छ भारत ।</s-l><s-l>नादारौ क्रमते शस्त्रं दारौ शस्त्रं निपात्यते ॥ ५ ॥</s-l></s-lg><s-lg><s-l>न वैराण्यभिजानन्ति गुणान्पश्यन्ति नागुणान् ।</s-l><s-l>विरोधं नाधिगच्छन्ति ये त उत्तमपूरुषाः ॥ ६ ॥</s-l></s-lg><s-lg><s-l>संवादे परुषाण्याहुर्युधिष्ठिर नराधमाः ।</s-l><s-l>प्रत्याहुर्मध्यमास्त्वेतानुक्ताः परुषमुत्तरम् ॥ ७ ॥</s-l></s-lg><s-lg><s-l>नैवोक्ता नैव चानुक्ता अहिताः परुषा गिरः ।</s-l><s-l>प्रतिजल्पन्ति वै धीराः सदा उत्तमपूरुषाः ॥ ८ ॥</s-l></s-lg><s-lg><s-l>स्मरन्ति सुकृतान्येव न वैराणि कृतान्यपि ।</s-l><s-l>सन्तः प्रतिविजानन्तो लब्ध्वा प्रत्ययमात्मनः ॥ ९ ॥</s-l></s-lg><s-lg><s-l>तथाचरितमार्येण त्वयास्मिन्सत्समागमे ।</s-l><s-l>दुर्योधनस्य पारुष्यं तत्तात हृदि मा कृथाः ॥ १० ॥</s-l></s-lg><s-lg><s-l>मातरं चैव गान्धारीं मां च त्वद्गुणकाङ्क्षिणम् ।</s-l><s-l>उपस्थितं वृद्धमन्धं पितरं पश्य भारत ॥ ११ ॥</s-l></s-lg><s-lg><s-l>प्रेक्षापूर्वं मया द्यूतमिदमासीदुपेक्षितम् ।</s-l><s-l>मित्राणि द्रष्टुकामेन पुत्राणां च बलाबलम् ॥ १२ ॥</s-l></s-lg><s-lg><s-l>अशोच्याः कुरवो राजन्येषां त्वमनुशासिता ।</s-l><s-l>मन्त्री च विदुरो धीमान्सर्वशास्त्रविशारदः ॥ १३ ॥</s-l></s-lg><s-lg><s-l>त्वयि धर्मोऽर्जुने वीर्यं भीमसेने पराक्रमः ।</s-l><s-l>श्रद्धा च गुरुशुश्रूषा यमयोः पुरुषाग्र्ययोः ॥ १४ ॥</s-l></s-lg><s-lg><s-l>अजातशत्रो भद्रं ते खाण्डवप्रस्थमाविश ।</s-l><s-l>भ्रातृभिस्तेऽस्तु सौभ्रात्रं धर्मे ते धीयतां मनः ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्तो भरतश्रेष्ठो धर्मराजो युधिष्ठिरः ।</s-l><s-l>कृत्वार्यसमयं सर्वं प्रतस्थे भ्रातृभिः सह ॥ १६ ॥</s-l></s-lg><s-lg><s-l>ते रथान्मेघसंकाशानास्थाय सह कृष्णया ।</s-l><s-l>प्रययुर्हृष्टमनस इन्द्रप्रस्थं पुरोत्तमम् ॥ १७ ॥</s-l></s-lg>