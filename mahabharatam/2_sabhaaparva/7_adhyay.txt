<s-lg><s-l> नारद उवाच ।</s-l><s-l>शक्रस्य तु सभा दिव्या भास्वरा कर्मभिर्जिता ।</s-l><s-l>स्वयं शक्रेण कौरव्य निर्मितार्कसमप्रभा ॥ १ ॥</s-l></s-lg><s-lg><s-l>विस्तीर्णा योजनशतं शतमध्यर्धमायता ।</s-l><s-l>वैहायसी कामगमा पञ्चयोजनमुच्छ्रिता ॥ २ ॥</s-l></s-lg><s-lg><s-l>जराशोकक्लमापेता निरातङ्का शिवा शुभा ।</s-l><s-l>वेश्मासनवती रम्या दिव्यपादपशोभिता ॥ ३ ॥</s-l></s-lg><s-lg><s-l>तस्यां देवेश्वरः पार्थ सभायां परमासने ।</s-l><s-l>आस्ते शच्या महेन्द्राण्या श्रिया लक्ष्म्या च भारत ॥ ४ ॥</s-l></s-lg><s-lg><s-l>बिभ्रद्वपुरनिर्देश्यं किरीटी लोहिताङ्गदः ।</s-l><s-l>विरजोम्बरश्चित्रमाल्यो ह्रीकीर्तिद्युतिभिः सह ॥ ५ ॥</s-l></s-lg><s-lg><s-l>तस्यामुपासते नित्यं महात्मानं शतक्रतुम् ।</s-l><s-l>मरुतः सर्वतो राजन्सर्वे च गृहमेधिनः ।</s-l><s-l>सिद्धा देवर्षयश्चैव साध्या देवगणास्तथा ॥ ६ ॥</s-l></s-lg><s-lg><s-l>एते सानुचराः सर्वे दिव्यरूपाः स्वलंकृताः ।</s-l><s-l>उपासते महात्मानं देवराजमरिंदमम् ॥ ७ ॥</s-l></s-lg><s-lg><s-l>तथा देवर्षयः सर्वे पार्थ शक्रमुपासते ।</s-l><s-l>अमला धूतपाप्मानो दीप्यमाना इवाग्नयः ।</s-l><s-l>तेजस्विनः सोमयुजो विपापा विगतक्लमाः ॥ ८ ॥</s-l></s-lg><s-lg><s-l>पराशरः पर्वतश्च तथा सावर्णिगालवौ ।</s-l><s-l>शङ्खश्च लिखितश्चैव तथा गौरशिरा मुनिः ॥ ९ ॥</s-l></s-lg><s-lg><s-l>दुर्वासाश्च दीर्घतपा याज्ञवल्क्योऽथ भालुकिः ।</s-l><s-l>उद्दालकः श्वेतकेतुस्तथा शाट्यायनः प्रभुः ॥ १० ॥</s-l></s-lg><s-lg><s-l>हविष्मांश्च गविष्ठश्च हरिश्चन्द्रश्च पार्थिवः ।</s-l><s-l>हृद्यश्चोदरशाण्डिल्यः पाराशर्यः कृषीवलः ॥ ११ ॥</s-l></s-lg><s-lg><s-l>वातस्कन्धो विशाखश्च विधाता काल एव च ।</s-l><s-l>अनन्तदन्तस्त्वष्टा च विश्वकर्मा च तुम्बुरुः ॥ १२ ॥</s-l></s-lg><s-lg><s-l>अयोनिजा योनिजाश्च वायुभक्षा हुताशिनः ।</s-l><s-l>ईशानं सर्वलोकस्य वज्रिणं समुपासते ॥ १३ ॥</s-l></s-lg><s-lg><s-l>सहदेवः सुनीथश्च वाल्मीकिश्च महातपाः ।</s-l><s-l>समीकः सत्यवांश्चैव प्रचेताः सत्यसंगरः ॥ १४ ॥</s-l></s-lg><s-lg><s-l>मेधातिथिर्वामदेवः पुलस्त्यः पुलहः क्रतुः ।</s-l><s-l>मरुत्तश्च मरीचिश्च स्थाणुश्चात्रिर्महातपाः ॥ १५ ॥</s-l></s-lg><s-lg><s-l>कक्षीवान्गौतमस्तार्क्ष्यस्तथा वैश्वानरो मुनिः ।</s-l><s-l>मुनिः कालकवृक्षीय आश्राव्योऽथ हिरण्यदः ।</s-l><s-l>संवर्तो देवहव्यश्च विष्वक्सेनश्च वीर्यवान् ॥ १६ ॥</s-l></s-lg><s-lg><s-l>दिव्या आपस्तथौषध्यः श्रद्धा मेधा सरस्वती ।</s-l><s-l>अर्थो धर्मश्च कामश्च विद्युतश्चापि पाण्डव ॥ १७ ॥</s-l></s-lg><s-lg><s-l>जलवाहास्तथा मेघा वायवः स्तनयित्नवः ।</s-l><s-l>प्राची दिग्यज्ञवाहाश्च पावकाः सप्तविंशतिः ॥ १८ ॥</s-l></s-lg><s-lg><s-l>अग्नीषोमौ तथेन्द्राग्नी मित्रोऽथ सवितार्यमा ।</s-l><s-l>भगो विश्वे च साध्याश्च शुक्रो मन्थी च भारत ॥ १९ ॥</s-l></s-lg><s-lg><s-l>यज्ञाश्च दक्षिणाश्चैव ग्रहाः स्तोभाश्च सर्वशः ।</s-l><s-l>यज्ञवाहाश्च ये मन्त्राः सर्वे तत्र समासते ॥ २० ॥</s-l></s-lg><s-lg><s-l>तथैवाप्सरसो राजन्गन्धर्वाश्च मनोरमाः ।</s-l><s-l>नृत्यवादित्रगीतैश्च हास्यैश्च विविधैरपि ।</s-l><s-l>रमयन्ति स्म नृपते देवराजं शतक्रतुम् ॥ २१ ॥</s-l></s-lg><s-lg><s-l>स्तुतिभिर्मङ्गलैश्चैव स्तुवन्तः कर्मभिस्तथा ।</s-l><s-l>विक्रमैश्च महात्मानं बलवृत्रनिषूदनम् ॥ २२ ॥</s-l></s-lg><s-lg><s-l>ब्रह्मराजर्षयः सर्वे सर्वे देवर्षयस्तथा ।</s-l><s-l>विमानैर्विविधैर्दिव्यैर्भ्राजमानैरिवाग्निभिः ॥ २३ ॥</s-l></s-lg><s-lg><s-l>स्रग्विणो भूषिताश्चान्ये यान्ति चायान्ति चापरे ।</s-l><s-l>बृहस्पतिश्च शुक्रश्च तस्यामाययतुः सह ॥ २४ ॥</s-l></s-lg><s-lg><s-l>एते चान्ये च बहवो यतात्मानो यतव्रताः ।</s-l><s-l>विमानैश्चन्द्रसंकाशैः सोमवत्प्रियदर्शनाः ।</s-l><s-l>ब्रह्मणो वचनाद्राजन्भृगुः सप्तर्षयस्तथा ॥ २५ ॥</s-l></s-lg><s-lg><s-l>एषा सभा मया राजन्दृष्टा पुष्करमालिनी ।</s-l><s-l>शतक्रतोर्महाराज याम्यां शृणु ममानघ ॥ २६ ॥</s-l></s-lg>