<s-lg><s-l> द्रौपद्युवाच ।</s-l><s-l>पुरस्तात्करणीयं मे न कृतं कार्यमुत्तरम् ।</s-l><s-l>विह्वलास्मि कृतानेन कर्षता बलिना बलात् ॥ १ ॥</s-l></s-lg><s-lg><s-l>अभिवादं करोम्येषां गुरूणां कुरुसंसदि ।</s-l><s-l>न मे स्यादपराधोऽयं यदिदं न कृतं मया ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>सा तेन च समुद्धूता दुःखेन च तपस्विनी ।</s-l><s-l>पतिता विललापेदं सभायामतथोचिता ॥ ३ ॥</s-l></s-lg><s-lg><s-l> द्रौपद्युवाच ।</s-l><s-l>स्वयंवरे यास्मि नृपैर्दृष्टा रङ्गे समागतैः ।</s-l><s-l>न दृष्टपूर्वा चान्यत्र साहमद्य सभां गता ॥ ४ ॥</s-l></s-lg><s-lg><s-l>यां न वायुर्न चादित्यो दृष्टवन्तौ पुरा गृहे ।</s-l><s-l>साहमद्य सभामध्ये दृश्यामि कुरुसंसदि ॥ ५ ॥</s-l></s-lg><s-lg><s-l>यां न मृष्यन्ति वातेन स्पृश्यमानां पुरा गृहे ।</s-l><s-l>स्पृश्यमानां सहन्तेऽद्य पाण्डवास्तां दुरात्मना ॥ ६ ॥</s-l></s-lg><s-lg><s-l>मृष्यन्ते कुरवश्चेमे मन्ये कालस्य पर्ययम् ।</s-l><s-l>स्नुषां दुहितरं चैव क्लिश्यमानामनर्हतीम् ॥ ७ ॥</s-l></s-lg><s-lg><s-l>किं त्वतः कृपणं भूयो यदहं स्त्री सती शुभा ।</s-l><s-l>सभामध्यं विगाहेऽद्य क्व नु धर्मो महीक्षिताम् ॥ ८ ॥</s-l></s-lg><s-lg><s-l>धर्म्याः स्त्रियः सभां पूर्वं न नयन्तीति नः श्रुतम् ।</s-l><s-l>स नष्टः कौरवेयेषु पूर्वो धर्मः सनातनः ॥ ९ ॥</s-l></s-lg><s-lg><s-l>कथं हि भार्या पाण्डूनां पार्षतस्य स्वसा सती ।</s-l><s-l>वासुदेवस्य च सखी पार्थिवानां सभामियाम् ॥ १० ॥</s-l></s-lg><s-lg><s-l>तामिमां धर्मराजस्य भार्यां सदृशवर्णजाम् ।</s-l><s-l>ब्रूत दासीमदासीं वा तत्करिष्यामि कौरवाः ॥ ११ ॥</s-l></s-lg><s-lg><s-l>अयं हि मां दृढं क्षुद्रः कौरवाणां यशोहरः ।</s-l><s-l>क्लिश्नाति नाहं तत्सोढुं चिरं शक्ष्यामि कौरवाः ॥ १२ ॥</s-l></s-lg><s-lg><s-l>जितां वाप्यजितां वापि मन्यध्वं वा यथा नृपाः ।</s-l><s-l>तथा प्रत्युक्तमिच्छामि तत्करिष्यामि कौरवाः ॥ १३ ॥</s-l></s-lg><s-lg><s-l> भीष्म उवाच ।</s-l><s-l>उक्तवानस्मि कल्याणि धर्मस्य तु परां गतिम् ।</s-l><s-l>लोके न शक्यते गन्तुमपि विप्रैर्महात्मभिः ॥ १४ ॥</s-l></s-lg><s-lg><s-l>बलवांस्तु यथा धर्मं लोके पश्यति पूरुषः ।</s-l><s-l>स धर्मो धर्मवेलायां भवत्यभिहितः परैः ॥ १५ ॥</s-l></s-lg><s-lg><s-l>न विवेक्तुं च ते प्रश्नमेतं शक्नोमि निश्चयात् ।</s-l><s-l>सूक्ष्मत्वाद्गहनत्वाच्च कार्यस्यास्य च गौरवात् ॥ १६ ॥</s-l></s-lg><s-lg><s-l>नूनमन्तः कुलस्यास्य भविता नचिरादिव ।</s-l><s-l>तथा हि कुरवः सर्वे लोभमोहपरायणाः ॥ १७ ॥</s-l></s-lg><s-lg><s-l>कुलेषु जाताः कल्याणि व्यसनाभ्याहता भृशम् ।</s-l><s-l>धर्म्यान्मार्गान्न च्यवन्ते यथा नस्त्वं वधूः स्थिता ॥ १८ ॥</s-l></s-lg><s-lg><s-l>उपपन्नं च पाञ्चालि तवेदं वृत्तमीदृशम् ।</s-l><s-l>यत्कृच्छ्रमपि संप्राप्ता धर्ममेवान्ववेक्षसे ॥ १९ ॥</s-l></s-lg><s-lg><s-l>एते द्रोणादयश्चैव वृद्धा धर्मविदो जनाः ।</s-l><s-l>शून्यैः शरीरैस्तिष्ठन्ति गतासव इवानताः ॥ २० ॥</s-l></s-lg><s-lg><s-l>युधिष्ठिरस्तु प्रश्नेऽस्मिन्प्रमाणमिति मे मतिः ।</s-l><s-l>अजितां वा जितां वापि स्वयं व्याहर्तुमर्हति ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>तथा तु दृष्ट्वा बहु तत्तदेवं रोरूयमाणां कुररीमिवार्ताम् ।</s-l><s-l>नोचुर्वचः साध्वथ वाप्यसाधु महीक्षितो धार्तराष्ट्रस्य भीताः ॥ २२ ॥</s-l></s-lg><s-lg><s-l>दृष्ट्वा तु तान्पार्थिवपुत्रपौत्रांस्तूष्णींभूतान्धृतराष्ट्रस्य पुत्रः ।</s-l><s-l>स्मयन्निवेदं वचनं बभाषे पाञ्चालराजस्य सुतां तदानीम् ॥ २३ ॥</s-l></s-lg><s-lg><s-l>तिष्ठत्वयं प्रश्न उदारसत्त्वे भीमेऽर्जुने सहदेवे तथैव ।</s-l><s-l>पत्यौ च ते नकुले याज्ञसेनि वदन्त्वेते वचनं त्वत्प्रसूतम् ॥ २४ ॥</s-l></s-lg><s-lg><s-l>अनीश्वरं विब्रुवन्त्वार्यमध्ये युधिष्ठिरं तव पाञ्चालि हेतोः ।</s-l><s-l>कुर्वन्तु सर्वे चानृतं धर्मराजं पाञ्चालि त्वं मोक्ष्यसे दासभावात् ॥ २५ ॥</s-l></s-lg><s-lg><s-l>धर्मे स्थितो धर्मराजो महात्मा स्वयं चेदं कथयत्विन्द्रकल्पः ।</s-l><s-l>ईशो वा ते यद्यनीशोऽथ वैष वाक्यादस्य क्षिप्रमेकं भजस्व ॥ २६ ॥</s-l></s-lg><s-lg><s-l>सर्वे हीमे कौरवेयाः सभायां दुःखान्तरे वर्तमानास्तवैव ।</s-l><s-l>न विब्रुवन्त्यार्यसत्त्वा यथावत्पतींश्च ते समवेक्ष्याल्पभाग्यान् ॥ २७ ॥</s-l></s-lg><s-lg><s-l>ततः सभ्याः कुरुराजस्य तत्र वाक्यं सर्वे प्रशशंसुस्तदोच्चैः ।</s-l><s-l>चेलावेधांश्चापि चक्रुर्नदन्तो हा हेत्यासीदपि चैवात्र नादः ।</s-l><s-l>सर्वे चासन्पार्थिवाः प्रीतिमन्तः कुरुश्रेष्ठं धार्मिकं पूजयन्तः ॥ २८ ॥</s-l></s-lg><s-lg><s-l>युधिष्ठिरं च ते सर्वे समुदैक्षन्त पार्थिवाः ।</s-l><s-l>किं नु वक्ष्यति धर्मज्ञ इति साचीकृताननाः ॥ २९ ॥</s-l></s-lg><s-lg><s-l>किं नु वक्ष्यति बीभत्सुरजितो युधि पाण्डवः ।</s-l><s-l>भीमसेनो यमौ चेति भृशं कौतूहलान्विताः ॥ ३० ॥</s-l></s-lg><s-lg><s-l>तस्मिन्नुपरते शब्दे भीमसेनोऽब्रवीदिदम् ।</s-l><s-l>प्रगृह्य विपुलं वृत्तं भुजं चन्दनरूषितम् ॥ ३१ ॥</s-l></s-lg><s-lg><s-l>यद्येष गुरुरस्माकं धर्मराजो युधिष्ठिरः ।</s-l><s-l>न प्रभुः स्यात्कुलस्यास्य न वयं मर्षयेमहि ॥ ३२ ॥</s-l></s-lg><s-lg><s-l>ईशो नः पुण्यतपसां प्राणानामपि चेश्वरः ।</s-l><s-l>मन्यते जितमात्मानं यद्येष विजिता वयम् ॥ ३३ ॥</s-l></s-lg><s-lg><s-l>न हि मुच्येत जीवन्मे पदा भूमिमुपस्पृशन् ।</s-l><s-l>मर्त्यधर्मा परामृश्य पाञ्चाल्या मूर्धजानिमान् ॥ ३४ ॥</s-l></s-lg><s-lg><s-l>पश्यध्वमायतौ वृत्तौ भुजौ मे परिघाविव ।</s-l><s-l>नैतयोरन्तरं प्राप्य मुच्येतापि शतक्रतुः ॥ ३५ ॥</s-l></s-lg><s-lg><s-l>धर्मपाशसितस्त्वेवं नाधिगच्छामि संकटम् ।</s-l><s-l>गौरवेण निरुद्धश्च निग्रहादर्जुनस्य च ॥ ३६ ॥</s-l></s-lg><s-lg><s-l>धर्मराजनिसृष्टस्तु सिंहः क्षुद्रमृगानिव ।</s-l><s-l>धार्तराष्ट्रानिमान्पापान्निष्पिषेयं तलासिभिः ॥ ३७ ॥</s-l></s-lg><s-lg><s-l>तमुवाच तदा भीष्मो द्रोणो विदुर एव च ।</s-l><s-l>क्षम्यतामेवमित्येवं सर्वं संभवति त्वयि ॥ ३८ ॥</s-l></s-lg>