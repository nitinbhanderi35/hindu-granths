<s-lg><s-l> वासुदेव उवाच ।</s-l><s-l>एष पार्थ महान्स्वादुः पशुमान्नित्यमम्बुमान् ।</s-l><s-l>निरामयः सुवेश्माढ्यो निवेशो मागधः शुभः ॥ १ ॥</s-l></s-lg><s-lg><s-l>वैहारो विपुलः शैलो वराहो वृषभस्तथा ।</s-l><s-l>तथैवर्षिगिरिस्तात शुभाश्चैत्यकपञ्चमाः ॥ २ ॥</s-l></s-lg><s-lg><s-l>एते पञ्च महाशृङ्गाः पर्वताः शीतलद्रुमाः ।</s-l><s-l>रक्षन्तीवाभिसंहत्य संहताङ्गा गिरिव्रजम् ॥ ३ ॥</s-l></s-lg><s-lg><s-l>पुष्पवेष्टितशाखाग्रैर्गन्धवद्भिर्मनोरमैः ।</s-l><s-l>निगूढा इव लोध्राणां वनैः कामिजनप्रियैः ॥ ४ ॥</s-l></s-lg><s-lg><s-l>शूद्रायां गौतमो यत्र महात्मा संशितव्रतः ।</s-l><s-l>औशीनर्यामजनयत्काक्षीवादीन्सुतानृषिः ॥ ५ ॥</s-l></s-lg><s-lg><s-l>गौतमः क्षयणादस्मादथासौ तत्र वेश्मनि ।</s-l><s-l>भजते मागधं वंशं स नृपाणामनुग्रहात् ॥ ६ ॥</s-l></s-lg><s-lg><s-l>अङ्गवङ्गादयश्चैव राजानः सुमहाबलाः ।</s-l><s-l>गौतमक्षयमभ्येत्य रमन्ते स्म पुरार्जुन ॥ ७ ॥</s-l></s-lg><s-lg><s-l>वनराजीस्तु पश्येमाः प्रियालानां मनोरमाः ।</s-l><s-l>लोध्राणां च शुभाः पार्थ गौतमौकःसमीपजाः ॥ ८ ॥</s-l></s-lg><s-lg><s-l>अर्बुदः शक्रवापी च पन्नगौ शत्रुतापनौ ।</s-l><s-l>स्वस्तिकस्यालयश्चात्र मणिनागस्य चोत्तमः ॥ ९ ॥</s-l></s-lg><s-lg><s-l>अपरिहार्या मेघानां मागधेयं मणेः कृते ।</s-l><s-l>कौशिको मणिमांश्चैव ववृधाते ह्यनुग्रहम् ॥ १० ॥</s-l></s-lg><s-lg><s-l>अर्थसिद्धिं त्वनपगां जरासंधोऽभिमन्यते ।</s-l><s-l>वयमासादने तस्य दर्पमद्य निहन्म हि ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा ततः सर्वे भ्रातरो विपुलौजसः ।</s-l><s-l>वार्ष्णेयः पाण्डवेयौ च प्रतस्थुर्मागधं पुरम् ॥ १२ ॥</s-l></s-lg><s-lg><s-l>तुष्टपुष्टजनोपेतं चातुर्वर्ण्यजनाकुलम् ।</s-l><s-l>स्फीतोत्सवमनाधृष्यमासेदुश्च गिरिव्रजम् ॥ १३ ॥</s-l></s-lg><s-lg><s-l>तेऽथ द्वारमनासाद्य पुरस्य गिरिमुच्छ्रितम् ।</s-l><s-l>बार्हद्रथैः पूज्यमानं तथा नगरवासिभिः ॥ १४ ॥</s-l></s-lg><s-lg><s-l>यत्र माषादमृषभमाससाद बृहद्रथः ।</s-l><s-l>तं हत्वा माषनालाश्च तिस्रो भेरीरकारयत् ॥ १५ ॥</s-l></s-lg><s-lg><s-l>आनह्य चर्मणा तेन स्थापयामास स्वे पुरे ।</s-l><s-l>यत्र ताः प्राणदन्भेर्यो दिव्यपुष्पावचूर्णिताः ॥ १६ ॥</s-l></s-lg><s-lg><s-l>मागधानां सुरुचिरं चैत्यकान्तं समाद्रवन् ।</s-l><s-l>शिरसीव जिघांसन्तो जरासंधजिघांसवः ॥ १७ ॥</s-l></s-lg><s-lg><s-l>स्थिरं सुविपुलं शृङ्गं सुमहान्तं पुरातनम् ।</s-l><s-l>अर्चितं माल्यदामैश्च सततं सुप्रतिष्ठितम् ॥ १८ ॥</s-l></s-lg><s-lg><s-l>विपुलैर्बाहुभिर्वीरास्तेऽभिहत्याभ्यपातयन् ।</s-l><s-l>ततस्ते मागधं दृष्ट्वा पुरं प्रविविशुस्तदा ॥ १९ ॥</s-l></s-lg><s-lg><s-l>एतस्मिन्नेव काले तु जरासंधं समर्चयन् ।</s-l><s-l>पर्यग्नि कुर्वंश्च नृपं द्विरदस्थं पुरोहिताः ॥ २० ॥</s-l></s-lg><s-lg><s-l>स्नातकव्रतिनस्ते तु बाहुशस्त्रा निरायुधाः ।</s-l><s-l>युयुत्सवः प्रविविशुर्जरासंधेन भारत ॥ २१ ॥</s-l></s-lg><s-lg><s-l>भक्ष्यमाल्यापणानां च ददृशुः श्रियमुत्तमाम् ।</s-l><s-l>स्फीतां सर्वगुणोपेतां सर्वकामसमृद्धिनीम् ॥ २२ ॥</s-l></s-lg><s-lg><s-l>तां तु दृष्ट्वा समृद्धिं ते वीथ्यां तस्यां नरोत्तमाः ।</s-l><s-l>राजमार्गेण गच्छन्तः कृष्णभीमधनंजयाः ॥ २३ ॥</s-l></s-lg><s-lg><s-l>बलाद्गृहीत्वा माल्यानि मालाकारान्महाबलाः ।</s-l><s-l>विरागवसनाः सर्वे स्रग्विणो मृष्टकुण्डलाः ॥ २४ ॥</s-l></s-lg><s-lg><s-l>निवेशनमथाजग्मुर्जरासंधस्य धीमतः ।</s-l><s-l>गोवासमिव वीक्षन्तः सिंहा हैमवता यथा ॥ २५ ॥</s-l></s-lg><s-lg><s-l>शैलस्तम्भनिभास्तेषां चन्दनागुरुभूषिताः ।</s-l><s-l>अशोभन्त महाराज बाहवो बाहुशालिनाम् ॥ २६ ॥</s-l></s-lg><s-lg><s-l>तान्दृष्ट्वा द्विरदप्रख्याञ्शालस्कन्धानिवोद्गतान् ।</s-l><s-l>व्यूढोरस्कान्मागधानां विस्मयः समजायत ॥ २७ ॥</s-l></s-lg><s-lg><s-l>ते त्वतीत्य जनाकीर्णास्तिस्रः कक्ष्या नरर्षभाः ।</s-l><s-l>अहंकारेण राजानमुपतस्थुर्महाबलाः ॥ २८ ॥</s-l></s-lg><s-lg><s-l>तान्पाद्यमधुपर्कार्हान्मानार्हान्सत्कृतिं गतान् ।</s-l><s-l>प्रत्युत्थाय जरासंध उपतस्थे यथाविधि ॥ २९ ॥</s-l></s-lg><s-lg><s-l>उवाच चैतान्राजासौ स्वागतं वोऽस्त्विति प्रभुः ।</s-l><s-l>तस्य ह्येतद्व्रतं राजन्बभूव भुवि विश्रुतम् ॥ ३० ॥</s-l></s-lg><s-lg><s-l>स्नातकान्ब्राह्मणान्प्राप्ताञ्श्रुत्वा स समितिंजयः ।</s-l><s-l>अप्यर्धरात्रे नृपतिः प्रत्युद्गच्छति भारत ॥ ३१ ॥</s-l></s-lg><s-lg><s-l>तांस्त्वपूर्वेण वेषेण दृष्ट्वा नृपतिसत्तमः ।</s-l><s-l>उपतस्थे जरासंधो विस्मितश्चाभवत्तदा ॥ ३२ ॥</s-l></s-lg><s-lg><s-l>ते तु दृष्ट्वैव राजानं जरासंधं नरर्षभाः ।</s-l><s-l>इदमूचुरमित्रघ्नाः सर्वे भरतसत्तम ॥ ३३ ॥</s-l></s-lg><s-lg><s-l>स्वस्त्यस्तु कुशलं राजन्निति सर्वे व्यवस्थिताः ।</s-l><s-l>तं नृपं नृपशार्दूल विप्रैक्षन्त परस्परम् ॥ ३४ ॥</s-l></s-lg><s-lg><s-l>तानब्रवीज्जरासंधस्तदा यादवपाण्डवान् ।</s-l><s-l>आस्यतामिति राजेन्द्र ब्राह्मणच्छद्मसंवृतान् ॥ ३५ ॥</s-l></s-lg><s-lg><s-l>अथोपविविशुः सर्वे त्रयस्ते पुरुषर्षभाः ।</s-l><s-l>संप्रदीप्तास्त्रयो लक्ष्म्या महाध्वर इवाग्नयः ॥ ३६ ॥</s-l></s-lg><s-lg><s-l>तानुवाच जरासंधः सत्यसंधो नराधिपः ।</s-l><s-l>विगर्हमाणः कौरव्य वेषग्रहणकारणात् ॥ ३७ ॥</s-l></s-lg><s-lg><s-l>न स्नातकव्रता विप्रा बहिर्माल्यानुलेपनाः ।</s-l><s-l>भवन्तीति नृलोकेऽस्मिन्विदितं मम सर्वशः ॥ ३८ ॥</s-l></s-lg><s-lg><s-l>ते यूयं पुष्पवन्तश्च भुजैर्ज्याघातलक्षणैः ।</s-l><s-l>बिभ्रतः क्षात्रमोजश्च ब्राह्मण्यं प्रतिजानथ ॥ ३९ ॥</s-l></s-lg><s-lg><s-l>एवं विरागवसना बहिर्माल्यानुलेपनाः ।</s-l><s-l>सत्यं वदत के यूयं सत्यं राजसु शोभते ॥ ४० ॥</s-l></s-lg><s-lg><s-l>चैत्यकं च गिरेः शृङ्गं भित्त्वा किमिव सद्म नः ।</s-l><s-l>अद्वारेण प्रविष्टाः स्थ निर्भया राजकिल्बिषात् ॥ ४१ ॥</s-l></s-lg><s-lg><s-l>कर्म चैतद्विलिङ्गस्य किं वाद्य प्रसमीक्षितम् ।</s-l><s-l>वदध्वं वाचि वीर्यं च ब्राह्मणस्य विशेषतः ॥ ४२ ॥</s-l></s-lg><s-lg><s-l>एवं च मामुपस्थाय कस्माच्च विधिनार्हणाम् ।</s-l><s-l>प्रणीतां नो न गृह्णीत कार्यं किं चास्मदागमे ॥ ४३ ॥</s-l></s-lg><s-lg><s-l>एवमुक्तस्ततः कृष्णः प्रत्युवाच महामनाः ।</s-l><s-l>स्निग्धगम्भीरया वाचा वाक्यं वाक्यविशारदः ॥ ४४ ॥</s-l></s-lg><s-lg><s-l>स्नातकव्रतिनो राजन्ब्राह्मणाः क्षत्रिया विशः ।</s-l><s-l>विशेषनियमाश्चैषामविशेषाश्च सन्त्युत ॥ ४५ ॥</s-l></s-lg><s-lg><s-l>विशेषवांश्च सततं क्षत्रियः श्रियमर्छति ।</s-l><s-l>पुष्पवत्सु ध्रुवा श्रीश्च पुष्पवन्तस्ततो वयम् ॥ ४६ ॥</s-l></s-lg><s-lg><s-l>क्षत्रियो बाहुवीर्यस्तु न तथा वाक्यवीर्यवान् ।</s-l><s-l>अप्रगल्भं वचस्तस्य तस्माद्बार्हद्रथे स्मृतम् ॥ ४७ ॥</s-l></s-lg><s-lg><s-l>स्ववीर्यं क्षत्रियाणां च बाह्वोर्धाता न्यवेशयत् ।</s-l><s-l>तद्दिदृक्षसि चेद्राजन्द्रष्टास्यद्य न संशयः ॥ ४८ ॥</s-l></s-lg><s-lg><s-l>अद्वारेण रिपोर्गेहं द्वारेण सुहृदो गृहम् ।</s-l><s-l>प्रविशन्ति सदा सन्तो द्वारं नो वर्जितं ततः ॥ ४९ ॥</s-l></s-lg><s-lg><s-l>कार्यवन्तो गृहानेत्य शत्रुतो नार्हणां वयम् ।</s-l><s-l>प्रतिगृह्णीम तद्विद्धि एतन्नः शाश्वतं व्रतम् ॥ ५० ॥</s-l></s-lg>