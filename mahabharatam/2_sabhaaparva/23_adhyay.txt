<s-lg><s-l> वैशंपायन उवाच ।</s-l><s-l>पार्थः प्राप्य धनुःश्रेष्ठमक्षय्यौ च महेषुधी ।</s-l><s-l>रथं ध्वजं सभां चैव युधिष्ठिरमभाषत ॥ १ ॥</s-l></s-lg><s-lg><s-l>धनुरस्त्रं शरा वीर्यं पक्षो भूमिर्यशो बलम् ।</s-l><s-l>प्राप्तमेतन्मया राजन्दुष्प्रापं यदभीप्सितम् ॥ २ ॥</s-l></s-lg><s-lg><s-l>तत्र कृत्यमहं मन्ये कोशस्यास्य विवर्धनम् ।</s-l><s-l>करमाहारयिष्यामि राज्ञः सर्वान्नृपोत्तम ॥ ३ ॥</s-l></s-lg><s-lg><s-l>विजयाय प्रयास्यामि दिशं धनदरक्षिताम् ।</s-l><s-l>तिथावथ मुहूर्ते च नक्षत्रे च तथा शिवे ॥ ४ ॥</s-l></s-lg><s-lg><s-l>धनंजयवचः श्रुत्वा धर्मराजो युधिष्ठिरः ।</s-l><s-l>स्निग्धगम्भीरनादिन्या तं गिरा प्रत्यभाषत ॥ ५ ॥</s-l></s-lg><s-lg><s-l>स्वस्ति वाच्यार्हतो विप्रान्प्रयाहि भरतर्षभ ।</s-l><s-l>दुर्हृदामप्रहर्षाय सुहृदां नन्दनाय च ।</s-l><s-l>विजयस्ते ध्रुवं पार्थ प्रियं काममवाप्नुहि ॥ ६ ॥</s-l></s-lg><s-lg><s-l>इत्युक्तः प्रययौ पार्थः सैन्येन महता वृतः ।</s-l><s-l>अग्निदत्तेन दिव्येन रथेनाद्भुतकर्मणा ॥ ७ ॥</s-l></s-lg><s-lg><s-l>तथैव भीमसेनोऽपि यमौ च पुरुषर्षभौ ।</s-l><s-l>ससैन्याः प्रययुः सर्वे धर्मराजाभिपूजिताः ॥ ८ ॥</s-l></s-lg><s-lg><s-l>दिशं धनपतेरिष्टामजयत्पाकशासनिः ।</s-l><s-l>भीमसेनस्तथा प्राचीं सहदेवस्तु दक्षिणाम् ॥ ९ ॥</s-l></s-lg><s-lg><s-l>प्रतीचीं नकुलो राजन्दिशं व्यजयदस्त्रवित् ।</s-l><s-l>खाण्डवप्रस्थमध्यास्ते धर्मराजो युधिष्ठिरः ॥ १० ॥</s-l></s-lg><s-lg><s-l> जनमेजय उवाच ।</s-l><s-l>दिशामभिजयं ब्रह्मन्विस्तरेणानुकीर्तय ।</s-l><s-l>न हि तृप्यामि पूर्वेषां शृण्वानश्चरितं महत् ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>धनंजयस्य वक्ष्यामि विजयं पूर्वमेव ते ।</s-l><s-l>यौगपद्येन पार्थैर्हि विजितेयं वसुंधरा ॥ १२ ॥</s-l></s-lg><s-lg><s-l>पूर्वं कुणिन्दविषये वशे चक्रे महीपतीन् ।</s-l><s-l>धनंजयो महाबाहुर्नातितीव्रेण कर्मणा ॥ १३ ॥</s-l></s-lg><s-lg><s-l>आनर्तान्कालकूटांश्च कुणिन्दांश्च विजित्य सः ।</s-l><s-l>सुमण्डलं पापजितं कृतवाननुसैनिकम् ॥ १४ ॥</s-l></s-lg><s-lg><s-l>स तेन सहितो राजन्सव्यसाची परंतपः ।</s-l><s-l>विजिग्ये सकलं द्वीपं प्रतिविन्ध्यं च पार्थिवम् ॥ १५ ॥</s-l></s-lg><s-lg><s-l>सकलद्वीपवासांश्च सप्तद्वीपे च ये नृपाः ।</s-l><s-l>अर्जुनस्य च सैन्यानां विग्रहस्तुमुलोऽभवत् ॥ १६ ॥</s-l></s-lg><s-lg><s-l>स तानपि महेष्वासो विजित्य भरतर्षभ ।</s-l><s-l>तैरेव सहितः सर्वैः प्राग्ज्योतिषमुपाद्रवत् ॥ १७ ॥</s-l></s-lg><s-lg><s-l>तत्र राजा महानासीद्भगदत्तो विशां पते ।</s-l><s-l>तेनासीत्सुमहद्युद्धं पाण्डवस्य महात्मनः ॥ १८ ॥</s-l></s-lg><s-lg><s-l>स किरातैश्च चीनैश्च वृतः प्राग्ज्योतिषोऽभवत् ।</s-l><s-l>अन्यैश्च बहुभिर्योधैः सागरानूपवासिभिः ॥ १९ ॥</s-l></s-lg><s-lg><s-l>ततः स दिवसानष्टौ योधयित्वा धनंजयम् ।</s-l><s-l>प्रहसन्नब्रवीद्राजा संग्रामे विगतक्लमः ॥ २० ॥</s-l></s-lg><s-lg><s-l>उपपन्नं महाबाहो त्वयि पाण्डवनन्दन ।</s-l><s-l>पाकशासनदायादे वीर्यमाहवशोभिनि ॥ २१ ॥</s-l></s-lg><s-lg><s-l>अहं सखा सुरेन्द्रस्य शक्रादनवमो रणे ।</s-l><s-l>न च शक्नोमि ते तात स्थातुं प्रमुखतो युधि ॥ २२ ॥</s-l></s-lg><s-lg><s-l>किमीप्सितं पाण्डवेय ब्रूहि किं करवाणि ते ।</s-l><s-l>यद्वक्ष्यसि महाबाहो तत्करिष्यामि पुत्रक ॥ २३ ॥</s-l></s-lg><s-lg><s-l> अर्जुन उवाच ।</s-l><s-l>कुरूणामृषभो राजा धर्मपुत्रो युधिष्ठिरः ।</s-l><s-l>तस्य पार्थिवतामीप्से करस्तस्मै प्रदीयताम् ॥ २४ ॥</s-l></s-lg><s-lg><s-l>भवान्पितृसखा चैव प्रीयमाणो मयापि च ।</s-l><s-l>ततो नाज्ञापयामि त्वां प्रीतिपूर्वं प्रदीयताम् ॥ २५ ॥</s-l></s-lg><s-lg><s-l> भगदत्त उवाच ।</s-l><s-l>कुन्तीमातर्यथा मे त्वं तथा राजा युधिष्ठिरः ।</s-l><s-l>सर्वमेतत्करिष्यामि किं चान्यत्करवाणि ते ॥ २६ ॥</s-l></s-lg>