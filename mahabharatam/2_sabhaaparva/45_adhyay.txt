<s-lg><s-l> वैशंपायन उवाच ।</s-l><s-l>अनुभूय तु राज्ञस्तं राजसूयं महाक्रतुम् ।</s-l><s-l>युधिष्ठिरस्य नृपतेर्गान्धारीपुत्रसंयुतः ॥ १ ॥</s-l></s-lg><s-lg><s-l>प्रियकृन्मतमाज्ञाय पूर्वं दुर्योधनस्य तत् ।</s-l><s-l>प्रज्ञाचक्षुषमासीनं शकुनिः सौबलस्तदा ॥ २ ॥</s-l></s-lg><s-lg><s-l>दुर्योधनवचः श्रुत्वा धृतराष्ट्रं जनाधिपम् ।</s-l><s-l>उपगम्य महाप्राज्ञं शकुनिर्वाक्यमब्रवीत् ॥ ३ ॥</s-l></s-lg><s-lg><s-l>दुर्योधनो महाराज विवर्णो हरिणः कृशः ।</s-l><s-l>दीनश्चिन्तापरश्चैव तद्विद्धि भरतर्षभ ॥ ४ ॥</s-l></s-lg><s-lg><s-l>न वै परीक्षसे सम्यगसह्यं शत्रुसंभवम् ।</s-l><s-l>ज्येष्ठपुत्रस्य शोकं त्वं किमर्थं नावबुध्यसे ॥ ५ ॥</s-l></s-lg><s-lg><s-l> धृतराष्ट्र उवाच ।</s-l><s-l>दुर्योधन कुतोमूलं भृशमार्तोऽसि पुत्रक ।</s-l><s-l>श्रोतव्यश्चेन्मया सोऽर्थो ब्रूहि मे कुरुनन्दन ॥ ६ ॥</s-l></s-lg><s-lg><s-l>अयं त्वां शकुनिः प्राह विवर्णं हरिणं कृशम् ।</s-l><s-l>चिन्तयंश्च न पश्यामि शोकस्य तव संभवम् ॥ ७ ॥</s-l></s-lg><s-lg><s-l>ऐश्वर्यं हि महत्पुत्र त्वयि सर्वं समर्पितम् ।</s-l><s-l>भ्रातरः सुहृदश्चैव नाचरन्ति तवाप्रियम् ॥ ८ ॥</s-l></s-lg><s-lg><s-l>आच्छादयसि प्रावारानश्नासि पिशितौदनम् ।</s-l><s-l>आजानेया वहन्ति त्वां केनासि हरिणः कृशः ॥ ९ ॥</s-l></s-lg><s-lg><s-l>शयनानि महार्हाणि योषितश्च मनोरमाः ।</s-l><s-l>गुणवन्ति च वेश्मानि विहाराश्च यथासुखम् ॥ १० ॥</s-l></s-lg><s-lg><s-l>देवानामिव ते सर्वं वाचि बद्धं न संशयः ।</s-l><s-l>स दीन इव दुर्धर्षः कस्माच्छोचसि पुत्रक ॥ ११ ॥</s-l></s-lg><s-lg><s-l> दुर्योधन उवाच ।</s-l><s-l>अश्नाम्याच्छादये चाहं यथा कुपुरुषस्तथा ।</s-l><s-l>अमर्षं धारये चोग्रं तितिक्षन्कालपर्ययम् ॥ १२ ॥</s-l></s-lg><s-lg><s-l>अमर्षणः स्वाः प्रकृतीरभिभूय परे स्थिताः ।</s-l><s-l>क्लेशान्मुमुक्षुः परजान्स वै पुरुष उच्यते ॥ १३ ॥</s-l></s-lg><s-lg><s-l>संतोषो वै श्रियं हन्ति अभिमानश्च भारत ।</s-l><s-l>अनुक्रोशभये चोभे यैर्वृतो नाश्नुते महत् ॥ १४ ॥</s-l></s-lg><s-lg><s-l>न मामवति तद्भुक्तं श्रियं दृष्ट्वा युधिष्ठिरे ।</s-l><s-l>ज्वलन्तीमिव कौन्तेये विवर्णकरणीं मम ॥ १५ ॥</s-l></s-lg><s-lg><s-l>सपत्नानृध्यतोऽऽत्मानं हीयमानं निशाम्य च ।</s-l><s-l>अदृश्यामपि कौन्तेये स्थितां पश्यन्निवोद्यताम् ।</s-l><s-l>तस्मादहं विवर्णश्च दीनश्च हरिणः कृशः ॥ १६ ॥</s-l></s-lg><s-lg><s-l>अष्टाशीतिसहस्राणि स्नातका गृहमेधिनः ।</s-l><s-l>त्रिंशद्दासीक एकैको यान्बिभर्ति युधिष्ठिरः ॥ १७ ॥</s-l></s-lg><s-lg><s-l>दशान्यानि सहस्राणि नित्यं तत्रान्नमुत्तमम् ।</s-l><s-l>भुञ्जते रुक्मपात्रीभिर्युधिष्ठिरनिवेशने ॥ १८ ॥</s-l></s-lg><s-lg><s-l>कदलीमृगमोकानि कृष्णश्यामारुणानि च ।</s-l><s-l>काम्बोजः प्राहिणोत्तस्मै परार्ध्यानपि कम्बलान् ॥ १९ ॥</s-l></s-lg><s-lg><s-l>रथयोषिद्गवाश्वस्य शतशोऽथ सहस्रशः ।</s-l><s-l>त्रिंशतं चोष्ट्रवामीनां शतानि विचरन्त्युत ॥ २० ॥</s-l></s-lg><s-lg><s-l>पृथग्विधानि रत्नानि पार्थिवाः पृथिवीपते ।</s-l><s-l>आहरन्क्रतुमुख्येऽस्मिन्कुन्तीपुत्राय भूरिशः ॥ २१ ॥</s-l></s-lg><s-lg><s-l>न क्वचिद्धि मया दृष्टस्तादृशो नैव च श्रुतः ।</s-l><s-l>यादृग्धनागमो यज्ञे पाण्डुपुत्रस्य धीमतः ॥ २२ ॥</s-l></s-lg><s-lg><s-l>अपर्यन्तं धनौघं तं दृष्ट्वा शत्रोरहं नृप ।</s-l><s-l>शर्म नैवाधिगच्छामि चिन्तयानोऽनिशं विभो ॥ २३ ॥</s-l></s-lg><s-lg><s-l>ब्राह्मणा वाटधानाश्च गोमन्तः शतसंघशः ।</s-l><s-l>त्रैखर्वं बलिमादाय द्वारि तिष्ठन्ति वारिताः ॥ २४ ॥</s-l></s-lg><s-lg><s-l>कमण्डलूनुपादाय जातरूपमयाञ्शुभान् ।</s-l><s-l>एवं बलिं समादाय प्रवेशं लेभिरे ततः ॥ २५ ॥</s-l></s-lg><s-lg><s-l>यन्नैव मधु शक्राय धारयन्त्यमरस्त्रियः ।</s-l><s-l>तदस्मै कांस्यमाहार्षीद्वारुणं कलशोदधिः ॥ २६ ॥</s-l></s-lg><s-lg><s-l>शैक्यं रुक्मसहस्रस्य बहुरत्नविभूषितम् ।</s-l><s-l>दृष्ट्वा च मम तत्सर्वं ज्वररूपमिवाभवत् ॥ २७ ॥</s-l></s-lg><s-lg><s-l>गृहीत्वा तत्तु गच्छन्ति समुद्रौ पूर्वदक्षिणौ ।</s-l><s-l>तथैव पश्चिमं यान्ति गृहीत्वा भरतर्षभ ॥ २८ ॥</s-l></s-lg><s-lg><s-l>उत्तरं तु न गच्छन्ति विना तात पतत्रिभिः ।</s-l><s-l>इदं चाद्भुतमत्रासीत्तन्मे निगदतः शृणु ॥ २९ ॥</s-l></s-lg><s-lg><s-l>पूर्णे शतसहस्रे तु विप्राणां परिविष्यताम् ।</s-l><s-l>स्थापिता तत्र संज्ञाभूच्छङ्खो ध्मायति नित्यशः ॥ ३० ॥</s-l></s-lg><s-lg><s-l>मुहुर्मुहुः प्रणदतस्तस्य शङ्खस्य भारत ।</s-l><s-l>उत्तमं शब्दमश्रौषं ततो रोमाणि मेऽहृषन् ॥ ३१ ॥</s-l></s-lg><s-lg><s-l>पार्थिवैर्बहुभिः कीर्णमुपस्थानं दिदृक्षुभिः ।</s-l><s-l>सर्वरत्नान्युपादाय पार्थिवा वै जनेश्वर ॥ ३२ ॥</s-l></s-lg><s-lg><s-l>यज्ञे तस्य महाराज पाण्डुपुत्रस्य धीमतः ।</s-l><s-l>वैश्या इव महीपाला द्विजातिपरिवेषकाः ॥ ३३ ॥</s-l></s-lg><s-lg><s-l>न सा श्रीर्देवराजस्य यमस्य वरुणस्य वा ।</s-l><s-l>गुह्यकाधिपतेर्वापि या श्री राजन्युधिष्ठिरे ॥ ३४ ॥</s-l></s-lg><s-lg><s-l>तां दृष्ट्वा पाण्डुपुत्रस्य श्रियं परमिकामहम् ।</s-l><s-l>शान्तिं न परिगच्छामि दह्यमानेन चेतसा ॥ ३५ ॥</s-l></s-lg><s-lg><s-l> शकुनिरुवाच ।</s-l><s-l>यामेतामुत्तमां लक्ष्मीं दृष्टवानसि पाण्डवे ।</s-l><s-l>तस्याः प्राप्तावुपायं मे शृणु सत्यपराक्रम ॥ ३६ ॥</s-l></s-lg><s-lg><s-l>अहमक्षेष्वभिज्ञातः पृथिव्यामपि भारत ।</s-l><s-l>हृदयज्ञः पणज्ञश्च विशेषज्ञश्च देवने ॥ ३७ ॥</s-l></s-lg><s-lg><s-l>द्यूतप्रियश्च कौन्तेयो न च जानाति देवितुम् ।</s-l><s-l>आहूतश्चैष्यति व्यक्तं दीव्यावेत्याह्वयस्व तम् ॥ ३८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः शकुनिना राजा दुर्योधनस्तदा ।</s-l><s-l>धृतराष्ट्रमिदं वाक्यमपदान्तरमब्रवीत् ॥ ३९ ॥</s-l></s-lg><s-lg><s-l>अयमुत्सहते राजञ्श्रियमाहर्तुमक्षवित् ।</s-l><s-l>द्यूतेन पाण्डुपुत्रस्य तदनुज्ञातुमर्हसि ॥ ४० ॥</s-l></s-lg><s-lg><s-l> धृतराष्ट्र उवाच ।</s-l><s-l>क्षत्ता मन्त्री महाप्राज्ञः स्थितो यस्यास्मि शासने ।</s-l><s-l>तेन संगम्य वेत्स्यामि कार्यस्यास्य विनिश्चयम् ॥ ४१ ॥</s-l></s-lg><s-lg><s-l>स हि धर्मं पुरस्कृत्य दीर्घदर्शी परं हितम् ।</s-l><s-l>उभयोः पक्षयोर्युक्तं वक्ष्यत्यर्थविनिश्चयम् ॥ ४२ ॥</s-l></s-lg><s-lg><s-l> दुर्योधन उवाच ।</s-l><s-l>निवर्तयिष्यति त्वासौ यदि क्षत्ता समेष्यति ।</s-l><s-l>निवृत्ते त्वयि राजेन्द्र मरिष्येऽहमसंशयम् ॥ ४३ ॥</s-l></s-lg><s-lg><s-l>स मयि त्वं मृते राजन्विदुरेण सुखी भव ।</s-l><s-l>भोक्ष्यसे पृथिवीं कृत्स्नां किं मया त्वं करिष्यसि ॥ ४४ ॥</s-l></s-lg><s-lg><s-l> वैशंपायन उवाच ।</s-l><s-l>आर्तवाक्यं तु तत्तस्य प्रणयोक्तं निशम्य सः ।</s-l><s-l>धृतराष्ट्रोऽब्रवीत्प्रेष्यान्दुर्योधनमते स्थितः ॥ ४५ ॥</s-l></s-lg><s-lg><s-l>स्थूणासहस्रैर्बृहतीं शतद्वारां सभां मम ।</s-l><s-l>मनोरमां दर्शनीयामाशु कुर्वन्तु शिल्पिनः ॥ ४६ ॥</s-l></s-lg><s-lg><s-l>ततः संस्तीर्य रत्नैस्तामक्षानावाप्य सर्वशः ।</s-l><s-l>सुकृतां सुप्रवेशां च निवेदयत मे शनैः ॥ ४७ ॥</s-l></s-lg><s-lg><s-l>दुर्योधनस्य शान्त्यर्थमिति निश्चित्य भूमिपः ।</s-l><s-l>धृतराष्ट्रो महाराज प्राहिणोद्विदुराय वै ॥ ४८ ॥</s-l></s-lg><s-lg><s-l>अपृष्ट्वा विदुरं ह्यस्य नासीत्कश्चिद्विनिश्चयः ।</s-l><s-l>द्यूतदोषांश्च जानन्स पुत्रस्नेहादकृष्यत ॥ ४९ ॥</s-l></s-lg><s-lg><s-l>तच्छ्रुत्वा विदुरो धीमान्कलिद्वारमुपस्थितम् ।</s-l><s-l>विनाशमुखमुत्पन्नं धृतराष्ट्रमुपाद्रवत् ॥ ५० ॥</s-l></s-lg><s-lg><s-l>सोऽभिगम्य महात्मानं भ्राता भ्रातरमग्रजम् ।</s-l><s-l>मूर्ध्ना प्रणम्य चरणाविदं वचनमब्रवीत् ॥ ५१ ॥</s-l></s-lg><s-lg><s-l>नाभिनन्दामि ते राजन्व्यवसायमिमं प्रभो ।</s-l><s-l>पुत्रैर्भेदो यथा न स्याद्द्यूतहेतोस्तथा कुरु ॥ ५२ ॥</s-l></s-lg><s-lg><s-l> धृतराष्ट्र उवाच ।</s-l><s-l>क्षत्तः पुत्रेषु पुत्रैर्मे कलहो न भविष्यति ।</s-l><s-l>दिवि देवाः प्रसादं नः करिष्यन्ति न संशयः ॥ ५३ ॥</s-l></s-lg><s-lg><s-l>अशुभं वा शुभं वापि हितं वा यदि वाहितम् ।</s-l><s-l>प्रवर्ततां सुहृद्द्यूतं दिष्टमेतन्न संशयः ॥ ५४ ॥</s-l></s-lg><s-lg><s-l>मयि संनिहिते चैव भीष्मे च भरतर्षभे ।</s-l><s-l>अनयो दैवविहितो न कथंचिद्भविष्यति ॥ ५५ ॥</s-l></s-lg><s-lg><s-l>गच्छ त्वं रथमास्थाय हयैर्वातसमैर्जवे ।</s-l><s-l>खाण्डवप्रस्थमद्यैव समानय युधिष्ठिरम् ॥ ५६ ॥</s-l></s-lg><s-lg><s-l>न वार्यो व्यवसायो मे विदुरैतद्ब्रवीमि ते ।</s-l><s-l>दैवमेव परं मन्ये येनैतदुपपद्यते ॥ ५७ ॥</s-l></s-lg><s-lg><s-l>इत्युक्तो विदुरो धीमान्नैतदस्तीति चिन्तयन् ।</s-l><s-l>आपगेयं महाप्राज्ञमभ्यगच्छत्सुदुःखितः ॥ ५८ ॥</s-l></s-lg>