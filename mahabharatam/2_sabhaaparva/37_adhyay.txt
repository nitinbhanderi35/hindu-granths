<s-lg><s-l> वैशंपायन उवाच ।</s-l><s-l>ततः सागरसंकाशं दृष्ट्वा नृपतिसागरम् ।</s-l><s-l>रोषात्प्रचलितं सर्वमिदमाह युधिष्ठिरः ॥ १ ॥</s-l></s-lg><s-lg><s-l>भीष्मं मतिमतां श्रेष्ठं वृद्धं कुरुपितामहम् ।</s-l><s-l>बृहस्पतिं बृहत्तेजाः पुरुहूत इवारिहा ॥ २ ॥</s-l></s-lg><s-lg><s-l>असौ रोषात्प्रचलितो महान्नृपतिसागरः ।</s-l><s-l>अत्र यत्प्रतिपत्तव्यं तन्मे ब्रूहि पितामह ॥ ३ ॥</s-l></s-lg><s-lg><s-l>यज्ञस्य च न विघ्नः स्यात्प्रजानां च शिवं भवेत् ।</s-l><s-l>यथा सर्वत्र तत्सर्वं ब्रूहि मेऽद्य पितामह ॥ ४ ॥</s-l></s-lg><s-lg><s-l>इत्युक्तवति धर्मज्ञे धर्मराजे युधिष्ठिरे ।</s-l><s-l>उवाचेदं वचो भीष्मस्ततः कुरुपितामहः ॥ ५ ॥</s-l></s-lg><s-lg><s-l>मा भैस्त्वं कुरुशार्दूल श्वा सिंहं हन्तुमर्हति ।</s-l><s-l>शिवः पन्थाः सुनीतोऽत्र मया पूर्वतरं वृतः ॥ ६ ॥</s-l></s-lg><s-lg><s-l>प्रसुप्ते हि यथा सिंहे श्वानस्तत्र समागताः ।</s-l><s-l>भषेयुः सहिताः सर्वे तथेमे वसुधाधिपाः ॥ ७ ॥</s-l></s-lg><s-lg><s-l>वृष्णिसिंहस्य सुप्तस्य तथेमे प्रमुखे स्थिताः ।</s-l><s-l>भषन्ते तात संक्रुद्धाः श्वानः सिंहस्य संनिधौ ॥ ८ ॥</s-l></s-lg><s-lg><s-l>न हि संबुध्यते तावत्सुप्तः सिंह इवाच्युतः ।</s-l><s-l>तेन सिंहीकरोत्येतान्नृसिंहश्चेदिपुंगवः ॥ ९ ॥</s-l></s-lg><s-lg><s-l>पार्थिवान्पार्थिवश्रेष्ठ शिशुपालोऽल्पचेतनः ।</s-l><s-l>सर्वान्सर्वात्मना तात नेतुकामो यमक्षयम् ॥ १० ॥</s-l></s-lg><s-lg><s-l>नूनमेतत्समादातुं पुनरिच्छत्यधोक्षजः ।</s-l><s-l>यदस्य शिशुपालस्थं तेजस्तिष्ठति भारत ॥ ११ ॥</s-l></s-lg><s-lg><s-l>विप्लुता चास्य भद्रं ते बुद्धिर्बुद्धिमतां वर ।</s-l><s-l>चेदिराजस्य कौन्तेय सर्वेषां च महीक्षिताम् ॥ १२ ॥</s-l></s-lg><s-lg><s-l>आदातुं हि नरव्याघ्रो यं यमिच्छत्ययं यदा ।</s-l><s-l>तस्य विप्लवते बुद्धिरेवं चेदिपतेर्यथा ॥ १३ ॥</s-l></s-lg><s-lg><s-l>चतुर्विधानां भूतानां त्रिषु लोकेषु माधवः ।</s-l><s-l>प्रभवश्चैव सर्वेषां निधनं च युधिष्ठिर ॥ १४ ॥</s-l></s-lg><s-lg><s-l>इति तस्य वचः श्रुत्वा ततश्चेदिपतिर्नृपः ।</s-l><s-l>भीष्मं रूक्षाक्षरा वाचः श्रावयामास भारत ॥ १५ ॥</s-l></s-lg>