<s-lg><s-l> वैशंपायन उवाच ।</s-l><s-l>ततस्तं निश्चितात्मानं युद्धाय यदुनन्दनः ।</s-l><s-l>उवाच वाग्मी राजानं जरासंधमधोक्षजः ॥ १ ॥</s-l></s-lg><s-lg><s-l>त्रयाणां केन ते राजन्योद्धुं वितरते मनः ।</s-l><s-l>अस्मदन्यतमेनेह सज्जीभवतु को युधि ॥ २ ॥</s-l></s-lg><s-lg><s-l>एवमुक्तः स कृष्णेन युद्धं वव्रे महाद्युतिः ।</s-l><s-l>जरासंधस्ततो राजन्भीमसेनेन मागधः ॥ ३ ॥</s-l></s-lg><s-lg><s-l>धारयन्नगदान्मुख्यान्निर्वृतीर्वेदनानि च ।</s-l><s-l>उपतस्थे जरासंधं युयुत्सुं वै पुरोहितः ॥ ४ ॥</s-l></s-lg><s-lg><s-l>कृतस्वस्त्ययनो विद्वान्ब्राह्मणेन यशस्विना ।</s-l><s-l>समनह्यज्जरासंधः क्षत्रधर्ममनुव्रतः ॥ ५ ॥</s-l></s-lg><s-lg><s-l>अवमुच्य किरीटं स केशान्समनुमृज्य च ।</s-l><s-l>उदतिष्ठज्जरासंधो वेलातिग इवार्णवः ॥ ६ ॥</s-l></s-lg><s-lg><s-l>उवाच मतिमान्राजा भीमं भीमपराक्रमम् ।</s-l><s-l>भीम योत्स्ये त्वया सार्धं श्रेयसा निर्जितं वरम् ॥ ७ ॥</s-l></s-lg><s-lg><s-l>एवमुक्त्वा जरासंधो भीमसेनमरिंदमः ।</s-l><s-l>प्रत्युद्ययौ महातेजाः शक्रं बलिरिवासुरः ॥ ८ ॥</s-l></s-lg><s-lg><s-l>ततः संमन्त्र्य कृष्णेन कृतस्वस्त्ययनो बली ।</s-l><s-l>भीमसेनो जरासंधमाससाद युयुत्सया ॥ ९ ॥</s-l></s-lg><s-lg><s-l>ततस्तौ नरशार्दूलौ बाहुशस्त्रौ समीयतुः ।</s-l><s-l>वीरौ परमसंहृष्टावन्योन्यजयकाङ्क्षिणौ ॥ १० ॥</s-l></s-lg><s-lg><s-l>तयोरथ भुजाघातान्निग्रहप्रग्रहात्तथा ।</s-l><s-l>आसीत्सुभीमसंह्रादो वज्रपर्वतयोरिव ॥ ११ ॥</s-l></s-lg><s-lg><s-l>उभौ परमसंहृष्टौ बलेनातिबलावुभौ ।</s-l><s-l>अन्योन्यस्यान्तरं प्रेप्सू परस्परजयैषिणौ ॥ १२ ॥</s-l></s-lg><s-lg><s-l>तद्भीममुत्सार्य जनं युद्धमासीदुपह्वरे ।</s-l><s-l>बलिनोः संयुगे राजन्वृत्रवासवयोरिव ॥ १३ ॥</s-l></s-lg><s-lg><s-l>प्रकर्षणाकर्षणाभ्यामभ्याकर्षविकर्षणैः ।</s-l><s-l>आकर्षेतां तथान्योन्यं जानुभिश्चाभिजघ्नतुः ॥ १४ ॥</s-l></s-lg><s-lg><s-l>ततः शब्देन महता भर्त्सयन्तौ परस्परम् ।</s-l><s-l>पाषाणसंघातनिभैः प्रहारैरभिजघ्नतुः ॥ १५ ॥</s-l></s-lg><s-lg><s-l>व्यूढोरस्कौ दीर्घभुजौ नियुद्धकुशलावुभौ ।</s-l><s-l>बाहुभिः समसज्जेतामायसैः परिघैरिव ॥ १६ ॥</s-l></s-lg><s-lg><s-l>कार्त्तिकस्य तु मासस्य प्रवृत्तं प्रथमेऽहनि ।</s-l><s-l>अनारतं दिवारात्रमविश्रान्तमवर्तत ॥ १७ ॥</s-l></s-lg><s-lg><s-l>तद्वृत्तं तु त्रयोदश्यां समवेतं महात्मनोः ।</s-l><s-l>चतुर्दश्यां निशायां तु निवृत्तो मागधः क्लमात् ॥ १८ ॥</s-l></s-lg><s-lg><s-l>तं राजानं तथा क्लान्तं दृष्ट्वा राजञ्जनार्दनः ।</s-l><s-l>उवाच भीमकर्माणं भीमं संबोधयन्निव ॥ १९ ॥</s-l></s-lg><s-lg><s-l>क्लान्तः शत्रुर्न कौन्तेय लभ्यः पीडयितुं रणे ।</s-l><s-l>पीड्यमानो हि कार्त्स्न्येन जह्याज्जीवितमात्मनः ॥ २० ॥</s-l></s-lg><s-lg><s-l>तस्मात्ते नैव कौन्तेय पीडनीयो नराधिपः ।</s-l><s-l>सममेतेन युध्यस्व बाहुभ्यां भरतर्षभ ॥ २१ ॥</s-l></s-lg><s-lg><s-l>एवमुक्तः स कृष्णेन पाण्डवः परवीरहा ।</s-l><s-l>जरासंधस्य तद्रन्ध्रं ज्ञात्वा चक्रे मतिं वधे ॥ २२ ॥</s-l></s-lg><s-lg><s-l>ततस्तमजितं जेतुं जरासंधं वृकोदरः ।</s-l><s-l>संरभ्य बलिनां मुख्यो जग्राह कुरुनन्दनः ॥ २३ ॥</s-l></s-lg>