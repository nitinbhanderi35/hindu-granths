<s-lg><s-l> युधिष्ठिर उवाच ।</s-l><s-l>आमन्त्रयामि भरतांस्तथा वृद्धं पितामहम् ।</s-l><s-l>राजानं सोमदत्तं च महाराजं च बाह्लिकम् ॥ १ ॥</s-l></s-lg><s-lg><s-l>द्रोणं कृपं नृपांश्चान्यानश्वत्थामानमेव च ।</s-l><s-l>विदुरं धृतराष्ट्रं च धार्तराष्ट्रांश्च सर्वशः ॥ २ ॥</s-l></s-lg><s-lg><s-l>युयुत्सुं संजयं चैव तथैवान्यान्सभासदः ।</s-l><s-l>सर्वानामन्त्र्य गच्छामि द्रष्टास्मि पुनरेत्य वः ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>न च किंचित्तदोचुस्ते ह्रिया सन्तो युधिष्ठिरम् ।</s-l><s-l>मनोभिरेव कल्याणं दध्युस्ते तस्य धीमतः ॥ ४ ॥</s-l></s-lg><s-lg><s-l> विदुर उवाच ।</s-l><s-l>आर्या पृथा राजपुत्री नारण्यं गन्तुमर्हति ।</s-l><s-l>सुकुमारी च वृद्धा च नित्यं चैव सुखोचिता ॥ ५ ॥</s-l></s-lg><s-lg><s-l>इह वत्स्यति कल्याणी सत्कृता मम वेश्मनि ।</s-l><s-l>इति पार्था विजानीध्वमगदं वोऽस्तु सर्वशः ॥ ६ ॥</s-l></s-lg><s-lg><s-l>युधिष्ठिर विजानीहि ममेदं भरतर्षभ ।</s-l><s-l>नाधर्मेण जितः कश्चिद्व्यथते वै पराजयात् ॥ ७ ॥</s-l></s-lg><s-lg><s-l>त्वं वै धर्मान्विजानीषे युधां वेत्ता धनंजयः ।</s-l><s-l>हन्तारीणां भीमसेनो नकुलस्त्वर्थसंग्रही ॥ ८ ॥</s-l></s-lg><s-lg><s-l>संयन्ता सहदेवस्तु धौम्यो ब्रह्मविदुत्तमः ।</s-l><s-l>धर्मार्थकुशला चैव द्रौपदी धर्मचारिणी ॥ ९ ॥</s-l></s-lg><s-lg><s-l>अन्योन्यस्य प्रियाः सर्वे तथैव प्रियवादिनः ।</s-l><s-l>परैरभेद्याः संतुष्टाः को वो न स्पृहयेदिह ॥ १० ॥</s-l></s-lg><s-lg><s-l>एष वै सर्वकल्याणः समाधिस्तव भारत ।</s-l><s-l>नैनं शत्रुर्विषहते शक्रेणापि समोऽच्युत ॥ ११ ॥</s-l></s-lg><s-lg><s-l>हिमवत्यनुशिष्टोऽसि मेरुसावर्णिना पुरा ।</s-l><s-l>द्वैपायनेन कृष्णेन नगरे वारणावते ॥ १२ ॥</s-l></s-lg><s-lg><s-l>भृगुतुङ्गे च रामेण दृषद्वत्यां च शंभुना ।</s-l><s-l>अश्रौषीरसितस्यापि महर्षेरञ्जनं प्रति ॥ १३ ॥</s-l></s-lg><s-lg><s-l>द्रष्टा सदा नारदस्य धौम्यस्तेऽयं पुरोहितः ।</s-l><s-l>मा हार्षीः सांपराये त्वं बुद्धिं तामृषिपूजिताम् ॥ १४ ॥</s-l></s-lg><s-lg><s-l>पुरूरवसमैलं त्वं बुद्ध्या जयसि पाण्डव ।</s-l><s-l>शक्त्या जयसि राज्ञोऽन्यानृषीन्धर्मोपसेवया ॥ १५ ॥</s-l></s-lg><s-lg><s-l>ऐन्द्रे जये धृतमना याम्ये कोपविधारणे ।</s-l><s-l>विसर्गे चैव कौबेरे वारुणे चैव संयमे ॥ १६ ॥</s-l></s-lg><s-lg><s-l>आत्मप्रदानं सौम्यत्वमद्भ्यश्चैवोपजीवनम् ।</s-l><s-l>भूमेः क्षमा च तेजश्च समग्रं सूर्यमण्डलात् ॥ १७ ॥</s-l></s-lg><s-lg><s-l>वायोर्बलं विद्धि स त्वं भूतेभ्यश्चात्मसंभवम् ।</s-l><s-l>अगदं वोऽस्तु भद्रं वो द्रक्ष्यामि पुनरागतान् ॥ १८ ॥</s-l></s-lg><s-lg><s-l>आपद्धर्मार्थकृच्छ्रेषु सर्वकार्येषु वा पुनः ।</s-l><s-l>यथावत्प्रतिपद्येथाः काले काले युधिष्ठिर ॥ १९ ॥</s-l></s-lg><s-lg><s-l>आपृष्टोऽसीह कौन्तेय स्वस्ति प्राप्नुहि भारत ।</s-l><s-l>कृतार्थं स्वस्तिमन्तं त्वां द्रक्ष्यामः पुनरागतम् ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तथेत्युक्त्वा पाण्डवः सत्यविक्रमः ।</s-l><s-l>भीष्मद्रोणौ नमस्कृत्य प्रातिष्ठत युधिष्ठिरः ॥ २१ ॥</s-l></s-lg>