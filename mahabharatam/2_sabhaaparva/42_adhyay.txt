<s-lg><s-l> वैशंपायन उवाच ।</s-l><s-l>ततः श्रुत्वैव भीष्मस्य चेदिराडुरुविक्रमः ।</s-l><s-l>युयुत्सुर्वासुदेवेन वासुदेवमुवाच ह ॥ १ ॥</s-l></s-lg><s-lg><s-l>आह्वये त्वां रणं गच्छ मया सार्धं जनार्दन ।</s-l><s-l>यावदद्य निहन्मि त्वां सहितं सर्वपाण्डवैः ॥ २ ॥</s-l></s-lg><s-lg><s-l>सह त्वया हि मे वध्याः पाण्डवाः कृष्ण सर्वथा ।</s-l><s-l>नृपतीन्समतिक्रम्य यैरराजा त्वमर्चितः ॥ ३ ॥</s-l></s-lg><s-lg><s-l>ये त्वां दासमराजानं बाल्यादर्चन्ति दुर्मतिम् ।</s-l><s-l>अनर्हमर्हवत्कृष्ण वध्यास्त इति मे मतिः ।</s-l><s-l>इत्युक्त्वा राजशार्दूलस्तस्थौ गर्जन्नमर्षणः ॥ ४ ॥</s-l></s-lg><s-lg><s-l>एवमुक्ते ततः कृष्णो मृदुपूर्वमिदं वचः ।</s-l><s-l>उवाच पार्थिवान्सर्वांस्तत्समक्षं च पाण्डवान् ॥ ५ ॥</s-l></s-lg><s-lg><s-l>एष नः शत्रुरत्यन्तं पार्थिवाः सात्वतीसुतः ।</s-l><s-l>सात्वतानां नृशंसात्मा न हितोऽनपकारिणाम् ॥ ६ ॥</s-l></s-lg><s-lg><s-l>प्राग्ज्योतिषपुरं यातानस्माञ्ज्ञात्वा नृशंसकृत् ।</s-l><s-l>अदहद्द्वारकामेष स्वस्रीयः सन्नराधिपाः ॥ ७ ॥</s-l></s-lg><s-lg><s-l>क्रीडतो भोजराजन्यानेष रैवतके गिरौ ।</s-l><s-l>हत्वा बद्ध्वा च तान्सर्वानुपायात्स्वपुरं पुरा ॥ ८ ॥</s-l></s-lg><s-lg><s-l>अश्वमेधे हयं मेध्यमुत्सृष्टं रक्षिभिर्वृतम् ।</s-l><s-l>पितुर्मे यज्ञविघ्नार्थमहरत्पापनिश्चयः ॥ ९ ॥</s-l></s-lg><s-lg><s-l>सौवीरान्प्रतिपत्तौ च बभ्रोरेष यशस्विनः ।</s-l><s-l>भार्यामभ्यहरन्मोहादकामां तामितो गताम् ॥ १० ॥</s-l></s-lg><s-lg><s-l>एष मायाप्रतिच्छन्नः करूषार्थे तपस्विनीम् ।</s-l><s-l>जहार भद्रां वैशालीं मातुलस्य नृशंसकृत् ॥ ११ ॥</s-l></s-lg><s-lg><s-l>पितृष्वसुः कृते दुःखं सुमहन्मर्षयाम्यहम् ।</s-l><s-l>दिष्ट्या त्विदं सर्वराज्ञां संनिधावद्य वर्तते ॥ १२ ॥</s-l></s-lg><s-lg><s-l>पश्यन्ति हि भवन्तोऽद्य मय्यतीव व्यतिक्रमम् ।</s-l><s-l>कृतानि तु परोक्षं मे यानि तानि निबोधत ॥ १३ ॥</s-l></s-lg><s-lg><s-l>इमं त्वस्य न शक्ष्यामि क्षन्तुमद्य व्यतिक्रमम् ।</s-l><s-l>अवलेपाद्वधार्हस्य समग्रे राजमण्डले ॥ १४ ॥</s-l></s-lg><s-lg><s-l>रुक्मिण्यामस्य मूढस्य प्रार्थनासीन्मुमूर्षतः ।</s-l><s-l>न च तां प्राप्तवान्मूढः शूद्रो वेदश्रुतिं यथा ॥ १५ ॥</s-l></s-lg><s-lg><s-l>एवमादि ततः सर्वे सहितास्ते नराधिपाः ।</s-l><s-l>वासुदेववचः श्रुत्वा चेदिराजं व्यगर्हयन् ॥ १६ ॥</s-l></s-lg><s-lg><s-l>ततस्तद्वचनं श्रुत्वा शिशुपालः प्रतापवान् ।</s-l><s-l>जहास स्वनवद्धासं प्रहस्येदमुवाच ह ॥ १७ ॥</s-l></s-lg><s-lg><s-l>मत्पूर्वां रुक्मिणीं कृष्ण संसत्सु परिकीर्तयन् ।</s-l><s-l>विशेषतः पार्थिवेषु व्रीडां न कुरुषे कथम् ॥ १८ ॥</s-l></s-lg><s-lg><s-l>मन्यमानो हि कः सत्सु पुरुषः परिकीर्तयेत् ।</s-l><s-l>अन्यपूर्वां स्त्रियं जातु त्वदन्यो मधुसूदन ॥ १९ ॥</s-l></s-lg><s-lg><s-l>क्षम वा यदि ते श्रद्धा मा वा कृष्ण मम क्षम ।</s-l><s-l>क्रुद्धाद्वापि प्रसन्नाद्वा किं मे त्वत्तो भविष्यति ॥ २० ॥</s-l></s-lg><s-lg><s-l>तथा ब्रुवत एवास्य भगवान्मधुसूदनः ।</s-l><s-l>व्यपाहरच्छिरः क्रुद्धश्चक्रेणामित्रकर्षणः ।</s-l><s-l>स पपात महाबाहुर्वज्राहत इवाचलः ॥ २१ ॥</s-l></s-lg><s-lg><s-l>ततश्चेदिपतेर्देहात्तेजोऽग्र्यं ददृशुर्नृपाः ।</s-l><s-l>उत्पतन्तं महाराज गगनादिव भास्करम् ॥ २२ ॥</s-l></s-lg><s-lg><s-l>ततः कमलपत्राक्षं कृष्णं लोकनमस्कृतम् ।</s-l><s-l>ववन्दे तत्तदा तेजो विवेश च नराधिप ॥ २३ ॥</s-l></s-lg><s-lg><s-l>तदद्भुतममन्यन्त दृष्ट्वा सर्वे महीक्षितः ।</s-l><s-l>यद्विवेश महाबाहुं तत्तेजः पुरुषोत्तमम् ॥ २४ ॥</s-l></s-lg><s-lg><s-l>अनभ्रे प्रववर्ष द्यौः पपात ज्वलिताशनिः ।</s-l><s-l>कृष्णेन निहते चैद्ये चचाल च वसुंधरा ॥ २५ ॥</s-l></s-lg><s-lg><s-l>ततः केचिन्महीपाला नाब्रुवंस्तत्र किंचन ।</s-l><s-l>अतीतवाक्पथे काले प्रेक्षमाणा जनार्दनम् ॥ २६ ॥</s-l></s-lg><s-lg><s-l>हस्तैर्हस्ताग्रमपरे प्रत्यपीषन्नमर्षिताः ।</s-l><s-l>अपरे दशनैरोष्ठानदशन्क्रोधमूर्छिताः ॥ २७ ॥</s-l></s-lg><s-lg><s-l>रहस्तु केचिद्वार्ष्णेयं प्रशशंसुर्नराधिपाः ।</s-l><s-l>केचिदेव तु संरब्धा मध्यस्थास्त्वपरेऽभवन् ॥ २८ ॥</s-l></s-lg><s-lg><s-l>प्रहृष्टाः केशवं जग्मुः संस्तुवन्तो महर्षयः ।</s-l><s-l>ब्राह्मणाश्च महात्मानः पार्थिवाश्च महाबलाः ॥ २९ ॥</s-l></s-lg><s-lg><s-l>पाण्डवस्त्वब्रवीद्भ्रातॄन्सत्कारेण महीपतिम् ।</s-l><s-l>दमघोषात्मजं वीरं संसाधयत मा चिरम् ।</s-l><s-l>तथा च कृतवन्तस्ते भ्रातुर्वै शासनं तदा ॥ ३० ॥</s-l></s-lg><s-lg><s-l>चेदीनामाधिपत्ये च पुत्रमस्य महीपतिम् ।</s-l><s-l>अभ्यषिञ्चत्तदा पार्थः सह तैर्वसुधाधिपैः ॥ ३१ ॥</s-l></s-lg><s-lg><s-l>ततः स कुरुराजस्य क्रतुः सर्वसमृद्धिमान् ।</s-l><s-l>यूनां प्रीतिकरो राजन्संबभौ विपुलौजसः ॥ ३२ ॥</s-l></s-lg><s-lg><s-l>शान्तविघ्नः सुखारम्भः प्रभूतधनधान्यवान् ।</s-l><s-l>अन्नवान्बहुभक्ष्यश्च केशवेन सुरक्षितः ॥ ३३ ॥</s-l></s-lg><s-lg><s-l>समापयामास च तं राजसूयं महाक्रतुम् ।</s-l><s-l>तं तु यज्ञं महाबाहुरा समाप्तेर्जनार्दनः ।</s-l><s-l>ररक्ष भगवाञ्शौरिः शार्ङ्गचक्रगदाधरः ॥ ३४ ॥</s-l></s-lg><s-lg><s-l>ततस्त्ववभृथस्नातं धर्मराजं युधिष्ठिरम् ।</s-l><s-l>समस्तं पार्थिवं क्षत्रमभिगम्येदमब्रवीत् ॥ ३५ ॥</s-l></s-lg><s-lg><s-l>दिष्ट्या वर्धसि धर्मज्ञ साम्राज्यं प्राप्तवान्विभो ।</s-l><s-l>आजमीढाजमीढानां यशः संवर्धितं त्वया ।</s-l><s-l>कर्मणैतेन राजेन्द्र धर्मश्च सुमहान्कृतः ॥ ३६ ॥</s-l></s-lg><s-lg><s-l>आपृच्छामो नरव्याघ्र सर्वकामैः सुपूजिताः ।</s-l><s-l>स्वराष्ट्राणि गमिष्यामस्तदनुज्ञातुमर्हसि ॥ ३७ ॥</s-l></s-lg><s-lg><s-l>श्रुत्वा तु वचनं राज्ञां धर्मराजो युधिष्ठिरः ।</s-l><s-l>यथार्हं पूज्य नृपतीन्भ्रातॄन्सर्वानुवाच ह ॥ ३८ ॥</s-l></s-lg><s-lg><s-l>राजानः सर्व एवैते प्रीत्यास्मान्समुपागताः ।</s-l><s-l>प्रस्थिताः स्वानि राष्ट्राणि मामापृच्छ्य परंतपाः ।</s-l><s-l>तेऽनुव्रजत भद्रं वो विषयान्तं नृपोत्तमान् ॥ ३९ ॥</s-l></s-lg><s-lg><s-l>भ्रातुर्वचनमाज्ञाय पाण्डवा धर्मचारिणः ।</s-l><s-l>यथार्हं नृपमुख्यांस्तानेकैकं समनुव्रजन् ॥ ४० ॥</s-l></s-lg><s-lg><s-l>विराटमन्वयात्तूर्णं धृष्टद्युम्नः प्रतापवान् ।</s-l><s-l>धनंजयो यज्ञसेनं महात्मानं महारथः ॥ ४१ ॥</s-l></s-lg><s-lg><s-l>भीष्मं च धृतराष्ट्रं च भीमसेनो महाबलः ।</s-l><s-l>द्रोणं च ससुतं वीरं सहदेवो महारथः ॥ ४२ ॥</s-l></s-lg><s-lg><s-l>नकुलः सुबलं राजन्सहपुत्रं समन्वयात् ।</s-l><s-l>द्रौपदेयाः ससौभद्राः पार्वतीयान्महीपतीन् ॥ ४३ ॥</s-l></s-lg><s-lg><s-l>अन्वगच्छंस्तथैवान्यान्क्षत्रियान्क्षत्रियर्षभाः ।</s-l><s-l>एवं संपूजितास्ते वै जग्मुर्विप्राश्च सर्वशः ॥ ४४ ॥</s-l></s-lg><s-lg><s-l>गतेषु पार्थिवेन्द्रेषु सर्वेषु भरतर्षभ ।</s-l><s-l>युधिष्ठिरमुवाचेदं वासुदेवः प्रतापवान् ॥ ४५ ॥</s-l></s-lg><s-lg><s-l>आपृच्छे त्वां गमिष्यामि द्वारकां कुरुनन्दन ।</s-l><s-l>राजसूयं क्रतुश्रेष्ठं दिष्ट्या त्वं प्राप्तवानसि ॥ ४६ ॥</s-l></s-lg><s-lg><s-l>तमुवाचैवमुक्तस्तु धर्मराण्मधुसूदनम् ।</s-l><s-l>तव प्रसादाद्गोविन्द प्राप्तवानस्मि वै क्रतुम् ॥ ४७ ॥</s-l></s-lg><s-lg><s-l>समस्तं पार्थिवं क्षत्रं त्वत्प्रसादाद्वशानुगम् ।</s-l><s-l>उपादाय बलिं मुख्यं मामेव समुपस्थितम् ॥ ४८ ॥</s-l></s-lg><s-lg><s-l>न वयं त्वामृते वीर रंस्यामेह कथंचन ।</s-l><s-l>अवश्यं चापि गन्तव्या त्वया द्वारवती पुरी ॥ ४९ ॥</s-l></s-lg><s-lg><s-l>एवमुक्तः स धर्मात्मा युधिष्ठिरसहायवान् ।</s-l><s-l>अभिगम्याब्रवीत्प्रीतः पृथां पृथुयशा हरिः ॥ ५० ॥</s-l></s-lg><s-lg><s-l>साम्राज्यं समनुप्राप्ताः पुत्रास्तेऽद्य पितृष्वसः ।</s-l><s-l>सिद्धार्था वसुमन्तश्च सा त्वं प्रीतिमवाप्नुहि ॥ ५१ ॥</s-l></s-lg><s-lg><s-l>अनुज्ञातस्त्वया चाहं द्वारकां गन्तुमुत्सहे ।</s-l><s-l>सुभद्रां द्रौपदीं चैव सभाजयत केशवः ॥ ५२ ॥</s-l></s-lg><s-lg><s-l>निष्क्रम्यान्तःपुराच्चैव युधिष्ठिरसहायवान् ।</s-l><s-l>स्नातश्च कृतजप्यश्च ब्राह्मणान्स्वस्ति वाच्य च ॥ ५३ ॥</s-l></s-lg><s-lg><s-l>ततो मेघवरप्रख्यं स्यन्दनं वै सुकल्पितम् ।</s-l><s-l>योजयित्वा महाराज दारुकः प्रत्युपस्थितः ॥ ५४ ॥</s-l></s-lg><s-lg><s-l>उपस्थितं रथं दृष्ट्वा तार्क्ष्यप्रवरकेतनम् ।</s-l><s-l>प्रदक्षिणमुपावृत्य समारुह्य महामनाः ।</s-l><s-l>प्रययौ पुण्डरीकाक्षस्ततो द्वारवतीं पुरीम् ॥ ५५ ॥</s-l></s-lg><s-lg><s-l>तं पद्भ्यामनुवव्राज धर्मराजो युधिष्ठिरः ।</s-l><s-l>भ्रातृभिः सहितः श्रीमान्वासुदेवं महाबलम् ॥ ५६ ॥</s-l></s-lg><s-lg><s-l>ततो मुहूर्तं संगृह्य स्यन्दनप्रवरं हरिः ।</s-l><s-l>अब्रवीत्पुण्डरीकाक्षः कुन्तीपुत्रं युधिष्ठिरम् ॥ ५७ ॥</s-l></s-lg><s-lg><s-l>अप्रमत्तः स्थितो नित्यं प्रजाः पाहि विशां पते ।</s-l><s-l>पर्जन्यमिव भूतानि महाद्रुममिवाण्डजाः ।</s-l><s-l>बान्धवास्त्वोपजीवन्तु सहस्राक्षमिवामराः ॥ ५८ ॥</s-l></s-lg><s-lg><s-l>कृत्वा परस्परेणैवं संविदं कृष्णपाण्डवौ ।</s-l><s-l>अन्योन्यं समनुज्ञाप्य जग्मतुः स्वगृहान्प्रति ॥ ५९ ॥</s-l></s-lg><s-lg><s-l>गते द्वारवतीं कृष्णे सात्वतप्रवरे नृप ।</s-l><s-l>एको दुर्योधनो राजा शकुनिश्चापि सौबलः ।</s-l><s-l>तस्यां सभायां दिव्यायामूषतुस्तौ नरर्षभौ ॥ ६० ॥</s-l></s-lg>