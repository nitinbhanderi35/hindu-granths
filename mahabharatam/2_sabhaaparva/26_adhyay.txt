<s-lg><s-l> वैशंपायन उवाच ।</s-l><s-l>एतस्मिन्नेव काले तु भीमसेनोऽपि वीर्यवान् ।</s-l><s-l>धर्मराजमनुज्ञाप्य ययौ प्राचीं दिशं प्रति ॥ १ ॥</s-l></s-lg><s-lg><s-l>महता बलचक्रेण परराष्ट्रावमर्दिना ।</s-l><s-l>वृतो भरतशार्दूलो द्विषच्छोकविवर्धनः ॥ २ ॥</s-l></s-lg><s-lg><s-l>स गत्वा राजशार्दूलः पाञ्चालानां पुरं महत् ।</s-l><s-l>पाञ्चालान्विविधोपायैः सान्त्वयामास पाण्डवः ॥ ३ ॥</s-l></s-lg><s-lg><s-l>ततः स गण्डकीं शूरो विदेहांश्च नरर्षभः ।</s-l><s-l>विजित्याल्पेन कालेन दशार्णानगमत्प्रभुः ॥ ४ ॥</s-l></s-lg><s-lg><s-l>तत्र दाशार्णको राजा सुधर्मा लोमहर्षणम् ।</s-l><s-l>कृतवान्कर्म भीमेन महद्युद्धं निरायुधम् ॥ ५ ॥</s-l></s-lg><s-lg><s-l>भीमसेनस्तु तद्दृष्ट्वा तस्य कर्म परंतपः ।</s-l><s-l>अधिसेनापतिं चक्रे सुधर्माणं महाबलम् ॥ ६ ॥</s-l></s-lg><s-lg><s-l>ततः प्राचीं दिशं भीमो ययौ भीमपराक्रमः ।</s-l><s-l>सैन्येन महता राजन्कम्पयन्निव मेदिनीम् ॥ ७ ॥</s-l></s-lg><s-lg><s-l>सोऽश्वमेधेश्वरं राजन्रोचमानं सहानुजम् ।</s-l><s-l>जिगाय समरे वीरो बलेन बलिनां वरः ॥ ८ ॥</s-l></s-lg><s-lg><s-l>स तं निर्जित्य कौन्तेयो नातितीव्रेण कर्मणा ।</s-l><s-l>पूर्वदेशं महावीर्यो विजिग्ये कुरुनन्दनः ॥ ९ ॥</s-l></s-lg><s-lg><s-l>ततो दक्षिणमागम्य पुलिन्दनगरं महत् ।</s-l><s-l>सुकुमारं वशे चक्रे सुमित्रं च नराधिपम् ॥ १० ॥</s-l></s-lg><s-lg><s-l>ततस्तु धर्मराजस्य शासनाद्भरतर्षभः ।</s-l><s-l>शिशुपालं महावीर्यमभ्ययाज्जनमेजय ॥ ११ ॥</s-l></s-lg><s-lg><s-l>चेदिराजोऽपि तच्छ्रुत्वा पाण्डवस्य चिकीर्षितम् ।</s-l><s-l>उपनिष्क्रम्य नगरात्प्रत्यगृह्णात्परंतपः ॥ १२ ॥</s-l></s-lg><s-lg><s-l>तौ समेत्य महाराज कुरुचेदिवृषौ तदा ।</s-l><s-l>उभयोरात्मकुलयोः कौशल्यं पर्यपृच्छताम् ॥ १३ ॥</s-l></s-lg><s-lg><s-l>ततो निवेद्य तद्राष्ट्रं चेदिराजो विशां पते ।</s-l><s-l>उवाच भीमं प्रहसन्किमिदं कुरुषेऽनघ ॥ १४ ॥</s-l></s-lg><s-lg><s-l>तस्य भीमस्तदाचख्यौ धर्मराजचिकीर्षितम् ।</s-l><s-l>स च तत्प्रतिगृह्यैव तथा चक्रे नराधिपः ॥ १५ ॥</s-l></s-lg><s-lg><s-l>ततो भीमस्तत्र राजन्नुषित्वा त्रिदशाः क्षपाः ।</s-l><s-l>सत्कृतः शिशुपालेन ययौ सबलवाहनः ॥ १६ ॥</s-l></s-lg>