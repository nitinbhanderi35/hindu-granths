<s-lg><s-l> शकुनिरुवाच ।</s-l><s-l>यां त्वमेतां श्रियं दृष्ट्वा पाण्डुपुत्रे युधिष्ठिरे ।</s-l><s-l>तप्यसे तां हरिष्यामि द्यूतेनाहूयतां परः ॥ १ ॥</s-l></s-lg><s-lg><s-l>अगत्वा संशयमहमयुद्ध्वा च चमूमुखे ।</s-l><s-l>अक्षान्क्षिपन्नक्षतः सन्विद्वानविदुषो जये ॥ २ ॥</s-l></s-lg><s-lg><s-l>ग्लहान्धनूंषि मे विद्धि शरानक्षांश्च भारत ।</s-l><s-l>अक्षाणां हृदयं मे ज्यां रथं विद्धि ममास्तरम् ॥ ३ ॥</s-l></s-lg><s-lg><s-l> दुर्योधन उवाच ।</s-l><s-l>अयमुत्सहते राजञ्श्रियमाहर्तुमक्षवित् ।</s-l><s-l>द्यूतेन पाण्डुपुत्रेभ्यस्तत्तुभ्यं तात रोचताम् ॥ ४ ॥</s-l></s-lg><s-lg><s-l> धृतराष्ट्र उवाच ।</s-l><s-l>स्थितोऽस्मि शासने भ्रातुर्विदुरस्य महात्मनः ।</s-l><s-l>तेन संगम्य वेत्स्यामि कार्यस्यास्य विनिश्चयम् ॥ ५ ॥</s-l></s-lg><s-lg><s-l> दुर्योधन उवाच ।</s-l><s-l>विहनिष्यति ते बुद्धिं विदुरो मुक्तसंशयः ।</s-l><s-l>पाण्डवानां हिते युक्तो न तथा मम कौरव ॥ ६ ॥</s-l></s-lg><s-lg><s-l>नारभेत्परसामर्थ्यात्पुरुषः कार्यमात्मनः ।</s-l><s-l>मतिसाम्यं द्वयोर्नास्ति कार्येषु कुरुनन्दन ॥ ७ ॥</s-l></s-lg><s-lg><s-l>भयं परिहरन्मन्द आत्मानं परिपालयन् ।</s-l><s-l>वर्षासु क्लिन्नकटवत्तिष्ठन्नेवावसीदति ॥ ८ ॥</s-l></s-lg><s-lg><s-l>न व्याधयो नापि यमः श्रेयःप्राप्तिं प्रतीक्षते ।</s-l><s-l>यावदेव भवेत्कल्पस्तावच्छ्रेयः समाचरेत् ॥ ९ ॥</s-l></s-lg><s-lg><s-l> धृतराष्ट्र उवाच ।</s-l><s-l>सर्वथा पुत्र बलिभिर्विग्रहं ते न रोचये ।</s-l><s-l>वैरं विकारं सृजति तद्वै शस्त्रमनायसम् ॥ १० ॥</s-l></s-lg><s-lg><s-l>अनर्थमर्थं मन्यसे राजपुत्र संग्रन्थनं कलहस्यातिघोरम् ।</s-l><s-l>तद्वै प्रवृत्तं तु यथा कथंचिद्विमोक्षयेच्चाप्यसिसायकांश्च ॥ ११ ॥</s-l></s-lg><s-lg><s-l> दुर्योधन उवाच ।</s-l><s-l>द्यूते पुराणैर्व्यवहारः प्रणीतस्तत्रात्ययो नास्ति न संप्रहारः ।</s-l><s-l>तद्रोचतां शकुनेर्वाक्यमद्य सभां क्षिप्रं त्वमिहाज्ञापयस्व ॥ १२ ॥</s-l></s-lg><s-lg><s-l>स्वर्गद्वारं दीव्यतां नो विशिष्टं तद्वर्तिनां चापि तथैव युक्तम् ।</s-l><s-l>भवेदेवं ह्यात्मना तुल्यमेव दुरोदरं पाण्डवैस्त्वं कुरुष्व ॥ १३ ॥</s-l></s-lg><s-lg><s-l> धृतराष्ट्र उवाच ।</s-l><s-l>वाक्यं न मे रोचते यत्त्वयोक्तं यत्ते प्रियं तत्क्रियतां नरेन्द्र ।</s-l><s-l>पश्चात्तप्स्यसे तदुपाक्रम्य वाक्यं न हीदृशं भावि वचो हि धर्म्यम् ॥ १४ ॥</s-l></s-lg><s-lg><s-l>दृष्टं ह्येतद्विदुरेणैवमेव सर्वं पूर्वं बुद्धिविद्यानुगेन ।</s-l><s-l>तदेवैतदवशस्याभ्युपैति महद्भयं क्षत्रियबीजघाति ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा धृतराष्ट्रो मनीषी दैवं मत्वा परमं दुस्तरं च ।</s-l><s-l>शशासोच्चैः पुरुषान्पुत्रवाक्ये स्थितो राजा दैवसंमूढचेताः ॥ १६ ॥</s-l></s-lg><s-lg><s-l>सहस्रस्तम्भां हेमवैडूर्यचित्रां शतद्वारां तोरणस्फाटिशृङ्गाम् ।</s-l><s-l>सभामग्र्यां क्रोशमात्रायतां मे तद्विस्तारामाशु कुर्वन्तु युक्ताः ॥ १७ ॥</s-l></s-lg><s-lg><s-l>श्रुत्वा तस्य त्वरिता निर्विशङ्काः प्राज्ञा दक्षास्तां तथा चक्रुराशु ।</s-l><s-l>सर्वद्रव्याण्युपजह्रुः सभायां सहस्रशः शिल्पिनश्चापि युक्ताः ॥ १८ ॥</s-l></s-lg><s-lg><s-l>कालेनाल्पेनाथ निष्ठां गतां तां सभां रम्यां बहुरत्नां विचित्राम् ।</s-l><s-l>चित्रैर्हैमैरासनैरभ्युपेतामाचख्युस्ते तस्य राज्ञः प्रतीताः ॥ १९ ॥</s-l></s-lg><s-lg><s-l>ततो विद्वान्विदुरं मन्त्रिमुख्यमुवाचेदं धृतराष्ट्रो नरेन्द्रः ।</s-l><s-l>युधिष्ठिरं राजपुत्रं हि गत्वा मद्वाक्येन क्षिप्रमिहानयस्व ॥ २० ॥</s-l></s-lg><s-lg><s-l>सभेयं मे बहुरत्ना विचित्रा शय्यासनैरुपपन्ना महार्हैः ।</s-l><s-l>सा दृश्यतां भ्रातृभिः सार्धमेत्य सुहृद्द्यूतं वर्ततामत्र चेति ॥ २१ ॥</s-l></s-lg><s-lg><s-l>मतमाज्ञाय पुत्रस्य धृतराष्ट्रो नराधिपः ।</s-l><s-l>मत्वा च दुस्तरं दैवमेतद्राजा चकार ह ॥ २२ ॥</s-l></s-lg><s-lg><s-l>अन्यायेन तथोक्तस्तु विदुरो विदुषां वरः ।</s-l><s-l>नाभ्यनन्दद्वचो भ्रातुर्वचनं चेदमब्रवीत् ॥ २३ ॥</s-l></s-lg><s-lg><s-l>नाभिनन्दामि नृपते प्रैषमेतं मैवं कृथाः कुलनाशाद्बिभेमि ।</s-l><s-l>पुत्रैर्भिन्नैः कलहस्ते ध्रुवं स्यादेतच्छङ्के द्यूतकृते नरेन्द्र ॥ २४ ॥</s-l></s-lg><s-lg><s-l> धृतराष्ट्र उवाच ।</s-l><s-l>नेह क्षत्तः कलहस्तप्स्यते मां न चेद्दैवं प्रतिलोमं भविष्यत् ।</s-l><s-l>धात्रा तु दिष्टस्य वशे किलेदं सर्वं जगच्चेष्टति न स्वतन्त्रम् ॥ २५ ॥</s-l></s-lg><s-lg><s-l>तदद्य विदुर प्राप्य राजानं मम शासनात् ।</s-l><s-l>क्षिप्रमानय दुर्धर्षं कुन्तीपुत्रं युधिष्ठिरम् ॥ २६ ॥</s-l></s-lg>