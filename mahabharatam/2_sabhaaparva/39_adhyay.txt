<s-lg><s-l> शिशुपाल उवाच ।</s-l><s-l>स मे बहुमतो राजा जरासंधो महाबलः ।</s-l><s-l>योऽनेन युद्धं नेयेष दासोऽयमिति संयुगे ॥ १ ॥</s-l></s-lg><s-lg><s-l>केशवेन कृतं यत्तु जरासंधवधे तदा ।</s-l><s-l>भीमसेनार्जुनाभ्यां च कस्तत्साध्विति मन्यते ॥ २ ॥</s-l></s-lg><s-lg><s-l>अद्वारेण प्रविष्टेन छद्मना ब्रह्मवादिना ।</s-l><s-l>दृष्टः प्रभावः कृष्णेन जरासंधस्य धीमतः ॥ ३ ॥</s-l></s-lg><s-lg><s-l>येन धर्मात्मनात्मानं ब्रह्मण्यमभिजानता ।</s-l><s-l>नैषितं पाद्यमस्मै तद्दातुमग्रे दुरात्मने ॥ ४ ॥</s-l></s-lg><s-lg><s-l>भुज्यतामिति तेनोक्ताः कृष्णभीमधनंजयाः ।</s-l><s-l>जरासंधेन कौरव्य कृष्णेन विकृतं कृतम् ॥ ५ ॥</s-l></s-lg><s-lg><s-l>यद्ययं जगतः कर्ता यथैनं मूर्ख मन्यसे ।</s-l><s-l>कस्मान्न ब्राह्मणं सम्यगात्मानमवगच्छति ॥ ६ ॥</s-l></s-lg><s-lg><s-l>इदं त्वाश्चर्यभूतं मे यदिमे पाण्डवास्त्वया ।</s-l><s-l>अपकृष्टाः सतां मार्गान्मन्यन्ते तच्च साध्विति ॥ ७ ॥</s-l></s-lg><s-lg><s-l>अथ वा नैतदाश्चर्यं येषां त्वमसि भारत ।</s-l><s-l>स्त्रीसधर्मा च वृद्धश्च सर्वार्थानां प्रदर्शकः ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा रूक्षं रूक्षाक्षरं बहु ।</s-l><s-l>चुकोप बलिनां श्रेष्ठो भीमसेनः प्रतापवान् ॥ ९ ॥</s-l></s-lg><s-lg><s-l>तस्य पद्मप्रतीकाशे स्वभावायतविस्तृते ।</s-l><s-l>भूयः क्रोधाभिताम्रान्ते रक्ते नेत्रे बभूवतुः ॥ १० ॥</s-l></s-lg><s-lg><s-l>त्रिशिखां भ्रुकुटीं चास्य ददृशुः सर्वपार्थिवाः ।</s-l><s-l>ललाटस्थां त्रिकूटस्थां गङ्गां त्रिपथगामिव ॥ ११ ॥</s-l></s-lg><s-lg><s-l>दन्तान्संदशतस्तस्य कोपाद्ददृशुराननम् ।</s-l><s-l>युगान्ते सर्वभूतानि कालस्येव दिधक्षतः ॥ १२ ॥</s-l></s-lg><s-lg><s-l>उत्पतन्तं तु वेगेन जग्राहैनं मनस्विनम् ।</s-l><s-l>भीष्म एव महाबाहुर्महासेनमिवेश्वरः ॥ १३ ॥</s-l></s-lg><s-lg><s-l>तस्य भीमस्य भीष्मेण वार्यमाणस्य भारत ।</s-l><s-l>गुरुणा विविधैर्वाक्यैः क्रोधः प्रशममागतः ॥ १४ ॥</s-l></s-lg><s-lg><s-l>नातिचक्राम भीष्मस्य स हि वाक्यमरिंदमः ।</s-l><s-l>समुद्धूतो घनापाये वेलामिव महोदधिः ॥ १५ ॥</s-l></s-lg><s-lg><s-l>शिशुपालस्तु संक्रुद्धे भीमसेने नराधिप ।</s-l><s-l>नाकम्पत तदा वीरः पौरुषे स्वे व्यवस्थितः ॥ १६ ॥</s-l></s-lg><s-lg><s-l>उत्पतन्तं तु वेगेन पुनः पुनररिंदमः ।</s-l><s-l>न स तं चिन्तयामास सिंहः क्षुद्रमृगं यथा ॥ १७ ॥</s-l></s-lg><s-lg><s-l>प्रहसंश्चाब्रवीद्वाक्यं चेदिराजः प्रतापवान् ।</s-l><s-l>भीमसेनमतिक्रुद्धं दृष्ट्वा भीमपराक्रमम् ॥ १८ ॥</s-l></s-lg><s-lg><s-l>मुञ्चैनं भीष्म पश्यन्तु यावदेनं नराधिपाः ।</s-l><s-l>मत्प्रतापाग्निनिर्दग्धं पतंगमिव वह्निना ॥ १९ ॥</s-l></s-lg><s-lg><s-l>ततश्चेदिपतेर्वाक्यं तच्छ्रुत्वा कुरुसत्तमः ।</s-l><s-l>भीमसेनमुवाचेदं भीष्मो मतिमतां वरः ॥ २० ॥</s-l></s-lg>