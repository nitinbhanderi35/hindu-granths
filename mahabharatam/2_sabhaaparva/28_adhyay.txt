<s-lg><s-l> वैशंपायन उवाच ।</s-l><s-l>तथैव सहदेवोऽपि धर्मराजेन पूजितः ।</s-l><s-l>महत्या सेनया सार्धं प्रययौ दक्षिणां दिशम् ॥ १ ॥</s-l></s-lg><s-lg><s-l>स शूरसेनान्कार्त्स्न्येन पूर्वमेवाजयत्प्रभुः ।</s-l><s-l>मत्स्यराजं च कौरव्यो वशे चक्रे बलाद्बली ॥ २ ॥</s-l></s-lg><s-lg><s-l>अधिराजाधिपं चैव दन्तवक्रं महाहवे ।</s-l><s-l>जिगाय करदं चैव स्वराज्ये संन्यवेशयत् ॥ ३ ॥</s-l></s-lg><s-lg><s-l>सुकुमारं वशे चक्रे सुमित्रं च नराधिपम् ।</s-l><s-l>तथैवापरमत्स्यांश्च व्यजयत्स पटच्चरान् ॥ ४ ॥</s-l></s-lg><s-lg><s-l>निषादभूमिं गोशृङ्गं पर्वतप्रवरं तथा ।</s-l><s-l>तरसा व्यजयद्धीमाञ्श्रेणिमन्तं च पार्थिवम् ॥ ५ ॥</s-l></s-lg><s-lg><s-l>नवराष्ट्रं विनिर्जित्य कुन्तिभोजमुपाद्रवत् ।</s-l><s-l>प्रीतिपूर्वं च तस्यासौ प्रतिजग्राह शासनम् ॥ ६ ॥</s-l></s-lg><s-lg><s-l>ततश्चर्मण्वतीकूले जम्भकस्यात्मजं नृपम् ।</s-l><s-l>ददर्श वासुदेवेन शेषितं पूर्ववैरिणा ॥ ७ ॥</s-l></s-lg><s-lg><s-l>चक्रे तत्र स संग्रामं सह भोजेन भारत ।</s-l><s-l>स तमाजौ विनिर्जित्य दक्षिणाभिमुखो ययौ ॥ ८ ॥</s-l></s-lg><s-lg><s-l>करांस्तेभ्य उपादाय रत्नानि विविधानि च ।</s-l><s-l>ततस्तैरेव सहितो नर्मदामभितो ययौ ॥ ९ ॥</s-l></s-lg><s-lg><s-l>विन्दानुविन्दावावन्त्यौ सैन्येन महता वृतौ ।</s-l><s-l>जिगाय समरे वीरावाश्विनेयः प्रतापवान् ॥ १० ॥</s-l></s-lg><s-lg><s-l>ततो रत्नान्युपादाय पुरीं माहिष्मतीं ययौ ।</s-l><s-l>तत्र नीलेन राज्ञा स चक्रे युद्धं नरर्षभः ॥ ११ ॥</s-l></s-lg><s-lg><s-l>पाण्डवः परवीरघ्नः सहदेवः प्रतापवान् ।</s-l><s-l>ततोऽस्य सुमहद्युद्धमासीद्भीरुभयंकरम् ॥ १२ ॥</s-l></s-lg><s-lg><s-l>सैन्यक्षयकरं चैव प्राणानां संशयाय च ।</s-l><s-l>चक्रे तस्य हि साहाय्यं भगवान्हव्यवाहनः ॥ १३ ॥</s-l></s-lg><s-lg><s-l>ततो हया रथा नागाः पुरुषाः कवचानि च ।</s-l><s-l>प्रदीप्तानि व्यदृश्यन्त सहदेवबले तदा ॥ १४ ॥</s-l></s-lg><s-lg><s-l>ततः सुसंभ्रान्तमना बभूव कुरुनन्दनः ।</s-l><s-l>नोत्तरं प्रतिवक्तुं च शक्तोऽभूज्जनमेजय ॥ १५ ॥</s-l></s-lg><s-lg><s-l> जनमेजय उवाच ।</s-l><s-l>किमर्थं भगवानग्निः प्रत्यमित्रोऽभवद्युधि ।</s-l><s-l>सहदेवस्य यज्ञार्थं घटमानस्य वै द्विज ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>तत्र माहिष्मतीवासी भगवान्हव्यवाहनः ।</s-l><s-l>श्रूयते निगृहीतो वै पुरस्तात्पारदारिकः ॥ १७ ॥</s-l></s-lg><s-lg><s-l>नीलस्य राज्ञः पूर्वेषामुपनीतश्च सोऽभवत् ।</s-l><s-l>तदा ब्राह्मणरूपेण चरमाणो यदृच्छया ॥ १८ ॥</s-l></s-lg><s-lg><s-l>तं तु राजा यथाशास्त्रमन्वशाद्धार्मिकस्तदा ।</s-l><s-l>प्रजज्वाल ततः कोपाद्भगवान्हव्यवाहनः ॥ १९ ॥</s-l></s-lg><s-lg><s-l>तं दृष्ट्वा विस्मितो राजा जगाम शिरसा कविम् ।</s-l><s-l>चक्रे प्रसादं च तदा तस्य राज्ञो विभावसुः ॥ २० ॥</s-l></s-lg><s-lg><s-l>वरेण छन्दयामास तं नृपं स्विष्टकृत्तमः ।</s-l><s-l>अभयं च स जग्राह स्वसैन्ये वै महीपतिः ॥ २१ ॥</s-l></s-lg><s-lg><s-l>ततः प्रभृति ये केचिदज्ञानात्तां पुरीं नृपाः ।</s-l><s-l>जिगीषन्ति बलाद्राजंस्ते दह्यन्तीह वह्निना ॥ २२ ॥</s-l></s-lg><s-lg><s-l>तस्यां पुर्यां तदा चैव माहिष्मत्यां कुरूद्वह ।</s-l><s-l>बभूवुरनभिग्राह्या योषितश्छन्दतः किल ॥ २३ ॥</s-l></s-lg><s-lg><s-l>एवमग्निर्वरं प्रादात्स्त्रीणामप्रतिवारणे ।</s-l><s-l>स्वैरिण्यस्तत्र नार्यो हि यथेष्टं प्रचरन्त्युत ॥ २४ ॥</s-l></s-lg><s-lg><s-l>वर्जयन्ति च राजानस्तद्राष्ट्रं पुरुषोत्तम ।</s-l><s-l>भयादग्नेर्महाराज तदा प्रभृति सर्वदा ॥ २५ ॥</s-l></s-lg><s-lg><s-l>सहदेवस्तु धर्मात्मा सैन्यं दृष्ट्वा भयार्दितम् ।</s-l><s-l>परीतमग्निना राजन्नाकम्पत यथा गिरिः ॥ २६ ॥</s-l></s-lg><s-lg><s-l>उपस्पृश्य शुचिर्भूत्वा सोऽब्रवीत्पावकं ततः ।</s-l><s-l>त्वदर्थोऽयं समारम्भः कृष्णवर्त्मन्नमोऽस्तु ते ॥ २७ ॥</s-l></s-lg><s-lg><s-l>मुखं त्वमसि देवानां यज्ञस्त्वमसि पावक ।</s-l><s-l>पावनात्पावकश्चासि वहनाद्धव्यवाहनः ॥ २८ ॥</s-l></s-lg><s-lg><s-l>वेदास्त्वदर्थं जाताश्च जातवेदास्ततो ह्यसि ।</s-l><s-l>यज्ञविघ्नमिमं कर्तुं नार्हस्त्वं हव्यवाहन ॥ २९ ॥</s-l></s-lg><s-lg><s-l>एवमुक्त्वा तु माद्रेयः कुशैरास्तीर्य मेदिनीम् ।</s-l><s-l>विधिवत्पुरुषव्याघ्रः पावकं प्रत्युपाविशत् ॥ ३० ॥</s-l></s-lg><s-lg><s-l>प्रमुखे सर्वसैन्यस्य भीतोद्विग्नस्य भारत ।</s-l><s-l>न चैनमत्यगाद्वह्निर्वेलामिव महोदधिः ॥ ३१ ॥</s-l></s-lg><s-lg><s-l>तमभ्येत्य शनैर्वह्निरुवाच कुरुनन्दनम् ।</s-l><s-l>सहदेवं नृणां देवं सान्त्वपूर्वमिदं वचः ॥ ३२ ॥</s-l></s-lg><s-lg><s-l>उत्तिष्ठोत्तिष्ठ कौरव्य जिज्ञासेयं कृता मया ।</s-l><s-l>वेद्मि सर्वमभिप्रायं तव धर्मसुतस्य च ॥ ३३ ॥</s-l></s-lg><s-lg><s-l>मया तु रक्षितव्येयं पुरी भरतसत्तम ।</s-l><s-l>यावद्राज्ञोऽस्य नीलस्य कुलवंशधरा इति ।</s-l><s-l>ईप्सितं तु करिष्यामि मनसस्तव पाण्डव ॥ ३४ ॥</s-l></s-lg><s-lg><s-l>तत उत्थाय हृष्टात्मा प्राञ्जलिः शिरसानतः ।</s-l><s-l>पूजयामास माद्रेयः पावकं पुरुषर्षभः ॥ ३५ ॥</s-l></s-lg><s-lg><s-l>पावके विनिवृत्ते तु नीलो राजाभ्ययात्तदा ।</s-l><s-l>सत्कारेण नरव्याघ्रं सहदेवं युधां पतिम् ॥ ३६ ॥</s-l></s-lg><s-lg><s-l>प्रतिगृह्य च तां पूजां करे च विनिवेश्य तम् ।</s-l><s-l>माद्रीसुतस्ततः प्रायाद्विजयी दक्षिणां दिशम् ॥ ३७ ॥</s-l></s-lg><s-lg><s-l>त्रैपुरं स वशे कृत्वा राजानममितौजसम् ।</s-l><s-l>निजग्राह महाबाहुस्तरसा पोतनेश्वरम् ॥ ३८ ॥</s-l></s-lg><s-lg><s-l>आहृतिं कौशिकाचार्यं यत्नेन महता ततः ।</s-l><s-l>वशे चक्रे महाबाहुः सुराष्ट्राधिपतिं तथा ॥ ३९ ॥</s-l></s-lg><s-lg><s-l>सुराष्ट्रविषयस्थश्च प्रेषयामास रुक्मिणे ।</s-l><s-l>राज्ञे भोजकटस्थाय महामात्राय धीमते ॥ ४० ॥</s-l></s-lg><s-lg><s-l>भीष्मकाय स धर्मात्मा साक्षादिन्द्रसखाय वै ।</s-l><s-l>स चास्य ससुतो राजन्प्रतिजग्राह शासनम् ॥ ४१ ॥</s-l></s-lg><s-lg><s-l>प्रीतिपूर्वं महाबाहुर्वासुदेवमवेक्ष्य च ।</s-l><s-l>ततः स रत्नान्यादाय पुनः प्रायाद्युधां पतिः ॥ ४२ ॥</s-l></s-lg><s-lg><s-l>ततः शूर्पारकं चैव गणं चोपकृताह्वयम् ।</s-l><s-l>वशे चक्रे महातेजा दण्डकांश्च महाबलः ॥ ४३ ॥</s-l></s-lg><s-lg><s-l>सागरद्वीपवासांश्च नृपतीन्म्लेच्छयोनिजान् ।</s-l><s-l>निषादान्पुरुषादांश्च कर्णप्रावरणानपि ॥ ४४ ॥</s-l></s-lg><s-lg><s-l>ये च कालमुखा नाम नरा राक्षसयोनयः ।</s-l><s-l>कृत्स्नं कोल्लगिरिं चैव मुरचीपत्तनं तथा ॥ ४५ ॥</s-l></s-lg><s-lg><s-l>द्वीपं ताम्राह्वयं चैव पर्वतं रामकं तथा ।</s-l><s-l>तिमिंगिलं च नृपतिं वशे चक्रे महामतिः ॥ ४६ ॥</s-l></s-lg><s-lg><s-l>एकपादांश्च पुरुषान्केवलान्वनवासिनः ।</s-l><s-l>नगरीं संजयन्तीं च पिच्छण्डं करहाटकम् ।</s-l><s-l>दूतैरेव वशे चक्रे करं चैनानदापयत् ॥ ४७ ॥</s-l></s-lg><s-lg><s-l>पाण्ड्यांश्च द्रविडांश्चैव सहितांश्चोड्रकेरलैः ।</s-l><s-l>अन्ध्रांस्तलवनांश्चैव कलिङ्गानोष्ट्रकर्णिकान् ॥ ४८ ॥</s-l></s-lg><s-lg><s-l>अन्ताखीं चैव रोमां च यवनानां पुरं तथा ।</s-l><s-l>दूतैरेव वशे चक्रे करं चैनानदापयत् ॥ ४९ ॥</s-l></s-lg><s-lg><s-l>भरुकच्छं गतो धीमान्दूतान्माद्रवतीसुतः ।</s-l><s-l>प्रेषयामास राजेन्द्र पौलस्त्याय महात्मने ।</s-l><s-l>विभीषणाय धर्मात्मा प्रीतिपूर्वमरिंदमः ॥ ५० ॥</s-l></s-lg><s-lg><s-l>स चास्य प्रतिजग्राह शासनं प्रीतिपूर्वकम् ।</s-l><s-l>तच्च कालकृतं धीमानन्वमन्यत स प्रभुः ॥ ५१ ॥</s-l></s-lg><s-lg><s-l>ततः संप्रेषयामास रत्नानि विविधानि च ।</s-l><s-l>चन्दनागुरुमुख्यानि दिव्यान्याभरणानि च ॥ ५२ ॥</s-l></s-lg><s-lg><s-l>वासांसि च महार्हाणि मणींश्चैव महाधनान् ।</s-l><s-l>न्यवर्तत ततो धीमान्सहदेवः प्रतापवान् ॥ ५३ ॥</s-l></s-lg><s-lg><s-l>एवं निर्जित्य तरसा सान्त्वेन विजयेन च ।</s-l><s-l>करदान्पार्थिवान्कृत्वा प्रत्यागच्छदरिंदमः ॥ ५४ ॥</s-l></s-lg><s-lg><s-l>धर्मराजाय तत्सर्वं निवेद्य भरतर्षभ ।</s-l><s-l>कृतकर्मा सुखं राजन्नुवास जनमेजय ॥ ५५ ॥</s-l></s-lg>