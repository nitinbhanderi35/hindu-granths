<s-lg><s-l> जनमेजय उवाच ।</s-l><s-l>कथं समभवद्द्यूतं भ्रातॄणां तन्महात्ययम् ।</s-l><s-l>यत्र तद्व्यसनं प्राप्तं पाण्डवैर्मे पितामहैः ॥ १ ॥</s-l></s-lg><s-lg><s-l>के च तत्र सभास्तारा राजानो ब्रह्मवित्तम ।</s-l><s-l>के चैनमन्वमोदन्त के चैनं प्रत्यषेधयन् ॥ २ ॥</s-l></s-lg><s-lg><s-l>विस्तरेणैतदिच्छामि कथ्यमानं त्वया द्विज ।</s-l><s-l>मूलं ह्येतद्विनाशस्य पृथिव्या द्विजसत्तम ॥ ३ ॥</s-l></s-lg><s-lg><s-l> सूत उवाच ।</s-l><s-l>एवमुक्तस्तदा राज्ञा व्यासशिष्यः प्रतापवान् ।</s-l><s-l>आचचक्षे यथावृत्तं तत्सर्वं सर्ववेदवित् ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>शृणु मे विस्तरेणेमां कथां भरतसत्तम ।</s-l><s-l>भूय एव महाराज यदि ते श्रवणे मतिः ॥ ५ ॥</s-l></s-lg><s-lg><s-l>विदुरस्य मतं ज्ञात्वा धृतराष्ट्रोऽम्बिकासुतः ।</s-l><s-l>दुर्योधनमिदं वाक्यमुवाच विजने पुनः ॥ ६ ॥</s-l></s-lg><s-lg><s-l>अलं द्यूतेन गान्धारे विदुरो न प्रशंसति ।</s-l><s-l>न ह्यसौ सुमहाबुद्धिरहितं नो वदिष्यति ॥ ७ ॥</s-l></s-lg><s-lg><s-l>हितं हि परमं मन्ये विदुरो यत्प्रभाषते ।</s-l><s-l>क्रियतां पुत्र तत्सर्वमेतन्मन्ये हितं तव ॥ ८ ॥</s-l></s-lg><s-lg><s-l>देवर्षिर्वासवगुरुर्देवराजाय धीमते ।</s-l><s-l>यत्प्राह शास्त्रं भगवान्बृहस्पतिरुदारधीः ॥ ९ ॥</s-l></s-lg><s-lg><s-l>तद्वेद विदुरः सर्वं सरहस्यं महाकविः ।</s-l><s-l>स्थितश्च वचने तस्य सदाहमपि पुत्रक ॥ १० ॥</s-l></s-lg><s-lg><s-l>विदुरो वापि मेधावी कुरूणां प्रवरो मतः ।</s-l><s-l>उद्धवो वा महाबुद्धिर्वृष्णीनामर्चितो नृप ॥ ११ ॥</s-l></s-lg><s-lg><s-l>द्यूतेन तदलं पुत्र द्यूते भेदो हि दृश्यते ।</s-l><s-l>भेदे विनाशो राज्यस्य तत्पुत्र परिवर्जय ॥ १२ ॥</s-l></s-lg><s-lg><s-l>पित्रा मात्रा च पुत्रस्य यद्वै कार्यं परं स्मृतम् ।</s-l><s-l>प्राप्तस्त्वमसि तत्तात पितृपैतामहं पदम् ॥ १३ ॥</s-l></s-lg><s-lg><s-l>अधीतवान्कृती शास्त्रे लालितः सततं गृहे ।</s-l><s-l>भ्रातृज्येष्ठः स्थितो राज्ये विन्दसे किं न शोभनम् ॥ १४ ॥</s-l></s-lg><s-lg><s-l>पृथग्जनैरलभ्यं यद्भोजनाच्छादनं परम् ।</s-l><s-l>तत्प्राप्तोऽसि महाबाहो कस्माच्छोचसि पुत्रक ॥ १५ ॥</s-l></s-lg><s-lg><s-l>स्फीतं राष्ट्रं महाबाहो पितृपैतामहं महत् ।</s-l><s-l>नित्यमाज्ञापयन्भासि दिवि देवेश्वरो यथा ॥ १६ ॥</s-l></s-lg><s-lg><s-l>तस्य ते विदितप्रज्ञ शोकमूलमिदं कथम् ।</s-l><s-l>समुत्थितं दुःखतरं तन्मे शंसितुमर्हसि ॥ १७ ॥</s-l></s-lg><s-lg><s-l> दुर्योधन उवाच ।</s-l><s-l>अश्नाम्याच्छादयामीति प्रपश्यन्पापपूरुषः ।</s-l><s-l>नामर्षं कुरुते यस्तु पुरुषः सोऽधमः स्मृतः ॥ १८ ॥</s-l></s-lg><s-lg><s-l>न मां प्रीणाति राजेन्द्र लक्ष्मीः साधारणा विभो ।</s-l><s-l>ज्वलितामिव कौन्तेये श्रियं दृष्ट्वा च विव्यथे ॥ १९ ॥</s-l></s-lg><s-lg><s-l>सर्वां हि पृथिवीं दृष्ट्वा युधिष्ठिरवशानुगाम् ।</s-l><s-l>स्थिरोऽस्मि योऽहं जीवामि दुःखादेतद्ब्रवीमि ते ॥ २० ॥</s-l></s-lg><s-lg><s-l>आवर्जिता इवाभान्ति निघ्नाश्चैत्रकिकौकुराः ।</s-l><s-l>कारस्करा लोहजङ्घा युधिष्ठिरनिवेशने ॥ २१ ॥</s-l></s-lg><s-lg><s-l>हिमवत्सागरानूपाः सर्वरत्नाकरास्तथा ।</s-l><s-l>अन्त्याः सर्वे पर्युदस्ता युधिष्ठिरनिवेशने ॥ २२ ॥</s-l></s-lg><s-lg><s-l>ज्येष्ठोऽयमिति मां मत्वा श्रेष्ठश्चेति विशां पते ।</s-l><s-l>युधिष्ठिरेण सत्कृत्य युक्तो रत्नपरिग्रहे ॥ २३ ॥</s-l></s-lg><s-lg><s-l>उपस्थितानां रत्नानां श्रेष्ठानामर्घहारिणाम् ।</s-l><s-l>नादृश्यत परः प्रान्तो नापरस्तत्र भारत ॥ २४ ॥</s-l></s-lg><s-lg><s-l>न मे हस्तः समभवद्वसु तत्प्रतिगृह्णतः ।</s-l><s-l>प्रातिष्ठन्त मयि श्रान्ते गृह्य दूराहृतं वसु ॥ २५ ॥</s-l></s-lg><s-lg><s-l>कृतां बिन्दुसरोरत्नैर्मयेन स्फाटिकच्छदाम् ।</s-l><s-l>अपश्यं नलिनीं पूर्णामुदकस्येव भारत ॥ २६ ॥</s-l></s-lg><s-lg><s-l>वस्त्रमुत्कर्षति मयि प्राहसत्स वृकोदरः ।</s-l><s-l>शत्रोरृद्धिविशेषेण विमूढं रत्नवर्जितम् ॥ २७ ॥</s-l></s-lg><s-lg><s-l>तत्र स्म यदि शक्तः स्यां पातयेयं वृकोदरम् ।</s-l><s-l>सपत्नेनावहासो हि स मां दहति भारत ॥ २८ ॥</s-l></s-lg><s-lg><s-l>पुनश्च तादृशीमेव वापीं जलजशालिनीम् ।</s-l><s-l>मत्वा शिलासमां तोये पतितोऽस्मि नराधिप ॥ २९ ॥</s-l></s-lg><s-lg><s-l>तत्र मां प्राहसत्कृष्णः पार्थेन सह सस्वनम् ।</s-l><s-l>द्रौपदी च सह स्त्रीभिर्व्यथयन्ती मनो मम ॥ ३० ॥</s-l></s-lg><s-lg><s-l>क्लिन्नवस्त्रस्य च जले किंकरा राजचोदिताः ।</s-l><s-l>ददुर्वासांसि मेऽन्यानि तच्च दुःखतरं मम ॥ ३१ ॥</s-l></s-lg><s-lg><s-l>प्रलम्भं च शृणुष्वान्यं गदतो मे नराधिप ।</s-l><s-l>अद्वारेण विनिर्गच्छन्द्वारसंस्थानरूपिणा ।</s-l><s-l>अभिहत्य शिलां भूयो ललाटेनास्मि विक्षतः ॥ ३२ ॥</s-l></s-lg><s-lg><s-l>तत्र मां यमजौ दूरादालोक्य ललितौ किल ।</s-l><s-l>बाहुभिः परिगृह्णीतां शोचन्तौ सहितावुभौ ॥ ३३ ॥</s-l></s-lg><s-lg><s-l>उवाच सहदेवस्तु तत्र मां विस्मयन्निव ।</s-l><s-l>इदं द्वारमितो गच्छ राजन्निति पुनः पुनः ॥ ३४ ॥</s-l></s-lg><s-lg><s-l>नामधेयानि रत्नानां पुरस्तान्न श्रुतानि मे ।</s-l><s-l>यानि दृष्टानि मे तस्यां मनस्तपति तच्च मे ॥ ३५ ॥</s-l></s-lg>