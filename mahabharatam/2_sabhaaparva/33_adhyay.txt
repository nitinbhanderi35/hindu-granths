<s-lg><s-l> वैशंपायन उवाच ।</s-l><s-l>ततोऽभिषेचनीयेऽह्नि ब्राह्मणा राजभिः सह ।</s-l><s-l>अन्तर्वेदीं प्रविविशुः सत्कारार्थं महर्षयः ॥ १ ॥</s-l></s-lg><s-lg><s-l>नारदप्रमुखास्तस्यामन्तर्वेद्यां महात्मनः ।</s-l><s-l>समासीनाः शुशुभिरे सह राजर्षिभिस्तदा ॥ २ ॥</s-l></s-lg><s-lg><s-l>समेता ब्रह्मभवने देवा देवर्षयो यथा ।</s-l><s-l>कर्मान्तरमुपासन्तो जजल्पुरमितौजसः ॥ ३ ॥</s-l></s-lg><s-lg><s-l>इदमेवं न चाप्येवमेवमेतन्न चान्यथा ।</s-l><s-l>इत्यूचुर्बहवस्तत्र वितण्डानाः परस्परम् ॥ ४ ॥</s-l></s-lg><s-lg><s-l>कृशानर्थांस्तथा केचिदकृशांस्तत्र कुर्वते ।</s-l><s-l>अकृशांश्च कृशांश्चक्रुर्हेतुभिः शास्त्रनिश्चितैः ॥ ५ ॥</s-l></s-lg><s-lg><s-l>तत्र मेधाविनः केचिदर्थमन्यैः प्रपूरितम् ।</s-l><s-l>विचिक्षिपुर्यथा श्येना नभोगतमिवामिषम् ॥ ६ ॥</s-l></s-lg><s-lg><s-l>केचिद्धर्मार्थसंयुक्ताः कथास्तत्र महाव्रताः ।</s-l><s-l>रेमिरे कथयन्तश्च सर्ववेदविदां वराः ॥ ७ ॥</s-l></s-lg><s-lg><s-l>सा वेदिर्वेदसंपन्नैर्देवद्विजमहर्षिभिः ।</s-l><s-l>आबभासे समाकीर्णा नक्षत्रैर्द्यौरिवामला ॥ ८ ॥</s-l></s-lg><s-lg><s-l>न तस्यां संनिधौ शूद्रः कश्चिदासीन्न चाव्रतः ।</s-l><s-l>अन्तर्वेद्यां तदा राजन्युधिष्ठिरनिवेशने ॥ ९ ॥</s-l></s-lg><s-lg><s-l>तां तु लक्ष्मीवतो लक्ष्मीं तदा यज्ञविधानजाम् ।</s-l><s-l>तुतोष नारदः पश्यन्धर्मराजस्य धीमतः ॥ १० ॥</s-l></s-lg><s-lg><s-l>अथ चिन्तां समापेदे स मुनिर्मनुजाधिप ।</s-l><s-l>नारदस्तं तदा पश्यन्सर्वक्षत्रसमागमम् ॥ ११ ॥</s-l></s-lg><s-lg><s-l>सस्मार च पुरावृत्तां कथां तां भरतर्षभ ।</s-l><s-l>अंशावतरणे यासौ ब्रह्मणो भवनेऽभवत् ॥ १२ ॥</s-l></s-lg><s-lg><s-l>देवानां संगमं तं तु विज्ञाय कुरुनन्दन ।</s-l><s-l>नारदः पुण्डरीकाक्षं सस्मार मनसा हरिम् ॥ १३ ॥</s-l></s-lg><s-lg><s-l>साक्षात्स विबुधारिघ्नः क्षत्रे नारायणो विभुः ।</s-l><s-l>प्रतिज्ञां पालयन्धीमाञ्जातः परपुरंजयः ॥ १४ ॥</s-l></s-lg><s-lg><s-l>संदिदेश पुरा योऽसौ विबुधान्भूतकृत्स्वयम् ।</s-l><s-l>अन्योन्यमभिनिघ्नन्तः पुनर्लोकानवाप्स्यथ ॥ १५ ॥</s-l></s-lg><s-lg><s-l>इति नारायणः शंभुर्भगवाञ्जगतः प्रभुः ।</s-l><s-l>आदिश्य विबुधान्सर्वानजायत यदुक्षये ॥ १६ ॥</s-l></s-lg><s-lg><s-l>क्षितावन्धकवृष्णीनां वंशे वंशभृतां वरः ।</s-l><s-l>परया शुशुभे लक्ष्म्या नक्षत्राणामिवोडुराट् ॥ १७ ॥</s-l></s-lg><s-lg><s-l>यस्य बाहुबलं सेन्द्राः सुराः सर्व उपासते ।</s-l><s-l>सोऽयं मानुषवन्नाम हरिरास्तेऽरिमर्दनः ॥ १८ ॥</s-l></s-lg><s-lg><s-l>अहो बत महद्भूतं स्वयंभूर्यदिदं स्वयम् ।</s-l><s-l>आदास्यति पुनः क्षत्रमेवं बलसमन्वितम् ॥ १९ ॥</s-l></s-lg><s-lg><s-l>इत्येतां नारदश्चिन्तां चिन्तयामास धर्मवित् ।</s-l><s-l>हरिं नारायणं ज्ञात्वा यज्ञैरीड्यं तमीश्वरम् ॥ २० ॥</s-l></s-lg><s-lg><s-l>तस्मिन्धर्मविदां श्रेष्ठो धर्मराजस्य धीमतः ।</s-l><s-l>महाध्वरे महाबुद्धिस्तस्थौ स बहुमानतः ॥ २१ ॥</s-l></s-lg><s-lg><s-l>ततो भीष्मोऽब्रवीद्राजन्धर्मराजं युधिष्ठिरम् ।</s-l><s-l>क्रियतामर्हणं राज्ञां यथार्हमिति भारत ॥ २२ ॥</s-l></s-lg><s-lg><s-l>आचार्यमृत्विजं चैव संयुक्तं च युधिष्ठिर ।</s-l><s-l>स्नातकं च प्रियं चाहुः षडर्घ्यार्हान्नृपं तथा ॥ २३ ॥</s-l></s-lg><s-lg><s-l>एतानर्हानभिगतानाहुः संवत्सरोषितान् ।</s-l><s-l>त इमे कालपूगस्य महतोऽस्मानुपागताः ॥ २४ ॥</s-l></s-lg><s-lg><s-l>एषामेकैकशो राजन्नर्घ्यमानीयतामिति ।</s-l><s-l>अथ चैषां वरिष्ठाय समर्थायोपनीयताम् ॥ २५ ॥</s-l></s-lg><s-lg><s-l> युधिष्ठिर उवाच ।</s-l><s-l>कस्मै भवान्मन्यतेऽर्घमेकस्मै कुरुनन्दन ।</s-l><s-l>उपनीयमानं युक्तं च तन्मे ब्रूहि पितामह ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>ततो भीष्मः शांतनवो बुद्ध्या निश्चित्य भारत ।</s-l><s-l>वार्ष्णेयं मन्यते कृष्णमर्हणीयतमं भुवि ॥ २७ ॥</s-l></s-lg><s-lg><s-l>एष ह्येषां समेतानां तेजोबलपराक्रमैः ।</s-l><s-l>मध्ये तपन्निवाभाति ज्योतिषामिव भास्करः ॥ २८ ॥</s-l></s-lg><s-lg><s-l>असूर्यमिव सूर्येण निवातमिव वायुना ।</s-l><s-l>भासितं ह्लादितं चैव कृष्णेनेदं सदो हि नः ॥ २९ ॥</s-l></s-lg><s-lg><s-l>तस्मै भीष्माभ्यनुज्ञातः सहदेवः प्रतापवान् ।</s-l><s-l>उपजह्रेऽथ विधिवद्वार्ष्णेयायार्घ्यमुत्तमम् ॥ ३० ॥</s-l></s-lg><s-lg><s-l>प्रतिजग्राह तत्कृष्णः शास्त्रदृष्टेन कर्मणा ।</s-l><s-l>शिशुपालस्तु तां पूजां वासुदेवे न चक्षमे ॥ ३१ ॥</s-l></s-lg><s-lg><s-l>स उपालभ्य भीष्मं च धर्मराजं च संसदि ।</s-l><s-l>अपाक्षिपद्वासुदेवं चेदिराजो महाबलः ॥ ३२ ॥</s-l></s-lg>