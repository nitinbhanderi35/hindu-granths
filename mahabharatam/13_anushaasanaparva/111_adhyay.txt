<s-lg><s-l> युधिष्ठिर उवाच ।</s-l><s-l>यद्वरं सर्वतीर्थानां तद्ब्रवीहि पितामह ।</s-l><s-l>यत्र वै परमं शौचं तन्मे व्याख्यातुमर्हसि ॥ १ ॥</s-l></s-lg><s-lg><s-l> भीष्म उवाच ।</s-l><s-l>सर्वाणि खलु तीर्थानि गुणवन्ति मनीषिणाम् ।</s-l><s-l>यत्तु तीर्थं च शौचं च तन्मे शृणु समाहितः ॥ २ ॥</s-l></s-lg><s-lg><s-l>अगाधे विमले शुद्धे सत्यतोये धृतिह्रदे ।</s-l><s-l>स्नातव्यं मानसे तीर्थे सत्त्वमालम्ब्य शाश्वतम् ॥ ३ ॥</s-l></s-lg><s-lg><s-l>तीर्थशौचमनर्थित्वमार्दवं सत्यमार्जवम् ।</s-l><s-l>अहिंसा सर्वभूतानामानृशंस्यं दमः शमः ॥ ४ ॥</s-l></s-lg><s-lg><s-l>निर्ममा निरहंकारा निर्द्वंद्वा निष्परिग्रहाः ।</s-l><s-l>शुचयस्तीर्थभूतास्ते ये भैक्षमुपभुञ्जते ॥ ५ ॥</s-l></s-lg><s-lg><s-l>तत्त्ववित्त्वनहंबुद्धिस्तीर्थं परममुच्यते ।</s-l><s-l>शौचलक्षणमेतत्ते सर्वत्रैवान्ववेक्षणम् ॥ ६ ॥</s-l></s-lg><s-lg><s-l>रजस्तमः सत्त्वमथो येषां निर्धौतमात्मनः ।</s-l><s-l>शौचाशौचे न ते सक्ताः स्वकार्यपरिमार्गिणः ॥ ७ ॥</s-l></s-lg><s-lg><s-l>सर्वत्यागेष्वभिरताः सर्वज्ञाः सर्वदर्शिनः ।</s-l><s-l>शौचेन वृत्तशौचार्थास्ते तीर्थाः शुचयश्च ते ॥ ८ ॥</s-l></s-lg><s-lg><s-l>नोदकक्लिन्नगात्रस्तु स्नात इत्यभिधीयते ।</s-l><s-l>स स्नातो यो दमस्नातः सबाह्याभ्यन्तरः शुचिः ॥ ९ ॥</s-l></s-lg><s-lg><s-l>अतीतेष्वनपेक्षा ये प्राप्तेष्वर्थेषु निर्ममाः ।</s-l><s-l>शौचमेव परं तेषां येषां नोत्पद्यते स्पृहा ॥ १० ॥</s-l></s-lg><s-lg><s-l>प्रज्ञानं शौचमेवेह शरीरस्य विशेषतः ।</s-l><s-l>तथा निष्किंचनत्वं च मनसश्च प्रसन्नता ॥ ११ ॥</s-l></s-lg><s-lg><s-l>वृत्तशौचं मनःशौचं तीर्थशौचं परं हितम् ।</s-l><s-l>ज्ञानोत्पन्नं च यच्छौचं तच्छौचं परमं मतम् ॥ १२ ॥</s-l></s-lg><s-lg><s-l>मनसाथ प्रदीपेन ब्रह्मज्ञानबलेन च ।</s-l><s-l>स्नाता ये मानसे तीर्थे तज्ज्ञाः क्षेत्रज्ञदर्शिनः ॥ १३ ॥</s-l></s-lg><s-lg><s-l>समारोपितशौचस्तु नित्यं भावसमन्वितः ।</s-l><s-l>केवलं गुणसंपन्नः शुचिरेव नरः सदा ॥ १४ ॥</s-l></s-lg><s-lg><s-l>शरीरस्थानि तीर्थानि प्रोक्तान्येतानि भारत ।</s-l><s-l>पृथिव्यां यानि तीर्थानि पुण्यानि शृणु तान्यपि ॥ १५ ॥</s-l></s-lg><s-lg><s-l>यथा शरीरस्योद्देशाः शुचयः परिनिर्मिताः ।</s-l><s-l>तथा पृथिव्या भागाश्च पुण्यानि सलिलानि च ॥ १६ ॥</s-l></s-lg><s-lg><s-l>प्रार्थनाच्चैव तीर्थस्य स्नानाच्च पितृतर्पणात् ।</s-l><s-l>धुनन्ति पापं तीर्थेषु पूता यान्ति दिवं सुखम् ॥ १७ ॥</s-l></s-lg><s-lg><s-l>परिग्रहाच्च साधूनां पृथिव्याश्चैव तेजसा ।</s-l><s-l>अतीव पुण्यास्ते भागाः सलिलस्य च तेजसा ॥ १८ ॥</s-l></s-lg><s-lg><s-l>मनसश्च पृथिव्याश्च पुण्यतीर्थास्तथापरे ।</s-l><s-l>उभयोरेव यः स्नातः स सिद्धिं शीघ्रमाप्नुयात् ॥ १९ ॥</s-l></s-lg><s-lg><s-l>यथा बलं क्रियाहीनं क्रिया वा बलवर्जिता ।</s-l><s-l>नेह साधयते कार्यं समायुक्तस्तु सिध्यति ॥ २० ॥</s-l></s-lg><s-lg><s-l>एवं शरीरशौचेन तीर्थशौचेन चान्वितः ।</s-l><s-l>ततः सिद्धिमवाप्नोति द्विविधं शौचमुत्तमम् ॥ २१ ॥</s-l></s-lg>