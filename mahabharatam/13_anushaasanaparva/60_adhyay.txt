<s-lg><s-l> युधिष्ठिर उवाच ।</s-l><s-l>दानं यज्ञक्रिया चेह किं स्वित्प्रेत्य महाफलम् ।</s-l><s-l>कस्य ज्यायः फलं प्रोक्तं कीदृशेभ्यः कथं कदा ॥ १ ॥</s-l></s-lg><s-lg><s-l>एतदिच्छामि विज्ञातुं याथातथ्येन भारत ।</s-l><s-l>विद्वञ्जिज्ञासमानाय दानधर्मान्प्रचक्ष्व मे ॥ २ ॥</s-l></s-lg><s-lg><s-l>अन्तर्वेद्यां च यद्दत्तं श्रद्धया चानृशंस्यतः ।</s-l><s-l>किं स्विन्निःश्रेयसं तात तन्मे ब्रूहि पितामह ॥ ३ ॥</s-l></s-lg><s-lg><s-l> भीष्म उवाच ।</s-l><s-l>रौद्रं कर्म क्षत्रियस्य सततं तात वर्तते ।</s-l><s-l>तस्य वैतानिकं कर्म दानं चैवेह पावनम् ॥ ४ ॥</s-l></s-lg><s-lg><s-l>न तु पापकृतां राज्ञां प्रतिगृह्णन्ति साधवः ।</s-l><s-l>एतस्मात्कारणाद्यज्ञैर्यजेद्राजाप्तदक्षिणैः ॥ ५ ॥</s-l></s-lg><s-lg><s-l>अथ चेत्प्रतिगृह्णीयुर्दद्यादहरहर्नृपः ।</s-l><s-l>श्रद्धामास्थाय परमां पावनं ह्येतदुत्तमम् ॥ ६ ॥</s-l></s-lg><s-lg><s-l>ब्राह्मणांस्तर्पयेद्द्रव्यैस्ततो यज्ञे यतव्रतः ।</s-l><s-l>मैत्रान्साधून्वेदविदः शीलवृत्ततपोन्वितान् ॥ ७ ॥</s-l></s-lg><s-lg><s-l>यत्ते तेन करिष्यन्ति कृतं तेन भविष्यति ।</s-l><s-l>यज्ञान्साधय साधुभ्यः स्वाद्वन्नान्दक्षिणावतः ॥ ८ ॥</s-l></s-lg><s-lg><s-l>इष्टं दत्तं च मन्येथा आत्मानं दानकर्मणा ।</s-l><s-l>पूजयेथा यायजूकांस्तवाप्यंशो भवेद्यथा ॥ ९ ॥</s-l></s-lg><s-lg><s-l>प्रजावतो भरेथाश्च ब्राह्मणान्बहुभारिणः ।</s-l><s-l>प्रजावांस्तेन भवति यथा जनयिता तथा ॥ १० ॥</s-l></s-lg><s-lg><s-l>यावतो वै साधुधर्मान्सन्तः संवर्तयन्त्युत ।</s-l><s-l>सर्वे ते चापि भर्तव्या नरा ये बहुभारिणः ॥ ११ ॥</s-l></s-lg><s-lg><s-l>समृद्धः संप्रयच्छस्व ब्राह्मणेभ्यो युधिष्ठिर ।</s-l><s-l>धेनूरनडुहोऽन्नानि च्छत्रं वासांस्युपानहौ ॥ १२ ॥</s-l></s-lg><s-lg><s-l>आज्यानि यजमानेभ्यस्तथान्नाद्यानि भारत ।</s-l><s-l>अश्ववन्ति च यानानि वेश्मानि शयनानि च ॥ १३ ॥</s-l></s-lg><s-lg><s-l>एते देया व्युष्टिमन्तो लघूपायाश्च भारत ।</s-l><s-l>अजुगुप्सांश्च विज्ञाय ब्राह्मणान्वृत्तिकर्शितान् ॥ १४ ॥</s-l></s-lg><s-lg><s-l>उपच्छन्नं प्रकाशं वा वृत्त्या तान्प्रतिपादय ।</s-l><s-l>राजसूयाश्वमेधाभ्यां श्रेयस्तत्क्षत्रियान्प्रति ॥ १५ ॥</s-l></s-lg><s-lg><s-l>एवं पापैर्विमुक्तस्त्वं पूतः स्वर्गमवाप्स्यसि ।</s-l><s-l>स्रंसयित्वा पुनः कोशं यद्राष्ट्रं पालयिष्यसि ॥ १६ ॥</s-l></s-lg><s-lg><s-l>ततश्च ब्रह्मभूयस्त्वमवाप्स्यसि धनानि च ।</s-l><s-l>आत्मनश्च परेषां च वृत्तिं संरक्ष भारत ॥ १७ ॥</s-l></s-lg><s-lg><s-l>पुत्रवच्चापि भृत्यान्स्वान्प्रजाश्च परिपालय ।</s-l><s-l>योगक्षेमश्च ते नित्यं ब्राह्मणेष्वस्तु भारत ॥ १८ ॥</s-l></s-lg><s-lg><s-l>अरक्षितारं हर्तारं विलोप्तारमदायकम् ।</s-l><s-l>तं स्म राजकलिं हन्युः प्रजाः संभूय निर्घृणम् ॥ १९ ॥</s-l></s-lg><s-lg><s-l>अहं वो रक्षितेत्युक्त्वा यो न रक्षति भूमिपः ।</s-l><s-l>स संहत्य निहन्तव्यः श्वेव सोन्माद आतुरः ॥ २० ॥</s-l></s-lg><s-lg><s-l>पापं कुर्वन्ति यत्किंचित्प्रजा राज्ञा ह्यरक्षिताः ।</s-l><s-l>चतुर्थं तस्य पापस्य राजा भारत विन्दति ॥ २१ ॥</s-l></s-lg><s-lg><s-l>अप्याहुः सर्वमेवेति भूयोऽर्धमिति निश्चयः ।</s-l><s-l>चतुर्थं मतमस्माकं मनोः श्रुत्वानुशासनम् ॥ २२ ॥</s-l></s-lg><s-lg><s-l>शुभं वा यत्प्रकुर्वन्ति प्रजा राज्ञा सुरक्षिताः ।</s-l><s-l>चतुर्थं तस्य पुण्यस्य राजा चाप्नोति भारत ॥ २३ ॥</s-l></s-lg><s-lg><s-l>जीवन्तं त्वानुजीवन्तु प्रजाः सर्वा युधिष्ठिर ।</s-l><s-l>पर्जन्यमिव भूतानि महाद्रुममिव द्विजाः ॥ २४ ॥</s-l></s-lg><s-lg><s-l>कुबेरमिव रक्षांसि शतक्रतुमिवामराः ।</s-l><s-l>ज्ञातयस्त्वानुजीवन्तु सुहृदश्च परंतप ॥ २५ ॥</s-l></s-lg>