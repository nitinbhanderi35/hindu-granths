<s-lg><s-l> युधिष्ठिर उवाच ।</s-l><s-l>के पूज्याः के नमस्कार्या मानवैर्भरतर्षभ ।</s-l><s-l>विस्तरेण तदाचक्ष्व न हि तृप्यामि कथ्यताम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>नारदस्य च संवादं वासुदेवस्य चोभयोः ॥ २ ॥</s-l></s-lg><s-lg><s-l>नारदं प्राञ्जलिं दृष्ट्वा पूजयानं द्विजर्षभान् ।</s-l><s-l>केशवः परिपप्रच्छ भगवन्कान्नमस्यसि ॥ ३ ॥</s-l></s-lg><s-lg><s-l>बहुमानः परः केषु भवतो यान्नमस्यसि ।</s-l><s-l>शक्यं चेच्छ्रोतुमिच्छामि ब्रूह्येतद्धर्मवित्तम ॥ ४ ॥</s-l></s-lg><s-lg><s-l> नारद उवाच ।</s-l><s-l>शृणु गोविन्द यानेतान्पूजयाम्यरिमर्दन ।</s-l><s-l>त्वत्तोऽन्यः कः पुमाँल्लोके श्रोतुमेतदिहार्हति ॥ ५ ॥</s-l></s-lg><s-lg><s-l>वरुणं वायुमादित्यं पर्जन्यं जातवेदसम् ।</s-l><s-l>स्थाणुं स्कन्दं तथा लक्ष्मीं विष्णुं ब्रह्माणमेव च ॥ ६ ॥</s-l></s-lg><s-lg><s-l>वाचस्पतिं चन्द्रमसमपः पृथ्वीं सरस्वतीम् ।</s-l><s-l>सततं ये नमस्यन्ति तान्नमस्याम्यहं विभो ॥ ७ ॥</s-l></s-lg><s-lg><s-l>तपोधनान्वेदविदो नित्यं वेदपरायणान् ।</s-l><s-l>महार्हान्वृष्णिशार्दूल सदा संपूजयाम्यहम् ॥ ८ ॥</s-l></s-lg><s-lg><s-l>अभुक्त्वा देवकार्याणि कुर्वते येऽविकत्थनाः ।</s-l><s-l>संतुष्टाश्च क्षमायुक्तास्तान्नमस्याम्यहं विभो ॥ ९ ॥</s-l></s-lg><s-lg><s-l>सम्यग्ददति ये चेष्टान्क्षान्ता दान्ता जितेन्द्रियाः ।</s-l><s-l>सस्यं धनं क्षितिं गाश्च तान्नमस्यामि यादव ॥ १० ॥</s-l></s-lg><s-lg><s-l>ये ते तपसि वर्तन्ते वने मूलफलाशनाः ।</s-l><s-l>असंचयाः क्रियावन्तस्तान्नमस्यामि यादव ॥ ११ ॥</s-l></s-lg><s-lg><s-l>ये भृत्यभरणे सक्ताः सततं चातिथिप्रियाः ।</s-l><s-l>भुञ्जन्ते देवशेषाणि तान्नमस्यामि यादव ॥ १२ ॥</s-l></s-lg><s-lg><s-l>ये वेदं प्राप्य दुर्धर्षा वाग्मिनो ब्रह्मवादिनः ।</s-l><s-l>याजनाध्यापने युक्ता नित्यं तान्पूजयाम्यहम् ॥ १३ ॥</s-l></s-lg><s-lg><s-l>प्रसन्नहृदयाश्चैव सर्वसत्त्वेषु नित्यशः ।</s-l><s-l>आ पृष्ठतापात्स्वाध्याये युक्तास्तान्पूजयाम्यहम् ॥ १४ ॥</s-l></s-lg><s-lg><s-l>गुरुप्रसादे स्वाध्याये यतन्ते ये स्थिरव्रताः ।</s-l><s-l>शुश्रूषवोऽनसूयन्तस्तान्नमस्यामि यादव ॥ १५ ॥</s-l></s-lg><s-lg><s-l>सुव्रता मुनयो ये च ब्रह्मण्याः सत्यसंगराः ।</s-l><s-l>वोढारो हव्यकव्यानां तान्नमस्यामि यादव ॥ १६ ॥</s-l></s-lg><s-lg><s-l>भैक्ष्यचर्यासु निरताः कृशा गुरुकुलाश्रयाः ।</s-l><s-l>निःसुखा निर्धना ये च तान्नमस्यामि यादव ॥ १७ ॥</s-l></s-lg><s-lg><s-l>निर्ममा निष्प्रतिद्वंद्वा निर्ह्रीका निष्प्रयोजनाः ।</s-l><s-l>अहिंसानिरता ये च ये च सत्यव्रता नराः ।</s-l><s-l>दान्ताः शमपराश्चैव तान्नमस्यामि केशव ॥ १८ ॥</s-l></s-lg><s-lg><s-l>देवतातिथिपूजायां प्रसक्ता गृहमेधिनः ।</s-l><s-l>कपोतवृत्तयो नित्यं तान्नमस्यामि यादव ॥ १९ ॥</s-l></s-lg><s-lg><s-l>येषां त्रिवर्गः कृत्येषु वर्तते नोपहीयते ।</s-l><s-l>शिष्टाचारप्रवृत्ताश्च तान्नमस्याम्यहं सदा ॥ २० ॥</s-l></s-lg><s-lg><s-l>ब्राह्मणास्त्रिषु लोकेषु ये त्रिवर्गमनुष्ठिताः ।</s-l><s-l>अलोलुपाः पुण्यशीलास्तान्नमस्यामि केशव ॥ २१ ॥</s-l></s-lg><s-lg><s-l>अब्भक्षा वायुभक्षाश्च सुधाभक्षाश्च ये सदा ।</s-l><s-l>व्रतैश्च विविधैर्युक्तास्तान्नमस्यामि माधव ॥ २२ ॥</s-l></s-lg><s-lg><s-l>अयोनीनग्नियोनींश्च ब्रह्मयोनींस्तथैव च ।</s-l><s-l>सर्वभूतात्मयोनींश्च तान्नमस्याम्यहं द्विजान् ॥ २३ ॥</s-l></s-lg><s-lg><s-l>नित्यमेतान्नमस्यामि कृष्ण लोककरानृषीन् ।</s-l><s-l>लोकज्येष्ठाञ्ज्ञाननिष्ठांस्तमोघ्नाँल्लोकभास्करान् ॥ २४ ॥</s-l></s-lg><s-lg><s-l>तस्मात्त्वमपि वार्ष्णेय द्विजान्पूजय नित्यदा ।</s-l><s-l>पूजिताः पूजनार्हा हि सुखं दास्यन्ति तेऽनघ ॥ २५ ॥</s-l></s-lg><s-lg><s-l>अस्मिँल्लोके सदा ह्येते परत्र च सुखप्रदाः ।</s-l><s-l>त एते मान्यमाना वै प्रदास्यन्ति सुखं तव ॥ २६ ॥</s-l></s-lg><s-lg><s-l>ये सर्वातिथयो नित्यं गोषु च ब्राह्मणेषु च ।</s-l><s-l>नित्यं सत्ये च निरता दुर्गाण्यतितरन्ति ते ॥ २७ ॥</s-l></s-lg><s-lg><s-l>नित्यं शमपरा ये च तथा ये चानसूयकाः ।</s-l><s-l>नित्यं स्वाध्यायिनो ये च दुर्गाण्यतितरन्ति ते ॥ २८ ॥</s-l></s-lg><s-lg><s-l>सर्वान्देवान्नमस्यन्ति ये चैकं देवमाश्रिताः ।</s-l><s-l>श्रद्दधानाश्च दान्ताश्च दुर्गाण्यतितरन्ति ते ॥ २९ ॥</s-l></s-lg><s-lg><s-l>तथैव विप्रप्रवरान्नमस्कृत्य यतव्रतान् ।</s-l><s-l>भवन्ति ये दानरता दुर्गाण्यतितरन्ति ते ॥ ३० ॥</s-l></s-lg><s-lg><s-l>अग्नीनाधाय विधिवत्प्रयता धारयन्ति ये ।</s-l><s-l>प्राप्ताः सोमाहुतिं चैव दुर्गाण्यतितरन्ति ते ॥ ३१ ॥</s-l></s-lg><s-lg><s-l>मातापित्रोर्गुरुषु च सम्यग्वर्तन्ति ये सदा ।</s-l><s-l>यथा त्वं वृष्णिशार्दूलेत्युक्त्वैवं विरराम सः ॥ ३२ ॥</s-l></s-lg><s-lg><s-l>तस्मात्त्वमपि कौन्तेय पितृदेवद्विजातिथीन् ।</s-l><s-l>सम्यक्पूजय येन त्वं गतिमिष्टामवाप्स्यसि ॥ ३३ ॥</s-l></s-lg>