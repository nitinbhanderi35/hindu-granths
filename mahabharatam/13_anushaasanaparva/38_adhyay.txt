<s-lg><s-l> युधिष्ठिर उवाच ।</s-l><s-l>स्त्रीणां स्वभावमिच्छामि श्रोतुं भरतसत्तम ।</s-l><s-l>स्त्रियो हि मूलं दोषाणां लघुचित्ताः पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>नारदस्य च संवादं पुंश्चल्या पञ्चचूडया ॥ २ ॥</s-l></s-lg><s-lg><s-l>लोकाननुचरन्धीमान्देवर्षिर्नारदः पुरा ।</s-l><s-l>ददर्शाप्सरसं ब्राह्मीं पञ्चचूडामनिन्दिताम् ॥ ३ ॥</s-l></s-lg><s-lg><s-l>तां दृष्ट्वा चारुसर्वाङ्गीं पप्रच्छाप्सरसं मुनिः ।</s-l><s-l>संशयो हृदि मे कश्चित्तन्मे ब्रूहि सुमध्यमे ॥ ४ ॥</s-l></s-lg><s-lg><s-l>एवमुक्ता तु सा विप्रं प्रत्युवाचाथ नारदम् ।</s-l><s-l>विषये सति वक्ष्यामि समर्थां मन्यसे च माम् ॥ ५ ॥</s-l></s-lg><s-lg><s-l> नारद उवाच ।</s-l><s-l>न त्वामविषये भद्रे नियोक्ष्यामि कथंचन ।</s-l><s-l>स्त्रीणां स्वभावमिच्छामि त्वत्तः श्रोतुं वरानने ॥ ६ ॥</s-l></s-lg><s-lg><s-l> भीष्म उवाच ।</s-l><s-l>एतच्छ्रुत्वा वचस्तस्य देवर्षेरप्सरोत्तमा ।</s-l><s-l>प्रत्युवाच न शक्ष्यामि स्त्री सती निन्दितुं स्त्रियः ॥ ७ ॥</s-l></s-lg><s-lg><s-l>विदितास्ते स्त्रियो याश्च यादृशाश्च स्वभावतः ।</s-l><s-l>न मामर्हसि देवर्षे नियोक्तुं प्रश्न ईदृशे ॥ ८ ॥</s-l></s-lg><s-lg><s-l>तामुवाच स देवर्षिः सत्यं वद सुमध्यमे ।</s-l><s-l>मृषावादे भवेद्दोषः सत्ये दोषो न विद्यते ॥ ९ ॥</s-l></s-lg><s-lg><s-l>इत्युक्ता सा कृतमतिरभवच्चारुहासिनी ।</s-l><s-l>स्त्रीदोषाञ्शाश्वतान्सत्यान्भाषितुं संप्रचक्रमे ॥ १० ॥</s-l></s-lg><s-lg><s-l> पञ्चचूडोवाच ।</s-l><s-l>कुलीना रूपवत्यश्च नाथवत्यश्च योषितः ।</s-l><s-l>मर्यादासु न तिष्ठन्ति स दोषः स्त्रीषु नारद ॥ ११ ॥</s-l></s-lg><s-lg><s-l>न स्त्रीभ्यः किंचिदन्यद्वै पापीयस्तरमस्ति वै ।</s-l><s-l>स्त्रियो हि मूलं दोषाणां तथा त्वमपि वेत्थ ह ॥ १२ ॥</s-l></s-lg><s-lg><s-l>समाज्ञातानृद्धिमतः प्रतिरूपान्वशे स्थितान् ।</s-l><s-l>पतीनन्तरमासाद्य नालं नार्यः प्रतीक्षितुम् ॥ १३ ॥</s-l></s-lg><s-lg><s-l>असद्धर्मस्त्वयं स्त्रीणामस्माकं भवति प्रभो ।</s-l><s-l>पापीयसो नरान्यद्वै लज्जां त्यक्त्वा भजामहे ॥ १४ ॥</s-l></s-lg><s-lg><s-l>स्त्रियं हि यः प्रार्थयते संनिकर्षं च गच्छति ।</s-l><s-l>ईषच्च कुरुते सेवां तमेवेच्छन्ति योषितः ॥ १५ ॥</s-l></s-lg><s-lg><s-l>अनर्थित्वान्मनुष्याणां भयात्परिजनस्य च ।</s-l><s-l>मर्यादायाममर्यादाः स्त्रियस्तिष्ठन्ति भर्तृषु ॥ १६ ॥</s-l></s-lg><s-lg><s-l>नासां कश्चिदगम्योऽस्ति नासां वयसि संस्थितिः ।</s-l><s-l>विरूपं रूपवन्तं वा पुमानित्येव भुञ्जते ॥ १७ ॥</s-l></s-lg><s-lg><s-l>न भयान्नाप्यनुक्रोशान्नार्थहेतोः कथंचन ।</s-l><s-l>न ज्ञातिकुलसंबन्धात्स्त्रियस्तिष्ठन्ति भर्तृषु ॥ १८ ॥</s-l></s-lg><s-lg><s-l>यौवने वर्तमानानां मृष्टाभरणवाससाम् ।</s-l><s-l>नारीणां स्वैरवृत्तानां स्पृहयन्ति कुलस्त्रियः ॥ १९ ॥</s-l></s-lg><s-lg><s-l>याश्च शश्वद्बहुमता रक्ष्यन्ते दयिताः स्त्रियः ।</s-l><s-l>अपि ताः संप्रसज्जन्ते कुब्जान्धजडवामनैः ॥ २० ॥</s-l></s-lg><s-lg><s-l>पङ्गुष्वपि च देवर्षे ये चान्ये कुत्सिता नराः ।</s-l><s-l>स्त्रीणामगम्यो लोकेऽस्मिन्नास्ति कश्चिन्महामुने ॥ २१ ॥</s-l></s-lg><s-lg><s-l>यदि पुंसां गतिर्ब्रह्म कथंचिन्नोपपद्यते ।</s-l><s-l>अप्यन्योन्यं प्रवर्तन्ते न हि तिष्ठन्ति भर्तृषु ॥ २२ ॥</s-l></s-lg><s-lg><s-l>अलाभात्पुरुषाणां हि भयात्परिजनस्य च ।</s-l><s-l>वधबन्धभयाच्चापि स्वयं गुप्ता भवन्ति ताः ॥ २३ ॥</s-l></s-lg><s-lg><s-l>चलस्वभावा दुःसेव्या दुर्ग्राह्या भावतस्तथा ।</s-l><s-l>प्राज्ञस्य पुरुषस्येह यथा वाचस्तथा स्त्रियः ॥ २४ ॥</s-l></s-lg><s-lg><s-l>नाग्निस्तृप्यति काष्ठानां नापगानां महोदधिः ।</s-l><s-l>नान्तकः सर्वभूतानां न पुंसां वामलोचनाः ॥ २५ ॥</s-l></s-lg><s-lg><s-l>इदमन्यच्च देवर्षे रहस्यं सर्वयोषिताम् ।</s-l><s-l>दृष्ट्वैव पुरुषं हृद्यं योनिः प्रक्लिद्यते स्त्रियः ॥ २६ ॥</s-l></s-lg><s-lg><s-l>कामानामपि दातारं कर्तारं मानसान्त्वयोः ।</s-l><s-l>रक्षितारं न मृष्यन्ति भर्तारं परमं स्त्रियः ॥ २७ ॥</s-l></s-lg><s-lg><s-l>न कामभोगान्बहुलान्नालंकारार्थसंचयान् ।</s-l><s-l>तथैव बहु मन्यन्ते यथा रत्यामनुग्रहम् ॥ २८ ॥</s-l></s-lg><s-lg><s-l>अन्तकः शमनो मृत्युः पातालं वडवामुखम् ।</s-l><s-l>क्षुरधारा विषं सर्पो वह्निरित्येकतः स्त्रियः ॥ २९ ॥</s-l></s-lg><s-lg><s-l>यतश्च भूतानि महान्ति पञ्च यतश्च लोका विहिता विधात्रा ।</s-l><s-l>यतः पुमांसः प्रमदाश्च निर्मितास्तदैव दोषाः प्रमदासु नारद ॥ ३० ॥</s-l></s-lg>