<s-lg><s-l> युधिष्ठिर उवाच ।</s-l><s-l>ब्राह्मणेभ्यः प्रयच्छन्ति दानानि विविधानि च ।</s-l><s-l>दातृप्रतिग्रहीत्रोर्वा को विशेषः पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>साधोर्यः प्रतिगृह्णीयात्तथैवासाधुतो द्विजः ।</s-l><s-l>गुणवत्यल्पदोषः स्यान्निर्गुणे तु निमज्जति ॥ २ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>वृषादर्भेश्च संवादं सप्तर्षीणां च भारत ॥ ३ ॥</s-l></s-lg><s-lg><s-l>कश्यपोऽत्रिर्वसिष्ठश्च भरद्वाजोऽथ गौतमः ।</s-l><s-l>विश्वामित्रो जमदग्निः साध्वी चैवाप्यरुन्धती ॥ ४ ॥</s-l></s-lg><s-lg><s-l>सर्वेषामथ तेषां तु गण्डाभूत्कर्मकारिका ।</s-l><s-l>शूद्रः पशुसखश्चैव भर्ता चास्या बभूव ह ॥ ५ ॥</s-l></s-lg><s-lg><s-l>ते वै सर्वे तपस्यन्तः पुरा चेरुर्महीमिमाम् ।</s-l><s-l>समाधिनोपशिक्षन्तो ब्रह्मलोकं सनातनम् ॥ ६ ॥</s-l></s-lg><s-lg><s-l>अथाभवदनावृष्टिर्महती कुरुनन्दन ।</s-l><s-l>कृच्छ्रप्राणोऽभवद्यत्र लोकोऽयं वै क्षुधान्वितः ॥ ७ ॥</s-l></s-lg><s-lg><s-l>कस्मिंश्चिच्च पुरा यज्ञे याज्येन शिबिसूनुना ।</s-l><s-l>दक्षिणार्थेऽथ ऋत्विग्भ्यो दत्तः पुत्रो निजः किल ॥ ८ ॥</s-l></s-lg><s-lg><s-l>तस्मिन्कालेऽथ सोऽल्पायुर्दिष्टान्तमगमत्प्रभो ।</s-l><s-l>ते तं क्षुधाभिसंतप्ताः परिवार्योपतस्थिरे ॥ ९ ॥</s-l></s-lg><s-lg><s-l>याज्यात्मजमथो दृष्ट्वा गतासुमृषिसत्तमाः ।</s-l><s-l>अपचन्त तदा स्थाल्यां क्षुधार्ताः किल भारत ॥ १० ॥</s-l></s-lg><s-lg><s-l>निराद्ये मर्त्यलोकेऽस्मिन्नात्मानं ते परीप्सवः ।</s-l><s-l>कृच्छ्रामापेदिरे वृत्तिमन्नहेतोस्तपस्विनः ॥ ११ ॥</s-l></s-lg><s-lg><s-l>अटमानोऽथ तान्मार्गे पचमानान्महीपतिः ।</s-l><s-l>राजा शैब्यो वृषादर्भिः क्लिश्यमानान्ददर्श ह ॥ १२ ॥</s-l></s-lg><s-lg><s-l> वृषादर्भिरुवाच ।</s-l><s-l>प्रतिग्रहस्तारयति पुष्टिर्वै प्रतिगृह्णताम् ।</s-l><s-l>मयि यद्विद्यते वित्तं तच्छृणुध्वं तपोधनाः ॥ १३ ॥</s-l></s-lg><s-lg><s-l>प्रियो हि मे ब्राह्मणो याचमानो दद्यामहं वोऽश्वतरीसहस्रम् ।</s-l><s-l>एकैकशः सवृषाः संप्रसूताः सर्वेषां वै शीघ्रगाः श्वेतलोमाः ॥ १४ ॥</s-l></s-lg><s-lg><s-l>कुलंभराननडुहः शतंशतान्धुर्याञ्शुभान्सर्वशोऽहं ददानि ।</s-l><s-l>पृथ्वीवाहान्पीवरांश्चैव तावदग्र्या गृष्ट्यो धेनवः सुव्रताश्च ॥ १५ ॥</s-l></s-lg><s-lg><s-l>वरान्ग्रामान्व्रीहियवं रसांश्च रत्नं चान्यद्दुर्लभं किं ददानि ।</s-l><s-l>मा स्माभक्ष्ये भावमेवं कुरुध्वं पुष्ट्यर्थं वै किं प्रयच्छाम्यहं वः ॥ १६ ॥</s-l></s-lg><s-lg><s-l> ऋषय ऊचुः ।</s-l><s-l>राजन्प्रतिग्रहो राज्ञो मध्वास्वादो विषोपमः ।</s-l><s-l>तज्जानमानः कस्मात्त्वं कुरुषे नः प्रलोभनम् ॥ १७ ॥</s-l></s-lg><s-lg><s-l>क्षत्रं हि दैवतमिव ब्राह्मणं समुपाश्रितम् ।</s-l><s-l>अमलो ह्येष तपसा प्रीतः प्रीणाति देवताः ॥ १८ ॥</s-l></s-lg><s-lg><s-l>अह्नापीह तपो जातु ब्राह्मणस्योपजायते ।</s-l><s-l>तद्दाव इव निर्दह्यात्प्राप्तो राजप्रतिग्रहः ॥ १९ ॥</s-l></s-lg><s-lg><s-l>कुशलं सह दानेन राजन्नस्तु सदा तव ।</s-l><s-l>अर्थिभ्यो दीयतां सर्वमित्युक्त्वा ते ततो ययुः ॥ २० ॥</s-l></s-lg><s-lg><s-l>अपक्वमेव तन्मांसमभूत्तेषां च धीमताम् ।</s-l><s-l>अथ हित्वा ययुः सर्वे वनमाहारकाङ्क्षिणः ॥ २१ ॥</s-l></s-lg><s-lg><s-l>ततः प्रचोदिता राज्ञा वनं गत्वास्य मन्त्रिणः ।</s-l><s-l>प्रचीयोदुम्बराणि स्म दानं दातुं प्रचक्रमुः ॥ २२ ॥</s-l></s-lg><s-lg><s-l>उदुम्बराण्यथान्यानि हेमगर्भाण्युपाहरन् ।</s-l><s-l>भृत्यास्तेषां ततस्तानि प्रग्राहितुमुपाद्रवन् ॥ २३ ॥</s-l></s-lg><s-lg><s-l>गुरूणीति विदित्वाथ न ग्राह्याण्यत्रिरब्रवीत् ।</s-l><s-l>न स्म हे मूढविज्ञाना न स्म हे मन्दबुद्धयः ।</s-l><s-l>हैमानीमानि जानीमः प्रतिबुद्धाः स्म जागृमः ॥ २४ ॥</s-l></s-lg><s-lg><s-l>इह ह्येतदुपादत्तं प्रेत्य स्यात्कटुकोदयम् ।</s-l><s-l>अप्रतिग्राह्यमेवैतत्प्रेत्य चेह सुखेप्सुना ॥ २५ ॥</s-l></s-lg><s-lg><s-l> वसिष्ठ उवाच ।</s-l><s-l>शतेन निष्कं गणितं सहस्रेण च संमितम् ।</s-l><s-l>यथा बहु प्रतीच्छन्हि पापिष्ठां लभते गतिम् ॥ २६ ॥</s-l></s-lg><s-lg><s-l> कश्यप उवाच ।</s-l><s-l>यत्पृथिव्यां व्रीहियवं हिरण्यं पशवः स्त्रियः ।</s-l><s-l>सर्वं तन्नालमेकस्य तस्माद्विद्वाञ्शमं व्रजेत् ॥ २७ ॥</s-l></s-lg><s-lg><s-l> भरद्वाज उवाच ।</s-l><s-l>उत्पन्नस्य रुरोः शृङ्गं वर्धमानस्य वर्धते ।</s-l><s-l>प्रार्थना पुरुषस्येव तस्य मात्रा न विद्यते ॥ २८ ॥</s-l></s-lg><s-lg><s-l> गौतम उवाच ।</s-l><s-l>न तल्लोके द्रव्यमस्ति यल्लोकं प्रतिपूरयेत् ।</s-l><s-l>समुद्रकल्पः पुरुषो न कदाचन पूर्यते ॥ २९ ॥</s-l></s-lg><s-lg><s-l> विश्वामित्र उवाच ।</s-l><s-l>कामं कामयमानस्य यदा कामः समृध्यते ।</s-l><s-l>अथैनमपरः कामस्तृष्णा विध्यति बाणवत् ॥ ३० ॥</s-l></s-lg><s-lg><s-l> जमदग्निरुवाच ।</s-l><s-l>प्रतिग्रहे संयमो वै तपो धारयते ध्रुवम् ।</s-l><s-l>तद्धनं ब्राह्मणस्येह लुभ्यमानस्य विस्रवेत् ॥ ३१ ॥</s-l></s-lg><s-lg><s-l> अरुन्धत्युवाच ।</s-l><s-l>धर्मार्थं संचयो यो वै द्रव्याणां पक्षसंमतः ।</s-l><s-l>तपःसंचय एवेह विशिष्टो द्रव्यसंचयात् ॥ ३२ ॥</s-l></s-lg><s-lg><s-l> गण्डोवाच ।</s-l><s-l>उग्रादितो भयाद्यस्माद्बिभ्यतीमे ममेश्वराः ।</s-l><s-l>बलीयांसो दुर्बलवद्बिभेम्यहमतः परम् ॥ ३३ ॥</s-l></s-lg><s-lg><s-l> पशुसख उवाच ।</s-l><s-l>यद्वै धर्मे परं नास्ति ब्राह्मणास्तद्धनं विदुः ।</s-l><s-l>विनयार्थं सुविद्वांसमुपासेयं यथातथम् ॥ ३४ ॥</s-l></s-lg><s-lg><s-l> ऋषय ऊचुः ।</s-l><s-l>कुशलं सह दानाय तस्मै यस्य प्रजा इमाः ।</s-l><s-l>फलान्युपधियुक्तानि य एवं नः प्रयच्छसि ॥ ३५ ॥</s-l></s-lg><s-lg><s-l> भीष्म उवाच ।</s-l><s-l>इत्युक्त्वा हेमगर्भाणि हित्वा तानि फलानि ते ।</s-l><s-l>ऋषयो जग्मुरन्यत्र सर्व एव धृतव्रताः ॥ ३६ ॥</s-l></s-lg><s-lg><s-l> मन्त्रिणः ऊचुः ।</s-l><s-l>उपधिं शङ्कमानास्ते हित्वेमानि फलानि वै ।</s-l><s-l>ततोऽन्येनैव गच्छन्ति विदितं तेऽस्तु पार्थिव ॥ ३७ ॥</s-l></s-lg><s-lg><s-l>इत्युक्तः स तु भृत्यैस्तैर्वृषादर्भिश्चुकोप ह ।</s-l><s-l>तेषां संप्रतिकर्तुं च सर्वेषामगमद्गृहम् ॥ ३८ ॥</s-l></s-lg><s-lg><s-l>स गत्वाहवनीयेऽग्नौ तीव्रं नियममास्थितः ।</s-l><s-l>जुहाव संस्कृतां मन्त्रैरेकैकामाहुतिं नृपः ॥ ३९ ॥</s-l></s-lg><s-lg><s-l>तस्मादग्नेः समुत्तस्थौ कृत्या लोकभयंकरी ।</s-l><s-l>तस्या नाम वृषादर्भिर्यातुधानीत्यथाकरोत् ॥ ४० ॥</s-l></s-lg><s-lg><s-l>सा कृत्या कालरात्रीव कृताञ्जलिरुपस्थिता ।</s-l><s-l>वृषादर्भिं नरपतिं किं करोमीति चाब्रवीत् ॥ ४१ ॥</s-l></s-lg><s-lg><s-l> वृषादर्भिरुवाच ।</s-l><s-l>ऋषीणां गच्छ सप्तानामरुन्धत्यास्तथैव च ।</s-l><s-l>दासीभर्तुश्च दास्याश्च मनसा नाम धारय ॥ ४२ ॥</s-l></s-lg><s-lg><s-l>ज्ञात्वा नामानि चैतेषां सर्वानेतान्विनाशय ।</s-l><s-l>विनष्टेषु यथा स्वैरं गच्छ यत्रेप्सितं तव ॥ ४३ ॥</s-l></s-lg><s-lg><s-l>सा तथेति प्रतिश्रुत्य यातुधानी स्वरूपिणी ।</s-l><s-l>जगाम तद्वनं यत्र विचेरुस्ते महर्षयः ॥ ४४ ॥</s-l></s-lg>