<s-lg><s-l> युधिष्ठिर उवाच ।</s-l><s-l>इमे वै मानवा लोके स्त्रीषु सज्जन्त्यभीक्ष्णशः ।</s-l><s-l>मोहेन परमाविष्टा दैवादिष्टेन पार्थिव ।</s-l><s-l>स्त्रियश्च पुरुषेष्वेव प्रत्यक्षं लोकसाक्षिकम् ॥ १ ॥</s-l></s-lg><s-lg><s-l>अत्र मे संशयस्तीव्रो हृदि संपरिवर्तते ।</s-l><s-l>कथमासां नराः सङ्गं कुर्वते कुरुनन्दन ।</s-l><s-l>स्त्रियो वा तेषु रज्यन्ते विरज्यन्तेऽथ वा पुनः ॥ २ ॥</s-l></s-lg><s-lg><s-l>इति ताः पुरुषव्याघ्र कथं शक्याः स्म रक्षितुम् ।</s-l><s-l>प्रमदाः पुरुषेणेह तन्मे व्याख्यातुमर्हसि ॥ ३ ॥</s-l></s-lg><s-lg><s-l>एता हि मयमायाभिर्वञ्चयन्तीह मानवान् ।</s-l><s-l>न चासां मुच्यते कश्चित्पुरुषो हस्तमागतः ।</s-l><s-l>गावो नवतृणानीव गृह्णन्त्येव नवान्नवान् ॥ ४ ॥</s-l></s-lg><s-lg><s-l>शम्बरस्य च या माया या माया नमुचेरपि ।</s-l><s-l>बलेः कुम्भीनसेश्चैव सर्वास्ता योषितो विदुः ॥ ५ ॥</s-l></s-lg><s-lg><s-l>हसन्तं प्रहसन्त्येता रुदन्तं प्ररुदन्ति च ।</s-l><s-l>अप्रियं प्रियवाक्यैश्च गृह्णते कालयोगतः ॥ ६ ॥</s-l></s-lg><s-lg><s-l>उशना वेद यच्छास्त्रं यच्च वेद बृहस्पतिः ।</s-l><s-l>स्त्रीबुद्ध्या न विशिष्येते ताः स्म रक्ष्याः कथं नरैः ॥ ७ ॥</s-l></s-lg><s-lg><s-l>अनृतं सत्यमित्याहुः सत्यं चापि तथानृतम् ।</s-l><s-l>इति यास्ताः कथं वीर संरक्ष्याः पुरुषैरिह ॥ ८ ॥</s-l></s-lg><s-lg><s-l>स्त्रीणां बुद्ध्युपनिष्कर्षादर्थशास्त्राणि शत्रुहन् ।</s-l><s-l>बृहस्पतिप्रभृतिभिर्मन्ये सद्भिः कृतानि वै ॥ ९ ॥</s-l></s-lg><s-lg><s-l>संपूज्यमानाः पुरुषैर्विकुर्वन्ति मनो नृषु ।</s-l><s-l>अपास्ताश्च तथा राजन्विकुर्वन्ति मनः स्त्रियः ॥ १० ॥</s-l></s-lg><s-lg><s-l>कस्ताः शक्तो रक्षितुं स्यादिति मे संशयो महान् ।</s-l><s-l>तन्मे ब्रूहि महाबाहो कुरूणां वंशवर्धन ॥ ११ ॥</s-l></s-lg><s-lg><s-l>यदि शक्या कुरुश्रेष्ठ रक्षा तासां कथंचन ।</s-l><s-l>कर्तुं वा कृतपूर्वा वा तन्मे व्याख्यातुमर्हसि ॥ १२ ॥</s-l></s-lg>