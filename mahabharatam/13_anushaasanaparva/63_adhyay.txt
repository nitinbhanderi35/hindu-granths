<s-lg><s-l> युधिष्ठिर उवाच ।</s-l><s-l>श्रुतं मे भवतो वाक्यमन्नदानस्य यो विधिः ।</s-l><s-l>नक्षत्रयोगस्येदानीं दानकल्पं ब्रवीहि मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>देवक्याश्चैव संवादं देवर्षेर्नारदस्य च ॥ २ ॥</s-l></s-lg><s-lg><s-l>द्वारकामनुसंप्राप्तं नारदं देवदर्शनम् ।</s-l><s-l>पप्रच्छैनं ततः प्रश्नं देवकी धर्मदर्शिनी ॥ ३ ॥</s-l></s-lg><s-lg><s-l>तस्याः संपृच्छमानाया देवर्षिर्नारदस्तदा ।</s-l><s-l>आचष्ट विधिवत्सर्वं यत्तच्छृणु विशां पते ॥ ४ ॥</s-l></s-lg><s-lg><s-l> नारद उवाच ।</s-l><s-l>कृत्तिकासु महाभागे पायसेन ससर्पिषा ।</s-l><s-l>संतर्प्य ब्राह्मणान्साधूँल्लोकानाप्नोत्यनुत्तमान् ॥ ५ ॥</s-l></s-lg><s-lg><s-l>रोहिण्यां प्रथितैर्मांसैर्माषैरन्नेन सर्पिषा ।</s-l><s-l>पयोऽनुपानं दातव्यमानृण्यार्थं द्विजातये ॥ ६ ॥</s-l></s-lg><s-lg><s-l>दोग्ध्रीं दत्त्वा सवत्सां तु नक्षत्रे सोमदैवते ।</s-l><s-l>गच्छन्ति मानुषाल्लोकात्स्वर्गलोकमनुत्तमम् ॥ ७ ॥</s-l></s-lg><s-lg><s-l>आर्द्रायां कृसरं दत्त्वा तैलमिश्रमुपोषितः ।</s-l><s-l>नरस्तरति दुर्गाणि क्षुरधारांश्च पर्वतान् ॥ ८ ॥</s-l></s-lg><s-lg><s-l>अपूपान्पुनर्वसौ दत्त्वा तथैवान्नानि शोभने ।</s-l><s-l>यशस्वी रूपसंपन्नो बह्वन्ने जायते कुले ॥ ९ ॥</s-l></s-lg><s-lg><s-l>पुष्ये तु कनकं दत्त्वा कृतं चाकृतमेव च ।</s-l><s-l>अनालोकेषु लोकेषु सोमवत्स विराजते ॥ १० ॥</s-l></s-lg><s-lg><s-l>आश्लेषायां तु यो रूप्यमृषभं वा प्रयच्छति ।</s-l><s-l>स सर्वभयनिर्मुक्तः शात्रवानधितिष्ठति ॥ ११ ॥</s-l></s-lg><s-lg><s-l>मघासु तिलपूर्णानि वर्धमानानि मानवः ।</s-l><s-l>प्रदाय पुत्रपशुमानिह प्रेत्य च मोदते ॥ १२ ॥</s-l></s-lg><s-lg><s-l>फल्गुनीपूर्वसमये ब्राह्मणानामुपोषितः ।</s-l><s-l>भक्षान्फाणितसंयुक्तान्दत्त्वा सौभाग्यमृच्छति ॥ १३ ॥</s-l></s-lg><s-lg><s-l>घृतक्षीरसमायुक्तं विधिवत्षष्टिकौदनम् ।</s-l><s-l>उत्तराविषये दत्त्वा स्वर्गलोके महीयते ॥ १४ ॥</s-l></s-lg><s-lg><s-l>यद्यत्प्रदीयते दानमुत्तराविषये नरैः ।</s-l><s-l>महाफलमनन्तं च भवतीति विनिश्चयः ॥ १५ ॥</s-l></s-lg><s-lg><s-l>हस्ते हस्तिरथं दत्त्वा चतुर्युक्तमुपोषितः ।</s-l><s-l>प्राप्नोति परमाँल्लोकान्पुण्यकामसमन्वितान् ॥ १६ ॥</s-l></s-lg><s-lg><s-l>चित्रायामृषभं दत्त्वा पुण्यान्गन्धांश्च भारत ।</s-l><s-l>चरत्यप्सरसां लोके रमते नन्दने तथा ॥ १७ ॥</s-l></s-lg><s-lg><s-l>स्वातावथ धनं दत्त्वा यदिष्टतममात्मनः ।</s-l><s-l>प्राप्नोति लोकान्स शुभानिह चैव महद्यशः ॥ १८ ॥</s-l></s-lg><s-lg><s-l>विशाखायामनड्वाहं धेनुं दत्त्वा च दुग्धदाम् ।</s-l><s-l>सप्रासङ्गं च शकटं सधान्यं वस्त्रसंयुतम् ॥ १९ ॥</s-l></s-lg><s-lg><s-l>पितॄन्देवांश्च प्रीणाति प्रेत्य चानन्त्यमश्नुते ।</s-l><s-l>न च दुर्गाण्यवाप्नोति स्वर्गलोकं च गच्छति ॥ २० ॥</s-l></s-lg><s-lg><s-l>दत्त्वा यथोक्तं विप्रेभ्यो वृत्तिमिष्टां स विन्दति ।</s-l><s-l>नरकादींश्च संक्लेशान्नाप्नोतीति विनिश्चयः ॥ २१ ॥</s-l></s-lg><s-lg><s-l>अनुराधासु प्रावारं वस्त्रान्तरमुपोषितः ।</s-l><s-l>दत्त्वा युगशतं चापि नरः स्वर्गे महीयते ॥ २२ ॥</s-l></s-lg><s-lg><s-l>कालशाकं तु विप्रेभ्यो दत्त्वा मर्त्यः समूलकम् ।</s-l><s-l>ज्येष्ठायामृद्धिमिष्टां वै गतिमिष्टां च विन्दति ॥ २३ ॥</s-l></s-lg><s-lg><s-l>मूले मूलफलं दत्त्वा ब्राह्मणेभ्यः समाहितः ।</s-l><s-l>पितॄन्प्रीणयते चापि गतिमिष्टां च गच्छति ॥ २४ ॥</s-l></s-lg><s-lg><s-l>अथ पूर्वास्वषाढासु दधिपात्राण्युपोषितः ।</s-l><s-l>कुलवृत्तोपसंपन्ने ब्राह्मणे वेदपारगे ।</s-l><s-l>प्रदाय जायते प्रेत्य कुले सुबहुगोकुले ॥ २५ ॥</s-l></s-lg><s-lg><s-l>उदमन्थं ससर्पिष्कं प्रभूतमधुफाणितम् ।</s-l><s-l>दत्त्वोत्तरास्वषाढासु सर्वकामानवाप्नुयात् ॥ २६ ॥</s-l></s-lg><s-lg><s-l>दुग्धं त्वभिजिते योगे दत्त्वा मधुघृताप्लुतम् ।</s-l><s-l>धर्मनित्यो मनीषिभ्यः स्वर्गलोके महीयते ॥ २७ ॥</s-l></s-lg><s-lg><s-l>श्रवणे कम्बलं दत्त्वा वस्त्रान्तरितमेव च ।</s-l><s-l>श्वेतेन याति यानेन सर्वलोकानसंवृतान् ॥ २८ ॥</s-l></s-lg><s-lg><s-l>गोप्रयुक्तं धनिष्ठासु यानं दत्त्वा समाहितः ।</s-l><s-l>वस्त्ररश्मिधरं सद्यः प्रेत्य राज्यं प्रपद्यते ॥ २९ ॥</s-l></s-lg><s-lg><s-l>गन्धाञ्शतभिषग्योगे दत्त्वा सागुरुचन्दनान् ।</s-l><s-l>प्राप्नोत्यप्सरसां लोकान्प्रेत्य गन्धांश्च शाश्वतान् ॥ ३० ॥</s-l></s-lg><s-lg><s-l>पूर्वभाद्रपदायोगे राजमाषान्प्रदाय तु ।</s-l><s-l>सर्वभक्षफलोपेतः स वै प्रेत्य सुखी भवेत् ॥ ३१ ॥</s-l></s-lg><s-lg><s-l>औरभ्रमुत्तरायोगे यस्तु मांसं प्रयच्छति ।</s-l><s-l>स पितॄन्प्रीणयति वै प्रेत्य चानन्त्यमश्नुते ॥ ३२ ॥</s-l></s-lg><s-lg><s-l>कांस्योपदोहनां धेनुं रेवत्यां यः प्रयच्छति ।</s-l><s-l>सा प्रेत्य कामानादाय दातारमुपतिष्ठति ॥ ३३ ॥</s-l></s-lg><s-lg><s-l>रथमश्वसमायुक्तं दत्त्वाश्विन्यां नरोत्तमः ।</s-l><s-l>हस्त्यश्वरथसंपन्ने वर्चस्वी जायते कुले ॥ ३४ ॥</s-l></s-lg><s-lg><s-l>भरणीषु द्विजातिभ्यस्तिलधेनुं प्रदाय वै ।</s-l><s-l>गाः सुप्रभूताः प्राप्नोति नरः प्रेत्य यशस्तथा ॥ ३५ ॥</s-l></s-lg><s-lg><s-l> भीष्म उवाच ।</s-l><s-l>इत्येष लक्षणोद्देशः प्रोक्तो नक्षत्रयोगतः ।</s-l><s-l>देवक्या नारदेनेह सा स्नुषाभ्योऽब्रवीदिदम् ॥ ३६ ॥</s-l></s-lg>