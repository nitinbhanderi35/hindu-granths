<s-lg><s-l> युधिष्ठिर उवाच ।</s-l><s-l>उक्ताः पितामहेनेह सुवर्णस्य विधानतः ।</s-l><s-l>विस्तरेण प्रदानस्य ये गुणाः श्रुतिलक्षणाः ॥ १ ॥</s-l></s-lg><s-lg><s-l>यत्तु कारणमुत्पत्तेः सुवर्णस्येह कीर्तितम् ।</s-l><s-l>स कथं तारकः प्राप्तो निधनं तद्ब्रवीहि मे ॥ २ ॥</s-l></s-lg><s-lg><s-l>उक्तः स देवतानां हि अवध्य इति पार्थिव ।</s-l><s-l>न च तस्येह ते मृत्युर्विस्तरेण प्रकीर्तितः ॥ ३ ॥</s-l></s-lg><s-lg><s-l>एतदिच्छाम्यहं श्रोतुं त्वत्तः कुरुकुलोद्वह ।</s-l><s-l>कार्त्स्न्येन तारकवधं परं कौतूहलं हि मे ॥ ४ ॥</s-l></s-lg><s-lg><s-l> भीष्म उवाच ।</s-l><s-l>विपन्नकृत्या राजेन्द्र देवता ऋषयस्तथा ।</s-l><s-l>कृत्तिकाश्चोदयामासुरपत्यभरणाय वै ॥ ५ ॥</s-l></s-lg><s-lg><s-l>न देवतानां काचिद्धि समर्था जातवेदसः ।</s-l><s-l>एकापि शक्ता तं गर्भं संधारयितुमोजसा ॥ ६ ॥</s-l></s-lg><s-lg><s-l>षण्णां तासां ततः प्रीतः पावको गर्भधारणात् ।</s-l><s-l>स्वेन तेजोविसर्गेण वीर्येण परमेण च ॥ ७ ॥</s-l></s-lg><s-lg><s-l>तास्तु षट्कृत्तिका गर्भं पुपुषुर्जातवेदसः ।</s-l><s-l>षट्सु वर्त्मसु तेजोऽग्नेः सकलं निहितं प्रभो ॥ ८ ॥</s-l></s-lg><s-lg><s-l>ततस्ता वर्धमानस्य कुमारस्य महात्मनः ।</s-l><s-l>तेजसाभिपरीताङ्ग्यो न क्वचिच्छर्म लेभिरे ॥ ९ ॥</s-l></s-lg><s-lg><s-l>ततस्तेजःपरीताङ्ग्यः सर्वाः काल उपस्थिते ।</s-l><s-l>समं गर्भं सुषुविरे कृत्तिकास्ता नरर्षभ ॥ १० ॥</s-l></s-lg><s-lg><s-l>ततस्तं षडधिष्ठानं गर्भमेकत्वमागतम् ।</s-l><s-l>पृथिवी प्रतिजग्राह कान्तीपुरसमीपतः ॥ ११ ॥</s-l></s-lg><s-lg><s-l>स गर्भो दिव्यसंस्थानो दीप्तिमान्पावकप्रभः ।</s-l><s-l>दिव्यं शरवणं प्राप्य ववृधे प्रियदर्शनः ॥ १२ ॥</s-l></s-lg><s-lg><s-l>ददृशुः कृत्तिकास्तं तु बालं वह्निसमद्युतिम् ।</s-l><s-l>जातस्नेहाश्च सौहार्दात्पुपुषुः स्तन्यविस्रवैः ॥ १३ ॥</s-l></s-lg><s-lg><s-l>अभवत्कार्त्तिकेयः स त्रैलोक्ये सचराचरे ।</s-l><s-l>स्कन्नत्वात्स्कन्दतां चाप गुहावासाद्गुहोऽभवत् ॥ १४ ॥</s-l></s-lg><s-lg><s-l>ततो देवास्त्रयस्त्रिंशद्दिशश्च सदिगीश्वराः ।</s-l><s-l>रुद्रो धाता च विष्णुश्च यज्ञः पूषार्यमा भगः ॥ १५ ॥</s-l></s-lg><s-lg><s-l>अंशो मित्रश्च साध्याश्च वसवो वासवोऽश्विनौ ।</s-l><s-l>आपो वायुर्नभश्चन्द्रो नक्षत्राणि ग्रहा रविः ॥ १६ ॥</s-l></s-lg><s-lg><s-l>पृथग्भूतानि चान्यानि यानि देवार्पणानि वै ।</s-l><s-l>आजग्मुस्तत्र तं द्रष्टुं कुमारं ज्वलनात्मजम् ।</s-l><s-l>ऋषयस्तुष्टुवुश्चैव गन्धर्वाश्च जगुस्तथा ॥ १७ ॥</s-l></s-lg><s-lg><s-l>षडाननं कुमारं तं द्विषडक्षं द्विजप्रियम् ।</s-l><s-l>पीनांसं द्वादशभुजं पावकादित्यवर्चसम् ॥ १८ ॥</s-l></s-lg><s-lg><s-l>शयानं शरगुल्मस्थं दृष्ट्वा देवाः सहर्षिभिः ।</s-l><s-l>लेभिरे परमं हर्षं मेनिरे चासुरं हतम् ॥ १९ ॥</s-l></s-lg><s-lg><s-l>ततो देवाः प्रियाण्यस्य सर्व एव समाचरन् ।</s-l><s-l>क्रीडतः क्रीडनीयानि ददुः पक्षिगणांश्च ह ॥ २० ॥</s-l></s-lg><s-lg><s-l>सुपर्णोऽस्य ददौ पत्रं मयूरं चित्रबर्हिणम् ।</s-l><s-l>राक्षसाश्च ददुस्तस्मै वराहमहिषावुभौ ॥ २१ ॥</s-l></s-lg><s-lg><s-l>कुक्कुटं चाग्निसंकाशं प्रददौ वरुणः स्वयम् ।</s-l><s-l>चन्द्रमाः प्रददौ मेषमादित्यो रुचिरां प्रभाम् ॥ २२ ॥</s-l></s-lg><s-lg><s-l>गवां माता च गा देवी ददौ शतसहस्रशः ।</s-l><s-l>छागमग्निर्गुणोपेतमिला पुष्पफलं बहु ॥ २३ ॥</s-l></s-lg><s-lg><s-l>सुधन्वा शकटं चैव रथं चामितकूबरम् ।</s-l><s-l>वरुणो वारुणान्दिव्यान्भुजंगान्प्रददौ शुभान् ।</s-l><s-l>सिंहान्सुरेन्द्रो व्याघ्रांश्च द्वीपिनोऽन्यांश्च दंष्ट्रिणः ॥ २४ ॥</s-l></s-lg><s-lg><s-l>श्वापदांश्च बहून्घोरांश्छत्राणि विविधानि च ।</s-l><s-l>राक्षसासुरसंघाश्च येऽनुजग्मुस्तमीश्वरम् ॥ २५ ॥</s-l></s-lg><s-lg><s-l>वर्धमानं तु तं दृष्ट्वा प्रार्थयामास तारकः ।</s-l><s-l>उपायैर्बहुभिर्हन्तुं नाशकच्चापि तं विभुम् ॥ २६ ॥</s-l></s-lg><s-lg><s-l>सेनापत्येन तं देवाः पूजयित्वा गुहालयम् ।</s-l><s-l>शशंसुर्विप्रकारं तं तस्मै तारककारितम् ॥ २७ ॥</s-l></s-lg><s-lg><s-l>स विवृद्धो महावीर्यो देवसेनापतिः प्रभुः ।</s-l><s-l>जघानामोघया शक्त्या दानवं तारकं गुहः ॥ २८ ॥</s-l></s-lg><s-lg><s-l>तेन तस्मिन्कुमारेण क्रीडता निहतेऽसुरे ।</s-l><s-l>सुरेन्द्रः स्थापितो राज्ये देवानां पुनरीश्वरः ॥ २९ ॥</s-l></s-lg><s-lg><s-l>स सेनापतिरेवाथ बभौ स्कन्दः प्रतापवान् ।</s-l><s-l>ईशो गोप्ता च देवानां प्रियकृच्छंकरस्य च ॥ ३० ॥</s-l></s-lg><s-lg><s-l>हिरण्यमूर्तिर्भगवानेष एव च पावकिः ।</s-l><s-l>सदा कुमारो देवानां सेनापत्यमवाप्तवान् ॥ ३१ ॥</s-l></s-lg><s-lg><s-l>तस्मात्सुवर्णं मङ्गल्यं रत्नमक्षय्यमुत्तमम् ।</s-l><s-l>सहजं कार्त्तिकेयस्य वह्नेस्तेजः परं मतम् ॥ ३२ ॥</s-l></s-lg><s-lg><s-l>एवं रामाय कौरव्य वसिष्ठोऽकथयत्पुरा ।</s-l><s-l>तस्मात्सुवर्णदानाय प्रयतस्व नराधिप ॥ ३३ ॥</s-l></s-lg><s-lg><s-l>रामः सुवर्णं दत्त्वा हि विमुक्तः सर्वकिल्बिषैः ।</s-l><s-l>त्रिविष्टपे महत्स्थानमवापासुलभं नरैः ॥ ३४ ॥</s-l></s-lg>