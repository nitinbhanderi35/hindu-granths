<s-lg><s-l> युधिष्ठिर उवाच ।</s-l><s-l>शतायुरुक्तः पुरुषः शतवीर्यश्च वैदिके ।</s-l><s-l>कस्मान्म्रियन्ते पुरुषा बाला अपि पितामह ॥ १ ॥</s-l></s-lg><s-lg><s-l>आयुष्मान्केन भवति स्वल्पायुर्वापि मानवः ।</s-l><s-l>केन वा लभते कीर्तिं केन वा लभते श्रियम् ॥ २ ॥</s-l></s-lg><s-lg><s-l>तपसा ब्रह्मचर्येण जपैर्होमैस्तथौषधैः ।</s-l><s-l>जन्मना यदि वाचारात्तन्मे ब्रूहि पितामह ॥ ३ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि यन्मां त्वमनुपृच्छसि ।</s-l><s-l>अल्पायुर्येन भवति दीर्घायुर्वापि मानवः ॥ ४ ॥</s-l></s-lg><s-lg><s-l>येन वा लभते कीर्तिं येन वा लभते श्रियम् ।</s-l><s-l>यथा च वर्तन्पुरुषः श्रेयसा संप्रयुज्यते ॥ ५ ॥</s-l></s-lg><s-lg><s-l>आचाराल्लभते ह्यायुराचाराल्लभते श्रियम् ।</s-l><s-l>आचारात्कीर्तिमाप्नोति पुरुषः प्रेत्य चेह च ॥ ६ ॥</s-l></s-lg><s-lg><s-l>दुराचारो हि पुरुषो नेहायुर्विन्दते महत् ।</s-l><s-l>त्रसन्ति यस्माद्भूतानि तथा परिभवन्ति च ॥ ७ ॥</s-l></s-lg><s-lg><s-l>तस्मात्कुर्यादिहाचारं य इच्छेद्भूतिमात्मनः ।</s-l><s-l>अपि पापशरीरस्य आचारो हन्त्यलक्षणम् ॥ ८ ॥</s-l></s-lg><s-lg><s-l>आचारलक्षणो धर्मः सन्तश्चाचारलक्षणाः ।</s-l><s-l>साधूनां च यथा वृत्तमेतदाचारलक्षणम् ॥ ९ ॥</s-l></s-lg><s-lg><s-l>अप्यदृष्टं श्रुतं वापि पुरुषं धर्मचारिणम् ।</s-l><s-l>भूतिकर्माणि कुर्वाणं तं जनाः कुर्वते प्रियम् ॥ १० ॥</s-l></s-lg><s-lg><s-l>ये नास्तिका निष्क्रियाश्च गुरुशास्त्रातिलङ्घिनः ।</s-l><s-l>अधर्मज्ञा दुराचारास्ते भवन्ति गतायुषः ॥ ११ ॥</s-l></s-lg><s-lg><s-l>विशीला भिन्नमर्यादा नित्यं संकीर्णमैथुनाः ।</s-l><s-l>अल्पायुषो भवन्तीह नरा निरयगामिनः ॥ १२ ॥</s-l></s-lg><s-lg><s-l>सर्वलक्षणहीनोऽपि समुदाचारवान्नरः ।</s-l><s-l>श्रद्दधानोऽनसूयश्च शतं वर्षाणि जीवति ॥ १३ ॥</s-l></s-lg><s-lg><s-l>अक्रोधनः सत्यवादी भूतानामविहिंसकः ।</s-l><s-l>अनसूयुरजिह्मश्च शतं वर्षाणि जीवति ॥ १४ ॥</s-l></s-lg><s-lg><s-l>लोष्टमर्दी तृणच्छेदी नखखादी च यो नरः ।</s-l><s-l>नित्योच्छिष्टः संकुसुको नेहायुर्विन्दते महत् ॥ १५ ॥</s-l></s-lg><s-lg><s-l>ब्राह्मे मुहूर्ते बुध्येत धर्मार्थौ चानुचिन्तयेत् ।</s-l><s-l>उत्थायाचम्य तिष्ठेत पूर्वां संध्यां कृताञ्जलिः ॥ १६ ॥</s-l></s-lg><s-lg><s-l>एवमेवापरां संध्यां समुपासीत वाग्यतः ।</s-l><s-l>नेक्षेतादित्यमुद्यन्तं नास्तं यान्तं कदाचन ॥ १७ ॥</s-l></s-lg><s-lg><s-l>ऋषयो दीर्घसंध्यत्वाद्दीर्घमायुरवाप्नुवन् ।</s-l><s-l>तस्मात्तिष्ठेत्सदा पूर्वां पश्चिमां चैव वाग्यतः ॥ १८ ॥</s-l></s-lg><s-lg><s-l>ये च पूर्वामुपासन्ते द्विजाः संध्यां न पश्चिमाम् ।</s-l><s-l>सर्वांस्तान्धार्मिको राजा शूद्रकर्माणि कारयेत् ॥ १९ ॥</s-l></s-lg><s-lg><s-l>परदारा न गन्तव्याः सर्ववर्णेषु कर्हिचित् ।</s-l><s-l>न हीदृशमनायुष्यं लोके किंचन विद्यते ।</s-l><s-l>यादृशं पुरुषस्येह परदारोपसेवनम् ॥ २० ॥</s-l></s-lg><s-lg><s-l>प्रसाधनं च केशानामञ्जनं दन्तधावनम् ।</s-l><s-l>पूर्वाह्ण एव कुर्वीत देवतानां च पूजनम् ॥ २१ ॥</s-l></s-lg><s-lg><s-l>पुरीषमूत्रे नोदीक्षेन्नाधितिष्ठेत्कदाचन ।</s-l><s-l>उदक्यया च संभाषां न कुर्वीत कदाचन ॥ २२ ॥</s-l></s-lg><s-lg><s-l>नोत्सृजेत पुरीषं च क्षेत्रे ग्रामस्य चान्तिके ।</s-l><s-l>उभे मूत्रपुरीषे तु नाप्सु कुर्यात्कदाचन ॥ २३ ॥</s-l></s-lg><s-lg><s-l>प्राङ्मुखो नित्यमश्नीयाद्वाग्यतोऽन्नमकुत्सयन् ।</s-l><s-l>प्रस्कन्दयेच्च मनसा भुक्त्वा चाग्निमुपस्पृशेत् ॥ २४ ॥</s-l></s-lg><s-lg><s-l>आयुष्यं प्राङ्मुखो भुङ्क्ते यशस्यं दक्षिणामुखः ।</s-l><s-l>धन्यं पश्चान्मुखो भुङ्क्ते ऋतं भुङ्क्ते उदङ्मुखः ॥ २५ ॥</s-l></s-lg><s-lg><s-l>नाधितिष्ठेत्तुषाञ्जातु केशभस्मकपालिकाः ।</s-l><s-l>अन्यस्य चाप्युपस्थानं दूरतः परिवर्जयेत् ॥ २६ ॥</s-l></s-lg><s-lg><s-l>शान्तिहोमांश्च कुर्वीत सावित्राणि च कारयेत् ।</s-l><s-l>निषण्णश्चापि खादेत न तु गच्छन्कथंचन ॥ २७ ॥</s-l></s-lg><s-lg><s-l>मूत्रं न तिष्ठता कार्यं न भस्मनि न गोव्रजे ॥ २८ ॥</s-l></s-lg><s-lg><s-l>आर्द्रपादस्तु भुञ्जीत नार्द्रपादस्तु संविशेत् ।</s-l><s-l>आर्द्रपादस्तु भुञ्जानो वर्षाणां जीवते शतम् ॥ २९ ॥</s-l></s-lg><s-lg><s-l>त्रीणि तेजांसि नोच्छिष्ट आलभेत कदाचन ।</s-l><s-l>अग्निं गां ब्राह्मणं चैव तथास्यायुर्न रिष्यते ॥ ३० ॥</s-l></s-lg><s-lg><s-l>त्रीणि तेजांसि नोच्छिष्ट उदीक्षेत कदाचन ।</s-l><s-l>सूर्याचन्द्रमसौ चैव नक्षत्राणि च सर्वशः ॥ ३१ ॥</s-l></s-lg><s-lg><s-l>ऊर्ध्वं प्राणा ह्युत्क्रामन्ति यूनः स्थविर आयति ।</s-l><s-l>प्रत्युत्थानाभिवादाभ्यां पुनस्तान्प्रतिपद्यते ॥ ३२ ॥</s-l></s-lg><s-lg><s-l>अभिवादयेत वृद्धांश्च आसनं चैव दापयेत् ।</s-l><s-l>कृताञ्जलिरुपासीत गच्छन्तं पृष्ठतोऽन्वियात् ॥ ३३ ॥</s-l></s-lg><s-lg><s-l>न चासीतासने भिन्ने भिन्नं कांस्यं च वर्जयेत् ।</s-l><s-l>नैकवस्त्रेण भोक्तव्यं न नग्नः स्नातुमर्हति ।</s-l><s-l>स्वप्तव्यं नैव नग्नेन न चोच्छिष्टोऽपि संविशेत् ॥ ३४ ॥</s-l></s-lg><s-lg><s-l>उच्छिष्टो न स्पृशेच्छीर्षं सर्वे प्राणास्तदाश्रयाः ।</s-l><s-l>केशग्रहान्प्रहारांश्च शिरस्येतान्विवर्जयेत् ॥ ३५ ॥</s-l></s-lg><s-lg><s-l>न पाणिभ्यामुभाभ्यां च कण्डूयेज्जातु वै शिरः ।</s-l><s-l>न चाभीक्ष्णं शिरः स्नायात्तथास्यायुर्न रिष्यते ॥ ३६ ॥</s-l></s-lg><s-lg><s-l>शिरःस्नातश्च तैलेन नाङ्गं किंचिदुपस्पृशेत् ।</s-l><s-l>तिलपिष्टं न चाश्नीयात्तथायुर्विन्दते महत् ॥ ३७ ॥</s-l></s-lg><s-lg><s-l>नाध्यापयेत्तथोच्छिष्टो नाधीयीत कदाचन ।</s-l><s-l>वाते च पूतिगन्धे च मनसापि न चिन्तयेत् ॥ ३८ ॥</s-l></s-lg><s-lg><s-l>अत्र गाथा यमोद्गीताः कीर्तयन्ति पुराविदः ।</s-l><s-l>आयुरस्य निकृन्तामि प्रजामस्याददे तथा ॥ ३९ ॥</s-l></s-lg><s-lg><s-l>य उच्छिष्टः प्रवदति स्वाध्यायं चाधिगच्छति ।</s-l><s-l>यश्चानध्यायकालेऽपि मोहादभ्यस्यति द्विजः ।</s-l><s-l>तस्माद्युक्तोऽप्यनध्याये नाधीयीत कदाचन ॥ ४० ॥</s-l></s-lg><s-lg><s-l>प्रत्यादित्यं प्रत्यनिलं प्रति गां च प्रति द्विजान् ।</s-l><s-l>ये मेहन्ति च पन्थानं ते भवन्ति गतायुषः ॥ ४१ ॥</s-l></s-lg><s-lg><s-l>उभे मूत्रपुरीषे तु दिवा कुर्यादुदङ्मुखः ।</s-l><s-l>दक्षिणाभिमुखो रात्रौ तथास्यायुर्न रिष्यते ॥ ४२ ॥</s-l></s-lg><s-lg><s-l>त्रीन्कृशान्नावजानीयाद्दीर्घमायुर्जिजीविषुः ।</s-l><s-l>ब्राह्मणं क्षत्रियं सर्पं सर्वे ह्याशीविषास्त्रयः ॥ ४३ ॥</s-l></s-lg><s-lg><s-l>दहत्याशीविषः क्रुद्धो यावत्पश्यति चक्षुषा ।</s-l><s-l>क्षत्रियोऽपि दहेत्क्रुद्धो यावत्स्पृशति तेजसा ॥ ४४ ॥</s-l></s-lg><s-lg><s-l>ब्राह्मणस्तु कुलं हन्याद्ध्यानेनावेक्षितेन च ।</s-l><s-l>तस्मादेतत्त्रयं यत्नादुपसेवेत पण्डितः ॥ ४५ ॥</s-l></s-lg><s-lg><s-l>गुरुणा वैरनिर्बन्धो न कर्तव्यः कदाचन ।</s-l><s-l>अनुमान्यः प्रसाद्यश्च गुरुः क्रुद्धो युधिष्ठिर ॥ ४६ ॥</s-l></s-lg><s-lg><s-l>सम्यङ्मिथ्याप्रवृत्तेऽपि वर्तितव्यं गुराविह ।</s-l><s-l>गुरुनिन्दा दहत्यायुर्मनुष्याणां न संशयः ॥ ४७ ॥</s-l></s-lg><s-lg><s-l>दूरादावसथान्मूत्रं दूरात्पादावसेचनम् ।</s-l><s-l>उच्छिष्टोत्सर्जनं चैव दूरे कार्यं हितैषिणा ॥ ४८ ॥</s-l></s-lg><s-lg><s-l>नातिकल्पं नातिसायं न च मध्यंदिने स्थिते ।</s-l><s-l>नाज्ञातैः सह गच्छेत नैको न वृषलैः सह ॥ ४९ ॥</s-l></s-lg><s-lg><s-l>पन्था देयो ब्राह्मणाय गोभ्यो राजभ्य एव च ।</s-l><s-l>वृद्धाय भारतप्ताय गर्भिण्यै दुर्बलाय च ॥ ५० ॥</s-l></s-lg><s-lg><s-l>प्रदक्षिणं च कुर्वीत परिज्ञातान्वनस्पतीन् ।</s-l><s-l>चतुष्पथान्प्रकुर्वीत सर्वानेव प्रदक्षिणान् ॥ ५१ ॥</s-l></s-lg><s-lg><s-l>मध्यंदिने निशाकाले मध्यरात्रे च सर्वदा ।</s-l><s-l>चतुष्पथान्न सेवेत उभे संध्ये तथैव च ॥ ५२ ॥</s-l></s-lg><s-lg><s-l>उपानहौ च वस्त्रं च धृतमन्यैर्न धारयेत् ।</s-l><s-l>ब्रह्मचारी च नित्यं स्यात्पादं पादेन नाक्रमेत् ॥ ५३ ॥</s-l></s-lg><s-lg><s-l>अमावास्यां पौर्णमास्यां चतुर्दश्यां च सर्वशः ।</s-l><s-l>अष्टम्यां सर्वपक्षाणां ब्रह्मचारी सदा भवेत् ॥ ५४ ॥</s-l></s-lg><s-lg><s-l>वृथा मांसं न खादेत पृष्ठमांसं तथैव च ।</s-l><s-l>आक्रोशं परिवादं च पैशुन्यं च विवर्जयेत् ॥ ५५ ॥</s-l></s-lg><s-lg><s-l>नारुंतुदः स्यान्न नृशंसवादी न हीनतः परमभ्याददीत ।</s-l><s-l>ययास्य वाचा पर उद्विजेत न तां वदेद्रुशतीं पापलोक्याम् ॥ ५६ ॥</s-l></s-lg><s-lg><s-l>वाक्सायका वदनान्निष्पतन्ति यैराहतः शोचति रात्र्यहानि ।</s-l><s-l>परस्य नामर्मसु ते पतन्ति तान्पण्डितो नावसृजेत्परेषु ॥ ५७ ॥</s-l></s-lg><s-lg><s-l>रोहते सायकैर्विद्धं वनं परशुना हतम् ।</s-l><s-l>वाचा दुरुक्तं बीभत्सं न संरोहति वाक्क्षतम् ॥ ५८ ॥</s-l></s-lg><s-lg><s-l>हीनाङ्गानतिरिक्ताङ्गान्विद्याहीनान्वयोधिकान् ।</s-l><s-l>रूपद्रविणहीनांश्च सत्त्वहीनांश्च नाक्षिपेत् ॥ ५९ ॥</s-l></s-lg><s-lg><s-l>नास्तिक्यं वेदनिन्दां च देवतानां च कुत्सनम् ।</s-l><s-l>द्वेषस्तम्भाभिमानांश्च तैक्ष्ण्यं च परिवर्जयेत् ॥ ६० ॥</s-l></s-lg><s-lg><s-l>परस्य दण्डं नोद्यच्छेत्क्रोद्धो नैनं निपातयेत् ।</s-l><s-l>अन्यत्र पुत्राच्छिष्याद्वा शिक्षार्थं ताडनं स्मृतम् ॥ ६१ ॥</s-l></s-lg><s-lg><s-l>न ब्राह्मणान्परिवदेन्नक्षत्राणि न निर्दिशेत् ।</s-l><s-l>तिथिं पक्षस्य न ब्रूयात्तथास्यायुर्न रिष्यते ॥ ६२ ॥</s-l></s-lg><s-lg><s-l>कृत्वा मूत्रपुरीषे तु रथ्यामाक्रम्य वा पुनः ।</s-l><s-l>पादप्रक्षालनं कुर्यात्स्वाध्याये भोजने तथा ॥ ६३ ॥</s-l></s-lg><s-lg><s-l>त्रीणि देवाः पवित्राणि ब्राह्मणानामकल्पयन् ।</s-l><s-l>अदृष्टमद्भिर्निर्णिक्तं यच्च वाचा प्रशस्यते ॥ ६४ ॥</s-l></s-lg><s-lg><s-l>संयावं कृसरं मांसं शष्कुली पायसं तथा ।</s-l><s-l>आत्मार्थं न प्रकर्तव्यं देवार्थं तु प्रकल्पयेत् ॥ ६५ ॥</s-l></s-lg><s-lg><s-l>नित्यमग्निं परिचरेद्भिक्षां दद्याच्च नित्यदा ।</s-l><s-l>वाग्यतो दन्तकाष्ठं च नित्यमेव समाचरेत् ।</s-l><s-l>न चाभ्युदितशायी स्यात्प्रायश्चित्ती तथा भवेत् ॥ ६६ ॥</s-l></s-lg><s-lg><s-l>मातापितरमुत्थाय पूर्वमेवाभिवादयेत् ।</s-l><s-l>आचार्यमथ वाप्येनं तथायुर्विन्दते महत् ॥ ६७ ॥</s-l></s-lg><s-lg><s-l>वर्जयेद्दन्तकाष्ठानि वर्जनीयानि नित्यशः ।</s-l><s-l>भक्षयेच्छास्त्रदृष्टानि पर्वस्वपि च वर्जयेत् ॥ ६८ ॥</s-l></s-lg><s-lg><s-l>उदङ्मुखश्च सततं शौचं कुर्यात्समाहितः ॥ ६९ ॥</s-l></s-lg><s-lg><s-l>अकृत्वा देवतापूजां नान्यं गच्छेत्कदाचन ।</s-l><s-l>अन्यत्र तु गुरुं वृद्धं धार्मिकं वा विचक्षणम् ॥ ७० ॥</s-l></s-lg><s-lg><s-l>अवलोक्यो न चादर्शो मलिनो बुद्धिमत्तरैः ।</s-l><s-l>न चाज्ञातां स्त्रियं गच्छेद्गर्भिणीं वा कदाचन ॥ ७१ ॥</s-l></s-lg><s-lg><s-l>उदक्शिरा न स्वपेत तथा प्रत्यक्शिरा न च ।</s-l><s-l>प्राक्शिरास्तु स्वपेद्विद्वानथ वा दक्षिणाशिराः ॥ ७२ ॥</s-l></s-lg><s-lg><s-l>न भग्ने नावदीर्णे वा शयने प्रस्वपेत च ।</s-l><s-l>नान्तर्धाने न संयुक्ते न च तिर्यक्कदाचन ॥ ७३ ॥</s-l></s-lg><s-lg><s-l>न नग्नः कर्हिचित्स्नायान्न निशायां कदाचन ।</s-l><s-l>स्नात्वा च नावमृज्येत गात्राणि सुविचक्षणः ॥ ७४ ॥</s-l></s-lg><s-lg><s-l>न चानुलिम्पेदस्नात्वा स्नात्वा वासो न निर्धुनेत् ।</s-l><s-l>आर्द्र एव तु वासांसि नित्यं सेवेत मानवः ।</s-l><s-l>स्रजश्च नावकर्षेत न बहिर्धारयेत च ॥ ७५ ॥</s-l></s-lg><s-lg><s-l>रक्तमाल्यं न धार्यं स्याच्छुक्लं धार्यं तु पण्डितैः ।</s-l><s-l>वर्जयित्वा तु कमलं तथा कुवलयं विभो ॥ ७६ ॥</s-l></s-lg><s-lg><s-l>रक्तं शिरसि धार्यं तु तथा वानेयमित्यपि ।</s-l><s-l>काञ्चनी चैव या माला न सा दुष्यति कर्हिचित् ।</s-l><s-l>स्नातस्य वर्णकं नित्यमार्द्रं दद्याद्विशां पते ॥ ७७ ॥</s-l></s-lg><s-lg><s-l>विपर्ययं न कुर्वीत वाससो बुद्धिमान्नरः ।</s-l><s-l>तथा नान्यधृतं धार्यं न चापदशमेव च ॥ ७८ ॥</s-l></s-lg><s-lg><s-l>अन्यदेव भवेद्वासः शयनीये नरोत्तम ।</s-l><s-l>अन्यद्रथ्यासु देवानामर्चायामन्यदेव हि ॥ ७९ ॥</s-l></s-lg><s-lg><s-l>प्रियङ्गुचन्दनाभ्यां च बिल्वेन तगरेण च ।</s-l><s-l>पृथगेवानुलिम्पेत केसरेण च बुद्धिमान् ॥ ८० ॥</s-l></s-lg><s-lg><s-l>उपवासं च कुर्वीत स्नातः शुचिरलंकृतः ।</s-l><s-l>पर्वकालेषु सर्वेषु ब्रह्मचारी सदा भवेत् ॥ ८१ ॥</s-l></s-lg><s-lg><s-l>नालीढया परिहतं भक्षयीत कदाचन ।</s-l><s-l>तथा नोद्धृतसाराणि प्रेक्षतां नाप्रदाय च ॥ ८२ ॥</s-l></s-lg><s-lg><s-l>न संनिकृष्टो मेधावी नाशुचिर्न च सत्सु च ।</s-l><s-l>प्रतिषिद्धान्न धर्मेषु भक्षान्भुञ्जीत पृष्ठतः ॥ ८३ ॥</s-l></s-lg><s-lg><s-l>पिप्पलं च वटं चैव शणशाकं तथैव च ।</s-l><s-l>उदुम्बरं न खादेच्च भवार्थी पुरुषोत्तमः ॥ ८४ ॥</s-l></s-lg><s-lg><s-l>आजं गव्यं च यन्मांसं मायूरं चैव वर्जयेत् ।</s-l><s-l>वर्जयेच्छुष्कमांसं च तथा पर्युषितं च यत् ॥ ८५ ॥</s-l></s-lg><s-lg><s-l>न पाणौ लवणं विद्वान्प्राश्नीयान्न च रात्रिषु ।</s-l><s-l>दधिसक्तून्न भुञ्जीत वृथामांसं च वर्जयेत् ॥ ८६ ॥</s-l></s-lg><s-lg><s-l>वालेन तु न भुञ्जीत परश्राद्धं तथैव च ।</s-l><s-l>सायं प्रातश्च भुञ्जीत नान्तराले समाहितः ॥ ८७ ॥</s-l></s-lg><s-lg><s-l>वाग्यतो नैकवस्त्रश्च नासंविष्टः कदाचन ।</s-l><s-l>भूमौ सदैव नाश्नीयान्नानासीनो न शब्दवत् ॥ ८८ ॥</s-l></s-lg><s-lg><s-l>तोयपूर्वं प्रदायान्नमतिथिभ्यो विशां पते ।</s-l><s-l>पश्चाद्भुञ्जीत मेधावी न चाप्यन्यमना नरः ॥ ८९ ॥</s-l></s-lg><s-lg><s-l>समानमेकपङ्क्त्यां तु भोज्यमन्नं नरेश्वर ।</s-l><s-l>विषं हालाहलं भुङ्क्ते योऽप्रदाय सुहृज्जने ॥ ९० ॥</s-l></s-lg><s-lg><s-l>पानीयं पायसं सर्पिर्दधिसक्तुमधून्यपि ।</s-l><s-l>निरस्य शेषमेतेषां न प्रदेयं तु कस्यचित् ॥ ९१ ॥</s-l></s-lg><s-lg><s-l>भुञ्जानो मनुजव्याघ्र नैव शङ्कां समाचरेत् ।</s-l><s-l>दधि चाप्यनुपानं वै न कर्तव्यं भवार्थिना ॥ ९२ ॥</s-l></s-lg><s-lg><s-l>आचम्य चैव हस्तेन परिस्राव्य तथोदकम् ।</s-l><s-l>अङ्गुष्ठं चरणस्याथ दक्षिणस्यावसेचयेत् ॥ ९३ ॥</s-l></s-lg><s-lg><s-l>पाणिं मूर्ध्नि समाधाय स्पृष्ट्वा चाग्निं समाहितः ।</s-l><s-l>ज्ञातिश्रैष्ठ्यमवाप्नोति प्रयोगकुशलो नरः ॥ ९४ ॥</s-l></s-lg><s-lg><s-l>अद्भिः प्राणान्समालभ्य नाभिं पाणितलेन च ।</s-l><s-l>स्पृशंश्चैव प्रतिष्ठेत न चाप्यार्द्रेण पाणिना ॥ ९५ ॥</s-l></s-lg><s-lg><s-l>अङ्गुष्ठस्यान्तराले च ब्राह्मं तीर्थमुदाहृतम् ।</s-l><s-l>कनिष्ठिकायाः पश्चात्तु देवतीर्थमिहोच्यते ॥ ९६ ॥</s-l></s-lg><s-lg><s-l>अङ्गुष्ठस्य च यन्मध्यं प्रदेशिन्याश्च भारत ।</s-l><s-l>तेन पित्र्याणि कुर्वीत स्पृष्ट्वापो न्यायतस्तथा ॥ ९७ ॥</s-l></s-lg><s-lg><s-l>परापवादं न ब्रूयान्नाप्रियं च कदाचन ।</s-l><s-l>न मन्युः कश्चिदुत्पाद्यः पुरुषेण भवार्थिना ॥ ९८ ॥</s-l></s-lg><s-lg><s-l>पतितैस्तु कथां नेच्छेद्दर्शनं चापि वर्जयेत् ।</s-l><s-l>संसर्गं च न गच्छेत तथायुर्विन्दते महत् ॥ ९९ ॥</s-l></s-lg><s-lg><s-l>न दिवा मैथुनं गच्छेन्न कन्यां न च बन्धकीम् ।</s-l><s-l>न चास्नातां स्त्रियं गच्छेत्तथायुर्विन्दते महत् ॥ १०० ॥</s-l></s-lg><s-lg><s-l>स्वे स्वे तीर्थे समाचम्य कार्ये समुपकल्पिते ।</s-l><s-l>त्रिः पीत्वापो द्विः प्रमृज्य कृतशौचो भवेन्नरः ॥ १०१ ॥</s-l></s-lg><s-lg><s-l>इन्द्रियाणि सकृत्स्पृश्य त्रिरभ्युक्ष्य च मानवः ।</s-l><s-l>कुर्वीत पित्र्यं दैवं च वेददृष्टेन कर्मणा ॥ १०२ ॥</s-l></s-lg><s-lg><s-l>ब्राह्मणार्थे च यच्छौचं तच्च मे शृणु कौरव ।</s-l><s-l>प्रवृत्तं च हितं चोक्त्वा भोजनाद्यन्तयोस्तथा ॥ १०३ ॥</s-l></s-lg><s-lg><s-l>सर्वशौचेषु ब्राह्मेण तीर्थेन समुपस्पृशेत् ।</s-l><s-l>निष्ठीव्य तु तथा क्षुत्वा स्पृश्यापो हि शुचिर्भवेत् ॥ १०४ ॥</s-l></s-lg><s-lg><s-l>वृद्धो ज्ञातिस्तथा मित्रं दरिद्रो यो भवेदपि ।</s-l><s-l>गृहे वासयितव्यास्ते धन्यमायुष्यमेव च ॥ १०५ ॥</s-l></s-lg><s-lg><s-l>गृहे पारावता धन्याः शुकाश्च सहसारिकाः ।</s-l><s-l>गृहेष्वेते न पापाय तथा वै तैलपायिकाः ॥ १०६ ॥</s-l></s-lg><s-lg><s-l>उद्दीपकाश्च गृध्राश्च कपोता भ्रमरास्तथा ।</s-l><s-l>निविशेयुर्यदा तत्र शान्तिमेव तदाचरेत् ॥ १०७ ॥</s-l></s-lg><s-lg><s-l>अमङ्गल्यानि चैतानि तथाक्रोशो महात्मनाम् ।</s-l><s-l>महात्मनां च गुह्यानि न वक्तव्यानि कर्हिचित् ॥ १०८ ॥</s-l></s-lg><s-lg><s-l>अगम्याश्च न गच्छेत राजपत्नीः सखीस्तथा ।</s-l><s-l>वैद्यानां बालवृद्धानां भृत्यानां च युधिष्ठिर ॥ १०९ ॥</s-l></s-lg><s-lg><s-l>बन्धूनां ब्राह्मणानां च तथा शारणिकस्य च ।</s-l><s-l>संबन्धिनां च राजेन्द्र तथायुर्विन्दते महत् ॥ ११० ॥</s-l></s-lg><s-lg><s-l>ब्राह्मणस्थपतिभ्यां च निर्मितं यन्निवेशनम् ।</s-l><s-l>तदावसेत्सदा प्राज्ञो भवार्थी मनुजेश्वर ॥ १११ ॥</s-l></s-lg><s-lg><s-l>संध्यायां न स्वपेद्राजन्विद्यां न च समाचरेत् ।</s-l><s-l>न भुञ्जीत च मेधावी तथायुर्विन्दते महत् ॥ ११२ ॥</s-l></s-lg><s-lg><s-l>नक्तं न कुर्यात्पित्र्याणि भुक्त्वा चैव प्रसाधनम् ।</s-l><s-l>पानीयस्य क्रिया नक्तं न कार्या भूतिमिच्छता ॥ ११३ ॥</s-l></s-lg><s-lg><s-l>वर्जनीयाश्च वै नित्यं सक्तवो निशि भारत ।</s-l><s-l>शेषाणि चावदातानि पानीयं चैव भोजने ॥ ११४ ॥</s-l></s-lg><s-lg><s-l>सौहित्यं च न कर्तव्यं रात्रौ नैव समाचरेत् ।</s-l><s-l>द्विजच्छेदं न कुर्वीत भुक्त्वा न च समाचरेत् ॥ ११५ ॥</s-l></s-lg><s-lg><s-l>महाकुलप्रसूतां च प्रशस्तां लक्षणैस्तथा ।</s-l><s-l>वयःस्थां च महाप्राज्ञ कन्यामावोढुमर्हति ॥ ११६ ॥</s-l></s-lg><s-lg><s-l>अपत्यमुत्पाद्य ततः प्रतिष्ठाप्य कुलं तथा ।</s-l><s-l>पुत्राः प्रदेया ज्ञानेषु कुलधर्मेषु भारत ॥ ११७ ॥</s-l></s-lg><s-lg><s-l>कन्या चोत्पाद्य दातव्या कुलपुत्राय धीमते ।</s-l><s-l>पुत्रा निवेश्याश्च कुलाद्भृत्या लभ्याश्च भारत ॥ ११८ ॥</s-l></s-lg><s-lg><s-l>शिरःस्नातोऽथ कुर्वीत दैवं पित्र्यमथापि च ।</s-l><s-l>नक्षत्रे न च कुर्वीत यस्मिञ्जातो भवेन्नरः ।</s-l><s-l>न प्रोष्ठपदयोः कार्यं तथाग्नेये च भारत ॥ ११९ ॥</s-l></s-lg><s-lg><s-l>दारुणेषु च सर्वेषु प्रत्यहं च विवर्जयेत् ।</s-l><s-l>ज्योतिषे यानि चोक्तानि तानि सर्वाणि वर्जयेत् ॥ १२० ॥</s-l></s-lg><s-lg><s-l>प्राङ्मुखः श्मश्रुकर्माणि कारयेत समाहितः ।</s-l><s-l>उदङ्मुखो वा राजेन्द्र तथायुर्विन्दते महत् ॥ १२१ ॥</s-l></s-lg><s-lg><s-l>परिवादं न च ब्रूयात्परेषामात्मनस्तथा ।</s-l><s-l>परिवादो न धर्माय प्रोच्यते भरतर्षभ ॥ १२२ ॥</s-l></s-lg><s-lg><s-l>वर्जयेद्व्यङ्गिनीं नारीं तथा कन्यां नरोत्तम ।</s-l><s-l>समार्षां व्यङ्गितां चैव मातुः स्वकुलजां तथा ॥ १२३ ॥</s-l></s-lg><s-lg><s-l>वृद्धां प्रव्रजितां चैव तथैव च पतिव्रताम् ।</s-l><s-l>तथातिकृष्णवर्णां च वर्णोत्कृष्टां च वर्जयेत् ॥ १२४ ॥</s-l></s-lg><s-lg><s-l>अयोनिं च वियोनिं च न गच्छेत विचक्षणः ।</s-l><s-l>पिङ्गलां कुष्ठिनीं नारीं न त्वमावोढुमर्हसि ॥ १२५ ॥</s-l></s-lg><s-lg><s-l>अपस्मारिकुले जातां निहीनां चैव वर्जयेत् ।</s-l><s-l>श्वित्रिणां च कुले जातां त्रयाणां मनुजेश्वर ॥ १२६ ॥</s-l></s-lg><s-lg><s-l>लक्षणैरन्विता या च प्रशस्ता या च लक्षणैः ।</s-l><s-l>मनोज्ञा दर्शनीया च तां भवान्वोढुमर्हति ॥ १२७ ॥</s-l></s-lg><s-lg><s-l>महाकुले निवेष्टव्यं सदृशे वा युधिष्ठिर ।</s-l><s-l>अवरा पतिता चैव न ग्राह्या भूतिमिच्छता ॥ १२८ ॥</s-l></s-lg><s-lg><s-l>अग्नीनुत्पाद्य यत्नेन क्रियाः सुविहिताश्च याः ।</s-l><s-l>वेदेषु ब्राह्मणैः प्रोक्तास्ताश्च सर्वाः समाचरेत् ॥ १२९ ॥</s-l></s-lg><s-lg><s-l>न चेर्ष्या स्त्रीषु कर्तव्या दारा रक्ष्याश्च सर्वशः ।</s-l><s-l>अनायुष्या भवेदीर्ष्या तस्मादीर्ष्यां विवर्जयेत् ॥ १३० ॥</s-l></s-lg><s-lg><s-l>अनायुष्यो दिवास्वप्नस्तथाभ्युदितशायिता ।</s-l><s-l>प्रातर्निशायां च तथा ये चोच्छिष्टाः स्वपन्ति वै ॥ १३१ ॥</s-l></s-lg><s-lg><s-l>पारदार्यमनायुष्यं नापितोच्छिष्टता तथा ।</s-l><s-l>यत्नतो वै न कर्तव्यमभ्यासश्चैव भारत ॥ १३२ ॥</s-l></s-lg><s-lg><s-l>संध्यां न भुञ्जेन्न स्नायान्न पुरीषं समुत्सृजेत् ।</s-l><s-l>प्रयतश्च भवेत्तस्यां न च किंचित्समाचरेत् ॥ १३३ ॥</s-l></s-lg><s-lg><s-l>ब्राह्मणान्पूजयेच्चापि तथा स्नात्वा नराधिप ।</s-l><s-l>देवांश्च प्रणमेत्स्नातो गुरूंश्चाप्यभिवादयेत् ॥ १३४ ॥</s-l></s-lg><s-lg><s-l>अनिमन्त्रितो न गच्छेत यज्ञं गच्छेत्तु दर्शकः ।</s-l><s-l>अनिमन्त्रिते ह्यनायुष्यं गमनं तत्र भारत ॥ १३५ ॥</s-l></s-lg><s-lg><s-l>न चैकेन परिव्राज्यं न गन्तव्यं तथा निशि ।</s-l><s-l>अनागतायां संध्यायां पश्चिमायां गृहे वसेत् ॥ १३६ ॥</s-l></s-lg><s-lg><s-l>मातुः पितुर्गुरूणां च कार्यमेवानुशासनम् ।</s-l><s-l>हितं वाप्यहितं वापि न विचार्यं नरर्षभ ॥ १३७ ॥</s-l></s-lg><s-lg><s-l>धनुर्वेदे च वेदे च यत्नः कार्यो नराधिप ।</s-l><s-l>हस्तिपृष्ठेऽश्वपृष्ठे च रथचर्यासु चैव ह ।</s-l><s-l>यत्नवान्भव राजेन्द्र यत्नवान्सुखमेधते ॥ १३८ ॥</s-l></s-lg><s-lg><s-l>अप्रधृष्यश्च शत्रूणां भृत्यानां स्वजनस्य च ।</s-l><s-l>प्रजापालनयुक्तश्च न क्षतिं लभते क्वचित् ॥ १३९ ॥</s-l></s-lg><s-lg><s-l>युक्तिशास्त्रं च ते ज्ञेयं शब्दशास्त्रं च भारत ।</s-l><s-l>गन्धर्वशास्त्रं च कलाः परिज्ञेया नराधिप ॥ १४० ॥</s-l></s-lg><s-lg><s-l>पुराणमितिहासाश्च तथाख्यानानि यानि च ।</s-l><s-l>महात्मनां च चरितं श्रोतव्यं नित्यमेव ते ॥ १४१ ॥</s-l></s-lg><s-lg><s-l>पत्नीं रजस्वलां चैव नाभिगच्छेन्न चाह्वयेत् ।</s-l><s-l>स्नातां चतुर्थे दिवसे रात्रौ गच्छेद्विचक्षणः ॥ १४२ ॥</s-l></s-lg><s-lg><s-l>पञ्चमे दिवसे नारी षष्ठेऽहनि पुमान्भवेत् ।</s-l><s-l>एतेन विधिना पत्नीमुपगच्छेत पण्डितः ॥ १४३ ॥</s-l></s-lg><s-lg><s-l>ज्ञातिसंबन्धिमित्राणि पूजनीयानि नित्यशः ।</s-l><s-l>यष्टव्यं च यथाशक्ति यज्ञैर्विविधदक्षिणैः ।</s-l><s-l>अतऊर्ध्वमरण्यं च सेवितव्यं नराधिप ॥ १४४ ॥</s-l></s-lg><s-lg><s-l>एष ते लक्षणोद्देश आयुष्याणां प्रकीर्तितः ।</s-l><s-l>शेषस्त्रैविद्यवृद्धेभ्यः प्रत्याहार्यो युधिष्ठिर ॥ १४५ ॥</s-l></s-lg><s-lg><s-l>आचारो भूतिजनन आचारः कीर्तिवर्धनः ।</s-l><s-l>आचाराद्वर्धते ह्यायुराचारो हन्त्यलक्षणम् ॥ १४६ ॥</s-l></s-lg><s-lg><s-l>आगमानां हि सर्वेषामाचारः श्रेष्ठ उच्यते ।</s-l><s-l>आचारप्रभवो धर्मो धर्मादायुर्विवर्धते ॥ १४७ ॥</s-l></s-lg><s-lg><s-l>एतद्यशस्यमायुष्यं स्वर्ग्यं स्वस्त्ययनं महत् ।</s-l><s-l>अनुकम्पता सर्ववर्णान्ब्रह्मणा समुदाहृतम् ॥ १४८ ॥</s-l></s-lg>