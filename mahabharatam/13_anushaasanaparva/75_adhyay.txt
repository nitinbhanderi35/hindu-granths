<s-lg><s-l> युधिष्ठिर उवाच ।</s-l><s-l>विधिं गवां परमहं श्रोतुमिच्छामि तत्त्वतः ।</s-l><s-l>येन ताञ्शाश्वताँल्लोकानखिलानश्नुवीमहि ॥ १ ॥</s-l></s-lg><s-lg><s-l> भीष्म उवाच ।</s-l><s-l>न गोदानात्परं किंचिद्विद्यते वसुधाधिप ।</s-l><s-l>गौर्हि न्यायागता दत्ता सद्यस्तारयते कुलम् ॥ २ ॥</s-l></s-lg><s-lg><s-l>सतामर्थे सम्यगुत्पादितो यः स वै कॢप्तः सम्यगिष्टः प्रजाभ्यः ।</s-l><s-l>तस्मात्पूर्वं ह्यादिकाले प्रवृत्तं गवां दाने शृणु राजन्विधिं मे ॥ ३ ॥</s-l></s-lg><s-lg><s-l>पुरा गोषूपनीतासु गोषु संदिग्धदर्शिना ।</s-l><s-l>मान्धात्रा प्रकृतं प्रश्नं बृहस्पतिरभाषत ॥ ४ ॥</s-l></s-lg><s-lg><s-l>द्विजातिमभिसत्कृत्य श्वः कालमभिवेद्य च ।</s-l><s-l>प्रदानार्थे नियुञ्जीत रोहिणीं नियतव्रतः ॥ ५ ॥</s-l></s-lg><s-lg><s-l>आह्वानं च प्रयुञ्जीत समङ्गे बहुलेति च ।</s-l><s-l>प्रविश्य च गवां मध्यमिमां श्रुतिमुदाहरेत् ॥ ६ ॥</s-l></s-lg><s-lg><s-l>गौर्मे माता गोवृषभः पिता मे दिवं शर्म जगती मे प्रतिष्ठा ।</s-l><s-l>प्रपद्यैवं शर्वरीमुष्य गोषु मुनिर्वाणीमुत्सृजेद्गोप्रदाने ॥ ७ ॥</s-l></s-lg><s-lg><s-l>स तामेकां निशां गोभिः समसख्यः समव्रतः ।</s-l><s-l>ऐकात्म्यगमनात्सद्यः कल्मषाद्विप्रमुच्यते ॥ ८ ॥</s-l></s-lg><s-lg><s-l>उत्सृष्टवृषवत्सा हि प्रदेया सूर्यदर्शने ।</s-l><s-l>त्रिविधं प्रतिपत्तव्यमर्थवादाशिषः स्तवाः ॥ ९ ॥</s-l></s-lg><s-lg><s-l>ऊर्जस्विन्य ऊर्जमेधाश्च यज्ञो गर्भोऽमृतस्य जगतश्च प्रतिष्ठा ।</s-l><s-l>क्षितौ राधःप्रभवः शश्वदेव प्राजापत्याः सर्वमित्यर्थवादः ॥ १० ॥</s-l></s-lg><s-lg><s-l>गावो ममैनः प्रणुदन्तु सौर्यास्तथा सौम्याः स्वर्गयानाय सन्तु ।</s-l><s-l>आम्नाता मे ददतीराश्रयं तु तथानुक्ताः सन्तु सर्वाशिषो मे ॥ ११ ॥</s-l></s-lg><s-lg><s-l>शेषोत्सर्गे कर्मभिर्देहमोक्षे सरस्वत्यः श्रेयसि संप्रवृत्ताः ।</s-l><s-l>यूयं नित्यं पुण्यकर्मोपवाह्या दिशध्वं मे गतिमिष्टां प्रपन्नाः ॥ १२ ॥</s-l></s-lg><s-lg><s-l>या वै यूयं सोऽहमद्यैकभावो युष्मान्दत्त्वा चाहमात्मप्रदाता ।</s-l><s-l>मनश्च्युता मनएवोपपन्नाः संधुक्षध्वं सौम्यरूपोग्ररूपाः ॥ १३ ॥</s-l></s-lg><s-lg><s-l>एवं तस्याग्रे पूर्वमर्धं वदेत गवां दाता विधिवत्पूर्वदृष्टम् ।</s-l><s-l>प्रतिब्रूयाच्छेषमर्धं द्विजातिः प्रतिगृह्णन्वै गोप्रदाने विधिज्ञः ॥ १४ ॥</s-l></s-lg><s-lg><s-l>गां ददानीति वक्तव्यमर्घ्यवस्त्रवसुप्रदः ।</s-l><s-l>ऊधस्या भरितव्या च वैष्णवीति च चोदयेत् ॥ १५ ॥</s-l></s-lg><s-lg><s-l>नाम संकीर्तयेत्तस्या यथासंख्योत्तरं स वै ।</s-l><s-l>फलं षड्विंशदष्टौ च सहस्राणि च विंशतिः ॥ १६ ॥</s-l></s-lg><s-lg><s-l>एवमेतान्गुणान्वृद्धान्गवादीनां यथाक्रमम् ।</s-l><s-l>गोप्रदाता समाप्नोति समस्तानष्टमे क्रमे ॥ १७ ॥</s-l></s-lg><s-lg><s-l>गोदः शीली निर्भयश्चार्घदाता न स्याद्दुःखी वसुदाता च कामी ।</s-l><s-l>ऊधस्योढा भारत यश्च विद्वान्व्याख्यातास्ते वैष्णवाश्चन्द्रलोकाः ॥ १८ ॥</s-l></s-lg><s-lg><s-l>गा वै दत्त्वा गोव्रती स्यात्त्रिरात्रं निशां चैकां संवसेतेह ताभिः ।</s-l><s-l>काम्याष्टम्यां वर्तितव्यं त्रिरात्रं रसैर्वा गोः शकृता प्रस्नवैर्वा ॥ १९ ॥</s-l></s-lg><s-lg><s-l>वेदव्रती स्याद्वृषभप्रदाता वेदावाप्तिर्गोयुगस्य प्रदाने ।</s-l><s-l>तथा गवां विधिमासाद्य यज्वा लोकानग्र्यान्विन्दते नाविधिज्ञः ॥ २० ॥</s-l></s-lg><s-lg><s-l>कामान्सर्वान्पार्थिवानेकसंस्थान्यो वै दद्यात्कामदुघां च धेनुम् ।</s-l><s-l>सम्यक्ताः स्युर्हव्यकव्यौघवत्यस्तासामुक्ष्णां ज्यायसां संप्रदानम् ॥ २१ ॥</s-l></s-lg><s-lg><s-l>न चाशिष्यायाव्रतायोपकुर्यान्नाश्रद्दधानाय न वक्रबुद्धये ।</s-l><s-l>गुह्यो ह्ययं सर्वलोकस्य धर्मो नेमं धर्मं यत्र तत्र प्रजल्पेत् ॥ २२ ॥</s-l></s-lg><s-lg><s-l>सन्ति लोके श्रद्दधाना मनुष्याः सन्ति क्षुद्रा राक्षसा मानुषेषु ।</s-l><s-l>येषां दानं दीयमानं ह्यनिष्टं नास्तिक्यं चाप्याश्रयन्ते ह्यपुण्याः ॥ २३ ॥</s-l></s-lg><s-lg><s-l>बार्हस्पत्यं वाक्यमेतन्निशम्य ये राजानो गोप्रदानानि कृत्वा ।</s-l><s-l>लोकान्प्राप्ताः पुण्यशीलाः सुवृत्तास्तान्मे राजन्कीर्त्यमानान्निबोध ॥ २४ ॥</s-l></s-lg><s-lg><s-l>उशीनरो विष्वगश्वो नृगश्च भगीरथो विश्रुतो यौवनाश्वः ।</s-l><s-l>मान्धाता वै मुचुकुन्दश्च राजा भूरिद्युम्नो नैषधः सोमकश्च ॥ २५ ॥</s-l></s-lg><s-lg><s-l>पुरूरवा भरतश्चक्रवर्ती यस्यान्वये भारताः सर्व एव ।</s-l><s-l>तथा वीरो दाशरथिश्च रामो ये चाप्यन्ये विश्रुताः कीर्तिमन्तः ॥ २६ ॥</s-l></s-lg><s-lg><s-l>तथा राजा पृथुकर्मा दिलीपो दिवं प्राप्तो गोप्रदाने विधिज्ञः ।</s-l><s-l>यज्ञैर्दानैस्तपसा राजधर्मैर्मान्धाताभूद्गोप्रदानैश्च युक्तः ॥ २७ ॥</s-l></s-lg><s-lg><s-l>तस्मात्पार्थ त्वमपीमां मयोक्तां बार्हस्पतीं भारतीं धारयस्व ।</s-l><s-l>द्विजाग्र्येभ्यः संप्रयच्छ प्रतीतो गाः पुण्या वै प्राप्य राज्यं कुरूणाम् ॥ २८ ॥</s-l></s-lg><s-lg><s-l> वैशंपायन उवाच ।</s-l><s-l>तथा सर्वं कृतवान्धर्मराजो भीष्मेणोक्तो विधिवद्गोप्रदाने ।</s-l><s-l>स मान्धातुर्देवदेवोपदिष्टं सम्यग्धर्मं धारयामास राजा ॥ २९ ॥</s-l></s-lg><s-lg><s-l>इति नृप सततं गवां प्रदाने यवशकलान्सह गोमयैः पिबानः ।</s-l><s-l>क्षितितलशयनः शिखी यतात्मा वृष इव राजवृषस्तदा बभूव ॥ ३० ॥</s-l></s-lg><s-lg><s-l>स नृपतिरभवत्सदैव ताभ्यः प्रयतमना ह्यभिसंस्तुवंश्च गा वै ।</s-l><s-l>नृपधुरि च न गामयुङ्क्त भूयस्तुरगवरैरगमच्च यत्र तत्र ॥ ३१ ॥</s-l></s-lg>