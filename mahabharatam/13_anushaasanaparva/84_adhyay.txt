<s-lg><s-l> देवा ऊचुः ।</s-l><s-l>असुरस्तारको नाम त्वया दत्तवरः प्रभो ।</s-l><s-l>सुरानृषींश्च क्लिश्नाति वधस्तस्य विधीयताम् ॥ १ ॥</s-l></s-lg><s-lg><s-l>तस्माद्भयं समुत्पन्नमस्माकं वै पितामह ।</s-l><s-l>परित्रायस्व नो देव न ह्यन्या गतिरस्ति नः ॥ २ ॥</s-l></s-lg><s-lg><s-l> ब्रह्मोवाच ।</s-l><s-l>समोऽहं सर्वभूतानामधर्मं नेह रोचये ।</s-l><s-l>हन्यतां तारकः क्षिप्रं सुरर्षिगणबाधकः ॥ ३ ॥</s-l></s-lg><s-lg><s-l>वेदा धर्माश्च नोत्सादं गच्छेयुः सुरसत्तमाः ।</s-l><s-l>विहितं पूर्वमेवात्र मया वै व्येतु वो ज्वरः ॥ ४ ॥</s-l></s-lg><s-lg><s-l> देवा ऊचुः ।</s-l><s-l>वरदानाद्भगवतो दैतेयो बलगर्वितः ।</s-l><s-l>देवैर्न शक्यते हन्तुं स कथं प्रशमं व्रजेत् ॥ ५ ॥</s-l></s-lg><s-lg><s-l>स हि नैव स्म देवानां नासुराणां न रक्षसाम् ।</s-l><s-l>वध्यः स्यामिति जग्राह वरं त्वत्तः पितामह ॥ ६ ॥</s-l></s-lg><s-lg><s-l>देवाश्च शप्ता रुद्राण्या प्रजोच्छेदे पुरा कृते ।</s-l><s-l>न भविष्यति वोऽपत्यमिति सर्वजगत्पते ॥ ७ ॥</s-l></s-lg><s-lg><s-l> ब्रह्मोवाच ।</s-l><s-l>हुताशनो न तत्रासीच्छापकाले सुरोत्तमाः ।</s-l><s-l>स उत्पादयितापत्यं वधार्थं त्रिदशद्विषाम् ॥ ८ ॥</s-l></s-lg><s-lg><s-l>तद्वै सर्वानतिक्रम्य देवदानवराक्षसान् ।</s-l><s-l>मानुषानथ गन्धर्वान्नागानथ च पक्षिणः ॥ ९ ॥</s-l></s-lg><s-lg><s-l>अस्त्रेणामोघपातेन शक्त्या तं घातयिष्यति ।</s-l><s-l>यतो वो भयमुत्पन्नं ये चान्ये सुरशत्रवः ॥ १० ॥</s-l></s-lg><s-lg><s-l>सनातनो हि संकल्पः काम इत्यभिधीयते ।</s-l><s-l>रुद्रस्य तेजः प्रस्कन्नमग्नौ निपतितं च तत् ॥ ११ ॥</s-l></s-lg><s-lg><s-l>तत्तेजोऽग्निर्महद्भूतं द्वितीयमिव पावकम् ।</s-l><s-l>वधार्थं देवशत्रूणां गङ्गायां जनयिष्यति ॥ १२ ॥</s-l></s-lg><s-lg><s-l>स तु नावाप तं शापं नष्टः स हुतभुक्तदा ।</s-l><s-l>तस्माद्वो भयहृद्देवाः समुत्पत्स्यति पावकिः ॥ १३ ॥</s-l></s-lg><s-lg><s-l>अन्विष्यतां वै ज्वलनस्तथा चाद्य नियुज्यताम् ।</s-l><s-l>तारकस्य वधोपायः कथितो वै मयानघाः ॥ १४ ॥</s-l></s-lg><s-lg><s-l>न हि तेजस्विनां शापास्तेजःसु प्रभवन्ति वै ।</s-l><s-l>बलान्यतिबलं प्राप्य नबलानि भवन्ति वै ॥ १५ ॥</s-l></s-lg><s-lg><s-l>हन्यादवध्यान्वरदानपि चैव तपस्विनः ।</s-l><s-l>संकल्पाभिरुचिः कामः सनातनतमोऽनलः ॥ १६ ॥</s-l></s-lg><s-lg><s-l>जगत्पतिरनिर्देश्यः सर्वगः सर्वभावनः ।</s-l><s-l>हृच्छयः सर्वभूतानां ज्येष्ठो रुद्रादपि प्रभुः ॥ १७ ॥</s-l></s-lg><s-lg><s-l>अन्विष्यतां स तु क्षिप्रं तेजोराशिर्हुताशनः ।</s-l><s-l>स वो मनोगतं कामं देवः संपादयिष्यति ॥ १८ ॥</s-l></s-lg><s-lg><s-l>एतद्वाक्यमुपश्रुत्य ततो देवा महात्मनः ।</s-l><s-l>जग्मुः संसिद्धसंकल्पाः पर्येषन्तो विभावसुम् ॥ १९ ॥</s-l></s-lg><s-lg><s-l>ततस्त्रैलोक्यमृषयो व्यचिन्वन्त सुरैः सह ।</s-l><s-l>काङ्क्षन्तो दर्शनं वह्नेः सर्वे तद्गतमानसाः ॥ २० ॥</s-l></s-lg><s-lg><s-l>परेण तपसा युक्ताः श्रीमन्तो लोकविश्रुताः ।</s-l><s-l>लोकानन्वचरन्सिद्धाः सर्व एव भृगूद्वह ।</s-l><s-l>नष्टमात्मनि संलीनं नाधिजग्मुर्हुताशनम् ॥ २१ ॥</s-l></s-lg><s-lg><s-l>ततः संजातसंत्रासानग्नेर्दर्शनलालसान् ।</s-l><s-l>जलेचरः क्लान्तमनास्तेजसाग्नेः प्रदीपितः ।</s-l><s-l>उवाच देवान्मण्डूको रसातलतलोत्थितः ॥ २२ ॥</s-l></s-lg><s-lg><s-l>रसातलतले देवा वसत्यग्निरिति प्रभो ।</s-l><s-l>संतापादिह संप्राप्तः पावकप्रभवादहम् ॥ २३ ॥</s-l></s-lg><s-lg><s-l>स संसुप्तो जले देवा भगवान्हव्यवाहनः ।</s-l><s-l>अपः संसृज्य तेजोभिस्तेन संतापिता वयम् ॥ २४ ॥</s-l></s-lg><s-lg><s-l>तस्य दर्शनमिष्टं वो यदि देवा विभावसोः ।</s-l><s-l>तत्रैनमभिगच्छध्वं कार्यं वो यदि वह्निना ॥ २५ ॥</s-l></s-lg><s-lg><s-l>गम्यतां साधयिष्यामो वयं ह्यग्निभयात्सुराः ।</s-l><s-l>एतावदुक्त्वा मण्डूकस्त्वरितो जलमाविशत् ॥ २६ ॥</s-l></s-lg><s-lg><s-l>हुताशनस्तु बुबुधे मण्डूकस्याथ पैशुनम् ।</s-l><s-l>शशाप स तमासाद्य न रसान्वेत्स्यसीति वै ॥ २७ ॥</s-l></s-lg><s-lg><s-l>तं स संयुज्य शापेन मण्डूकं पावको ययौ ।</s-l><s-l>अन्यत्र वासाय विभुर्न च देवानदर्शयत् ॥ २८ ॥</s-l></s-lg><s-lg><s-l>देवास्त्वनुग्रहं चक्रुर्मण्डूकानां भृगूद्वह ।</s-l><s-l>यत्तच्छृणु महाबाहो गदतो मम सर्वशः ॥ २९ ॥</s-l></s-lg><s-lg><s-l> देवा ऊचुः ।</s-l><s-l>अग्निशापादजिह्वापि रसज्ञानबहिष्कृताः ।</s-l><s-l>सरस्वतीं बहुविधां यूयमुच्चारयिष्यथ ॥ ३० ॥</s-l></s-lg><s-lg><s-l>बिलवासगतांश्चैव निरादानानचेतसः ।</s-l><s-l>गतासूनपि वः शुष्कान्भूमिः संधारयिष्यति ।</s-l><s-l>तमोगतायामपि च निशायां विचरिष्यथ ॥ ३१ ॥</s-l></s-lg><s-lg><s-l>इत्युक्त्वा तांस्ततो देवाः पुनरेव महीमिमाम् ।</s-l><s-l>परीयुर्ज्वलनस्यार्थे न चाविन्दन्हुताशनम् ॥ ३२ ॥</s-l></s-lg><s-lg><s-l>अथ तान्द्विरदः कश्चित्सुरेन्द्रद्विरदोपमः ।</s-l><s-l>अश्वत्थस्थोऽग्निरित्येवं प्राह देवान्भृगूद्वह ॥ ३३ ॥</s-l></s-lg><s-lg><s-l>शशाप ज्वलनः सर्वान्द्विरदान्क्रोधमूर्छितः ।</s-l><s-l>प्रतीपा भवतां जिह्वा भवित्रीति भृगूद्वह ॥ ३४ ॥</s-l></s-lg><s-lg><s-l>इत्युक्त्वा निःसृतोऽश्वत्थादग्निर्वारणसूचितः ।</s-l><s-l>प्रविवेश शमीगर्भमथ वह्निः सुषुप्सया ॥ ३५ ॥</s-l></s-lg><s-lg><s-l>अनुग्रहं तु नागानां यं चक्रुः शृणु तं प्रभो ।</s-l><s-l>देवा भृगुकुलश्रेष्ठ प्रीताः सत्यपराक्रमाः ॥ ३६ ॥</s-l></s-lg><s-lg><s-l> देवा ऊचुः ।</s-l><s-l>प्रतीपया जिह्वयापि सर्वाहारान्करिष्यथ ।</s-l><s-l>वाचं चोच्चारयिष्यध्वमुच्चैरव्यञ्जिताक्षरम् ।</s-l><s-l>इत्युक्त्वा पुनरेवाग्निमनुसस्रुर्दिवौकसः ॥ ३७ ॥</s-l></s-lg><s-lg><s-l>अश्वत्थान्निःसृतश्चाग्निः शमीगर्भगतस्तदा ।</s-l><s-l>शुकेन ख्यापितो विप्र तं देवाः समुपाद्रवन् ॥ ३८ ॥</s-l></s-lg><s-lg><s-l>शशाप शुकमग्निस्तु वाग्विहीनो भविष्यसि ।</s-l><s-l>जिह्वां चावर्तयामास तस्यापि हुतभुक्तदा ॥ ३९ ॥</s-l></s-lg><s-lg><s-l>दृष्ट्वा तु ज्वलनं देवाः शुकमूचुर्दयान्विताः ।</s-l><s-l>भविता न त्वमत्यन्तं शकुने नष्टवागिति ॥ ४० ॥</s-l></s-lg><s-lg><s-l>आवृत्तजिह्वस्य सतो वाक्यं कान्तं भविष्यति ।</s-l><s-l>बालस्येव प्रवृद्धस्य कलमव्यक्तमद्भुतम् ॥ ४१ ॥</s-l></s-lg><s-lg><s-l>इत्युक्त्वा तं शमीगर्भे वह्निमालक्ष्य देवताः ।</s-l><s-l>तदेवायतनं चक्रुः पुण्यं सर्वक्रियास्वपि ॥ ४२ ॥</s-l></s-lg><s-lg><s-l>ततःप्रभृति चाप्यग्निः शमीगर्भेषु दृश्यते ।</s-l><s-l>उत्पादने तथोपायमनुजग्मुश्च मानवाः ॥ ४३ ॥</s-l></s-lg><s-lg><s-l>आपो रसातले यास्तु संसृष्टाश्चित्रभानुना ।</s-l><s-l>ताः पर्वतप्रस्रवणैरूष्मां मुञ्चन्ति भार्गव ।</s-l><s-l>पावकेनाधिशयता संतप्तास्तस्य तेजसा ॥ ४४ ॥</s-l></s-lg><s-lg><s-l>ततोऽग्निर्देवता दृष्ट्वा बभूव व्यथितस्तदा ।</s-l><s-l>किमागमनमित्येवं तानपृच्छत पावकः ॥ ४५ ॥</s-l></s-lg><s-lg><s-l>तमूचुर्विबुधाः सर्वे ते चैव परमर्षयः ।</s-l><s-l>त्वां नियोक्ष्यामहे कार्ये तद्भवान्कर्तुमर्हति ।</s-l><s-l>कृते च तस्मिन्भविता तवापि सुमहान्गुणः ॥ ४६ ॥</s-l></s-lg><s-lg><s-l> अग्निरुवाच ।</s-l><s-l>ब्रूत यद्भवतां कार्यं सर्वं कर्तास्मि तत्सुराः ।</s-l><s-l>भवतां हि नियोज्योऽहं मा वोऽत्रास्तु विचारणा ॥ ४७ ॥</s-l></s-lg><s-lg><s-l> देवा ऊचुः ।</s-l><s-l>असुरस्तारको नाम ब्रह्मणो वरदर्पितः ।</s-l><s-l>अस्मान्प्रबाधते वीर्याद्वधस्तस्य विधीयताम् ॥ ४८ ॥</s-l></s-lg><s-lg><s-l>इमान्देवगणांस्तात प्रजापतिगणांस्तथा ।</s-l><s-l>ऋषींश्चापि महाभागान्परित्रायस्व पावक ॥ ४९ ॥</s-l></s-lg><s-lg><s-l>अपत्यं तेजसा युक्तं प्रवीरं जनय प्रभो ।</s-l><s-l>यद्भयं नोऽसुरात्तस्मान्नाशयेद्धव्यवाहन ॥ ५० ॥</s-l></s-lg><s-lg><s-l>शप्तानां नो महादेव्या नान्यदस्ति परायणम् ।</s-l><s-l>अन्यत्र भवतो वीर्यं तस्मात्त्रायस्व नस्ततः ॥ ५१ ॥</s-l></s-lg><s-lg><s-l>इत्युक्तः स तथेत्युक्त्वा भगवान्हव्यकव्यभुक् ।</s-l><s-l>जगामाथ दुराधर्षो गङ्गां भागीरथीं प्रति ॥ ५२ ॥</s-l></s-lg><s-lg><s-l>तया चाप्यभवन्मिश्रो गर्भश्चास्याभवत्तदा ।</s-l><s-l>ववृधे स तदा गर्भः कक्षे कृष्णगतिर्यथा ॥ ५३ ॥</s-l></s-lg><s-lg><s-l>तेजसा तस्य गर्भस्य गङ्गा विह्वलचेतना ।</s-l><s-l>संतापमगमत्तीव्रं सा सोढुं न शशाक ह ॥ ५४ ॥</s-l></s-lg><s-lg><s-l>आहिते ज्वलनेनाथ गर्भे तेजःसमन्विते ।</s-l><s-l>गङ्गायामसुरः कश्चिद्भैरवं नादमुत्सृजत् ॥ ५५ ॥</s-l></s-lg><s-lg><s-l>अबुद्धापतितेनाथ नादेन विपुलेन सा ।</s-l><s-l>वित्रस्तोद्भ्रान्तनयना गङ्गा विप्लुतलोचना ।</s-l><s-l>विसंज्ञा नाशकद्गर्भं संधारयितुमात्मना ॥ ५६ ॥</s-l></s-lg><s-lg><s-l>सा तु तेजःपरीताङ्गी कम्पमाना च जाह्नवी ।</s-l><s-l>उवाच वचनं विप्र तदा गर्भबलोद्धता ।</s-l><s-l>न ते शक्तास्मि भगवंस्तेजसोऽस्य विधारणे ॥ ५७ ॥</s-l></s-lg><s-lg><s-l>विमूढास्मि कृतानेन तथास्वास्थ्यं कृतं परम् ।</s-l><s-l>विह्वला चास्मि भगवंस्तेजो नष्टं च मेऽनघ ॥ ५८ ॥</s-l></s-lg><s-lg><s-l>धारणे नास्य शक्ताहं गर्भस्य तपतां वर ।</s-l><s-l>उत्स्रक्ष्येऽहमिमं दुःखान्न तु कामात्कथंचन ॥ ५९ ॥</s-l></s-lg><s-lg><s-l>न चेतसोऽस्ति संस्पर्शो मम देव विभावसो ।</s-l><s-l>आपदर्थे हि संबन्धः सुसूक्ष्मोऽपि महाद्युते ॥ ६० ॥</s-l></s-lg><s-lg><s-l>यदत्र गुणसंपन्नमितरं वा हुताशन ।</s-l><s-l>त्वय्येव तदहं मन्ये धर्माधर्मौ च केवलौ ॥ ६१ ॥</s-l></s-lg><s-lg><s-l>तामुवाच ततो वह्निर्धार्यतां धार्यतामयम् ।</s-l><s-l>गर्भो मत्तेजसा युक्तो महागुणफलोदयः ॥ ६२ ॥</s-l></s-lg><s-lg><s-l>शक्ता ह्यसि महीं कृत्स्नां वोढुं धारयितुं तथा ।</s-l><s-l>न हि ते किंचिदप्राप्यं मद्रेतोधारणादृते ॥ ६३ ॥</s-l></s-lg><s-lg><s-l>सा वह्निना वार्यमाणा देवैश्चापि सरिद्वरा ।</s-l><s-l>समुत्ससर्ज तं गर्भं मेरौ गिरिवरे तदा ॥ ६४ ॥</s-l></s-lg><s-lg><s-l>समर्था धारणे चापि रुद्रतेजःप्रधर्षिता ।</s-l><s-l>नाशकत्तं तदा गर्भं संधारयितुमोजसा ॥ ६५ ॥</s-l></s-lg><s-lg><s-l>सा समुत्सृज्य तं दुःखाद्दीप्तवैश्वानरप्रभम् ।</s-l><s-l>दर्शयामास चाग्निस्तां तदा गङ्गां भृगूद्वह ।</s-l><s-l>पप्रच्छ सरितां श्रेष्ठां कच्चिद्गर्भः सुखोदयः ॥ ६६ ॥</s-l></s-lg><s-lg><s-l>कीदृग्वर्णोऽपि वा देवि कीदृग्रूपश्च दृश्यते ।</s-l><s-l>तेजसा केन वा युक्तः सर्वमेतद्ब्रवीहि मे ॥ ६७ ॥</s-l></s-lg><s-lg><s-l> गङ्गोवाच ।</s-l><s-l>जातरूपः स गर्भो वै तेजसा त्वमिवानल ।</s-l><s-l>सुवर्णो विमलो दीप्तः पर्वतं चावभासयत् ॥ ६८ ॥</s-l></s-lg><s-lg><s-l>पद्मोत्पलविमिश्राणां ह्रदानामिव शीतलः ।</s-l><s-l>गन्धोऽस्य स कदम्बानां तुल्यो वै तपतां वर ॥ ६९ ॥</s-l></s-lg><s-lg><s-l>तेजसा तस्य गर्भस्य भास्करस्येव रश्मिभिः ।</s-l><s-l>यद्द्रव्यं परिसंसृष्टं पृथिव्यां पर्वतेषु वा ।</s-l><s-l>तत्सर्वं काञ्चनीभूतं समन्तात्प्रत्यदृश्यत ॥ ७० ॥</s-l></s-lg><s-lg><s-l>पर्यधावत शैलांश्च नदीः प्रस्रवणानि च ।</s-l><s-l>व्यदीपयत्तेजसा च त्रैलोक्यं सचराचरम् ॥ ७१ ॥</s-l></s-lg><s-lg><s-l>एवंरूपः स भगवान्पुत्रस्ते हव्यवाहन ।</s-l><s-l>सूर्यवैश्वानरसमः कान्त्या सोम इवापरः ।</s-l><s-l>एवमुक्त्वा तु सा देवी तत्रैवान्तरधीयत ॥ ७२ ॥</s-l></s-lg><s-lg><s-l>पावकश्चापि तेजस्वी कृत्वा कार्यं दिवौकसाम् ।</s-l><s-l>जगामेष्टं ततो देशं तदा भार्गवनन्दन ॥ ७३ ॥</s-l></s-lg><s-lg><s-l>एतैः कर्मगुणैर्लोके नामाग्नेः परिगीयते ।</s-l><s-l>हिरण्यरेता इति वै ऋषिभिर्विबुधैस्तथा ।</s-l><s-l>पृथिवी च तदा देवी ख्याता वसुमतीति वै ॥ ७४ ॥</s-l></s-lg><s-lg><s-l>स तु गर्भो महातेजा गाङ्गेयः पावकोद्भवः ।</s-l><s-l>दिव्यं शरवणं प्राप्य ववृधेऽद्भुतदर्शनः ॥ ७५ ॥</s-l></s-lg><s-lg><s-l>ददृशुः कृत्तिकास्तं तु बालार्कसदृशद्युतिम् ।</s-l><s-l>जातस्नेहाश्च तं बालं पुपुषुः स्तन्यविस्रवैः ॥ ७६ ॥</s-l></s-lg><s-lg><s-l>ततः स कार्त्तिकेयत्वमवाप परमद्युतिः ।</s-l><s-l>स्कन्नत्वात्स्कन्दतां चापि गुहावासाद्गुहोऽभवत् ॥ ७७ ॥</s-l></s-lg><s-lg><s-l>एवं सुवर्णमुत्पन्नमपत्यं जातवेदसः ।</s-l><s-l>तत्र जाम्बूनदं श्रेष्ठं देवानामपि भूषणम् ॥ ७८ ॥</s-l></s-lg><s-lg><s-l>ततःप्रभृति चाप्येतज्जातरूपमुदाहृतम् ।</s-l><s-l>यत्सुवर्णं स भगवानग्निरीशः प्रजापतिः ॥ ७९ ॥</s-l></s-lg><s-lg><s-l>पवित्राणां पवित्रं हि कनकं द्विजसत्तम ।</s-l><s-l>अग्नीषोमात्मकं चैव जातरूपमुदाहृतम् ॥ ८० ॥</s-l></s-lg><s-lg><s-l>रत्नानामुत्तमं रत्नं भूषणानां तथोत्तमम् ।</s-l><s-l>पवित्रं च पवित्राणां मङ्गलानां च मङ्गलम् ॥ ८१ ॥</s-l></s-lg>