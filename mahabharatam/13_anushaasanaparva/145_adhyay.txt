<s-lg><s-l> युधिष्ठिर उवाच ।</s-l><s-l>दुर्वाससः प्रसादात्ते यत्तदा मधुसूदन ।</s-l><s-l>अवाप्तमिह विज्ञानं तन्मे व्याख्यातुमर्हसि ॥ १ ॥</s-l></s-lg><s-lg><s-l>महाभाग्यं च यत्तस्य नामानि च महात्मनः ।</s-l><s-l>तत्त्वतो ज्ञातुमिच्छामि सर्वं मतिमतां वर ॥ २ ॥</s-l></s-lg><s-lg><s-l> वासुदेव उवाच ।</s-l><s-l>हन्त ते कथयिष्यामि नमस्कृत्वा कपर्दिने ।</s-l><s-l>यदवाप्तं महाराज श्रेयो यच्चार्जितं यशः ॥ ३ ॥</s-l></s-lg><s-lg><s-l>प्रयतः प्रातरुत्थाय यदधीये विशां पते ।</s-l><s-l>प्राञ्जलिः शतरुद्रीयं तन्मे निगदतः शृणु ॥ ४ ॥</s-l></s-lg><s-lg><s-l>प्रजापतिस्तत्ससृजे तपसोऽन्ते महातपाः ।</s-l><s-l>शंकरस्त्वसृजत्तात प्रजाः स्थावरजङ्गमाः ॥ ५ ॥</s-l></s-lg><s-lg><s-l>नास्ति किंचित्परं भूतं महादेवाद्विशां पते ।</s-l><s-l>इह त्रिष्वपि लोकेषु भूतानां प्रभवो हि सः ॥ ६ ॥</s-l></s-lg><s-lg><s-l>न चैवोत्सहते स्थातुं कश्चिदग्रे महात्मनः ।</s-l><s-l>न हि भूतं समं तेन त्रिषु लोकेषु विद्यते ॥ ७ ॥</s-l></s-lg><s-lg><s-l>गन्धेनापि हि संग्रामे तस्य क्रुद्धस्य शत्रवः ।</s-l><s-l>विसंज्ञा हतभूयिष्ठा वेपन्ति च पतन्ति च ॥ ८ ॥</s-l></s-lg><s-lg><s-l>घोरं च निनदं तस्य पर्जन्यनिनदोपमम् ।</s-l><s-l>श्रुत्वा विदीर्येद्धृदयं देवानामपि संयुगे ॥ ९ ॥</s-l></s-lg><s-lg><s-l>यांश्च घोरेण रूपेण पश्येत्क्रुद्धः पिनाकधृक् ।</s-l><s-l>न सुरा नासुरा लोके न गन्धर्वा न पन्नगाः ।</s-l><s-l>कुपिते सुखमेधन्ते तस्मिन्नपि गुहागताः ॥ १० ॥</s-l></s-lg><s-lg><s-l>प्रजापतेश्च दक्षस्य यजतो वितते क्रतौ ।</s-l><s-l>विव्याध कुपितो यज्ञं निर्भयस्तु भवस्तदा ।</s-l><s-l>धनुषा बाणमुत्सृज्य सघोषं विननाद च ॥ ११ ॥</s-l></s-lg><s-lg><s-l>ते न शर्म कुतः शान्तिं विषादं लेभिरे सुराः ।</s-l><s-l>विद्रुते सहसा यज्ञे कुपिते च महेश्वरे ॥ १२ ॥</s-l></s-lg><s-lg><s-l>तेन ज्यातलघोषेण सर्वे लोकाः समाकुलाः ।</s-l><s-l>बभूवुरवशाः पार्थ विषेदुश्च सुरासुराः ॥ १३ ॥</s-l></s-lg><s-lg><s-l>आपश्चुक्षुभिरे चैव चकम्पे च वसुंधरा ।</s-l><s-l>व्यद्रवन्गिरयश्चापि द्यौः पफाल च सर्वशः ॥ १४ ॥</s-l></s-lg><s-lg><s-l>अन्धेन तमसा लोकाः प्रावृता न चकाशिरे ।</s-l><s-l>प्रनष्टा ज्योतिषां भाश्च सह सूर्येण भारत ॥ १५ ॥</s-l></s-lg><s-lg><s-l>भृशं भीतास्ततः शान्तिं चक्रुः स्वस्त्ययनानि च ।</s-l><s-l>ऋषयः सर्वभूतानामात्मनश्च हितैषिणः ॥ १६ ॥</s-l></s-lg><s-lg><s-l>ततः सोऽभ्यद्रवद्देवान्क्रुद्धो रौद्रपराक्रमः ।</s-l><s-l>भगस्य नयने क्रुद्धः प्रहारेण व्यशातयत् ॥ १७ ॥</s-l></s-lg><s-lg><s-l>पूषाणं चाभिदुद्राव परेण वपुषान्वितः ।</s-l><s-l>पुरोडाशं भक्षयतो दशनान्वै व्यशातयत् ॥ १८ ॥</s-l></s-lg><s-lg><s-l>ततः प्रणेमुर्देवास्ते वेपमानाः स्म शंकरम् ।</s-l><s-l>पुनश्च संदधे रुद्रो दीप्तं सुनिशितं शरम् ॥ १९ ॥</s-l></s-lg><s-lg><s-l>रुद्रस्य विक्रमं दृष्ट्वा भीता देवाः सहर्षिभिः ।</s-l><s-l>ततः प्रसादयामासुः शर्वं ते विबुधोत्तमाः ॥ २० ॥</s-l></s-lg><s-lg><s-l>जेपुश्च शतरुद्रीयं देवाः कृत्वाञ्जलिं ततः ।</s-l><s-l>संस्तूयमानस्त्रिदशैः प्रससाद महेश्वरः ॥ २१ ॥</s-l></s-lg><s-lg><s-l>रुद्रस्य भागं यज्ञे च विशिष्टं ते त्वकल्पयन् ।</s-l><s-l>भयेन त्रिदशा राजञ्शरणं च प्रपेदिरे ॥ २२ ॥</s-l></s-lg><s-lg><s-l>तेन चैवातिकोपेन स यज्ञः संधितोऽभवत् ।</s-l><s-l>यद्यच्चापि हतं तत्र तत्तथैव प्रदीयते ॥ २३ ॥</s-l></s-lg><s-lg><s-l>असुराणां पुराण्यासंस्त्रीणि वीर्यवतां दिवि ।</s-l><s-l>आयसं राजतं चैव सौवर्णमपरं तथा ॥ २४ ॥</s-l></s-lg><s-lg><s-l>नाशकत्तानि मघवा भेत्तुं सर्वायुधैरपि ।</s-l><s-l>अथ सर्वेऽमरा रुद्रं जग्मुः शरणमर्दिताः ॥ २५ ॥</s-l></s-lg><s-lg><s-l>तत ऊचुर्महात्मानो देवाः सर्वे समागताः ।</s-l><s-l>रुद्र रौद्रा भविष्यन्ति पशवः सर्वकर्मसु ।</s-l><s-l>जहि दैत्यान्सह पुरैर्लोकांस्त्रायस्व मानद ॥ २६ ॥</s-l></s-lg><s-lg><s-l>स तथोक्तस्तथेत्युक्त्वा विष्णुं कृत्वा शरोत्तमम् ।</s-l><s-l>शल्यमग्निं तथा कृत्वा पुङ्खं वैवस्वतं यमम् ।</s-l><s-l>वेदान्कृत्वा धनुः सर्वाञ्ज्यां च सावित्रिमुत्तमाम् ॥ २७ ॥</s-l></s-lg><s-lg><s-l>देवान्रथवरं कृत्वा विनियुज्य च सर्वशः ।</s-l><s-l>त्रिपर्वणा त्रिशल्येन तेन तानि बिभेद सः ॥ २८ ॥</s-l></s-lg><s-lg><s-l>शरेणादित्यवर्णेन कालाग्निसमतेजसा ।</s-l><s-l>तेऽसुराः सपुरास्तत्र दग्धा रुद्रेण भारत ॥ २९ ॥</s-l></s-lg><s-lg><s-l>तं चैवाङ्कगतं दृष्ट्वा बालं पञ्चशिखं पुनः ।</s-l><s-l>उमा जिज्ञासमाना वै कोऽयमित्यब्रवीत्तदा ॥ ३० ॥</s-l></s-lg><s-lg><s-l>असूयतश्च शक्रस्य वज्रेण प्रहरिष्यतः ।</s-l><s-l>सवज्रं स्तम्भयामास तं बाहुं परिघोपमम् ॥ ३१ ॥</s-l></s-lg><s-lg><s-l>न संबुबुधिरे चैनं देवास्तं भुवनेश्वरम् ।</s-l><s-l>सप्रजापतयः सर्वे तस्मिन्मुमुहुरीश्वरे ॥ ३२ ॥</s-l></s-lg><s-lg><s-l>ततो ध्यात्वाथ भगवान्ब्रह्मा तममितौजसम् ।</s-l><s-l>अयं श्रेष्ठ इति ज्ञात्वा ववन्दे तमुमापतिम् ॥ ३३ ॥</s-l></s-lg><s-lg><s-l>ततः प्रसादयामासुरुमां रुद्रं च ते सुराः ।</s-l><s-l>बभूव स तदा बाहुर्बलहन्तुर्यथा पुरा ॥ ३४ ॥</s-l></s-lg><s-lg><s-l>स चापि ब्राह्मणो भूत्वा दुर्वासा नाम वीर्यवान् ।</s-l><s-l>द्वारवत्यां मम गृहे चिरं कालमुपावसत् ॥ ३५ ॥</s-l></s-lg><s-lg><s-l>विप्रकारान्प्रयुङ्क्ते स्म सुबहून्मम वेश्मनि ।</s-l><s-l>तानुदारतया चाहमक्षमं तस्य दुःसहम् ॥ ३६ ॥</s-l></s-lg><s-lg><s-l>स देवेन्द्रश्च वायुश्च सोऽश्विनौ स च विद्युतः ।</s-l><s-l>स चन्द्रमाः स चेशानः स सूर्यो वरुणश्च सः ॥ ३७ ॥</s-l></s-lg><s-lg><s-l>स कालः सोऽन्तको मृत्युः स तमो रात्र्यहानि च ।</s-l><s-l>मासार्धमासा ऋतवः संध्ये संवत्सरश्च सः ॥ ३८ ॥</s-l></s-lg><s-lg><s-l>स धाता स विधाता च विश्वकर्मा स सर्ववित् ।</s-l><s-l>नक्षत्राणि दिशश्चैव प्रदिशोऽथ ग्रहास्तथा ।</s-l><s-l>विश्वमूर्तिरमेयात्मा भगवानमितद्युतिः ॥ ३९ ॥</s-l></s-lg><s-lg><s-l>एकधा च द्विधा चैव बहुधा च स एव च ।</s-l><s-l>शतधा सहस्रधा चैव तथा शतसहस्रधा ॥ ४० ॥</s-l></s-lg><s-lg><s-l>ईदृशः स महादेवो भूयश्च भगवानतः ।</s-l><s-l>न हि शक्या गुणा वक्तुमपि वर्षशतैरपि ॥ ४१ ॥</s-l></s-lg>