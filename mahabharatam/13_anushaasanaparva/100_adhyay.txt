<s-lg><s-l> युधिष्ठिर उवाच ।</s-l><s-l>गार्हस्थ्यं धर्ममखिलं प्रब्रूहि भरतर्षभ ।</s-l><s-l>ऋद्धिमाप्नोति किं कृत्वा मनुष्य इह पार्थिव ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि पुरावृत्तं जनाधिप ।</s-l><s-l>वासुदेवस्य संवादं पृथिव्याश्चैव भारत ॥ २ ॥</s-l></s-lg><s-lg><s-l>संस्तूय पृथिवीं देवीं वासुदेवः प्रतापवान् ।</s-l><s-l>पप्रच्छ भरतश्रेष्ठ यदेतत्पृच्छसेऽद्य माम् ॥ ३ ॥</s-l></s-lg><s-lg><s-l> वासुदेव उवाच ।</s-l><s-l>गार्हस्थ्यं धर्ममाश्रित्य मया वा मद्विधेन वा ।</s-l><s-l>किमवश्यं धरे कार्यं किं वा कृत्वा सुखी भवेत् ॥ ४ ॥</s-l></s-lg><s-lg><s-l> पृथिव्युवाच ।</s-l><s-l>ऋषयः पितरो देवा मनुष्याश्चैव माधव ।</s-l><s-l>इज्याश्चैवार्चनीयाश्च यथा चैवं निबोध मे ॥ ५ ॥</s-l></s-lg><s-lg><s-l>सदा यज्ञेन देवांश्च आतिथ्येन च मानवान् ।</s-l><s-l>छन्दतश्च यथानित्यमर्हान्युञ्जीत नित्यशः ।</s-l><s-l>तेन ह्यृषिगणाः प्रीता भवन्ति मधुसूदन ॥ ६ ॥</s-l></s-lg><s-lg><s-l>नित्यमग्निं परिचरेदभुक्त्वा बलिकर्म च ।</s-l><s-l>कुर्यात्तथैव देवा वै प्रीयन्ते मधुसूदन ॥ ७ ॥</s-l></s-lg><s-lg><s-l>कुर्यादहरहः श्राद्धमन्नाद्येनोदकेन वा ।</s-l><s-l>पयोमूलफलैर्वापि पितॄणां प्रीतिमाहरन् ॥ ८ ॥</s-l></s-lg><s-lg><s-l>सिद्धान्नाद्वैश्वदेवं वै कुर्यादग्नौ यथाविधि ।</s-l><s-l>अग्नीषोमं वैश्वदेवं धान्वन्तर्यमनन्तरम् ॥ ९ ॥</s-l></s-lg><s-lg><s-l>प्रजानां पतये चैव पृथग्घोमो विधीयते ।</s-l><s-l>तथैव चानुपूर्व्येण बलिकर्म प्रयोजयेत् ॥ १० ॥</s-l></s-lg><s-lg><s-l>दक्षिणायां यमायेह प्रतीच्यां वरुणाय च ।</s-l><s-l>सोमाय चाप्युदीच्यां वै वास्तुमध्ये द्विजातये ॥ ११ ॥</s-l></s-lg><s-lg><s-l>धन्वन्तरेः प्रागुदीच्यां प्राच्यां शक्राय माधव ।</s-l><s-l>मनोर्वै इति च प्राहुर्बलिं द्वारे गृहस्य वै ।</s-l><s-l>मरुद्भ्यो देवताभ्यश्च बलिमन्तर्गृहे हरेत् ॥ १२ ॥</s-l></s-lg><s-lg><s-l>तथैव विश्वेदेवेभ्यो बलिमाकाशतो हरेत् ।</s-l><s-l>निशाचरेभ्यो भूतेभ्यो बलिं नक्तं तथा हरेत् ॥ १३ ॥</s-l></s-lg><s-lg><s-l>एवं कृत्वा बलिं सम्यग्दद्याद्भिक्षां द्विजातये ।</s-l><s-l>अलाभे ब्राह्मणस्याग्नावग्रमुत्क्षिप्य निक्षिपेत् ॥ १४ ॥</s-l></s-lg><s-lg><s-l>यदा श्राद्धं पितृभ्यश्च दातुमिच्छेत मानवः ।</s-l><s-l>तदा पश्चात्प्रकुर्वीत निवृत्ते श्राद्धकर्मणि ॥ १५ ॥</s-l></s-lg><s-lg><s-l>पितॄन्संतर्पयित्वा तु बलिं कुर्याद्विधानतः ।</s-l><s-l>वैश्वदेवं ततः कुर्यात्पश्चाद्ब्राह्मणवाचनम् ॥ १६ ॥</s-l></s-lg><s-lg><s-l>ततोऽन्नेनावशेषेण भोजयेदतिथीनपि ।</s-l><s-l>अर्चापूर्वं महाराज ततः प्रीणाति मानुषान् ॥ १७ ॥</s-l></s-lg><s-lg><s-l>अनित्यं हि स्थितो यस्मात्तस्मादतिथिरुच्यते ॥ १८ ॥</s-l></s-lg><s-lg><s-l>आचार्यस्य पितुश्चैव सख्युराप्तस्य चातिथेः ।</s-l><s-l>इदमस्ति गृहे मह्यमिति नित्यं निवेदयेत् ॥ १९ ॥</s-l></s-lg><s-lg><s-l>ते यद्वदेयुस्तत्कुर्यादिति धर्मो विधीयते ।</s-l><s-l>गृहस्थः पुरुषः कृष्ण शिष्टाशी च सदा भवेत् ॥ २० ॥</s-l></s-lg><s-lg><s-l>राजर्त्विजं स्नातकं च गुरुं श्वशुरमेव च ।</s-l><s-l>अर्चयेन्मधुपर्केण परिसंवत्सरोषितान् ॥ २१ ॥</s-l></s-lg><s-lg><s-l>श्वभ्यश्च श्वपचेभ्यश्च वयोभ्यश्चावपेद्भुवि ।</s-l><s-l>वैश्वदेवं हि नामैतत्सायंप्रातर्विधीयते ॥ २२ ॥</s-l></s-lg><s-lg><s-l>एतांस्तु धर्मान्गार्हस्थान्यः कुर्यादनसूयकः ।</s-l><s-l>स इहर्द्धिं परां प्राप्य प्रेत्य नाके महीयते ॥ २३ ॥</s-l></s-lg><s-lg><s-l> भीष्म उवाच ।</s-l><s-l>इति भूमेर्वचः श्रुत्वा वासुदेवः प्रतापवान् ।</s-l><s-l>तथा चकार सततं त्वमप्येवं समाचर ॥ २४ ॥</s-l></s-lg><s-lg><s-l>एवं गृहस्थधर्मं त्वं चेतयानो नराधिप ।</s-l><s-l>इहलोके यशः प्राप्य प्रेत्य स्वर्गमवाप्स्यसि ॥ २५ ॥</s-l></s-lg>