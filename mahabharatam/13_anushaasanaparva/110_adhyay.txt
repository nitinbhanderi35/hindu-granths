<s-lg><s-l> युधिष्ठिर उवाच ।</s-l><s-l>पितामहेन विधिवद्यज्ञाः प्रोक्ता महात्मना ।</s-l><s-l>गुणाश्चैषां यथातत्त्वं प्रेत्य चेह च सर्वशः ॥ १ ॥</s-l></s-lg><s-lg><s-l>न ते शक्या दरिद्रेण यज्ञाः प्राप्तुं पितामह ।</s-l><s-l>बहूपकरणा यज्ञा नानासंभारविस्तराः ॥ २ ॥</s-l></s-lg><s-lg><s-l>पार्थिवै राजपुत्रैर्वा शक्याः प्राप्तुं पितामह ।</s-l><s-l>नार्थन्यूनैरवगुणैरेकात्मभिरसंहतैः ॥ ३ ॥</s-l></s-lg><s-lg><s-l>यो दरिद्रैरपि विधिः शक्यः प्राप्तुं सदा भवेत् ।</s-l><s-l>तुल्यो यज्ञफलैरेतैस्तन्मे ब्रूहि पितामह ॥ ४ ॥</s-l></s-lg><s-lg><s-l> भीष्म उवाच ।</s-l><s-l>इदमङ्गिरसा प्रोक्तमुपवासफलात्मकम् ।</s-l><s-l>विधिं यज्ञफलैस्तुल्यं तन्निबोध युधिष्ठिर ॥ ५ ॥</s-l></s-lg><s-lg><s-l>यस्तु कल्यं तथा सायं भुञ्जानो नान्तरा पिबेत् ।</s-l><s-l>अहिंसानिरतो नित्यं जुह्वानो जातवेदसम् ॥ ६ ॥</s-l></s-lg><s-lg><s-l>षड्भिरेव तु वर्षैः स सिध्यते नात्र संशयः ।</s-l><s-l>तप्तकाञ्चनवर्णं च विमानं लभते नरः ॥ ७ ॥</s-l></s-lg><s-lg><s-l>देवस्त्रीणामधीवासे नृत्यगीतनिनादिते ।</s-l><s-l>प्राजापत्ये वसेत्पद्मं वर्षाणामग्निसंनिभे ॥ ८ ॥</s-l></s-lg><s-lg><s-l>त्रीणि वर्षाणि यः प्राशेत्सततं त्वेकभोजनम् ।</s-l><s-l>धर्मपत्नीरतो नित्यमग्निष्टोमफलं लभेत् ॥ ९ ॥</s-l></s-lg><s-lg><s-l>द्वितीये दिवसे यस्तु प्राश्नीयादेकभोजनम् ।</s-l><s-l>सदा द्वादशमासांस्तु जुह्वानो जातवेदसम् ।</s-l><s-l>यज्ञं बहुसुवर्णं वा वासवप्रियमाहरेत् ॥ १० ॥</s-l></s-lg><s-lg><s-l>सत्यवाग्दानशीलश्च ब्रह्मण्यश्चानसूयकः ।</s-l><s-l>क्षान्तो दान्तो जितक्रोधः स गच्छति परां गतिम् ॥ ११ ॥</s-l></s-lg><s-lg><s-l>पाण्डुराभ्रप्रतीकाशे विमाने हंसलक्षणे ।</s-l><s-l>द्वे समाप्ते ततः पद्मे सोऽप्सरोभिर्वसेत्सह ॥ १२ ॥</s-l></s-lg><s-lg><s-l>तृतीये दिवसे यस्तु प्राश्नीयादेकभोजनम् ।</s-l><s-l>सदा द्वादशमासांस्तु जुह्वानो जातवेदसम् ॥ १३ ॥</s-l></s-lg><s-lg><s-l>अतिरात्रस्य यज्ञस्य फलं प्राप्नोत्यनुत्तमम् ।</s-l><s-l>मयूरहंससंयुक्तं विमानं लभते नरः ॥ १४ ॥</s-l></s-lg><s-lg><s-l>सप्तर्षीणां सदा लोके सोऽप्सरोभिर्वसेत्सह ।</s-l><s-l>निवर्तनं च तत्रास्य त्रीणि पद्मानि वै विदुः ॥ १५ ॥</s-l></s-lg><s-lg><s-l>दिवसे यश्चतुर्थे तु प्राश्नीयादेकभोजनम् ।</s-l><s-l>सदा द्वादशमासान्वै जुह्वानो जातवेदसम् ॥ १६ ॥</s-l></s-lg><s-lg><s-l>वाजपेयस्य यज्ञस्य फलं प्राप्नोत्यनुत्तमम् ।</s-l><s-l>इन्द्रकन्याभिरूढं च विमानं लभते नरः ॥ १७ ॥</s-l></s-lg><s-lg><s-l>सागरस्य च पर्यन्ते वासवं लोकमावसेत् ।</s-l><s-l>देवराजस्य च क्रीडां नित्यकालमवेक्षते ॥ १८ ॥</s-l></s-lg><s-lg><s-l>दिवसे पञ्चमे यस्तु प्राश्नीयादेकभोजनम् ।</s-l><s-l>सदा द्वादशमासांस्तु जुह्वानो जातवेदसम् ॥ १९ ॥</s-l></s-lg><s-lg><s-l>अलुब्धः सत्यवादी च ब्रह्मण्यश्चाविहिंसकः ।</s-l><s-l>अनसूयुरपापस्थो द्वादशाहफलं लभेत् ॥ २० ॥</s-l></s-lg><s-lg><s-l>जाम्बूनदमयं दिव्यं विमानं हंसलक्षणम् ।</s-l><s-l>सूर्यमालासमाभासमारोहेत्पाण्डुरं गृहम् ॥ २१ ॥</s-l></s-lg><s-lg><s-l>आवर्तनानि चत्वारि तथा पद्मानि द्वादश ।</s-l><s-l>शराग्निपरिमाणं च तत्रासौ वसते सुखम् ॥ २२ ॥</s-l></s-lg><s-lg><s-l>दिवसे यस्तु षष्ठे वै मुनिः प्राशेत भोजनम् ।</s-l><s-l>सदा द्वादशमासान्वै जुह्वानो जातवेदसम् ॥ २३ ॥</s-l></s-lg><s-lg><s-l>सदा त्रिषवणस्नायी ब्रह्मचार्यनसूयकः ।</s-l><s-l>गवामयस्य यज्ञस्य फलं प्राप्नोत्यनुत्तमम् ॥ २४ ॥</s-l></s-lg><s-lg><s-l>अग्निज्वालासमाभासं हंसबर्हिणसेवितम् ।</s-l><s-l>शातकुम्भमयं युक्तं साधयेद्यानमुत्तमम् ॥ २५ ॥</s-l></s-lg><s-lg><s-l>तथैवाप्सरसामङ्के प्रसुप्तः प्रतिबुध्यते ।</s-l><s-l>नूपुराणां निनादेन मेखलानां च निस्वनैः ॥ २६ ॥</s-l></s-lg><s-lg><s-l>कोटीसहस्रं वर्षाणां त्रीणि कोटिशतानि च ।</s-l><s-l>पद्मान्यष्टादश तथा पताके द्वे तथैव च ॥ २७ ॥</s-l></s-lg><s-lg><s-l>अयुतानि च पञ्चाशदृक्षचर्मशतस्य च ।</s-l><s-l>लोम्नां प्रमाणेन समं ब्रह्मलोके महीयते ॥ २८ ॥</s-l></s-lg><s-lg><s-l>दिवसे सप्तमे यस्तु प्राश्नीयादेकभोजनम् ।</s-l><s-l>सदा द्वादशमासान्वै जुह्वानो जातवेदसम् ॥ २९ ॥</s-l></s-lg><s-lg><s-l>सरस्वतीं गोपयानो ब्रह्मचर्यं समाचरन् ।</s-l><s-l>सुमनोवर्णकं चैव मधुमांसं च वर्जयेत् ॥ ३० ॥</s-l></s-lg><s-lg><s-l>पुरुषो मरुतां लोकमिन्द्रलोकं च गच्छति ।</s-l><s-l>तत्र तत्र च सिद्धार्थो देवकन्याभिरुह्यते ॥ ३१ ॥</s-l></s-lg><s-lg><s-l>फलं बहुसुवर्णस्य यज्ञस्य लभते नरः ।</s-l><s-l>संख्यामतिगुणां चापि तेषु लोकेषु मोदते ॥ ३२ ॥</s-l></s-lg><s-lg><s-l>यस्तु संवत्सरं क्षान्तो भुङ्क्तेऽहन्यष्टमे नरः ।</s-l><s-l>देवकार्यपरो नित्यं जुह्वानो जातवेदसम् ॥ ३३ ॥</s-l></s-lg><s-lg><s-l>पौण्डरीकस्य यज्ञस्य फलं प्राप्नोत्यनुत्तमम् ।</s-l><s-l>पद्मवर्णनिभं चैव विमानमधिरोहति ॥ ३४ ॥</s-l></s-lg><s-lg><s-l>कृष्णाः कनकगौर्यश्च नार्यः श्यामास्तथापराः ।</s-l><s-l>वयोरूपविलासिन्यो लभते नात्र संशयः ॥ ३५ ॥</s-l></s-lg><s-lg><s-l>यस्तु संवत्सरं भुङ्क्ते नवमे नवमेऽहनि ।</s-l><s-l>सदा द्वादशमासान्वै जुह्वानो जातवेदसम् ॥ ३६ ॥</s-l></s-lg><s-lg><s-l>अश्वमेधस्य यज्ञस्य फलं प्राप्नोति मानवः ।</s-l><s-l>पुण्डरीकप्रकाशं च विमानं लभते नरः ॥ ३७ ॥</s-l></s-lg><s-lg><s-l>दीप्तसूर्याग्नितेजोभिर्दिव्यमालाभिरेव च ।</s-l><s-l>नीयते रुद्रकन्याभिः सोऽन्तरिक्षं सनातनम् ॥ ३८ ॥</s-l></s-lg><s-lg><s-l>अष्टादशसहस्राणि वर्षाणां कल्पमेव च ।</s-l><s-l>कोटीशतसहस्रं च तेषु लोकेषु मोदते ॥ ३९ ॥</s-l></s-lg><s-lg><s-l>यस्तु संवत्सरं भुङ्क्ते दशाहे वै गते गते ।</s-l><s-l>सदा द्वादशमासान्वै जुह्वानो जातवेदसम् ॥ ४० ॥</s-l></s-lg><s-lg><s-l>ब्रह्मकन्यानिवेशे च सर्वभूतमनोहरे ।</s-l><s-l>अश्वमेधसहस्रस्य फलं प्राप्नोत्यनुत्तमम् ॥ ४१ ॥</s-l></s-lg><s-lg><s-l>रूपवत्यश्च तं कन्या रमयन्ति सदा नरम् ।</s-l><s-l>नीलोत्पलनिभैर्वर्णै रक्तोत्पलनिभैस्तथा ॥ ४२ ॥</s-l></s-lg><s-lg><s-l>विमानं मण्डलावर्तमावर्तगहनावृतम् ।</s-l><s-l>सागरोर्मिप्रतीकाशं साधयेद्यानमुत्तमम् ॥ ४३ ॥</s-l></s-lg><s-lg><s-l>विचित्रमणिमालाभिर्नादितं शङ्खपुष्करैः ।</s-l><s-l>स्फाटिकैर्वज्रसारैश्च स्तम्भैः सुकृतवेदिकम् ।</s-l><s-l>आरोहति महद्यानं हंससारसवाहनम् ॥ ४४ ॥</s-l></s-lg><s-lg><s-l>एकादशे तु दिवसे यः प्राप्ते प्राशते हविः ।</s-l><s-l>सदा द्वादशमासान्वै जुह्वानो जातवेदसम् ॥ ४५ ॥</s-l></s-lg><s-lg><s-l>परस्त्रियो नाभिलषेद्वाचाथ मनसापि वा ।</s-l><s-l>अनृतं च न भाषेत मातापित्रोः कृतेऽपि वा ॥ ४६ ॥</s-l></s-lg><s-lg><s-l>अभिगच्छेन्महादेवं विमानस्थं महाबलम् ।</s-l><s-l>स्वयंभुवं च पश्येत विमानं समुपस्थितम् ॥ ४७ ॥</s-l></s-lg><s-lg><s-l>कुमार्यः काञ्चनाभासा रूपवत्यो नयन्ति तम् ।</s-l><s-l>रुद्राणां तमधीवासं दिवि दिव्यं मनोहरम् ॥ ४८ ॥</s-l></s-lg><s-lg><s-l>वर्षाण्यपरिमेयानि युगान्तमपि चावसेत् ।</s-l><s-l>कोटीशतसहस्रं च दश कोटिशतानि च ॥ ४९ ॥</s-l></s-lg><s-lg><s-l>रुद्रं नित्यं प्रणमते देवदानवसंमतम् ।</s-l><s-l>स तस्मै दर्शनं प्राप्तो दिवसे दिवसे भवेत् ॥ ५० ॥</s-l></s-lg><s-lg><s-l>दिवसे द्वादशे यस्तु प्राप्ते वै प्राशते हविः ।</s-l><s-l>सदा द्वादशमासान्वै सर्वमेधफलं लभेत् ॥ ५१ ॥</s-l></s-lg><s-lg><s-l>आदित्यैर्द्वादशैस्तस्य विमानं संविधीयते ।</s-l><s-l>मणिमुक्ताप्रवालैश्च महार्हैरुपशोभितम् ॥ ५२ ॥</s-l></s-lg><s-lg><s-l>हंसमालापरिक्षिप्तं नागवीथीसमाकुलम् ।</s-l><s-l>मयूरैश्चक्रवाकैश्च कूजद्भिरुपशोभितम् ॥ ५३ ॥</s-l></s-lg><s-lg><s-l>अट्टैर्महद्भिः संयुक्तं ब्रह्मलोके प्रतिष्ठितम् ।</s-l><s-l>नित्यमावसते राजन्नरनारीसमावृतम् ।</s-l><s-l>ऋषिरेवं महाभागस्त्वङ्गिराः प्राह धर्मवित् ॥ ५४ ॥</s-l></s-lg><s-lg><s-l>त्रयोदशे तु दिवसे यः प्राप्ते प्राशते हविः ।</s-l><s-l>सदा द्वादश मासान्वै देवसत्रफलं लभेत् ॥ ५५ ॥</s-l></s-lg><s-lg><s-l>रक्तपद्मोदयं नाम विमानं साधयेन्नरः ।</s-l><s-l>जातरूपप्रयुक्तं च रत्नसंचयभूषितम् ॥ ५६ ॥</s-l></s-lg><s-lg><s-l>देवकन्याभिराकीर्णं दिव्याभरणभूषितम् ।</s-l><s-l>पुण्यगन्धोदयं दिव्यं वायव्यैरुपशोभितम् ॥ ५७ ॥</s-l></s-lg><s-lg><s-l>तत्र शङ्कुपताकं च युगान्तं कल्पमेव च ।</s-l><s-l>अयुतायुतं तथा पद्मं समुद्रं च तथा वसेत् ॥ ५८ ॥</s-l></s-lg><s-lg><s-l>गीतगन्धर्वघोषैश्च भेरीपणवनिस्वनैः ।</s-l><s-l>सदा प्रमुदितस्ताभिर्देवकन्याभिरीड्यते ॥ ५९ ॥</s-l></s-lg><s-lg><s-l>चतुर्दशे तु दिवसे यः पूर्णे प्राशते हविः ।</s-l><s-l>सदा द्वादश मासान्वै महामेधफलं लभेत् ॥ ६० ॥</s-l></s-lg><s-lg><s-l>अनिर्देश्यवयोरूपा देवकन्याः स्वलंकृताः ।</s-l><s-l>मृष्टतप्ताङ्गदधरा विमानैरनुयान्ति तम् ॥ ६१ ॥</s-l></s-lg><s-lg><s-l>कलहंसविनिर्घोषैर्नूपुराणां च निस्वनैः ।</s-l><s-l>काञ्चीनां च समुत्कर्षैस्तत्र तत्र विबोध्यते ॥ ६२ ॥</s-l></s-lg><s-lg><s-l>देवकन्यानिवासे च तस्मिन्वसति मानवः ।</s-l><s-l>जाह्नवीवालुकाकीर्णे पूर्णं संवत्सरं नरः ॥ ६३ ॥</s-l></s-lg><s-lg><s-l>यस्तु पक्षे गते भुङ्क्ते एकभक्तं जितेन्द्रियः ।</s-l><s-l>सदा द्वादश मासांस्तु जुह्वानो जातवेदसम् ।</s-l><s-l>राजसूयसहस्रस्य फलं प्राप्नोत्यनुत्तमम् ॥ ६४ ॥</s-l></s-lg><s-lg><s-l>यानमारोहते नित्यं हंसबर्हिणसेवितम् ।</s-l><s-l>मणिमण्डलकैश्चित्रं जातरूपसमावृतम् ॥ ६५ ॥</s-l></s-lg><s-lg><s-l>दिव्याभरणशोभाभिर्वरस्त्रीभिरलंकृतम् ।</s-l><s-l>एकस्तम्भं चतुर्द्वारं सप्तभौमं सुमङ्गलम् ।</s-l><s-l>वैजयन्तीसहस्रैश्च शोभितं गीतनिस्वनैः ॥ ६६ ॥</s-l></s-lg><s-lg><s-l>दिव्यं दिव्यगुणोपेतं विमानमधिरोहति ।</s-l><s-l>मणिमुक्ताप्रवालैश्च भूषितं वैद्युतप्रभम् ।</s-l><s-l>वसेद्युगसहस्रं च खड्गकुञ्जरवाहनः ॥ ६७ ॥</s-l></s-lg><s-lg><s-l>षोडशे दिवसे यस्तु संप्राप्ते प्राशते हविः ।</s-l><s-l>सदा द्वादश मासान्वै सोमयज्ञफलं लभेत् ॥ ६८ ॥</s-l></s-lg><s-lg><s-l>सोमकन्यानिवासेषु सोऽध्यावसति नित्यदा ।</s-l><s-l>सौम्यगन्धानुलिप्तश्च कामचारगतिर्भवेत् ॥ ६९ ॥</s-l></s-lg><s-lg><s-l>सुदर्शनाभिर्नारीभिर्मधुराभिस्तथैव च ।</s-l><s-l>अर्च्यते वै विमानस्थः कामभोगैश्च सेव्यते ॥ ७० ॥</s-l></s-lg><s-lg><s-l>फलं पद्मशतप्रख्यं महाकल्पं दशाधिकम् ।</s-l><s-l>आवर्तनानि चत्वारि सागरे यात्यसौ नरः ॥ ७१ ॥</s-l></s-lg><s-lg><s-l>दिवसे सप्तदशमे यः प्राप्ते प्राशते हविः ।</s-l><s-l>सदा द्वादश मासान्वै जुह्वानो जातवेदसम् ॥ ७२ ॥</s-l></s-lg><s-lg><s-l>स्थानं वारुणमैन्द्रं च रौद्रं चैवाधिगच्छति ।</s-l><s-l>मारुतौशनसे चैव ब्रह्मलोकं च गच्छति ॥ ७३ ॥</s-l></s-lg><s-lg><s-l>तत्र दैवतकन्याभिरासनेनोपचर्यते ।</s-l><s-l>भूर्भुवं चापि देवर्षिं विश्वरूपमवेक्षते ॥ ७४ ॥</s-l></s-lg><s-lg><s-l>तत्र देवाधिदेवस्य कुमार्यो रमयन्ति तम् ।</s-l><s-l>द्वात्रिंशद्रूपधारिण्यो मधुराः समलंकृताः ॥ ७५ ॥</s-l></s-lg><s-lg><s-l>चन्द्रादित्यावुभौ यावद्गगने चरतः प्रभो ।</s-l><s-l>तावच्चरत्यसौ वीरः सुधामृतरसाशनः ॥ ७६ ॥</s-l></s-lg><s-lg><s-l>अष्टादशे तु दिवसे प्राश्नीयादेकभोजनम् ।</s-l><s-l>सदा द्वादश मासान्वै सप्त लोकान्स पश्यति ॥ ७७ ॥</s-l></s-lg><s-lg><s-l>रथैः सनन्दिघोषैश्च पृष्ठतः सोऽनुगम्यते ।</s-l><s-l>देवकन्याधिरूढैस्तु भ्राजमानैः स्वलंकृतैः ॥ ७८ ॥</s-l></s-lg><s-lg><s-l>व्याघ्रसिंहप्रयुक्तं च मेघस्वननिनादितम् ।</s-l><s-l>विमानमुत्तमं दिव्यं सुसुखी ह्यधिरोहति ॥ ७९ ॥</s-l></s-lg><s-lg><s-l>तत्र कल्पसहस्रं स कान्ताभिः सह मोदते ।</s-l><s-l>सुधारसं च भुञ्जीत अमृतोपममुत्तमम् ॥ ८० ॥</s-l></s-lg><s-lg><s-l>एकोनविंशे दिवसे यो भुङ्क्ते एकभोजनम् ।</s-l><s-l>सदा द्वादश मासान्वै सप्त लोकान्स पश्यति ॥ ८१ ॥</s-l></s-lg><s-lg><s-l>उत्तमं लभते स्थानमप्सरोगणसेवितम् ।</s-l><s-l>गन्धर्वैरुपगीतं च विमानं सूर्यवर्चसम् ॥ ८२ ॥</s-l></s-lg><s-lg><s-l>तत्रामरवरस्त्रीभिर्मोदते विगतज्वरः ।</s-l><s-l>दिव्याम्बरधरः श्रीमानयुतानां शतं समाः ॥ ८३ ॥</s-l></s-lg><s-lg><s-l>पूर्णेऽथ दिवसे विंशे यो भुङ्क्ते ह्येकभोजनम् ।</s-l><s-l>सदा द्वादश मासांस्तु सत्यवादी धृतव्रतः ॥ ८४ ॥</s-l></s-lg><s-lg><s-l>अमांसाशी ब्रह्मचारी सर्वभूतहिते रतः ।</s-l><s-l>स लोकान्विपुलान्दिव्यानादित्यानामुपाश्नुते ॥ ८५ ॥</s-l></s-lg><s-lg><s-l>गन्धर्वैरप्सरोभिश्च दिव्यमाल्यानुलेपनैः ।</s-l><s-l>विमानैः काञ्चनैर्दिव्यैः पृष्ठतश्चानुगम्यते ॥ ८६ ॥</s-l></s-lg><s-lg><s-l>एकविंशे तु दिवसे यो भुङ्क्ते ह्येकभोजनम् ।</s-l><s-l>सदा द्वादश मासान्वै जुह्वानो जातवेदसम् ॥ ८७ ॥</s-l></s-lg><s-lg><s-l>लोकमौशनसं दिव्यं शक्रलोकं च गच्छति ।</s-l><s-l>अश्विनोर्मरुतां चैव सुखेष्वभिरतः सदा ॥ ८८ ॥</s-l></s-lg><s-lg><s-l>अनभिज्ञश्च दुःखानां विमानवरमास्थितः ।</s-l><s-l>सेव्यमानो वरस्त्रीभिः क्रीडत्यमरवत्प्रभुः ॥ ८९ ॥</s-l></s-lg><s-lg><s-l>द्वाविंशे दिवसे प्राप्ते यो भुङ्क्ते ह्येकभोजनम् ।</s-l><s-l>सदा द्वादश मासान्वै जुह्वानो जातवेदसम् ॥ ९० ॥</s-l></s-lg><s-lg><s-l>धृतिमानहिंसानिरतः सत्यवागनसूयकः ।</s-l><s-l>लोकान्वसूनामाप्नोति दिवाकरसमप्रभः ॥ ९१ ॥</s-l></s-lg><s-lg><s-l>कामचारी सुधाहारो विमानवरमास्थितः ।</s-l><s-l>रमते देवकन्याभिर्दिव्याभरणभूषितः ॥ ९२ ॥</s-l></s-lg><s-lg><s-l>त्रयोविंशे तु दिवसे प्राशेद्यस्त्वेकभोजनम् ।</s-l><s-l>सदा द्वादश मासांस्तु मिताहारो जितेन्द्रियः ॥ ९३ ॥</s-l></s-lg><s-lg><s-l>वायोरुशनसश्चैव रुद्रलोकं च गच्छति ।</s-l><s-l>कामचारी कामगमः पूज्यमानोऽप्सरोगणैः ॥ ९४ ॥</s-l></s-lg><s-lg><s-l>अनेकगुणपर्यन्तं विमानवरमास्थितः ।</s-l><s-l>रमते देवकन्याभिर्दिव्याभरणभूषितः ॥ ९५ ॥</s-l></s-lg><s-lg><s-l>चतुर्विंशे तु दिवसे यः प्राशेदेकभोजनम् ।</s-l><s-l>सदा द्वादश मासान्वै जुह्वानो जातवेदसम् ॥ ९६ ॥</s-l></s-lg><s-lg><s-l>आदित्यानामधीवासे मोदमानो वसेच्चिरम् ।</s-l><s-l>दिव्यमाल्याम्बरधरो दिव्यगन्धानुलेपनः ॥ ९७ ॥</s-l></s-lg><s-lg><s-l>विमाने काञ्चने दिव्ये हंसयुक्ते मनोरमे ।</s-l><s-l>रमते देवकन्यानां सहस्रैरयुतैस्तथा ॥ ९८ ॥</s-l></s-lg><s-lg><s-l>पञ्चविंशे तु दिवसे यः प्राशेदेकभोजनम् ।</s-l><s-l>सदा द्वादश मासांस्तु पुष्कलं यानमारुहेत् ॥ ९९ ॥</s-l></s-lg><s-lg><s-l>सिंहव्याघ्रप्रयुक्तैश्च मेघस्वननिनादितैः ।</s-l><s-l>रथैः सनन्दिघोषैश्च पृष्ठतः सोऽनुगम्यते ॥ १०० ॥</s-l></s-lg><s-lg><s-l>देवकन्यासमारूढै राजतैर्विमलैः शुभैः ।</s-l><s-l>विमानमुत्तमं दिव्यमास्थाय सुमनोहरम् ॥ १०१ ॥</s-l></s-lg><s-lg><s-l>तत्र कल्पसहस्रं वै वसते स्त्रीशतावृते ।</s-l><s-l>सुधारसं चोपजीवन्नमृतोपममुत्तमम् ॥ १०२ ॥</s-l></s-lg><s-lg><s-l>षड्विंशे दिवसे यस्तु प्राश्नीयादेकभोजनम् ।</s-l><s-l>सदा द्वादश मासांस्तु नियतो नियताशनः ॥ १०३ ॥</s-l></s-lg><s-lg><s-l>जितेन्द्रियो वीतरागो जुह्वानो जातवेदसम् ।</s-l><s-l>स प्राप्नोति महाभागः पूज्यमानोऽप्सरोगणैः ॥ १०४ ॥</s-l></s-lg><s-lg><s-l>सप्तानां मरुतां लोकान्वसूनां चापि सोऽश्नुते ।</s-l><s-l>विमाने स्फाटिके दिव्ये सर्वरत्नैरलंकृते ॥ १०५ ॥</s-l></s-lg><s-lg><s-l>गन्धर्वैरप्सरोभिश्च पूज्यमानः प्रमोदते ।</s-l><s-l>द्वे युगानां सहस्रे तु दिव्ये दिव्येन तेजसा ॥ १०६ ॥</s-l></s-lg><s-lg><s-l>सप्तविंशे तु दिवसे यः प्राशेदेकभोजनम् ।</s-l><s-l>सदा द्वादश मासांस्तु जुह्वानो जातवेदसम् ॥ १०७ ॥</s-l></s-lg><s-lg><s-l>फलं प्राप्नोति विपुलं देवलोके च पूज्यते ।</s-l><s-l>अमृताशी वसंस्तत्र स वितृप्तः प्रमोदते ॥ १०८ ॥</s-l></s-lg><s-lg><s-l>देवर्षिचरितं राजन्राजर्षिभिरधिष्ठितम् ।</s-l><s-l>अध्यावसति दिव्यात्मा विमानवरमास्थितः ॥ १०९ ॥</s-l></s-lg><s-lg><s-l>स्त्रीभिर्मनोभिरामाभी रममाणो मदोत्कटः ।</s-l><s-l>युगकल्पसहस्राणि त्रीण्यावसति वै सुखम् ॥ ११० ॥</s-l></s-lg><s-lg><s-l>योऽष्टाविंशे तु दिवसे प्राश्नीयादेकभोजनम् ।</s-l><s-l>सदा द्वादश मासांस्तु जितात्मा विजितेन्द्रियः ॥ १११ ॥</s-l></s-lg><s-lg><s-l>फलं देवर्षिचरितं विपुलं समुपाश्नुते ।</s-l><s-l>भोगवांस्तेजसा भाति सहस्रांशुरिवामलः ॥ ११२ ॥</s-l></s-lg><s-lg><s-l>सुकुमार्यश्च नार्यस्तं रममाणाः सुवर्चसः ।</s-l><s-l>पीनस्तनोरुजघना दिव्याभरणभूषिताः ॥ ११३ ॥</s-l></s-lg><s-lg><s-l>रमयन्ति मनः कान्ता विमाने सूर्यसंनिभे ।</s-l><s-l>सर्वकामगमे दिव्ये कल्पायुतशतं समाः ॥ ११४ ॥</s-l></s-lg><s-lg><s-l>एकोनत्रिंशे दिवसे यः प्राशेदेकभोजनम् ।</s-l><s-l>सदा द्वादश मासान्वै सत्यव्रतपरायणः ॥ ११५ ॥</s-l></s-lg><s-lg><s-l>तस्य लोकाः शुभा दिव्या देवराजर्षिपूजिताः ।</s-l><s-l>विमानं चन्द्रशुभ्राभं दिव्यं समधिगच्छति ॥ ११६ ॥</s-l></s-lg><s-lg><s-l>जातरूपमयं युक्तं सर्वरत्नविभूषितम् ।</s-l><s-l>अप्सरोगणसंपूर्णं गन्धर्वैरभिनादितम् ॥ ११७ ॥</s-l></s-lg><s-lg><s-l>तत्र चैनं शुभा नार्यो दिव्याभरणभूषिताः ।</s-l><s-l>मनोभिरामा मधुरा रमयन्ति मदोत्कटाः ॥ ११८ ॥</s-l></s-lg><s-lg><s-l>भोगवांस्तेजसा युक्तो वैश्वानरसमप्रभः ।</s-l><s-l>दिव्यो दिव्येन वपुषा भ्राजमान इवामरः ॥ ११९ ॥</s-l></s-lg><s-lg><s-l>वसूनां मरुतां चैव साध्यानामश्विनोस्तथा ।</s-l><s-l>रुद्राणां च तथा लोकान्ब्रह्मलोकं च गच्छति ॥ १२० ॥</s-l></s-lg><s-lg><s-l>यस्तु मासे गते भुङ्क्ते एकभक्तं शमात्मकः ।</s-l><s-l>सदा द्वादश मासान्वै ब्रह्मलोकमवाप्नुयात् ॥ १२१ ॥</s-l></s-lg><s-lg><s-l>सुधारसकृताहारः श्रीमान्सर्वमनोहरः ।</s-l><s-l>तेजसा वपुषा लक्ष्म्या भ्राजते रश्मिवानिव ॥ १२२ ॥</s-l></s-lg><s-lg><s-l>दिव्यमाल्याम्बरधरो दिव्यगन्धानुलेपनः ।</s-l><s-l>सुखेष्वभिरतो योगी दुःखानामविजानकः ॥ १२३ ॥</s-l></s-lg><s-lg><s-l>स्वयंप्रभाभिर्नारीभिर्विमानस्थो महीयते ।</s-l><s-l>रुद्रदेवर्षिकन्याभिः सततं चाभिपूज्यते ॥ १२४ ॥</s-l></s-lg><s-lg><s-l>नानाविधसुरूपाभिर्नानारागाभिरेव च ।</s-l><s-l>नानामधुरभाषाभिर्नानारतिभिरेव च ॥ १२५ ॥</s-l></s-lg><s-lg><s-l>विमाने नगराकारे सूर्यवत्सूर्यसंनिभे ।</s-l><s-l>पृष्ठतः सोमसंकाशे उदक्चैवाभ्रसंनिभे ॥ १२६ ॥</s-l></s-lg><s-lg><s-l>दक्षिणायां तु रक्ताभे अधस्तान्नीलमण्डले ।</s-l><s-l>ऊर्ध्वं चित्राभिसंकाशे नैको वसति पूजितः ॥ १२७ ॥</s-l></s-lg><s-lg><s-l>यावद्वर्षसहस्रं तु जम्बूद्वीपे प्रवर्षति ।</s-l><s-l>तावत्संवत्सराः प्रोक्ता ब्रह्मलोकस्य धीमतः ॥ १२८ ॥</s-l></s-lg><s-lg><s-l>विप्रुषश्चैव यावन्त्यो निपतन्ति नभस्तलात् ।</s-l><s-l>वर्षासु वर्षतस्तावन्निवसत्यमरप्रभः ॥ १२९ ॥</s-l></s-lg><s-lg><s-l>मासोपवासी वर्षैस्तु दशभिः स्वर्गमुत्तमम् ।</s-l><s-l>महर्षित्वमथासाद्य सशरीरगतिर्भवेत् ॥ १३० ॥</s-l></s-lg><s-lg><s-l>मुनिर्दान्तो जितक्रोधो जितशिश्नोदरः सदा ।</s-l><s-l>जुह्वन्नग्नींश्च नियतः संध्योपासनसेविता ॥ १३१ ॥</s-l></s-lg><s-lg><s-l>बहुभिर्नियमैरेवं मासानश्नाति यो नरः ।</s-l><s-l>अभ्रावकाशशीलश्च तस्य वासो निरुच्यते ॥ १३२ ॥</s-l></s-lg><s-lg><s-l>दिवं गत्वा शरीरेण स्वेन राजन्यथामरः ।</s-l><s-l>स्वर्गं पुण्यं यथाकाममुपभुङ्क्ते यथाविधि ॥ १३३ ॥</s-l></s-lg><s-lg><s-l>एष ते भरतश्रेष्ठ यज्ञानां विधिरुत्तमः ।</s-l><s-l>व्याख्यातो ह्यानुपूर्व्येण उपवासफलात्मकः ॥ १३४ ॥</s-l></s-lg><s-lg><s-l>दरिद्रैर्मनुजैः पार्थ प्राप्यं यज्ञफलं यथा ।</s-l><s-l>उपवासमिमं कृत्वा गच्छेच्च परमां गतिम् ।</s-l><s-l>देवद्विजातिपूजायां रतो भरतसत्तम ॥ १३५ ॥</s-l></s-lg><s-lg><s-l>उपवासविधिस्त्वेष विस्तरेण प्रकीर्तितः ।</s-l><s-l>नियतेष्वप्रमत्तेषु शौचवत्सु महात्मसु ॥ १३६ ॥</s-l></s-lg><s-lg><s-l>दम्भद्रोहनिवृत्तेषु कृतबुद्धिषु भारत ।</s-l><s-l>अचलेष्वप्रकम्पेषु मा ते भूदत्र संशयः ॥ १३७ ॥</s-l></s-lg>