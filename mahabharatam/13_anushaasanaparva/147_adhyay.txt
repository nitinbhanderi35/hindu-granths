<s-lg><s-l> वैशंपायन उवाच ।</s-l><s-l>इत्युक्तवति वाक्यं तु कृष्णे देवकिनन्दने ।</s-l><s-l>भीष्मं शांतनवं भूयः पर्यपृच्छद्युधिष्ठिरः ॥ १ ॥</s-l></s-lg><s-lg><s-l>निर्णये वा महाबुद्धे सर्वधर्मभृतां वर ।</s-l><s-l>प्रत्यक्षमागमो वेति किं तयोः कारणं भवेत् ॥ २ ॥</s-l></s-lg><s-lg><s-l> भीष्म उवाच ।</s-l><s-l>नास्त्यत्र संशयः कश्चिदिति मे वर्तते मतिः ।</s-l><s-l>शृणु वक्ष्यामि ते प्राज्ञ सम्यक्त्वमनुपृच्छसि ॥ ३ ॥</s-l></s-lg><s-lg><s-l>संशयः सुगमो राजन्निर्णयस्त्वत्र दुर्गमः ।</s-l><s-l>दृष्टं श्रुतमनन्तं हि यत्र संशयदर्शनम् ॥ ४ ॥</s-l></s-lg><s-lg><s-l>प्रत्यक्षं कारणं दृष्टं हेतुकाः प्राज्ञमानिनः ।</s-l><s-l>नास्तीत्येवं व्यवस्यन्ति सत्यं संशयमेव च ।</s-l><s-l>तदयुक्तं व्यवस्यन्ति बालाः पण्डितमानिनः ॥ ५ ॥</s-l></s-lg><s-lg><s-l>अथ चेन्मन्यसे चैकं कारणं किं भवेदिति ।</s-l><s-l>शक्यं दीर्घेण कालेन युक्तेनातन्द्रितेन च ।</s-l><s-l>प्राणयात्रामनेकां च कल्पयानेन भारत ॥ ६ ॥</s-l></s-lg><s-lg><s-l>तत्परेणैव नान्येन शक्यं ह्येतत्तु कारणम् ।</s-l><s-l>हेतूनामन्तमासाद्य विपुलं ज्ञानमुत्तमम् ।</s-l><s-l>ज्योतिः सर्वस्य लोकस्य विपुलं प्रतिपद्यते ॥ ७ ॥</s-l></s-lg><s-lg><s-l>तत्त्वेनागमनं राजन्हेत्वन्तगमनं तथा ।</s-l><s-l>अग्राह्यमनिबद्धं च वाचः संपरिवर्जनम् ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>प्रत्यक्षं लोकतः सिद्धं लोकाश्चागमपूर्वकाः ।</s-l><s-l>शिष्टाचारो बहुविधो ब्रूहि तन्मे पितामह ॥ ९ ॥</s-l></s-lg><s-lg><s-l> भीष्म उवाच ।</s-l><s-l>धर्मस्य ह्रियमाणस्य बलवद्भिर्दुरात्मभिः ।</s-l><s-l>संस्था यत्नैरपि कृता कालेन परिभिद्यते ॥ १० ॥</s-l></s-lg><s-lg><s-l>अधर्मा धर्मरूपेण तृणैः कूपा इवावृताः ।</s-l><s-l>ततस्तैर्भिद्यते वृत्तं शृणु चैव युधिष्ठिर ॥ ११ ॥</s-l></s-lg><s-lg><s-l>अवृत्त्या ये च भिन्दन्ति श्रुतत्यागपरायणाः ।</s-l><s-l>धर्मविद्वेषिणो मन्दा इत्युक्तस्तेषु संशयः ॥ १२ ॥</s-l></s-lg><s-lg><s-l>अतृप्यन्तस्तु साधूनां य एवागमबुद्धयः ।</s-l><s-l>परमित्येव संतुष्टास्तानुपास्स्व च पृच्छ च ॥ १३ ॥</s-l></s-lg><s-lg><s-l>कामार्थौ पृष्ठतः कृत्वा लोभमोहानुसारिणौ ।</s-l><s-l>धर्म इत्येव संबुद्धास्तानुपास्स्व च पृच्छ च ॥ १४ ॥</s-l></s-lg><s-lg><s-l>न तेषां भिद्यते वृत्तं यज्ञस्वाध्यायकर्मभिः ।</s-l><s-l>आचारः कारणं चैव धर्मश्चैव त्रयं पुनः ॥ १५ ॥</s-l></s-lg><s-lg><s-l> युधिष्ठिर उवाच ।</s-l><s-l>पुनरेवेह मे बुद्धिः संशये परिमुह्यते ।</s-l><s-l>अपारे मार्गमाणस्य परं तीरमपश्यतः ॥ १६ ॥</s-l></s-lg><s-lg><s-l>वेदाः प्रत्यक्षमाचारः प्रमाणं तत्त्रयं यदि ।</s-l><s-l>पृथक्त्वं लभ्यते चैषां धर्मश्चैकस्त्रयं कथम् ॥ १७ ॥</s-l></s-lg><s-lg><s-l> भीष्म उवाच ।</s-l><s-l>धर्मस्य ह्रियमाणस्य बलवद्भिर्दुरात्मभिः ।</s-l><s-l>यद्येवं मन्यसे राजंस्त्रिधा धर्मविचारणा ॥ १८ ॥</s-l></s-lg><s-lg><s-l>एक एवेति जानीहि त्रिधा तस्य प्रदर्शनम् ।</s-l><s-l>पृथक्त्वे चैव मे बुद्धिस्त्रयाणामपि वै तथा ॥ १९ ॥</s-l></s-lg><s-lg><s-l>उक्तो मार्गस्त्रयाणां च तत्तथैव समाचर ।</s-l><s-l>जिज्ञासा तु न कर्तव्या धर्मस्य परितर्कणात् ॥ २० ॥</s-l></s-lg><s-lg><s-l>सदैव भरतश्रेष्ठ मा ते भूदत्र संशयः ।</s-l><s-l>अन्धो जड इवाशङ्को यद्ब्रवीमि तदाचर ॥ २१ ॥</s-l></s-lg><s-lg><s-l>अहिंसा सत्यमक्रोधो दानमेतच्चतुष्टयम् ।</s-l><s-l>अजातशत्रो सेवस्व धर्म एष सनातनः ॥ २२ ॥</s-l></s-lg><s-lg><s-l>ब्राह्मणेषु च वृत्तिर्या पितृपैतामहोचिता ।</s-l><s-l>तामन्वेहि महाबाहो स्वर्गस्यैते हि देशिकाः ॥ २३ ॥</s-l></s-lg><s-lg><s-l>प्रमाणमप्रमाणं वै यः कुर्यादबुधो नरः ।</s-l><s-l>न स प्रमाणतामर्हो विवादजननो हि सः ॥ २४ ॥</s-l></s-lg><s-lg><s-l>ब्राह्मणानेव सेवस्व सत्कृत्य बहुमन्य च ।</s-l><s-l>एतेष्वेव त्विमे लोकाः कृत्स्ना इति निबोध तान् ॥ २५ ॥</s-l></s-lg>