<s-lg><s-l> भीष्म उवाच ।</s-l><s-l>एवमुक्तः प्रत्युवाच मैत्रेयः कर्मपूजकः ।</s-l><s-l>अत्यन्तं श्रीमति कुले जातः प्राज्ञो बहुश्रुतः ॥ १ ॥</s-l></s-lg><s-lg><s-l>असंशयं महाप्राज्ञ यथैवात्थ तथैव तत् ।</s-l><s-l>अनुज्ञातस्तु भवता किंचिद्ब्रूयामहं विभो ॥ २ ॥</s-l></s-lg><s-lg><s-l> व्यास उवाच ।</s-l><s-l>यद्यदिच्छसि मैत्रेय यावद्यावद्यथा तथा ।</s-l><s-l>ब्रूहि तावन्महाप्राज्ञ शुश्रूषे वचनं तव ॥ ३ ॥</s-l></s-lg><s-lg><s-l> मैत्रेय उवाच ।</s-l><s-l>निर्दोषं निर्मलं चैव वचनं दानसंहितम् ।</s-l><s-l>विद्यातपोभ्यां हि भवान्भावितात्मा न संशयः ॥ ४ ॥</s-l></s-lg><s-lg><s-l>भवतो भावितात्मत्वाद्दायोऽयं सुमहान्मम ।</s-l><s-l>भूयो बुद्ध्यानुपश्यामि सुसमृद्धतपा इव ॥ ५ ॥</s-l></s-lg><s-lg><s-l>अपि मे दर्शनादेव भवतोऽभ्युदयो महान् ।</s-l><s-l>मन्ये भवत्प्रसादोऽयं तद्धि कर्म स्वभावतः ॥ ६ ॥</s-l></s-lg><s-lg><s-l>तपः श्रुतं च योनिश्चाप्येतद्ब्राह्मण्यकारणम् ।</s-l><s-l>त्रिभिर्गुणैः समुदितस्ततो भवति वै द्विजः ॥ ७ ॥</s-l></s-lg><s-lg><s-l>तस्मिंस्तृप्ते च तृप्यन्ते पितरो दैवतानि च ।</s-l><s-l>न हि श्रुतवतां किंचिदधिकं ब्राह्मणादृते ॥ ८ ॥</s-l></s-lg><s-lg><s-l>यथा हि सुकृते क्षेत्रे फलं विन्दति मानवः ।</s-l><s-l>एवं दत्त्वा श्रुतवति फलं दाता समश्नुते ॥ ९ ॥</s-l></s-lg><s-lg><s-l>ब्राह्मणश्चेन्न विद्येत श्रुतवृत्तोपसंहितः ।</s-l><s-l>प्रतिग्रहीता दानस्य मोघं स्याद्धनिनां धनम् ॥ १० ॥</s-l></s-lg><s-lg><s-l>अदन्ह्यविद्वान्हन्त्यन्नमद्यमानं च हन्ति तम् ।</s-l><s-l>तं च हन्यति यस्यान्नं स हत्वा हन्यतेऽबुधः ॥ ११ ॥</s-l></s-lg><s-lg><s-l>प्रभुर्ह्यन्नमदन्विद्वान्पुनर्जनयतीश्वरः ।</s-l><s-l>स चान्नाज्जायते तस्मात्सूक्ष्म एव व्यतिक्रमः ॥ १२ ॥</s-l></s-lg><s-lg><s-l>यदेव ददतः पुण्यं तदेव प्रतिगृह्णतः ।</s-l><s-l>न ह्येकचक्रं वर्तेत इत्येवमृषयो विदुः ॥ १३ ॥</s-l></s-lg><s-lg><s-l>यत्र वै ब्राह्मणाः सन्ति श्रुतवृत्तोपसंहिताः ।</s-l><s-l>तत्र दानफलं पुण्यमिह चामुत्र चाश्नुते ॥ १४ ॥</s-l></s-lg><s-lg><s-l>ये योनिशुद्धाः सततं तपस्यभिरता भृशम् ।</s-l><s-l>दानाध्ययनसंपन्नास्ते वै पूज्यतमाः सदा ॥ १५ ॥</s-l></s-lg><s-lg><s-l>तैर्हि सद्भिः कृतः पन्थाश्चेतयानो न मुह्यते ।</s-l><s-l>ते हि स्वर्गस्य नेतारो यज्ञवाहाः सनातनाः ॥ १६ ॥</s-l></s-lg>