<s-lg><s-l> युधिष्ठिर उवाच ।</s-l><s-l>स्त्रीपुंसयोः संप्रयोगे स्पर्शः कस्याधिको भवेत् ।</s-l><s-l>एतन्मे संशयं राजन्यथावद्वक्तुमर्हसि ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>भङ्गाश्वनेन शक्रस्य यथा वैरमभूत्पुरा ॥ २ ॥</s-l></s-lg><s-lg><s-l>पुरा भङ्गाश्वनो नाम राजर्षिरतिधार्मिकः ।</s-l><s-l>अपुत्रः स नरव्याघ्र पुत्रार्थं यज्ञमाहरत् ॥ ३ ॥</s-l></s-lg><s-lg><s-l>अग्निष्टुं नाम राजर्षिरिन्द्रद्विष्टं महाबलः ।</s-l><s-l>प्रायश्चित्तेषु मर्त्यानां पुत्रकामस्य चेष्यते ॥ ४ ॥</s-l></s-lg><s-lg><s-l>इन्द्रो ज्ञात्वा तु तं यज्ञं महाभागः सुरेश्वरः ।</s-l><s-l>अन्तरं तस्य राजर्षेरन्विच्छन्नियतात्मनः ॥ ५ ॥</s-l></s-lg><s-lg><s-l>कस्यचित्त्वथ कालस्य मृगयामटतो नृप ।</s-l><s-l>इदमन्तरमित्येव शक्रो नृपममोहयत् ॥ ६ ॥</s-l></s-lg><s-lg><s-l>एकाश्वेन च राजर्षिर्भ्रान्त इन्द्रेण मोहितः ।</s-l><s-l>न दिशोऽविन्दत नृपः क्षुत्पिपासार्दितस्तदा ॥ ७ ॥</s-l></s-lg><s-lg><s-l>इतश्चेतश्च वै धावञ्श्रमतृष्णार्दितो नृपः ।</s-l><s-l>सरोऽपश्यत्सुरुचिरं पूर्णं परमवारिणा ।</s-l><s-l>सोऽवगाह्य सरस्तात पाययामास वाजिनम् ॥ ८ ॥</s-l></s-lg><s-lg><s-l>अथ पीतोदकं सोऽश्वं वृक्षे बद्ध्वा नृपोत्तमः ।</s-l><s-l>अवगाह्य ततः स्नातो राजा स्त्रीत्वमवाप ह ॥ ९ ॥</s-l></s-lg><s-lg><s-l>आत्मानं स्त्रीकृतं दृष्ट्वा व्रीडितो नृपसत्तमः ।</s-l><s-l>चिन्तानुगतसर्वात्मा व्याकुलेन्द्रियचेतनः ॥ १० ॥</s-l></s-lg><s-lg><s-l>आरोहिष्ये कथं त्वश्वं कथं यास्यामि वै पुरम् ।</s-l><s-l>अग्निष्टुं नाम इष्टं मे पुत्राणां शतमौरसम् ॥ ११ ॥</s-l></s-lg><s-lg><s-l>जातं महाबलानां वै तान्प्रवक्ष्यामि किं त्वहम् ।</s-l><s-l>दारेषु चास्मदीयेषु पौरजानपदेषु च ॥ १२ ॥</s-l></s-lg><s-lg><s-l>मृदुत्वं च तनुत्वं च विक्लवत्वं तथैव च ।</s-l><s-l>स्त्रीगुणा ऋषिभिः प्रोक्ता धर्मतत्त्वार्थदर्शिभिः ।</s-l><s-l>व्यायामः कर्कशत्वं च वीर्यं च पुरुषे गुणाः ॥ १३ ॥</s-l></s-lg><s-lg><s-l>पौरुषं विप्रनष्टं मे स्त्रीत्वं केनापि मेऽभवत् ।</s-l><s-l>स्त्रीभावात्कथमश्वं तु पुनरारोढुमुत्सहे ॥ १४ ॥</s-l></s-lg><s-lg><s-l>महता त्वथ खेदेन आरुह्याश्वं नराधिपः ।</s-l><s-l>पुनरायात्पुरं तात स्त्रीभूतो नृपसत्तम ॥ १५ ॥</s-l></s-lg><s-lg><s-l>पुत्रा दाराश्च भृत्याश्च पौरजानपदाश्च ते ।</s-l><s-l>किं न्विदं त्विति विज्ञाय विस्मयं परमं गताः ॥ १६ ॥</s-l></s-lg><s-lg><s-l>अथोवाच स राजर्षिः स्त्रीभूतो वदतां वरः ।</s-l><s-l>मृगयामस्मि निर्यातो बलैः परिवृतो दृढम् ।</s-l><s-l>उद्भ्रान्तः प्राविशं घोरामटवीं दैवमोहितः ॥ १७ ॥</s-l></s-lg><s-lg><s-l>अटव्यां च सुघोरायां तृष्णार्तो नष्टचेतनः ।</s-l><s-l>सरः सुरुचिरप्रख्यमपश्यं पक्षिभिर्वृतम् ॥ १८ ॥</s-l></s-lg><s-lg><s-l>तत्रावगाढः स्त्रीभूतो व्यक्तं दैवान्न संशयः ।</s-l><s-l>अतृप्त इव पुत्राणां दाराणां च धनस्य च ॥ १९ ॥</s-l></s-lg><s-lg><s-l>उवाच पुत्रांश्च ततः स्त्रीभूतः पार्थिवोत्तमः ।</s-l><s-l>संप्रीत्या भुज्यतां राज्यं वनं यास्यामि पुत्रकाः ।</s-l><s-l>अभिषिच्य स पुत्राणां शतं राजा वनं गतः ॥ २० ॥</s-l></s-lg><s-lg><s-l>तामाश्रमे स्त्रियं तात तापसोऽभ्यवपद्यत ।</s-l><s-l>तापसेनास्य पुत्राणामाश्रमेऽप्यभवच्छतम् ॥ २१ ॥</s-l></s-lg><s-lg><s-l>अथ सा तान्सुतान्गृह्य पूर्वपुत्रानभाषत ।</s-l><s-l>पुरुषत्वे सुता यूयं स्त्रीत्वे चेमे शतं सुताः ॥ २२ ॥</s-l></s-lg><s-lg><s-l>एकत्र भुज्यतां राज्यं भ्रातृभावेन पुत्रकाः ।</s-l><s-l>सहिता भ्रातरस्तेऽथ राज्यं बुभुजिरे तदा ॥ २३ ॥</s-l></s-lg><s-lg><s-l>तान्दृष्ट्वा भ्रातृभावेन भुञ्जानान्राज्यमुत्तमम् ।</s-l><s-l>चिन्तयामास देवेन्द्रो मन्युनाभिपरिप्लुतः ।</s-l><s-l>उपकारोऽस्य राजर्षेः कृतो नापकृतं मया ॥ २४ ॥</s-l></s-lg><s-lg><s-l>ततो ब्राह्मणरूपेण देवराजः शतक्रतुः ।</s-l><s-l>भेदयामास तान्गत्वा नगरं वै नृपात्मजान् ॥ २५ ॥</s-l></s-lg><s-lg><s-l>भ्रातॄणां नास्ति सौभ्रात्रं येऽप्येकस्य पितुः सुताः ।</s-l><s-l>राज्यहेतोर्विवदिताः कश्यपस्य सुरासुराः ॥ २६ ॥</s-l></s-lg><s-lg><s-l>यूयं भङ्गाश्वनापत्यास्तापसस्येतरे सुताः ।</s-l><s-l>कश्यपस्य सुराश्चैव असुराश्च सुतास्तथा ।</s-l><s-l>युष्माकं पैतृकं राज्यं भुज्यते तापसात्मजैः ॥ २७ ॥</s-l></s-lg><s-lg><s-l>इन्द्रेण भेदितास्ते तु युद्धेऽन्योन्यमपातयन् ।</s-l><s-l>तच्छ्रुत्वा तापसी चापि संतप्ता प्ररुरोद ह ॥ २८ ॥</s-l></s-lg><s-lg><s-l>ब्राह्मणच्छद्मनाभ्येत्य तामिन्द्रोऽथान्वपृच्छत ।</s-l><s-l>केन दुःखेन संतप्ता रोदिषि त्वं वरानने ॥ २९ ॥</s-l></s-lg><s-lg><s-l>ब्राह्मणं तु ततो दृष्ट्वा सा स्त्री करुणमब्रवीत् ।</s-l><s-l>पुत्राणां द्वे शते ब्रह्मन्कालेन विनिपातिते ॥ ३० ॥</s-l></s-lg><s-lg><s-l>अहं राजाभवं विप्र तत्र पुत्रशतं मया ।</s-l><s-l>समुत्पन्नं सुरूपाणां विक्रान्तानां द्विजोत्तम ॥ ३१ ॥</s-l></s-lg><s-lg><s-l>कदाचिन्मृगयां यात उद्भ्रान्तो गहने वने ।</s-l><s-l>अवगाढश्च सरसि स्त्रीभूतो ब्राह्मणोत्तम ।</s-l><s-l>पुत्रान्राज्ये प्रतिष्ठाप्य वनमस्मि ततो गतः ॥ ३२ ॥</s-l></s-lg><s-lg><s-l>स्त्रियाश्च मे पुत्रशतं तापसेन महात्मना ।</s-l><s-l>आश्रमे जनितं ब्रह्मन्नीतास्ते नगरं मया ॥ ३३ ॥</s-l></s-lg><s-lg><s-l>तेषां च वैरमुत्पन्नं कालयोगेन वै द्विज ।</s-l><s-l>एतच्छोचामि विप्रेन्द्र दैवेनाभिपरिप्लुता ॥ ३४ ॥</s-l></s-lg><s-lg><s-l>इन्द्रस्तां दुःखितां दृष्ट्वा अब्रवीत्परुषं वचः ।</s-l><s-l>पुरा सुदुःसहं भद्रे मम दुःखं त्वया कृतम् ॥ ३५ ॥</s-l></s-lg><s-lg><s-l>इन्द्रद्विष्टेन यजता मामनादृत्य दुर्मते ।</s-l><s-l>इन्द्रोऽहमस्मि दुर्बुद्धे वैरं ते यातितं मया ॥ ३६ ॥</s-l></s-lg><s-lg><s-l>इन्द्रं तु दृष्ट्वा राजर्षिः पादयोः शिरसा गतः ।</s-l><s-l>प्रसीद त्रिदशश्रेष्ठ पुत्रकामेन स क्रतुः ।</s-l><s-l>इष्टस्त्रिदशशार्दूल तत्र मे क्षन्तुमर्हसि ॥ ३७ ॥</s-l></s-lg><s-lg><s-l>प्रणिपातेन तस्येन्द्रः परितुष्टो वरं ददौ ।</s-l><s-l>पुत्रा वै कतमे राजञ्जीवन्तु तव शंस मे ।</s-l><s-l>स्त्रीभूतस्य हि ये जाताः पुरुषस्याथ येऽभवन् ॥ ३८ ॥</s-l></s-lg><s-lg><s-l>तापसी तु ततः शक्रमुवाच प्रयताञ्जलिः ।</s-l><s-l>स्त्रीभूतस्य हि ये जातास्ते मे जीवन्तु वासव ॥ ३९ ॥</s-l></s-lg><s-lg><s-l>इन्द्रस्तु विस्मितो हृष्टः स्त्रियं पप्रच्छ तां पुनः ।</s-l><s-l>पुरुषोत्पादिता ये ते कथं द्वेष्याः सुतास्तव ॥ ४० ॥</s-l></s-lg><s-lg><s-l>स्त्रीभूतस्य हि ये जाताः स्नेहस्तेभ्योऽधिकः कथम् ।</s-l><s-l>कारणं श्रोतुमिच्छामि तन्मे वक्तुमिहार्हसि ॥ ४१ ॥</s-l></s-lg><s-lg><s-l> स्त्र्युवाच ।</s-l><s-l>स्त्रियास्त्वभ्यधिकः स्नेहो न तथा पुरुषस्य वै ।</s-l><s-l>तस्मात्ते शक्र जीवन्तु ये जाताः स्त्रीकृतस्य वै ॥ ४२ ॥</s-l></s-lg><s-lg><s-l> भीष्म उवाच ।</s-l><s-l>एवमुक्ते ततस्त्विन्द्रः प्रीतो वाक्यमुवाच ह ।</s-l><s-l>सर्व एवेह जीवन्तु पुत्रास्ते सत्यवादिनि ॥ ४३ ॥</s-l></s-lg><s-lg><s-l>वरं च वृणु राजेन्द्र यं त्वमिच्छसि सुव्रत ।</s-l><s-l>पुरुषत्वमथ स्त्रीत्वं मत्तो यदभिकाङ्क्षसि ॥ ४४ ॥</s-l></s-lg><s-lg><s-l> स्त्र्युवाच ।</s-l><s-l>स्त्रीत्वमेव वृणे शक्र प्रसन्ने त्वयि वासव ॥ ४५ ॥</s-l></s-lg><s-lg><s-l>एवमुक्तस्तु देवेन्द्रस्तां स्त्रियं प्रत्युवाच ह ।</s-l><s-l>पुरुषत्वं कथं त्यक्त्वा स्त्रीत्वं रोचयसे विभो ॥ ४६ ॥</s-l></s-lg><s-lg><s-l>एवमुक्तः प्रत्युवाच स्त्रीभूतो राजसत्तमः ।</s-l><s-l>स्त्रियाः पुरुषसंयोगे प्रीतिरभ्यधिका सदा ।</s-l><s-l>एतस्मात्कारणाच्छक्र स्त्रीत्वमेव वृणोम्यहम् ॥ ४७ ॥</s-l></s-lg><s-lg><s-l>रमे चैवाधिकं स्त्रीत्वे सत्यं वै देवसत्तम ।</s-l><s-l>स्त्रीभावेन हि तुष्टोऽस्मि गम्यतां त्रिदशाधिप ॥ ४८ ॥</s-l></s-lg><s-lg><s-l>एवमस्त्विति चोक्त्वा तामापृच्छ्य त्रिदिवं गतः ।</s-l><s-l>एवं स्त्रिया महाराज अधिका प्रीतिरुच्यते ॥ ४९ ॥</s-l></s-lg>