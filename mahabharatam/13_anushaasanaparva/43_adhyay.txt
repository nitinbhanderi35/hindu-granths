<s-lg><s-l> भीष्म उवाच ।</s-l><s-l>तमागतमभिप्रेक्ष्य शिष्यं वाक्यमथाब्रवीत् ।</s-l><s-l>देवशर्मा महातेजा यत्तच्छृणु नराधिप ॥ १ ॥</s-l></s-lg><s-lg><s-l> देवशर्मोवाच ।</s-l><s-l>किं ते विपुल दृष्टं वै तस्मिन्नद्य महावने ।</s-l><s-l>ते त्वा जानन्ति निपुण आत्मा च रुचिरेव च ॥ २ ॥</s-l></s-lg><s-lg><s-l> विपुल उवाच ।</s-l><s-l>ब्रह्मर्षे मिथुनं किं तत्के च ते पुरुषा विभो ।</s-l><s-l>ये मां जानन्ति तत्त्वेन तांश्च मे वक्तुमर्हसि ॥ ३ ॥</s-l></s-lg><s-lg><s-l> देवशर्मोवाच ।</s-l><s-l>यद्वै तन्मिथुनं ब्रह्मन्नहोरात्रं हि विद्धि तत् ।</s-l><s-l>चक्रवत्परिवर्तेत तत्ते जानाति दुष्कृतम् ॥ ४ ॥</s-l></s-lg><s-lg><s-l>ये च ते पुरुषा विप्र अक्षैर्दीव्यन्ति हृष्टवत् ।</s-l><s-l>ऋतूंस्तानभिजानीहि ते ते जानन्ति दुष्कृतम् ॥ ५ ॥</s-l></s-lg><s-lg><s-l>न मां कश्चिद्विजानीत इति कृत्वा न विश्वसेत् ।</s-l><s-l>नरो रहसि पापात्मा पापकं कर्म वै द्विज ॥ ६ ॥</s-l></s-lg><s-lg><s-l>कुर्वाणं हि नरं कर्म पापं रहसि सर्वदा ।</s-l><s-l>पश्यन्ति ऋतवश्चापि तथा दिननिशेऽप्युत ॥ ७ ॥</s-l></s-lg><s-lg><s-l>ते त्वां हर्षस्मितं दृष्ट्वा गुरोः कर्मानिवेदकम् ।</s-l><s-l>स्मारयन्तस्तथा प्राहुस्ते यथा श्रुतवान्भवान् ॥ ८ ॥</s-l></s-lg><s-lg><s-l>अहोरात्रं विजानाति ऋतवश्चापि नित्यशः ।</s-l><s-l>पुरुषे पापकं कर्म शुभं वा शुभकर्मणः ॥ ९ ॥</s-l></s-lg><s-lg><s-l>तत्त्वया मम यत्कर्म व्यभिचाराद्भयात्मकम् ।</s-l><s-l>नाख्यातमिति जानन्तस्ते त्वामाहुस्तथा द्विज ॥ १० ॥</s-l></s-lg><s-lg><s-l>ते चैव हि भवेयुस्ते लोकाः पापकृतो यथा ।</s-l><s-l>कृत्वा नाचक्षतः कर्म मम यच्च त्वया कृतम् ॥ ११ ॥</s-l></s-lg><s-lg><s-l>तथा शक्या च दुर्वृत्ता रक्षितुं प्रमदा द्विज ।</s-l><s-l>न च त्वं कृतवान्किंचिदागः प्रीतोऽस्मि तेन ते ॥ १२ ॥</s-l></s-lg><s-lg><s-l>यदि त्वहं त्वा दुर्वृत्तमद्राक्षं द्विजसत्तम ।</s-l><s-l>शपेयं त्वामहं क्रोधान्न मेऽत्रास्ति विचारणा ॥ १३ ॥</s-l></s-lg><s-lg><s-l>सज्जन्ति पुरुषे नार्यः पुंसां सोऽर्थश्च पुष्कलः ।</s-l><s-l>अन्यथा रक्षतः शापोऽभविष्यत्ते गतिश्च सा ॥ १४ ॥</s-l></s-lg><s-lg><s-l>रक्षिता सा त्वया पुत्र मम चापि निवेदिता ।</s-l><s-l>अहं ते प्रीतिमांस्तात स्वस्ति स्वर्गं गमिष्यसि ॥ १५ ॥</s-l></s-lg><s-lg><s-l> भीष्म उवाच ।</s-l><s-l>इत्युक्त्वा विपुलं प्रीतो देवशर्मा महानृषिः ।</s-l><s-l>मुमोद स्वर्गमास्थाय सहभार्यः सशिष्यकः ॥ १६ ॥</s-l></s-lg><s-lg><s-l>इदमाख्यातवांश्चापि ममाख्यानं महामुनिः ।</s-l><s-l>मार्कण्डेयः पुरा राजन्गङ्गाकूले कथान्तरे ॥ १७ ॥</s-l></s-lg><s-lg><s-l>तस्माद्ब्रवीमि पार्थ त्वा स्त्रियः सर्वाः सदैव च ।</s-l><s-l>उभयं दृश्यते तासु सततं साध्वसाधु च ॥ १८ ॥</s-l></s-lg><s-lg><s-l>स्त्रियः साध्व्यो महाभागाः संमता लोकमातरः ।</s-l><s-l>धारयन्ति महीं राजन्निमां सवनकाननाम् ॥ १९ ॥</s-l></s-lg><s-lg><s-l>असाध्व्यश्चापि दुर्वृत्ताः कुलघ्न्यः पापनिश्चयाः ।</s-l><s-l>विज्ञेया लक्षणैर्दुष्टैः स्वगात्रसहजैर्नृप ॥ २० ॥</s-l></s-lg><s-lg><s-l>एवमेतासु रक्षा वै शक्या कर्तुं महात्मभिः ।</s-l><s-l>अन्यथा राजशार्दूल न शक्या रक्षितुं स्त्रियः ॥ २१ ॥</s-l></s-lg><s-lg><s-l>एता हि मनुजव्याघ्र तीक्ष्णास्तीक्ष्णपराक्रमाः ।</s-l><s-l>नासामस्ति प्रियो नाम मैथुने संगमे नृभिः ॥ २२ ॥</s-l></s-lg><s-lg><s-l>एताः कृत्याश्च कार्याश्च कृताश्च भरतर्षभ ।</s-l><s-l>न चैकस्मिन्रमन्त्येताः पुरुषे पाण्डुनन्दन ॥ २३ ॥</s-l></s-lg><s-lg><s-l>नासु स्नेहो नृभिः कार्यस्तथैवेर्ष्या जनेश्वर ।</s-l><s-l>खेदमास्थाय भुञ्जीत धर्ममास्थाय चैव हि ॥ २४ ॥</s-l></s-lg><s-lg><s-l>विहन्येतान्यथा कुर्वन्नरः कौरवनन्दन ।</s-l><s-l>सर्वथा राजशार्दूल युक्तिः सर्वत्र पूज्यते ॥ २५ ॥</s-l></s-lg><s-lg><s-l>तेनैकेन तु रक्षा वै विपुलेन कृता स्त्रियाः ।</s-l><s-l>नान्यः शक्तो नृलोकेऽस्मिन्रक्षितुं नृप योषितः ॥ २६ ॥</s-l></s-lg>