<s-lg><s-l> युधिष्ठिर उवाच ।</s-l><s-l>पितामह महाप्राज्ञ सर्वशास्त्रविशारद ।</s-l><s-l>आगमैर्बहुभिः स्फीतो भवान्नः प्रथितः कुले ॥ १ ॥</s-l></s-lg><s-lg><s-l>त्वत्तो धर्मार्थसंयुक्तमायत्यां च सुखोदयम् ।</s-l><s-l>आश्चर्यभूतं लोकस्य श्रोतुमिच्छाम्यरिंदम ॥ २ ॥</s-l></s-lg><s-lg><s-l>अयं च कालः संप्राप्तो दुर्लभज्ञातिबान्धवः ।</s-l><s-l>शास्ता च न हि नः कश्चित्त्वामृते भरतर्षभ ॥ ३ ॥</s-l></s-lg><s-lg><s-l>यदि तेऽहमनुग्राह्यो भ्रातृभिः सहितोऽनघ ।</s-l><s-l>वक्तुमर्हसि नः प्रश्नं यत्त्वां पृच्छामि पार्थिव ॥ ४ ॥</s-l></s-lg><s-lg><s-l>अयं नारायणः श्रीमान्सर्वपार्थिवसंमतः ।</s-l><s-l>भवन्तं बहुमानेन प्रश्रयेण च सेवते ॥ ५ ॥</s-l></s-lg><s-lg><s-l>अस्य चैव समक्षं त्वं पार्थिवानां च सर्वशः ।</s-l><s-l>भ्रातॄणां च प्रियार्थं मे स्नेहाद्भाषितुमर्हसि ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा स्नेहादागतसंभ्रमः ।</s-l><s-l>भीष्मो भागीरथीपुत्र इदं वचनमब्रवीत् ॥ ७ ॥</s-l></s-lg><s-lg><s-l>हन्त ते कथयिष्यामि कथामतिमनोरमाम् ।</s-l><s-l>अस्य विष्णोः पुरा राजन्प्रभावोऽयं मया श्रुतः ॥ ८ ॥</s-l></s-lg><s-lg><s-l>यश्च गोवृषभाङ्कस्य प्रभावस्तं च मे शृणु ।</s-l><s-l>रुद्राण्याः संशयो यश्च दंपत्योस्तं च मे शृणु ॥ ९ ॥</s-l></s-lg><s-lg><s-l>व्रतं चचार धर्मात्मा कृष्णो द्वादशवार्षिकम् ।</s-l><s-l>दीक्षितं चागतौ द्रष्टुमुभौ नारदपर्वतौ ॥ १० ॥</s-l></s-lg><s-lg><s-l>कृष्णद्वैपायनश्चैव धौम्यश्च जपतां वरः ।</s-l><s-l>देवलः काश्यपश्चैव हस्तिकाश्यप एव च ॥ ११ ॥</s-l></s-lg><s-lg><s-l>अपरे ऋषयः सन्तो दीक्षादमसमन्विताः ।</s-l><s-l>शिष्यैरनुगताः सर्वे देवकल्पैस्तपोधनैः ॥ १२ ॥</s-l></s-lg><s-lg><s-l>तेषामतिथिसत्कारमर्चनीयं कुलोचितम् ।</s-l><s-l>देवकीतनयः प्रीतो देवकल्पमकल्पयत् ॥ १३ ॥</s-l></s-lg><s-lg><s-l>हरितेषु सुवर्णेषु बर्हिष्केषु नवेषु च ।</s-l><s-l>उपोपविविशुः प्रीता विष्टरेषु महर्षयः ॥ १४ ॥</s-l></s-lg><s-lg><s-l>कथाश्चक्रुस्ततस्ते तु मधुरा धर्मसंहिताः ।</s-l><s-l>राजर्षीणां सुराणां च ये वसन्ति तपोधनाः ॥ १५ ॥</s-l></s-lg><s-lg><s-l>ततो नारायणं तेजो व्रतचर्येन्धनोत्थितम् ।</s-l><s-l>वक्त्रान्निःसृत्य कृष्णस्य वह्निरद्भुतकर्मणः ॥ १६ ॥</s-l></s-lg><s-lg><s-l>सोऽग्निर्ददाह तं शैलं सद्रुमं सलताक्षुपम् ।</s-l><s-l>सपक्षिमृगसंघातं सश्वापदसरीसृपम् ॥ १७ ॥</s-l></s-lg><s-lg><s-l>मृगैश्च विविधाकारैर्हाहाभूतमचेतनम् ।</s-l><s-l>शिखरं तस्य शैलस्य मथितं दीप्तदर्शनम् ॥ १८ ॥</s-l></s-lg><s-lg><s-l>स तु वह्निर्महाज्वालो दग्ध्वा सर्वमशेषतः ।</s-l><s-l>विष्णोः समीपमागम्य पादौ शिष्यवदस्पृशत् ॥ १९ ॥</s-l></s-lg><s-lg><s-l>ततो विष्णुर्वनं दृष्ट्वा निर्दग्धमरिकर्शनः ।</s-l><s-l>सौम्यैर्दृष्टिनिपातैस्तत्पुनः प्रकृतिमानयत् ॥ २० ॥</s-l></s-lg><s-lg><s-l>तथैव स गिरिर्भूयः प्रपुष्पितलताद्रुमः ।</s-l><s-l>सपक्षिगणसंघुष्टः सश्वापदसरीसृपः ॥ २१ ॥</s-l></s-lg><s-lg><s-l>तदद्भुतमचिन्त्यं च दृष्ट्वा मुनिगणस्तदा ।</s-l><s-l>विस्मितो हृष्टलोमा च बभूवास्राविलेक्षणः ॥ २२ ॥</s-l></s-lg><s-lg><s-l>ततो नारायणो दृष्ट्वा तानृषीन्विस्मयान्वितान् ।</s-l><s-l>प्रश्रितं मधुरं स्निग्धं पप्रच्छ वदतां वरः ॥ २३ ॥</s-l></s-lg><s-lg><s-l>किमस्य ऋषिपूगस्य त्यक्तसङ्गस्य नित्यशः ।</s-l><s-l>निर्ममस्यागमवतो विस्मयः समुपागतः ॥ २४ ॥</s-l></s-lg><s-lg><s-l>एतं मे संशयं सर्वं याथातथ्यमनिन्दिताः ।</s-l><s-l>ऋषयो वक्तुमर्हन्ति निश्चितार्थं तपोधनाः ॥ २५ ॥</s-l></s-lg><s-lg><s-l> ऋषय ऊचुः ।</s-l><s-l>भवान्विसृजते लोकान्भवान्संहरते पुनः ।</s-l><s-l>भवाञ्शीतं भवानुष्णं भवानेव प्रवर्षति ॥ २६ ॥</s-l></s-lg><s-lg><s-l>पृथिव्यां यानि भूतानि स्थावराणि चराणि च ।</s-l><s-l>तेषां पिता त्वं माता च प्रभुः प्रभव एव च ॥ २७ ॥</s-l></s-lg><s-lg><s-l>एतन्नो विस्मयकरं प्रशंस मधुसूदन ।</s-l><s-l>त्वमेवार्हसि कल्याण वक्तुं वह्नेर्विनिर्गमम् ॥ २८ ॥</s-l></s-lg><s-lg><s-l>ततो विगतसंत्रासा वयमप्यरिकर्शन ।</s-l><s-l>यच्छ्रुतं यच्च दृष्टं नस्तत्प्रवक्ष्यामहे हरे ॥ २९ ॥</s-l></s-lg><s-lg><s-l> वासुदेव उवाच ।</s-l><s-l>एतत्तद्वैष्णवं तेजो मम वक्त्राद्विनिःसृतम् ।</s-l><s-l>कृष्णवर्त्मा युगान्ताभो येनायं मथितो गिरिः ॥ ३० ॥</s-l></s-lg><s-lg><s-l>ऋषयश्चार्तिमापन्ना जितक्रोधा जितेन्द्रियाः ।</s-l><s-l>भवन्तो व्यथिताश्चासन्देवकल्पास्तपोधनाः ॥ ३१ ॥</s-l></s-lg><s-lg><s-l>व्रतचर्यापरीतस्य तपस्विव्रतसेवया ।</s-l><s-l>मम वह्निः समुद्भूतो न वै व्यथितुमर्हथ ॥ ३२ ॥</s-l></s-lg><s-lg><s-l>व्रतं चर्तुमिहायातस्त्वहं गिरिमिमं शुभम् ।</s-l><s-l>पुत्रं चात्मसमं वीर्ये तपसा स्रष्टुमागतः ॥ ३३ ॥</s-l></s-lg><s-lg><s-l>ततो ममात्मा यो देहे सोऽग्निर्भूत्वा विनिःसृतः ।</s-l><s-l>गतश्च वरदं द्रष्टुं सर्वलोकपितामहम् ॥ ३४ ॥</s-l></s-lg><s-lg><s-l>तेन चात्मानुशिष्टो मे पुत्रत्वे मुनिसत्तमाः ।</s-l><s-l>तेजसोऽर्धेन पुत्रस्ते भवितेति वृषध्वजः ॥ ३५ ॥</s-l></s-lg><s-lg><s-l>सोऽयं वह्निरुपागम्य पादमूले ममान्तिकम् ।</s-l><s-l>शिष्यवत्परिचर्याथ शान्तः प्रकृतिमागतः ॥ ३६ ॥</s-l></s-lg><s-lg><s-l>एतदस्य रहस्यं वः पद्मनाभस्य धीमतः ।</s-l><s-l>मया प्रेम्णा समाख्यातं न भीः कार्या तपोधनाः ॥ ३७ ॥</s-l></s-lg><s-lg><s-l>सर्वत्र गतिरव्यग्रा भवतां दीर्घदर्शनाः ।</s-l><s-l>तपस्विव्रतसंदीप्ता ज्ञानविज्ञानशोभिताः ॥ ३८ ॥</s-l></s-lg><s-lg><s-l>यच्छ्रुतं यच्च वो दृष्टं दिवि वा यदि वा भुवि ।</s-l><s-l>आश्चर्यं परमं किंचित्तद्भवन्तो ब्रुवन्तु मे ॥ ३९ ॥</s-l></s-lg><s-lg><s-l>तस्यामृतनिकाशस्य वाङ्मधोरस्ति मे स्पृहा ।</s-l><s-l>भवद्भिः कथितस्येह तपोवननिवासिभिः ॥ ४० ॥</s-l></s-lg><s-lg><s-l>यद्यप्यहमदृष्टं वा दिव्यमद्भुतदर्शनम् ।</s-l><s-l>दिवि वा भुवि वा किंचित्पश्याम्यमलदर्शनाः ॥ ४१ ॥</s-l></s-lg><s-lg><s-l>प्रकृतिः सा मम परा न क्वचित्प्रतिहन्यते ।</s-l><s-l>न चात्मगतमैश्वर्यमाश्चर्यं प्रतिभाति मे ॥ ४२ ॥</s-l></s-lg><s-lg><s-l>श्रद्धेयः कथितो ह्यर्थः सज्जनश्रवणं गतः ।</s-l><s-l>चिरं तिष्ठति मेदिन्यां शैले लेख्यमिवार्पितम् ॥ ४३ ॥</s-l></s-lg><s-lg><s-l>तदहं सज्जनमुखान्निःसृतं तत्समागमे ।</s-l><s-l>कथयिष्याम्यहरहर्बुद्धिदीपकरं नृणाम् ॥ ४४ ॥</s-l></s-lg><s-lg><s-l>ततो मुनिगणाः सर्वे प्रश्रिताः कृष्णसंनिधौ ।</s-l><s-l>नेत्रैः पद्मदलप्रख्यैरपश्यन्त जनार्दनम् ॥ ४५ ॥</s-l></s-lg><s-lg><s-l>वर्धयन्तस्तथैवान्ये पूजयन्तस्तथापरे ।</s-l><s-l>वाग्भिरृग्भूषितार्थाभिः स्तुवन्तो मधुसूदनम् ॥ ४६ ॥</s-l></s-lg><s-lg><s-l>ततो मुनिगणाः सर्वे नारदं देवदर्शनम् ।</s-l><s-l>तदा नियोजयामासुर्वचने वाक्यकोविदम् ॥ ४७ ॥</s-l></s-lg><s-lg><s-l>यदाश्चर्यमचिन्त्यं च गिरौ हिमवति प्रभो ।</s-l><s-l>अनुभूतं मुनिगणैस्तीर्थयात्रापरायणैः ॥ ४८ ॥</s-l></s-lg><s-lg><s-l>तद्भवानृषिसंघस्य हितार्थं सर्वचोदितः ।</s-l><s-l>यथादृष्टं हृषीकेशे सर्वमाख्यातुमर्हति ॥ ४९ ॥</s-l></s-lg><s-lg><s-l>एवमुक्तः स मुनिभिर्नारदो भगवानृषिः ।</s-l><s-l>कथयामास देवर्षिः पूर्ववृत्तां कथां शुभाम् ॥ ५० ॥</s-l></s-lg>