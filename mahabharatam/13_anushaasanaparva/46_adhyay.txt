<s-lg><s-l> भीष्म उवाच ।</s-l><s-l>प्राचेतसस्य वचनं कीर्तयन्ति पुराविदः ।</s-l><s-l>यस्याः किंचिन्नाददते ज्ञातयो न स विक्रयः ॥ १ ॥</s-l></s-lg><s-lg><s-l>अर्हणं तत्कुमारीणामानृशंस्यतमं च तत् ।</s-l><s-l>सर्वं च प्रतिदेयं स्यात्कन्यायै तदशेषतः ॥ २ ॥</s-l></s-lg><s-lg><s-l>पितृभिर्भ्रातृभिश्चैव श्वशुरैरथ देवरैः ।</s-l><s-l>पूज्या लालयितव्याश्च बहुकल्याणमीप्सुभिः ॥ ३ ॥</s-l></s-lg><s-lg><s-l>यदि वै स्त्री न रोचेत पुमांसं न प्रमोदयेत् ।</s-l><s-l>अमोदनात्पुनः पुंसः प्रजनं न प्रवर्धते ॥ ४ ॥</s-l></s-lg><s-lg><s-l>पूज्या लालयितव्याश्च स्त्रियो नित्यं जनाधिप ।</s-l><s-l>अपूजिताश्च यत्रैताः सर्वास्तत्राफलाः क्रियाः ।</s-l><s-l>तदैव तत्कुलं नास्ति यदा शोचन्ति जामयः ॥ ५ ॥</s-l></s-lg><s-lg><s-l>जामीशप्तानि गेहानि निकृत्तानीव कृत्यया ।</s-l><s-l>नैव भान्ति न वर्धन्ते श्रिया हीनानि पार्थिव ॥ ६ ॥</s-l></s-lg><s-lg><s-l>स्त्रियः पुंसां परिददे मनुर्जिगमिषुर्दिवम् ।</s-l><s-l>अबलाः स्वल्पकौपीनाः सुहृदः सत्यजिष्णवः ॥ ७ ॥</s-l></s-lg><s-lg><s-l>ईर्ष्यवो मानकामाश्च चण्डा असुहृदोऽबुधाः ।</s-l><s-l>स्त्रियो माननमर्हन्ति ता मानयत मानवाः ॥ ८ ॥</s-l></s-lg><s-lg><s-l>स्त्रीप्रत्ययो हि वो धर्मो रतिभोगाश्च केवलाः ।</s-l><s-l>परिचर्यान्नसंस्कारास्तदायत्ता भवन्तु वः ॥ ९ ॥</s-l></s-lg><s-lg><s-l>उत्पादनमपत्यस्य जातस्य परिपालनम् ।</s-l><s-l>प्रीत्यर्थं लोकयात्रा च पश्यत स्त्रीनिबन्धनम् ॥ १० ॥</s-l></s-lg><s-lg><s-l>संमान्यमानाश्चैताभिः सर्वकार्याण्यवाप्स्यथ ।</s-l><s-l>विदेहराजदुहिता चात्र श्लोकमगायत ॥ ११ ॥</s-l></s-lg><s-lg><s-l>नास्ति यज्ञः स्त्रियः कश्चिन्न श्राद्धं नोपवासकम् ।</s-l><s-l>धर्मस्तु भर्तृशुश्रूषा तया स्वर्गं जयत्युत ॥ १२ ॥</s-l></s-lg><s-lg><s-l>पिता रक्षति कौमारे भर्ता रक्षति यौवने ।</s-l><s-l>पुत्रास्तु स्थविरीभावे न स्त्री स्वातन्त्र्यमर्हति ॥ १३ ॥</s-l></s-lg><s-lg><s-l>श्रिय एताः स्त्रियो नाम सत्कार्या भूतिमिच्छता ।</s-l><s-l>लालिता निगृहीता च स्त्री श्रीर्भवति भारत ॥ १४ ॥</s-l></s-lg>