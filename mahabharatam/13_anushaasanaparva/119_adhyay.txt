<s-lg><s-l> व्यास उवाच ।</s-l><s-l>शुभेन कर्मणा यद्वै तिर्यग्योनौ न मुह्यसे ।</s-l><s-l>ममैव कीट तत्कर्म येन त्वं न प्रमुह्यसे ॥ १ ॥</s-l></s-lg><s-lg><s-l>अहं हि दर्शनादेव तारयामि तपोबलात् ।</s-l><s-l>तपोबलाद्धि बलवद्बलमन्यन्न विद्यते ॥ २ ॥</s-l></s-lg><s-lg><s-l>जानामि पापैः स्वकृतैर्गतं त्वां कीट कीटताम् ।</s-l><s-l>अवाप्स्यसि परं धर्मं धर्मस्थो यदि मन्यसे ॥ ३ ॥</s-l></s-lg><s-lg><s-l>कर्म भूमिकृतं देवा भुञ्जते तिर्यगाश्च ये ।</s-l><s-l>धर्मादपि मनुष्येषु कामोऽर्थश्च यथा गुणैः ॥ ४ ॥</s-l></s-lg><s-lg><s-l>वाग्बुद्धिपाणिपादैश्चाप्युपेतस्य विपश्चितः ।</s-l><s-l>किं हीयते मनुष्यस्य मन्दस्यापि हि जीवतः ॥ ५ ॥</s-l></s-lg><s-lg><s-l>जीवन्हि कुरुते पूजां विप्राग्र्यः शशिसूर्ययोः ।</s-l><s-l>ब्रुवन्नपि कथां पुण्यां तत्र कीट त्वमेष्यसि ॥ ६ ॥</s-l></s-lg><s-lg><s-l>गुणभूतानि भूतानि तत्र त्वमुपभोक्ष्यसे ।</s-l><s-l>तत्र तेऽहं विनेष्यामि ब्रह्मत्वं यत्र चेच्छसि ॥ ७ ॥</s-l></s-lg><s-lg><s-l>स तथेति प्रतिश्रुत्य कीटो वर्त्मन्यतिष्ठत ।</s-l><s-l>तमृषिं द्रष्टुमगमत्सर्वास्वन्यासु योनिषु ॥ ८ ॥</s-l></s-lg><s-lg><s-l>श्वाविद्गोधावराहाणां तथैव मृगपक्षिणाम् ।</s-l><s-l>श्वपाकवैश्यशूद्राणां क्षत्रियाणां च योनिषु ॥ ९ ॥</s-l></s-lg><s-lg><s-l>स कीटेत्येवमाभाष्य ऋषिणा सत्यवादिना ।</s-l><s-l>प्रतिस्मृत्याथ जग्राह पादौ मूर्ध्ना कृताञ्जलिः ॥ १० ॥</s-l></s-lg><s-lg><s-l> कीट उवाच ।</s-l><s-l>इदं तदतुलं स्थानमीप्सितं दशभिर्गुणैः ।</s-l><s-l>यदहं प्राप्य कीटत्वमागतो राजपुत्रताम् ॥ ११ ॥</s-l></s-lg><s-lg><s-l>वहन्ति मामतिबलाः कुञ्जरा हेममालिनः ।</s-l><s-l>स्यन्दनेषु च काम्बोजा युक्ताः परमवाजिनः ॥ १२ ॥</s-l></s-lg><s-lg><s-l>उष्ट्राश्वतरयुक्तानि यानानि च वहन्ति माम् ।</s-l><s-l>सबान्धवः सहामात्यश्चाश्नामि पिशितौदनम् ॥ १३ ॥</s-l></s-lg><s-lg><s-l>गृहेषु सुनिवासेषु सुखेषु शयनेषु च ।</s-l><s-l>परार्ध्येषु महाभाग स्वपामीह सुपूजितः ॥ १४ ॥</s-l></s-lg><s-lg><s-l>सर्वेष्वपररात्रेषु सूतमागधबन्दिनः ।</s-l><s-l>स्तुवन्ति मां यथा देवं महेन्द्रं प्रियवादिनः ॥ १५ ॥</s-l></s-lg><s-lg><s-l>प्रसादात्सत्यसंधस्य भवतोऽमिततेजसः ।</s-l><s-l>यदहं कीटतां प्राप्य संप्राप्तो राजपुत्रताम् ॥ १६ ॥</s-l></s-lg><s-lg><s-l>नमस्तेऽस्तु महाप्राज्ञ किं करोमि प्रशाधि माम् ।</s-l><s-l>त्वत्तपोबलनिर्दिष्टमिदं ह्यधिगतं मया ॥ १७ ॥</s-l></s-lg><s-lg><s-l> व्यास उवाच ।</s-l><s-l>अर्चितोऽहं त्वया राजन्वाग्भिरद्य यदृच्छया ।</s-l><s-l>अद्य ते कीटतां प्राप्य स्मृतिर्जाताजुगुप्सिता ॥ १८ ॥</s-l></s-lg><s-lg><s-l>न तु नाशोऽस्ति पापस्य यत्त्वयोपचितं पुरा ।</s-l><s-l>शूद्रेणार्थप्रधानेन नृशंसेनाततायिना ॥ १९ ॥</s-l></s-lg><s-lg><s-l>मम ते दर्शनं प्राप्तं तच्चैव सुकृतं पुरा ।</s-l><s-l>तिर्यग्योनौ स्म जातेन मम चाप्यर्चनात्तथा ॥ २० ॥</s-l></s-lg><s-lg><s-l>इतस्त्वं राजपुत्रत्वाद्ब्राह्मण्यं समवाप्स्यसि ।</s-l><s-l>गोब्राह्मणकृते प्राणान्हुत्वात्मीयान्रणाजिरे ॥ २१ ॥</s-l></s-lg><s-lg><s-l>राजपुत्रसुखं प्राप्य ऋतूंश्चैवाप्तदक्षिणान् ।</s-l><s-l>अथ मोदिष्यसे स्वर्गे ब्रह्मभूतोऽव्ययः सुखी ॥ २२ ॥</s-l></s-lg><s-lg><s-l>तिर्यग्योन्याः शूद्रतामभ्युपैति शूद्रो वैश्यत्वं क्षत्रियत्वं च वैश्यः ।</s-l><s-l>वृत्तश्लाघी क्षत्रियो ब्राह्मणत्वं स्वर्गं पुण्यं ब्राह्मणः साधुवृत्तः ॥ २३ ॥</s-l></s-lg>