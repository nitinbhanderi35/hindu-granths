<s-lg><s-l> भीष्म उवाच ।</s-l><s-l>एवमेतन्महाबाहो नात्र मिथ्यास्ति किंचन ।</s-l><s-l>यथा ब्रवीषि कौरव्य नारीं प्रति जनाधिप ॥ १ ॥</s-l></s-lg><s-lg><s-l>अत्र ते वर्तयिष्यामि इतिहासं पुरातनम् ।</s-l><s-l>यथा रक्षा कृता पूर्वं विपुलेन महात्मना ॥ २ ॥</s-l></s-lg><s-lg><s-l>प्रमदाश्च यथा सृष्टा ब्रह्मणा भरतर्षभ ।</s-l><s-l>यदर्थं तच्च ते तात प्रवक्ष्ये वसुधाधिप ॥ ३ ॥</s-l></s-lg><s-lg><s-l>न हि स्त्रीभ्य परं पुत्र पापीयः किंचिदस्ति वै ।</s-l><s-l>अग्निर्हि प्रमदा दीप्तो मायाश्च मयजा विभो ।</s-l><s-l>क्षुरधारा विषं सर्पो मृत्युरित्येकतः स्त्रियः ॥ ४ ॥</s-l></s-lg><s-lg><s-l>इमाः प्रजा महाबाहो धार्मिका इति नः श्रुतम् ।</s-l><s-l>स्वयं गच्छन्ति देवत्वं ततो देवानियाद्भयम् ॥ ५ ॥</s-l></s-lg><s-lg><s-l>अथाभ्यगच्छन्देवास्ते पितामहमरिंदम ।</s-l><s-l>निवेद्य मानसं चापि तूष्णीमासन्नवाङ्मुखाः ॥ ६ ॥</s-l></s-lg><s-lg><s-l>तेषामन्तर्गतं ज्ञात्वा देवानां स पितामहः ।</s-l><s-l>मानवानां प्रमोहार्थं कृत्या नार्योऽसृजत्प्रभुः ॥ ७ ॥</s-l></s-lg><s-lg><s-l>पूर्वसर्गे तु कौन्तेय साध्व्यो नार्य इहाभवन् ।</s-l><s-l>असाध्व्यस्तु समुत्पन्ना कृत्या सर्गात्प्रजापतेः ॥ ८ ॥</s-l></s-lg><s-lg><s-l>ताभ्यः कामान्यथाकामं प्रादाद्धि स पितामहः ।</s-l><s-l>ताः कामलुब्धाः प्रमदाः प्रामथ्नन्त नरांस्तदा ॥ ९ ॥</s-l></s-lg><s-lg><s-l>क्रोधं कामस्य देवेशः सहायं चासृजत्प्रभुः ।</s-l><s-l>असज्जन्त प्रजाः सर्वाः कामक्रोधवशं गताः ॥ १० ॥</s-l></s-lg><s-lg><s-l>न च स्त्रीणां क्रिया काचिदिति धर्मो व्यवस्थितः ।</s-l><s-l>निरिन्द्रिया अमन्त्राश्च स्त्रियोऽनृतमिति श्रुतिः ॥ ११ ॥</s-l></s-lg><s-lg><s-l>शय्यासनमलंकारमन्नपानमनार्यताम् ।</s-l><s-l>दुर्वाग्भावं रतिं चैव ददौ स्त्रीभ्यः प्रजापतिः ॥ १२ ॥</s-l></s-lg><s-lg><s-l>न तासां रक्षणं कर्तुं शक्यं पुंसा कथंचन ।</s-l><s-l>अपि विश्वकृता तात कुतस्तु पुरुषैरिह ॥ १३ ॥</s-l></s-lg><s-lg><s-l>वाचा वा वधबन्धैर्वा क्लेशैर्वा विविधैस्तथा ।</s-l><s-l>न शक्या रक्षितुं नार्यस्ता हि नित्यमसंयताः ॥ १४ ॥</s-l></s-lg><s-lg><s-l>इदं तु पुरुषव्याघ्र पुरस्ताच्छ्रुतवानहम् ।</s-l><s-l>यथा रक्षा कृता पूर्वं विपुलेन गुरुस्त्रियः ॥ १५ ॥</s-l></s-lg><s-lg><s-l>ऋषिरासीन्महाभागो देवशर्मेति विश्रुतः ।</s-l><s-l>तस्य भार्या रुचिर्नाम रूपेणासदृशी भुवि ॥ १६ ॥</s-l></s-lg><s-lg><s-l>तस्य रूपेण संमत्ता देवगन्धर्वदानवाः ।</s-l><s-l>विशेषतस्तु राजेन्द्र वृत्रहा पाकशासनः ॥ १७ ॥</s-l></s-lg><s-lg><s-l>नारीणां चरितज्ञश्च देवशर्मा महामुनिः ।</s-l><s-l>यथाशक्ति यथोत्साहं भार्यां तामभ्यरक्षत ॥ १८ ॥</s-l></s-lg><s-lg><s-l>पुरंदरं च जानीते परस्त्रीकामचारिणम् ।</s-l><s-l>तस्माद्यत्नेन भार्याया रक्षणं स चकार ह ॥ १९ ॥</s-l></s-lg><s-lg><s-l>स कदाचिदृषिस्तात यज्ञं कर्तुमनास्तदा ।</s-l><s-l>भार्यासंरक्षणं कार्यं कथं स्यादित्यचिन्तयत् ॥ २० ॥</s-l></s-lg><s-lg><s-l>रक्षाविधानं मनसा स विचिन्त्य महातपाः ।</s-l><s-l>आहूय दयितं शिष्यं विपुलं प्राह भार्गवम् ॥ २१ ॥</s-l></s-lg><s-lg><s-l>यज्ञकारो गमिष्यामि रुचिं चेमां सुरेश्वरः ।</s-l><s-l>पुत्र प्रार्थयते नित्यं तां रक्षस्व यथाबलम् ॥ २२ ॥</s-l></s-lg><s-lg><s-l>अप्रमत्तेन ते भाव्यं सदा प्रति पुरंदरम् ।</s-l><s-l>स हि रूपाणि कुरुते विविधानि भृगूद्वह ॥ २३ ॥</s-l></s-lg><s-lg><s-l>इत्युक्तो विपुलस्तेन तपस्वी नियतेन्द्रियः ।</s-l><s-l>सदैवोग्रतपा राजन्नग्न्यर्कसदृशद्युतिः ॥ २४ ॥</s-l></s-lg><s-lg><s-l>धर्मज्ञः सत्यवादी च तथेति प्रत्यभाषत ।</s-l><s-l>पुनश्चेदं महाराज पप्रच्छ प्रस्थितं गुरुम् ॥ २५ ॥</s-l></s-lg><s-lg><s-l>कानि रूपाणि शक्रस्य भवन्त्यागच्छतो मुने ।</s-l><s-l>वपुस्तेजश्च कीदृग्वै तन्मे व्याख्यातुमर्हसि ॥ २६ ॥</s-l></s-lg><s-lg><s-l>ततः स भगवांस्तस्मै विपुलाय महात्मने ।</s-l><s-l>आचचक्षे यथातत्त्वं मायां शक्रस्य भारत ॥ २७ ॥</s-l></s-lg><s-lg><s-l>बहुमायः स विप्रर्षे बलहा पाकशासनः ।</s-l><s-l>तांस्तान्विकुरुते भावान्बहूनथ मुहुर्मुहुः ॥ २८ ॥</s-l></s-lg><s-lg><s-l>किरीटी वज्रभृद्धन्वी मुकुटी बद्धकुण्डलः ।</s-l><s-l>भवत्यथ मुहूर्तेन चण्डालसमदर्शनः ॥ २९ ॥</s-l></s-lg><s-lg><s-l>शिखी जटी चीरवासाः पुनर्भवति पुत्रक ।</s-l><s-l>बृहच्छरीरश्च पुनः पीवरोऽथ पुनः कृशः ॥ ३० ॥</s-l></s-lg><s-lg><s-l>गौरं श्यामं च कृष्णं च वर्णं विकुरुते पुनः ।</s-l><s-l>विरूपो रूपवांश्चैव युवा वृद्धस्तथैव च ॥ ३१ ॥</s-l></s-lg><s-lg><s-l>प्राज्ञो जडश्च मूकश्च ह्रस्वो दीर्घस्तथैव च ।</s-l><s-l>ब्राह्मणः क्षत्रियश्चैव वैश्यः शूद्रस्तथैव च ।</s-l><s-l>प्रतिलोमानुलोमश्च भवत्यथ शतक्रतुः ॥ ३२ ॥</s-l></s-lg><s-lg><s-l>शुकवायसरूपी च हंसकोकिलरूपवान् ।</s-l><s-l>सिंहव्याघ्रगजानां च रूपं धारयते पुनः ॥ ३३ ॥</s-l></s-lg><s-lg><s-l>दैवं दैत्यमथो राज्ञां वपुर्धारयतेऽपि च ।</s-l><s-l>सुकृशो वायुभग्नाङ्गः शकुनिर्विकृतस्तथा ॥ ३४ ॥</s-l></s-lg><s-lg><s-l>चतुष्पाद्बहुरूपश्च पुनर्भवति बालिशः ।</s-l><s-l>मक्षिकामशकादीनां वपुर्धारयतेऽपि च ॥ ३५ ॥</s-l></s-lg><s-lg><s-l>न शक्यमस्य ग्रहणं कर्तुं विपुल केनचित् ।</s-l><s-l>अपि विश्वकृता तात येन सृष्टमिदं जगत् ॥ ३६ ॥</s-l></s-lg><s-lg><s-l>पुनरन्तर्हितः शक्रो दृश्यते ज्ञानचक्षुषा ।</s-l><s-l>वायुभूतश्च स पुनर्देवराजो भवत्युत ॥ ३७ ॥</s-l></s-lg><s-lg><s-l>एवं रूपाणि सततं कुरुते पाकशासनः ।</s-l><s-l>तस्माद्विपुल यत्नेन रक्षेमां तनुमध्यमाम् ॥ ३८ ॥</s-l></s-lg><s-lg><s-l>यथा रुचिं नावलिहेद्देवेन्द्रो भृगुसत्तम ।</s-l><s-l>क्रतावुपहितं न्यस्तं हविः श्वेव दुरात्मवान् ॥ ३९ ॥</s-l></s-lg><s-lg><s-l>एवमाख्याय स मुनिर्यज्ञकारोऽगमत्तदा ।</s-l><s-l>देवशर्मा महाभागस्ततो भरतसत्तम ॥ ४० ॥</s-l></s-lg><s-lg><s-l>विपुलस्तु वचः श्रुत्वा गुरोश्चिन्तापरोऽभवत् ।</s-l><s-l>रक्षां च परमां चक्रे देवराजान्महाबलात् ॥ ४१ ॥</s-l></s-lg><s-lg><s-l>किं नु शक्यं मया कर्तुं गुरुदाराभिरक्षणे ।</s-l><s-l>मायावी हि सुरेन्द्रोऽसौ दुर्धर्षश्चापि वीर्यवान् ॥ ४२ ॥</s-l></s-lg><s-lg><s-l>नापिधायाश्रमं शक्यो रक्षितुं पाकशासनः ।</s-l><s-l>उटजं वा तथा ह्यस्य नानाविधसरूपता ॥ ४३ ॥</s-l></s-lg><s-lg><s-l>वायुरूपेण वा शक्रो गुरुपत्नीं प्रधर्षयेत् ।</s-l><s-l>तस्मादिमां संप्रविश्य रुचिं स्थास्येऽहमद्य वै ॥ ४४ ॥</s-l></s-lg><s-lg><s-l>अथ वा पौरुषेणेयमशक्या रक्षितुं मया ।</s-l><s-l>बहुरूपो हि भगवाञ्छ्रूयते हरिवाहनः ॥ ४५ ॥</s-l></s-lg><s-lg><s-l>सोऽहं योगबलादेनां रक्षिष्ये पाकशासनात् ।</s-l><s-l>गात्राणि गात्रैरस्याहं संप्रवेक्ष्येऽभिरक्षितुम् ॥ ४६ ॥</s-l></s-lg><s-lg><s-l>यद्युच्छिष्टामिमां पत्नीं रुचिं पश्येत मे गुरुः ।</s-l><s-l>शप्स्यत्यसंशयं कोपाद्दिव्यज्ञानो महातपाः ॥ ४७ ॥</s-l></s-lg><s-lg><s-l>न चेयं रक्षितुं शक्या यथान्या प्रमदा नृभिः ।</s-l><s-l>मायावी हि सुरेन्द्रोऽसावहो प्राप्तोऽस्मि संशयम् ॥ ४८ ॥</s-l></s-lg><s-lg><s-l>अवश्यकरणीयं हि गुरोरिह हि शासनम् ।</s-l><s-l>यदि त्वेतदहं कुर्यामाश्चर्यं स्यात्कृतं मया ॥ ४९ ॥</s-l></s-lg><s-lg><s-l>योगेनानुप्रविश्येह गुरुपत्न्याः कलेवरम् ।</s-l><s-l>निर्मुक्तस्य रजोरूपान्नापराधो भवेन्मम ॥ ५० ॥</s-l></s-lg><s-lg><s-l>यथा हि शून्यां पथिकः सभामध्यावसेत्पथि ।</s-l><s-l>तथाद्यावासयिष्यामि गुरुपत्न्याः कलेवरम् ॥ ५१ ॥</s-l></s-lg><s-lg><s-l>असक्तः पद्मपत्रस्थो जलबिन्दुर्यथा चलः ।</s-l><s-l>एवमेव शरीरेऽस्या निवत्स्यामि समाहितः ॥ ५२ ॥</s-l></s-lg><s-lg><s-l>इत्येवं धर्ममालोक्य वेदवेदांश्च सर्वशः ।</s-l><s-l>तपश्च विपुलं दृष्ट्वा गुरोरात्मन एव च ॥ ५३ ॥</s-l></s-lg><s-lg><s-l>इति निश्चित्य मनसा रक्षां प्रति स भार्गवः ।</s-l><s-l>आतिष्ठत्परमं यत्नं यथा तच्छृणु पार्थिव ॥ ५४ ॥</s-l></s-lg><s-lg><s-l>गुरुपत्नीमुपासीनो विपुलः स महातपाः ।</s-l><s-l>उपासीनामनिन्द्याङ्गीं कथाभिः समलोभयत् ॥ ५५ ॥</s-l></s-lg><s-lg><s-l>नेत्राभ्यां नेत्रयोरस्या रश्मीन्संयोज्य रश्मिभिः ।</s-l><s-l>विवेश विपुलः कायमाकाशं पवनो यथा ॥ ५६ ॥</s-l></s-lg><s-lg><s-l>लक्षणं लक्षणेनैव वदनं वदनेन च ।</s-l><s-l>अविचेष्टन्नतिष्ठद्वै छायेवान्तर्गतो मुनिः ॥ ५७ ॥</s-l></s-lg><s-lg><s-l>ततो विष्टभ्य विपुलो गुरुपत्न्याः कलेवरम् ।</s-l><s-l>उवास रक्षणे युक्तो न च सा तमबुध्यत ॥ ५८ ॥</s-l></s-lg><s-lg><s-l>यं कालं नागतो राजन्गुरुस्तस्य महात्मनः ।</s-l><s-l>क्रतुं समाप्य स्वगृहं तं कालं सोऽभ्यरक्षत ॥ ५९ ॥</s-l></s-lg>