<s-lg><s-l> युधिष्ठिर उवाच ।</s-l><s-l>पवित्राणां पवित्रं यच्छ्रेष्ठं लोके च यद्भवेत् ।</s-l><s-l>पावनं परमं चैव तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>गावो महार्थाः पुण्याश्च तारयन्ति च मानवान् ।</s-l><s-l>धारयन्ति प्रजाश्चेमाः पयसा हविषा तथा ॥ २ ॥</s-l></s-lg><s-lg><s-l>न हि पुण्यतमं किंचिद्गोभ्यो भरतसत्तम ।</s-l><s-l>एताः पवित्राः पुण्याश्च त्रिषु लोकेष्वनुत्तमाः ॥ ३ ॥</s-l></s-lg><s-lg><s-l>देवानामुपरिष्टाच्च गावः प्रतिवसन्ति वै ।</s-l><s-l>दत्त्वा चैता नरपते यान्ति स्वर्गं मनीषिणः ॥ ४ ॥</s-l></s-lg><s-lg><s-l>मान्धाता यौवनाश्वश्च ययातिर्नहुषस्तथा ।</s-l><s-l>गावो ददन्तः सततं सहस्रशतसंमिताः ।</s-l><s-l>गताः परमकं स्थानं देवैरपि सुदुर्लभम् ॥ ५ ॥</s-l></s-lg><s-lg><s-l>अपि चात्र पुरावृत्तं कथयिष्यामि तेऽनघ ॥ ६ ॥</s-l></s-lg><s-lg><s-l>ऋषीणामुत्तमं धीमान्कृष्णद्वैपायनं शुकः ।</s-l><s-l>अभिवाद्याह्निकं कृत्वा शुचिः प्रयतमानसः ।</s-l><s-l>पितरं परिपप्रच्छ दृष्टलोकपरावरम् ॥ ७ ॥</s-l></s-lg><s-lg><s-l>को यज्ञः सर्वयज्ञानां वरिष्ठ उपलक्ष्यते ।</s-l><s-l>किं च कृत्वा परं स्वर्गं प्राप्नुवन्ति मनीषिणः ॥ ८ ॥</s-l></s-lg><s-lg><s-l>केन देवाः पवित्रेण स्वर्गमश्नन्ति वा विभो ।</s-l><s-l>किं च यज्ञस्य यज्ञत्वं क्व च यज्ञः प्रतिष्ठितः ॥ ९ ॥</s-l></s-lg><s-lg><s-l>दानानामुत्तमं किं च किं च सत्रमतः परम् ।</s-l><s-l>पवित्राणां पवित्रं च यत्तद्ब्रूहि ममानघ ॥ १० ॥</s-l></s-lg><s-lg><s-l>एतच्छ्रुत्वा तु वचनं व्यासः परमधर्मवित् ।</s-l><s-l>पुत्रायाकथयत्सर्वं तत्त्वेन भरतर्षभ ॥ ११ ॥</s-l></s-lg><s-lg><s-l> व्यास उवाच ।</s-l><s-l>गावः प्रतिष्ठा भूतानां तथा गावः परायणम् ।</s-l><s-l>गावः पुण्याः पवित्राश्च पावनं धर्म एव च ॥ १२ ॥</s-l></s-lg><s-lg><s-l>पूर्वमासन्नशृङ्गा वै गाव इत्यनुशुश्रुमः ।</s-l><s-l>शृङ्गार्थे समुपासन्त ताः किल प्रभुमव्ययम् ॥ १३ ॥</s-l></s-lg><s-lg><s-l>ततो ब्रह्मा तु गाः प्रायमुपविष्टाः समीक्ष्य ह ।</s-l><s-l>ईप्सितं प्रददौ ताभ्यो गोभ्यः प्रत्येकशः प्रभुः ॥ १४ ॥</s-l></s-lg><s-lg><s-l>तासां शृङ्गाण्यजायन्त यस्या यादृङ्मनोगतम् ।</s-l><s-l>नानावर्णाः शृङ्गवन्त्यस्ता व्यरोचन्त पुत्रक ॥ १५ ॥</s-l></s-lg><s-lg><s-l>ब्रह्मणा वरदत्तास्ता हव्यकव्यप्रदाः शुभाः ।</s-l><s-l>पुण्याः पवित्राः सुभगा दिव्यसंस्थानलक्षणाः ।</s-l><s-l>गावस्तेजो महद्दिव्यं गवां दानं प्रशस्यते ॥ १६ ॥</s-l></s-lg><s-lg><s-l>ये चैताः संप्रयच्छन्ति साधवो वीतमत्सराः ।</s-l><s-l>ते वै सुकृतिनः प्रोक्ताः सर्वदानप्रदाश्च ते ।</s-l><s-l>गवां लोकं तथा पुण्यमाप्नुवन्ति च तेऽनघ ॥ १७ ॥</s-l></s-lg><s-lg><s-l>यत्र वृक्षा मधुफला दिव्यपुष्पफलोपगाः ।</s-l><s-l>पुष्पाणि च सुगन्धीनि दिव्यानि द्विजसत्तम ॥ १८ ॥</s-l></s-lg><s-lg><s-l>सर्वा मणिमयी भूमिः सूक्ष्मकाञ्चनवालुका ।</s-l><s-l>सर्वत्र सुखसंस्पर्शा निष्पङ्का नीरजा शुभा ॥ १९ ॥</s-l></s-lg><s-lg><s-l>रक्तोत्पलवनैश्चैव मणिदण्डैर्हिरण्मयैः ।</s-l><s-l>तरुणादित्यसंकाशैर्भान्ति तत्र जलाशयाः ॥ २० ॥</s-l></s-lg><s-lg><s-l>महार्हमणिपत्रैश्च काञ्चनप्रभकेसरैः ।</s-l><s-l>नीलोत्पलविमिश्रैश्च सरोभिर्बहुपङ्कजैः ॥ २१ ॥</s-l></s-lg><s-lg><s-l>करवीरवनैः फुल्लैः सहस्रावर्तसंवृतैः ।</s-l><s-l>संतानकवनैः फुल्लैर्वृक्षैश्च समलंकृताः ॥ २२ ॥</s-l></s-lg><s-lg><s-l>निर्मलाभिश्च मुक्ताभिर्मणिभिश्च महाधनैः ।</s-l><s-l>उद्धूतपुलिनास्तत्र जातरूपैश्च निम्नगाः ॥ २३ ॥</s-l></s-lg><s-lg><s-l>सर्वरत्नमयैश्चित्रैरवगाढा नगोत्तमैः ।</s-l><s-l>जातरूपमयैश्चान्यैर्हुताशनसमप्रभैः ॥ २४ ॥</s-l></s-lg><s-lg><s-l>सौवर्णगिरयस्तत्र मणिरत्नशिलोच्चयाः ।</s-l><s-l>सर्वरत्नमयैर्भान्ति शृङ्गैश्चारुभिरुच्छ्रितैः ॥ २५ ॥</s-l></s-lg><s-lg><s-l>नित्यपुष्पफलास्तत्र नगाः पत्ररथाकुलाः ।</s-l><s-l>दिव्यगन्धरसैः पुष्पैः फलैश्च भरतर्षभ ॥ २६ ॥</s-l></s-lg><s-lg><s-l>रमन्ते पुण्यकर्माणस्तत्र नित्यं युधिष्ठिर ।</s-l><s-l>सर्वकामसमृद्धार्था निःशोका गतमन्यवः ॥ २७ ॥</s-l></s-lg><s-lg><s-l>विमानेषु विचित्रेषु रमणीयेषु भारत ।</s-l><s-l>मोदन्ते पुण्यकर्माणो विहरन्तो यशस्विनः ॥ २८ ॥</s-l></s-lg><s-lg><s-l>उपक्रीडन्ति तान्राजञ्शुभाश्चाप्सरसां गणाः ।</s-l><s-l>एताँल्लोकानवाप्नोति गां दत्त्वा वै युधिष्ठिर ॥ २९ ॥</s-l></s-lg><s-lg><s-l>यासामधिपतिः पूषा मारुतो बलवान्बली ।</s-l><s-l>ऐश्वर्ये वरुणो राजा ता मां पान्तु युगंधराः ॥ ३० ॥</s-l></s-lg><s-lg><s-l>सुरूपा बहुरूपाश्च विश्वरूपाश्च मातरः ।</s-l><s-l>प्राजापत्या इति ब्रह्मञ्जपेन्नित्यं यतव्रतः ॥ ३१ ॥</s-l></s-lg><s-lg><s-l>गास्तु शुश्रूषते यश्च समन्वेति च सर्वशः ।</s-l><s-l>तस्मै तुष्टाः प्रयच्छन्ति वरानपि सुदुर्लभान् ॥ ३२ ॥</s-l></s-lg><s-lg><s-l>न द्रुह्येन्मनसा चापि गोषु ता हि सुखप्रदाः ।</s-l><s-l>अर्चयेत सदा चैव नमस्कारैश्च पूजयेत् ।</s-l><s-l>दान्तः प्रीतमना नित्यं गवां व्युष्टिं तथाश्नुते ॥ ३३ ॥</s-l></s-lg><s-lg><s-l>येन देवाः पवित्रेण भुञ्जते लोकमुत्तमम् ।</s-l><s-l>यत्पवित्रं पवित्राणां तद्घृतं शिरसा वहेत् ॥ ३४ ॥</s-l></s-lg><s-lg><s-l>घृतेन जुहुयादग्निं घृतेन स्वस्ति वाचयेत् ।</s-l><s-l>घृतं प्राशेद्घृतं दद्याद्गवां व्युष्टिं तथाश्नुते ॥ ३५ ॥</s-l></s-lg><s-lg><s-l>त्र्यहमुष्णं पिबेन्मूत्रं त्र्यहमुष्णं पिबेत्पयः ।</s-l><s-l>गवामुष्णं पयः पीत्वा त्र्यहमुष्णं घृतं पिबेत् ।</s-l><s-l>त्र्यहमुष्णं घृतं पीत्वा वायुभक्षो भवेत्त्र्यहम् ॥ ३६ ॥</s-l></s-lg><s-lg><s-l>निर्हृतैश्च यवैर्गोभिर्मासं प्रसृतयावकः ।</s-l><s-l>ब्रह्महत्यासमं पापं सर्वमेतेन शुध्यति ॥ ३७ ॥</s-l></s-lg><s-lg><s-l>पराभवार्थं दैत्यानां देवैः शौचमिदं कृतम् ।</s-l><s-l>देवत्वमपि च प्राप्ताः संसिद्धाश्च महाबलाः ॥ ३८ ॥</s-l></s-lg><s-lg><s-l>गावः पवित्राः पुण्याश्च पावनं परमं महत् ।</s-l><s-l>ताश्च दत्त्वा द्विजातिभ्यो नरः स्वर्गमुपाश्नुते ॥ ३९ ॥</s-l></s-lg><s-lg><s-l>गवां मध्ये शुचिर्भूत्वा गोमतीं मनसा जपेत् ।</s-l><s-l>पूताभिरद्भिराचम्य शुचिर्भवति निर्मलः ॥ ४० ॥</s-l></s-lg><s-lg><s-l>अग्निमध्ये गवां मध्ये ब्राह्मणानां च संसदि ।</s-l><s-l>विद्यावेदव्रतस्नाता ब्राह्मणाः पुण्यकर्मिणः ॥ ४१ ॥</s-l></s-lg><s-lg><s-l>अध्यापयेरञ्शिष्यान्वै गोमतीं यज्ञसंमिताम् ।</s-l><s-l>त्रिरात्रोपोषितः श्रुत्वा गोमतीं लभते वरम् ॥ ४२ ॥</s-l></s-lg><s-lg><s-l>पुत्रकामश्च लभते पुत्रं धनमथापि च ।</s-l><s-l>पतिकामा च भर्तारं सर्वकामांश्च मानवः ।</s-l><s-l>गावस्तुष्टाः प्रयच्छन्ति सेविता वै न संशयः ॥ ४३ ॥</s-l></s-lg><s-lg><s-l>एवमेता महाभागा यज्ञियाः सर्वकामदाः ।</s-l><s-l>रोहिण्य इति जानीहि नैताभ्यो विद्यते परम् ॥ ४४ ॥</s-l></s-lg><s-lg><s-l>इत्युक्तः स महातेजाः शुकः पित्रा महात्मना ।</s-l><s-l>पूजयामास गा नित्यं तस्मात्त्वमपि पूजय ॥ ४५ ॥</s-l></s-lg>