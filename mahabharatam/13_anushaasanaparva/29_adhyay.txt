<s-lg><s-l> भीष्म उवाच ।</s-l><s-l>एवमुक्तो मतङ्गस्तु संशितात्मा यतव्रतः ।</s-l><s-l>अतिष्ठदेकपादेन वर्षाणां शतमच्युत ॥ १ ॥</s-l></s-lg><s-lg><s-l>तमुवाच ततः शक्रः पुनरेव महायशाः ।</s-l><s-l>मतङ्ग परमं स्थानं प्रार्थयन्नतिदुर्लभम् ॥ २ ॥</s-l></s-lg><s-lg><s-l>मा कृथाः साहसं पुत्र नैष धर्मपथस्तव ।</s-l><s-l>अप्राप्यं प्रार्थयानो हि नचिराद्विनशिष्यसि ॥ ३ ॥</s-l></s-lg><s-lg><s-l>मतङ्ग परमं स्थानं वार्यमाणो मया सकृत् ।</s-l><s-l>चिकीर्षस्येव तपसा सर्वथा न भविष्यसि ॥ ४ ॥</s-l></s-lg><s-lg><s-l>तिर्यग्योनिगतः सर्वो मानुष्यं यदि गच्छति ।</s-l><s-l>स जायते पुल्कसो वा चण्डालो वा कदाचन ॥ ५ ॥</s-l></s-lg><s-lg><s-l>पुंश्चलः पापयोनिर्वा यः कश्चिदिह लक्ष्यते ।</s-l><s-l>स तस्यामेव सुचिरं मतङ्ग परिवर्तते ॥ ६ ॥</s-l></s-lg><s-lg><s-l>ततो दशगुणे काले लभते शूद्रतामपि ।</s-l><s-l>शूद्रयोनावपि ततो बहुशः परिवर्तते ॥ ७ ॥</s-l></s-lg><s-lg><s-l>ततस्त्रिंशद्गुणे काले लभते वैश्यतामपि ।</s-l><s-l>वैश्यतायां चिरं कालं तत्रैव परिवर्तते ॥ ८ ॥</s-l></s-lg><s-lg><s-l>ततः षष्टिगुणे काले राजन्यो नाम जायते ।</s-l><s-l>राजन्यत्वे चिरं कालं तत्रैव परिवर्तते ॥ ९ ॥</s-l></s-lg><s-lg><s-l>ततः षष्टिगुणे काले लभते ब्रह्मबन्धुताम् ।</s-l><s-l>ब्रह्मबन्धुश्चिरं कालं तत्रैव परिवर्तते ॥ १० ॥</s-l></s-lg><s-lg><s-l>ततस्तु द्विशते काले लभते काण्डपृष्ठताम् ।</s-l><s-l>काण्डपृष्ठश्चिरं कालं तत्रैव परिवर्तते ॥ ११ ॥</s-l></s-lg><s-lg><s-l>ततस्तु त्रिशते काले लभते द्विजतामपि ।</s-l><s-l>तां च प्राप्य चिरं कालं तत्रैव परिवर्तते ॥ १२ ॥</s-l></s-lg><s-lg><s-l>ततश्चतुःशते काले श्रोत्रियो नाम जायते ।</s-l><s-l>श्रोत्रियत्वे चिरं कालं तत्रैव परिवर्तते ॥ १३ ॥</s-l></s-lg><s-lg><s-l>तदैव क्रोधहर्षौ च कामद्वेषौ च पुत्रक ।</s-l><s-l>अतिमानातिवादौ तमाविशन्ति द्विजाधमम् ॥ १४ ॥</s-l></s-lg><s-lg><s-l>तांश्चेज्जयति शत्रून्स तदा प्राप्नोति सद्गतिम् ।</s-l><s-l>अथ ते वै जयन्त्येनं तालाग्रादिव पात्यते ॥ १५ ॥</s-l></s-lg><s-lg><s-l>मतङ्ग संप्रधार्यैतद्यदहं त्वामचूचुदम् ।</s-l><s-l>वृणीष्व काममन्यं त्वं ब्राह्मण्यं हि सुदुर्लभम् ॥ १६ ॥</s-l></s-lg>