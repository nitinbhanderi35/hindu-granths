<s-lg><s-l> युधिष्ठिर उवाच ।</s-l><s-l>किं स्विद्दत्तं पितृभ्यो वै भवत्यक्षयमीश्वर ।</s-l><s-l>किं हविश्चिररात्राय किमानन्त्याय कल्पते ॥ १ ॥</s-l></s-lg><s-lg><s-l> भीष्म उवाच ।</s-l><s-l>हवींषि श्राद्धकल्पे तु यानि श्राद्धविदो विदुः ।</s-l><s-l>तानि मे शृणु काम्यानि फलं चैषां युधिष्ठिर ॥ २ ॥</s-l></s-lg><s-lg><s-l>तिलैर्व्रीहियवैर्माषैरद्भिर्मूलफलैस्तथा ।</s-l><s-l>दत्तेन मासं प्रीयन्ते श्राद्धेन पितरो नृप ॥ ३ ॥</s-l></s-lg><s-lg><s-l>वर्धमानतिलं श्राद्धमक्षयं मनुरब्रवीत् ।</s-l><s-l>सर्वेष्वेव तु भोज्येषु तिलाः प्राधान्यतः स्मृताः ॥ ४ ॥</s-l></s-lg><s-lg><s-l>द्वौ मासौ तु भवेत्तृप्तिर्मत्स्यैः पितृगणस्य ह ।</s-l><s-l>त्रीन्मासानाविकेनाहुश्चातुर्मास्यं शशेन तु ॥ ५ ॥</s-l></s-lg><s-lg><s-l>आजेन मासान्प्रीयन्ते पञ्चैव पितरो नृप ।</s-l><s-l>वाराहेण तु षण्मासान्सप्त वै शाकुनेन तु ॥ ६ ॥</s-l></s-lg><s-lg><s-l>मासानष्टौ पार्षतेन रौरवेण नवैव तु ।</s-l><s-l>गवयस्य तु मांसेन तृप्तिः स्याद्दशमासिकी ॥ ७ ॥</s-l></s-lg><s-lg><s-l>मासानेकादश प्रीतिः पितॄणां माहिषेण तु ।</s-l><s-l>गव्येन दत्ते श्राद्धे तु संवत्सरमिहोच्यते ॥ ८ ॥</s-l></s-lg><s-lg><s-l>यथा गव्यं तथा युक्तं पायसं सर्पिषा सह ।</s-l><s-l>वाध्रीणसस्य मांसेन तृप्तिर्द्वादशवार्षिकी ॥ ९ ॥</s-l></s-lg><s-lg><s-l>आनन्त्याय भवेद्दत्तं खड्गमांसं पितृक्षये ।</s-l><s-l>कालशाकं च लौहं चाप्यानन्त्यं छाग उच्यते ॥ १० ॥</s-l></s-lg><s-lg><s-l>गाथाश्चाप्यत्र गायन्ति पितृगीता युधिष्ठिर ।</s-l><s-l>सनत्कुमारो भगवान्पुरा मय्यभ्यभाषत ॥ ११ ॥</s-l></s-lg><s-lg><s-l>अपि नः स कुले जायाद्यो नो दद्यात्त्रयोदशीम् ।</s-l><s-l>मघासु सर्पिषा युक्तं पायसं दक्षिणायने ॥ १२ ॥</s-l></s-lg><s-lg><s-l>आजेन वापि लौहेन मघास्वेव यतव्रतः ।</s-l><s-l>हस्तिच्छायासु विधिवत्कर्णव्यजनवीजितम् ॥ १३ ॥</s-l></s-lg><s-lg><s-l>एष्टव्या बहवः पुत्रा यद्येकोऽपि गयां व्रजेत् ।</s-l><s-l>यत्रासौ प्रथितो लोकेष्वक्षय्यकरणो वटः ॥ १४ ॥</s-l></s-lg><s-lg><s-l>आपो मूलं फलं मांसमन्नं वापि पितृक्षये ।</s-l><s-l>यत्किंचिन्मधुसंमिश्रं तदानन्त्याय कल्पते ॥ १५ ॥</s-l></s-lg>