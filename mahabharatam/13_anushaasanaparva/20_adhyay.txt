<s-lg><s-l> अष्टावक्र उवाच ।</s-l><s-l>तथास्तु साधयिष्यामि तत्र यास्याम्यसंशयम् ।</s-l><s-l>यत्र त्वं वदसे साधो भवान्भवतु सत्यवाक् ॥ १ ॥</s-l></s-lg><s-lg><s-l> भीष्म उवाच ।</s-l><s-l>ततोऽगच्छत्स भगवानुत्तरामुत्तमां दिशम् ।</s-l><s-l>हिमवन्तं गिरिश्रेष्ठं सिद्धचारणसेवितम् ॥ २ ॥</s-l></s-lg><s-lg><s-l>स गत्वा द्विजशार्दूलो हिमवन्तं महागिरिम् ।</s-l><s-l>अभ्यगच्छन्नदीं पुण्यां बाहुदां धर्मदायिनीम् ॥ ३ ॥</s-l></s-lg><s-lg><s-l>अशोके विमले तीर्थे स्नात्वा तर्प्य च देवताः ।</s-l><s-l>तत्र वासाय शयने कौश्ये सुखमुवास ह ॥ ४ ॥</s-l></s-lg><s-lg><s-l>ततो रात्र्यां व्यतीतायां प्रातरुत्थाय स द्विजः ।</s-l><s-l>स्नात्वा प्रादुश्चकाराग्निं हुत्वा चैव विधानतः ॥ ५ ॥</s-l></s-lg><s-lg><s-l>रुद्राणीकूपमासाद्य ह्रदे तत्र समाश्वसत् ।</s-l><s-l>विश्रान्तश्च समुत्थाय कैलासमभितो ययौ ॥ ६ ॥</s-l></s-lg><s-lg><s-l>सोऽपश्यत्काञ्चनद्वारं दीप्यमानमिव श्रिया ।</s-l><s-l>मन्दाकिनीं च नलिनीं धनदस्य महात्मनः ॥ ७ ॥</s-l></s-lg><s-lg><s-l>अथ ते राक्षसाः सर्वे येऽभिरक्षन्ति पद्मिनीम् ।</s-l><s-l>प्रत्युत्थिता भगवन्तं मणिभद्रपुरोगमाः ॥ ८ ॥</s-l></s-lg><s-lg><s-l>स तान्प्रत्यर्चयामास राक्षसान्भीमविक्रमान् ।</s-l><s-l>निवेदयत मां क्षिप्रं धनदायेति चाब्रवीत् ॥ ९ ॥</s-l></s-lg><s-lg><s-l>ते राक्षसास्तदा राजन्भगवन्तमथाब्रुवन् ।</s-l><s-l>असौ वैश्रवणो राजा स्वयमायाति तेऽन्तिकम् ॥ १० ॥</s-l></s-lg><s-lg><s-l>विदितो भगवानस्य कार्यमागमने च यत् ।</s-l><s-l>पश्यैनं त्वं महाभागं ज्वलन्तमिव तेजसा ॥ ११ ॥</s-l></s-lg><s-lg><s-l>ततो वैश्रवणोऽभ्येत्य अष्टावक्रमनिन्दितम् ।</s-l><s-l>विधिवत्कुशलं पृष्ट्वा ततो ब्रह्मर्षिमब्रवीत् ॥ १२ ॥</s-l></s-lg><s-lg><s-l>सुखं प्राप्तो भवान्कच्चित्किं वा मत्तश्चिकीर्षसि ।</s-l><s-l>ब्रूहि सर्वं करिष्यामि यन्मां त्वं वक्ष्यसि द्विज ॥ १३ ॥</s-l></s-lg><s-lg><s-l>भवनं प्रविश त्वं मे यथाकामं द्विजोत्तम ।</s-l><s-l>सत्कृतः कृतकार्यश्च भवान्यास्यत्यविघ्नतः ॥ १४ ॥</s-l></s-lg><s-lg><s-l>प्राविशद्भवनं स्वं वै गृहीत्वा तं द्विजोत्तमम् ।</s-l><s-l>आसनं स्वं ददौ चैव पाद्यमर्घ्यं तथैव च ॥ १५ ॥</s-l></s-lg><s-lg><s-l>अथोपविष्टयोस्तत्र मणिभद्रपुरोगमाः ।</s-l><s-l>निषेदुस्तत्र कौबेरा यक्षगन्धर्वराक्षसाः ॥ १६ ॥</s-l></s-lg><s-lg><s-l>ततस्तेषां निषण्णानां धनदो वाक्यमब्रवीत् ।</s-l><s-l>भवच्छन्दं समाज्ञाय नृत्येरन्नप्सरोगणाः ॥ १७ ॥</s-l></s-lg><s-lg><s-l>आतिथ्यं परमं कार्यं शुश्रूषा भवतस्तथा ।</s-l><s-l>संवर्ततामित्युवाच मुनिर्मधुरया गिरा ॥ १८ ॥</s-l></s-lg><s-lg><s-l>अथोर्वरा मिश्रकेशी रम्भा चैवोर्वशी तथा ।</s-l><s-l>अलम्बुसा घृताची च चित्रा चित्राङ्गदा रुचिः ॥ १९ ॥</s-l></s-lg><s-lg><s-l>मनोहरा सुकेशी च सुमुखी हासिनी प्रभा ।</s-l><s-l>विद्युता प्रशमा दान्ता विद्योता रतिरेव च ॥ २० ॥</s-l></s-lg><s-lg><s-l>एताश्चान्याश्च वै बह्व्यः प्रनृत्ताप्सरसः शुभाः ।</s-l><s-l>अवादयंश्च गन्धर्वा वाद्यानि विविधानि च ॥ २१ ॥</s-l></s-lg><s-lg><s-l>अथ प्रवृत्ते गान्धर्वे दिव्ये ऋषिरुपावसत् ।</s-l><s-l>दिव्यं संवत्सरं तत्र रमन्वै सुमहातपाः ॥ २२ ॥</s-l></s-lg><s-lg><s-l>ततो वैश्रवणो राजा भगवन्तमुवाच ह ।</s-l><s-l>साग्रः संवत्सरो यातस्तव विप्रेह पश्यतः ॥ २३ ॥</s-l></s-lg><s-lg><s-l>हार्योऽयं विषयो ब्रह्मन्गान्धर्वो नाम नामतः ।</s-l><s-l>छन्दतो वर्ततां विप्र यथा वदति वा भवान् ॥ २४ ॥</s-l></s-lg><s-lg><s-l>अतिथिः पूजनीयस्त्वमिदं च भवतो गृहम् ।</s-l><s-l>सर्वमाज्ञाप्यतामाशु परवन्तो वयं त्वयि ॥ २५ ॥</s-l></s-lg><s-lg><s-l>अथ वैश्रवणं प्रीतो भगवान्प्रत्यभाषत ।</s-l><s-l>अर्चितोऽस्मि यथान्यायं गमिष्यामि धनेश्वर ॥ २६ ॥</s-l></s-lg><s-lg><s-l>प्रीतोऽस्मि सदृशं चैव तव सर्वं धनाधिप ।</s-l><s-l>तव प्रसादाद्भगवन्महर्षेश्च महात्मनः ।</s-l><s-l>नियोगादद्य यास्यामि वृद्धिमानृद्धिमान्भव ॥ २७ ॥</s-l></s-lg><s-lg><s-l>अथ निष्क्रम्य भगवान्प्रययावुत्तरामुखः ।</s-l><s-l>कैलासं मन्दरं हैमं सर्वाननुचचार ह ॥ २८ ॥</s-l></s-lg><s-lg><s-l>तानतीत्य महाशैलान्कैरातं स्थानमुत्तमम् ।</s-l><s-l>प्रदक्षिणं ततश्चक्रे प्रयतः शिरसा नमन् ।</s-l><s-l>धरणीमवतीर्याथ पूतात्मासौ तदाभवत् ॥ २९ ॥</s-l></s-lg><s-lg><s-l>स तं प्रदक्षिणं कृत्वा त्रिः शैलं चोत्तरामुखः ।</s-l><s-l>समेन भूमिभागेन ययौ प्रीतिपुरस्कृतः ॥ ३० ॥</s-l></s-lg><s-lg><s-l>ततोऽपरं वनोद्देशं रमणीयमपश्यत ।</s-l><s-l>सर्वर्तुभिर्मूलफलैः पक्षिभिश्च समन्वितम् ।</s-l><s-l>रमणीयैर्वनोद्देशैस्तत्र तत्र विभूषितम् ॥ ३१ ॥</s-l></s-lg><s-lg><s-l>तत्राश्रमपदं दिव्यं ददर्श भगवानथ ।</s-l><s-l>शैलांश्च विविधाकारान्काञ्चनान्रत्नभूषितान् ।</s-l><s-l>मणिभूमौ निविष्टाश्च पुष्करिण्यस्तथैव च ॥ ३२ ॥</s-l></s-lg><s-lg><s-l>अन्यान्यपि सुरम्याणि ददर्श सुबहून्यथ ।</s-l><s-l>भृशं तस्य मनो रेमे महर्षेर्भावितात्मनः ॥ ३३ ॥</s-l></s-lg><s-lg><s-l>स तत्र काञ्चनं दिव्यं सर्वरत्नमयं गृहम् ।</s-l><s-l>ददर्शाद्भुतसंकाशं धनदस्य गृहाद्वरम् ॥ ३४ ॥</s-l></s-lg><s-lg><s-l>महान्तो यत्र विविधाः प्रासादाः पर्वतोपमाः ।</s-l><s-l>विमानानि च रम्याणि रत्नानि विविधानि च ॥ ३५ ॥</s-l></s-lg><s-lg><s-l>मन्दारपुष्पैः संकीर्णा तथा मन्दाकिनी नदी ।</s-l><s-l>स्वयंप्रभाश्च मणयो वज्रैर्भूमिश्च भूषिता ॥ ३६ ॥</s-l></s-lg><s-lg><s-l>नानाविधैश्च भवनैर्विचित्रमणितोरणैः ।</s-l><s-l>मुक्ताजालपरिक्षिप्तैर्मणिरत्नविभूषितैः ।</s-l><s-l>मनोदृष्टिहरै रम्यैः सर्वतः संवृतं शुभैः ॥ ३७ ॥</s-l></s-lg><s-lg><s-l>ऋषिः समन्ततोऽपश्यत्तत्र तत्र मनोरमम् ।</s-l><s-l>ततोऽभवत्तस्य चिन्ता क्व मे वासो भवेदिति ॥ ३८ ॥</s-l></s-lg><s-lg><s-l>अथ द्वारं समभितो गत्वा स्थित्वा ततोऽब्रवीत् ।</s-l><s-l>अतिथिं मामनुप्राप्तमनुजानन्तु येऽत्र वै ॥ ३९ ॥</s-l></s-lg><s-lg><s-l>अथ कन्यापरिवृता गृहात्तस्माद्विनिःसृताः ।</s-l><s-l>नानारूपाः सप्त विभो कन्याः सर्वा मनोहराः ॥ ४० ॥</s-l></s-lg><s-lg><s-l>यां यामपश्यत्कन्यां स सा सा तस्य मनोऽहरत् ।</s-l><s-l>नाशक्नुवद्धारयितुं मनोऽथास्यावसीदति ॥ ४१ ॥</s-l></s-lg><s-lg><s-l>ततो धृतिः समुत्पन्ना तस्य विप्रस्य धीमतः ।</s-l><s-l>अथ तं प्रमदाः प्राहुर्भगवान्प्रविशत्विति ॥ ४२ ॥</s-l></s-lg><s-lg><s-l>स च तासां सुरूपाणां तस्यैव भवनस्य च ।</s-l><s-l>कौतूहलसमाविष्टः प्रविवेश गृहं द्विजः ॥ ४३ ॥</s-l></s-lg><s-lg><s-l>तत्रापश्यज्जरायुक्तामरजोम्बरधारिणीम् ।</s-l><s-l>वृद्धां पर्यङ्कमासीनां सर्वाभरणभूषिताम् ॥ ४४ ॥</s-l></s-lg><s-lg><s-l>स्वस्तीति चाथ तेनोक्ता सा स्त्री प्रत्यवदत्तदा ।</s-l><s-l>प्रत्युत्थाय च तं विप्रमास्यतामित्युवाच ह ॥ ४५ ॥</s-l></s-lg><s-lg><s-l> अष्टावक्र उवाच ।</s-l><s-l>सर्वाः स्वानालयान्यान्तु एका मामुपतिष्ठतु ।</s-l><s-l>सुप्रज्ञाता सुप्रशान्ता शेषा गच्छन्तु च्छन्दतः ॥ ४६ ॥</s-l></s-lg><s-lg><s-l>ततः प्रदक्षिणीकृत्य कन्यास्तास्तमृषिं तदा ।</s-l><s-l>निराक्रामन्गृहात्तस्मात्सा वृद्धाथ व्यतिष्ठत ॥ ४७ ॥</s-l></s-lg><s-lg><s-l>अथ तां संविशन्प्राह शयने भास्वरे तदा ।</s-l><s-l>त्वयापि सुप्यतां भद्रे रजनी ह्यतिवर्तते ॥ ४८ ॥</s-l></s-lg><s-lg><s-l>संलापात्तेन विप्रेण तथा सा तत्र भाषिता ।</s-l><s-l>द्वितीये शयने दिव्ये संविवेश महाप्रभे ॥ ४९ ॥</s-l></s-lg><s-lg><s-l>अथ सा वेपमानाङ्गी निमित्तं शीतजं तदा ।</s-l><s-l>व्यपदिश्य महर्षेर्वै शयनं चाध्यरोहत ॥ ५० ॥</s-l></s-lg><s-lg><s-l>स्वागतं स्वागतेनास्तु भगवांस्तामभाषत ।</s-l><s-l>सोपागूहद्भुजाभ्यां तु ऋषिं प्रीत्या नरर्षभ ॥ ५१ ॥</s-l></s-lg><s-lg><s-l>निर्विकारमृषिं चापि काष्ठकुड्योपमं तदा ।</s-l><s-l>दुःखिता प्रेक्ष्य संजल्पमकार्षीदृषिणा सह ॥ ५२ ॥</s-l></s-lg><s-lg><s-l>ब्रह्मन्न कामकारोऽस्ति स्त्रीणां पुरुषतो धृतिः ।</s-l><s-l>कामेन मोहिता चाहं त्वां भजन्तीं भजस्व माम् ॥ ५३ ॥</s-l></s-lg><s-lg><s-l>प्रहृष्टो भव विप्रर्षे समागच्छ मया सह ।</s-l><s-l>उपगूह च मां विप्र कामार्ताहं भृशं त्वयि ॥ ५४ ॥</s-l></s-lg><s-lg><s-l>एतद्धि तव धर्मात्मंस्तपसः पूज्यते फलम् ।</s-l><s-l>प्रार्थितं दर्शनादेव भजमानां भजस्व माम् ॥ ५५ ॥</s-l></s-lg><s-lg><s-l>सद्म चेदं वनं चेदं यच्चान्यदपि पश्यसि ।</s-l><s-l>प्रभुत्वं तव सर्वत्र मयि चैव न संशयः ॥ ५६ ॥</s-l></s-lg><s-lg><s-l>सर्वान्कामान्विधास्यामि रमस्व सहितो मया ।</s-l><s-l>रमणीये वने विप्र सर्वकामफलप्रदे ॥ ५७ ॥</s-l></s-lg><s-lg><s-l>त्वद्वशाहं भविष्यामि रंस्यसे च मया सह ।</s-l><s-l>सर्वान्कामानुपाश्नानो ये दिव्या ये च मानुषाः ॥ ५८ ॥</s-l></s-lg><s-lg><s-l>नातः परं हि नारीणां कार्यं किंचन विद्यते ।</s-l><s-l>यथा पुरुषसंसर्गः परमेतद्धि नः फलम् ॥ ५९ ॥</s-l></s-lg><s-lg><s-l>आत्मच्छन्देन वर्तन्ते नार्यो मन्मथचोदिताः ।</s-l><s-l>न च दह्यन्ति गच्छन्त्यः सुतप्तैरपि पांसुभिः ॥ ६० ॥</s-l></s-lg><s-lg><s-l> अष्टावक्र उवाच ।</s-l><s-l>परदारानहं भद्रे न गच्छेयं कथंचन ।</s-l><s-l>दूषितं धर्मशास्त्रेषु परदाराभिमर्शनम् ॥ ६१ ॥</s-l></s-lg><s-lg><s-l>भद्रे निवेष्टुकामं मां विद्धि सत्येन वै शपे ।</s-l><s-l>विषयेष्वनभिज्ञोऽहं धर्मार्थं किल संततिः ॥ ६२ ॥</s-l></s-lg><s-lg><s-l>एवं लोकान्गमिष्यामि पुत्रैरिति न संशयः ।</s-l><s-l>भद्रे धर्मं विजानीष्व ज्ञात्वा चोपरमस्व ह ॥ ६३ ॥</s-l></s-lg><s-lg><s-l> स्त्र्युवाच ।</s-l><s-l>नानिलोऽग्निर्न वरुणो न चान्ये त्रिदशा द्विज ।</s-l><s-l>प्रियाः स्त्रीणां यथा कामो रतिशीला हि योषितः ॥ ६४ ॥</s-l></s-lg><s-lg><s-l>सहस्रैका यता नारी प्राप्नोतीह कदाचन ।</s-l><s-l>तथा शतसहस्रेषु यदि काचित्पतिव्रता ॥ ६५ ॥</s-l></s-lg><s-lg><s-l>नैता जानन्ति पितरं न कुलं न च मातरम् ।</s-l><s-l>न भ्रातॄन्न च भर्तारं न पुत्रान्न च देवरान् ॥ ६६ ॥</s-l></s-lg><s-lg><s-l>लीलायन्त्यः कुलं घ्नन्ति कूलानीव सरिद्वराः ।</s-l><s-l>दोषांश्च मन्दान्मन्दासु प्रजापतिरभाषत ॥ ६७ ॥</s-l></s-lg><s-lg><s-l> भीष्म उवाच ।</s-l><s-l>ततः स ऋषिरेकाग्रस्तां स्त्रियं प्रत्यभाषत ।</s-l><s-l>आस्यतां रुचिरं छन्दः किं वा कार्यं ब्रवीहि मे ॥ ६८ ॥</s-l></s-lg><s-lg><s-l>सा स्त्री प्रोवाच भगवन्द्रक्ष्यसे देशकालतः ।</s-l><s-l>वस तावन्महाप्राज्ञ कृतकृत्यो गमिष्यसि ॥ ६९ ॥</s-l></s-lg><s-lg><s-l>ब्रह्मर्षिस्तामथोवाच स तथेति युधिष्ठिर ।</s-l><s-l>वत्स्येऽहं यावदुत्साहो भवत्या नात्र संशयः ॥ ७० ॥</s-l></s-lg><s-lg><s-l>अथर्षिरभिसंप्रेक्ष्य स्त्रियं तां जरयान्विताम् ।</s-l><s-l>चिन्तां परमिकां भेजे संतप्त इव चाभवत् ॥ ७१ ॥</s-l></s-lg><s-lg><s-l>यद्यदङ्गं हि सोऽपश्यत्तस्या विप्रर्षभस्तदा ।</s-l><s-l>नारमत्तत्र तत्रास्य दृष्टी रूपपराजिता ॥ ७२ ॥</s-l></s-lg><s-lg><s-l>देवतेयं गृहस्यास्य शापान्नूनं विरूपिता ।</s-l><s-l>अस्याश्च कारणं वेत्तुं न युक्तं सहसा मया ॥ ७३ ॥</s-l></s-lg><s-lg><s-l>इति चिन्ताविषक्तस्य तमर्थं ज्ञातुमिच्छतः ।</s-l><s-l>व्यगमत्तदहःशेषं मनसा व्याकुलेन तु ॥ ७४ ॥</s-l></s-lg><s-lg><s-l>अथ सा स्त्री तदोवाच भगवन्पश्य वै रवेः ।</s-l><s-l>रूपं संध्याभ्रसंयुक्तं किमुपस्थाप्यतां तव ॥ ७५ ॥</s-l></s-lg><s-lg><s-l>स उवाच तदा तां स्त्रीं स्नानोदकमिहानय ।</s-l><s-l>उपासिष्ये ततः संध्यां वाग्यतो नियतेन्द्रियः ॥ ७६ ॥</s-l></s-lg>