<s-lg><s-l> युधिष्ठिर उवाच ।</s-l><s-l>कानि दानानि लोकेऽस्मिन्दातुकामो महीपतिः ।</s-l><s-l>गुणाधिकेभ्यो विप्रेभ्यो दद्याद्भरतसत्तम ॥ १ ॥</s-l></s-lg><s-lg><s-l>केन तुष्यन्ति ते सद्यस्तुष्टाः किं प्रदिशन्त्युत ।</s-l><s-l>शंस मे तन्महाबाहो फलं पुण्यकृतं महत् ॥ २ ॥</s-l></s-lg><s-lg><s-l>दत्तं किं फलवद्राजन्निह लोके परत्र च ।</s-l><s-l>भवतः श्रोतुमिच्छामि तन्मे विस्तरतो वद ॥ ३ ॥</s-l></s-lg><s-lg><s-l> भीष्म उवाच ।</s-l><s-l>इममर्थं पुरा पृष्टो नारदो देवदर्शनः ।</s-l><s-l>यदुक्तवानसौ तन्मे गदतः शृणु भारत ॥ ४ ॥</s-l></s-lg><s-lg><s-l> नारद उवाच ।</s-l><s-l>अन्नमेव प्रशंसन्ति देवाः सर्षिगणाः पुरा ।</s-l><s-l>लोकतन्त्रं हि यज्ञाश्च सर्वमन्ने प्रतिष्ठितम् ॥ ५ ॥</s-l></s-lg><s-lg><s-l>अन्नेन सदृशं दानं न भूतं न भविष्यति ।</s-l><s-l>तस्मादन्नं विशेषेण दातुमिच्छन्ति मानवाः ॥ ६ ॥</s-l></s-lg><s-lg><s-l>अन्नमूर्जस्करं लोके प्राणाश्चान्ने प्रतिष्ठिताः ।</s-l><s-l>अन्नेन धार्यते सर्वं विश्वं जगदिदं प्रभो ॥ ७ ॥</s-l></s-lg><s-lg><s-l>अन्नाद्गृहस्था लोकेऽस्मिन्भिक्षवस्तत एव च ।</s-l><s-l>अन्नात्प्रभवति प्राणः प्रत्यक्षं नात्र संशयः ॥ ८ ॥</s-l></s-lg><s-lg><s-l>कुटुम्बं पीडयित्वापि ब्राह्मणाय महात्मने ।</s-l><s-l>दातव्यं भिक्षवे चान्नमात्मनो भूतिमिच्छता ॥ ९ ॥</s-l></s-lg><s-lg><s-l>ब्राह्मणायाभिरूपाय यो दद्यादन्नमर्थिने ।</s-l><s-l>निदधाति निधिं श्रेष्ठं पारलौकिकमात्मनः ॥ १० ॥</s-l></s-lg><s-lg><s-l>श्रान्तमध्वनि वर्तन्तं वृद्धमर्हमुपस्थितम् ।</s-l><s-l>अर्चयेद्भूतिमन्विच्छन्गृहस्थो गृहमागतम् ॥ ११ ॥</s-l></s-lg><s-lg><s-l>क्रोधमुत्पतितं हित्वा सुशीलो वीतमत्सरः ।</s-l><s-l>अन्नदः प्राप्नुते राजन्दिवि चेह च यत्सुखम् ॥ १२ ॥</s-l></s-lg><s-lg><s-l>नावमन्येदभिगतं न प्रणुद्यात्कथंचन ।</s-l><s-l>अपि श्वपाके शुनि वा न दानं विप्रणश्यति ॥ १३ ॥</s-l></s-lg><s-lg><s-l>यो दद्यादपरिक्लिष्टमन्नमध्वनि वर्तते ।</s-l><s-l>श्रान्तायादृष्टपूर्वाय स महद्धर्ममाप्नुयात् ॥ १४ ॥</s-l></s-lg><s-lg><s-l>पितॄन्देवानृषीन्विप्रानतिथींश्च जनाधिप ।</s-l><s-l>यो नरः प्रीणयत्यन्नैस्तस्य पुण्यफलं महत् ॥ १५ ॥</s-l></s-lg><s-lg><s-l>कृत्वापि पापकं कर्म यो दद्यादन्नमर्थिने ।</s-l><s-l>ब्राह्मणाय विशेषेण न स पापेन युज्यते ॥ १६ ॥</s-l></s-lg><s-lg><s-l>ब्राह्मणेष्वक्षयं दानमन्नं शूद्रे महाफलम् ।</s-l><s-l>अन्नदानं च शूद्रे च ब्राह्मणे च विशिष्यते ॥ १७ ॥</s-l></s-lg><s-lg><s-l>न पृच्छेद्गोत्रचरणं स्वाध्यायं देशमेव वा ।</s-l><s-l>भिक्षितो ब्राह्मणेनेह जन्म वान्नं प्रयाचितः ॥ १८ ॥</s-l></s-lg><s-lg><s-l>अन्नदस्यान्नवृक्षाश्च सर्वकामफलान्विताः ।</s-l><s-l>भवन्तीहाथ वामुत्र नृपते नात्र संशयः ॥ १९ ॥</s-l></s-lg><s-lg><s-l>आशंसन्ते हि पितरः सुवृष्टिमिव कर्षकाः ।</s-l><s-l>अस्माकमपि पुत्रो वा पौत्रो वान्नं प्रदास्यति ॥ २० ॥</s-l></s-lg><s-lg><s-l>ब्राह्मणो हि महद्भूतं स्वयं देहीति याचते ।</s-l><s-l>अकामो वा सकामो वा दत्त्वा पुण्यमवाप्नुयात् ॥ २१ ॥</s-l></s-lg><s-lg><s-l>ब्राह्मणः सर्वभूतानामतिथिः प्रसृताग्रभुक् ।</s-l><s-l>विप्रा यमभिगच्छन्ति भिक्षमाणा गृहं सदा ॥ २२ ॥</s-l></s-lg><s-lg><s-l>सत्कृताश्च निवर्तन्ते तदतीव प्रवर्धते ।</s-l><s-l>महाभोगे कुले जन्म प्रेत्य प्राप्नोति भारत ॥ २३ ॥</s-l></s-lg><s-lg><s-l>दत्त्वा त्वन्नं नरो लोके तथा स्थानमनुत्तमम् ।</s-l><s-l>मृष्टमृष्टान्नदायी तु स्वर्गे वसति सत्कृतः ॥ २४ ॥</s-l></s-lg><s-lg><s-l>अन्नं प्राणा नराणां हि सर्वमन्ने प्रतिष्ठितम् ।</s-l><s-l>अन्नदः पशुमान्पुत्री धनवान्भोगवानपि ॥ २५ ॥</s-l></s-lg><s-lg><s-l>प्राणवांश्चापि भवति रूपवांश्च तथा नृप ।</s-l><s-l>अन्नदः प्राणदो लोके सर्वदः प्रोच्यते तु सः ॥ २६ ॥</s-l></s-lg><s-lg><s-l>अन्नं हि दत्त्वातिथये ब्राह्मणाय यथाविधि ।</s-l><s-l>प्रदाता सुखमाप्नोति देवैश्चाप्यभिपूज्यते ॥ २७ ॥</s-l></s-lg><s-lg><s-l>ब्राह्मणो हि महद्भूतं क्षेत्रं चरति पादवत् ।</s-l><s-l>उप्यते तत्र यद्बीजं तद्धि पुण्यफलं महत् ॥ २८ ॥</s-l></s-lg><s-lg><s-l>प्रत्यक्षं प्रीतिजननं भोक्तृदात्रोर्भवत्युत ।</s-l><s-l>सर्वाण्यन्यानि दानानि परोक्षफलवन्त्युत ॥ २९ ॥</s-l></s-lg><s-lg><s-l>अन्नाद्धि प्रसवं विद्धि रतिमन्नाद्धि भारत ।</s-l><s-l>धर्मार्थावन्नतो विद्धि रोगनाशं तथान्नतः ॥ ३० ॥</s-l></s-lg><s-lg><s-l>अन्नं ह्यमृतमित्याह पुराकल्पे प्रजापतिः ।</s-l><s-l>अन्नं भुवं दिवं खं च सर्वमन्ने प्रतिष्ठितम् ॥ ३१ ॥</s-l></s-lg><s-lg><s-l>अन्नप्रणाशे भिद्यन्ते शरीरे पञ्च धातवः ।</s-l><s-l>बलं बलवतोऽपीह प्रणश्यत्यन्नहानितः ॥ ३२ ॥</s-l></s-lg><s-lg><s-l>आवाहाश्च विवाहाश्च यज्ञाश्चान्नमृते तथा ।</s-l><s-l>न वर्तन्ते नरश्रेष्ठ ब्रह्म चात्र प्रलीयते ॥ ३३ ॥</s-l></s-lg><s-lg><s-l>अन्नतः सर्वमेतद्धि यत्किंचित्स्थाणु जङ्गमम् ।</s-l><s-l>त्रिषु लोकेषु धर्मार्थमन्नं देयमतो बुधैः ॥ ३४ ॥</s-l></s-lg><s-lg><s-l>अन्नदस्य मनुष्यस्य बलमोजो यशः सुखम् ।</s-l><s-l>कीर्तिश्च वर्धते शश्वत्त्रिषु लोकेषु पार्थिव ॥ ३५ ॥</s-l></s-lg><s-lg><s-l>मेघेष्वम्भः संनिधत्ते प्राणानां पवनः शिवः ।</s-l><s-l>तच्च मेघगतं वारि शक्रो वर्षति भारत ॥ ३६ ॥</s-l></s-lg><s-lg><s-l>आदत्ते च रसं भौममादित्यः स्वगभस्तिभिः ।</s-l><s-l>वायुरादित्यतस्तांश्च रसान्देवः प्रजापतिः ॥ ३७ ॥</s-l></s-lg><s-lg><s-l>तद्यदा मेघतो वारि पतितं भवति क्षितौ ।</s-l><s-l>तदा वसुमती देवी स्निग्धा भवति भारत ॥ ३८ ॥</s-l></s-lg><s-lg><s-l>ततः सस्यानि रोहन्ति येन वर्तयते जगत् ।</s-l><s-l>मांसमेदोस्थिशुक्राणां प्रादुर्भावस्ततः पुनः ॥ ३९ ॥</s-l></s-lg><s-lg><s-l>संभवन्ति ततः शुक्रात्प्राणिनः पृथिवीपते ।</s-l><s-l>अग्नीषोमौ हि तच्छुक्रं प्रजनः पुष्यतश्च ह ॥ ४० ॥</s-l></s-lg><s-lg><s-l>एवमन्नं च सूर्यश्च पवनः शुक्रमेव च ।</s-l><s-l>एक एव स्मृतो राशिर्यतो भूतानि जज्ञिरे ॥ ४१ ॥</s-l></s-lg><s-lg><s-l>प्राणान्ददाति भूतानां तेजश्च भरतर्षभ ।</s-l><s-l>गृहमभ्यागतायाशु यो दद्यादन्नमर्थिने ॥ ४२ ॥</s-l></s-lg><s-lg><s-l> भीष्म उवाच ।</s-l><s-l>नारदेनैवमुक्तोऽहमदामन्नं सदा नृप ।</s-l><s-l>अनसूयुस्त्वमप्यन्नं तस्माद्देहि गतज्वरः ॥ ४३ ॥</s-l></s-lg><s-lg><s-l>दत्त्वान्नं विधिवद्राजन्विप्रेभ्यस्त्वमपि प्रभो ।</s-l><s-l>यथावदनुरूपेभ्यस्ततः स्वर्गमवाप्स्यसि ॥ ४४ ॥</s-l></s-lg><s-lg><s-l>अन्नदानां हि ये लोकास्तांस्त्वं शृणु नराधिप ।</s-l><s-l>भवनानि प्रकाशन्ते दिवि तेषां महात्मनाम् ।</s-l><s-l>नानासंस्थानरूपाणि नानास्तम्भान्वितानि च ॥ ४५ ॥</s-l></s-lg><s-lg><s-l>चन्द्रमण्डलशुभ्राणि किङ्किणीजालवन्ति च ।</s-l><s-l>तरुणादित्यवर्णानि स्थावराणि चराणि च ॥ ४६ ॥</s-l></s-lg><s-lg><s-l>अनेकशतभौमानि सान्तर्जलवनानि च ।</s-l><s-l>वैडूर्यार्कप्रकाशानि रौप्यरुक्ममयानि च ॥ ४७ ॥</s-l></s-lg><s-lg><s-l>सर्वकामफलाश्चापि वृक्षा भवनसंस्थिताः ।</s-l><s-l>वाप्यो वीथ्यः सभाः कूपा दीर्घिकाश्चैव सर्वशः ॥ ४८ ॥</s-l></s-lg><s-lg><s-l>घोषवन्ति च यानानि युक्तान्यथ सहस्रशः ।</s-l><s-l>भक्ष्यभोज्यमयाः शैला वासांस्याभरणानि च ॥ ४९ ॥</s-l></s-lg><s-lg><s-l>क्षीरं स्रवन्त्यः सरितस्तथा चैवान्नपर्वताः ।</s-l><s-l>प्रासादाः पाण्डुराभ्राभाः शय्याश्च कनकोज्ज्वलाः ।</s-l><s-l>तानन्नदाः प्रपद्यन्ते तस्मादन्नप्रदो भव ॥ ५० ॥</s-l></s-lg><s-lg><s-l>एते लोकाः पुण्यकृतामन्नदानां महात्मनाम् ।</s-l><s-l>तस्मादन्नं विशेषेण दातव्यं मानवैर्भुवि ॥ ५१ ॥</s-l></s-lg>