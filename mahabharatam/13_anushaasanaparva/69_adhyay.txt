<s-lg><s-l> भीष्म उवाच ।</s-l><s-l>अत्रैव कीर्त्यते सद्भिर्ब्राह्मणस्वाभिमर्शने ।</s-l><s-l>नृगेण सुमहत्कृच्छ्रं यदवाप्तं कुरूद्वह ॥ १ ॥</s-l></s-lg><s-lg><s-l>निविशन्त्यां पुरा पार्थ द्वारवत्यामिति श्रुतिः ।</s-l><s-l>अदृश्यत महाकूपस्तृणवीरुत्समावृतः ॥ २ ॥</s-l></s-lg><s-lg><s-l>प्रयत्नं तत्र कुर्वाणास्तस्मात्कूपाज्जलार्थिनः ।</s-l><s-l>श्रमेण महता युक्तास्तस्मिंस्तोये सुसंवृते ॥ ३ ॥</s-l></s-lg><s-lg><s-l>ददृशुस्ते महाकायं कृकलासमवस्थितम् ।</s-l><s-l>तस्य चोद्धरणे यत्नमकुर्वंस्ते सहस्रशः ॥ ४ ॥</s-l></s-lg><s-lg><s-l>प्रग्रहैश्चर्मपट्टैश्च तं बद्ध्वा पर्वतोपमम् ।</s-l><s-l>नाशक्नुवन्समुद्धर्तुं ततो जग्मुर्जनार्दनम् ॥ ५ ॥</s-l></s-lg><s-lg><s-l>खमावृत्योदपानस्य कृकलासः स्थितो महान् ।</s-l><s-l>तस्य नास्ति समुद्धर्तेत्यथ कृष्णे न्यवेदयन् ॥ ६ ॥</s-l></s-lg><s-lg><s-l>स वासुदेवेन समुद्धृतश्च पृष्टश्च कामान्निजगाद राजा ।</s-l><s-l>नृगस्तदात्मानमथो न्यवेदयत्पुरातनं यज्ञसहस्रयाजिनम् ॥ ७ ॥</s-l></s-lg><s-lg><s-l>तथा ब्रुवाणं तु तमाह माधवः शुभं त्वया कर्म कृतं न पापकम् ।</s-l><s-l>कथं भवान्दुर्गतिमीदृशीं गतो नरेन्द्र तद्ब्रूहि किमेतदीदृशम् ॥ ८ ॥</s-l></s-lg><s-lg><s-l>शतं सहस्राणि शतं गवां पुनः पुनः शतान्यष्ट शतायुतानि ।</s-l><s-l>त्वया पुरा दत्तमितीह शुश्रुम नृप द्विजेभ्यः क्व नु तद्गतं तव ॥ ९ ॥</s-l></s-lg><s-lg><s-l>नृगस्ततोऽब्रवीत्कृष्णं ब्राह्मणस्याग्निहोत्रिणः ।</s-l><s-l>प्रोषितस्य परिभ्रष्टा गौरेका मम गोधने ॥ १० ॥</s-l></s-lg><s-lg><s-l>गवां सहस्रे संख्याता तदा सा पशुपैर्मम ।</s-l><s-l>सा ब्राह्मणाय मे दत्ता प्रेत्यार्थमभिकाङ्क्षता ॥ ११ ॥</s-l></s-lg><s-lg><s-l>अपश्यत्परिमार्गंश्च तां यां परगृहे द्विजः ।</s-l><s-l>ममेयमिति चोवाच ब्राह्मणो यस्य साभवत् ॥ १२ ॥</s-l></s-lg><s-lg><s-l>तावुभौ समनुप्राप्तौ विवदन्तौ भृशज्वरौ ।</s-l><s-l>भवान्दाता भवान्हर्तेत्यथ तौ मां तदोचतुः ॥ १३ ॥</s-l></s-lg><s-lg><s-l>शतेन शतसंख्येन गवां विनिमयेन वै ।</s-l><s-l>याचे प्रतिग्रहीतारं स तु मामब्रवीदिदम् ॥ १४ ॥</s-l></s-lg><s-lg><s-l>देशकालोपसंपन्ना दोग्ध्री क्षान्तातिवत्सला ।</s-l><s-l>स्वादुक्षीरप्रदा धन्या मम नित्यं निवेशने ॥ १५ ॥</s-l></s-lg><s-lg><s-l>कृशं च भरते या गौर्मम पुत्रमपस्तनम् ।</s-l><s-l>न सा शक्या मया हातुमित्युक्त्वा स जगाम ह ॥ १६ ॥</s-l></s-lg><s-lg><s-l>ततस्तमपरं विप्रं याचे विनिमयेन वै ।</s-l><s-l>गवां शतसहस्रं वै तत्कृते गृह्यतामिति ॥ १७ ॥</s-l></s-lg><s-lg><s-l> ब्राह्मण उवाच ।</s-l><s-l>न राज्ञां प्रतिगृह्णामि शक्तोऽहं स्वस्य मार्गणे ।</s-l><s-l>सैव गौर्दीयतां शीघ्रं ममेति मधुसूदन ॥ १८ ॥</s-l></s-lg><s-lg><s-l>रुक्ममश्वांश्च ददतो रजतं स्यन्दनांस्तथा ।</s-l><s-l>न जग्राह ययौ चापि तदा स ब्राह्मणर्षभः ॥ १९ ॥</s-l></s-lg><s-lg><s-l>एतस्मिन्नेव काले तु चोदितः कालधर्मणा ।</s-l><s-l>पितृलोकमहं प्राप्य धर्मराजमुपागमम् ॥ २० ॥</s-l></s-lg><s-lg><s-l>यमस्तु पूजयित्वा मां ततो वचनमब्रवीत् ।</s-l><s-l>नान्तः संख्यायते राजंस्तव पुण्यस्य कर्मणः ॥ २१ ॥</s-l></s-lg><s-lg><s-l>अस्ति चैव कृतं पापमज्ञानात्तदपि त्वया ।</s-l><s-l>चरस्व पापं पश्चाद्वा पूर्वं वा त्वं यथेच्छसि ॥ २२ ॥</s-l></s-lg><s-lg><s-l>रक्षितास्मीति चोक्तं ते प्रतिज्ञा चानृता तव ।</s-l><s-l>ब्राह्मणस्वस्य चादानं त्रिविधस्ते व्यतिक्रमः ॥ २३ ॥</s-l></s-lg><s-lg><s-l>पूर्वं कृच्छ्रं चरिष्येऽहं पश्चाच्छुभमिति प्रभो ।</s-l><s-l>धर्मराजं ब्रुवन्नेवं पतितोऽस्मि महीतले ॥ २४ ॥</s-l></s-lg><s-lg><s-l>अश्रौषं प्रच्युतश्चाहं यमस्योच्चैः प्रभाषतः ।</s-l><s-l>वासुदेवः समुद्धर्ता भविता ते जनार्दनः ॥ २५ ॥</s-l></s-lg><s-lg><s-l>पूर्णे वर्षसहस्रान्ते क्षीणे कर्मणि दुष्कृते ।</s-l><s-l>प्राप्स्यसे शाश्वताँल्लोकाञ्जितान्स्वेनैव कर्मणा ॥ २६ ॥</s-l></s-lg><s-lg><s-l>कूपेऽऽत्मानमधःशीर्षमपश्यं पतितं च ह ।</s-l><s-l>तिर्यग्योनिमनुप्राप्तं न तु मामजहात्स्मृतिः ॥ २७ ॥</s-l></s-lg><s-lg><s-l>त्वया तु तारितोऽस्म्यद्य किमन्यत्र तपोबलात् ।</s-l><s-l>अनुजानीहि मां कृष्ण गच्छेयं दिवमद्य वै ॥ २८ ॥</s-l></s-lg><s-lg><s-l>अनुज्ञातः स कृष्णेन नमस्कृत्य जनार्दनम् ।</s-l><s-l>विमानं दिव्यमास्थाय ययौ दिवमरिंदम ॥ २९ ॥</s-l></s-lg><s-lg><s-l>ततस्तस्मिन्दिवं प्राप्ते नृगे भरतसत्तम ।</s-l><s-l>वासुदेव इमं श्लोकं जगाद कुरुनन्दन ॥ ३० ॥</s-l></s-lg><s-lg><s-l>ब्राह्मणस्वं न हर्तव्यं पुरुषेण विजानता ।</s-l><s-l>ब्राह्मणस्वं हृतं हन्ति नृगं ब्राह्मणगौरिव ॥ ३१ ॥</s-l></s-lg><s-lg><s-l>सतां समागमः सद्भिर्नाफलः पार्थ विद्यते ।</s-l><s-l>विमुक्तं नरकात्पश्य नृगं साधुसमागमात् ॥ ३२ ॥</s-l></s-lg><s-lg><s-l>प्रदानं फलवत्तत्र द्रोहस्तत्र तथाफलः ।</s-l><s-l>अपचारं गवां तस्माद्वर्जयेत युधिष्ठिर ॥ ३३ ॥</s-l></s-lg>