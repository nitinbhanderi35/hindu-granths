<s-lg><s-l> युधिष्ठिर उवाच ।</s-l><s-l>तीर्थानां दर्शनं श्रेयः स्नानं च भरतर्षभ ।</s-l><s-l>श्रवणं च महाप्राज्ञ श्रोतुमिच्छामि तत्त्वतः ॥ १ ॥</s-l></s-lg><s-lg><s-l>पृथिव्यां यानि तीर्थानि पुण्यानि भरतर्षभ ।</s-l><s-l>वक्तुमर्हसि मे तानि श्रोतास्मि नियतः प्रभो ॥ २ ॥</s-l></s-lg><s-lg><s-l> भीष्म उवाच ।</s-l><s-l>इममङ्गिरसा प्रोक्तं तीर्थवंशं महाद्युते ।</s-l><s-l>श्रोतुमर्हसि भद्रं ते प्राप्स्यसे धर्ममुत्तमम् ॥ ३ ॥</s-l></s-lg><s-lg><s-l>तपोवनगतं विप्रमभिगम्य महामुनिम् ।</s-l><s-l>पप्रच्छाङ्गिरसं वीर गौतमः संशितव्रतः ॥ ४ ॥</s-l></s-lg><s-lg><s-l>अस्ति मे भगवन्कश्चित्तीर्थेभ्यो धर्मसंशयः ।</s-l><s-l>तत्सर्वं श्रोतुमिच्छामि तन्मे शंस महामुने ॥ ५ ॥</s-l></s-lg><s-lg><s-l>उपस्पृश्य फलं किं स्यात्तेषु तीर्थेषु वै मुने ।</s-l><s-l>प्रेत्यभावे महाप्राज्ञ तद्यथास्ति तथा वद ॥ ६ ॥</s-l></s-lg><s-lg><s-l> अङ्गिरा उवाच ।</s-l><s-l>सप्ताहं चन्द्रभागां वै वितस्तामूर्मिमालिनीम् ।</s-l><s-l>विगाह्य वै निराहारो निर्ममो मुनिवद्भवेत् ॥ ७ ॥</s-l></s-lg><s-lg><s-l>काश्मीरमण्डले नद्यो याः पतन्ति महानदम् ।</s-l><s-l>ता नदीः सिन्धुमासाद्य शीलवान्स्वर्गमाप्नुयात् ॥ ८ ॥</s-l></s-lg><s-lg><s-l>पुष्करं च प्रभासं च नैमिषं सागरोदकम् ।</s-l><s-l>देविकामिन्द्रमार्गं च स्वर्णबिन्दुं विगाह्य च ।</s-l><s-l>विबोध्यते विमानस्थः सोऽप्सरोभिरभिष्टुतः ॥ ९ ॥</s-l></s-lg><s-lg><s-l>हिरण्यबिन्दुं विक्षोभ्य प्रयतश्चाभिवाद्य तम् ।</s-l><s-l>कुशेशयं च देवत्वं पूयते तस्य किल्बिषम् ॥ १० ॥</s-l></s-lg><s-lg><s-l>इन्द्रतोयां समासाद्य गन्धमादनसंनिधौ ।</s-l><s-l>करतोयां कुरङ्गेषु त्रिरात्रोपोषितो नरः ।</s-l><s-l>अश्वमेधमवाप्नोति विगाह्य नियतः शुचिः ॥ ११ ॥</s-l></s-lg><s-lg><s-l>गङ्गाद्वारे कुशावर्ते बिल्वके नेमिपर्वते ।</s-l><s-l>तथा कनखले स्नात्वा धूतपाप्मा दिवं व्रजेत् ॥ १२ ॥</s-l></s-lg><s-lg><s-l>अपां ह्रद उपस्पृश्य वाजपेयफलं लभेत् ।</s-l><s-l>ब्रह्मचारी जितक्रोधः सत्यसंधस्त्वहिंसकः ॥ १३ ॥</s-l></s-lg><s-lg><s-l>यत्र भागीरथी गङ्गा भजते दिशमुत्तराम् ।</s-l><s-l>महेश्वरस्य निष्ठाने यो नरस्त्वभिषिच्यते ।</s-l><s-l>एकमासं निराहारः स्वयं पश्यति देवताः ॥ १४ ॥</s-l></s-lg><s-lg><s-l>सप्तगङ्गे त्रिगङ्गे च इन्द्रमार्गे च तर्पयन् ।</s-l><s-l>सुधां वै लभते भोक्तुं यो नरो जायते पुनः ॥ १५ ॥</s-l></s-lg><s-lg><s-l>महाश्रम उपस्पृश्य योऽग्निहोत्रपरः शुचिः ।</s-l><s-l>एकमासं निराहारः सिद्धिं मासेन स व्रजेत् ॥ १६ ॥</s-l></s-lg><s-lg><s-l>महाह्रद उपस्पृश्य भृगुतुङ्गे त्वलोलुपः ।</s-l><s-l>त्रिरात्रोपोषितो भूत्वा मुच्यते ब्रह्महत्यया ॥ १७ ॥</s-l></s-lg><s-lg><s-l>कन्याकूप उपस्पृश्य बलाकायां कृतोदकः ।</s-l><s-l>देवेषु कीर्तिं लभते यशसा च विराजते ॥ १८ ॥</s-l></s-lg><s-lg><s-l>देशकाल उपस्पृश्य तथा सुन्दरिकाह्रदे ।</s-l><s-l>अश्विभ्यां रूपवर्चस्यं प्रेत्य वै लभते नरः ॥ १९ ॥</s-l></s-lg><s-lg><s-l>महागङ्गामुपस्पृश्य कृत्तिकाङ्गारके तथा ।</s-l><s-l>पक्षमेकं निराहारः स्वर्गमाप्नोति निर्मलः ॥ २० ॥</s-l></s-lg><s-lg><s-l>वैमानिक उपस्पृश्य किङ्किणीकाश्रमे तथा ।</s-l><s-l>निवासेऽप्सरसां दिव्ये कामचारी महीयते ॥ २१ ॥</s-l></s-lg><s-lg><s-l>कालिकाश्रममासाद्य विपाशायां कृतोदकः ।</s-l><s-l>ब्रह्मचारी जितक्रोधस्त्रिरात्रान्मुच्यते भवात् ॥ २२ ॥</s-l></s-lg><s-lg><s-l>आश्रमे कृत्तिकानां तु स्नात्वा यस्तर्पयेत्पितॄन् ।</s-l><s-l>तोषयित्वा महादेवं निर्मलः स्वर्गमाप्नुयात् ॥ २३ ॥</s-l></s-lg><s-lg><s-l>महापुर उपस्पृश्य त्रिरात्रोपोषितो नरः ।</s-l><s-l>त्रसानां स्थावराणां च द्विपदानां भयं त्यजेत् ॥ २४ ॥</s-l></s-lg><s-lg><s-l>देवदारुवने स्नात्वा धूतपाप्मा कृतोदकः ।</s-l><s-l>देवलोकमवाप्नोति सप्तरात्रोषितः शुचिः ॥ २५ ॥</s-l></s-lg><s-lg><s-l>कौशन्ते च कुशस्तम्बे द्रोणशर्मपदे तथा ।</s-l><s-l>आपःप्रपतने स्नातः सेव्यते सोऽप्सरोगणैः ॥ २६ ॥</s-l></s-lg><s-lg><s-l>चित्रकूटे जनस्थाने तथा मन्दाकिनीजले ।</s-l><s-l>विगाह्य वै निराहारो राजलक्ष्मीं निगच्छति ॥ २७ ॥</s-l></s-lg><s-lg><s-l>श्यामायास्त्वाश्रमं गत्वा उष्य चैवाभिषिच्य च ।</s-l><s-l>त्रींस्त्रिरात्रान्स संधाय गन्धर्वनगरे वसेत् ॥ २८ ॥</s-l></s-lg><s-lg><s-l>रमण्यां च उपस्पृश्य तथा वै गन्धतारिके ।</s-l><s-l>एकमासं निराहारस्त्वन्तर्धानफलं लभेत् ॥ २९ ॥</s-l></s-lg><s-lg><s-l>कौशिकीद्वारमासाद्य वायुभक्षस्त्वलोलुपः ।</s-l><s-l>एकविंशतिरात्रेण स्वर्गमारोहते नरः ॥ ३० ॥</s-l></s-lg><s-lg><s-l>मतङ्गवाप्यां यः स्नायादेकरात्रेण सिध्यति ।</s-l><s-l>विगाहति ह्यनालम्बमन्धकं वै सनातनम् ॥ ३१ ॥</s-l></s-lg><s-lg><s-l>नैमिषे स्वर्गतीर्थे च उपस्पृश्य जितेन्द्रियः ।</s-l><s-l>फलं पुरुषमेधस्य लभेन्मासं कृतोदकः ॥ ३२ ॥</s-l></s-lg><s-lg><s-l>गङ्गाह्रद उपस्पृश्य तथा चैवोत्पलावने ।</s-l><s-l>अश्वमेधमवाप्नोति तत्र मासं कृतोदकः ॥ ३३ ॥</s-l></s-lg><s-lg><s-l>गङ्गायमुनयोस्तीर्थे तथा कालंजरे गिरौ ।</s-l><s-l>षष्टिह्रद उपस्पृश्य दानं नान्यद्विशिष्यते ॥ ३४ ॥</s-l></s-lg><s-lg><s-l>दश तीर्थसहस्राणि तिस्रः कोट्यस्तथापराः ।</s-l><s-l>समागच्छन्ति माघ्यां तु प्रयागे भरतर्षभ ॥ ३५ ॥</s-l></s-lg><s-lg><s-l>माघमासं प्रयागे तु नियतः संशितव्रतः ।</s-l><s-l>स्नात्वा तु भरतश्रेष्ठ निर्मलः स्वर्गमाप्नुयात् ॥ ३६ ॥</s-l></s-lg><s-lg><s-l>मरुद्गण उपस्पृश्य पितॄणामाश्रमे शुचिः ।</s-l><s-l>वैवस्वतस्य तीर्थे च तीर्थभूतो भवेन्नरः ॥ ३७ ॥</s-l></s-lg><s-lg><s-l>तथा ब्रह्मशिरो गत्वा भागीरथ्यां कृतोदकः ।</s-l><s-l>एकमासं निराहारः सोमलोकमवाप्नुयात् ॥ ३८ ॥</s-l></s-lg><s-lg><s-l>कपोतके नरः स्नात्वा अष्टावक्रे कृतोदकः ।</s-l><s-l>द्वादशाहं निराहारो नरमेधफलं लभेत् ॥ ३९ ॥</s-l></s-lg><s-lg><s-l>मुञ्जपृष्ठं गयां चैव निरृतिं देवपर्वतम् ।</s-l><s-l>तृतीयां क्रौञ्चपादीं च ब्रह्महत्या विशुध्यति ॥ ४० ॥</s-l></s-lg><s-lg><s-l>कलश्यां वाप्युपस्पृश्य वेद्यां च बहुशोजलाम् ।</s-l><s-l>अग्नेः पुरे नरः स्नात्वा विशालायां कृतोदकः ।</s-l><s-l>देवह्रद उपस्पृश्य ब्रह्मभूतो विराजते ॥ ४१ ॥</s-l></s-lg><s-lg><s-l>पुरापवर्तनं नन्दां महानन्दां च सेव्य वै ।</s-l><s-l>नन्दने सेव्यते दान्तस्त्वप्सरोभिरहिंसकः ॥ ४२ ॥</s-l></s-lg><s-lg><s-l>उर्वशीकृत्तिकायोगे गत्वा यः सुसमाहितः ।</s-l><s-l>लौहित्ये विधिवत्स्नात्वा पुण्डरीकफलं लभेत् ॥ ४३ ॥</s-l></s-lg><s-lg><s-l>रामह्रद उपस्पृश्य विशालायां कृतोदकः ।</s-l><s-l>द्वादशाहं निराहारः कल्मषाद्विप्रमुच्यते ॥ ४४ ॥</s-l></s-lg><s-lg><s-l>महाह्रद उपस्पृश्य शुद्धेन मनसा नरः ।</s-l><s-l>एकमासं निराहारो जमदग्निगतिं लभेत् ॥ ४५ ॥</s-l></s-lg><s-lg><s-l>विन्ध्ये संताप्य चात्मानं सत्यसंधस्त्वहिंसकः ।</s-l><s-l>षण्मासं पदमास्थाय मासेनैकेन शुध्यति ॥ ४६ ॥</s-l></s-lg><s-lg><s-l>नर्मदायामुपस्पृश्य तथा सूर्पारकोदके ।</s-l><s-l>एकपक्षं निराहारो राजपुत्रो विधीयते ॥ ४७ ॥</s-l></s-lg><s-lg><s-l>जम्बूमार्गे त्रिभिर्मासैः संयतः सुसमाहितः ।</s-l><s-l>अहोरात्रेण चैकेन सिद्धिं समधिगच्छति ॥ ४८ ॥</s-l></s-lg><s-lg><s-l>कोकामुखे विगाह्यापो गत्वा चण्डालिकाश्रमम् ।</s-l><s-l>शाकभक्षश्चीरवासाः कुमारीर्विन्दते दश ॥ ४९ ॥</s-l></s-lg><s-lg><s-l>वैवस्वतस्य सदनं न स गच्छेत्कदाचन ।</s-l><s-l>यस्य कन्याह्रदे वासो देवलोकं स गच्छति ॥ ५० ॥</s-l></s-lg><s-lg><s-l>प्रभासे त्वेकरात्रेण अमावास्यां समाहितः ।</s-l><s-l>सिध्यतेऽत्र महाबाहो यो नरो जायते पुनः ॥ ५१ ॥</s-l></s-lg><s-lg><s-l>उज्जानक उपस्पृश्य आर्ष्टिषेणस्य चाश्रमे ।</s-l><s-l>पिङ्गायाश्चाश्रमे स्नात्वा सर्वपापैः प्रमुच्यते ॥ ५२ ॥</s-l></s-lg><s-lg><s-l>कुल्यायां समुपस्पृश्य जप्त्वा चैवाघमर्षणम् ।</s-l><s-l>अश्वमेधमवाप्नोति त्रिरात्रोपोषितः शुचिः ॥ ५३ ॥</s-l></s-lg><s-lg><s-l>पिण्डारक उपस्पृश्य एकरात्रोषितो नरः ।</s-l><s-l>अग्निष्टोममवाप्नोति प्रभातां शर्वरीं शुचिः ॥ ५४ ॥</s-l></s-lg><s-lg><s-l>तथा ब्रह्मसरो गत्वा धर्मारण्योपशोभितम् ।</s-l><s-l>पुण्डरीकमवाप्नोति प्रभातां शर्वरीं शुचिः ॥ ५५ ॥</s-l></s-lg><s-lg><s-l>मैनाके पर्वते स्नात्वा तथा संध्यामुपास्य च ।</s-l><s-l>कामं जित्वा च वै मासं सर्वमेधफलं लभेत् ॥ ५६ ॥</s-l></s-lg><s-lg><s-l>विख्यातो हिमवान्पुण्यः शंकरश्वशुरो गिरिः ।</s-l><s-l>आकरः सर्वरत्नानां सिद्धचारणसेवितः ॥ ५७ ॥</s-l></s-lg><s-lg><s-l>शरीरमुत्सृजेत्तत्र विधिपूर्वमनाशके ।</s-l><s-l>अध्रुवं जीवितं ज्ञात्वा यो वै वेदान्तगो द्विजः ॥ ५८ ॥</s-l></s-lg><s-lg><s-l>अभ्यर्च्य देवतास्तत्र नमस्कृत्य मुनींस्तथा ।</s-l><s-l>ततः सिद्धो दिवं गच्छेद्ब्रह्मलोकं सनातनम् ॥ ५९ ॥</s-l></s-lg><s-lg><s-l>कामं क्रोधं च लोभं च यो जित्वा तीर्थमावसेत् ।</s-l><s-l>न तेन किंचिन्न प्राप्तं तीर्थाभिगमनाद्भवेत् ॥ ६० ॥</s-l></s-lg><s-lg><s-l>यान्यगम्यानि तीर्थानि दुर्गाणि विषमाणि च ।</s-l><s-l>मनसा तानि गम्यानि सर्वतीर्थसमासतः ॥ ६१ ॥</s-l></s-lg><s-lg><s-l>इदं मेध्यमिदं धन्यमिदं स्वर्ग्यमिदं सुखम् ।</s-l><s-l>इदं रहस्यं देवानामाप्लाव्यानां च पावनम् ॥ ६२ ॥</s-l></s-lg><s-lg><s-l>इदं दद्याद्द्विजातीनां साधूनामात्मजस्य वा ।</s-l><s-l>सुहृदां च जपेत्कर्णे शिष्यस्यानुगतस्य वा ॥ ६३ ॥</s-l></s-lg><s-lg><s-l>दत्तवान्गौतमस्येदमङ्गिरा वै महातपाः ।</s-l><s-l>गुरुभिः समनुज्ञातः काश्यपेन च धीमता ॥ ६४ ॥</s-l></s-lg><s-lg><s-l>महर्षीणामिदं जप्यं पावनानां तथोत्तमम् ।</s-l><s-l>जपंश्चाभ्युत्थितः शश्वन्निर्मलः स्वर्गमाप्नुयात् ॥ ६५ ॥</s-l></s-lg><s-lg><s-l>इदं यश्चापि शृणुयाद्रहस्यं त्वङ्गिरोमतम् ।</s-l><s-l>उत्तमे च कुले जन्म लभेज्जातिं च संस्मरेत् ॥ ६६ ॥</s-l></s-lg>