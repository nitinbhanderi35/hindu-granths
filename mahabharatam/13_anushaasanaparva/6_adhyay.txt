<s-lg><s-l> युधिष्ठिर उवाच ।</s-l><s-l>पितामह महाप्राज्ञ सर्वशास्त्रविशारद ।</s-l><s-l>दैवे पुरुषकारे च किं स्विच्छ्रेष्ठतरं भवेत् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>वसिष्ठस्य च संवादं ब्रह्मणश्च युधिष्ठिर ॥ २ ॥</s-l></s-lg><s-lg><s-l>दैवमानुषयोः किं स्वित्कर्मणोः श्रेष्ठमित्युत ।</s-l><s-l>पुरा वसिष्ठो भगवान्पितामहमपृच्छत ॥ ३ ॥</s-l></s-lg><s-lg><s-l>ततः पद्मोद्भवो राजन्देवदेवः पितामहः ।</s-l><s-l>उवाच मधुरं वाक्यमर्थवद्धेतुभूषितम् ॥ ४ ॥</s-l></s-lg><s-lg><s-l>नाबीजं जायते किंचिन्न बीजेन विना फलम् ।</s-l><s-l>बीजाद्बीजं प्रभवति बीजादेव फलं स्मृतम् ॥ ५ ॥</s-l></s-lg><s-lg><s-l>यादृशं वपते बीजं क्षेत्रमासाद्य कर्षकः ।</s-l><s-l>सुकृते दुष्कृते वापि तादृशं लभते फलम् ॥ ६ ॥</s-l></s-lg><s-lg><s-l>यथा बीजं विना क्षेत्रमुप्तं भवति निष्फलम् ।</s-l><s-l>तथा पुरुषकारेण विना दैवं न सिध्यति ॥ ७ ॥</s-l></s-lg><s-lg><s-l>क्षेत्रं पुरुषकारस्तु दैवं बीजमुदाहृतम् ।</s-l><s-l>क्षेत्रबीजसमायोगात्ततः सस्यं समृध्यते ॥ ८ ॥</s-l></s-lg><s-lg><s-l>कर्मणः फलनिर्वृत्तिं स्वयमश्नाति कारकः ।</s-l><s-l>प्रत्यक्षं दृश्यते लोके कृतस्याप्यकृतस्य च ॥ ९ ॥</s-l></s-lg><s-lg><s-l>शुभेन कर्मणा सौख्यं दुःखं पापेन कर्मणा ।</s-l><s-l>कृतं सर्वत्र लभते नाकृतं भुज्यते क्वचित् ॥ १० ॥</s-l></s-lg><s-lg><s-l>कृती सर्वत्र लभते प्रतिष्ठां भाग्यविक्षतः ।</s-l><s-l>अकृती लभते भ्रष्टः क्षते क्षारावसेचनम् ॥ ११ ॥</s-l></s-lg><s-lg><s-l>तपसा रूपसौभाग्यं रत्नानि विविधानि च ।</s-l><s-l>प्राप्यते कर्मणा सर्वं न दैवादकृतात्मना ॥ १२ ॥</s-l></s-lg><s-lg><s-l>तथा स्वर्गश्च भोगश्च निष्ठा या च मनीषिता ।</s-l><s-l>सर्वं पुरुषकारेण कृतेनेहोपपद्यते ॥ १३ ॥</s-l></s-lg><s-lg><s-l>ज्योतींषि त्रिदशा नागा यक्षाश्चन्द्रार्कमारुताः ।</s-l><s-l>सर्वे पुरुषकारेण मानुष्याद्देवतां गताः ॥ १४ ॥</s-l></s-lg><s-lg><s-l>अर्थो वा मित्रवर्गो वा ऐश्वर्यं वा कुलान्वितम् ।</s-l><s-l>श्रीश्चापि दुर्लभा भोक्तुं तथैवाकृतकर्मभिः ॥ १५ ॥</s-l></s-lg><s-lg><s-l>शौचेन लभते विप्रः क्षत्रियो विक्रमेण च ।</s-l><s-l>वैश्यः पुरुषकारेण शूद्रः शुश्रूषया श्रियम् ॥ १६ ॥</s-l></s-lg><s-lg><s-l>नादातारं भजन्त्यर्था न क्लीबं नापि निष्क्रियम् ।</s-l><s-l>नाकर्मशीलं नाशूरं तथा नैवातपस्विनम् ॥ १७ ॥</s-l></s-lg><s-lg><s-l>येन लोकास्त्रयः सृष्टा दैत्याः सर्वाश्च देवताः ।</s-l><s-l>स एष भगवान्विष्णुः समुद्रे तप्यते तपः ॥ १८ ॥</s-l></s-lg><s-lg><s-l>स्वं चेत्कर्मफलं न स्यात्सर्वमेवाफलं भवेत् ।</s-l><s-l>लोको दैवं समालम्ब्य उदासीनो भवेन्न तु ॥ १९ ॥</s-l></s-lg><s-lg><s-l>अकृत्वा मानुषं कर्म यो दैवमनुवर्तते ।</s-l><s-l>वृथा श्राम्यति संप्राप्य पतिं क्लीबमिवाङ्गना ॥ २० ॥</s-l></s-lg><s-lg><s-l>न तथा मानुषे लोके भयमस्ति शुभाशुभे ।</s-l><s-l>यथा त्रिदशलोके हि भयमल्पेन जायते ॥ २१ ॥</s-l></s-lg><s-lg><s-l>कृतः पुरुषकारस्तु दैवमेवानुवर्तते ।</s-l><s-l>न दैवमकृते किंचित्कस्यचिद्दातुमर्हति ॥ २२ ॥</s-l></s-lg><s-lg><s-l>यदा स्थानान्यनित्यानि दृश्यन्ते दैवतेष्वपि ।</s-l><s-l>कथं कर्म विना दैवं स्थास्यते स्थापयिष्यति ॥ २३ ॥</s-l></s-lg><s-lg><s-l>न दैवतानि लोकेऽस्मिन्व्यापारं यान्ति कस्यचित् ।</s-l><s-l>व्यासङ्गं जनयन्त्युग्रमात्माभिभवशङ्कया ॥ २४ ॥</s-l></s-lg><s-lg><s-l>ऋषीणां देवतानां च सदा भवति विग्रहः ।</s-l><s-l>कस्य वाचा ह्यदैवं स्याद्यतो दैवं प्रवर्तते ॥ २५ ॥</s-l></s-lg><s-lg><s-l>कथं चास्य समुत्पत्तिर्यथा दैवं प्रवर्तते ।</s-l><s-l>एवं त्रिदशलोकेऽपि प्राप्यन्ते बहवश्छलाः ॥ २६ ॥</s-l></s-lg><s-lg><s-l>आत्मैव ह्यात्मनो बन्धुरात्मैव रिपुरात्मनः ।</s-l><s-l>आत्मैव चात्मनः साक्षी कृतस्याप्यकृतस्य च ॥ २७ ॥</s-l></s-lg><s-lg><s-l>कृतं च विकृतं किंचित्कृते कर्मणि सिध्यति ।</s-l><s-l>सुकृते दुष्कृतं कर्म न यथार्थं प्रपद्यते ॥ २८ ॥</s-l></s-lg><s-lg><s-l>देवानां शरणं पुण्यं सर्वं पुण्यैरवाप्यते ।</s-l><s-l>पुण्यशीलं नरं प्राप्य किं दैवं प्रकरिष्यति ॥ २९ ॥</s-l></s-lg><s-lg><s-l>पुरा ययातिर्विभ्रष्टश्च्यावितः पतितः क्षितौ ।</s-l><s-l>पुनरारोपितः स्वर्गं दौहित्रैः पुण्यकर्मभिः ॥ ३० ॥</s-l></s-lg><s-lg><s-l>पुरूरवाश्च राजर्षिर्द्विजैरभिहितः पुरा ।</s-l><s-l>ऐल इत्यभिविख्यातः स्वर्गं प्राप्तो महीपतिः ॥ ३१ ॥</s-l></s-lg><s-lg><s-l>अश्वमेधादिभिर्यज्ञैः सत्कृतः कोसलाधिपः ।</s-l><s-l>महर्षिशापात्सौदासः पुरुषादत्वमागतः ॥ ३२ ॥</s-l></s-lg><s-lg><s-l>अश्वत्थामा च रामश्च मुनिपुत्रौ धनुर्धरौ ।</s-l><s-l>न गच्छतः स्वर्गलोकं सुकृतेनेह कर्मणा ॥ ३३ ॥</s-l></s-lg><s-lg><s-l>वसुर्यज्ञशतैरिष्ट्वा द्वितीय इव वासवः ।</s-l><s-l>मिथ्याभिधानेनैकेन रसातलतलं गतः ॥ ३४ ॥</s-l></s-lg><s-lg><s-l>बलिर्वैरोचनिर्बद्धो धर्मपाशेन दैवतैः ।</s-l><s-l>विष्णोः पुरुषकारेण पातालशयनः कृतः ॥ ३५ ॥</s-l></s-lg><s-lg><s-l>शक्रस्योदस्य चरणं प्रस्थितो जनमेजयः ।</s-l><s-l>द्विजस्त्रीणां वधं कृत्वा किं दैवेन न वारितः ॥ ३६ ॥</s-l></s-lg><s-lg><s-l>अज्ञानाद्ब्राह्मणं हत्वा स्पृष्टो बालवधेन च ।</s-l><s-l>वैशंपायनविप्रर्षिः किं दैवेन निवारितः ॥ ३७ ॥</s-l></s-lg><s-lg><s-l>गोप्रदानेन मिथ्या च ब्राह्मणेभ्यो महामखे ।</s-l><s-l>पुरा नृगश्च राजर्षिः कृकलासत्वमागतः ॥ ३८ ॥</s-l></s-lg><s-lg><s-l>धुन्धुमारश्च राजर्षिः सत्रेष्वेव जरां गतः ।</s-l><s-l>प्रीतिदायं परित्यज्य सुष्वाप स गिरिव्रजे ॥ ३९ ॥</s-l></s-lg><s-lg><s-l>पाण्डवानां हृतं राज्यं धार्तराष्ट्रैर्महाबलैः ।</s-l><s-l>पुनः प्रत्याहृतं चैव न दैवाद्भुजसंश्रयात् ॥ ४० ॥</s-l></s-lg><s-lg><s-l>तपोनियमसंयुक्ता मुनयः संशितव्रताः ।</s-l><s-l>किं ते दैवबलाच्छापमुत्सृजन्ते न कर्मणा ॥ ४१ ॥</s-l></s-lg><s-lg><s-l>पापमुत्सृजते लोके सर्वं प्राप्य सुदुर्लभम् ।</s-l><s-l>लोभमोहसमापन्नं न दैवं त्रायते नरम् ॥ ४२ ॥</s-l></s-lg><s-lg><s-l>यथाग्निः पवनोद्धूतः सूक्ष्मोऽपि भवते महान् ।</s-l><s-l>तथा कर्मसमायुक्तं दैवं साधु विवर्धते ॥ ४३ ॥</s-l></s-lg><s-lg><s-l>यथा तैलक्षयाद्दीपः प्रम्लानिमुपगच्छति ।</s-l><s-l>तथा कर्मक्षयाद्दैवं प्रम्लानिमुपगच्छति ॥ ४४ ॥</s-l></s-lg><s-lg><s-l>विपुलमपि धनौघं प्राप्य भोगान्स्त्रियो वा पुरुष इह न शक्तः कर्महीनोऽपि भोक्तुम् ।</s-l><s-l>सुनिहितमपि चार्थं दैवतै रक्ष्यमाणं व्ययगुणमपि साधुं कर्मणा संश्रयन्ते ॥ ४५ ॥</s-l></s-lg><s-lg><s-l>भवति मनुजलोकाद्देवलोको विशिष्टो बहुतरसुसमृद्ध्या मानुषाणां गृहाणि ।</s-l><s-l>पितृवनभवनाभं दृश्यते चामराणां न च फलति विकर्मा जीवलोकेन दैवम् ॥ ४६ ॥</s-l></s-lg><s-lg><s-l>व्यपनयति विमार्गं नास्ति दैवे प्रभुत्वं गुरुमिव कृतमग्र्यं कर्म संयाति दैवम् ।</s-l><s-l>अनुपहतमदीनं कामकारेण दैवं नयति पुरुषकारः संचितस्तत्र तत्र ॥ ४७ ॥</s-l></s-lg><s-lg><s-l>एतत्ते सर्वमाख्यातं मया वै मुनिसत्तम ।</s-l><s-l>फलं पुरुषकारस्य सदा संदृश्य तत्त्वतः ॥ ४८ ॥</s-l></s-lg><s-lg><s-l>अभ्युत्थानेन दैवस्य समारब्धेन कर्मणा ।</s-l><s-l>विधिना कर्मणा चैव स्वर्गमार्गमवाप्नुयात् ॥ ४९ ॥</s-l></s-lg>