<s-lg><s-l> युधिष्ठिर उवाच ।</s-l><s-l>इदं देयमिदं देयमितीयं श्रुतिचोदना ।</s-l><s-l>बहुदेयाश्च राजानः किं स्विद्देयमनुत्तमम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अति दानानि सर्वाणि पृथिवीदानमुच्यते ।</s-l><s-l>अचला ह्यक्षया भूमिर्दोग्ध्री कामाननुत्तमान् ॥ २ ॥</s-l></s-lg><s-lg><s-l>दोग्ध्री वासांसि रत्नानि पशून्व्रीहियवांस्तथा ।</s-l><s-l>भूमिदः सर्वभूतेषु शाश्वतीरेधते समाः ॥ ३ ॥</s-l></s-lg><s-lg><s-l>यावद्भूमेरायुरिह तावद्भूमिद एधते ।</s-l><s-l>न भूमिदानादस्तीह परं किंचिद्युधिष्ठिर ॥ ४ ॥</s-l></s-lg><s-lg><s-l>अप्यल्पं प्रददुः पूर्वे पृथिव्या इति नः श्रुतम् ।</s-l><s-l>भूमिमेते ददुः सर्वे ये भूमिं भुञ्जते जनाः ॥ ५ ॥</s-l></s-lg><s-lg><s-l>स्वकर्मैवोपजीवन्ति नरा इह परत्र च ।</s-l><s-l>भूमिर्भूतिर्महादेवी दातारं कुरुते प्रियम् ॥ ६ ॥</s-l></s-lg><s-lg><s-l>य एतां दक्षिणां दद्यादक्षयां पृथिवीपतिः ।</s-l><s-l>पुनर्नरत्वं संप्राप्य भवेत्स पृथिवीपतिः ॥ ७ ॥</s-l></s-lg><s-lg><s-l>यथा दानं तथा भोग इति धर्मेषु निश्चयः ।</s-l><s-l>संग्रामे वा तनुं जह्याद्दद्याद्वा पृथिवीमिमाम् ॥ ८ ॥</s-l></s-lg><s-lg><s-l>इत्येतां क्षत्रबन्धूनां वदन्ति परमाशिषम् ।</s-l><s-l>पुनाति दत्ता पृथिवी दातारमिति शुश्रुम ॥ ९ ॥</s-l></s-lg><s-lg><s-l>अपि पापसमाचारं ब्रह्मघ्नमपि वानृतम् ।</s-l><s-l>सैव पापं पावयति सैव पापात्प्रमोचयेत् ॥ १० ॥</s-l></s-lg><s-lg><s-l>अपि पापकृतां राज्ञां प्रतिगृह्णन्ति साधवः ।</s-l><s-l>पृथिवीं नान्यदिच्छन्ति पावनं जननी यथा ॥ ११ ॥</s-l></s-lg><s-lg><s-l>नामास्याः प्रियदत्तेति गुह्यं देव्याः सनातनम् ।</s-l><s-l>दानं वाप्यथ वा ज्ञानं नाम्नोऽस्याः परमं प्रियम् ।</s-l><s-l>तस्मात्प्राप्यैव पृथिवीं दद्याद्विप्राय पार्थिवः ॥ १२ ॥</s-l></s-lg><s-lg><s-l>नाभूमिपतिना भूमिरधिष्ठेया कथंचन ।</s-l><s-l>न वा पात्रेण वा गूहेदन्तर्धानेन वा चरेत् ।</s-l><s-l>ये चान्ये भूमिमिच्छेयुः कुर्युरेवमसंशयम् ॥ १३ ॥</s-l></s-lg><s-lg><s-l>यः साधोर्भूमिमादत्ते न भूमिं विन्दते तु सः ।</s-l><s-l>भूमिं तु दत्त्वा साधुभ्यो विन्दते भूमिमेव हि ।</s-l><s-l>प्रेत्येह च स धर्मात्मा संप्राप्नोति महद्यशः ॥ १४ ॥</s-l></s-lg><s-lg><s-l>यस्य विप्रानुशासन्ति साधोर्भूमिं सदैव हि ।</s-l><s-l>न तस्य शत्रवो राजन्प्रशासन्ति वसुंधराम् ॥ १५ ॥</s-l></s-lg><s-lg><s-l>यत्किंचित्पुरुषः पापं कुरुते वृत्तिकर्शितः ।</s-l><s-l>अपि गोचर्ममात्रेण भूमिदानेन पूयते ॥ १६ ॥</s-l></s-lg><s-lg><s-l>येऽपि संकीर्णकर्माणो राजानो रौद्रकर्मिणः ।</s-l><s-l>तेभ्यः पवित्रमाख्येयं भूमिदानमनुत्तमम् ॥ १७ ॥</s-l></s-lg><s-lg><s-l>अल्पान्तरमिदं शश्वत्पुराणा मेनिरे जनाः ।</s-l><s-l>यो यजेदश्वमेधेन दद्याद्वा साधवे महीम् ॥ १८ ॥</s-l></s-lg><s-lg><s-l>अपि चेत्सुकृतं कृत्वा शङ्केरन्नपि पण्डिताः ।</s-l><s-l>अशक्यमेकमेवैतद्भूमिदानमनुत्तमम् ॥ १९ ॥</s-l></s-lg><s-lg><s-l>सुवर्णं रजतं वस्त्रं मणिमुक्तावसूनि च ।</s-l><s-l>सर्वमेतन्महाप्राज्ञ ददाति वसुधां ददत् ॥ २० ॥</s-l></s-lg><s-lg><s-l>तपो यज्ञः श्रुतं शीलमलोभः सत्यसंधता ।</s-l><s-l>गुरुदैवतपूजा च नातिवर्तन्ति भूमिदम् ॥ २१ ॥</s-l></s-lg><s-lg><s-l>भर्तुर्निःश्रेयसे युक्तास्त्यक्तात्मानो रणे हताः ।</s-l><s-l>ब्रह्मलोकगताः सिद्धा नातिक्रामन्ति भूमिदम् ॥ २२ ॥</s-l></s-lg><s-lg><s-l>यथा जनित्री क्षीरेण स्वपुत्रं भरते सदा ।</s-l><s-l>अनुगृह्णाति दातारं तथा सर्वरसैर्मही ॥ २३ ॥</s-l></s-lg><s-lg><s-l>मृत्योर्वै किंकरो दण्डस्तापो वह्नेः सुदारुणः ।</s-l><s-l>घोराश्च वारुणाः पाशा नोपसर्पन्ति भूमिदम् ॥ २४ ॥</s-l></s-lg><s-lg><s-l>पितॄंश्च पितृलोकस्थान्देवलोके च देवताः ।</s-l><s-l>संतर्पयति शान्तात्मा यो ददाति वसुंधराम् ॥ २५ ॥</s-l></s-lg><s-lg><s-l>कृशाय म्रियमाणाय वृत्तिम्लानाय सीदते ।</s-l><s-l>भूमिं वृत्तिकरीं दत्त्वा सत्री भवति मानवः ॥ २६ ॥</s-l></s-lg><s-lg><s-l>यथा धावति गौर्वत्सं क्षीरमभ्युत्सृजन्त्युत ।</s-l><s-l>एवमेव महाभाग भूमिर्भवति भूमिदम् ॥ २७ ॥</s-l></s-lg><s-lg><s-l>हलकृष्टां महीं दत्त्वा सबीजां सफलामपि ।</s-l><s-l>उदीर्णं वापि शरणं तथा भवति कामदः ॥ २८ ॥</s-l></s-lg><s-lg><s-l>ब्राह्मणं वृत्तसंपन्नमाहिताग्निं शुचिव्रतम् ।</s-l><s-l>नरः प्रतिग्राह्य महीं न याति यमसादनम् ॥ २९ ॥</s-l></s-lg><s-lg><s-l>यथा चन्द्रमसो वृद्धिरहन्यहनि जायते ।</s-l><s-l>तथा भूमिकृतं दानं सस्ये सस्ये विवर्धते ॥ ३० ॥</s-l></s-lg><s-lg><s-l>अत्र गाथा भूमिगीताः कीर्तयन्ति पुराविदः ।</s-l><s-l>याः श्रुत्वा जामदग्न्येन दत्ता भूः काश्यपाय वै ॥ ३१ ॥</s-l></s-lg><s-lg><s-l>मामेवादत्त मां दत्त मां दत्त्वा मामवाप्स्यथ ।</s-l><s-l>अस्मिँल्लोके परे चैव ततश्चाजनने पुनः ॥ ३२ ॥</s-l></s-lg><s-lg><s-l>य इमां व्याहृतिं वेद ब्राह्मणो ब्रह्मसंश्रितः ।</s-l><s-l>श्राद्धस्य हूयमानस्य ब्रह्मभूयं स गच्छति ॥ ३३ ॥</s-l></s-lg><s-lg><s-l>कृत्यानामभिशस्तानां दुरिष्टशमनं महत् ।</s-l><s-l>प्रायश्चित्तमहं कृत्वा पुनात्युभयतो दश ॥ ३४ ॥</s-l></s-lg><s-lg><s-l>पुनाति य इदं वेद वेद चाहं तथैव च ।</s-l><s-l>प्रकृतिः सर्वभूतानां भूमिर्वै शाश्वती मता ॥ ३५ ॥</s-l></s-lg><s-lg><s-l>अभिषिच्यैव नृपतिं श्रावयेदिममागमम् ।</s-l><s-l>यथा श्रुत्वा महीं दद्यान्नादद्यात्साधुतश्च ताम् ॥ ३६ ॥</s-l></s-lg><s-lg><s-l>सोऽयं कृत्स्नो ब्राह्मणार्थो राजार्थश्चाप्यसंशयम् ।</s-l><s-l>राजा हि धर्मकुशलः प्रथमं भूतिलक्षणम् ॥ ३७ ॥</s-l></s-lg><s-lg><s-l>अथ येषामधर्मज्ञो राजा भवति नास्तिकः ।</s-l><s-l>न ते सुखं प्रबुध्यन्ते न सुखं प्रस्वपन्ति च ॥ ३८ ॥</s-l></s-lg><s-lg><s-l>सदा भवन्ति चोद्विग्नास्तस्य दुश्चरितैर्नराः ।</s-l><s-l>योगक्षेमा हि बहवो राष्ट्रं नास्याविशन्ति तत् ॥ ३९ ॥</s-l></s-lg><s-lg><s-l>अथ येषां पुनः प्राज्ञो राजा भवति धार्मिकः ।</s-l><s-l>सुखं ते प्रतिबुध्यन्ते सुसुखं प्रस्वपन्ति च ॥ ४० ॥</s-l></s-lg><s-lg><s-l>तस्य राज्ञः शुभैरार्यैः कर्मभिर्निर्वृताः प्रजाः ।</s-l><s-l>योगक्षेमेण वृष्ट्या च विवर्धन्ते स्वकर्मभिः ॥ ४१ ॥</s-l></s-lg><s-lg><s-l>स कुलीनः स पुरुषः स बन्धुः स च पुण्यकृत् ।</s-l><s-l>स दाता स च विक्रान्तो यो ददाति वसुंधराम् ॥ ४२ ॥</s-l></s-lg><s-lg><s-l>आदित्या इव दीप्यन्ते तेजसा भुवि मानवाः ।</s-l><s-l>ददन्ति वसुधां स्फीतां ये वेदविदुषि द्विजे ॥ ४३ ॥</s-l></s-lg><s-lg><s-l>यथा बीजानि रोहन्ति प्रकीर्णानि महीतले ।</s-l><s-l>तथा कामाः प्ररोहन्ति भूमिदानसमार्जिताः ॥ ४४ ॥</s-l></s-lg><s-lg><s-l>आदित्यो वरुणो विष्णुर्ब्रह्मा सोमो हुताशनः ।</s-l><s-l>शूलपाणिश्च भगवान्प्रतिनन्दन्ति भूमिदम् ॥ ४५ ॥</s-l></s-lg><s-lg><s-l>भूमौ जायन्ति पुरुषा भूमौ निष्ठां व्रजन्ति च ।</s-l><s-l>चतुर्विधो हि लोकोऽयं योऽयं भूमिगुणात्मकः ॥ ४६ ॥</s-l></s-lg><s-lg><s-l>एषा माता पिता चैव जगतः पृथिवीपते ।</s-l><s-l>नानया सदृशं भूतं किंचिदस्ति जनाधिप ॥ ४७ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>बृहस्पतेश्च संवादमिन्द्रस्य च युधिष्ठिर ॥ ४८ ॥</s-l></s-lg><s-lg><s-l>इष्ट्वा क्रतुशतेनाथ महता दक्षिणावता ।</s-l><s-l>मघवा वाग्विदां श्रेष्ठं पप्रच्छेदं बृहस्पतिम् ॥ ४९ ॥</s-l></s-lg><s-lg><s-l>भगवन्केन दानेन स्वर्गतः सुखमेधते ।</s-l><s-l>यदक्षयं महार्घं च तद्ब्रूहि वदतां वर ॥ ५० ॥</s-l></s-lg><s-lg><s-l>इत्युक्तः स सुरेन्द्रेण ततो देवपुरोहितः ।</s-l><s-l>बृहस्पतिर्महातेजाः प्रत्युवाच शतक्रतुम् ॥ ५१ ॥</s-l></s-lg><s-lg><s-l>सुवर्णदानं गोदानं भूमिदानं च वृत्रहन् ।</s-l><s-l>दददेतान्महाप्राज्ञः सर्वपापैः प्रमुच्यते ॥ ५२ ॥</s-l></s-lg><s-lg><s-l>न भूमिदानाद्देवेन्द्र परं किंचिदिति प्रभो ।</s-l><s-l>विशिष्टमिति मन्यामि यथा प्राहुर्मनीषिणः ॥ ५३ ॥</s-l></s-lg><s-lg><s-l>ये शूरा निहता युद्धे स्वर्याता दानगृद्धिनः ।</s-l><s-l>सर्वे ते विबुधश्रेष्ठ नातिक्रामन्ति भूमिदम् ॥ ५४ ॥</s-l></s-lg><s-lg><s-l>भर्तुर्निःश्रेयसे युक्तास्त्यक्तात्मानो रणे हताः ।</s-l><s-l>ब्रह्मलोकगताः शूरा नातिक्रामन्ति भूमिदम् ॥ ५५ ॥</s-l></s-lg><s-lg><s-l>पञ्च पूर्वादिपुरुषाः षट्च ये वसुधां गताः ।</s-l><s-l>एकादश ददद्भूमिं परित्रातीह मानवः ॥ ५६ ॥</s-l></s-lg><s-lg><s-l>रत्नोपकीर्णां वसुधां यो ददाति पुरंदर ।</s-l><s-l>स मुक्तः सर्वकलुषैः स्वर्गलोके महीयते ॥ ५७ ॥</s-l></s-lg><s-lg><s-l>महीं स्फीतां ददद्राजा सर्वकामगुणान्विताम् ।</s-l><s-l>राजाधिराजो भवति तद्धि दानमनुत्तमम् ॥ ५८ ॥</s-l></s-lg><s-lg><s-l>सर्वकामसमायुक्तां काश्यपीं यः प्रयच्छति ।</s-l><s-l>सर्वभूतानि मन्यन्ते मां ददातीति वासव ॥ ५९ ॥</s-l></s-lg><s-lg><s-l>सर्वकामदुघां धेनुं सर्वकामपुरोगमाम् ।</s-l><s-l>ददाति यः सहस्राक्ष स स्वर्गं याति मानवः ॥ ६० ॥</s-l></s-lg><s-lg><s-l>मधुसर्पिःप्रवाहिन्यः पयोदधिवहास्तथा ।</s-l><s-l>सरितस्तर्पयन्तीह सुरेन्द्र वसुधाप्रदम् ॥ ६१ ॥</s-l></s-lg><s-lg><s-l>भूमिप्रदानान्नृपतिर्मुच्यते राजकिल्बिषात् ।</s-l><s-l>न हि भूमिप्रदानेन दानमन्यद्विशिष्यते ॥ ६२ ॥</s-l></s-lg><s-lg><s-l>ददाति यः समुद्रान्तां पृथिवीं शस्त्रनिर्जिताम् ।</s-l><s-l>तं जनाः कथयन्तीह यावद्धरति गौरियम् ॥ ६३ ॥</s-l></s-lg><s-lg><s-l>पुण्यामृद्धरसां भूमिं यो ददाति पुरंदर ।</s-l><s-l>न तस्य लोकाः क्षीयन्ते भूमिदानगुणार्जिताः ॥ ६४ ॥</s-l></s-lg><s-lg><s-l>सर्वथा पार्थिवेनेह सततं भूतिमिच्छता ।</s-l><s-l>भूर्देया विधिवच्छक्र पात्रे सुखमभीप्सता ॥ ६५ ॥</s-l></s-lg><s-lg><s-l>अपि कृत्वा नरः पापं भूमिं दत्त्वा द्विजातये ।</s-l><s-l>समुत्सृजति तत्पापं जीर्णां त्वचमिवोरगः ॥ ६६ ॥</s-l></s-lg><s-lg><s-l>सागरान्सरितः शैलान्काननानि च सर्वशः ।</s-l><s-l>सर्वमेतन्नरः शक्र ददाति वसुधां ददत् ॥ ६७ ॥</s-l></s-lg><s-lg><s-l>तडागान्युदपानानि स्रोतांसि च सरांसि च ।</s-l><s-l>स्नेहान्सर्वरसांश्चैव ददाति वसुधां ददत् ॥ ६८ ॥</s-l></s-lg><s-lg><s-l>ओषधीः क्षीरसंपन्ना नगान्पुष्पफलान्वितान् ।</s-l><s-l>काननोपलशैलांश्च ददाति वसुधां ददत् ॥ ६९ ॥</s-l></s-lg><s-lg><s-l>अग्निष्टोमप्रभृतिभिरिष्ट्वा च स्वाप्तदक्षिणैः ।</s-l><s-l>न तत्फलमवाप्नोति भूमिदानाद्यदश्नुते ॥ ७० ॥</s-l></s-lg><s-lg><s-l>दाता दशानुगृह्णाति दश हन्ति तथा क्षिपन् ।</s-l><s-l>पूर्वदत्तां हरन्भूमिं नरकायोपगच्छति ॥ ७१ ॥</s-l></s-lg><s-lg><s-l>न ददाति प्रतिश्रुत्य दत्त्वा वा हरते तु यः ।</s-l><s-l>स बद्धो वारुणैः पाशैस्तप्यते मृत्युशासनात् ॥ ७२ ॥</s-l></s-lg><s-lg><s-l>आहिताग्निं सदायज्ञं कृशभृत्यं प्रियातिथिम् ।</s-l><s-l>ये भरन्ति द्विजश्रेष्ठं नोपसर्पन्ति ते यमम् ॥ ७३ ॥</s-l></s-lg><s-lg><s-l>ब्राह्मणेष्वृणभूतं स्यात्पार्थिवस्य पुरंदर ।</s-l><s-l>इतरेषां तु वर्णानां तारयेत्कृशदुर्बलान् ॥ ७४ ॥</s-l></s-lg><s-lg><s-l>नाच्छिन्द्यात्स्पर्शितां भूमिं परेण त्रिदशाधिप ।</s-l><s-l>ब्राह्मणाय सुरश्रेष्ठ कृशभृत्याय कश्चन ॥ ७५ ॥</s-l></s-lg><s-lg><s-l>अथाश्रु पतितं तेषां दीनानामवसीदताम् ।</s-l><s-l>ब्राह्मणानां हृते क्षेत्रे हन्यात्त्रिपुरुषं कुलम् ॥ ७६ ॥</s-l></s-lg><s-lg><s-l>भूमिपालं च्युतं राष्ट्राद्यस्तु संस्थापयेत्पुनः ।</s-l><s-l>तस्य वासः सहस्राक्ष नाकपृष्ठे महीयते ॥ ७७ ॥</s-l></s-lg><s-lg><s-l>इक्षुभिः संततां भूमिं यवगोधूमसंकुलाम् ।</s-l><s-l>गोश्ववाहनसंपूर्णां बाहुवीर्यसमार्जिताम् ॥ ७८ ॥</s-l></s-lg><s-lg><s-l>निधिगर्भां ददद्भूमिं सर्वरत्नपरिच्छदाम् ।</s-l><s-l>अक्षयाँल्लभते लोकान्भूमिसत्रं हि तस्य तत् ॥ ७९ ॥</s-l></s-lg><s-lg><s-l>विधूय कलुषं सर्वं विरजाः संमतः सताम् ।</s-l><s-l>लोके महीयते सद्भिर्यो ददाति वसुंधराम् ॥ ८० ॥</s-l></s-lg><s-lg><s-l>यथाप्सु पतितः शक्र तैलबिन्दुर्विसर्पति ।</s-l><s-l>तथा भूमिकृतं दानं सस्ये सस्ये विसर्पति ॥ ८१ ॥</s-l></s-lg><s-lg><s-l>ये रणाग्रे महीपालाः शूराः समितिशोभनाः ।</s-l><s-l>वध्यन्तेऽभिमुखाः शक्र ब्रह्मलोकं व्रजन्ति ते ॥ ८२ ॥</s-l></s-lg><s-lg><s-l>नृत्यगीतपरा नार्यो दिव्यमाल्यविभूषिताः ।</s-l><s-l>उपतिष्ठन्ति देवेन्द्र सदा भूमिप्रदं दिवि ॥ ८३ ॥</s-l></s-lg><s-lg><s-l>मोदते च सुखं स्वर्गे देवगन्धर्वपूजितः ।</s-l><s-l>यो ददाति महीं सम्यग्विधिनेह द्विजातये ॥ ८४ ॥</s-l></s-lg><s-lg><s-l>शतमप्सरसश्चैव दिव्यमाल्यविभूषिताः ।</s-l><s-l>उपतिष्ठन्ति देवेन्द्र सदा भूमिप्रदं नरम् ॥ ८५ ॥</s-l></s-lg><s-lg><s-l>शङ्खं भद्रासनं छत्रं वराश्वा वरवारणाः ।</s-l><s-l>भूमिप्रदानात्पुष्पाणि हिरण्यनिचयास्तथा ॥ ८६ ॥</s-l></s-lg><s-lg><s-l>आज्ञा सदाप्रतिहता जयशब्दो भवत्यथ ।</s-l><s-l>भूमिदानस्य पुष्पाणि फलं स्वर्गः पुरंदर ॥ ८७ ॥</s-l></s-lg><s-lg><s-l>हिरण्यपुष्पाश्चौषध्यः कुशकाञ्चनशाड्वलाः ।</s-l><s-l>अमृतप्रसवां भूमिं प्राप्नोति पुरुषो ददत् ॥ ८८ ॥</s-l></s-lg><s-lg><s-l>नास्ति भूमिसमं दानं नास्ति मातृसमो गुरुः ।</s-l><s-l>नास्ति सत्यसमो धर्मो नास्ति दानसमो निधिः ॥ ८९ ॥</s-l></s-lg><s-lg><s-l>एतदाङ्गिरसाच्छ्रुत्वा वासवो वसुधामिमाम् ।</s-l><s-l>वसुरत्नसमाकीर्णां ददावाङ्गिरसे तदा ॥ ९० ॥</s-l></s-lg><s-lg><s-l>य इमं श्रावयेच्छ्राद्धे भूमिदानस्य संस्तवम् ।</s-l><s-l>न तस्य रक्षसां भागो नासुराणां भवत्युत ॥ ९१ ॥</s-l></s-lg><s-lg><s-l>अक्षयं च भवेद्दत्तं पितृभ्यस्तन्न संशयः ।</s-l><s-l>तस्माच्छ्राद्धेष्विदं विप्रो भुञ्जतः श्रावयेद्द्विजान् ॥ ९२ ॥</s-l></s-lg><s-lg><s-l>इत्येतत्सर्वदानानां श्रेष्ठमुक्तं तवानघ ।</s-l><s-l>मया भरतशार्दूल किं भूयः श्रोतुमिच्छसि ॥ ९३ ॥</s-l></s-lg>