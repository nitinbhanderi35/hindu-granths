<s-lg><s-l> युधिष्ठिर उवाच ।</s-l><s-l>अधर्मस्य गतिर्ब्रह्मन्कथिता मे त्वयानघ ।</s-l><s-l>धर्मस्य तु गतिं श्रोतुमिच्छामि वदतां वर ।</s-l><s-l>कृत्वा कर्माणि पापानि कथं यान्ति शुभां गतिम् ॥ १ ॥</s-l></s-lg><s-lg><s-l> बृहस्पतिरुवाच ।</s-l><s-l>कृत्वा पापानि कर्माणि अधर्मवशमागतः ।</s-l><s-l>मनसा विपरीतेन निरयं प्रतिपद्यते ॥ २ ॥</s-l></s-lg><s-lg><s-l>मोहादधर्मं यः कृत्वा पुनः समनुतप्यते ।</s-l><s-l>मनःसमाधिसंयुक्तो न स सेवेत दुष्कृतम् ॥ ३ ॥</s-l></s-lg><s-lg><s-l>यथा यथा नरः सम्यगधर्ममनुभाषते ।</s-l><s-l>समाहितेन मनसा विमुच्यति तथा तथा ।</s-l><s-l>भुजंग इव निर्मोकात्पूर्वभुक्ताज्जरान्वितात् ॥ ४ ॥</s-l></s-lg><s-lg><s-l>अदत्त्वापि प्रदानानि विविधानि समाहितः ।</s-l><s-l>मनःसमाधिसंयुक्तः सुगतिं प्रतिपद्यते ॥ ५ ॥</s-l></s-lg><s-lg><s-l>प्रदानानि तु वक्ष्यामि यानि दत्त्वा युधिष्ठिर ।</s-l><s-l>नरः कृत्वाप्यकार्याणि तदा धर्मेण युज्यते ॥ ६ ॥</s-l></s-lg><s-lg><s-l>सर्वेषामेव दानानामन्नं श्रेष्ठमुदाहृतम् ।</s-l><s-l>पूर्वमन्नं प्रदातव्यमृजुना धर्ममिच्छता ॥ ७ ॥</s-l></s-lg><s-lg><s-l>प्राणा ह्यन्नं मनुष्याणां तस्माज्जन्तुश्च जायते ।</s-l><s-l>अन्ने प्रतिष्ठिता लोकास्तस्मादन्नं प्रकाशते ॥ ८ ॥</s-l></s-lg><s-lg><s-l>अन्नमेव प्रशंसन्ति देवर्षिपितृमानवाः ।</s-l><s-l>अन्नस्य हि प्रदानेन स्वर्गमाप्नोति कौशिकः ॥ ९ ॥</s-l></s-lg><s-lg><s-l>न्यायलब्धं प्रदातव्यं द्विजेभ्यो ह्यन्नमुत्तमम् ।</s-l><s-l>स्वाध्यायसमुपेतेभ्यः प्रहृष्टेनान्तरात्मना ॥ १० ॥</s-l></s-lg><s-lg><s-l>यस्य ह्यन्नमुपाश्नन्ति ब्राह्मणानां शता दश ।</s-l><s-l>हृष्टेन मनसा दत्तं न स तिर्यग्गतिर्भवेत् ॥ ११ ॥</s-l></s-lg><s-lg><s-l>ब्राह्मणानां सहस्राणि दश भोज्य नरर्षभ ।</s-l><s-l>नरोऽधर्मात्प्रमुच्येत पापेष्वभिरतः सदा ॥ १२ ॥</s-l></s-lg><s-lg><s-l>भैक्षेणान्नं समाहृत्य विप्रो वेदपुरस्कृतः ।</s-l><s-l>स्वाध्यायनिरते विप्रे दत्त्वेह सुखमेधते ॥ १३ ॥</s-l></s-lg><s-lg><s-l>अहिंसन्ब्राह्मणं नित्यं न्यायेन परिपाल्य च ।</s-l><s-l>क्षत्रियस्तरसा प्राप्तमन्नं यो वै प्रयच्छति ॥ १४ ॥</s-l></s-lg><s-lg><s-l>द्विजेभ्यो वेदवृद्धेभ्यः प्रयतः सुसमाहितः ।</s-l><s-l>तेनापोहति धर्मात्मा दुष्कृतं कर्म पाण्डव ॥ १५ ॥</s-l></s-lg><s-lg><s-l>षड्भागपरिशुद्धं च कृषेर्भागमुपार्जितम् ।</s-l><s-l>वैश्यो ददद्द्विजातिभ्यः पापेभ्यः परिमुच्यते ॥ १६ ॥</s-l></s-lg><s-lg><s-l>अवाप्य प्राणसंदेहं कार्कश्येन समार्जितम् ।</s-l><s-l>अन्नं दत्त्वा द्विजातिभ्यः शूद्रः पापात्प्रमुच्यते ॥ १७ ॥</s-l></s-lg><s-lg><s-l>औरसेन बलेनान्नमर्जयित्वाविहिंसकः ।</s-l><s-l>यः प्रयच्छति विप्रेभ्यो न स दुर्गाणि सेवते ॥ १८ ॥</s-l></s-lg><s-lg><s-l>न्यायेनावाप्तमन्नं तु नरो लोभविवर्जितः ।</s-l><s-l>द्विजेभ्यो वेदवृद्धेभ्यो दत्त्वा पापात्प्रमुच्यते ॥ १९ ॥</s-l></s-lg><s-lg><s-l>अन्नमूर्जस्करं लोके दत्त्वोर्जस्वी भवेन्नरः ।</s-l><s-l>सतां पन्थानमाश्रित्य सर्वपापात्प्रमुच्यते ॥ २० ॥</s-l></s-lg><s-lg><s-l>दानकृद्भिः कृतः पन्था येन यान्ति मनीषिणः ।</s-l><s-l>ते स्म प्राणस्य दातारस्तेभ्यो धर्मः सनातनः ॥ २१ ॥</s-l></s-lg><s-lg><s-l>सर्वावस्थं मनुष्येण न्यायेनान्नमुपार्जितम् ।</s-l><s-l>कार्यं पात्रगतं नित्यमन्नं हि परमा गतिः ॥ २२ ॥</s-l></s-lg><s-lg><s-l>अन्नस्य हि प्रदानेन नरो दुर्गं न सेवते ।</s-l><s-l>तस्मादन्नं प्रदातव्यमन्यायपरिवर्जितम् ॥ २३ ॥</s-l></s-lg><s-lg><s-l>यतेद्ब्राह्मणपूर्वं हि भोक्तुमन्नं गृही सदा ।</s-l><s-l>अवन्ध्यं दिवसं कुर्यादन्नदानेन मानवः ॥ २४ ॥</s-l></s-lg><s-lg><s-l>भोजयित्वा दशशतं नरो वेदविदां नृप ।</s-l><s-l>न्यायविद्धर्मविदुषामितिहासविदां तथा ॥ २५ ॥</s-l></s-lg><s-lg><s-l>न याति नरकं घोरं संसारांश्च न सेवते ।</s-l><s-l>सर्वकामसमायुक्तः प्रेत्य चाप्यश्नुते फलम् ॥ २६ ॥</s-l></s-lg><s-lg><s-l>एवं सुखसमायुक्तो रमते विगतज्वरः ।</s-l><s-l>रूपवान्कीर्तिमांश्चैव धनवांश्चोपपद्यते ॥ २७ ॥</s-l></s-lg><s-lg><s-l>एतत्ते सर्वमाख्यातमन्नदानफलं महत् ।</s-l><s-l>मूलमेतद्धि धर्माणां प्रदानस्य च भारत ॥ २८ ॥</s-l></s-lg>