<s-lg><s-l> युधिष्ठिर उवाच ।</s-l><s-l>पितामह महाप्राज्ञ सर्वशास्त्रविशारद ।</s-l><s-l>श्रुतं मे महदाख्यानमिदं मतिमतां वर ॥ १ ॥</s-l></s-lg><s-lg><s-l>भूयस्तु श्रोतुमिच्छामि धर्मार्थसहितं नृप ।</s-l><s-l>कथ्यमानं त्वया किंचित्तन्मे व्याख्यातुमर्हसि ॥ २ ॥</s-l></s-lg><s-lg><s-l>केन मृत्युर्गृहस्थेन धर्ममाश्रित्य निर्जितः ।</s-l><s-l>इत्येतत्सर्वमाचक्ष्व तत्त्वेन मम पार्थिव ॥ ३ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>यथा मृत्युर्गृहस्थेन धर्ममाश्रित्य निर्जितः ॥ ४ ॥</s-l></s-lg><s-lg><s-l>मनोः प्रजापते राजन्निक्ष्वाकुरभवत्सुतः ।</s-l><s-l>तस्य पुत्रशतं जज्ञे नृपतेः सूर्यवर्चसः ॥ ५ ॥</s-l></s-lg><s-lg><s-l>दशमस्तस्य पुत्रस्तु दशाश्वो नाम भारत ।</s-l><s-l>माहिष्मत्यामभूद्राजा धर्मात्मा सत्यविक्रमः ॥ ६ ॥</s-l></s-lg><s-lg><s-l>दशाश्वस्य सुतस्त्वासीद्राजा परमधार्मिकः ।</s-l><s-l>सत्ये तपसि दाने च यस्य नित्यं रतं मनः ॥ ७ ॥</s-l></s-lg><s-lg><s-l>मदिराश्व इति ख्यातः पृथिव्यां पृथिवीपतिः ।</s-l><s-l>धनुर्वेदे च वेदे च निरतो योऽभवत्सदा ॥ ८ ॥</s-l></s-lg><s-lg><s-l>मदिराश्वस्य पुत्रस्तु द्युतिमान्नाम पार्थिवः ।</s-l><s-l>महाभागो महातेजा महासत्त्वो महाबलः ॥ ९ ॥</s-l></s-lg><s-lg><s-l>पुत्रो द्युतिमतस्त्वासीत्सुवीरो नाम पार्थिवः ।</s-l><s-l>धर्मात्मा कोशवांश्चापि देवराज इवापरः ॥ १० ॥</s-l></s-lg><s-lg><s-l>सुवीरस्य तु पुत्रोऽभूत्सर्वसंग्रामदुर्जयः ।</s-l><s-l>दुर्जयेत्यभिविख्यातः सर्वशास्त्रविशारदः ॥ ११ ॥</s-l></s-lg><s-lg><s-l>दुर्जयस्येन्द्रवपुषः पुत्रोऽग्निसदृशद्युतिः ।</s-l><s-l>दुर्योधनो नाम महान्राजासीद्राजसत्तम ॥ १२ ॥</s-l></s-lg><s-lg><s-l>तस्येन्द्रसमवीर्यस्य संग्रामेष्वनिवर्तिनः ।</s-l><s-l>विषयश्च प्रभावश्च तुल्यमेवाभ्यवर्तत ॥ १३ ॥</s-l></s-lg><s-lg><s-l>रत्नैर्धनैश्च पशुभिः सस्यैश्चापि पृथग्विधैः ।</s-l><s-l>नगरं विषयश्चास्य प्रतिपूर्णं तदाभवत् ॥ १४ ॥</s-l></s-lg><s-lg><s-l>न तस्य विषये चाभूत्कृपणो नापि दुर्गतः ।</s-l><s-l>व्याधितो वा कृशो वापि तस्मिन्नाभून्नरः क्वचित् ॥ १५ ॥</s-l></s-lg><s-lg><s-l>सुदक्षिणो मधुरवागनसूयुर्जितेन्द्रियः ।</s-l><s-l>धर्मात्मा चानृशंसश्च विक्रान्तोऽथाविकत्थनः ॥ १६ ॥</s-l></s-lg><s-lg><s-l>यज्वा वदान्यो मेधावी ब्रह्मण्यः सत्यसंगरः ।</s-l><s-l>न चावमन्ता दाता च वेदवेदाङ्गपारगः ॥ १७ ॥</s-l></s-lg><s-lg><s-l>तं नर्मदा देवनदी पुण्या शीतजला शिवा ।</s-l><s-l>चकमे पुरुषश्रेष्ठं स्वेन भावेन भारत ॥ १८ ॥</s-l></s-lg><s-lg><s-l>तस्य जज्ञे तदा नद्यां कन्या राजीवलोचना ।</s-l><s-l>नाम्ना सुदर्शना राजन्रूपेण च सुदर्शना ॥ १९ ॥</s-l></s-lg><s-lg><s-l>तादृग्रूपा न नारीषु भूतपूर्वा युधिष्ठिर ।</s-l><s-l>दुर्योधनसुता यादृगभवद्वरवर्णिनी ॥ २० ॥</s-l></s-lg><s-lg><s-l>तामग्निश्चकमे साक्षाद्राजकन्यां सुदर्शनाम् ।</s-l><s-l>भूत्वा च ब्राह्मणः साक्षाद्वरयामास तं नृपम् ॥ २१ ॥</s-l></s-lg><s-lg><s-l>दरिद्रश्चासवर्णश्च ममायमिति पार्थिवः ।</s-l><s-l>न दित्सति सुतां तस्मै तां विप्राय सुदर्शनाम् ॥ २२ ॥</s-l></s-lg><s-lg><s-l>ततोऽस्य वितते यज्ञे नष्टोऽभूद्धव्यवाहनः ।</s-l><s-l>ततो दुर्योधनो राजा वाक्यमाहर्त्विजस्तदा ॥ २३ ॥</s-l></s-lg><s-lg><s-l>दुष्कृतं मम किं नु स्याद्भवतां वा द्विजर्षभाः ।</s-l><s-l>येन नाशं जगामाग्निः कृतं कुपुरुषेष्विव ॥ २४ ॥</s-l></s-lg><s-lg><s-l>न ह्यल्पं दुष्कृतं नोऽस्ति येनाग्निर्नाशमागतः ।</s-l><s-l>भवतां वाथ वा मह्यं तत्त्वेनैतद्विमृश्यताम् ॥ २५ ॥</s-l></s-lg><s-lg><s-l>एतद्राज्ञो वचः श्रुत्वा विप्रास्ते भरतर्षभ ।</s-l><s-l>नियता वाग्यताश्चैव पावकं शरणं ययुः ॥ २६ ॥</s-l></s-lg><s-lg><s-l>तान्दर्शयामास तदा भगवान्हव्यवाहनः ।</s-l><s-l>स्वं रूपं दीप्तिमत्कृत्वा शरदर्कसमद्युतिः ॥ २७ ॥</s-l></s-lg><s-lg><s-l>ततो महात्मा तानाह दहनो ब्राह्मणर्षभान् ।</s-l><s-l>वरयाम्यात्मनोऽर्थाय दुर्योधनसुतामिति ॥ २८ ॥</s-l></s-lg><s-lg><s-l>ततस्ते काल्यमुत्थाय तस्मै राज्ञे न्यवेदयन् ।</s-l><s-l>ब्राह्मणा विस्मिताः सर्वे यदुक्तं चित्रभानुना ॥ २९ ॥</s-l></s-lg><s-lg><s-l>ततः स राजा तच्छ्रुत्वा वचनं ब्रह्मवादिनाम् ।</s-l><s-l>अवाप्य परमं हर्षं तथेति प्राह बुद्धिमान् ॥ ३० ॥</s-l></s-lg><s-lg><s-l>प्रायाचत नृपः शुल्कं भगवन्तं विभावसुम् ।</s-l><s-l>नित्यं सांनिध्यमिह ते चित्रभानो भवेदिति ।</s-l><s-l>तमाह भगवानग्निरेवमस्त्विति पार्थिवम् ॥ ३१ ॥</s-l></s-lg><s-lg><s-l>ततः सांनिध्यमध्यापि माहिष्मत्यां विभावसोः ।</s-l><s-l>दृष्टं हि सहदेवेन दिशो विजयता तदा ॥ ३२ ॥</s-l></s-lg><s-lg><s-l>ततस्तां समलंकृत्य कन्यामहतवाससम् ।</s-l><s-l>ददौ दुर्योधनो राजा पावकाय महात्मने ॥ ३३ ॥</s-l></s-lg><s-lg><s-l>प्रतिजग्राह चाग्निस्तां राजपुत्रीं सुदर्शनाम् ।</s-l><s-l>विधिना वेददृष्टेन वसोर्धारामिवाध्वरे ॥ ३४ ॥</s-l></s-lg><s-lg><s-l>तस्या रूपेण शीलेन कुलेन वपुषा श्रिया ।</s-l><s-l>अभवत्प्रीतिमानग्निर्गर्भं तस्यां समादधे ॥ ३५ ॥</s-l></s-lg><s-lg><s-l>तस्यां समभवत्पुत्रो नाम्नाग्नेयः सुदर्शनः ।</s-l><s-l>शिशुरेवाध्यगात्सर्वं स च ब्रह्म सनातनम् ॥ ३६ ॥</s-l></s-lg><s-lg><s-l>अथौघवान्नाम नृपो नृगस्यासीत्पितामहः ।</s-l><s-l>तस्याप्योघवती कन्या पुत्रश्चौघरथोऽभवत् ॥ ३७ ॥</s-l></s-lg><s-lg><s-l>तामोघवान्ददौ तस्मै स्वयमोघवतीं सुताम् ।</s-l><s-l>सुदर्शनाय विदुषे भार्यार्थे देवरूपिणीम् ॥ ३८ ॥</s-l></s-lg><s-lg><s-l>स गृहस्थाश्रमरतस्तया सह सुदर्शनः ।</s-l><s-l>कुरुक्षेत्रेऽवसद्राजन्नोघवत्या समन्वितः ॥ ३९ ॥</s-l></s-lg><s-lg><s-l>गृहस्थश्चावजेष्यामि मृत्युमित्येव स प्रभो ।</s-l><s-l>प्रतिज्ञामकरोद्धीमान्दीप्ततेजा विशां पते ॥ ४० ॥</s-l></s-lg><s-lg><s-l>तामथौघवतीं राजन्स पावकसुतोऽब्रवीत् ।</s-l><s-l>अतिथेः प्रतिकूलं ते न कर्तव्यं कथंचन ॥ ४१ ॥</s-l></s-lg><s-lg><s-l>येन येन च तुष्येत नित्यमेव त्वयातिथिः ।</s-l><s-l>अप्यात्मनः प्रदानेन न ते कार्या विचारणा ॥ ४२ ॥</s-l></s-lg><s-lg><s-l>एतद्व्रतं मम सदा हृदि संपरिवर्तते ।</s-l><s-l>गृहस्थानां हि सुश्रोणि नातिथेर्विद्यते परम् ॥ ४३ ॥</s-l></s-lg><s-lg><s-l>प्रमाणं यदि वामोरु वचस्ते मम शोभने ।</s-l><s-l>इदं वचनमव्यग्रा हृदि त्वं धारयेः सदा ॥ ४४ ॥</s-l></s-lg><s-lg><s-l>निष्क्रान्ते मयि कल्याणि तथा संनिहितेऽनघे ।</s-l><s-l>नातिथिस्तेऽवमन्तव्यः प्रमाणं यद्यहं तव ॥ ४५ ॥</s-l></s-lg><s-lg><s-l>तमब्रवीदोघवती यता मूर्ध्नि कृताञ्जलिः ।</s-l><s-l>न मे त्वद्वचनात्किंचिदकर्तव्यं कथंचन ॥ ४६ ॥</s-l></s-lg><s-lg><s-l>जिगीषमाणं तु गृहे तदा मृत्युः सुदर्शनम् ।</s-l><s-l>पृष्ठतोऽन्वगमद्राजन्रन्ध्रान्वेषी तदा सदा ॥ ४७ ॥</s-l></s-lg><s-lg><s-l>इध्मार्थं तु गते तस्मिन्नग्निपुत्रे सुदर्शने ।</s-l><s-l>अतिथिर्ब्राह्मणः श्रीमांस्तामाहौघवतीं तदा ॥ ४८ ॥</s-l></s-lg><s-lg><s-l>आतिथ्यं दत्तमिच्छामि त्वयाद्य वरवर्णिनि ।</s-l><s-l>प्रमाणं यदि धर्मस्ते गृहस्थाश्रमसंमतः ॥ ४९ ॥</s-l></s-lg><s-lg><s-l>इत्युक्ता तेन विप्रेण राजपुत्री यशस्विनी ।</s-l><s-l>विधिना प्रतिजग्राह वेदोक्तेन विशां पते ॥ ५० ॥</s-l></s-lg><s-lg><s-l>आसनं चैव पाद्यं च तस्मै दत्त्वा द्विजातये ।</s-l><s-l>प्रोवाचौघवती विप्रं केनार्थः किं ददामि ते ॥ ५१ ॥</s-l></s-lg><s-lg><s-l>तामब्रवीत्ततो विप्रो राजपुत्रीं सुदर्शनाम् ।</s-l><s-l>त्वया ममार्थः कल्याणि निर्विशङ्के तदाचर ॥ ५२ ॥</s-l></s-lg><s-lg><s-l>यदि प्रमाणं धर्मस्ते गृहस्थाश्रमसंमतः ।</s-l><s-l>प्रदानेनात्मनो राज्ञि कर्तुमर्हसि मे प्रियम् ॥ ५३ ॥</s-l></s-lg><s-lg><s-l>तथा संछन्द्यमानोऽन्यैरीप्सितैर्नृपकन्यया ।</s-l><s-l>नान्यमात्मप्रदानात्स तस्या वव्रे वरं द्विजः ॥ ५४ ॥</s-l></s-lg><s-lg><s-l>सा तु राजसुता स्मृत्वा भर्तुर्वचनमादितः ।</s-l><s-l>तथेति लज्जमाना सा तमुवाच द्विजर्षभम् ॥ ५५ ॥</s-l></s-lg><s-lg><s-l>ततो रहः स विप्रर्षिः सा चैवोपविवेश ह ।</s-l><s-l>संस्मृत्य भर्तुर्वचनं गृहस्थाश्रमकाङ्क्षिणः ॥ ५६ ॥</s-l></s-lg><s-lg><s-l>अथेध्मान्समुपादाय स पावकिरुपागमत् ।</s-l><s-l>मृत्युना रौद्रभावेन नित्यं बन्धुरिवान्वितः ॥ ५७ ॥</s-l></s-lg><s-lg><s-l>ततस्त्वाश्रममागम्य स पावकसुतस्तदा ।</s-l><s-l>तामाजुहावौघवतीं क्वासि यातेति चासकृत् ॥ ५८ ॥</s-l></s-lg><s-lg><s-l>तस्मै प्रतिवचः सा तु भर्त्रे न प्रददौ तदा ।</s-l><s-l>कराभ्यां तेन विप्रेण स्पृष्टा भर्तृव्रता सती ॥ ५९ ॥</s-l></s-lg><s-lg><s-l>उच्छिष्टास्मीति मन्वाना लज्जिता भर्तुरेव च ।</s-l><s-l>तूष्णींभूताभवत्साध्वी न चोवाचाथ किंचन ॥ ६० ॥</s-l></s-lg><s-lg><s-l>अथ तां पुनरेवेदं प्रोवाच स सुदर्शनः ।</s-l><s-l>क्व सा साध्वी क्व सा याता गरीयः किमतो मम ॥ ६१ ॥</s-l></s-lg><s-lg><s-l>पतिव्रता सत्यशीला नित्यं चैवार्जवे रता ।</s-l><s-l>कथं न प्रत्युदेत्यद्य स्मयमाना यथा पुरा ॥ ६२ ॥</s-l></s-lg><s-lg><s-l>उटजस्थस्तु तं विप्रः प्रत्युवाच सुदर्शनम् ।</s-l><s-l>अतिथिं विद्धि संप्राप्तं पावके ब्राह्मणं च माम् ॥ ६३ ॥</s-l></s-lg><s-lg><s-l>अनया छन्द्यमानोऽहं भार्यया तव सत्तम ।</s-l><s-l>तैस्तैरतिथिसत्कारैरार्जवेऽस्या दृढं मनः ॥ ६४ ॥</s-l></s-lg><s-lg><s-l>अनेन विधिना सेयं मामर्चति शुभानना ।</s-l><s-l>अनुरूपं यदत्राद्य तद्भवान्वक्तुमर्हति ॥ ६५ ॥</s-l></s-lg><s-lg><s-l>कूटमुद्गरहस्तस्तु मृत्युस्तं वै समन्वयात् ।</s-l><s-l>हीनप्रतिज्ञमत्रैनं वधिष्यामीति चिन्तयन् ॥ ६६ ॥</s-l></s-lg><s-lg><s-l>सुदर्शनस्तु मनसा कर्मणा चक्षुषा गिरा ।</s-l><s-l>त्यक्तेर्ष्यस्त्यक्तमन्युश्च स्मयमानोऽब्रवीदिदम् ॥ ६७ ॥</s-l></s-lg><s-lg><s-l>सुरतं तेऽस्तु विप्राग्र्य प्रीतिर्हि परमा मम ।</s-l><s-l>गृहस्थस्य हि धर्मोऽग्र्यः संप्राप्तातिथिपूजनम् ॥ ६८ ॥</s-l></s-lg><s-lg><s-l>अतिथिः पूजितो यस्य गृहस्थस्य तु गच्छति ।</s-l><s-l>नान्यस्तस्मात्परो धर्म इति प्राहुर्मनीषिणः ॥ ६९ ॥</s-l></s-lg><s-lg><s-l>प्राणा हि मम दाराश्च यच्चान्यद्विद्यते वसु ।</s-l><s-l>अतिथिभ्यो मया देयमिति मे व्रतमाहितम् ॥ ७० ॥</s-l></s-lg><s-lg><s-l>निःसंदिग्धं मया वाक्यमेतत्ते समुदाहृतम् ।</s-l><s-l>तेनाहं विप्र सत्येन स्वयमात्मानमालभे ॥ ७१ ॥</s-l></s-lg><s-lg><s-l>पृथिवी वायुराकाशमापो ज्योतिश्च पञ्चमम् ।</s-l><s-l>बुद्धिरात्मा मनः कालो दिशश्चैव गुणा दश ॥ ७२ ॥</s-l></s-lg><s-lg><s-l>नित्यमेते हि पश्यन्ति देहिनां देहसंश्रिताः ।</s-l><s-l>सुकृतं दुष्कृतं चापि कर्म धर्मभृतां वर ॥ ७३ ॥</s-l></s-lg><s-lg><s-l>यथैषा नानृता वाणी मयाद्य समुदाहृता ।</s-l><s-l>तेन सत्येन मां देवाः पालयन्तु दहन्तु वा ॥ ७४ ॥</s-l></s-lg><s-lg><s-l>ततो नादः समभवद्दिक्षु सर्वासु भारत ।</s-l><s-l>असकृत्सत्यमित्येव नैतन्मिथ्येति सर्वशः ॥ ७५ ॥</s-l></s-lg><s-lg><s-l>उटजात्तु ततस्तस्मान्निश्चक्राम स वै द्विजः ।</s-l><s-l>वपुषा खं च भूमिं च व्याप्य वायुरिवोद्यतः ॥ ७६ ॥</s-l></s-lg><s-lg><s-l>स्वरेण विप्रः शैक्षेण त्रीँल्लोकाननुनादयन् ।</s-l><s-l>उवाच चैनं धर्मज्ञं पूर्वमामन्त्र्य नामतः ॥ ७७ ॥</s-l></s-lg><s-lg><s-l>धर्मोऽहमस्मि भद्रं ते जिज्ञासार्थं तवानघ ।</s-l><s-l>प्राप्तः सत्यं च ते ज्ञात्वा प्रीतिर्मे परमा त्वयि ॥ ७८ ॥</s-l></s-lg><s-lg><s-l>विजितश्च त्वया मृत्युर्योऽयं त्वामनुगच्छति ।</s-l><s-l>रन्ध्रान्वेषी तव सदा त्वया धृत्या वशीकृतः ॥ ७९ ॥</s-l></s-lg><s-lg><s-l>न चास्ति शक्तिस्त्रैलोक्ये कस्यचित्पुरुषोत्तम ।</s-l><s-l>पतिव्रतामिमां साध्वीं तवोद्वीक्षितुमप्युत ॥ ८० ॥</s-l></s-lg><s-lg><s-l>रक्षिता त्वद्गुणैरेषा पतिव्रतगुणैस्तथा ।</s-l><s-l>अधृष्या यदियं ब्रूयात्तथा तन्नान्यथा भवेत् ॥ ८१ ॥</s-l></s-lg><s-lg><s-l>एषा हि तपसा स्वेन संयुक्ता ब्रह्मवादिनी ।</s-l><s-l>पावनार्थं च लोकस्य सरिच्छ्रेष्ठा भविष्यति ॥ ८२ ॥</s-l></s-lg><s-lg><s-l>अर्धेनौघवती नाम त्वामर्धेनानुयास्यति ।</s-l><s-l>शरीरेण महाभागा योगो ह्यस्या वशे स्थितः ॥ ८३ ॥</s-l></s-lg><s-lg><s-l>अनया सह लोकांश्च गन्तासि तपसार्जितान् ।</s-l><s-l>यत्र नावृत्तिमभ्येति शाश्वतांस्तान्सनातनान् ॥ ८४ ॥</s-l></s-lg><s-lg><s-l>अनेन चैव देहेन लोकांस्त्वमभिपत्स्यसे ।</s-l><s-l>निर्जितश्च त्वया मृत्युरैश्वर्यं च तवोत्तमम् ॥ ८५ ॥</s-l></s-lg><s-lg><s-l>पञ्च भूतान्यतिक्रान्तः स्ववीर्याच्च मनोभवः ।</s-l><s-l>गृहस्थधर्मेणानेन कामक्रोधौ च ते जितौ ॥ ८६ ॥</s-l></s-lg><s-lg><s-l>स्नेहो रागश्च तन्द्री च मोहो द्रोहश्च केवलः ।</s-l><s-l>तव शुश्रूषया राजन्राजपुत्र्या विनिर्जिताः ॥ ८७ ॥</s-l></s-lg><s-lg><s-l> भीष्म उवाच ।</s-l><s-l>शुक्लानां तु सहस्रेण वाजिनां रथमुत्तमम् ।</s-l><s-l>युक्तं प्रगृह्य भगवान्व्यवसायो जगाम तम् ॥ ८८ ॥</s-l></s-lg><s-lg><s-l>मृत्युरात्मा च लोकाश्च जिता भूतानि पञ्च च ।</s-l><s-l>बुद्धिः कालो मनो व्योम कामक्रोधौ तथैव च ॥ ८९ ॥</s-l></s-lg><s-lg><s-l>तस्माद्गृहाश्रमस्थस्य नान्यद्दैवतमस्ति वै ।</s-l><s-l>ऋतेऽतिथिं नरव्याघ्र मनसैतद्विचारय ॥ ९० ॥</s-l></s-lg><s-lg><s-l>अतिथिः पूजितो यस्य ध्यायते मनसा शुभम् ।</s-l><s-l>न तत्क्रतुशतेनापि तुल्यमाहुर्मनीषिणः ॥ ९१ ॥</s-l></s-lg><s-lg><s-l>पात्रं त्वतिथिमासाद्य शीलाढ्यं यो न पूजयेत् ।</s-l><s-l>स दत्त्वा सुकृतं तस्य क्षपयेत ह्यनर्चितः ॥ ९२ ॥</s-l></s-lg><s-lg><s-l>एतत्ते कथितं पुत्र मयाख्यानमनुत्तमम् ।</s-l><s-l>यथा हि विजितो मृत्युर्गृहस्थेन पुराभवत् ॥ ९३ ॥</s-l></s-lg><s-lg><s-l>धन्यं यशस्यमायुष्यमिदमाख्यानमुत्तमम् ।</s-l><s-l>बुभूषताभिमन्तव्यं सर्वदुश्चरितापहम् ॥ ९४ ॥</s-l></s-lg><s-lg><s-l>य इदं कथयेद्विद्वानहन्यहनि भारत ।</s-l><s-l>सुदर्शनस्य चरितं पुण्याँल्लोकानवाप्नुयात् ॥ ९५ ॥</s-l></s-lg>