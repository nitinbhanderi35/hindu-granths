<s-lg><s-l> युधिष्ठिर उवाच ।</s-l><s-l>श्रुतं दानफलं तात यत्त्वया परिकीर्तितम् ।</s-l><s-l>अन्नं तु ते विशेषेण प्रशस्तमिह भारत ॥ १ ॥</s-l></s-lg><s-lg><s-l>पानीयदानं परमं कथं चेह महाफलम् ।</s-l><s-l>इत्येतच्छ्रोतुमिच्छामि विस्तरेण पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>हन्त ते वर्तयिष्यामि यथावद्भरतर्षभ ।</s-l><s-l>गदतस्तन्ममाद्येह शृणु सत्यपराक्रम ।</s-l><s-l>पानीयदानात्प्रभृति सर्वं वक्ष्यामि तेऽनघ ॥ ३ ॥</s-l></s-lg><s-lg><s-l>यदन्नं यच्च पानीयं संप्रदायाश्नुते नरः ।</s-l><s-l>न तस्मात्परमं दानं किंचिदस्तीति मे मतिः ॥ ४ ॥</s-l></s-lg><s-lg><s-l>अन्नात्प्राणभृतस्तात प्रवर्तन्ते हि सर्वशः ।</s-l><s-l>तस्मादन्नं परं लोके सर्वदानेषु कथ्यते ॥ ५ ॥</s-l></s-lg><s-lg><s-l>अन्नाद्बलं च तेजश्च प्राणिनां वर्धते सदा ।</s-l><s-l>अन्नदानमतस्तस्माच्छ्रेष्ठमाह प्रजापतिः ॥ ६ ॥</s-l></s-lg><s-lg><s-l>सावित्र्या ह्यपि कौन्तेय श्रुतं ते वचनं शुभम् ।</s-l><s-l>यतश्चैतद्यथा चैतद्देवसत्रे महामते ॥ ७ ॥</s-l></s-lg><s-lg><s-l>अन्ने दत्ते नरेणेह प्राणा दत्ता भवन्त्युत ।</s-l><s-l>प्राणदानाद्धि परमं न दानमिह विद्यते ॥ ८ ॥</s-l></s-lg><s-lg><s-l>श्रुतं हि ते महाबाहो लोमशस्यापि तद्वचः ।</s-l><s-l>प्राणान्दत्त्वा कपोताय यत्प्राप्तं शिबिना पुरा ॥ ९ ॥</s-l></s-lg><s-lg><s-l>तां गतिं लभते दत्त्वा द्विजस्यान्नं विशां पते ।</s-l><s-l>गतिं विशिष्टां गच्छन्ति प्राणदा इति नः श्रुतम् ॥ १० ॥</s-l></s-lg><s-lg><s-l>अन्नं चापि प्रभवति पानीयात्कुरुसत्तम ।</s-l><s-l>नीरजातेन हि विना न किंचित्संप्रवर्तते ॥ ११ ॥</s-l></s-lg><s-lg><s-l>नीरजातश्च भगवान्सोमो ग्रहगणेश्वरः ।</s-l><s-l>अमृतं च सुधा चैव स्वाहा चैव वषट्तथा ॥ १२ ॥</s-l></s-lg><s-lg><s-l>अन्नौषध्यो महाराज वीरुधश्च जलोद्भवाः ।</s-l><s-l>यतः प्राणभृतां प्राणाः संभवन्ति विशां पते ॥ १३ ॥</s-l></s-lg><s-lg><s-l>देवानाममृतं चान्नं नागानां च सुधा तथा ।</s-l><s-l>पितॄणां च स्वधा प्रोक्ता पशूनां चापि वीरुधः ॥ १४ ॥</s-l></s-lg><s-lg><s-l>अन्नमेव मनुष्याणां प्राणानाहुर्मनीषिणः ।</s-l><s-l>तच्च सर्वं नरव्याघ्र पानीयात्संप्रवर्तते ॥ १५ ॥</s-l></s-lg><s-lg><s-l>तस्मात्पानीयदानाद्वै न परं विद्यते क्वचित् ।</s-l><s-l>तच्च दद्यान्नरो नित्यं य इच्छेद्भूतिमात्मनः ॥ १६ ॥</s-l></s-lg><s-lg><s-l>धन्यं यशस्यमायुष्यं जलदानं विशां पते ।</s-l><s-l>शत्रूंश्चाप्यधि कौन्तेय सदा तिष्ठति तोयदः ॥ १७ ॥</s-l></s-lg><s-lg><s-l>सर्वकामानवाप्नोति कीर्तिं चैवेह शाश्वतीम् ।</s-l><s-l>प्रेत्य चानन्त्यमाप्नोति पापेभ्यश्च प्रमुच्यते ॥ १८ ॥</s-l></s-lg><s-lg><s-l>तोयदो मनुजव्याघ्र स्वर्गं गत्वा महाद्युते ।</s-l><s-l>अक्षयान्समवाप्नोति लोकानित्यब्रवीन्मनुः ॥ १९ ॥</s-l></s-lg>