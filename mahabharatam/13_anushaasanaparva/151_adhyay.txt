<s-lg><s-l> युधिष्ठिर उवाच ।</s-l><s-l>किं श्रेयः पुरुषस्येह किं कुर्वन्सुखमेधते ।</s-l><s-l>विपाप्मा च भवेत्केन किं वा कल्मषनाशनम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अयं दैवतवंशो वै ऋषिवंशसमन्वितः ।</s-l><s-l>द्विसंध्यं पठितः पुत्र कल्मषापहरः परः ॥ २ ॥</s-l></s-lg><s-lg><s-l>देवासुरगुरुर्देवः सर्वभूतनमस्कृतः ।</s-l><s-l>अचिन्त्योऽथाप्यनिर्देश्यः सर्वप्राणो ह्ययोनिजः ॥ ३ ॥</s-l></s-lg><s-lg><s-l>पितामहो जगन्नाथः सावित्री ब्रह्मणः सती ।</s-l><s-l>वेदभूरथ कर्ता च विष्णुर्नारायणः प्रभुः ॥ ४ ॥</s-l></s-lg><s-lg><s-l>उमापतिर्विरूपाक्षः स्कन्दः सेनापतिस्तथा ।</s-l><s-l>विशाखो हुतभुग्वायुश्चन्द्रादित्यौ प्रभाकरौ ॥ ५ ॥</s-l></s-lg><s-lg><s-l>शक्रः शचीपतिर्देवो यमो धूमोर्णया सह ।</s-l><s-l>वरुणः सह गौर्या च सह ऋद्ध्या धनेश्वरः ॥ ६ ॥</s-l></s-lg><s-lg><s-l>सौम्या गौः सुरभिर्देवी विश्रवाश्च महानृषिः ।</s-l><s-l>षट्कालः सागरो गङ्गा स्रवन्त्योऽथ मरुद्गणाः ॥ ७ ॥</s-l></s-lg><s-lg><s-l>वालखिल्यास्तपःसिद्धाः कृष्णद्वैपायनस्तथा ।</s-l><s-l>नारदः पर्वतश्चैव विश्वावसुर्हहाहुहूः ॥ ८ ॥</s-l></s-lg><s-lg><s-l>तुम्बरुश्चित्रसेनश्च देवदूतश्च विश्रुतः ।</s-l><s-l>देवकन्या महाभागा दिव्याश्चाप्सरसां गणाः ॥ ९ ॥</s-l></s-lg><s-lg><s-l>उर्वशी मेनका रम्भा मिश्रकेशी अलम्बुषा ।</s-l><s-l>विश्वाची च घृताची च पञ्चचूडा तिलोत्तमा ॥ १० ॥</s-l></s-lg><s-lg><s-l>आदित्या वसवो रुद्राः साश्विनः पितरोऽपि च ।</s-l><s-l>धर्मः सत्यं तपो दीक्षा व्यवसायः पितामहः ॥ ११ ॥</s-l></s-lg><s-lg><s-l>शर्वर्यो दिवसाश्चैव मारीचः कश्यपस्तथा ।</s-l><s-l>शुक्रो बृहस्पतिर्भौमो बुधो राहुः शनैश्चरः ॥ १२ ॥</s-l></s-lg><s-lg><s-l>नक्षत्राण्यृतवश्चैव मासाः संध्याः सवत्सराः ।</s-l><s-l>वैनतेयाः समुद्राश्च कद्रुजाः पन्नगास्तथा ॥ १३ ॥</s-l></s-lg><s-lg><s-l>शतद्रूश्च विपाशा च चन्द्रभागा सरस्वती ।</s-l><s-l>सिन्धुश्च देविका चैव पुष्करं तीर्थमेव च ॥ १४ ॥</s-l></s-lg><s-lg><s-l>गङ्गा महानदी चैव कपिला नर्मदा तथा ।</s-l><s-l>कम्पुना च विशल्या च करतोयाम्बुवाहिनी ॥ १५ ॥</s-l></s-lg><s-lg><s-l>सरयूर्गण्डकी चैव लोहित्यश्च महानदः ।</s-l><s-l>ताम्रारुणा वेत्रवती पर्णाशा गौतमी तथा ॥ १६ ॥</s-l></s-lg><s-lg><s-l>गोदावरी च वेण्णा च कृष्णवेणा तथाद्रिजा ।</s-l><s-l>दृषद्वती च कावेरी वंक्षुर्मन्दाकिनी तथा ॥ १७ ॥</s-l></s-lg><s-lg><s-l>प्रयागं च प्रभासं च पुण्यं नैमिषमेव च ।</s-l><s-l>तच्च विश्वेश्वरस्थानं यत्र तद्विमलं सरः ॥ १८ ॥</s-l></s-lg><s-lg><s-l>पुण्यतीर्थैश्च कलिलं कुरुक्षेत्रं प्रकीर्तितम् ।</s-l><s-l>सिन्धूत्तमं तपोदानं जम्बूमार्गमथापि च ॥ १९ ॥</s-l></s-lg><s-lg><s-l>हिरण्वती वितस्ता च तथैवेक्षुमती नदी ।</s-l><s-l>वेदस्मृतिर्वैदसिनी मलवासाश्च नद्यपि ॥ २० ॥</s-l></s-lg><s-lg><s-l>भूमिभागास्तथा पुण्या गङ्गाद्वारमथापि च ।</s-l><s-l>ऋषिकुल्यास्तथा मेध्या नदी चित्रपथा तथा ॥ २१ ॥</s-l></s-lg><s-lg><s-l>कौशिकी यमुना सीता तथा चर्मण्वती नदी ।</s-l><s-l>नदी भीमरथी चैव बाहुदा च महानदी ।</s-l><s-l>महेन्द्रवाणी त्रिदिवा नीलिका च सरस्वती ॥ २२ ॥</s-l></s-lg><s-lg><s-l>नन्दा चापरनन्दा च तथा तीर्थं महाह्रदम् ।</s-l><s-l>गयाथ फल्गुतीर्थं च धर्मारण्यं सुरैर्वृतम् ॥ २३ ॥</s-l></s-lg><s-lg><s-l>तथा देवनदी पुण्या सरश्च ब्रह्मनिर्मितम् ।</s-l><s-l>पुण्यं त्रिलोकविख्यातं सर्वपापहरं शिवम् ॥ २४ ॥</s-l></s-lg><s-lg><s-l>हिमवान्पर्वतश्चैव दिव्यौषधिसमन्वितः ।</s-l><s-l>विन्ध्यो धातुविचित्राङ्गस्तीर्थवानौषधान्वितः ॥ २५ ॥</s-l></s-lg><s-lg><s-l>मेरुर्महेन्द्रो मलयः श्वेतश्च रजताचितः ।</s-l><s-l>शृङ्गवान्मन्दरो नीलो निषधो दर्दुरस्तथा ॥ २६ ॥</s-l></s-lg><s-lg><s-l>चित्रकूटोऽञ्जनाभश्च पर्वतो गन्धमादनः ।</s-l><s-l>पुण्यः सोमगिरिश्चैव तथैवान्ये महीधराः ।</s-l><s-l>दिशश्च विदिशश्चैव क्षितिः सर्वे महीरुहाः ॥ २७ ॥</s-l></s-lg><s-lg><s-l>विश्वेदेवा नभश्चैव नक्षत्राणि ग्रहास्तथा ।</s-l><s-l>पान्तु वः सततं देवाः कीर्तिताकीर्तिता मया ॥ २८ ॥</s-l></s-lg><s-lg><s-l>कीर्तयानो नरो ह्येतान्मुच्यते सर्वकिल्बिषैः ।</s-l><s-l>स्तुवंश्च प्रतिनन्दंश्च मुच्यते सर्वतो भयात् ।</s-l><s-l>सर्वसंकरपापेभ्यो देवतास्तवनन्दकः ॥ २९ ॥</s-l></s-lg><s-lg><s-l>देवतानन्तरं विप्रांस्तपःसिद्धांस्तपोधिकान् ।</s-l><s-l>कीर्तितान्कीर्तयिष्यामि सर्वपापप्रमोचनान् ॥ ३० ॥</s-l></s-lg><s-lg><s-l>यवक्रीतोऽथ रैभ्यश्च कक्षीवानौशिजस्तथा ।</s-l><s-l>भृग्वङ्गिरास्तथा कण्वो मेधातिथिरथ प्रभुः ।</s-l><s-l>बर्ही च गुणसंपन्नः प्राचीं दिशमुपाश्रिताः ॥ ३१ ॥</s-l></s-lg><s-lg><s-l>भद्रां दिशं महाभागा उल्मुचुः प्रमुचुस्तथा ।</s-l><s-l>मुमुचुश्च महाभागः स्वस्त्यात्रेयश्च वीर्यवान् ॥ ३२ ॥</s-l></s-lg><s-lg><s-l>मित्रावरुणयोः पुत्रस्तथागस्त्यः प्रतापवान् ।</s-l><s-l>दृढायुश्चोर्ध्वबाहुश्च विश्रुतावृषिसत्तमौ ॥ ३३ ॥</s-l></s-lg><s-lg><s-l>पश्चिमां दिशमाश्रित्य य एधन्ते निबोध तान् ।</s-l><s-l>उषद्गुः सह सोदर्यैः परिव्याधश्च वीर्यवान् ॥ ३४ ॥</s-l></s-lg><s-lg><s-l>ऋषिर्दीर्घतमाश्चैव गौतमः कश्यपस्तथा ।</s-l><s-l>एकतश्च द्वितश्चैव त्रितश्चैव महर्षयः ।</s-l><s-l>अत्रेः पुत्रश्च धर्मात्मा तथा सारस्वतः प्रभुः ॥ ३५ ॥</s-l></s-lg><s-lg><s-l>उत्तरां दिशमाश्रित्य य एधन्ते निबोध तान् ।</s-l><s-l>अत्रिर्वसिष्ठः शक्तिश्च पाराशर्यश्च वीर्यवान् ॥ ३६ ॥</s-l></s-lg><s-lg><s-l>विश्वामित्रो भरद्वाजो जमदग्निस्तथैव च ।</s-l><s-l>ऋचीकपौत्रो रामश्च ऋषिरौद्दालकिस्तथा ॥ ३७ ॥</s-l></s-lg><s-lg><s-l>श्वेतकेतुः कोहलश्च विपुलो देवलस्तथा ।</s-l><s-l>देवशर्मा च धौम्यश्च हस्तिकाश्यप एव च ॥ ३८ ॥</s-l></s-lg><s-lg><s-l>लोमशो नाचिकेतश्च लोमहर्षण एव च ।</s-l><s-l>ऋषिरुग्रश्रवाश्चैव भार्गवश्च्यवनस्तथा ॥ ३९ ॥</s-l></s-lg><s-lg><s-l>एष वै समवायस्ते ऋषिदेवसमन्वितः ।</s-l><s-l>आद्यः प्रकीर्तितो राजन्सर्वपापप्रमोचनः ॥ ४० ॥</s-l></s-lg><s-lg><s-l>नृगो ययातिर्नहुषो यदुः पूरुश्च वीर्यवान् ।</s-l><s-l>धुन्धुमारो दिलीपश्च सगरश्च प्रतापवान् ॥ ४१ ॥</s-l></s-lg><s-lg><s-l>कृशाश्वो यौवनाश्वश्च चित्राश्वः सत्यवांस्तथा ।</s-l><s-l>दुःषन्तो भरतश्चैव चक्रवर्ती महायशाः ॥ ४२ ॥</s-l></s-lg><s-lg><s-l>यवनो जनकश्चैव तथा दृढरथो नृपः ।</s-l><s-l>रघुर्नरवरश्चैव तथा दशरथो नृपः ॥ ४३ ॥</s-l></s-lg><s-lg><s-l>रामो राक्षसहा वीरः शशबिन्दुर्भगीरथः ।</s-l><s-l>हरिश्चन्द्रो मरुत्तश्च जह्नुर्जाह्नविसेविता ॥ ४४ ॥</s-l></s-lg><s-lg><s-l>महोदयो ह्यलर्कश्च ऐलश्चैव नराधिपः ।</s-l><s-l>करंधमो नरश्रेष्ठः कध्मोरश्च नराधिपः ॥ ४५ ॥</s-l></s-lg><s-lg><s-l>दक्षोऽम्बरीषः कुकुरो रवतश्च महायशाः ।</s-l><s-l>मुचुकुन्दश्च राजर्षिर्मित्रभानुः प्रियंकरः ॥ ४६ ॥</s-l></s-lg><s-lg><s-l>त्रसदस्युस्तथा राजा श्वेतो राजर्षिसत्तमः ।</s-l><s-l>महाभिषश्च विख्यातो निमिराजस्तथाष्टकः ॥ ४७ ॥</s-l></s-lg><s-lg><s-l>आयुः क्षुपश्च राजर्षिः कक्षेयुश्च नराधिपः ।</s-l><s-l>शिबिरौशीनरश्चैव गयश्चैव नराधिपः ॥ ४८ ॥</s-l></s-lg><s-lg><s-l>प्रतर्दनो दिवोदासः सौदासः कोसलेश्वरः ।</s-l><s-l>ऐलो नलश्च राजर्षिर्मनुश्चैव प्रजापतिः ॥ ४९ ॥</s-l></s-lg><s-lg><s-l>हविध्रश्च पृषध्रश्च प्रतीपः शंतनुस्तथा ।</s-l><s-l>कक्षसेनश्च राजर्षिर्ये चान्ये नानुकीर्तिताः ॥ ५० ॥</s-l></s-lg><s-lg><s-l>मा विघ्नं मा च मे पापं मा च मे परिपन्थिनः ।</s-l><s-l>ध्रुवो जयो मे नित्यं स्यात्परत्र च परा गतिः ॥ ५१ ॥</s-l></s-lg>