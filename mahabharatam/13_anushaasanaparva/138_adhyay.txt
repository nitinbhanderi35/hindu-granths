<s-lg><s-l> वायुरुवाच ।</s-l><s-l>शृणु मूढ गुणान्कांश्चिद्ब्राह्मणानां महात्मनाम् ।</s-l><s-l>ये त्वया कीर्तिता राजंस्तेभ्योऽथ ब्राह्मणो वरः ॥ १ ॥</s-l></s-lg><s-lg><s-l>त्यक्त्वा महीत्वं भूमिस्तु स्पर्धयाङ्गनृपस्य ह ।</s-l><s-l>नाशं जगाम तां विप्रो व्यष्टम्भयत कश्यपः ॥ २ ॥</s-l></s-lg><s-lg><s-l>अक्षया ब्राह्मणा राजन्दिवि चेह च नित्यदा ।</s-l><s-l>अपिबत्तेजसा ह्यापः स्वयमेवाङ्गिराः पुरा ॥ ३ ॥</s-l></s-lg><s-lg><s-l>स ताः पिबन्क्षीरमिव नातृप्यत महातपाः ।</s-l><s-l>अपूरयन्महौघेन महीं सर्वां च पार्थिव ॥ ४ ॥</s-l></s-lg><s-lg><s-l>तस्मिन्नहं च क्रुद्धे वै जगत्त्यक्त्वा ततो गतः ।</s-l><s-l>व्यतिष्ठमग्निहोत्रे च चिरमङ्गिरसो भयात् ॥ ५ ॥</s-l></s-lg><s-lg><s-l>अभिशप्तश्च भगवान्गौतमेन पुरंदरः ।</s-l><s-l>अहल्यां कामयानो वै धर्मार्थं च न हिंसितः ॥ ६ ॥</s-l></s-lg><s-lg><s-l>तथा समुद्रो नृपते पूर्णो मृष्टेन वारिणा ।</s-l><s-l>ब्राह्मणैरभिशप्तः सँल्लवणोदः कृतो विभो ॥ ७ ॥</s-l></s-lg><s-lg><s-l>सुवर्णवर्णो निर्धूमः संहतोर्ध्वशिखः कविः ।</s-l><s-l>क्रुद्धेनाङ्गिरसा शप्तो गुणैरेतैर्विवर्जितः ॥ ८ ॥</s-l></s-lg><s-lg><s-l>मरुतश्चूर्णितान्पश्य येऽहसन्त महोदधिम् ।</s-l><s-l>सुवर्णधारिणा नित्यमवशप्ता द्विजातिना ॥ ९ ॥</s-l></s-lg><s-lg><s-l>समो न त्वं द्विजातिभ्यः श्रेष्ठं विद्धि नराधिप ।</s-l><s-l>गर्भस्थान्ब्राह्मणान्सम्यङ्नमस्यति किल प्रभुः ॥ १० ॥</s-l></s-lg><s-lg><s-l>दण्डकानां महद्राज्यं ब्राह्मणेन विनाशितम् ।</s-l><s-l>तालजङ्घं महत्क्षत्रमौर्वेणैकेन नाशितम् ॥ ११ ॥</s-l></s-lg><s-lg><s-l>त्वया च विपुलं राज्यं बलं धर्मः श्रुतं तथा ।</s-l><s-l>दत्तात्रेयप्रसादेन प्राप्तं परमदुर्लभम् ॥ १२ ॥</s-l></s-lg><s-lg><s-l>अग्निं त्वं यजसे नित्यं कस्मादर्जुन ब्राह्मणम् ।</s-l><s-l>स हि सर्वस्य लोकस्य हव्यवाट्किं न वेत्सि तम् ॥ १३ ॥</s-l></s-lg><s-lg><s-l>अथ वा ब्राह्मणश्रेष्ठमनु भूतानुपालकम् ।</s-l><s-l>कर्तारं जीवलोकस्य कस्माज्जानन्विमुह्यसे ॥ १४ ॥</s-l></s-lg><s-lg><s-l>तथा प्रजापतिर्ब्रह्मा अव्यक्तः प्रभवाप्ययः ।</s-l><s-l>येनेदं निखिलं विश्वं जनितं स्थावरं चरम् ॥ १५ ॥</s-l></s-lg><s-lg><s-l>अण्डजातं तु ब्रह्माणं केचिदिच्छन्त्यपण्डिताः ।</s-l><s-l>अण्डाद्भिन्नाद्बभुः शैला दिशोऽम्भः पृथिवी दिवम् ॥ १६ ॥</s-l></s-lg><s-lg><s-l>द्रष्टव्यं नैतदेवं हि कथं ज्यायस्तमो हि सः ।</s-l><s-l>स्मृतमाकाशमण्डं तु तस्माज्जातः पितामहः ॥ १७ ॥</s-l></s-lg><s-lg><s-l>तिष्ठेत्कथमिति ब्रूहि न किंचिद्धि तदा भवेत् ।</s-l><s-l>अहंकार इति प्रोक्तः सर्वतेजोगतः प्रभुः ॥ १८ ॥</s-l></s-lg><s-lg><s-l>नास्त्यण्डमस्ति तु ब्रह्मा स राजँल्लोकभावनः ।</s-l><s-l>इत्युक्तः स तदा तूष्णीमभूद्वायुस्तमब्रवीत् ॥ १९ ॥</s-l></s-lg>