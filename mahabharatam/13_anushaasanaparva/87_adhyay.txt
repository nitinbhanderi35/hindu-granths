<s-lg><s-l> युधिष्ठिर उवाच ।</s-l><s-l>चातुर्वर्ण्यस्य धर्मात्मन्धर्मः प्रोक्तस्त्वयानघ ।</s-l><s-l>तथैव मे श्राद्धविधिं कृत्स्नं प्रब्रूहि पार्थिव ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>युधिष्ठिरेणैवमुक्तो भीष्मः शांतनवस्तदा ।</s-l><s-l>इमं श्राद्धविधिं कृत्स्नं प्रवक्तुमुपचक्रमे ॥ २ ॥</s-l></s-lg><s-lg><s-l> भीष्म उवाच ।</s-l><s-l>शृणुष्वावहितो राजञ्श्राद्धकल्पमिमं शुभम् ।</s-l><s-l>धन्यं यशस्यं पुत्रीयं पितृयज्ञं परंतप ॥ ३ ॥</s-l></s-lg><s-lg><s-l>देवासुरमनुष्याणां गन्धर्वोरगरक्षसाम् ।</s-l><s-l>पिशाचकिंनराणां च पूज्या वै पितरः सदा ॥ ४ ॥</s-l></s-lg><s-lg><s-l>पितॄन्पूज्यादितः पश्चाद्देवान्संतर्पयन्ति वै ।</s-l><s-l>तस्मात्सर्वप्रयत्नेन पुरुषः पूजयेत्सदा ॥ ५ ॥</s-l></s-lg><s-lg><s-l>अन्वाहार्यं महाराज पितॄणां श्राद्धमुच्यते ।</s-l><s-l>तच्चामिषेण विधिना विधिः प्रथमकल्पितः ॥ ६ ॥</s-l></s-lg><s-lg><s-l>सर्वेष्वहःसु प्रीयन्ते कृतैः श्राद्धैः पितामहाः ।</s-l><s-l>प्रवक्ष्यामि तु ते सर्वांस्तिथ्यां तिथ्यां गुणागुणान् ॥ ७ ॥</s-l></s-lg><s-lg><s-l>येष्वहःसु कृतैः श्राद्धैर्यत्फलं प्राप्यतेऽनघ ।</s-l><s-l>तत्सर्वं कीर्तयिष्यामि यथावत्तन्निबोध मे ॥ ८ ॥</s-l></s-lg><s-lg><s-l>पितॄनर्च्य प्रतिपदि प्राप्नुयात्स्वगृहे स्त्रियः ।</s-l><s-l>अभिरूपप्रजायिन्यो दर्शनीया बहुप्रजाः ॥ ९ ॥</s-l></s-lg><s-lg><s-l>स्त्रियो द्वितीयां जायन्ते तृतीयायां तु वन्दिनः ।</s-l><s-l>चतुर्थ्यां क्षुद्रपशवो भवन्ति बहवो गृहे ॥ १० ॥</s-l></s-lg><s-lg><s-l>पञ्चम्यां बहवः पुत्रा जायन्ते कुर्वतां नृप ।</s-l><s-l>कुर्वाणास्तु नराः षष्ठ्यां भवन्ति द्युतिभागिनः ॥ ११ ॥</s-l></s-lg><s-lg><s-l>कृषिभागी भवेच्छ्राद्धं कुर्वाणः सप्तमीं नृप ।</s-l><s-l>अष्टम्यां तु प्रकुर्वाणो वाणिज्ये लाभमाप्नुयात् ॥ १२ ॥</s-l></s-lg><s-lg><s-l>नवम्यां कुर्वतः श्राद्धं भवत्येकशफं बहु ।</s-l><s-l>विवर्धन्ते तु दशमीं गावः श्राद्धानि कुर्वतः ॥ १३ ॥</s-l></s-lg><s-lg><s-l>कुप्यभागी भवेन्मर्त्यः कुर्वन्नेकादशीं नृप ।</s-l><s-l>ब्रह्मवर्चस्विनः पुत्रा जायन्ते तस्य वेश्मनि ॥ १४ ॥</s-l></s-lg><s-lg><s-l>द्वादश्यामीहमानस्य नित्यमेव प्रदृश्यते ।</s-l><s-l>रजतं बहु चित्रं च सुवर्णं च मनोरमम् ॥ १५ ॥</s-l></s-lg><s-lg><s-l>ज्ञातीनां तु भवेच्छ्रेष्ठः कुर्वञ्श्राद्धं त्रयोदशीम् ।</s-l><s-l>अवश्यं तु युवानोऽस्य प्रमीयन्ते नरा गृहे ॥ १६ ॥</s-l></s-lg><s-lg><s-l>युद्धभागी भवेन्मर्त्यः श्राद्धं कुर्वंश्चतुर्दशीम् ।</s-l><s-l>अमावास्यां तु निवपन्सर्वान्कामानवाप्नुयात् ॥ १७ ॥</s-l></s-lg><s-lg><s-l>कृष्णपक्षे दशम्यादौ वर्जयित्वा चतुर्दशीम् ।</s-l><s-l>श्राद्धकर्मणि तिथ्यः स्युः प्रशस्ता न तथेतराः ॥ १८ ॥</s-l></s-lg><s-lg><s-l>यथा चैवापरः पक्षः पूर्वपक्षाद्विशिष्यते ।</s-l><s-l>तथा श्राद्धस्य पूर्वाह्णादपराह्णो विशिष्यते ॥ १९ ॥</s-l></s-lg>