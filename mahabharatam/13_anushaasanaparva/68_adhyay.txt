<s-lg><s-l> युधिष्ठिर उवाच ।</s-l><s-l>भूय एव कुरुश्रेष्ठ दानानां विधिमुत्तमम् ।</s-l><s-l>कथयस्व महाप्राज्ञ भूमिदानं विशेषतः ॥ १ ॥</s-l></s-lg><s-lg><s-l>पृथिवीं क्षत्रियो दद्याद्ब्राह्मणस्तां स्वकर्मणा ।</s-l><s-l>विधिवत्प्रतिगृह्णीयान्न त्वन्यो दातुमर्हति ॥ २ ॥</s-l></s-lg><s-lg><s-l>सर्ववर्णैस्तु यच्छक्यं प्रदातुं फलकाङ्क्षिभिः ।</s-l><s-l>वेदे वा यत्समाम्नातं तन्मे व्याख्यातुमर्हसि ॥ ३ ॥</s-l></s-lg><s-lg><s-l> भीष्म उवाच ।</s-l><s-l>तुल्यनामानि देयानि त्रीणि तुल्यफलानि च ।</s-l><s-l>सर्वकामफलानीह गावः पृथ्वी सरस्वती ॥ ४ ॥</s-l></s-lg><s-lg><s-l>यो ब्रूयाच्चापि शिष्याय धर्म्यां ब्राह्मीं सरस्वतीम् ।</s-l><s-l>पृथिवीगोप्रदानाभ्यां स तुल्यं फलमश्नुते ॥ ५ ॥</s-l></s-lg><s-lg><s-l>तथैव गाः प्रशंसन्ति न च देयं ततः परम् ।</s-l><s-l>संनिकृष्टफलास्ता हि लघ्वर्थाश्च युधिष्ठिर ।</s-l><s-l>मातरः सर्वभूतानां गावः सर्वसुखप्रदाः ॥ ६ ॥</s-l></s-lg><s-lg><s-l>वृद्धिमाकाङ्क्षता नित्यं गावः कार्याः प्रदक्षिणाः ।</s-l><s-l>मङ्गलायतनं देव्यस्तस्मात्पूज्याः सदैव हि ॥ ७ ॥</s-l></s-lg><s-lg><s-l>प्रचोदनं देवकृतं गवां कर्मसु वर्तताम् ।</s-l><s-l>पूर्वमेवाक्षरं नान्यदभिधेयं कथंचन ॥ ८ ॥</s-l></s-lg><s-lg><s-l>प्रचारे वा निपाने वा बुधो नोद्वेजयेत गाः ।</s-l><s-l>तृषिता ह्यभिवीक्षन्त्यो नरं हन्युः सबान्धवम् ॥ ९ ॥</s-l></s-lg><s-lg><s-l>पितृसद्मानि सततं देवतायतनानि च ।</s-l><s-l>पूयन्ते शकृता यासां पूतं किमधिकं ततः ॥ १० ॥</s-l></s-lg><s-lg><s-l>ग्रासमुष्टिं परगवे दद्यात्संवत्सरं तु यः ।</s-l><s-l>अकृत्वा स्वयमाहारं व्रतं तत्सार्वकामिकम् ॥ ११ ॥</s-l></s-lg><s-lg><s-l>स हि पुत्रान्यशोर्थं च श्रियं चाप्यधिगच्छति ।</s-l><s-l>नाशयत्यशुभं चैव दुःस्वप्नं च व्यपोहति ॥ १२ ॥</s-l></s-lg><s-lg><s-l> युधिष्ठिर उवाच ।</s-l><s-l>देयाः किंलक्षणा गावः काश्चापि परिवर्जयेत् ।</s-l><s-l>कीदृशाय प्रदातव्या न देयाः कीदृशाय च ॥ १३ ॥</s-l></s-lg><s-lg><s-l> भीष्म उवाच ।</s-l><s-l>असद्वृत्ताय पापाय लुब्धायानृतवादिने ।</s-l><s-l>हव्यकव्यव्यपेताय न देया गौः कथंचन ॥ १४ ॥</s-l></s-lg><s-lg><s-l>भिक्षवे बहुपुत्राय श्रोत्रियायाहिताग्नये ।</s-l><s-l>दत्त्वा दशगवां दाता लोकानाप्नोत्यनुत्तमान् ॥ १५ ॥</s-l></s-lg><s-lg><s-l>यं चैव धर्मं कुरुते तस्य पुण्यफलं च यत् ।</s-l><s-l>सर्वस्यैवांशभाग्दाता तन्निमित्तं प्रवृत्तयः ॥ १६ ॥</s-l></s-lg><s-lg><s-l>यश्चैनमुत्पादयति यश्चैनं त्रायते भयात् ।</s-l><s-l>यश्चास्य कुरुते वृत्तिं सर्वे ते पितरस्त्रयः ॥ १७ ॥</s-l></s-lg><s-lg><s-l>कल्मषं गुरुशुश्रूषा हन्ति मानो महद्यशः ।</s-l><s-l>अपुत्रतां त्रयः पुत्रा अवृत्तिं दश धेनवः ॥ १८ ॥</s-l></s-lg><s-lg><s-l>वेदान्तनिष्ठस्य बहुश्रुतस्य प्रज्ञानतृप्तस्य जितेन्द्रियस्य ।</s-l><s-l>शिष्टस्य दान्तस्य यतस्य चैव भूतेषु नित्यं प्रियवादिनश्च ॥ १९ ॥</s-l></s-lg><s-lg><s-l>यः क्षुद्भयाद्वै न विकर्म कुर्यान्मृदुर्दान्तश्चातिथेयश्च नित्यम् ।</s-l><s-l>वृत्तिं विप्रायातिसृजेत तस्मै यस्तुल्यशीलश्च सपुत्रदारः ॥ २० ॥</s-l></s-lg><s-lg><s-l>शुभे पात्रे ये गुणा गोप्रदाने तावान्दोषो ब्राह्मणस्वापहारे ।</s-l><s-l>सर्वावस्थं ब्राह्मणस्वापहारो दाराश्चैषां दूरतो वर्जनीयाः ॥ २१ ॥</s-l></s-lg>