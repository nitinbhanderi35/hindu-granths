<s-lg><s-l> युधिष्ठिर उवाच ।</s-l><s-l>सर्वशास्त्रविधानज्ञ राजधर्मार्थवित्तम ।</s-l><s-l>अतीव संशयच्छेत्ता भवान्वै प्रथितः क्षितौ ॥ १ ॥</s-l></s-lg><s-lg><s-l>कश्चित्तु संशयो मेऽस्ति तन्मे ब्रूहि पितामह ।</s-l><s-l>अस्यामापदि कष्टायामन्यं पृच्छाम कं वयम् ॥ २ ॥</s-l></s-lg><s-lg><s-l>यथा नरेण कर्तव्यं यश्च धर्मः सनातनः ।</s-l><s-l>एतत्सर्वं महाबाहो भवान्व्याख्यातुमर्हति ॥ ३ ॥</s-l></s-lg><s-lg><s-l>चतस्रो विहिता भार्या ब्राह्मणस्य पितामह ।</s-l><s-l>ब्राह्मणी क्षत्रिया वैश्या शूद्रा च रतिमिच्छतः ॥ ४ ॥</s-l></s-lg><s-lg><s-l>तत्र जातेषु पुत्रेषु सर्वासां कुरुसत्तम ।</s-l><s-l>आनुपूर्व्येण कस्तेषां पित्र्यं दायाद्यमर्हति ॥ ५ ॥</s-l></s-lg><s-lg><s-l>केन वा किं ततो हार्यं पितृवित्तात्पितामह ।</s-l><s-l>एतदिच्छामि कथितं विभागस्तेषु यः स्मृतः ॥ ६ ॥</s-l></s-lg><s-lg><s-l> भीष्म उवाच ।</s-l><s-l>ब्राह्मणः क्षत्रियो वैश्यस्त्रयो वर्णा द्विजातयः ।</s-l><s-l>एतेषु विहितो धर्मो ब्राह्मणस्य युधिष्ठिर ॥ ७ ॥</s-l></s-lg><s-lg><s-l>वैषम्यादथ वा लोभात्कामाद्वापि परंतप ।</s-l><s-l>ब्राह्मणस्य भवेच्छूद्रा न तु दृष्टान्ततः स्मृता ॥ ८ ॥</s-l></s-lg><s-lg><s-l>शूद्रां शयनमारोप्य ब्राह्मणः पीडितो भवेत् ।</s-l><s-l>प्रायश्चित्तीयते चापि विधिदृष्टेन हेतुना ॥ ९ ॥</s-l></s-lg><s-lg><s-l>तत्र जातेष्वपत्येषु द्विगुणं स्याद्युधिष्ठिर ।</s-l><s-l>अतस्ते नियमं वित्ते संप्रवक्ष्यामि भारत ॥ १० ॥</s-l></s-lg><s-lg><s-l>लक्षण्यो गोवृषो यानं यत्प्रधानतमं भवेत् ।</s-l><s-l>ब्राह्मण्यास्तद्धरेत्पुत्र एकांशं वै पितुर्धनात् ॥ ११ ॥</s-l></s-lg><s-lg><s-l>शेषं तु दशधा कार्यं ब्राह्मणस्वं युधिष्ठिर ।</s-l><s-l>तत्र तेनैव हर्तव्याश्चत्वारोंऽशाः पितुर्धनात् ॥ १२ ॥</s-l></s-lg><s-lg><s-l>क्षत्रियायास्तु यः पुत्रो ब्राह्मणः सोऽप्यसंशयः ।</s-l><s-l>स तु मातृविशेषेण त्रीनंशान्हर्तुमर्हति ॥ १३ ॥</s-l></s-lg><s-lg><s-l>वर्णे तृतीये जातस्तु वैश्यायां ब्राह्मणादपि ।</s-l><s-l>द्विरंशस्तेन हर्तव्यो ब्राह्मणस्वाद्युधिष्ठिर ॥ १४ ॥</s-l></s-lg><s-lg><s-l>शूद्रायां ब्राह्मणाज्जातो नित्यादेयधनः स्मृतः ।</s-l><s-l>अल्पं वापि प्रदातव्यं शूद्रापुत्राय भारत ॥ १५ ॥</s-l></s-lg><s-lg><s-l>दशधा प्रविभक्तस्य धनस्यैष भवेत्क्रमः ।</s-l><s-l>सवर्णासु तु जातानां समान्भागान्प्रकल्पयेत् ॥ १६ ॥</s-l></s-lg><s-lg><s-l>अब्राह्मणं तु मन्यन्ते शूद्रापुत्रमनैपुणात् ।</s-l><s-l>त्रिषु वर्णेषु जातो हि ब्राह्मणाद्ब्राह्मणो भवेत् ॥ १७ ॥</s-l></s-lg><s-lg><s-l>स्मृता वर्णाश्च चत्वारः पञ्चमो नाधिगम्यते ।</s-l><s-l>हरेत्तु दशमं भागं शूद्रापुत्रः पितुर्धनात् ॥ १८ ॥</s-l></s-lg><s-lg><s-l>तत्तु दत्तं हरेत्पित्रा नादत्तं हर्तुमर्हति ।</s-l><s-l>अवश्यं हि धनं देयं शूद्रापुत्राय भारत ॥ १९ ॥</s-l></s-lg><s-lg><s-l>आनृशंस्यं परो धर्म इति तस्मै प्रदीयते ।</s-l><s-l>यत्र तत्र समुत्पन्नो गुणायैवोपकल्पते ॥ २० ॥</s-l></s-lg><s-lg><s-l>यदि वाप्येकपुत्रः स्यादपुत्रो यदि वा भवेत् ।</s-l><s-l>नाधिकं दशमाद्दद्याच्छूद्रापुत्राय भारत ॥ २१ ॥</s-l></s-lg><s-lg><s-l>त्रैवार्षिकाद्यदा भक्तादधिकं स्याद्द्विजस्य तु ।</s-l><s-l>यजेत तेन द्रव्येण न वृथा साधयेद्धनम् ॥ २२ ॥</s-l></s-lg><s-lg><s-l>त्रिसाहस्रपरो दायः स्त्रियो देयो धनस्य वै ।</s-l><s-l>तच्च भर्त्रा धनं दत्तं नादत्तं भोक्तुमर्हति ॥ २३ ॥</s-l></s-lg><s-lg><s-l>स्त्रीणां तु पतिदायाद्यमुपभोगफलं स्मृतम् ।</s-l><s-l>नापहारं स्त्रियः कुर्युः पतिवित्तात्कथंचन ॥ २४ ॥</s-l></s-lg><s-lg><s-l>स्त्रियास्तु यद्भवेद्वित्तं पित्रा दत्तं युधिष्ठिर ।</s-l><s-l>ब्राह्मण्यास्तद्धरेत्कन्या यथा पुत्रस्तथा हि सा ।</s-l><s-l>सा हि पुत्रसमा राजन्विहिता कुरुनन्दन ॥ २५ ॥</s-l></s-lg><s-lg><s-l>एवमेतत्समुद्दिष्टं धर्मेषु भरतर्षभ ।</s-l><s-l>एतद्धर्ममनुस्मृत्य न वृथा साधयेद्धनम् ॥ २६ ॥</s-l></s-lg><s-lg><s-l> युधिष्ठिर उवाच ।</s-l><s-l>शूद्रायां ब्राह्मणाज्जातो यद्यदेयधनः स्मृतः ।</s-l><s-l>केन प्रतिविशेषेण दशमोऽप्यस्य दीयते ॥ २७ ॥</s-l></s-lg><s-lg><s-l>ब्राह्मण्यां ब्राह्मणाज्जातो ब्राह्मणः स्यान्न संशयः ।</s-l><s-l>क्षत्रियायां तथैव स्याद्वैश्यायामपि चैव हि ॥ २८ ॥</s-l></s-lg><s-lg><s-l>कस्मात्ते विषमं भागं भजेरन्नृपसत्तम ।</s-l><s-l>यदा सर्वे त्रयो वर्णास्त्वयोक्ता ब्राह्मणा इति ॥ २९ ॥</s-l></s-lg><s-lg><s-l> भीष्म उवाच ।</s-l><s-l>दारा इत्युच्यते लोके नाम्नैकेन परंतप ।</s-l><s-l>प्रोक्तेन चैकनाम्नायं विशेषः सुमहान्भवेत् ॥ ३० ॥</s-l></s-lg><s-lg><s-l>तिस्रः कृत्वा पुरो भार्याः पश्चाद्विन्देत ब्राह्मणीम् ।</s-l><s-l>सा ज्येष्ठा सा च पूज्या स्यात्सा च ताभ्यो गरीयसी ॥ ३१ ॥</s-l></s-lg><s-lg><s-l>स्नानं प्रसाधनं भर्तुर्दन्तधावनमञ्जनम् ।</s-l><s-l>हव्यं कव्यं च यच्चान्यद्धर्मयुक्तं भवेद्गृहे ॥ ३२ ॥</s-l></s-lg><s-lg><s-l>न तस्यां जातु तिष्ठन्त्यामन्या तत्कर्तुमर्हति ।</s-l><s-l>ब्राह्मणी त्वेव तत्कुर्याद्ब्राह्मणस्य युधिष्ठिर ॥ ३३ ॥</s-l></s-lg><s-lg><s-l>अन्नं पानं च माल्यं च वासांस्याभरणानि च ।</s-l><s-l>ब्राह्मण्यै तानि देयानि भर्तुः सा हि गरीयसी ॥ ३४ ॥</s-l></s-lg><s-lg><s-l>मनुनाभिहितं शास्त्रं यच्चापि कुरुनन्दन ।</s-l><s-l>तत्राप्येष महाराज दृष्टो धर्मः सनातनः ॥ ३५ ॥</s-l></s-lg><s-lg><s-l>अथ चेदन्यथा कुर्याद्यदि कामाद्युधिष्ठिर ।</s-l><s-l>यथा ब्राह्मणचण्डालः पूर्वदृष्टस्तथैव सः ॥ ३६ ॥</s-l></s-lg><s-lg><s-l>ब्राह्मण्याः सदृशः पुत्रः क्षत्रियायाश्च यो भवेत् ।</s-l><s-l>राजन्विशेषो नास्त्यत्र वर्णयोरुभयोरपि ॥ ३७ ॥</s-l></s-lg><s-lg><s-l>न तु जात्या समा लोके ब्राह्मण्याः क्षत्रिया भवेत् ।</s-l><s-l>ब्राह्मण्याः प्रथमः पुत्रो भूयान्स्याद्राजसत्तम ।</s-l><s-l>भूयोऽपि भूयसा हार्यं पितृवित्ताद्युधिष्ठिर ॥ ३८ ॥</s-l></s-lg><s-lg><s-l>यथा न सदृशी जातु ब्राह्मण्याः क्षत्रिया भवेत् ।</s-l><s-l>क्षत्रियायास्तथा वैश्या न जातु सदृशी भवेत् ॥ ३९ ॥</s-l></s-lg><s-lg><s-l>श्रीश्च राज्यं च कोशश्च क्षत्रियाणां युधिष्ठिर ।</s-l><s-l>विहितं दृश्यते राजन्सागरान्ता च मेदिनी ॥ ४० ॥</s-l></s-lg><s-lg><s-l>क्षत्रियो हि स्वधर्मेण श्रियं प्राप्नोति भूयसीम् ।</s-l><s-l>राजा दण्डधरो राजन्रक्षा नान्यत्र क्षत्रियात् ॥ ४१ ॥</s-l></s-lg><s-lg><s-l>ब्राह्मणा हि महाभागा देवानामपि देवताः ।</s-l><s-l>तेषु राजा प्रवर्तेत पूजया विधिपूर्वकम् ॥ ४२ ॥</s-l></s-lg><s-lg><s-l>प्रणीतमृषिभिर्ज्ञात्वा धर्मं शाश्वतमव्ययम् ।</s-l><s-l>लुप्यमानाः स्वधर्मेण क्षत्रियो रक्षति प्रजाः ॥ ४३ ॥</s-l></s-lg><s-lg><s-l>दस्युभिर्ह्रियमाणं च धनं दाराश्च सर्वशः ।</s-l><s-l>सर्वेषामेव वर्णानां त्राता भवति पार्थिवः ॥ ४४ ॥</s-l></s-lg><s-lg><s-l>भूयान्स्यात्क्षत्रियापुत्रो वैश्यापुत्रान्न संशयः ।</s-l><s-l>भूयस्तेनापि हर्तव्यं पितृवित्ताद्युधिष्ठिर ॥ ४५ ॥</s-l></s-lg><s-lg><s-l> युधिष्ठिर उवाच ।</s-l><s-l>उक्तं ते विधिवद्राजन्ब्राह्मणस्वे पितामह ।</s-l><s-l>इतरेषां तु वर्णानां कथं विनियमो भवेत् ॥ ४६ ॥</s-l></s-lg><s-lg><s-l> भीष्म उवाच ।</s-l><s-l>क्षत्रियस्यापि भार्ये द्वे विहिते कुरुनन्दन ।</s-l><s-l>तृतीया च भवेच्छूद्रा न तु दृष्टान्ततः स्मृता ॥ ४७ ॥</s-l></s-lg><s-lg><s-l>एष एव क्रमो हि स्यात्क्षत्रियाणां युधिष्ठिर ।</s-l><s-l>अष्टधा तु भवेत्कार्यं क्षत्रियस्वं युधिष्ठिर ॥ ४८ ॥</s-l></s-lg><s-lg><s-l>क्षत्रियाया हरेत्पुत्रश्चतुरोंऽशान्पितुर्धनात् ।</s-l><s-l>युद्धावहारिकं यच्च पितुः स्यात्स हरेच्च तत् ॥ ४९ ॥</s-l></s-lg><s-lg><s-l>वैश्यापुत्रस्तु भागांस्त्रीन्शूद्रापुत्रस्तथाष्टमम् ।</s-l><s-l>सोऽपि दत्तं हरेत्पित्रा नादत्तं हर्तुमर्हति ॥ ५० ॥</s-l></s-lg><s-lg><s-l>एकैव हि भवेद्भार्या वैश्यस्य कुरुनन्दन ।</s-l><s-l>द्वितीया वा भवेच्छूद्रा न तु दृष्टान्ततः स्मृता ॥ ५१ ॥</s-l></s-lg><s-lg><s-l>वैश्यस्य वर्तमानस्य वैश्यायां भरतर्षभ ।</s-l><s-l>शूद्रायां चैव कौन्तेय तयोर्विनियमः स्मृतः ॥ ५२ ॥</s-l></s-lg><s-lg><s-l>पञ्चधा तु भवेत्कार्यं वैश्यस्वं भरतर्षभ ।</s-l><s-l>तयोरपत्ये वक्ष्यामि विभागं च जनाधिप ॥ ५३ ॥</s-l></s-lg><s-lg><s-l>वैश्यापुत्रेण हर्तव्याश्चत्वारोंऽशाः पितुर्धनात् ।</s-l><s-l>पञ्चमस्तु भवेद्भागः शूद्रापुत्राय भारत ॥ ५४ ॥</s-l></s-lg><s-lg><s-l>सोऽपि दत्तं हरेत्पित्रा नादत्तं हर्तुमर्हति ।</s-l><s-l>त्रिभिर्वर्णैस्तथा जातः शूद्रो देयधनो भवेत् ॥ ५५ ॥</s-l></s-lg><s-lg><s-l>शूद्रस्य स्यात्सवर्णैव भार्या नान्या कथंचन ।</s-l><s-l>शूद्रस्य समभागः स्याद्यदि पुत्रशतं भवेत् ॥ ५६ ॥</s-l></s-lg><s-lg><s-l>जातानां समवर्णासु पुत्राणामविशेषतः ।</s-l><s-l>सर्वेषामेव वर्णानां समभागो धने स्मृतः ॥ ५७ ॥</s-l></s-lg><s-lg><s-l>ज्येष्ठस्य भागो ज्येष्ठः स्यादेकांशो यः प्रधानतः ।</s-l><s-l>एष दायविधिः पार्थ पूर्वमुक्तः स्वयंभुवा ॥ ५८ ॥</s-l></s-lg><s-lg><s-l>समवर्णासु जातानां विशेषोऽस्त्यपरो नृप ।</s-l><s-l>विवाहवैशेष्यकृतः पूर्वः पूर्वो विशिष्यते ॥ ५९ ॥</s-l></s-lg><s-lg><s-l>हरेज्ज्येष्ठः प्रधानांशमेकं तुल्यासुतेष्वपि ।</s-l><s-l>मध्यमो मध्यमं चैव कनीयांस्तु कनीयसम् ॥ ६० ॥</s-l></s-lg><s-lg><s-l>एवं जातिषु सर्वासु सवर्णाः श्रेष्ठतां गताः ।</s-l><s-l>महर्षिरपि चैतद्वै मारीचः काश्यपोऽब्रवीत् ॥ ६१ ॥</s-l></s-lg>