<s-lg><s-l> इन्द्र उवाच ।</s-l><s-l>जानन्यो गामपहरेद्विक्रीयाद्वार्थकारणात् ।</s-l><s-l>एतद्विज्ञातुमिच्छामि का नु तस्य गतिर्भवेत् ॥ १ ॥</s-l></s-lg><s-lg><s-l> ब्रह्मोवाच ।</s-l><s-l>भक्षार्थं विक्रयार्थं वा येऽपहारं हि कुर्वते ।</s-l><s-l>दानार्थं वा ब्राह्मणाय तत्रेदं श्रूयतां फलम् ॥ २ ॥</s-l></s-lg><s-lg><s-l>विक्रयार्थं हि यो हिंस्याद्भक्षयेद्वा निरङ्कुशः ।</s-l><s-l>घातयानं हि पुरुषं येऽनुमन्येयुरर्थिनः ॥ ३ ॥</s-l></s-lg><s-lg><s-l>घातकः खादको वापि तथा यश्चानुमन्यते ।</s-l><s-l>यावन्ति तस्या लोमानि तावद्वर्षाणि मज्जति ॥ ४ ॥</s-l></s-lg><s-lg><s-l>ये दोषा यादृशाश्चैव द्विजयज्ञोपघातके ।</s-l><s-l>विक्रये चापहारे च ते दोषा वै स्मृताः प्रभो ॥ ५ ॥</s-l></s-lg><s-lg><s-l>अपहृत्य तु यो गां वै ब्राह्मणाय प्रयच्छति ।</s-l><s-l>यावद्दाने फलं तस्यास्तावन्निरयमृच्छति ॥ ६ ॥</s-l></s-lg><s-lg><s-l>सुवर्णं दक्षिणामाहुर्गोप्रदाने महाद्युते ।</s-l><s-l>सुवर्णं परमं ह्युक्तं दक्षिणार्थमसंशयम् ॥ ७ ॥</s-l></s-lg><s-lg><s-l>गोप्रदानं तारयते सप्त पूर्वांस्तथा परान् ।</s-l><s-l>सुवर्णं दक्षिणां दत्त्वा तावद्द्विगुणमुच्यते ॥ ८ ॥</s-l></s-lg><s-lg><s-l>सुवर्णं परमं दानं सुवर्णं दक्षिणा परा ।</s-l><s-l>सुवर्णं पावनं शक्र पावनानां परं स्मृतम् ॥ ९ ॥</s-l></s-lg><s-lg><s-l>कुलानां पावनं प्राहुर्जातरूपं शतक्रतो ।</s-l><s-l>एषा मे दक्षिणा प्रोक्ता समासेन महाद्युते ॥ १० ॥</s-l></s-lg><s-lg><s-l> भीष्म उवाच ।</s-l><s-l>एतत्पितामहेनोक्तमिन्द्राय भरतर्षभ ।</s-l><s-l>इन्द्रो दशरथायाह रामायाह पिता तथा ॥ ११ ॥</s-l></s-lg><s-lg><s-l>राघवोऽपि प्रियभ्रात्रे लक्ष्मणाय यशस्विने ।</s-l><s-l>ऋषिभ्यो लक्ष्मणेनोक्तमरण्ये वसता विभो ॥ १२ ॥</s-l></s-lg><s-lg><s-l>पारंपर्यागतं चेदमृषयः संशितव्रताः ।</s-l><s-l>दुर्धरं धारयामासू राजानश्चैव धार्मिकाः ।</s-l><s-l>उपाध्यायेन गदितं मम चेदं युधिष्ठिर ॥ १३ ॥</s-l></s-lg><s-lg><s-l>य इदं ब्राह्मणो नित्यं वदेद्ब्राह्मणसंसदि ।</s-l><s-l>यज्ञेषु गोप्रदानेषु द्वयोरपि समागमे ॥ १४ ॥</s-l></s-lg><s-lg><s-l>तस्य लोकाः किलाक्षय्या दैवतैः सह नित्यदा ।</s-l><s-l>इति ब्रह्मा स भगवानुवाच परमेश्वरः ॥ १५ ॥</s-l></s-lg>