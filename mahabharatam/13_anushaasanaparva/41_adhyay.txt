<s-lg><s-l> भीष्म उवाच ।</s-l><s-l>ततः कदाचिद्देवेन्द्रो दिव्यरूपवपुर्धरः ।</s-l><s-l>इदमन्तरमित्येवं ततोऽभ्यागादथाश्रमम् ॥ १ ॥</s-l></s-lg><s-lg><s-l>रूपमप्रतिमं कृत्वा लोभनीयं जनाधिप ।</s-l><s-l>दर्शनीयतमो भूत्वा प्रविवेश तमाश्रमम् ॥ २ ॥</s-l></s-lg><s-lg><s-l>स ददर्श तमासीनं विपुलस्य कलेवरम् ।</s-l><s-l>निश्चेष्टं स्तब्धनयनं यथालेख्यगतं तथा ॥ ३ ॥</s-l></s-lg><s-lg><s-l>रुचिं च रुचिरापाङ्गीं पीनश्रोणिपयोधराम् ।</s-l><s-l>पद्मपत्रविशालाक्षीं संपूर्णेन्दुनिभाननाम् ॥ ४ ॥</s-l></s-lg><s-lg><s-l>सा तमालोक्य सहसा प्रत्युत्थातुमियेष ह ।</s-l><s-l>रूपेण विस्मिता कोऽसीत्यथ वक्तुमिहेच्छती ॥ ५ ॥</s-l></s-lg><s-lg><s-l>उत्थातुकामापि सती व्यतिष्ठद्विपुलेन सा ।</s-l><s-l>निगृहीता मनुष्येन्द्र न शशाक विचेष्टितुम् ॥ ६ ॥</s-l></s-lg><s-lg><s-l>तामाबभाषे देवेन्द्रः साम्ना परमवल्गुना ।</s-l><s-l>त्वदर्थमागतं विद्धि देवेन्द्रं मां शुचिस्मिते ॥ ७ ॥</s-l></s-lg><s-lg><s-l>क्लिश्यमानमनङ्गेन त्वत्संकल्पोद्भवेन वै ।</s-l><s-l>तत्पर्याप्नुहि मां सुभ्रु पुरा कालोऽतिवर्तते ॥ ८ ॥</s-l></s-lg><s-lg><s-l>तमेवंवादिनं शक्रं शुश्राव विपुलो मुनिः ।</s-l><s-l>गुरुपत्न्याः शरीरस्थो ददर्श च सुराधिपम् ॥ ९ ॥</s-l></s-lg><s-lg><s-l>न शशाक च सा राजन्प्रत्युत्थातुमनिन्दिता ।</s-l><s-l>वक्तुं च नाशकद्राजन्विष्टब्धा विपुलेन सा ॥ १० ॥</s-l></s-lg><s-lg><s-l>आकारं गुरुपत्न्यास्तु विज्ञाय स भृगूद्वहः ।</s-l><s-l>निजग्राह महातेजा योगेन बलवत्प्रभो ।</s-l><s-l>बबन्ध योगबन्धैश्च तस्याः सर्वेन्द्रियाणि सः ॥ ११ ॥</s-l></s-lg><s-lg><s-l>तां निर्विकारां दृष्ट्वा तु पुनरेव शचीपतिः ।</s-l><s-l>उवाच व्रीडितो राजंस्तां योगबलमोहिताम् ॥ १२ ॥</s-l></s-lg><s-lg><s-l>एह्येहीति ततः सा तं प्रतिवक्तुमियेष च ।</s-l><s-l>स तां वाचं गुरोः पत्न्या विपुलः पर्यवर्तयत् ॥ १३ ॥</s-l></s-lg><s-lg><s-l>भोः किमागमने कृत्यमिति तस्याश्च निःसृता ।</s-l><s-l>वक्त्राच्छशाङ्कप्रतिमाद्वाणी संस्कारभूषिता ॥ १४ ॥</s-l></s-lg><s-lg><s-l>व्रीडिता सा तु तद्वाक्यमुक्त्वा परवशा तदा ।</s-l><s-l>पुरंदरश्च संत्रस्तो बभूव विमनास्तदा ॥ १५ ॥</s-l></s-lg><s-lg><s-l>स तद्वैकृतमालक्ष्य देवराजो विशां पते ।</s-l><s-l>अवैक्षत सहस्राक्षस्तदा दिव्येन चक्षुषा ॥ १६ ॥</s-l></s-lg><s-lg><s-l>ददर्श च मुनिं तस्याः शरीरान्तरगोचरम् ।</s-l><s-l>प्रतिबिम्बमिवादर्शे गुरुपत्न्याः शरीरगम् ॥ १७ ॥</s-l></s-lg><s-lg><s-l>स तं घोरेण तपसा युक्तं दृष्ट्वा पुरंदरः ।</s-l><s-l>प्रावेपत सुसंत्रस्तः शापभीतस्तदा विभो ॥ १८ ॥</s-l></s-lg><s-lg><s-l>विमुच्य गुरुपत्नीं तु विपुलः सुमहातपाः ।</s-l><s-l>स्वं कलेवरमाविश्य शक्रं भीतमथाब्रवीत् ॥ १९ ॥</s-l></s-lg><s-lg><s-l>अजितेन्द्रिय पापात्मन्कामात्मक पुरंदर ।</s-l><s-l>न चिरं पूजयिष्यन्ति देवास्त्वां मानुषास्तथा ॥ २० ॥</s-l></s-lg><s-lg><s-l>किं नु तद्विस्मृतं शक्र न तन्मनसि ते स्थितम् ।</s-l><s-l>गौतमेनासि यन्मुक्तो भगाङ्कपरिचिह्नितः ॥ २१ ॥</s-l></s-lg><s-lg><s-l>जाने त्वां बालिशमतिमकृतात्मानमस्थिरम् ।</s-l><s-l>मयेयं रक्ष्यते मूढ गच्छ पाप यथागतम् ॥ २२ ॥</s-l></s-lg><s-lg><s-l>नाहं त्वामद्य मूढात्मन्दहेयं हि स्वतेजसा ।</s-l><s-l>कृपायमाणस्तु न ते दग्धुमिच्छामि वासव ॥ २३ ॥</s-l></s-lg><s-lg><s-l>स च घोरतपा धीमान्गुरुर्मे पापचेतसम् ।</s-l><s-l>दृष्ट्वा त्वां निर्दहेदद्य क्रोधदीप्तेन चक्षुषा ॥ २४ ॥</s-l></s-lg><s-lg><s-l>नैवं तु शक्र कर्तव्यं पुनर्मान्याश्च ते द्विजाः ।</s-l><s-l>मा गमः ससुतामात्योऽत्ययं ब्रह्मबलार्दितः ॥ २५ ॥</s-l></s-lg><s-lg><s-l>अमरोऽस्मीति यद्बुद्धिमेतामास्थाय वर्तसे ।</s-l><s-l>मावमंस्था न तपसामसाध्यं नाम किंचन ॥ २६ ॥</s-l></s-lg><s-lg><s-l>तच्छ्रुत्वा वचनं शक्रो विपुलस्य महात्मनः ।</s-l><s-l>अकिंचिदुक्त्वा व्रीडितस्तत्रैवान्तरधीयत ॥ २७ ॥</s-l></s-lg><s-lg><s-l>मुहूर्तयाते शक्रे तु देवशर्मा महातपाः ।</s-l><s-l>कृत्वा यज्ञं यथाकाममाजगाम स्वमाश्रमम् ॥ २८ ॥</s-l></s-lg><s-lg><s-l>आगतेऽथ गुरौ राजन्विपुलः प्रियकर्मकृत् ।</s-l><s-l>रक्षितां गुरवे भार्यां न्यवेदयदनिन्दिताम् ॥ २९ ॥</s-l></s-lg><s-lg><s-l>अभिवाद्य च शान्तात्मा स गुरुं गुरुवत्सलः ।</s-l><s-l>विपुलः पर्युपातिष्ठद्यथापूर्वमशङ्कितः ॥ ३० ॥</s-l></s-lg><s-lg><s-l>विश्रान्ताय ततस्तस्मै सहासीनाय भार्यया ।</s-l><s-l>निवेदयामास तदा विपुलः शक्रकर्म तत् ॥ ३१ ॥</s-l></s-lg><s-lg><s-l>तच्छ्रुत्वा स मुनिस्तुष्टो विपुलस्य प्रतापवान् ।</s-l><s-l>बभूव शीलवृत्ताभ्यां तपसा नियमेन च ॥ ३२ ॥</s-l></s-lg><s-lg><s-l>विपुलस्य गुरौ वृत्तिं भक्तिमात्मनि च प्रभुः ।</s-l><s-l>धर्मे च स्थिरतां दृष्ट्वा साधु साध्वित्युवाच ह ॥ ३३ ॥</s-l></s-lg><s-lg><s-l>प्रतिनन्द्य च धर्मात्मा शिष्यं धर्मपरायणम् ।</s-l><s-l>वरेण च्छन्दयामास स तस्माद्गुरुवत्सलः ।</s-l><s-l>अनुज्ञातश्च गुरुणा चचारानुत्तमं तपः ॥ ३४ ॥</s-l></s-lg><s-lg><s-l>तथैव देवशर्मापि सभार्यः स महातपाः ।</s-l><s-l>निर्भयो बलवृत्रघ्नाच्चचार विजने वने ॥ ३५ ॥</s-l></s-lg>