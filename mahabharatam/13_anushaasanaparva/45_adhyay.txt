<s-lg><s-l> युधिष्ठिर उवाच ।</s-l><s-l>कन्यायाः प्राप्तशुल्कायाः पतिश्चेन्नास्ति कश्चन ।</s-l><s-l>तत्र का प्रतिपत्तिः स्यात्तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>यापुत्रकस्याप्यरिक्थस्य प्रतिपत्सा तदा भवेत् ॥ २ ॥</s-l></s-lg><s-lg><s-l>अथ चेत्साहरेच्छुल्कं क्रीता शुल्कप्रदस्य सा ।</s-l><s-l>तस्यार्थेऽपत्यमीहेत येन न्यायेन शक्नुयात् ॥ ३ ॥</s-l></s-lg><s-lg><s-l>न तस्या मन्त्रवत्कार्यं कश्चित्कुर्वीत किंचन ॥ ४ ॥</s-l></s-lg><s-lg><s-l>स्वयं वृतेति सावित्री पित्रा वै प्रत्यपद्यत ।</s-l><s-l>तत्तस्यान्ये प्रशंसन्ति धर्मज्ञा नेतरे जनाः ॥ ५ ॥</s-l></s-lg><s-lg><s-l>एतत्तु नापरे चक्रुर्न परे जातु साधवः ।</s-l><s-l>साधूनां पुनराचारो गरीयो धर्मलक्षणम् ॥ ६ ॥</s-l></s-lg><s-lg><s-l>अस्मिन्नेव प्रकरणे सुक्रतुर्वाक्यमब्रवीत् ।</s-l><s-l>नप्ता विदेहराजस्य जनकस्य महात्मनः ॥ ७ ॥</s-l></s-lg><s-lg><s-l>असदाचरिते मार्गे कथं स्यादनुकीर्तनम् ।</s-l><s-l>अनुप्रश्नः संशयो वा सतामेतदुपालभेत् ॥ ८ ॥</s-l></s-lg><s-lg><s-l>असदेव हि धर्मस्य प्रमादो धर्म आसुरः ।</s-l><s-l>नानुशुश्रुम जात्वेतामिमां पूर्वेषु जन्मसु ॥ ९ ॥</s-l></s-lg><s-lg><s-l>भार्यापत्योर्हि संबन्धः स्त्रीपुंसोस्तुल्य एव सः ।</s-l><s-l>रतिः साधारणो धर्म इति चाह स पार्थिवः ॥ १० ॥</s-l></s-lg><s-lg><s-l> युधिष्ठिर उवाच ।</s-l><s-l>अथ केन प्रमाणेन पुंसामादीयते धनम् ।</s-l><s-l>पुत्रवद्धि पितुस्तस्य कन्या भवितुमर्हति ॥ ११ ॥</s-l></s-lg><s-lg><s-l> भीष्म उवाच ।</s-l><s-l>यथैवात्मा तथा पुत्रः पुत्रेण दुहिता समा ।</s-l><s-l>तस्यामात्मनि तिष्ठन्त्यां कथमन्यो धनं हरेत् ॥ १२ ॥</s-l></s-lg><s-lg><s-l>मातुश्च यौतकं यत्स्यात्कुमारीभाग एव सः ।</s-l><s-l>दौहित्र एव वा रिक्थमपुत्रस्य पितुर्हरेत् ॥ १३ ॥</s-l></s-lg><s-lg><s-l>ददाति हि स पिण्डं वै पितुर्मातामहस्य च ।</s-l><s-l>पुत्रदौहित्रयोर्नेह विशेषो धर्मतः स्मृतः ॥ १४ ॥</s-l></s-lg><s-lg><s-l>अन्यत्र जातया सा हि प्रजया पुत्र ईहते ।</s-l><s-l>दुहितान्यत्र जातेन पुत्रेणापि विशिष्यते ॥ १५ ॥</s-l></s-lg><s-lg><s-l>दौहित्रकेण धर्मेण नात्र पश्यामि कारणम् ।</s-l><s-l>विक्रीतासु च ये पुत्रा भवन्ति पितुरेव ते ॥ १६ ॥</s-l></s-lg><s-lg><s-l>असूयवस्त्वधर्मिष्ठाः परस्वादायिनः शठाः ।</s-l><s-l>आसुरादधिसंभूता धर्माद्विषमवृत्तयः ॥ १७ ॥</s-l></s-lg><s-lg><s-l>अत्र गाथा यमोद्गीताः कीर्तयन्ति पुराविदः ।</s-l><s-l>धर्मज्ञा धर्मशास्त्रेषु निबद्धा धर्मसेतुषु ॥ १८ ॥</s-l></s-lg><s-lg><s-l>यो मनुष्यः स्वकं पुत्रं विक्रीय धनमिच्छति ।</s-l><s-l>कन्यां वा जीवितार्थाय यः शुल्केन प्रयच्छति ॥ १९ ॥</s-l></s-lg><s-lg><s-l>सप्तावरे महाघोरे निरये कालसाह्वये ।</s-l><s-l>स्वेदं मूत्रं पुरीषं च तस्मिन्प्रेत उपाश्नुते ॥ २० ॥</s-l></s-lg><s-lg><s-l>आर्षे गोमिथुनं शुल्कं केचिदाहुर्मृषैव तत् ।</s-l><s-l>अल्पं वा बहु वा राजन्विक्रयस्तावदेव सः ॥ २१ ॥</s-l></s-lg><s-lg><s-l>यद्यप्याचरितः कैश्चिन्नैष धर्मः कथंचन ।</s-l><s-l>अन्येषामपि दृश्यन्ते लोभतः संप्रवृत्तयः ॥ २२ ॥</s-l></s-lg><s-lg><s-l>वश्यां कुमारीं विहितां ये च तामुपभुञ्जते ।</s-l><s-l>एते पापस्य कर्तारस्तमस्यन्धेऽथ शेरते ॥ २३ ॥</s-l></s-lg><s-lg><s-l>अन्योऽप्यथ न विक्रेयो मनुष्यः किं पुनः प्रजाः ।</s-l><s-l>अधर्ममूलैर्हि धनैर्न तैरर्थोऽस्ति कश्चन ॥ २४ ॥</s-l></s-lg>