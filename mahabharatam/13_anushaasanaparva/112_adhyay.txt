<s-lg><s-l> युधिष्ठिर उवाच ।</s-l><s-l>पितामह महाबाहो सर्वशास्त्रविशारद ।</s-l><s-l>श्रोतुमिच्छामि मर्त्यानां संसारविधिमुत्तमम् ॥ १ ॥</s-l></s-lg><s-lg><s-l>केन वृत्तेन राजेन्द्र वर्तमाना नरा युधि ।</s-l><s-l>प्राप्नुवन्त्युत्तमं स्वर्गं कथं च नरकं नृप ॥ २ ॥</s-l></s-lg><s-lg><s-l>मृतं शरीरमुत्सृज्य काष्ठलोष्टसमं जनाः ।</s-l><s-l>प्रयान्त्यमुं लोकमितः को वै ताननुगच्छति ॥ ३ ॥</s-l></s-lg><s-lg><s-l> भीष्म उवाच ।</s-l><s-l>असावायाति भगवान्बृहस्पतिरुदारधीः ।</s-l><s-l>पृच्छैनं सुमहाभागमेतद्गुह्यं सनातनम् ॥ ४ ॥</s-l></s-lg><s-lg><s-l>नैतदन्येन शक्यं हि वक्तुं केनचिदद्य वै ।</s-l><s-l>वक्ता बृहस्पतिसमो न ह्यन्यो विद्यते क्वचित् ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>तयोः संवदतोरेवं पार्थगाङ्गेययोस्तदा ।</s-l><s-l>आजगाम विशुद्धात्मा भगवान्स बृहस्पतिः ॥ ६ ॥</s-l></s-lg><s-lg><s-l>ततो राजा समुत्थाय धृतराष्ट्रपुरोगमः ।</s-l><s-l>पूजामनुपमां चक्रे सर्वे ते च सभासदः ॥ ७ ॥</s-l></s-lg><s-lg><s-l>ततो धर्मसुतो राजा भगवन्तं बृहस्पतिम् ।</s-l><s-l>उपगम्य यथान्यायं प्रश्नं पप्रच्छ सुव्रतः ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>भगवन्सर्वधर्मज्ञ सर्वशास्त्रविशारद ।</s-l><s-l>मर्त्यस्य कः सहायो वै पिता माता सुतो गुरुः ॥ ९ ॥</s-l></s-lg><s-lg><s-l>मृतं शरीरमुत्सृज्य काष्ठलोष्टसमं जनाः ।</s-l><s-l>गच्छन्त्यमुत्रलोकं वै क एनमनुगच्छति ॥ १० ॥</s-l></s-lg><s-lg><s-l> बृहस्पतिरुवाच ।</s-l><s-l>एकः प्रसूतो राजेन्द्र जन्तुरेको विनश्यति ।</s-l><s-l>एकस्तरति दुर्गाणि गच्छत्येकश्च दुर्गतिम् ॥ ११ ॥</s-l></s-lg><s-lg><s-l>असहायः पिता माता तथा भ्राता सुतो गुरुः ।</s-l><s-l>ज्ञातिसंबन्धिवर्गश्च मित्रवर्गस्तथैव च ॥ १२ ॥</s-l></s-lg><s-lg><s-l>मृतं शरीरमुत्सृज्य काष्ठलोष्टसमं जनाः ।</s-l><s-l>मुहूर्तमुपतिष्ठन्ति ततो यान्ति पराङ्मुखाः ।</s-l><s-l>तैस्तच्छरीरमुत्सृष्टं धर्म एकोऽनुगच्छति ॥ १३ ॥</s-l></s-lg><s-lg><s-l>तस्माद्धर्मः सहायार्थे सेवितव्यः सदा नृभिः ।</s-l><s-l>प्राणी धर्मसमायुक्तो गच्छते स्वर्गतिं पराम् ।</s-l><s-l>तथैवाधर्मसंयुक्तो नरकायोपपद्यते ॥ १४ ॥</s-l></s-lg><s-lg><s-l>तस्मान्न्यायागतैरर्थैर्धर्मं सेवेत पण्डितः ।</s-l><s-l>धर्म एको मनुष्याणां सहायः पारलौकिकः ॥ १५ ॥</s-l></s-lg><s-lg><s-l>लोभान्मोहादनुक्रोशाद्भयाद्वाप्यबहुश्रुतः ।</s-l><s-l>नरः करोत्यकार्याणि परार्थे लोभमोहितः ॥ १६ ॥</s-l></s-lg><s-lg><s-l>धर्मश्चार्थश्च कामश्च त्रितयं जीविते फलम् ।</s-l><s-l>एतत्त्रयमवाप्तव्यमधर्मपरिवर्जितम् ॥ १७ ॥</s-l></s-lg><s-lg><s-l> युधिष्ठिर उवाच ।</s-l><s-l>श्रुतं भगवतो वाक्यं धर्मयुक्तं परं हितम् ।</s-l><s-l>शरीरविचयं ज्ञातुं बुद्धिस्तु मम जायते ॥ १८ ॥</s-l></s-lg><s-lg><s-l>मृतं शरीररहितं सूक्ष्ममव्यक्ततां गतम् ।</s-l><s-l>अचक्षुर्विषयं प्राप्तं कथं धर्मोऽनुगच्छति ॥ १९ ॥</s-l></s-lg><s-lg><s-l> बृहस्पतिरुवाच ।</s-l><s-l>पृथिवी वायुराकाशमापो ज्योतिश्च पञ्चमम् ।</s-l><s-l>बुद्धिरात्मा च सहिता धर्मं पश्यन्ति नित्यदा ॥ २० ॥</s-l></s-lg><s-lg><s-l>प्राणिनामिह सर्वेषां साक्षिभूतानि चानिशम् ।</s-l><s-l>एतैश्च स ह धर्मोऽपि तं जीवमनुगच्छति ॥ २१ ॥</s-l></s-lg><s-lg><s-l>त्वगस्थिमांसं शुक्रं च शोणितं च महामते ।</s-l><s-l>शरीरं वर्जयन्त्येते जीवितेन विवर्जितम् ॥ २२ ॥</s-l></s-lg><s-lg><s-l>ततो धर्मसमायुक्तः स जीवः सुखमेधते ।</s-l><s-l>इह लोके परे चैव किं भूयः कथयामि ते ॥ २३ ॥</s-l></s-lg><s-lg><s-l> युधिष्ठिर उवाच ।</s-l><s-l>अनुदर्शितं भगवता यथा धर्मोऽनुगच्छति ।</s-l><s-l>एतत्तु ज्ञातुमिच्छामि कथं रेतः प्रवर्तते ॥ २४ ॥</s-l></s-lg><s-lg><s-l> बृहस्पतिरुवाच ।</s-l><s-l>अन्नमश्नन्ति ये देवाः शरीरस्था नरेश्वर ।</s-l><s-l>पृथिवी वायुराकाशमापो ज्योतिर्मनस्तथा ॥ २५ ॥</s-l></s-lg><s-lg><s-l>ततस्तृप्तेषु राजेन्द्र तेषु भूतेषु पञ्चसु ।</s-l><s-l>मनःषष्ठेषु शुद्धात्मन्रेतः संपद्यते महत् ॥ २६ ॥</s-l></s-lg><s-lg><s-l>ततो गर्भः संभवति स्त्रीपुंसोः पार्थ संगमे ।</s-l><s-l>एतत्ते सर्वमाख्यातं किं भूयः श्रोतुमिच्छसि ॥ २७ ॥</s-l></s-lg><s-lg><s-l> युधिष्ठिर उवाच ।</s-l><s-l>आख्यातमेतद्भवता गर्भः संजायते यथा ।</s-l><s-l>यथा जातस्तु पुरुषः प्रपद्यति तदुच्यताम् ॥ २८ ॥</s-l></s-lg><s-lg><s-l> बृहस्पतिरुवाच ।</s-l><s-l>आसन्नमात्रः सततं तैर्भूतैरभिभूयते ।</s-l><s-l>विप्रमुक्तश्च तैर्भूतैः पुनर्यात्यपरां गतिम् ।</s-l><s-l>स तु भूतसमायुक्तः प्राप्नुते जीव एव ह ॥ २९ ॥</s-l></s-lg><s-lg><s-l>ततोऽस्य कर्म पश्यन्ति शुभं वा यदि वाशुभम् ।</s-l><s-l>देवताः पञ्चभूतस्थाः किं भूयः श्रोतुमिच्छसि ॥ ३० ॥</s-l></s-lg><s-lg><s-l> युधिष्ठिर उवाच ।</s-l><s-l>त्वगस्थिमांसमुत्सृज्य तैश्च भूतैर्विवर्जितः ।</s-l><s-l>जीवः स भगवन्क्वस्थः सुखदुःखे समश्नुते ॥ ३१ ॥</s-l></s-lg><s-lg><s-l> बृहस्पतिरुवाच ।</s-l><s-l>जीवो धर्मसमायुक्तः शीघ्रं रेतस्त्वमागतः ।</s-l><s-l>स्त्रीणां पुष्पं समासाद्य सूते कालेन भारत ॥ ३२ ॥</s-l></s-lg><s-lg><s-l>यमस्य पुरुषैः क्लेशं यमस्य पुरुषैर्वधम् ।</s-l><s-l>दुःखं संसारचक्रं च नरः क्लेशं च विन्दति ॥ ३३ ॥</s-l></s-lg><s-lg><s-l>इहलोके च स प्राणी जन्मप्रभृति पार्थिव ।</s-l><s-l>स्वकृतं कर्म वै भुङ्क्ते धर्मस्य फलमाश्रितः ॥ ३४ ॥</s-l></s-lg><s-lg><s-l>यदि धर्मं यथाशक्ति जन्मप्रभृति सेवते ।</s-l><s-l>ततः स पुरुषो भूत्वा सेवते नित्यदा सुखम् ॥ ३५ ॥</s-l></s-lg><s-lg><s-l>अथान्तरा तु धर्मस्य अधर्ममुपसेवते ।</s-l><s-l>सुखस्यानन्तरं दुःखं स जीवोऽप्यधिगच्छति ॥ ३६ ॥</s-l></s-lg><s-lg><s-l>अधर्मेण समायुक्तो यमस्य विषयं गतः ।</s-l><s-l>महद्दुःखं समासाद्य तिर्यग्योनौ प्रजायते ॥ ३७ ॥</s-l></s-lg><s-lg><s-l>कर्मणा येन येनेह यस्यां योनौ प्रजायते ।</s-l><s-l>जीवो मोहसमायुक्तस्तन्मे निगदतः शृणु ॥ ३८ ॥</s-l></s-lg><s-lg><s-l>यदेतदुच्यते शास्त्रे सेतिहासे सच्छन्दसि ।</s-l><s-l>यमस्य विषयं घोरं मर्त्यो लोकः प्रपद्यते ॥ ३९ ॥</s-l></s-lg><s-lg><s-l>अधीत्य चतुरो वेदान्द्विजो मोहसमन्वितः ।</s-l><s-l>पतितात्प्रतिगृह्याथ खरयोनौ प्रजायते ॥ ४० ॥</s-l></s-lg><s-lg><s-l>खरो जीवति वर्षाणि दश पञ्च च भारत ।</s-l><s-l>खरो मृतो बलीवर्दः सप्त वर्षाणि जीवति ॥ ४१ ॥</s-l></s-lg><s-lg><s-l>बलीवर्दो मृतश्चापि जायते ब्रह्मराक्षसः ।</s-l><s-l>ब्रह्मरक्षस्तु त्रीन्मासांस्ततो जायति ब्राह्मणः ॥ ४२ ॥</s-l></s-lg><s-lg><s-l>पतितं याजयित्वा तु कृमियोनौ प्रजायते ।</s-l><s-l>तत्र जीवति वर्षाणि दश पञ्च च भारत ॥ ४३ ॥</s-l></s-lg><s-lg><s-l>कृमिभावात्प्रमुक्तस्तु ततो जायति गर्दभः ।</s-l><s-l>गर्दभः पञ्च वर्षाणि पञ्च वर्षाणि सूकरः ।</s-l><s-l>श्वा वर्षमेकं भवति ततो जायति मानवः ॥ ४४ ॥</s-l></s-lg><s-lg><s-l>उपाध्यायस्य यः पापं शिष्यः कुर्यादबुद्धिमान् ।</s-l><s-l>स जीव इह संसारांस्त्रीनाप्नोति न संशयः ॥ ४५ ॥</s-l></s-lg><s-lg><s-l>प्राक्श्वा भवति राजेन्द्र ततः क्रव्यात्ततः खरः ।</s-l><s-l>ततः प्रेतः परिक्लिष्टः पश्चाज्जायति ब्राह्मणः ॥ ४६ ॥</s-l></s-lg><s-lg><s-l>मनसापि गुरोर्भार्यां यः शिष्यो याति पापकृत् ।</s-l><s-l>सोऽधमान्याति संसारानधर्मेणेह चेतसा ॥ ४७ ॥</s-l></s-lg><s-lg><s-l>श्वयोनौ तु स संभूतस्त्रीणि वर्षाणि जीवति ।</s-l><s-l>तत्रापि निधनं प्राप्तः कृमियोनौ प्रजायते ॥ ४८ ॥</s-l></s-lg><s-lg><s-l>कृमिभावमनुप्राप्तो वर्षमेकं स जीवति ।</s-l><s-l>ततस्तु निधनं प्राप्य ब्रह्मयोनौ प्रजायते ॥ ४९ ॥</s-l></s-lg><s-lg><s-l>यदि पुत्रसमं शिष्यं गुरुर्हन्यादकारणे ।</s-l><s-l>आत्मनः कामकारेण सोऽपि हंसः प्रजायते ॥ ५० ॥</s-l></s-lg><s-lg><s-l>पितरं मातरं वापि यस्तु पुत्रोऽवमन्यते ।</s-l><s-l>सोऽपि राजन्मृतो जन्तुः पूर्वं जायति गर्दभः ॥ ५१ ॥</s-l></s-lg><s-lg><s-l>खरो जीवति मासांस्तु दश श्वा च चतुर्दश ।</s-l><s-l>बिडालः सप्त मासांस्तु ततो जायति मानवः ॥ ५२ ॥</s-l></s-lg><s-lg><s-l>मातापितरमाक्रुश्य सारिकः संप्रजायते ।</s-l><s-l>ताडयित्वा तु तावेव जायते कच्छपो नृप ॥ ५३ ॥</s-l></s-lg><s-lg><s-l>कच्छपो दश वर्षाणि त्रीणि वर्षाणि शल्यकः ।</s-l><s-l>व्यालो भूत्वा तु षण्मासांस्ततो जायति मानुषः ॥ ५४ ॥</s-l></s-lg><s-lg><s-l>भर्तृपिण्डमुपाश्नन्यो राजद्विष्टानि सेवते ।</s-l><s-l>सोऽपि मोहसमापन्नो मृतो जायति वानरः ॥ ५५ ॥</s-l></s-lg><s-lg><s-l>वानरो दश वर्षाणि त्रीणि वर्षाणि मूषकः ।</s-l><s-l>श्वा भूत्वा चाथ षण्मासांस्ततो जायति मानुषः ॥ ५६ ॥</s-l></s-lg><s-lg><s-l>न्यासापहर्ता तु नरो यमस्य विषयं गतः ।</s-l><s-l>संसाराणां शतं गत्वा कृमियोनौ प्रजायते ॥ ५७ ॥</s-l></s-lg><s-lg><s-l>तत्र जीवति वर्षाणि दश पञ्च च भारत ।</s-l><s-l>दुष्कृतस्य क्षयं गत्वा ततो जायति मानुषः ॥ ५८ ॥</s-l></s-lg><s-lg><s-l>असूयको नरश्चापि मृतो जायति शार्ङ्गकः ।</s-l><s-l>विश्वासहर्ता तु नरो मीनो जायति दुर्मतिः ॥ ५९ ॥</s-l></s-lg><s-lg><s-l>भूत्वा मीनोऽष्ट वर्षाणि मृगो जायति भारत ।</s-l><s-l>मृगस्तु चतुरो मासांस्ततश्छागः प्रजायते ॥ ६० ॥</s-l></s-lg><s-lg><s-l>छागस्तु निधनं प्राप्य पूर्णे संवत्सरे ततः ।</s-l><s-l>कीटः संजायते जन्तुस्ततो जायति मानुषः ॥ ६१ ॥</s-l></s-lg><s-lg><s-l>धान्यान्यवांस्तिलान्माषान्कुलत्थान्सर्षपांश्चणान् ।</s-l><s-l>कलायानथ मुद्गांश्च गोधूमानतसीस्तथा ॥ ६२ ॥</s-l></s-lg><s-lg><s-l>सस्यस्यान्यस्य हर्ता च मोहाज्जन्तुरचेतनः ।</s-l><s-l>स जायते महाराज मूषको निरपत्रपः ॥ ६३ ॥</s-l></s-lg><s-lg><s-l>ततः प्रेत्य महाराज पुनर्जायति सूकरः ।</s-l><s-l>सूकरो जातमात्रस्तु रोगेण म्रियते नृप ॥ ६४ ॥</s-l></s-lg><s-lg><s-l>श्वा ततो जायते मूढः कर्मणा तेन पार्थिव ।</s-l><s-l>श्वा भूत्वा पञ्च वर्षाणि ततो जायति मानुषः ॥ ६५ ॥</s-l></s-lg><s-lg><s-l>परदाराभिमर्शं तु कृत्वा जायति वै वृकः ।</s-l><s-l>श्वा सृगालस्ततो गृध्रो व्यालः कङ्को बकस्तथा ॥ ६६ ॥</s-l></s-lg><s-lg><s-l>भ्रातुर्भार्यां तु दुर्बुद्धिर्यो धर्षयति मोहितः ।</s-l><s-l>पुंस्कोकिलत्वमाप्नोति सोऽपि संवत्सरं नृप ॥ ६७ ॥</s-l></s-lg><s-lg><s-l>सखिभार्यां गुरोर्भार्यां राजभार्यां तथैव च ।</s-l><s-l>प्रधर्षयित्वा कामाद्यो मृतो जायति सूकरः ॥ ६८ ॥</s-l></s-lg><s-lg><s-l>सूकरः पञ्च वर्षाणि पञ्च वर्षाणि श्वाविधः ।</s-l><s-l>पिपीलकस्तु षण्मासान्कीटः स्यान्मासमेव च ।</s-l><s-l>एतानासाद्य संसारान्कृमियोनौ प्रजायते ॥ ६९ ॥</s-l></s-lg><s-lg><s-l>तत्र जीवति मासांस्तु कृमियोनौ त्रयोदश ।</s-l><s-l>ततोऽधर्मक्षयं कृत्वा पुनर्जायति मानुषः ॥ ७० ॥</s-l></s-lg><s-lg><s-l>उपस्थिते विवाहे तु दाने यज्ञेऽपि वाभिभो ।</s-l><s-l>मोहात्करोति यो विघ्नं स मृतो जायते कृमिः ॥ ७१ ॥</s-l></s-lg><s-lg><s-l>कृमिर्जीवति वर्षाणि दश पञ्च च भारत ।</s-l><s-l>अधर्मस्य क्षयं कृत्वा ततो जायति मानुषः ॥ ७२ ॥</s-l></s-lg><s-lg><s-l>पूर्वं दत्त्वा तु यः कन्यां द्वितीये संप्रयच्छति ।</s-l><s-l>सोऽपि राजन्मृतो जन्तुः कृमियोनौ प्रजायते ॥ ७३ ॥</s-l></s-lg><s-lg><s-l>तत्र जीवति वर्षाणि त्रयोदश युधिष्ठिर ।</s-l><s-l>अधर्मसंक्षये युक्तस्ततो जायति मानुषः ॥ ७४ ॥</s-l></s-lg><s-lg><s-l>देवकार्यमुपाकृत्य पितृकार्यमथापि च ।</s-l><s-l>अनिर्वाप्य समश्नन्वै ततो जायति वायसः ॥ ७५ ॥</s-l></s-lg><s-lg><s-l>वायसो दश वर्षाणि ततो जायति कुक्कुटः ।</s-l><s-l>जायते लवकश्चापि मासं तस्मात्तु मानुषः ॥ ७६ ॥</s-l></s-lg><s-lg><s-l>ज्येष्ठं पितृसमं चापि भ्रातरं योऽवमन्यते ।</s-l><s-l>सोऽपि मृत्युमुपागम्य क्रौञ्चयोनौ प्रजायते ॥ ७७ ॥</s-l></s-lg><s-lg><s-l>क्रौञ्चो जीवति मासांस्तु दश द्वौ सप्त पञ्च च ।</s-l><s-l>ततो निधनमापन्नो मानुषत्वमुपाश्नुते ॥ ७८ ॥</s-l></s-lg><s-lg><s-l>वृषलो ब्राह्मणीं गत्वा कृमियोनौ प्रजायते ।</s-l><s-l>तत्रापत्यं समुत्पाद्य ततो जायति मूषकः ॥ ७९ ॥</s-l></s-lg><s-lg><s-l>कृतघ्नस्तु मृतो राजन्यमस्य विषयं गतः ।</s-l><s-l>यमस्य विषये क्रुद्धैर्वधं प्राप्नोति दारुणम् ॥ ८० ॥</s-l></s-lg><s-lg><s-l>पट्टिसं मुद्गरं शूलमग्निकुम्भं च दारुणम् ।</s-l><s-l>असिपत्रवनं घोरं वालुकां कूटशाल्मलीम् ॥ ८१ ॥</s-l></s-lg><s-lg><s-l>एताश्चान्याश्च बह्वीः स यमस्य विषयं गतः ।</s-l><s-l>यातनाः प्राप्य तत्रोग्रास्ततो वध्यति भारत ॥ ८२ ॥</s-l></s-lg><s-lg><s-l>संसारचक्रमासाद्य कृमियोनौ प्रजायते ।</s-l><s-l>कृमिर्भवति वर्षाणि दश पञ्च च भारत ।</s-l><s-l>ततो गर्भं समासाद्य तत्रैव म्रियते शिशुः ॥ ८३ ॥</s-l></s-lg><s-lg><s-l>ततो गर्भशतैर्जन्तुर्बहुभिः संप्रजायते ।</s-l><s-l>संसारांश्च बहून्गत्वा ततस्तिर्यक्प्रजायते ॥ ८४ ॥</s-l></s-lg><s-lg><s-l>मृतो दुःखमनुप्राप्य बहुवर्षगणानिह ।</s-l><s-l>अपुनर्भावसंयुक्तस्ततः कूर्मः प्रजायते ॥ ८५ ॥</s-l></s-lg><s-lg><s-l>अशस्त्रं पुरुषं हत्वा सशस्त्रः पुरुषाधमः ।</s-l><s-l>अर्थार्थी यदि वा वैरी स मृतो जायते खरः ॥ ८६ ॥</s-l></s-lg><s-lg><s-l>खरो जीवति वर्षे द्वे ततः शस्त्रेण वध्यते ।</s-l><s-l>स मृतो मृगयोनौ तु नित्योद्विग्नोऽभिजायते ॥ ८७ ॥</s-l></s-lg><s-lg><s-l>मृगो वध्यति शस्त्रेण गते संवत्सरे तु सः ।</s-l><s-l>हतो मृगस्ततो मीनः सोऽपि जालेन बध्यते ॥ ८८ ॥</s-l></s-lg><s-lg><s-l>मासे चतुर्थे संप्राप्ते श्वापदः संप्रजायते ।</s-l><s-l>श्वापदो दश वर्षाणि द्वीपी वर्षाणि पञ्च च ॥ ८९ ॥</s-l></s-lg><s-lg><s-l>ततस्तु निधनं प्राप्तः कालपर्यायचोदितः ।</s-l><s-l>अधर्मस्य क्षयं कृत्वा ततो जायति मानुषः ॥ ९० ॥</s-l></s-lg><s-lg><s-l>स्त्रियं हत्वा तु दुर्बुद्धिर्यमस्य विषयं गतः ।</s-l><s-l>बहून्क्लेशान्समासाद्य संसारांश्चैव विंशतिम् ॥ ९१ ॥</s-l></s-lg><s-lg><s-l>ततः पश्चान्महाराज कृमियोनौ प्रजायते ।</s-l><s-l>कृमिर्विंशतिवर्षाणि भूत्वा जायति मानुषः ॥ ९२ ॥</s-l></s-lg><s-lg><s-l>भोजनं चोरयित्वा तु मक्षिका जायते नरः ।</s-l><s-l>मक्षिकासंघवशगो बहून्मासान्भवत्युत ।</s-l><s-l>ततः पापक्षयं कृत्वा मानुषत्वमवाप्नुते ॥ ९३ ॥</s-l></s-lg><s-lg><s-l>वाद्यं हृत्वा तु पुरुषो मशकः संप्रजायते ।</s-l><s-l>तथा पिण्याकसंमिश्रमशनं चोरयेन्नरः ।</s-l><s-l>स जायते बभ्रुसमो दारुणो मूषको नरः ॥ ९४ ॥</s-l></s-lg><s-lg><s-l>लवणं चोरयित्वा तु चीरीवाकः प्रजायते ।</s-l><s-l>दधि हृत्वा बकश्चापि प्लवो मत्स्यानसंस्कृतान् ॥ ९५ ॥</s-l></s-lg><s-lg><s-l>चोरयित्वा पयश्चापि बलाका संप्रजायते ।</s-l><s-l>यस्तु चोरयते तैलं तैलपायी प्रजायते ।</s-l><s-l>चोरयित्वा तु दुर्बुद्धिर्मधु दंशः प्रजायते ॥ ९६ ॥</s-l></s-lg><s-lg><s-l>अयो हृत्वा तु दुर्बुद्धिर्वायसो जायते नरः ।</s-l><s-l>पायसं चोरयित्वा तु तित्तिरित्वमवाप्नुते ॥ ९७ ॥</s-l></s-lg><s-lg><s-l>हृत्वा पैष्टमपूपं च कुम्भोलूकः प्रजायते ।</s-l><s-l>फलं वा मूलकं हृत्वा अपूपं वा पिपीलिकः ॥ ९८ ॥</s-l></s-lg><s-lg><s-l>कांस्यं हृत्वा तु दुर्बुद्धिर्हारीतो जायते नरः ।</s-l><s-l>राजतं भाजनं हृत्वा कपोतः संप्रजायते ॥ ९९ ॥</s-l></s-lg><s-lg><s-l>हृत्वा तु काञ्चनं भाण्डं कृमियोनौ प्रजायते ।</s-l><s-l>क्रौञ्चः कार्पासिकं हृत्वा मृतो जायति मानवः ॥ १०० ॥</s-l></s-lg><s-lg><s-l>चोरयित्वा नरः पट्टं त्वाविकं वापि भारत ।</s-l><s-l>क्षौमं च वस्त्रमादाय शशो जन्तुः प्रजायते ॥ १०१ ॥</s-l></s-lg><s-lg><s-l>वर्णान्हृत्वा तु पुरुषो मृतो जायति बर्हिणः ।</s-l><s-l>हृत्वा रक्तानि वस्त्राणि जायते जीवजीवकः ॥ १०२ ॥</s-l></s-lg><s-lg><s-l>वर्णकादींस्तथा गन्धांश्चोरयित्वा तु मानवः ।</s-l><s-l>छुच्छुन्दरित्वमाप्नोति राजँल्लोभपरायणः ॥ १०३ ॥</s-l></s-lg><s-lg><s-l>विश्वासेन तु निक्षिप्तं यो निह्नवति मानवः ।</s-l><s-l>स गतासुर्नरस्तादृङ्मत्स्ययोनौ प्रजायते ॥ १०४ ॥</s-l></s-lg><s-lg><s-l>मत्स्ययोनिमनुप्राप्य मृतो जायति मानुषः ।</s-l><s-l>मानुषत्वमनुप्राप्य क्षीणायुरुपपद्यते ॥ १०५ ॥</s-l></s-lg><s-lg><s-l>पापानि तु नरः कृत्वा तिर्यग्जायति भारत ।</s-l><s-l>न चात्मनः प्रमाणं ते धर्मं जानन्ति किंचन ॥ १०६ ॥</s-l></s-lg><s-lg><s-l>ये पापानि नराः कृत्वा निरस्यन्ति व्रतैः सदा ।</s-l><s-l>सुखदुःखसमायुक्ता व्याधितास्ते भवन्त्युत ॥ १०७ ॥</s-l></s-lg><s-lg><s-l>असंवासाः प्रजायन्ते म्लेच्छाश्चापि न संशयः ।</s-l><s-l>नराः पापसमाचारा लोभमोहसमन्विताः ॥ १०८ ॥</s-l></s-lg><s-lg><s-l>वर्जयन्ति च पापानि जन्मप्रभृति ये नराः ।</s-l><s-l>अरोगा रूपवन्तस्ते धनिनश्च भवन्त्युत ॥ १०९ ॥</s-l></s-lg><s-lg><s-l>स्त्रियोऽप्येतेन कल्पेन कृत्वा पापमवाप्नुयुः ।</s-l><s-l>एतेषामेव जन्तूनां पत्नीत्वमुपयान्ति ताः ॥ ११० ॥</s-l></s-lg><s-lg><s-l>परस्वहरणे दोषाः सर्व एव प्रकीर्तिताः ।</s-l><s-l>एतद्वै लेशमात्रेण कथितं ते मयानघ ।</s-l><s-l>अपरस्मिन्कथायोगे भूयः श्रोष्यसि भारत ॥ १११ ॥</s-l></s-lg><s-lg><s-l>एतन्मया महाराज ब्रह्मणो वदतः पुरा ।</s-l><s-l>सुरर्षीणां श्रुतं मध्ये पृष्टश्चापि यथातथम् ॥ ११२ ॥</s-l></s-lg><s-lg><s-l>मयापि तव कार्त्स्न्येन यथावदनुवर्णितम् ।</s-l><s-l>एतच्छ्रुत्वा महाराज धर्मे कुरु मनः सदा ॥ ११३ ॥</s-l></s-lg>