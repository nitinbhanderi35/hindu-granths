<s-lg><s-l> भीष्म उवाच ।</s-l><s-l>ततः स राजा रात्र्यन्ते प्रतिबुद्धो महामनाः ।</s-l><s-l>कृतपूर्वाह्णिकः प्रायात्सभार्यस्तद्वनं प्रति ॥ १ ॥</s-l></s-lg><s-lg><s-l>ततो ददर्श नृपतिः प्रासादं सर्वकाञ्चनम् ।</s-l><s-l>मणिस्तम्भसहस्राढ्यं गन्धर्वनगरोपमम् ।</s-l><s-l>तत्र दिव्यानभिप्रायान्ददर्श कुशिकस्तदा ॥ २ ॥</s-l></s-lg><s-lg><s-l>पर्वतान्रम्यसानूंश्च नलिनीश्च सपङ्कजाः ।</s-l><s-l>चित्रशालाश्च विविधास्तोरणानि च भारत ।</s-l><s-l>शाद्वलोपचितां भूमिं तथा काञ्चनकुट्टिमाम् ॥ ३ ॥</s-l></s-lg><s-lg><s-l>सहकारान्प्रफुल्लांश्च केतकोद्दालकान्धवान् ।</s-l><s-l>अशोकान्मुचुकुन्दांश्च फुल्लांश्चैवातिमुक्तकान् ॥ ४ ॥</s-l></s-lg><s-lg><s-l>चम्पकांस्तिलकान्भव्यान्पनसान्वञ्जुलानपि ।</s-l><s-l>पुष्पितान्कर्णिकारांश्च तत्र तत्र ददर्श ह ॥ ५ ॥</s-l></s-lg><s-lg><s-l>श्यामां वारणपुष्पीं च तथाष्टापदिकां लताम् ।</s-l><s-l>तत्र तत्र परिकॢप्ता ददर्श स महीपतिः ॥ ६ ॥</s-l></s-lg><s-lg><s-l>वृक्षान्पद्मोत्पलधरान्सर्वर्तुकुसुमांस्तथा ।</s-l><s-l>विमानच्छन्दकांश्चापि प्रासादान्पद्मसंनिभान् ॥ ७ ॥</s-l></s-lg><s-lg><s-l>शीतलानि च तोयानि क्वचिदुष्णानि भारत ।</s-l><s-l>आसनानि विचित्राणि शयनप्रवराणि च ॥ ८ ॥</s-l></s-lg><s-lg><s-l>पर्यङ्कान्सर्वसौवर्णान्परार्ध्यास्तरणास्तृतान् ।</s-l><s-l>भक्ष्यभोज्यमनन्तं च तत्र तत्रोपकल्पितम् ॥ ९ ॥</s-l></s-lg><s-lg><s-l>वाणीवादाञ्छुकांश्चापि शारिकाभृङ्गराजकान् ।</s-l><s-l>कोकिलाञ्छतपत्रांश्च कोयष्टिमककुक्कुटान् ॥ १० ॥</s-l></s-lg><s-lg><s-l>मयूरान्कुक्कुटांश्चापि पुत्रकाञ्जीवजीवकान् ।</s-l><s-l>चकोरान्वानरान्हंसान्सारसांश्चक्रसाह्वयान् ॥ ११ ॥</s-l></s-lg><s-lg><s-l>समन्ततः प्रणदितान्ददर्श सुमनोहरान् ।</s-l><s-l>क्वचिदप्सरसां संघान्गन्धर्वाणां च पार्थिव ॥ १२ ॥</s-l></s-lg><s-lg><s-l>कान्ताभिरपरांस्तत्र परिष्वक्तान्ददर्श ह ।</s-l><s-l>न ददर्श च तान्भूयो ददर्श च पुनर्नृपः ॥ १३ ॥</s-l></s-lg><s-lg><s-l>गीतध्वनिं सुमधुरं तथैवाध्ययनध्वनिम् ।</s-l><s-l>हंसान्सुमधुरांश्चापि तत्र शुश्राव पार्थिवः ॥ १४ ॥</s-l></s-lg><s-lg><s-l>तं दृष्ट्वात्यद्भुतं राजा मनसाचिन्तयत्तदा ।</s-l><s-l>स्वप्नोऽयं चित्तविभ्रंश उताहो सत्यमेव तु ॥ १५ ॥</s-l></s-lg><s-lg><s-l>अहो सह शरीरेण प्राप्तोऽस्मि परमां गतिम् ।</s-l><s-l>उत्तरान्वा कुरून्पुण्यानथ वाप्यमरावतीम् ॥ १६ ॥</s-l></s-lg><s-lg><s-l>किं त्विदं महदाश्चर्यं संपश्यामीत्यचिन्तयत् ।</s-l><s-l>एवं संचिन्तयन्नेव ददर्श मुनिपुंगवम् ॥ १७ ॥</s-l></s-lg><s-lg><s-l>तस्मिन्विमाने सौवर्णे मणिस्तम्भसमाकुले ।</s-l><s-l>महार्हे शयने दिव्ये शयानं भृगुनन्दनम् ॥ १८ ॥</s-l></s-lg><s-lg><s-l>तमभ्ययात्प्रहर्षेण नरेन्द्रः सह भार्यया ।</s-l><s-l>अन्तर्हितस्ततो भूयश्च्यवनः शयनं च तत् ॥ १९ ॥</s-l></s-lg><s-lg><s-l>ततोऽन्यस्मिन्वनोद्देशे पुनरेव ददर्श तम् ।</s-l><s-l>कौश्यां बृस्यां समासीनं जपमानं महाव्रतम् ।</s-l><s-l>एवं योगबलाद्विप्रो मोहयामास पार्थिवम् ॥ २० ॥</s-l></s-lg><s-lg><s-l>क्षणेन तद्वनं चैव ते चैवाप्सरसां गणाः ।</s-l><s-l>गन्धर्वाः पादपाश्चैव सर्वमन्तरधीयत ॥ २१ ॥</s-l></s-lg><s-lg><s-l>निःशब्दमभवच्चापि गङ्गाकूलं पुनर्नृप ।</s-l><s-l>कुशवल्मीकभूयिष्ठं बभूव च यथा पुरा ॥ २२ ॥</s-l></s-lg><s-lg><s-l>ततः स राजा कुशिकः सभार्यस्तेन कर्मणा ।</s-l><s-l>विस्मयं परमं प्राप्तस्तद्दृष्ट्वा महदद्भुतम् ॥ २३ ॥</s-l></s-lg><s-lg><s-l>ततः प्रोवाच कुशिको भार्यां हर्षसमन्वितः ।</s-l><s-l>पश्य भद्रे यथा भावाश्चित्रा दृष्टाः सुदुर्लभाः ॥ २४ ॥</s-l></s-lg><s-lg><s-l>प्रसादाद्भृगुमुख्यस्य किमन्यत्र तपोबलात् ।</s-l><s-l>तपसा तदवाप्यं हि यन्न शक्यं मनोरथैः ॥ २५ ॥</s-l></s-lg><s-lg><s-l>त्रैलोक्यराज्यादपि हि तप एव विशिष्यते ।</s-l><s-l>तपसा हि सुतप्तेन क्रीडत्येष तपोधनः ॥ २६ ॥</s-l></s-lg><s-lg><s-l>अहो प्रभावो ब्रह्मर्षेश्च्यवनस्य महात्मनः ।</s-l><s-l>इच्छन्नेष तपोवीर्यादन्याँल्लोकान्सृजेदपि ॥ २७ ॥</s-l></s-lg><s-lg><s-l>ब्राह्मणा एव जायेरन्पुण्यवाग्बुद्धिकर्मणः ।</s-l><s-l>उत्सहेदिह कर्तुं हि कोऽन्यो वै च्यवनादृते ॥ २८ ॥</s-l></s-lg><s-lg><s-l>ब्राह्मण्यं दुर्लभं लोके राज्यं हि सुलभं नरैः ।</s-l><s-l>ब्राह्मण्यस्य प्रभावाद्धि रथे युक्तौ स्वधुर्यवत् ॥ २९ ॥</s-l></s-lg><s-lg><s-l>इत्येवं चिन्तयानः स विदितश्च्यवनस्य वै ।</s-l><s-l>संप्रेक्ष्योवाच स नृपं क्षिप्रमागम्यतामिति ॥ ३० ॥</s-l></s-lg><s-lg><s-l>इत्युक्तः सहभार्यस्तमभ्यगच्छन्महामुनिम् ।</s-l><s-l>शिरसा वन्दनीयं तमवन्दत स पार्थिवः ॥ ३१ ॥</s-l></s-lg><s-lg><s-l>तस्याशिषः प्रयुज्याथ स मुनिस्तं नराधिपम् ।</s-l><s-l>निषीदेत्यब्रवीद्धीमान्सान्त्वयन्पुरुषर्षभ ॥ ३२ ॥</s-l></s-lg><s-lg><s-l>ततः प्रकृतिमापन्नो भार्गवो नृपते नृपम् ।</s-l><s-l>उवाच श्लक्ष्णया वाचा तर्पयन्निव भारत ॥ ३३ ॥</s-l></s-lg><s-lg><s-l>राजन्सम्यग्जितानीह पञ्च पञ्चसु यत्त्वया ।</s-l><s-l>मनःषष्ठानीन्द्रियाणि कृच्छ्रान्मुक्तोऽसि तेन वै ॥ ३४ ॥</s-l></s-lg><s-lg><s-l>सम्यगाराधितः पुत्र त्वयाहं वदतां वर ।</s-l><s-l>न हि ते वृजिनं किंचित्सुसूक्ष्ममपि विद्यते ॥ ३५ ॥</s-l></s-lg><s-lg><s-l>अनुजानीहि मां राजन्गमिष्यामि यथागतम् ।</s-l><s-l>प्रीतोऽस्मि तव राजेन्द्र वरश्च प्रतिगृह्यताम् ॥ ३६ ॥</s-l></s-lg><s-lg><s-l> कुशिक उवाच ।</s-l><s-l>अग्निमध्यगतेनेदं भगवन्संनिधौ मया ।</s-l><s-l>वर्तितं भृगुशार्दूल यन्न दग्धोऽस्मि तद्बहु ॥ ३७ ॥</s-l></s-lg><s-lg><s-l>एष एव वरो मुख्यः प्राप्तो मे भृगुनन्दन ।</s-l><s-l>यत्प्रीतोऽसि समाचारात्कुलं पूतं ममानघ ॥ ३८ ॥</s-l></s-lg><s-lg><s-l>एष मेऽनुग्रहो विप्र जीविते च प्रयोजनम् ।</s-l><s-l>एतद्राज्यफलं चैव तपश्चैतत्परं मम ॥ ३९ ॥</s-l></s-lg><s-lg><s-l>यदि तु प्रीतिमान्विप्र मयि त्वं भृगुनन्दन ।</s-l><s-l>अस्ति मे संशयः कश्चित्तन्मे व्याख्यातुमर्हसि ॥ ४० ॥</s-l></s-lg>