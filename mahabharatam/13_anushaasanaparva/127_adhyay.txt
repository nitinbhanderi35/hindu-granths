<s-lg><s-l> भीष्म उवाच ।</s-l><s-l>ततो नारायणसुहृन्नारदो भगवानृषिः ।</s-l><s-l>शंकरस्योमया सार्धं संवादं प्रत्यभाषत ॥ १ ॥</s-l></s-lg><s-lg><s-l>तपश्चचार धर्मात्मा वृषभाङ्कः सुरेश्वरः ।</s-l><s-l>पुण्ये गिरौ हिमवति सिद्धचारणसेविते ॥ २ ॥</s-l></s-lg><s-lg><s-l>नानौषधियुते रम्ये नानापुष्पसमाकुले ।</s-l><s-l>अप्सरोगणसंकीर्णे भूतसंघनिषेविते ॥ ३ ॥</s-l></s-lg><s-lg><s-l>तत्र देवो मुदा युक्तो भूतसंघशतैर्वृतः ।</s-l><s-l>नानारूपैर्विरूपैश्च दिव्यैरद्भुतदर्शनैः ॥ ४ ॥</s-l></s-lg><s-lg><s-l>सिंहव्याघ्रगजप्रख्यैः सर्वजातिसमन्वितैः ।</s-l><s-l>क्रोष्टुकद्वीपिवदनैरृक्षर्षभमुखैस्तथा ॥ ५ ॥</s-l></s-lg><s-lg><s-l>उलूकवदनैर्भीमैः श्येनभासमुखैस्तथा ।</s-l><s-l>नानावर्णमृगप्रख्यैः सर्वजातिसमन्वयैः ।</s-l><s-l>किंनरैर्देवगन्धर्वैर्यक्षभूतगणैस्तथा ॥ ६ ॥</s-l></s-lg><s-lg><s-l>दिव्यपुष्पसमाकीर्णं दिव्यमालाविभूषितम् ।</s-l><s-l>दिव्यचन्दनसंयुक्तं दिव्यधूपेन धूपितम् ।</s-l><s-l>तत्सदो वृषभाङ्कस्य दिव्यवादित्रनादितम् ॥ ७ ॥</s-l></s-lg><s-lg><s-l>मृदङ्गपणवोद्घुष्टं शङ्खभेरीनिनादितम् ।</s-l><s-l>नृत्यद्भिर्भूतसंघैश्च बर्हिणैश्च समन्ततः ॥ ८ ॥</s-l></s-lg><s-lg><s-l>प्रनृत्ताप्सरसं दिव्यं दिव्यस्त्रीगणसेवितम् ।</s-l><s-l>दृष्टिकान्तमनिर्देश्यं दिव्यमद्भुतदर्शनम् ॥ ९ ॥</s-l></s-lg><s-lg><s-l>स गिरिस्तपसा तस्य भूतेशस्य व्यरोचत ॥ १० ॥</s-l></s-lg><s-lg><s-l>स्वाध्यायपरमैर्विप्रैर्ब्रह्मघोषैर्विनादितः ।</s-l><s-l>षट्पदैरुपगीतैश्च माधवाप्रतिमो गिरिः ॥ ११ ॥</s-l></s-lg><s-lg><s-l>तं महोत्सवसंकाशं भीमरूपधरं पुनः ।</s-l><s-l>दृष्ट्वा मुनिगणस्यासीत्परा प्रीतिर्जनार्दन ॥ १२ ॥</s-l></s-lg><s-lg><s-l>मुनयश्च महाभागाः सिद्धाश्चैवोर्ध्वरेतसः ।</s-l><s-l>मरुतो वसवः साध्या विश्वेदेवाः सनातनाः ॥ १३ ॥</s-l></s-lg><s-lg><s-l>यक्षा नागाः पिशाचाश्च लोकपाला हुताशनाः ।</s-l><s-l>भावाश्च सर्वे न्यग्भूतास्तत्रैवासन्समागताः ॥ १४ ॥</s-l></s-lg><s-lg><s-l>ऋतवः सर्वपुष्पैश्च व्यकिरन्त महाद्भुतैः ।</s-l><s-l>ओषध्यो ज्वलमानाश्च द्योतयन्ति स्म तद्वनम् ॥ १५ ॥</s-l></s-lg><s-lg><s-l>विहगाश्च मुदा युक्ताः प्रानृत्यन्व्यनदंश्च ह ।</s-l><s-l>गिरिपृष्ठेषु रम्येषु व्याहरन्तो जनप्रियाः ॥ १६ ॥</s-l></s-lg><s-lg><s-l>तत्र देवो गिरितटे दिव्यधातुविभूषिते ।</s-l><s-l>पर्यङ्क इव विभ्राजन्नुपविष्टो महामनाः ॥ १७ ॥</s-l></s-lg><s-lg><s-l>व्याघ्रचर्माम्बरधरः सिंहचर्मोत्तरच्छदः ।</s-l><s-l>व्यालयज्ञोपवीती च लोहिताङ्गदभूषणः ॥ १८ ॥</s-l></s-lg><s-lg><s-l>हरिश्मश्रुर्जटी भीमो भयकर्ता सुरद्विषाम् ।</s-l><s-l>अभयः सर्वभूतानां भक्तानां वृषभध्वजः ॥ १९ ॥</s-l></s-lg><s-lg><s-l>दृष्ट्वा तमृषयः सर्वे शिरोभिरवनीं गताः ।</s-l><s-l>विमुक्ताः सर्वपापेभ्यः क्षान्ता विगतकल्मषाः ॥ २० ॥</s-l></s-lg><s-lg><s-l>तस्य भूतपतेः स्थानं भीमरूपधरं बभौ ।</s-l><s-l>अप्रधृष्यतरं चैव महोरगसमाकुलम् ॥ २१ ॥</s-l></s-lg><s-lg><s-l>क्षणेनैवाभवत्सर्वमद्भुतं मधुसूदन ।</s-l><s-l>तत्सदो वृषभाङ्कस्य भीमरूपधरं बभौ ॥ २२ ॥</s-l></s-lg><s-lg><s-l>तमभ्ययाच्छैलसुता भूतस्त्रीगणसंवृता ।</s-l><s-l>हरतुल्याम्बरधरा समानव्रतचारिणी ॥ २३ ॥</s-l></s-lg><s-lg><s-l>बिभ्रती कलशं रौक्मं सर्वतीर्थजलोद्भवम् ।</s-l><s-l>गिरिस्रवाभिः पुण्याभिः सर्वतोऽनुगता शुभा ॥ २४ ॥</s-l></s-lg><s-lg><s-l>पुष्पवृष्ट्याभिवर्षन्ती गन्धैर्बहुविधैस्तथा ।</s-l><s-l>सेवन्ती हिमवत्पार्श्वं हरपार्श्वमुपागमत् ॥ २५ ॥</s-l></s-lg><s-lg><s-l>ततः स्मयन्ती पाणिभ्यां नर्मार्थं चारुदर्शना ।</s-l><s-l>हरनेत्रे शुभे देवी सहसा सा समावृणोत् ॥ २६ ॥</s-l></s-lg><s-lg><s-l>संवृताभ्यां तु नेत्राभ्यां तमोभूतमचेतनम् ।</s-l><s-l>निर्होमं निर्वषट्कारं तत्सदः सहसाभवत् ॥ २७ ॥</s-l></s-lg><s-lg><s-l>जनश्च विमनाः सर्वो भयत्राससमन्वितः ।</s-l><s-l>निमीलिते भूतपतौ नष्टसूर्य इवाभवत् ॥ २८ ॥</s-l></s-lg><s-lg><s-l>ततो वितिमिरो लोकः क्षणेन समपद्यत ।</s-l><s-l>ज्वाला च महती दीप्ता ललाटात्तस्य निःसृता ॥ २९ ॥</s-l></s-lg><s-lg><s-l>तृतीयं चास्य संभूतं नेत्रमादित्यसंनिभम् ।</s-l><s-l>युगान्तसदृशं दीप्तं येनासौ मथितो गिरिः ॥ ३० ॥</s-l></s-lg><s-lg><s-l>ततो गिरिसुता दृष्ट्वा दीप्ताग्निसदृशेक्षणम् ।</s-l><s-l>हरं प्रणम्य शिरसा ददर्शायतलोचना ॥ ३१ ॥</s-l></s-lg><s-lg><s-l>दह्यमाने वने तस्मिन्सशालसरलद्रुमे ।</s-l><s-l>सचन्दनवने रम्ये दिव्यौषधिविदीपिते ॥ ३२ ॥</s-l></s-lg><s-lg><s-l>मृगयूथैर्द्रुतैर्भीतैर्हरपार्श्वमुपागतैः ।</s-l><s-l>शरणं चाप्यविन्दद्भिस्तत्सदः संकुलं बभौ ॥ ३३ ॥</s-l></s-lg><s-lg><s-l>ततो नभःस्पृशज्वालो विद्युल्लोलार्चिरुज्ज्वलः ।</s-l><s-l>द्वादशादित्यसदृशो युगान्ताग्निरिवापरः ॥ ३४ ॥</s-l></s-lg><s-lg><s-l>क्षणेन तेन दग्धः स हिमवानभवन्नगः ।</s-l><s-l>सधातुशिखराभोगो दीनदग्धवनौषधिः ॥ ३५ ॥</s-l></s-lg><s-lg><s-l>तं दृष्ट्वा मथितं शैलं शैलराजसुता ततः ।</s-l><s-l>भगवन्तं प्रपन्ना सा साञ्जलिप्रग्रहा स्थिता ॥ ३६ ॥</s-l></s-lg><s-lg><s-l>उमां शर्वस्तदा दृष्ट्वा स्त्रीभावागतमार्दवाम् ।</s-l><s-l>पितुर्दैन्यमनिच्छन्तीं प्रीत्यापश्यत्ततो गिरिम् ॥ ३७ ॥</s-l></s-lg><s-lg><s-l>ततोऽभवत्पुनः सर्वः प्रकृतिस्थः सुदर्शनः ।</s-l><s-l>प्रहृष्टविहगश्चैव प्रपुष्पितवनद्रुमः ॥ ३८ ॥</s-l></s-lg><s-lg><s-l>प्रकृतिस्थं गिरिं दृष्ट्वा प्रीता देवी महेश्वरम् ।</s-l><s-l>उवाच सर्वभूतानां पतिं पतिमनिन्दिता ॥ ३९ ॥</s-l></s-lg><s-lg><s-l>भगवन्सर्वभूतेश शूलपाणे महाव्रत ।</s-l><s-l>संशयो मे महाञ्जातस्तं मे व्याख्यातुमर्हसि ॥ ४० ॥</s-l></s-lg><s-lg><s-l>किमर्थं ते ललाटे वै तृतीयं नेत्रमुत्थितम् ।</s-l><s-l>किमर्थं च गिरिर्दग्धः सपक्षिगणकाननः ॥ ४१ ॥</s-l></s-lg><s-lg><s-l>किमर्थं च पुनर्देव प्रकृतिस्थः क्षणात्कृतः ।</s-l><s-l>तथैव द्रुमसंछन्नः कृतोऽयं ते महेश्वर ॥ ४२ ॥</s-l></s-lg><s-lg><s-l> महेश्वर उवाच ।</s-l><s-l>नेत्रे मे संवृते देवि त्वया बाल्यादनिन्दिते ।</s-l><s-l>नष्टालोकस्ततो लोकः क्षणेन समपद्यत ॥ ४३ ॥</s-l></s-lg><s-lg><s-l>नष्टादित्ये तथा लोके तमोभूते नगात्मजे ।</s-l><s-l>तृतीयं लोचनं दीप्तं सृष्टं ते रक्षता प्रजाः ॥ ४४ ॥</s-l></s-lg><s-lg><s-l>तस्य चाक्ष्णो महत्तेजो येनायं मथितो गिरिः ।</s-l><s-l>त्वत्प्रियार्थं च मे देवि प्रकृतिस्थः क्षणात्कृतः ॥ ४५ ॥</s-l></s-lg><s-lg><s-l> उमोवाच ।</s-l><s-l>भगवन्केन ते वक्त्रं चन्द्रवत्प्रियदर्शनम् ।</s-l><s-l>पूर्वं तथैव श्रीकान्तमुत्तरं पश्चिमं तथा ॥ ४६ ॥</s-l></s-lg><s-lg><s-l>दक्षिणं च मुखं रौद्रं केनोर्ध्वं कपिला जटाः ।</s-l><s-l>केन कण्ठश्च ते नीलो बर्हिबर्हनिभः कृतः ॥ ४७ ॥</s-l></s-lg><s-lg><s-l>हस्ते चैतत्पिनाकं ते सततं केन तिष्ठति ।</s-l><s-l>जटिलो ब्रह्मचारी च किमर्थमसि नित्यदा ॥ ४८ ॥</s-l></s-lg><s-lg><s-l>एतं मे संशयं सर्वं वद भूतपतेऽनघ ।</s-l><s-l>सधर्मचारिणी चाहं भक्ता चेति वृषध्वज ॥ ४९ ॥</s-l></s-lg><s-lg><s-l>एवमुक्तः स भगवाञ्शैलपुत्र्या पिनाकधृक् ।</s-l><s-l>तस्या वृत्त्या च बुद्ध्या च प्रीतिमानभवत्प्रभुः ॥ ५० ॥</s-l></s-lg><s-lg><s-l>ततस्तामब्रवीद्देवः सुभगे श्रूयतामिति ।</s-l><s-l>हेतुभिर्यैर्ममैतानि रूपाणि रुचिरानने ॥ ५१ ॥</s-l></s-lg>