<s-lg><s-l> युधिष्ठिर उवाच ।</s-l><s-l>यौ तु स्यातां चरणेनोपपन्नौ यौ विद्यया सदृशौ जन्मना च ।</s-l><s-l>ताभ्यां दानं कतरस्मै विशिष्टमयाचमानाय च याचते च ॥ १ ॥</s-l></s-lg><s-lg><s-l> भीष्म उवाच ।</s-l><s-l>श्रेयो वै याचतः पार्थ दत्तमाहुरयाचते ।</s-l><s-l>अर्हत्तमो वै धृतिमान्कृपणादधृतात्मनः ॥ २ ॥</s-l></s-lg><s-lg><s-l>क्षत्रियो रक्षणधृतिर्ब्राह्मणोऽनर्थनाधृतिः ।</s-l><s-l>ब्राह्मणो धृतिमान्विद्वान्देवान्प्रीणाति तुष्टिमान् ॥ ३ ॥</s-l></s-lg><s-lg><s-l>याच्ञामाहुरनीशस्य अभिहारं च भारत ।</s-l><s-l>उद्वेजयति याचन्हि सदा भूतानि दस्युवत् ॥ ४ ॥</s-l></s-lg><s-lg><s-l>म्रियते याचमानो वै तमनु म्रियते ददत् ।</s-l><s-l>ददत्संजीवयत्येनमात्मानं च युधिष्ठिर ॥ ५ ॥</s-l></s-lg><s-lg><s-l>आनृशंस्यं परो धर्मो याचते यत्प्रदीयते ।</s-l><s-l>अयाचतः सीदमानान्सर्वोपायैर्निमन्त्रय ॥ ६ ॥</s-l></s-lg><s-lg><s-l>यदि वै तादृशा राष्ट्रे वसेयुस्ते द्विजोत्तमाः ।</s-l><s-l>भस्मच्छन्नानिवाग्नींस्तान्बुध्येथास्त्वं प्रयत्नतः ॥ ७ ॥</s-l></s-lg><s-lg><s-l>तपसा दीप्यमानास्ते दहेयुः पृथिवीमपि ।</s-l><s-l>पूज्या हि ज्ञानविज्ञानतपोयोगसमन्विताः ॥ ८ ॥</s-l></s-lg><s-lg><s-l>तेभ्यः पूजां प्रयुञ्जीथा ब्राह्मणेभ्यः परंतप ।</s-l><s-l>ददद्बहुविधान्दायानुपच्छन्दानयाचताम् ॥ ९ ॥</s-l></s-lg><s-lg><s-l>यदग्निहोत्रे सुहुते सायंप्रातर्भवेत्फलम् ।</s-l><s-l>विद्यावेदव्रतवति तद्दानफलमुच्यते ॥ १० ॥</s-l></s-lg><s-lg><s-l>विद्यावेदव्रतस्नातानव्यपाश्रयजीविनः ।</s-l><s-l>गूढस्वाध्यायतपसो ब्राह्मणान्संशितव्रतान् ॥ ११ ॥</s-l></s-lg><s-lg><s-l>कृतैरावसथैर्हृद्यैः सप्रेष्यैः सपरिच्छदैः ।</s-l><s-l>निमन्त्रयेथाः कौन्तेय कामैश्चान्यैर्द्विजोत्तमान् ॥ १२ ॥</s-l></s-lg><s-lg><s-l>अपि ते प्रतिगृह्णीयुः श्रद्धापूतं युधिष्ठिर ।</s-l><s-l>कार्यमित्येव मन्वाना धर्मज्ञाः सूक्ष्मदर्शिनः ॥ १३ ॥</s-l></s-lg><s-lg><s-l>अपि ते ब्राह्मणा भुक्त्वा गताः सोद्धरणान्गृहान् ।</s-l><s-l>येषां दाराः प्रतीक्षन्ते पर्जन्यमिव कर्षकाः ॥ १४ ॥</s-l></s-lg><s-lg><s-l>अन्नानि प्रातःसवने नियता ब्रह्मचारिणः ।</s-l><s-l>ब्राह्मणास्तात भुञ्जानास्त्रेताग्नीन्प्रीणयन्तु ते ॥ १५ ॥</s-l></s-lg><s-lg><s-l>माध्यंदिनं ते सवनं ददतस्तात वर्तताम् ।</s-l><s-l>गा हिरण्यानि वासांसि तेनेन्द्रः प्रीयतां तव ॥ १६ ॥</s-l></s-lg><s-lg><s-l>तृतीयं सवनं तत्ते वैश्वदेवं युधिष्ठिर ।</s-l><s-l>यद्देवेभ्यः पितृभ्यश्च विप्रेभ्यश्च प्रयच्छसि ॥ १७ ॥</s-l></s-lg><s-lg><s-l>अहिंसा सर्वभूतेभ्यः संविभागश्च सर्वशः ।</s-l><s-l>दमस्त्यागो धृतिः सत्यं भवत्ववभृथाय ते ॥ १८ ॥</s-l></s-lg><s-lg><s-l>एष ते विततो यज्ञः श्रद्धापूतः सदक्षिणः ।</s-l><s-l>विशिष्टः सर्वयज्ञेभ्यो नित्यं तात प्रवर्तताम् ॥ १९ ॥</s-l></s-lg>