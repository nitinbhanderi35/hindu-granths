<s-lg><s-l> युधिष्ठिर उवाच ।</s-l><s-l>श्राद्धकाले च दैवे च धर्मे चापि पितामह ।</s-l><s-l>इच्छामीह त्वयाख्यातं विहितं यत्सुरर्षिभिः ॥ १ ॥</s-l></s-lg><s-lg><s-l> भीष्म उवाच ।</s-l><s-l>दैवं पूर्वाह्णिके कुर्यादपराह्णे तु पैतृकम् ।</s-l><s-l>मङ्गलाचारसंपन्नः कृतशौचः प्रयत्नवान् ॥ २ ॥</s-l></s-lg><s-lg><s-l>मनुष्याणां तु मध्याह्ने प्रदद्यादुपपत्तितः ।</s-l><s-l>कालहीनं तु यद्दानं तं भागं रक्षसां विदुः ॥ ३ ॥</s-l></s-lg><s-lg><s-l>लङ्घितं चावलीढं च कलिपूर्वं च यत्कृतम् ।</s-l><s-l>रजस्वलाभिर्दृष्टं च तं भागं रक्षसां विदुः ॥ ४ ॥</s-l></s-lg><s-lg><s-l>अवघुष्टं च यद्भुक्तमव्रतेन च भारत ।</s-l><s-l>परामृष्टं शुना चैव तं भागं रक्षसां विदुः ॥ ५ ॥</s-l></s-lg><s-lg><s-l>केशकीटावपतितं क्षुतं श्वभिरवेक्षितम् ।</s-l><s-l>रुदितं चावधूतं च तं भागं रक्षसां विदुः ॥ ६ ॥</s-l></s-lg><s-lg><s-l>निरोंकारेण यद्भुक्तं सशस्त्रेण च भारत ।</s-l><s-l>दुरात्मना च यद्भुक्तं तं भागं रक्षसां विदुः ॥ ७ ॥</s-l></s-lg><s-lg><s-l>परोच्छिष्टं च यद्भुक्तं परिभुक्तं च यद्भवेत् ।</s-l><s-l>दैवे पित्र्ये च सततं तं भागं रक्षसां विदुः ॥ ८ ॥</s-l></s-lg><s-lg><s-l>गर्हितं निन्दितं चैव परिविष्टं समन्युना ।</s-l><s-l>दैवं वाप्यथ वा पैत्र्यं तं भागं रक्षसां विदुः ॥ ९ ॥</s-l></s-lg><s-lg><s-l>मन्त्रहीनं क्रियाहीनं यच्छ्राद्धं परिविष्यते ।</s-l><s-l>त्रिभिर्वर्णैर्नरश्रेष्ठ तं भागं रक्षसां विदुः ॥ १० ॥</s-l></s-lg><s-lg><s-l>आज्याहुतिं विना चैव यत्किंचित्परिविष्यते ।</s-l><s-l>दुराचारैश्च यद्भुक्तं तं भागं रक्षसां विदुः ॥ ११ ॥</s-l></s-lg><s-lg><s-l>ये भागा रक्षसां प्रोक्तास्त उक्ता भरतर्षभ ।</s-l><s-l>अत ऊर्ध्वं विसर्गस्य परीक्षां ब्राह्मणे शृणु ॥ १२ ॥</s-l></s-lg><s-lg><s-l>यावन्तः पतिता विप्रा जडोन्मत्तास्तथैव च ।</s-l><s-l>दैवे वाप्यथ वा पित्र्ये राजन्नार्हन्ति केतनम् ॥ १३ ॥</s-l></s-lg><s-lg><s-l>श्वित्री कुष्ठी च क्लीबश्च तथा यक्ष्महतश्च यः ।</s-l><s-l>अपस्मारी च यश्चान्धो राजन्नार्हन्ति सत्कृतिम् ॥ १४ ॥</s-l></s-lg><s-lg><s-l>चिकित्सका देवलका वृथानियमधारिणः ।</s-l><s-l>सोमविक्रयिणश्चैव श्राद्धे नार्हन्ति केतनम् ॥ १५ ॥</s-l></s-lg><s-lg><s-l>गायना नर्तकाश्चैव प्लवका वादकास्तथा ।</s-l><s-l>कथका योधकाश्चैव राजन्नार्हन्ति केतनम् ॥ १६ ॥</s-l></s-lg><s-lg><s-l>होतारो वृषलानां च वृषलाध्यापकास्तथा ।</s-l><s-l>तथा वृषलशिष्याश्च राजन्नार्हन्ति केतनम् ॥ १७ ॥</s-l></s-lg><s-lg><s-l>अनुयोक्ता च यो विप्रो अनुयुक्तश्च भारत ।</s-l><s-l>नार्हतस्तावपि श्राद्धं ब्रह्मविक्रयिणौ हि तौ ॥ १८ ॥</s-l></s-lg><s-lg><s-l>अग्रणीर्यः कृतः पूर्वं वर्णावरपरिग्रहः ।</s-l><s-l>ब्राह्मणः सर्वविद्योऽपि राजन्नार्हति केतनम् ॥ १९ ॥</s-l></s-lg><s-lg><s-l>अनग्नयश्च ये विप्रा मृतनिर्यातकाश्च ये ।</s-l><s-l>स्तेनाश्च पतिताश्चैव राजन्नार्हन्ति केतनम् ॥ २० ॥</s-l></s-lg><s-lg><s-l>अपरिज्ञातपूर्वाश्च गणपूर्वाश्च भारत ।</s-l><s-l>पुत्रिकापूर्वपुत्राश्च श्राद्धे नार्हन्ति केतनम् ॥ २१ ॥</s-l></s-lg><s-lg><s-l>ऋणकर्ता च यो राजन्यश्च वार्धुषिको द्विजः ।</s-l><s-l>प्राणिविक्रयवृत्तिश्च राजन्नार्हन्ति केतनम् ॥ २२ ॥</s-l></s-lg><s-lg><s-l>स्त्रीपूर्वाः काण्डपृष्ठाश्च यावन्तो भरतर्षभ ।</s-l><s-l>अजपा ब्राह्मणाश्चैव श्राद्धे नार्हन्ति केतनम् ॥ २३ ॥</s-l></s-lg><s-lg><s-l>श्राद्धे दैवे च निर्दिष्टा ब्राह्मणा भरतर्षभ ।</s-l><s-l>दातुः प्रतिग्रहीतुश्च शृणुष्वानुग्रहं पुनः ॥ २४ ॥</s-l></s-lg><s-lg><s-l>चीर्णव्रता गुणैर्युक्ता भवेयुर्येऽपि कर्षकाः ।</s-l><s-l>सावित्रीज्ञाः क्रियावन्तस्ते राजन्केतनक्षमाः ॥ २५ ॥</s-l></s-lg><s-lg><s-l>क्षात्रधर्मिणमप्याजौ केतयेत्कुलजं द्विजम् ।</s-l><s-l>न त्वेव वणिजं तात श्राद्धेषु परिकल्पयेत् ॥ २६ ॥</s-l></s-lg><s-lg><s-l>अग्निहोत्री च यो विप्रो ग्रामवासी च यो भवेत् ।</s-l><s-l>अस्तेनश्चातिथिज्ञश्च स राजन्केतनक्षमः ॥ २७ ॥</s-l></s-lg><s-lg><s-l>सावित्रीं जपते यस्तु त्रिकालं भरतर्षभ ।</s-l><s-l>भिक्षावृत्तिः क्रियावांश्च स राजन्केतनक्षमः ॥ २८ ॥</s-l></s-lg><s-lg><s-l>उदितास्तमितो यश्च तथैवास्तमितोदितः ।</s-l><s-l>अहिंस्रश्चाल्पदोषश्च स राजन्केतनक्षमः ॥ २९ ॥</s-l></s-lg><s-lg><s-l>अकल्कको ह्यतर्कश्च ब्राह्मणो भरतर्षभ ।</s-l><s-l>ससंज्ञो भैक्ष्यवृत्तिश्च स राजन्केतनक्षमः ॥ ३० ॥</s-l></s-lg><s-lg><s-l>अव्रती कितवः स्तेनः प्राणिविक्रय्यथो वणिक् ।</s-l><s-l>पश्चाच्च पीतवान्सोमं स राजन्केतनक्षमः ॥ ३१ ॥</s-l></s-lg><s-lg><s-l>अर्जयित्वा धनं पूर्वं दारुणैः कृषिकर्मभिः ।</s-l><s-l>भवेत्सर्वातिथिः पश्चात्स राजन्केतनक्षमः ॥ ३२ ॥</s-l></s-lg><s-lg><s-l>ब्रह्मविक्रयनिर्दिष्टं स्त्रिया यच्चार्जितं धनम् ।</s-l><s-l>अदेयं पितृदेवेभ्यो यच्च क्लैब्यादुपार्जितम् ॥ ३३ ॥</s-l></s-lg><s-lg><s-l>क्रियमाणेऽपवर्गे तु यो द्विजो भरतर्षभ ।</s-l><s-l>न व्याहरति यद्युक्तं तस्याधर्मो गवानृतम् ॥ ३४ ॥</s-l></s-lg><s-lg><s-l>श्राद्धस्य ब्राह्मणः कालः प्राप्तं दधि घृतं तथा ।</s-l><s-l>सोमक्षयश्च मांसं च यदारण्यं युधिष्ठिर ॥ ३५ ॥</s-l></s-lg><s-lg><s-l>श्राद्धापवर्गे विप्रस्य स्वधा वै स्वदिता भवेत् ।</s-l><s-l>क्षत्रियस्याप्यथो ब्रूयात्प्रीयन्तां पितरस्त्विति ॥ ३६ ॥</s-l></s-lg><s-lg><s-l>अपवर्गे तु वैश्यस्य श्राद्धकर्मणि भारत ।</s-l><s-l>अक्षय्यमभिधातव्यं स्वस्ति शूद्रस्य भारत ॥ ३७ ॥</s-l></s-lg><s-lg><s-l>पुण्याहवाचनं दैवे ब्राह्मणस्य विधीयते ।</s-l><s-l>एतदेव निरोंकारं क्षत्रियस्य विधीयते ।</s-l><s-l>वैश्यस्य चैव वक्तव्यं प्रीयन्तां देवता इति ॥ ३८ ॥</s-l></s-lg><s-lg><s-l>कर्मणामानुपूर्वीं च विधिपूर्वकृतं शृणु ।</s-l><s-l>जातकर्मादिकान्सर्वांस्त्रिषु वर्णेषु भारत ।</s-l><s-l>ब्रह्मक्षत्रे हि मन्त्रोक्ता वैश्यस्य च युधिष्ठिर ॥ ३९ ॥</s-l></s-lg><s-lg><s-l>विप्रस्य रशना मौञ्जी मौर्वी राजन्यगामिनी ।</s-l><s-l>बाल्वजीत्येव वैश्यस्य धर्म एष युधिष्ठिर ॥ ४० ॥</s-l></s-lg><s-lg><s-l>दातुः प्रतिग्रहीतुश्च धर्माधर्माविमौ शृणु ।</s-l><s-l>ब्राह्मणस्यानृतेऽधर्मः प्रोक्तः पातकसंज्ञितः ।</s-l><s-l>चतुर्गुणः क्षत्रियस्य वैश्यस्याष्टगुणः स्मृतः ॥ ४१ ॥</s-l></s-lg><s-lg><s-l>नान्यत्र ब्राह्मणोऽश्नीयात्पूर्वं विप्रेण केतितः ।</s-l><s-l>यवीयान्पशुहिंसायां तुल्यधर्मो भवेत्स हि ॥ ४२ ॥</s-l></s-lg><s-lg><s-l>अथ राजन्यवैश्याभ्यां यद्यश्नीयात्तु केतितः ।</s-l><s-l>यवीयान्पशुहिंसायां भागार्धं समवाप्नुयात् ॥ ४३ ॥</s-l></s-lg><s-lg><s-l>दैवं वाप्यथ वा पित्र्यं योऽश्नीयाद्ब्राह्मणादिषु ।</s-l><s-l>अस्नातो ब्राह्मणो राजंस्तस्याधर्मो गवानृतम् ॥ ४४ ॥</s-l></s-lg><s-lg><s-l>आशौचो ब्राह्मणो राजन्योऽश्नीयाद्ब्राह्मणादिषु ।</s-l><s-l>ज्ञानपूर्वमथो लोभात्तस्याधर्मो गवानृतम् ॥ ४५ ॥</s-l></s-lg><s-lg><s-l>अन्नेनान्नं च यो लिप्सेत्कर्मार्थं चैव भारत ।</s-l><s-l>आमन्त्रयति राजेन्द्र तस्याधर्मोऽनृतं स्मृतम् ॥ ४६ ॥</s-l></s-lg><s-lg><s-l>अवेदव्रतचारित्रास्त्रिभिर्वर्णैर्युधिष्ठिर ।</s-l><s-l>मन्त्रवत्परिविष्यन्ते तेष्वधर्मो गवानृतम् ॥ ४७ ॥</s-l></s-lg><s-lg><s-l> युधिष्ठिर उवाच ।</s-l><s-l>पित्र्यं वाप्यथ वा दैवं दीयते यत्पितामह ।</s-l><s-l>एतदिच्छाम्यहं श्रोतुं दत्तं येषु महाफलम् ॥ ४८ ॥</s-l></s-lg><s-lg><s-l> भीष्म उवाच ।</s-l><s-l>येषां दाराः प्रतीक्षन्ते सुवृष्टिमिव कर्षकाः ।</s-l><s-l>उच्छेषपरिशेषं हि तान्भोजय युधिष्ठिर ॥ ४९ ॥</s-l></s-lg><s-lg><s-l>चारित्रनियता राजन्ये कृशाः कृशवृत्तयः ।</s-l><s-l>अर्थिनश्चोपगच्छन्ति तेषु दत्तं महाफलम् ॥ ५० ॥</s-l></s-lg><s-lg><s-l>तद्भक्तास्तद्गृहा राजंस्तद्धनास्तदपाश्रयाः ।</s-l><s-l>अर्थिनश्च भवन्त्यर्थे तेषु दत्तं महाफलम् ॥ ५१ ॥</s-l></s-lg><s-lg><s-l>तस्करेभ्यः परेभ्यो वा ये भयार्ता युधिष्ठिर ।</s-l><s-l>अर्थिनो भोक्तुमिच्छन्ति तेषु दत्तं महाफलम् ॥ ५२ ॥</s-l></s-lg><s-lg><s-l>अकल्ककस्य विप्रस्य भैक्षोत्करकृतात्मनः ।</s-l><s-l>बटवो यस्य भिक्षन्ति तेभ्यो दत्तं महाफलम् ॥ ५३ ॥</s-l></s-lg><s-lg><s-l>हृतस्वा हृतदाराश्च ये विप्रा देशसंप्लवे ।</s-l><s-l>अर्थार्थमभिगच्छन्ति तेभ्यो दत्तं महाफलम् ॥ ५४ ॥</s-l></s-lg><s-lg><s-l>व्रतिनो नियमस्थाश्च ये विप्राः श्रुतसंमताः ।</s-l><s-l>तत्समाप्त्यर्थमिच्छन्ति तेषु दत्तं महाफलम् ॥ ५५ ॥</s-l></s-lg><s-lg><s-l>अव्युत्क्रान्ताश्च धर्मेषु पाषण्डसमयेषु च ।</s-l><s-l>कृशप्राणाः कृशधनास्तेषु दत्तं महाफलम् ॥ ५६ ॥</s-l></s-lg><s-lg><s-l>कृतसर्वस्वहरणा निर्दोषाः प्रभविष्णुभिः ।</s-l><s-l>स्पृहयन्ति च भुक्तान्नं तेषु दत्तं महाफलम् ॥ ५७ ॥</s-l></s-lg><s-lg><s-l>तपस्विनस्तपोनिष्ठास्तेषां भैक्षचराश्च ये ।</s-l><s-l>अर्थिनः किंचिदिच्छन्ति तेषु दत्तं महाफलम् ॥ ५८ ॥</s-l></s-lg><s-lg><s-l>महाफलविधिर्दाने श्रुतस्ते भरतर्षभ ।</s-l><s-l>निरयं येन गच्छन्ति स्वर्गं चैव हि तच्छृणु ॥ ५९ ॥</s-l></s-lg><s-lg><s-l>गुर्वर्थं वाभयार्थं वा वर्जयित्वा युधिष्ठिर ।</s-l><s-l>येऽनृतं कथयन्ति स्म ते वै निरयगामिनः ॥ ६० ॥</s-l></s-lg><s-lg><s-l>परदाराभिहर्तारः परदाराभिमर्शिनः ।</s-l><s-l>परदारप्रयोक्तारस्ते वै निरयगामिनः ॥ ६१ ॥</s-l></s-lg><s-lg><s-l>ये परस्वापहर्तारः परस्वानां च नाशकाः ।</s-l><s-l>सूचकाश्च परेषां ये ते वै निरयगामिनः ॥ ६२ ॥</s-l></s-lg><s-lg><s-l>प्रपाणां च सभानां च संक्रमाणां च भारत ।</s-l><s-l>अगाराणां च भेत्तारो नरा निरयगामिनः ॥ ६३ ॥</s-l></s-lg><s-lg><s-l>अनाथां प्रमदां बालां वृद्धां भीतां तपस्विनीम् ।</s-l><s-l>वञ्चयन्ति नरा ये च ते वै निरयगामिनः ॥ ६४ ॥</s-l></s-lg><s-lg><s-l>वृत्तिच्छेदं गृहच्छेदं दारच्छेदं च भारत ।</s-l><s-l>मित्रच्छेदं तथाशायास्ते वै निरयगामिनः ॥ ६५ ॥</s-l></s-lg><s-lg><s-l>सूचकाः संधिभेत्तारः परवृत्त्युपजीवकाः ।</s-l><s-l>अकृतज्ञाश्च मित्राणां ते वै निरयगामिनः ॥ ६६ ॥</s-l></s-lg><s-lg><s-l>पाषण्डा दूषकाश्चैव समयानां च दूषकाः ।</s-l><s-l>ये प्रत्यवसिताश्चैव ते वै निरयगामिनः ॥ ६७ ॥</s-l></s-lg><s-lg><s-l>कृताशं कृतनिर्वेशं कृतभक्तं कृतश्रमम् ।</s-l><s-l>भेदैर्ये व्यपकर्षन्ति ते वै निरयगामिनः ॥ ६८ ॥</s-l></s-lg><s-lg><s-l>पर्यश्नन्ति च ये दारानग्निभृत्यातिथींस्तथा ।</s-l><s-l>उत्सन्नपितृदेवेज्यास्ते वै निरयगामिनः ॥ ६९ ॥</s-l></s-lg><s-lg><s-l>वेदविक्रयिणश्चैव वेदानां चैव दूषकाः ।</s-l><s-l>वेदानां लेखकाश्चैव ते वै निरयगामिनः ॥ ७० ॥</s-l></s-lg><s-lg><s-l>चातुराश्रम्यबाह्याश्च श्रुतिबाह्याश्च ये नराः ।</s-l><s-l>विकर्मभिश्च जीवन्ति ते वै निरयगामिनः ॥ ७१ ॥</s-l></s-lg><s-lg><s-l>केशविक्रयिका राजन्विषविक्रयिकाश्च ये ।</s-l><s-l>क्षीरविक्रयिकाश्चैव ते वै निरयगामिनः ॥ ७२ ॥</s-l></s-lg><s-lg><s-l>ब्राह्मणानां गवां चैव कन्यानां च युधिष्ठिर ।</s-l><s-l>येऽन्तरं यान्ति कार्येषु ते वै निरयगामिनः ॥ ७३ ॥</s-l></s-lg><s-lg><s-l>शस्त्रविक्रयकाश्चैव कर्तारश्च युधिष्ठिर ।</s-l><s-l>शल्यानां धनुषां चैव ते वै निरयगामिनः ॥ ७४ ॥</s-l></s-lg><s-lg><s-l>शल्यैर्वा शङ्कुभिर्वापि श्वभ्रैर्वा भरतर्षभ ।</s-l><s-l>ये मार्गमनुरुन्धन्ति ते वै निरयगामिनः ॥ ७५ ॥</s-l></s-lg><s-lg><s-l>उपाध्यायांश्च भृत्यांश्च भक्तांश्च भरतर्षभ ।</s-l><s-l>ये त्यजन्त्यसमर्थांस्तांस्ते वै निरयगामिनः ॥ ७६ ॥</s-l></s-lg><s-lg><s-l>अप्राप्तदमकाश्चैव नासानां वेधकास्तथा ।</s-l><s-l>बन्धकाश्च पशूनां ये ते वै निरयगामिनः ॥ ७७ ॥</s-l></s-lg><s-lg><s-l>अगोप्तारश्छलद्रव्या बलिषड्भागतत्पराः ।</s-l><s-l>समर्थाश्चाप्यदातारस्ते वै निरयगामिनः ॥ ७८ ॥</s-l></s-lg><s-lg><s-l>क्षान्तान्दान्तांस्तथा प्राज्ञान्दीर्घकालं सहोषितान् ।</s-l><s-l>त्यजन्ति कृतकृत्या ये ते वै निरयगामिनः ॥ ७९ ॥</s-l></s-lg><s-lg><s-l>बालानामथ वृद्धानां दासानां चैव ये नराः ।</s-l><s-l>अदत्त्वा भक्षयन्त्यग्रे ते वै निरयगामिनः ॥ ८० ॥</s-l></s-lg><s-lg><s-l>एते पूर्वर्षिभिर्दृष्टाः प्रोक्ता निरयगामिनः ।</s-l><s-l>भागिनः स्वर्गलोकस्य वक्ष्यामि भरतर्षभ ॥ ८१ ॥</s-l></s-lg><s-lg><s-l>सर्वेष्वेव तु कार्येषु दैवपूर्वेषु भारत ।</s-l><s-l>हन्ति पुत्रान्पशून्कृत्स्नान्ब्राह्मणातिक्रमः कृतः ॥ ८२ ॥</s-l></s-lg><s-lg><s-l>दानेन तपसा चैव सत्येन च युधिष्ठिर ।</s-l><s-l>ये धर्ममनुवर्तन्ते ते नराः स्वर्गगामिनः ॥ ८३ ॥</s-l></s-lg><s-lg><s-l>शुश्रूषाभिस्तपोभिश्च श्रुतमादाय भारत ।</s-l><s-l>ये प्रतिग्रहनिःस्नेहास्ते नराः स्वर्गगामिनः ॥ ८४ ॥</s-l></s-lg><s-lg><s-l>भयात्पापात्तथाबाधाद्दारिद्र्याद्व्याधिधर्षणात् ।</s-l><s-l>यत्कृते प्रतिमुच्यन्ते ते नराः स्वर्गगामिनः ॥ ८५ ॥</s-l></s-lg><s-lg><s-l>क्षमावन्तश्च धीराश्च धर्मकार्येषु चोत्थिताः ।</s-l><s-l>मङ्गलाचारयुक्ताश्च ते नराः स्वर्गगामिनः ॥ ८६ ॥</s-l></s-lg><s-lg><s-l>निवृत्ता मधुमांसेभ्यः परदारेभ्य एव च ।</s-l><s-l>निवृत्ताश्चैव मद्येभ्यस्ते नराः स्वर्गगामिनः ॥ ८७ ॥</s-l></s-lg><s-lg><s-l>आश्रमाणां च कर्तारः कुलानां चैव भारत ।</s-l><s-l>देशानां नगराणां च ते नराः स्वर्गगामिनः ॥ ८८ ॥</s-l></s-lg><s-lg><s-l>वस्त्राभरणदातारो भक्षपानान्नदास्तथा ।</s-l><s-l>कुटुम्बानां च दातारस्ते नराः स्वर्गगामिनः ॥ ८९ ॥</s-l></s-lg><s-lg><s-l>सर्वहिंसानिवृत्ताश्च नराः सर्वसहाश्च ये ।</s-l><s-l>सर्वस्याश्रयभूताश्च ते नराः स्वर्गगामिनः ॥ ९० ॥</s-l></s-lg><s-lg><s-l>मातरं पितरं चैव शुश्रूषन्ति जितेन्द्रियाः ।</s-l><s-l>भ्रातॄणां चैव सस्नेहास्ते नराः स्वर्गगामिनः ॥ ९१ ॥</s-l></s-lg><s-lg><s-l>आढ्याश्च बलवन्तश्च यौवनस्थाश्च भारत ।</s-l><s-l>ये वै जितेन्द्रिया धीरास्ते नराः स्वर्गगामिनः ॥ ९२ ॥</s-l></s-lg><s-lg><s-l>अपराद्धेषु सस्नेहा मृदवो मित्रवत्सलाः ।</s-l><s-l>आराधनसुखाश्चापि ते नराः स्वर्गगामिनः ॥ ९३ ॥</s-l></s-lg><s-lg><s-l>सहस्रपरिवेष्टारस्तथैव च सहस्रदाः ।</s-l><s-l>त्रातारश्च सहस्राणां पुरुषाः स्वर्गगामिनः ॥ ९४ ॥</s-l></s-lg><s-lg><s-l>सुवर्णस्य च दातारो गवां च भरतर्षभ ।</s-l><s-l>यानानां वाहनानां च ते नराः स्वर्गगामिनः ॥ ९५ ॥</s-l></s-lg><s-lg><s-l>वैवाहिकानां कन्यानां प्रेष्याणां च युधिष्ठिर ।</s-l><s-l>दातारो वाससां चैव ते नराः स्वर्गगामिनः ॥ ९६ ॥</s-l></s-lg><s-lg><s-l>विहारावसथोद्यानकूपारामसभाप्रदाः ।</s-l><s-l>वप्राणां चैव कर्तारस्ते नराः स्वर्गगामिनः ॥ ९७ ॥</s-l></s-lg><s-lg><s-l>निवेशनानां क्षेत्राणां वसतीनां च भारत ।</s-l><s-l>दातारः प्रार्थितानां च ते नराः स्वर्गगामिनः ॥ ९८ ॥</s-l></s-lg><s-lg><s-l>रसानामथ बीजानां धान्यानां च युधिष्ठिर ।</s-l><s-l>स्वयमुत्पाद्य दातारः पुरुषाः स्वर्गगामिनः ॥ ९९ ॥</s-l></s-lg><s-lg><s-l>यस्मिन्कस्मिन्कुले जाता बहुपुत्राः शतायुषः ।</s-l><s-l>सानुक्रोशा जितक्रोधाः पुरुषाः स्वर्गगामिनः ॥ १०० ॥</s-l></s-lg><s-lg><s-l>एतदुक्तममुत्रार्थं दैवं पित्र्यं च भारत ।</s-l><s-l>धर्माधर्मौ च दानस्य यथा पूर्वर्षिभिः कृतौ ॥ १०१ ॥</s-l></s-lg>