<s-lg><s-l> युधिष्ठिर उवाच ।</s-l><s-l>एको लोकः सुकृतिनां सर्वे त्वाहो पितामह ।</s-l><s-l>उत तत्रापि नानात्वं तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>कर्मभिः पार्थ नानात्वं लोकानां यान्ति मानवाः ।</s-l><s-l>पुण्यान्पुण्यकृतो यान्ति पापान्पापकृतो जनाः ॥ २ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>गौतमस्य मुनेस्तात संवादं वासवस्य च ॥ ३ ॥</s-l></s-lg><s-lg><s-l>ब्राह्मणो गौतमः कश्चिन्मृदुर्दान्तो जितेन्द्रियः ।</s-l><s-l>महावने हस्तिशिशुं परिद्यूनममातृकम् ॥ ४ ॥</s-l></s-lg><s-lg><s-l>तं दृष्ट्वा जीवयामास सानुक्रोशो धृतव्रतः ।</s-l><s-l>स तु दीर्घेण कालेन बभूवातिबलो महान् ॥ ५ ॥</s-l></s-lg><s-lg><s-l>तं प्रभिन्नं महानागं प्रस्रुतं सर्वतो मदम् ।</s-l><s-l>धृतराष्ट्रस्य रूपेण शक्रो जग्राह हस्तिनम् ॥ ६ ॥</s-l></s-lg><s-lg><s-l>ह्रियमाणं तु तं दृष्ट्वा गौतमः संशितव्रतः ।</s-l><s-l>अभ्यभाषत राजानं धृतराष्ट्रं महातपाः ॥ ७ ॥</s-l></s-lg><s-lg><s-l>मा मे हार्षीर्हस्तिनं पुत्रमेनं दुःखात्पुष्टं धृतराष्ट्राकृतज्ञ ।</s-l><s-l>मित्रं सतां सप्तपदं वदन्ति मित्रद्रोहो नैव राजन्स्पृशेत्त्वाम् ॥ ८ ॥</s-l></s-lg><s-lg><s-l>इध्मोदकप्रदातारं शून्यपालकमाश्रमे ।</s-l><s-l>विनीतमाचार्यकुले सुयुक्तं गुरुकर्मणि ॥ ९ ॥</s-l></s-lg><s-lg><s-l>शिष्टं दान्तं कृतज्ञं च प्रियं च सततं मम ।</s-l><s-l>न मे विक्रोशतो राजन्हर्तुमर्हसि कुञ्जरम् ॥ १० ॥</s-l></s-lg><s-lg><s-l> धृतराष्ट्र उवाच ।</s-l><s-l>गवां सहस्रं भवते ददामि दासीशतं निष्कशतानि पञ्च ।</s-l><s-l>अन्यच्च वित्तं विविधं महर्षे किं ब्राह्मणस्येह गजेन कृत्यम् ॥ ११ ॥</s-l></s-lg><s-lg><s-l> गौतम उवाच ।</s-l><s-l>त्वामेव गावोऽभि भवन्तु राजन्दास्यः सनिष्का विविधं च रत्नम् ।</s-l><s-l>अन्यच्च वित्तं विविधं नरेन्द्र किं ब्राह्मणस्येह धनेन कृत्यम् ॥ १२ ॥</s-l></s-lg><s-lg><s-l> धृतराष्ट्र उवाच ।</s-l><s-l>ब्राह्मणानां हस्तिभिर्नास्ति कृत्यं राजन्यानां नागकुलानि विप्र ।</s-l><s-l>स्वं वाहनं नयतो नास्त्यधर्मो नागश्रेष्ठाद्गौतमास्मान्निवर्त ॥ १३ ॥</s-l></s-lg><s-lg><s-l> गौतम उवाच ।</s-l><s-l>यत्र प्रेतो नन्दति पुण्यकर्मा यत्र प्रेतः शोचति पापकर्मा ।</s-l><s-l>वैवस्वतस्य सदने महात्मनस्तत्र त्वाहं हस्तिनं यातयिष्ये ॥ १४ ॥</s-l></s-lg><s-lg><s-l> धृतराष्ट्र उवाच ।</s-l><s-l>ये निष्क्रिया नास्तिकाः श्रद्दधानाः पापात्मान इन्द्रियार्थे निविष्टाः ।</s-l><s-l>यमस्य ते यातनां प्राप्नुवन्ति परं गन्ता धृतराष्ट्रो न तत्र ॥ १५ ॥</s-l></s-lg><s-lg><s-l> गौतम उवाच ।</s-l><s-l>वैवस्वती संयमनी जनानां यत्रानृतं नोच्यते यत्र सत्यम् ।</s-l><s-l>यत्राबला बलिनं यातयन्ति तत्र त्वाहं हस्तिनं यातयिष्ये ॥ १६ ॥</s-l></s-lg><s-lg><s-l> धृतराष्ट्र उवाच ।</s-l><s-l>ज्येष्ठां स्वसारं पितरं मातरं च गुरुं यथा मानयन्तश्चरन्ति ।</s-l><s-l>तथाविधानामेष लोको महर्षे परं गन्ता धृतराष्ट्रो न तत्र ॥ १७ ॥</s-l></s-lg><s-lg><s-l> गौतम उवाच ।</s-l><s-l>मन्दाकिनी वैश्रवणस्य राज्ञो महाभोगा भोगिजनप्रवेश्या ।</s-l><s-l>गन्धर्वयक्षैरप्सरोभिश्च जुष्टा तत्र त्वाहं हस्तिनं यातयिष्ये ॥ १८ ॥</s-l></s-lg><s-lg><s-l> धृतराष्ट्र उवाच ।</s-l><s-l>अतिथिव्रताः सुव्रता ये जना वै प्रतिश्रयं ददति ब्राह्मणेभ्यः ।</s-l><s-l>शिष्टाशिनः संविभज्याश्रितांश्च मन्दाकिनीं तेऽपि विभूषयन्ति ॥ १९ ॥</s-l></s-lg><s-lg><s-l> गौतम उवाच ।</s-l><s-l>मेरोरग्रे यद्वनं भाति रम्यं सुपुष्पितं किंनरगीतजुष्टम् ।</s-l><s-l>सुदर्शना यत्र जम्बूर्विशाला तत्र त्वाहं हस्तिनं यातयिष्ये ॥ २० ॥</s-l></s-lg><s-lg><s-l> धृतराष्ट्र उवाच ।</s-l><s-l>ये ब्राह्मणा मृदवः सत्यशीला बहुश्रुताः सर्वभूताभिरामाः ।</s-l><s-l>येऽधीयन्ते सेतिहासं पुराणं मध्वाहुत्या जुह्वति च द्विजेभ्यः ॥ २१ ॥</s-l></s-lg><s-lg><s-l>तथाविधानामेष लोको महर्षे परं गन्ता धृतराष्ट्रो न तत्र ।</s-l><s-l>यद्विद्यते विदितं स्थानमस्ति तद्ब्रूहि त्वं त्वरितो ह्येष यामि ॥ २२ ॥</s-l></s-lg><s-lg><s-l> गौतम उवाच ।</s-l><s-l>सुपुष्पितं किंनरराजजुष्टं प्रियं वनं नन्दनं नारदस्य ।</s-l><s-l>गन्धर्वाणामप्सरसां च सद्म तत्र त्वाहं हस्तिनं यातयिष्ये ॥ २३ ॥</s-l></s-lg><s-lg><s-l> धृतराष्ट्र उवाच ।</s-l><s-l>ये नृत्तगीतकुशला जनाः सदा ह्ययाचमानाः सहिताश्चरन्ति ।</s-l><s-l>तथाविधानामेष लोको महर्षे परं गन्ता धृतराष्ट्रो न तत्र ॥ २४ ॥</s-l></s-lg><s-lg><s-l> गौतम उवाच ।</s-l><s-l>यत्रोत्तराः कुरवो भान्ति रम्या देवैः सार्धं मोदमाना नरेन्द्र ।</s-l><s-l>यत्राग्नियौनाश्च वसन्ति विप्रा ह्ययोनयः पर्वतयोनयश्च ॥ २५ ॥</s-l></s-lg><s-lg><s-l>यत्र शक्रो वर्षति सर्वकामान्यत्र स्त्रियः कामचाराश्चरन्ति ।</s-l><s-l>यत्र चेर्ष्या नास्ति नारीनराणां तत्र त्वाहं हस्तिनं यातयिष्ये ॥ २६ ॥</s-l></s-lg><s-lg><s-l> धृतराष्ट्र उवाच ।</s-l><s-l>ये सर्वभूतेषु निवृत्तकामा अमांसादा न्यस्तदण्डाश्चरन्ति ।</s-l><s-l>न हिंसन्ति स्थावरं जङ्गमं च भूतानां ये सर्वभूतात्मभूताः ॥ २७ ॥</s-l></s-lg><s-lg><s-l>निराशिषो निर्ममा वीतरागा लाभालाभे तुल्यनिन्दाप्रशंसाः ।</s-l><s-l>तथाविधानामेष लोको महर्षे परं गन्ता धृतराष्ट्रो न तत्र ॥ २८ ॥</s-l></s-lg><s-lg><s-l> गौतम उवाच ।</s-l><s-l>ततः परं भान्ति लोकाः सनातनाः सुपुण्यगन्धा निर्मला वीतशोकाः ।</s-l><s-l>सोमस्य राज्ञः सदने महात्मनस्तत्र त्वाहं हस्तिनं यातयिष्ये ॥ २९ ॥</s-l></s-lg><s-lg><s-l> धृतराष्ट्र उवाच ।</s-l><s-l>ये दानशीला न प्रतिगृह्णते सदा न चाप्यर्थानाददते परेभ्यः ।</s-l><s-l>येषामदेयमर्हते नास्ति किंचित्सर्वातिथ्याः सुप्रसादा जनाश्च ॥ ३० ॥</s-l></s-lg><s-lg><s-l>ये क्षन्तारो नाभिजल्पन्ति चान्याञ्शक्ता भूत्वा सततं पुण्यशीलाः ।</s-l><s-l>तथाविधानामेष लोको महर्षे परं गन्ता धृतराष्ट्रो न तत्र ॥ ३१ ॥</s-l></s-lg><s-lg><s-l> गौतम उवाच ।</s-l><s-l>ततः परं भान्ति लोकाः सनातना विरजसो वितमस्का विशोकाः ।</s-l><s-l>आदित्यस्य सुमहान्तः सुवृत्तास्तत्र त्वाहं हस्तिनं यातयिष्ये ॥ ३२ ॥</s-l></s-lg><s-lg><s-l> धृतराष्ट्र उवाच ।</s-l><s-l>स्वाध्यायशीला गुरुशुश्रूषणे रतास्तपस्विनः सुव्रताः सत्यसंधाः ।</s-l><s-l>आचार्याणामप्रतिकूलभाषिणो नित्योत्थिता गुरुकर्मस्वचोद्याः ॥ ३३ ॥</s-l></s-lg><s-lg><s-l>तथाविधानामेष लोको महर्षे विशुद्धानां भावितवाङ्मतीनाम् ।</s-l><s-l>सत्ये स्थितानां वेदविदां महात्मनां परं गन्ता धृतराष्ट्रो न तत्र ॥ ३४ ॥</s-l></s-lg><s-lg><s-l> गौतम उवाच ।</s-l><s-l>ततः परे भान्ति लोकाः सनातनाः सुपुण्यगन्धा विरजा विशोकाः ।</s-l><s-l>वरुणस्य राज्ञः सदने महात्मनस्तत्र त्वाहं हस्तिनं यातयिष्ये ॥ ३५ ॥</s-l></s-lg><s-lg><s-l> धृतराष्ट्र उवाच ।</s-l><s-l>चातुर्मास्यैर्ये यजन्ते जनाः सदा तथेष्टीनां दशशतं प्राप्नुवन्ति ।</s-l><s-l>ये चाग्निहोत्रं जुह्वति श्रद्दधाना यथान्यायं त्रीणि वर्षाणि विप्राः ॥ ३६ ॥</s-l></s-lg><s-lg><s-l>स्वदारिणां धर्मधुरे महात्मनां यथोचिते वर्त्मनि सुस्थितानाम् ।</s-l><s-l>धर्मात्मनामुद्वहतां गतिं तां परं गन्ता धृतराष्ट्रो न तत्र ॥ ३७ ॥</s-l></s-lg><s-lg><s-l> गौतम उवाच ।</s-l><s-l>इन्द्रस्य लोका विरजा विशोका दुरन्वयाः काङ्क्षिता मानवानाम् ।</s-l><s-l>तस्याहं ते भवने भूरितेजसो राजन्निमं हस्तिनं यातयिष्ये ॥ ३८ ॥</s-l></s-lg><s-lg><s-l> धृतराष्ट्र उवाच ।</s-l><s-l>शतवर्षजीवी यश्च शूरो मनुष्यो वेदाध्यायी यश्च यज्वाप्रमत्तः ।</s-l><s-l>एते सर्वे शक्रलोकं व्रजन्ति परं गन्ता धृतराष्ट्रो न तत्र ॥ ३९ ॥</s-l></s-lg><s-lg><s-l> गौतम उवाच ।</s-l><s-l>प्राजापत्याः सन्ति लोका महान्तो नाकस्य पृष्ठे पुष्कला वीतशोकाः ।</s-l><s-l>मनीषिताः सर्वलोकोद्भवानां तत्र त्वाहं हस्तिनं यातयिष्ये ॥ ४० ॥</s-l></s-lg><s-lg><s-l> धृतराष्ट्र उवाच ।</s-l><s-l>ये राजानो राजसूयाभिषिक्ता धर्मात्मानो रक्षितारः प्रजानाम् ।</s-l><s-l>ये चाश्वमेधावभृथाप्लुताङ्गास्तेषां लोका धृतराष्ट्रो न तत्र ॥ ४१ ॥</s-l></s-lg><s-lg><s-l> गौतम उवाच ।</s-l><s-l>ततः परं भान्ति लोकाः सनातनाः सुपुण्यगन्धा विरजा वीतशोकाः ।</s-l><s-l>तस्मिन्नहं दुर्लभे त्वाप्रधृष्ये गवां लोके हस्तिनं यातयिष्ये ॥ ४२ ॥</s-l></s-lg><s-lg><s-l> धृतराष्ट्र उवाच ।</s-l><s-l>यो गोसहस्री शतदः समां समां यो गोशती दश दद्याच्च शक्त्या ।</s-l><s-l>तथा दशभ्यो यश्च दद्यादिहैकां पञ्चभ्यो वा दानशीलस्तथैकाम् ॥ ४३ ॥</s-l></s-lg><s-lg><s-l>ये जीर्यन्ते ब्रह्मचर्येण विप्रा ब्राह्मीं वाचं परिरक्षन्ति चैव ।</s-l><s-l>मनस्विनस्तीर्थयात्रापरायणास्ते तत्र मोदन्ति गवां विमाने ॥ ४४ ॥</s-l></s-lg><s-lg><s-l>प्रभासं मानसं पुण्यं पुष्कराणि महत्सरः ।</s-l><s-l>पुण्यं च नैमिषं तीर्थं बाहुदां करतोयिनीम् ॥ ४५ ॥</s-l></s-lg><s-lg><s-l>गयां गयशिरश्चैव विपाशां स्थूलवालुकाम् ।</s-l><s-l>तूष्णींगङ्गां दशगङ्गां महाह्रदमथापि च ॥ ४६ ॥</s-l></s-lg><s-lg><s-l>गौतमीं कौशिकीं पाकां महात्मानो धृतव्रताः ।</s-l><s-l>सरस्वतीदृषद्वत्यौ यमुनां ये प्रयान्ति च ॥ ४७ ॥</s-l></s-lg><s-lg><s-l>तत्र ते दिव्यसंस्थाना दिव्यमाल्यधराः शिवाः ।</s-l><s-l>प्रयान्ति पुण्यगन्धाढ्या धृतराष्ट्रो न तत्र वै ॥ ४८ ॥</s-l></s-lg><s-lg><s-l> गौतम उवाच ।</s-l><s-l>यत्र शीतभयं नास्ति न चोष्णभयमण्वपि ।</s-l><s-l>न क्षुत्पिपासे न ग्लानिर्न दुःखं न सुखं तथा ॥ ४९ ॥</s-l></s-lg><s-lg><s-l>न द्वेष्यो न प्रियः कश्चिन्न बन्धुर्न रिपुस्तथा ।</s-l><s-l>न जरामरणे वापि न पुण्यं न च पातकम् ॥ ५० ॥</s-l></s-lg><s-lg><s-l>तस्मिन्विरजसि स्फीते प्रज्ञासत्त्वव्यवस्थिते ।</s-l><s-l>स्वयंभुभवने पुण्ये हस्तिनं मे यतिष्यति ॥ ५१ ॥</s-l></s-lg><s-lg><s-l> धृतराष्ट्र उवाच ।</s-l><s-l>निर्मुक्ताः सर्वसङ्गेभ्यो कृतात्मानो यतव्रताः ।</s-l><s-l>अध्यात्मयोगसंस्थाने युक्ताः स्वर्गगतिं गताः ॥ ५२ ॥</s-l></s-lg><s-lg><s-l>ते ब्रह्मभवनं पुण्यं प्राप्नुवन्तीह सात्त्विकाः ।</s-l><s-l>न तत्र धृतराष्ट्रस्ते शक्यो द्रष्टुं महामुने ॥ ५३ ॥</s-l></s-lg><s-lg><s-l> गौतम उवाच ।</s-l><s-l>रथन्तरं यत्र बृहच्च गीयते यत्र वेदी पुण्डरीकैः स्तृणोति ।</s-l><s-l>यत्रोपयाति हरिभिः सोमपीथी तत्र त्वाहं हस्तिनं यातयिष्ये ॥ ५४ ॥</s-l></s-lg><s-lg><s-l>बुध्यामि त्वां वृत्रहणं शतक्रतुं व्यतिक्रमन्तं भुवनानि विश्वा ।</s-l><s-l>कच्चिन्न वाचा वृजिनं कदाचिदकार्षं ते मनसोऽभिषङ्गात् ॥ ५५ ॥</s-l></s-lg><s-lg><s-l> शक्र उवाच ।</s-l><s-l>यस्मादिमं लोकपथं प्रजानामन्वागमं पदवादे गजस्य ।</s-l><s-l>तस्माद्भवान्प्रणतं मानुशास्तु ब्रवीषि यत्तत्करवाणि सर्वम् ॥ ५६ ॥</s-l></s-lg><s-lg><s-l> गौतम उवाच ।</s-l><s-l>श्वेतं करेणुं मम पुत्रनागं यं मेऽहार्षीर्दशवर्षाणि बालम् ।</s-l><s-l>यो मे वने वसतोऽभूद्द्वितीयस्तमेव मे देहि सुरेन्द्र नागम् ॥ ५७ ॥</s-l></s-lg><s-lg><s-l> शक्र उवाच ।</s-l><s-l>अयं सुतस्ते द्विजमुख्य नागश्चाघ्रायते त्वामभिवीक्षमाणः ।</s-l><s-l>पादौ च ते नासिकयोपजिघ्रते श्रेयो मम ध्याहि नमश्च तेऽस्तु ॥ ५८ ॥</s-l></s-lg><s-lg><s-l> गौतम उवाच ।</s-l><s-l>शिवं सदैवेह सुरेन्द्र तुभ्यं ध्यायामि पूजां च सदा प्रयुञ्जे ।</s-l><s-l>ममापि त्वं शक्र शिवं ददस्व त्वया दत्तं प्रतिगृह्णामि नागम् ॥ ५९ ॥</s-l></s-lg><s-lg><s-l> शक्र उवाच ।</s-l><s-l>येषां वेदा निहिता वै गुहायां मनीषिणां सत्त्ववतां महात्मनाम् ।</s-l><s-l>तेषां त्वयैकेन महात्मनास्मि बुद्धस्तस्मात्प्रीतिमांस्तेऽहमद्य ॥ ६० ॥</s-l></s-lg><s-lg><s-l>हन्तैहि ब्राह्मण क्षिप्रं सह पुत्रेण हस्तिना ।</s-l><s-l>प्राप्नुहि त्वं शुभाँल्लोकानह्नाय च चिराय च ॥ ६१ ॥</s-l></s-lg><s-lg><s-l> भीष्म उवाच ।</s-l><s-l>स गौतमं पुरस्कृत्य सह पुत्रेण हस्तिना ।</s-l><s-l>दिवमाचक्रमे वज्री सद्भिः सह दुरासदम् ॥ ६२ ॥</s-l></s-lg>