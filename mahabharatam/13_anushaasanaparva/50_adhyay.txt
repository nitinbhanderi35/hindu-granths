<s-lg><s-l> युधिष्ठिर उवाच ।</s-l><s-l>दर्शने कीदृशः स्नेहः संवासे च पितामह ।</s-l><s-l>महाभाग्यं गवां चैव तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>हन्त ते कथयिष्यामि पुरावृत्तं महाद्युते ।</s-l><s-l>नहुषस्य च संवादं महर्षेश्च्यवनस्य च ॥ २ ॥</s-l></s-lg><s-lg><s-l>पुरा महर्षिश्च्यवनो भार्गवो भरतर्षभ ।</s-l><s-l>उदवासकृतारम्भो बभूव सुमहाव्रतः ॥ ३ ॥</s-l></s-lg><s-lg><s-l>निहत्य मानं क्रोधं च प्रहर्षं शोकमेव च ।</s-l><s-l>वर्षाणि द्वादश मुनिर्जलवासे धृतव्रतः ॥ ४ ॥</s-l></s-lg><s-lg><s-l>आदधत्सर्वभूतेषु विस्रम्भं परमं शुभम् ।</s-l><s-l>जलेचरेषु सत्त्वेषु शीतरश्मिरिव प्रभुः ॥ ५ ॥</s-l></s-lg><s-lg><s-l>स्थाणुभूतः शुचिर्भूत्वा दैवतेभ्यः प्रणम्य च ।</s-l><s-l>गङ्गायमुनयोर्मध्ये जलं संप्रविवेश ह ॥ ६ ॥</s-l></s-lg><s-lg><s-l>गङ्गायमुनयोर्वेगं सुभीमं भीमनिःस्वनम् ।</s-l><s-l>प्रतिजग्राह शिरसा वातवेगसमं जवे ॥ ७ ॥</s-l></s-lg><s-lg><s-l>गङ्गा च यमुना चैव सरितश्चानुगास्तयोः ।</s-l><s-l>प्रदक्षिणमृषिं चक्रुर्न चैनं पर्यपीडयन् ॥ ८ ॥</s-l></s-lg><s-lg><s-l>अन्तर्जले स सुष्वाप काष्ठभूतो महामुनिः ।</s-l><s-l>ततश्चोर्ध्वस्थितो धीमानभवद्भरतर्षभ ॥ ९ ॥</s-l></s-lg><s-lg><s-l>जलौकसां स सत्त्वानां बभूव प्रियदर्शनः ।</s-l><s-l>उपाजिघ्रन्त च तदा मत्स्यास्तं हृष्टमानसाः ।</s-l><s-l>तत्र तस्यासतः कालः समतीतोऽभवन्महान् ॥ १० ॥</s-l></s-lg><s-lg><s-l>ततः कदाचित्समये कस्मिंश्चिन्मत्स्यजीविनः ।</s-l><s-l>तं देशं समुपाजग्मुर्जालहस्ता महाद्युते ॥ ११ ॥</s-l></s-lg><s-lg><s-l>निषादा बहवस्तत्र मत्स्योद्धरणनिश्चिताः ।</s-l><s-l>व्यायता बलिनः शूराः सलिलेष्वनिवर्तिनः ।</s-l><s-l>अभ्याययुश्च तं देशं निश्चिता जालकर्मणि ॥ १२ ॥</s-l></s-lg><s-lg><s-l>जालं च योजयामासुर्विशेषेण जनाधिप ।</s-l><s-l>मत्स्योदकं समासाद्य तदा भरतसत्तम ॥ १३ ॥</s-l></s-lg><s-lg><s-l>ततस्ते बहुभिर्योगैः कैवर्ता मत्स्यकाङ्क्षिणः ।</s-l><s-l>गङ्गायमुनयोर्वारि जालैरभ्यकिरंस्ततः ॥ १४ ॥</s-l></s-lg><s-lg><s-l>जालं सुविततं तेषां नवसूत्रकृतं तथा ।</s-l><s-l>विस्तारायामसंपन्नं यत्तत्र सलिले क्षमम् ॥ १५ ॥</s-l></s-lg><s-lg><s-l>ततस्ते सुमहच्चैव बलवच्च सुवर्तितम् ।</s-l><s-l>प्रकीर्य सर्वतः सर्वे जालं चकृषिरे तदा ॥ १६ ॥</s-l></s-lg><s-lg><s-l>अभीतरूपाः संहृष्टास्तेऽन्योन्यवशवर्तिनः ।</s-l><s-l>बबन्धुस्तत्र मत्स्यांश्च तथान्याञ्जलचारिणः ॥ १७ ॥</s-l></s-lg><s-lg><s-l>तथा मत्स्यैः परिवृतं च्यवनं भृगुनन्दनम् ।</s-l><s-l>आकर्षन्त महाराज जालेनाथ यदृच्छया ॥ १८ ॥</s-l></s-lg><s-lg><s-l>नदीशैवलदिग्धाङ्गं हरिश्मश्रुजटाधरम् ।</s-l><s-l>लग्नैः शङ्खगणैर्गात्रैः कोष्ठैश्चित्रैरिवावृतम् ॥ १९ ॥</s-l></s-lg><s-lg><s-l>तं जालेनोद्धृतं दृष्ट्वा ते तदा वेदपारगम् ।</s-l><s-l>सर्वे प्राञ्जलयो दाशाः शिरोभिः प्रापतन्भुवि ॥ २० ॥</s-l></s-lg><s-lg><s-l>परिखेदपरित्रासाज्जालस्याकर्षणेन च ।</s-l><s-l>मत्स्या बभूवुर्व्यापन्नाः स्थलसंकर्षणेन च ॥ २१ ॥</s-l></s-lg><s-lg><s-l>स मुनिस्तत्तदा दृष्ट्वा मत्स्यानां कदनं कृतम् ।</s-l><s-l>बभूव कृपयाविष्टो निःश्वसंश्च पुनः पुनः ॥ २२ ॥</s-l></s-lg><s-lg><s-l> निषादा ऊचुः ।</s-l><s-l>अज्ञानाद्यत्कृतं पापं प्रसादं तत्र नः कुरु ।</s-l><s-l>करवाम प्रियं किं ते तन्नो ब्रूहि महामुने ॥ २३ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तो मत्स्यमध्यस्थश्च्यवनो वाक्यमब्रवीत् ।</s-l><s-l>यो मेऽद्य परमः कामस्तं शृणुध्वं समाहिताः ॥ २४ ॥</s-l></s-lg><s-lg><s-l>प्राणोत्सर्गं विक्रयं वा मत्स्यैर्यास्याम्यहं सह ।</s-l><s-l>संवासान्नोत्सहे त्यक्तुं सलिलाध्युषितानिमान् ॥ २५ ॥</s-l></s-lg><s-lg><s-l>इत्युक्तास्ते निषादास्तु सुभृशं भयकम्पिताः ।</s-l><s-l>सर्वे विषण्णवदना नहुषाय न्यवेदयन् ॥ २६ ॥</s-l></s-lg>