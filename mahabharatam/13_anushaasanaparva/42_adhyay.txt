<s-lg><s-l> भीष्म उवाच ।</s-l><s-l>विपुलस्त्वकरोत्तीव्रं तपः कृत्वा गुरोर्वचः ।</s-l><s-l>तपोयुक्तमथात्मानममन्यत च वीर्यवान् ॥ १ ॥</s-l></s-lg><s-lg><s-l>स तेन कर्मणा स्पर्धन्पृथिवीं पृथिवीपते ।</s-l><s-l>चचार गतभीः प्रीतो लब्धकीर्तिर्वरो नृषु ॥ २ ॥</s-l></s-lg><s-lg><s-l>उभौ लोकौ जितौ चापि तथैवामन्यत प्रभुः ।</s-l><s-l>कर्मणा तेन कौरव्य तपसा विपुलेन च ॥ ३ ॥</s-l></s-lg><s-lg><s-l>अथ काले व्यतिक्रान्ते कस्मिंश्चित्कुरुनन्दन ।</s-l><s-l>रुच्या भगिन्या दानं वै बभूव धनधान्यवत् ॥ ४ ॥</s-l></s-lg><s-lg><s-l>एतस्मिन्नेव काले तु दिव्या काचिद्वराङ्गना ।</s-l><s-l>बिभ्रती परमं रूपं जगामाथ विहायसा ॥ ५ ॥</s-l></s-lg><s-lg><s-l>तस्याः शरीरात्पुष्पाणि पतितानि महीतले ।</s-l><s-l>तस्याश्रमस्याविदूरे दिव्यगन्धानि भारत ॥ ६ ॥</s-l></s-lg><s-lg><s-l>तान्यगृह्णात्ततो राजन्रुचिर्नलिनलोचना ।</s-l><s-l>तदा निमन्त्रकस्तस्या अङ्गेभ्यः क्षिप्रमागमत् ॥ ७ ॥</s-l></s-lg><s-lg><s-l>तस्या हि भगिनी तात ज्येष्ठा नाम्ना प्रभावती ।</s-l><s-l>भार्या चित्ररथस्याथ बभूवाङ्गेश्वरस्य वै ॥ ८ ॥</s-l></s-lg><s-lg><s-l>पिनह्य तानि पुष्पाणि केशेषु वरवर्णिनी ।</s-l><s-l>आमन्त्रिता ततोऽगच्छद्रुचिरङ्गपतेर्गृहान् ॥ ९ ॥</s-l></s-lg><s-lg><s-l>पुष्पाणि तानि दृष्ट्वाथ तदाङ्गेन्द्रवराङ्गना ।</s-l><s-l>भगिनीं चोदयामास पुष्पार्थे चारुलोचना ॥ १० ॥</s-l></s-lg><s-lg><s-l>सा भर्त्रे सर्वमाचष्ट रुचिः सुरुचिरानना ।</s-l><s-l>भगिन्या भाषितं सर्वमृषिस्तच्चाभ्यनन्दत ॥ ११ ॥</s-l></s-lg><s-lg><s-l>ततो विपुलमानाय्य देवशर्मा महातपाः ।</s-l><s-l>पुष्पार्थे चोदयामास गच्छ गच्छेति भारत ॥ १२ ॥</s-l></s-lg><s-lg><s-l>विपुलस्तु गुरोर्वाक्यमविचार्य महातपाः ।</s-l><s-l>स तथेत्यब्रवीद्राजंस्तं च देशं जगाम ह ॥ १३ ॥</s-l></s-lg><s-lg><s-l>यस्मिन्देशे तु तान्यासन्पतितानि नभस्तलात् ।</s-l><s-l>अम्लानान्यपि तत्रासन्कुसुमान्यपराण्यपि ॥ १४ ॥</s-l></s-lg><s-lg><s-l>ततः स तानि जग्राह दिव्यानि रुचिराणि च ।</s-l><s-l>प्राप्तानि स्वेन तपसा दिव्यगन्धानि भारत ॥ १५ ॥</s-l></s-lg><s-lg><s-l>संप्राप्य तानि प्रीतात्मा गुरोर्वचनकारकः ।</s-l><s-l>ततो जगाम तूर्णं च चम्पां चम्पकमालिनीम् ॥ १६ ॥</s-l></s-lg><s-lg><s-l>स वने विजने तात ददर्श मिथुनं नृणाम् ।</s-l><s-l>चक्रवत्परिवर्तन्तं गृहीत्वा पाणिना करम् ॥ १७ ॥</s-l></s-lg><s-lg><s-l>तत्रैकस्तूर्णमगमत्तत्पदे परिवर्तयन् ।</s-l><s-l>एकस्तु न तथा राजंश्चक्रतुः कलहं ततः ॥ १८ ॥</s-l></s-lg><s-lg><s-l>त्वं शीघ्रं गच्छसीत्येकोऽब्रवीन्नेति तथापरः ।</s-l><s-l>नेति नेति च तौ तात परस्परमथोचतुः ॥ १९ ॥</s-l></s-lg><s-lg><s-l>तयोर्विस्पर्धतोरेवं शपथोऽयमभूत्तदा ।</s-l><s-l>मनसोद्दिश्य विपुलं ततो वाक्यमथोचतुः ॥ २० ॥</s-l></s-lg><s-lg><s-l>आवयोरनृतं प्राह यस्तस्याथ द्विजस्य वै ।</s-l><s-l>विपुलस्य परे लोके या गतिः सा भवेदिति ॥ २१ ॥</s-l></s-lg><s-lg><s-l>एतच्छ्रुत्वा तु विपुलो विषण्णवदनोऽभवत् ।</s-l><s-l>एवं तीव्रतपाश्चाहं कष्टश्चायं परिग्रहः ॥ २२ ॥</s-l></s-lg><s-lg><s-l>मिथुनस्यास्य किं मे स्यात्कृतं पापं यतो गतिः ।</s-l><s-l>अनिष्टा सर्वभूतानां कीर्तितानेन मेऽद्य वै ॥ २३ ॥</s-l></s-lg><s-lg><s-l>एवं संचिन्तयन्नेव विपुलो राजसत्तम ।</s-l><s-l>अवाङ्मुखो न्यस्तशिरा दध्यौ दुष्कृतमात्मनः ॥ २४ ॥</s-l></s-lg><s-lg><s-l>ततः षडन्यान्पुरुषानक्षैः काञ्चनराजतैः ।</s-l><s-l>अपश्यद्दीव्यमानान्वै लोभहर्षान्वितांस्तथा ॥ २५ ॥</s-l></s-lg><s-lg><s-l>कुर्वतः शपथं तं वै यः कृतो मिथुनेन वै ।</s-l><s-l>विपुलं वै समुद्दिश्य तेऽपि वाक्यमथाब्रुवन् ॥ २६ ॥</s-l></s-lg><s-lg><s-l>यो लोभमास्थायास्माकं विषमं कर्तुमुत्सहेत् ।</s-l><s-l>विपुलस्य परे लोके या गतिस्तामवाप्नुयात् ॥ २७ ॥</s-l></s-lg><s-lg><s-l>एतच्छ्रुत्वा तु विपुलो नापश्यद्धर्मसंकरम् ।</s-l><s-l>जन्मप्रभृति कौरव्य कृतपूर्वमथात्मनः ॥ २८ ॥</s-l></s-lg><s-lg><s-l>स प्रदध्यौ तदा राजन्नग्नावग्निरिवाहितः ।</s-l><s-l>दह्यमानेन मनसा शापं श्रुत्वा तथाविधम् ॥ २९ ॥</s-l></s-lg><s-lg><s-l>तस्य चिन्तयतस्तात बह्व्यो दिननिशा ययुः ।</s-l><s-l>इदमासीन्मनसि च रुच्या रक्षणकारितम् ॥ ३० ॥</s-l></s-lg><s-lg><s-l>लक्षणं लक्षणेनैव वदनं वदनेन च ।</s-l><s-l>विधाय न मया चोक्तं सत्यमेतद्गुरोस्तदा ॥ ३१ ॥</s-l></s-lg><s-lg><s-l>एतदात्मनि कौरव्य दुष्कृतं विपुलस्तदा ।</s-l><s-l>अमन्यत महाभाग तथा तच्च न संशयः ॥ ३२ ॥</s-l></s-lg><s-lg><s-l>स चम्पां नगरीमेत्य पुष्पाणि गुरवे ददौ ।</s-l><s-l>पूजयामास च गुरुं विधिवत्स गुरुप्रियः ॥ ३३ ॥</s-l></s-lg>