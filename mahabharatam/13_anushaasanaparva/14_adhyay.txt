<s-lg><s-l> युधिष्ठिर उवाच ।</s-l><s-l>पितामहेशाय विभो नामान्याचक्ष्व शंभवे ।</s-l><s-l>बभ्रवे विश्वमायाय महाभाग्यं च तत्त्वतः ॥ १ ॥</s-l></s-lg><s-lg><s-l> भीष्म उवाच ।</s-l><s-l>सुरासुरगुरो देव विष्णो त्वं वक्तुमर्हसि ।</s-l><s-l>शिवाय विश्वरूपाय यन्मां पृच्छद्युधिष्ठिरः ॥ २ ॥</s-l></s-lg><s-lg><s-l>नाम्नां सहस्रं देवस्य तण्डिना ब्रह्मयोनिना ।</s-l><s-l>निवेदितं ब्रह्मलोके ब्रह्मणो यत्पुराभवत् ॥ ३ ॥</s-l></s-lg><s-lg><s-l>द्वैपायनप्रभृतयस्तथैवेमे तपोधनाः ।</s-l><s-l>ऋषयः सुव्रता दान्ताः शृण्वन्तु गदतस्तव ॥ ४ ॥</s-l></s-lg><s-lg><s-l>ध्रुवाय नन्दिने होत्रे गोप्त्रे विश्वसृजेऽग्नये ।</s-l><s-l>महाभाग्यं विभो ब्रूहि मुण्डिनेऽथ कपर्दिने ॥ ५ ॥</s-l></s-lg><s-lg><s-l> वासुदेव उवाच ।</s-l><s-l>न गतिः कर्मणां शक्या वेत्तुमीशस्य तत्त्वतः ॥ ६ ॥</s-l></s-lg><s-lg><s-l>हिरण्यगर्भप्रमुखा देवाः सेन्द्रा महर्षयः ।</s-l><s-l>न विदुर्यस्य निधनमादिं वा सूक्ष्मदर्शिनः ।</s-l><s-l>स कथं नरमात्रेण शक्यो ज्ञातुं सतां गतिः ॥ ७ ॥</s-l></s-lg><s-lg><s-l>तस्याहमसुरघ्नस्य कांश्चिद्भगवतो गुणान् ।</s-l><s-l>भवतां कीर्तयिष्यामि व्रतेशाय यथातथम् ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा तु भगवान्गुणांस्तस्य महात्मनः ।</s-l><s-l>उपस्पृश्य शुचिर्भूत्वा कथयामास धीमतः ॥ ९ ॥</s-l></s-lg><s-lg><s-l> वासुदेव उवाच ।</s-l><s-l>शुश्रूषध्वं ब्राह्मणेन्द्रास्त्वं च तात युधिष्ठिर ।</s-l><s-l>त्वं चापगेय नामानि निशामय जगत्पतेः ॥ १० ॥</s-l></s-lg><s-lg><s-l>यदवाप्तं च मे पूर्वं साम्बहेतोः सुदुष्करम् ।</s-l><s-l>यथा च भगवान्दृष्टो मया पूर्वं समाधिना ॥ ११ ॥</s-l></s-lg><s-lg><s-l>शम्बरे निहते पूर्वं रौक्मिणेयेन धीमता ।</s-l><s-l>अतीते द्वादशे वर्षे जाम्बवत्यब्रवीद्धि माम् ॥ १२ ॥</s-l></s-lg><s-lg><s-l>प्रद्युम्नचारुदेष्णादीन्रुक्मिण्या वीक्ष्य पुत्रकान् ।</s-l><s-l>पुत्रार्थिनी मामुपेत्य वाक्यमाह युधिष्ठिर ॥ १३ ॥</s-l></s-lg><s-lg><s-l>शूरं बलवतां श्रेष्ठं कान्तरूपमकल्मषम् ।</s-l><s-l>आत्मतुल्यं मम सुतं प्रयच्छाच्युत माचिरम् ॥ १४ ॥</s-l></s-lg><s-lg><s-l>न हि तेऽप्राप्यमस्तीह त्रिषु लोकेषु किंचन ।</s-l><s-l>लोकान्सृजेस्त्वमपरानिच्छन्यदुकुलोद्वह ॥ १५ ॥</s-l></s-lg><s-lg><s-l>त्वया द्वादश वर्षाणि वायुभूतेन शुष्यता ।</s-l><s-l>आराध्य पशुभर्तारं रुक्मिण्या जनिताः सुताः ॥ १६ ॥</s-l></s-lg><s-lg><s-l>चारुदेष्णः सुचारुश्च चारुवेषो यशोधरः ।</s-l><s-l>चारुश्रवाश्चारुयशाः प्रद्युम्नः शंभुरेव च ॥ १७ ॥</s-l></s-lg><s-lg><s-l>यथा ते जनिताः पुत्रा रुक्मिण्याश्चारुविक्रमाः ।</s-l><s-l>तथा ममापि तनयं प्रयच्छ बलशालिनम् ॥ १८ ॥</s-l></s-lg><s-lg><s-l>इत्येवं चोदितो देव्या तामवोचं सुमध्यमाम् ।</s-l><s-l>अनुजानीहि मां राज्ञि करिष्ये वचनं तव ।</s-l><s-l>सा च मामब्रवीद्गच्छ विजयाय शिवाय च ॥ १९ ॥</s-l></s-lg><s-lg><s-l>ब्रह्मा शिवः काश्यपश्च नद्यो देवा मनोनुगाः ।</s-l><s-l>क्षेत्रौषध्यो यज्ञवाहाच्छन्दांस्यृषिगणा धरा ॥ २० ॥</s-l></s-lg><s-lg><s-l>समुद्रा दक्षिणा स्तोभा ऋक्षाणि पितरो ग्रहाः ।</s-l><s-l>देवपत्न्यो देवकन्या देवमातर एव च ॥ २१ ॥</s-l></s-lg><s-lg><s-l>मन्वन्तराणि गावश्च चन्द्रमाः सविता हरिः ।</s-l><s-l>सावित्री ब्रह्मविद्या च ऋतवो वत्सराः क्षपाः ॥ २२ ॥</s-l></s-lg><s-lg><s-l>क्षणा लवा मुहूर्ताश्च निमेषा युगपर्ययाः ।</s-l><s-l>रक्षन्तु सर्वत्र गतं त्वां यादव सुखावहम् ।</s-l><s-l>अरिष्टं गच्छ पन्थानमप्रमत्तो भवानघ ॥ २३ ॥</s-l></s-lg><s-lg><s-l>एवं कृतस्वस्त्ययनस्तयाहं तामभ्यनुज्ञाय कपीन्द्रपुत्रीम् ।</s-l><s-l>पितुः समीपे नरसत्तमस्य मातुश्च राज्ञश्च तथाहुकस्य ॥ २४ ॥</s-l></s-lg><s-lg><s-l>तमर्थमावेद्य यदब्रवीन्मां विद्याधरेन्द्रस्य सुता भृशार्ता ।</s-l><s-l>तानभ्यनुज्ञाय तदातिदुःखाद्गदं तथैवातिबलं च रामम् ॥ २५ ॥</s-l></s-lg><s-lg><s-l>प्राप्यानुज्ञां गुरुजनादहं तार्क्ष्यमचिन्तयम् ।</s-l><s-l>सोऽवहद्धिमवन्तं मां प्राप्य चैनं व्यसर्जयम् ॥ २६ ॥</s-l></s-lg><s-lg><s-l>तत्राहमद्भुतान्भावानपश्यं गिरिसत्तमे ।</s-l><s-l>क्षेत्रं च तपसां श्रेष्ठं पश्याम्याश्रममुत्तमम् ॥ २७ ॥</s-l></s-lg><s-lg><s-l>दिव्यं वैयाघ्रपद्यस्य उपमन्योर्महात्मनः ।</s-l><s-l>पूजितं देवगन्धर्वैर्ब्राह्म्या लक्ष्म्या समन्वितम् ॥ २८ ॥</s-l></s-lg><s-lg><s-l>धवककुभकदम्बनारिकेलैः कुरबककेतकजम्बुपाटलाभिः ।</s-l><s-l>वटवरुणकवत्सनाभबिल्वैः सरलकपित्थप्रियालसालतालैः ॥ २९ ॥</s-l></s-lg><s-lg><s-l>बदरीकुन्दपुन्नागैरशोकाम्रातिमुक्तकैः ।</s-l><s-l>भल्लातकैर्मधूकैश्च चम्पकैः पनसैस्तथा ॥ ३० ॥</s-l></s-lg><s-lg><s-l>वन्यैर्बहुविधैर्वृक्षैः फलपुष्पप्रदैर्युतम् ।</s-l><s-l>पुष्पगुल्मलताकीर्णं कदलीषण्डशोभितम् ॥ ३१ ॥</s-l></s-lg><s-lg><s-l>नानाशकुनिसंभोज्यैः फलैर्वृक्षैरलंकृतम् ।</s-l><s-l>यथास्थानविनिक्षिप्तैर्भूषितं वनराजिभिः ॥ ३२ ॥</s-l></s-lg><s-lg><s-l>रुरुवारणशार्दूलसिंहद्वीपिसमाकुलम् ।</s-l><s-l>कुरङ्गबर्हिणाकीर्णं मार्जारभुजगावृतम् ।</s-l><s-l>पूगैश्च मृगजातीनां महिषर्क्षनिषेवितम् ॥ ३३ ॥</s-l></s-lg><s-lg><s-l>नानापुष्परजोमिश्रो गजदानाधिवासितः ।</s-l><s-l>दिव्यस्त्रीगीतबहुलो मारुतोऽत्र सुखो ववौ ॥ ३४ ॥</s-l></s-lg><s-lg><s-l>धारानिनादैर्विहगप्रणादैः शुभैस्तथा बृंहितैः कुञ्जराणाम् ।</s-l><s-l>गीतैस्तथा किंनराणामुदारैः शुभैः स्वनैः सामगानां च वीर ॥ ३५ ॥</s-l></s-lg><s-lg><s-l>अचिन्त्यं मनसाप्यन्यैः सरोभिः समलंकृतम् ।</s-l><s-l>विशालैश्चाग्निशरणैर्भूषितं कुशसंवृतम् ॥ ३६ ॥</s-l></s-lg><s-lg><s-l>विभूषितं पुण्यपवित्रतोयया सदा च जुष्टं नृप जह्नुकन्यया ।</s-l><s-l>महात्मभिर्धर्मभृतां वरिष्ठैर्महर्षिभिर्भूषितमग्निकल्पैः ॥ ३७ ॥</s-l></s-lg><s-lg><s-l>वाय्वाहारैरम्बुपैर्जप्यनित्यैः संप्रक्षालैर्यतिभिर्ध्याननित्यैः ।</s-l><s-l>धूमाशनैरूष्मपैः क्षीरपैश्च विभूषितं ब्राह्मणेन्द्रैः समन्तात् ॥ ३८ ॥</s-l></s-lg><s-lg><s-l>गोचारिणोऽथाश्मकुट्टा दन्तोलूखलिनस्तथा ।</s-l><s-l>मरीचिपाः फेनपाश्च तथैव मृगचारिणः ॥ ३९ ॥</s-l></s-lg><s-lg><s-l>सुदुःखान्नियमांस्तांस्तान्वहतः सुतपोन्वितान् ।</s-l><s-l>पश्यन्नुत्फुल्लनयनः प्रवेष्टुमुपचक्रमे ॥ ४० ॥</s-l></s-lg><s-lg><s-l>सुपूजितं देवगणैर्महात्मभिः शिवादिभिर्भारत पुण्यकर्मभिः ।</s-l><s-l>रराज तच्चाश्रममण्डलं सदा दिवीव राजन्रविमण्डलं यथा ॥ ४१ ॥</s-l></s-lg><s-lg><s-l>क्रीडन्ति सर्पैर्नकुला मृगैर्व्याघ्राश्च मित्रवत् ।</s-l><s-l>प्रभावाद्दीप्ततपसः संनिकर्षगुणान्विताः ॥ ४२ ॥</s-l></s-lg><s-lg><s-l>तत्राश्रमपदे श्रेष्ठे सर्वभूतमनोरमे ।</s-l><s-l>सेविते द्विजशार्दूलैर्वेदवेदाङ्गपारगैः ॥ ४३ ॥</s-l></s-lg><s-lg><s-l>नानानियमविख्यातैरृषिभिश्च महात्मभिः ।</s-l><s-l>प्रविशन्नेव चापश्यं जटाचीरधरं प्रभुम् ॥ ४४ ॥</s-l></s-lg><s-lg><s-l>तेजसा तपसा चैव दीप्यमानं यथानलम् ।</s-l><s-l>शिष्यमध्यगतं शान्तं युवानं ब्राह्मणर्षभम् ।</s-l><s-l>शिरसा वन्दमानं मामुपमन्युरभाषत ॥ ४५ ॥</s-l></s-lg><s-lg><s-l>स्वागतं पुण्डरीकाक्ष सफलानि तपांसि नः ।</s-l><s-l>यत्पूज्यः पूजयसि नो द्रष्टव्यो द्रष्टुमिच्छसि ॥ ४६ ॥</s-l></s-lg><s-lg><s-l>तमहं प्राञ्जलिर्भूत्वा मृगपक्षिष्वथाग्निषु ।</s-l><s-l>धर्मे च शिष्यवर्गे च समपृच्छमनामयम् ॥ ४७ ॥</s-l></s-lg><s-lg><s-l>ततो मां भगवानाह साम्ना परमवल्गुना ।</s-l><s-l>लप्स्यसे तनयं कृष्ण आत्मतुल्यमसंशयम् ॥ ४८ ॥</s-l></s-lg><s-lg><s-l>तपः सुमहदास्थाय तोषयेशानमीश्वरम् ।</s-l><s-l>इह देवः सपत्नीकः समाक्रीडत्यधोक्षज ॥ ४९ ॥</s-l></s-lg><s-lg><s-l>इहैव देवताश्रेष्ठं देवाः सर्षिगणाः पुरा ।</s-l><s-l>तपसा ब्रह्मचर्येण सत्येन च दमेन च ।</s-l><s-l>तोषयित्वा शुभान्कामान्प्राप्नुवंस्ते जनार्दन ॥ ५० ॥</s-l></s-lg><s-lg><s-l>तेजसां तपसां चैव निधिः स भगवानिह ।</s-l><s-l>शुभाशुभान्वितान्भावान्विसृजन्संक्षिपन्नपि ।</s-l><s-l>आस्ते देव्या सहाचिन्त्यो यं प्रार्थयसि शत्रुहन् ॥ ५१ ॥</s-l></s-lg><s-lg><s-l>हिरण्यकशिपुर्योऽभूद्दानवो मेरुकम्पनः ।</s-l><s-l>तेन सर्वामरैश्वर्यं शर्वात्प्राप्तं समार्बुदम् ॥ ५२ ॥</s-l></s-lg><s-lg><s-l>तस्यैव पुत्रप्रवरो मन्दरो नाम विश्रुतः ।</s-l><s-l>महादेववराच्छक्रं वर्षार्बुदमयोधयत् ॥ ५३ ॥</s-l></s-lg><s-lg><s-l>विष्णोश्चक्रं च तद्घोरं वज्रमाखण्डलस्य च ।</s-l><s-l>शीर्णं पुराभवत्तात ग्रहस्याङ्गेषु केशव ॥ ५४ ॥</s-l></s-lg><s-lg><s-l>अर्द्यमानाश्च विबुधा ग्रहेण सुबलीयसा ।</s-l><s-l>शिवदत्तवराञ्जघ्नुरसुरेन्द्रान्सुरा भृशम् ॥ ५५ ॥</s-l></s-lg><s-lg><s-l>तुष्टो विद्युत्प्रभस्यापि त्रिलोकेश्वरतामदात् ।</s-l><s-l>शतं वर्षसहस्राणां सर्वलोकेश्वरोऽभवत् ।</s-l><s-l>ममैवानुचरो नित्यं भवितासीति चाब्रवीत् ॥ ५६ ॥</s-l></s-lg><s-lg><s-l>तथा पुत्रसहस्राणामयुतं च ददौ प्रभुः ।</s-l><s-l>कुशद्वीपं च स ददौ राज्येन भगवानजः ॥ ५७ ॥</s-l></s-lg><s-lg><s-l>तथा शतमुखो नाम धात्रा सृष्टो महासुरः ।</s-l><s-l>येन वर्षशतं साग्रमात्ममांसैर्हुतोऽनलः ।</s-l><s-l>तं प्राह भगवांस्तुष्टः किं करोमीति शंकरः ॥ ५८ ॥</s-l></s-lg><s-lg><s-l>तं वै शतमुखः प्राह योगो भवतु मेऽद्भुतः ।</s-l><s-l>बलं च दैवतश्रेष्ठ शाश्वतं संप्रयच्छ मे ॥ ५९ ॥</s-l></s-lg><s-lg><s-l>स्वायंभुवः क्रतुश्चापि पुत्रार्थमभवत्पुरा ।</s-l><s-l>आविश्य योगेनात्मानं त्रीणि वर्षशतान्यपि ॥ ६० ॥</s-l></s-lg><s-lg><s-l>तस्य देवोऽददत्पुत्रान्सहस्रं क्रतुसंमितान् ।</s-l><s-l>योगेश्वरं देवगीतं वेत्थ कृष्ण न संशयः ॥ ६१ ॥</s-l></s-lg><s-lg><s-l>वालखिल्या मघवता अवज्ञाताः पुरा किल ।</s-l><s-l>तैः क्रुद्धैर्भगवान्रुद्रस्तपसा तोषितो ह्यभूत् ॥ ६२ ॥</s-l></s-lg><s-lg><s-l>तांश्चापि दैवतश्रेष्ठः प्राह प्रीतो जगत्पतिः ।</s-l><s-l>सुपर्णं सोमहर्तारं तपसोत्पादयिष्यथ ॥ ६३ ॥</s-l></s-lg><s-lg><s-l>महादेवस्य रोषाच्च आपो नष्टाः पुराभवन् ।</s-l><s-l>ताश्च सप्तकपालेन देवैरन्याः प्रवर्तिताः ॥ ६४ ॥</s-l></s-lg><s-lg><s-l>अत्रेर्भार्यापि भर्तारं संत्यज्य ब्रह्मवादिनी ।</s-l><s-l>नाहं तस्य मुनेर्भूयो वशगा स्यां कथंचन ।</s-l><s-l>इत्युक्त्वा सा महादेवमगच्छच्छरणं किल ॥ ६५ ॥</s-l></s-lg><s-lg><s-l>निराहारा भयादत्रेस्त्रीणि वर्षशतान्यपि ।</s-l><s-l>अशेत मुसलेष्वेव प्रसादार्थं भवस्य सा ॥ ६६ ॥</s-l></s-lg><s-lg><s-l>तामब्रवीद्धसन्देवो भविता वै सुतस्तव ।</s-l><s-l>वंशे तवैव नाम्ना तु ख्यातिं यास्यति चेप्सिताम् ॥ ६७ ॥</s-l></s-lg><s-lg><s-l>शाकल्यः संशितात्मा वै नव वर्षशतान्यपि ।</s-l><s-l>आराधयामास भवं मनोयज्ञेन केशव ॥ ६८ ॥</s-l></s-lg><s-lg><s-l>तं चाह भगवांस्तुष्टो ग्रन्थकारो भविष्यसि ।</s-l><s-l>वत्साक्षया च ते कीर्तिस्त्रैलोक्ये वै भविष्यति ।</s-l><s-l>अक्षयं च कुलं तेऽस्तु महर्षिभिरलंकृतम् ॥ ६९ ॥</s-l></s-lg><s-lg><s-l>सावर्णिश्चापि विख्यात ऋषिरासीत्कृते युगे ।</s-l><s-l>इह तेन तपस्तप्तं षष्टिं वर्षशतान्यथ ॥ ७० ॥</s-l></s-lg><s-lg><s-l>तमाह भगवान्रुद्रः साक्षात्तुष्टोऽस्मि तेऽनघ ।</s-l><s-l>ग्रन्थकृल्लोकविख्यातो भवितास्यजरामरः ॥ ७१ ॥</s-l></s-lg><s-lg><s-l>मयापि च यथा दृष्टो देवदेवः पुरा विभुः ।</s-l><s-l>साक्षात्पशुपतिस्तात तच्चापि शृणु माधव ॥ ७२ ॥</s-l></s-lg><s-lg><s-l>यदर्थं च महादेवः प्रयतेन मया पुरा ।</s-l><s-l>आराधितो महातेजास्तच्चापि शृणु विस्तरम् ॥ ७३ ॥</s-l></s-lg><s-lg><s-l>यदवाप्तं च मे पूर्वं देवदेवान्महेश्वरात् ।</s-l><s-l>तत्सर्वमखिलेनाद्य कथयिष्यामि तेऽनघ ॥ ७४ ॥</s-l></s-lg><s-lg><s-l>पुरा कृतयुगे तात ऋषिरासीन्महायशाः ।</s-l><s-l>व्याघ्रपाद इति ख्यातो वेदवेदाङ्गपारगः ।</s-l><s-l>तस्याहमभवं पुत्रो धौम्यश्चापि ममानुजः ॥ ७५ ॥</s-l></s-lg><s-lg><s-l>कस्यचित्त्वथ कालस्य धौम्येन सह माधव ।</s-l><s-l>आगच्छमाश्रमं क्रीडन्मुनीनां भावितात्मनाम् ॥ ७६ ॥</s-l></s-lg><s-lg><s-l>तत्रापि च मया दृष्टा दुह्यमाना पयस्विनी ।</s-l><s-l>लक्षितं च मया क्षीरं स्वादुतो ह्यमृतोपमम् ॥ ७७ ॥</s-l></s-lg><s-lg><s-l>ततः पिष्टं समालोड्य तोयेन सह माधव ।</s-l><s-l>आवयोः क्षीरमित्येव पानार्थमुपनीयते ॥ ७८ ॥</s-l></s-lg><s-lg><s-l>अथ गव्यं पयस्तात कदाचित्प्राशितं मया ।</s-l><s-l>ततः पिष्टरसं तात न मे प्रीतिमुदावहत् ॥ ७९ ॥</s-l></s-lg><s-lg><s-l>ततोऽहमब्रुवं बाल्याज्जननीमात्मनस्तदा ।</s-l><s-l>क्षीरोदनसमायुक्तं भोजनं च प्रयच्छ मे ॥ ८० ॥</s-l></s-lg><s-lg><s-l>ततो मामब्रवीन्माता दुःखशोकसमन्विता ।</s-l><s-l>पुत्रस्नेहात्परिष्वज्य मूर्ध्नि चाघ्राय माधव ॥ ८१ ॥</s-l></s-lg><s-lg><s-l>कुतः क्षीरोदनं वत्स मुनीनां भावितात्मनाम् ।</s-l><s-l>वने निवसतां नित्यं कन्दमूलफलाशिनाम् ॥ ८२ ॥</s-l></s-lg><s-lg><s-l>अप्रसाद्य विरूपाक्षं वरदं स्थाणुमव्ययम् ।</s-l><s-l>कुतः क्षीरोदनं वत्स सुखानि वसनानि च ॥ ८३ ॥</s-l></s-lg><s-lg><s-l>तं प्रपद्य सदा वत्स सर्वभावेन शंकरम् ।</s-l><s-l>तत्प्रसादाच्च कामेभ्यः फलं प्राप्स्यसि पुत्रक ॥ ८४ ॥</s-l></s-lg><s-lg><s-l>जनन्यास्तद्वचः श्रुत्वा तदाप्रभृति शत्रुहन् ।</s-l><s-l>मम भक्तिर्महादेवे नैष्ठिकी समपद्यत ॥ ८५ ॥</s-l></s-lg><s-lg><s-l>ततोऽहं तप आस्थाय तोषयामास शंकरम् ।</s-l><s-l>दिव्यं वर्षसहस्रं तु पादाङ्गुष्ठाग्रविष्ठितः ॥ ८६ ॥</s-l></s-lg><s-lg><s-l>एकं वर्षशतं चैव फलाहारस्तदाभवम् ।</s-l><s-l>द्वितीयं शीर्णपर्णाशी तृतीयं चाम्बुभोजनः ।</s-l><s-l>शतानि सप्त चैवाहं वायुभक्षस्तदाभवम् ॥ ८७ ॥</s-l></s-lg><s-lg><s-l>ततः प्रीतो महादेवः सर्वलोकेश्वरः प्रभुः ।</s-l><s-l>शक्ररूपं स कृत्वा तु सर्वैर्देवगणैर्वृतः ।</s-l><s-l>सहस्राक्षस्तदा भूत्वा वज्रपाणिर्महायशाः ॥ ८८ ॥</s-l></s-lg><s-lg><s-l>सुधावदातं रक्ताक्षं स्तब्धकर्णं मदोत्कटम् ।</s-l><s-l>आवेष्टितकरं रौद्रं चतुर्दंष्ट्रं महागजम् ॥ ८९ ॥</s-l></s-lg><s-lg><s-l>समास्थितश्च भगवान्दीप्यमानः स्वतेजसा ।</s-l><s-l>आजगाम किरीटी तु हारकेयूरभूषितः ॥ ९० ॥</s-l></s-lg><s-lg><s-l>पाण्डुरेणातपत्रेण ध्रियमाणेन मूर्धनि ।</s-l><s-l>सेव्यमानोऽप्सरोभिश्च दिव्यगन्धर्वनादितः ॥ ९१ ॥</s-l></s-lg><s-lg><s-l>ततो मामाह देवेन्द्रः प्रीतस्तेऽहं द्विजोत्तम ।</s-l><s-l>वरं वृणीष्व मत्तस्त्वं यत्ते मनसि वर्तते ॥ ९२ ॥</s-l></s-lg><s-lg><s-l>शक्रस्य तु वचः श्रुत्वा नाहं प्रीतमनाभवम् ।</s-l><s-l>अब्रुवं च तदा कृष्ण देवराजमिदं वचः ॥ ९३ ॥</s-l></s-lg><s-lg><s-l>नाहं त्वत्तो वरं काङ्क्षे नान्यस्मादपि दैवतात् ।</s-l><s-l>महादेवादृते सौम्य सत्यमेतद्ब्रवीमि ते ॥ ९४ ॥</s-l></s-lg><s-lg><s-l>पशुपतिवचनाद्भवामि सद्यः कृमिरथ वा तरुरप्यनेकशाखः ।</s-l><s-l>अपशुपतिवरप्रसादजा मे त्रिभुवनराज्यविभूतिरप्यनिष्टा ॥ ९५ ॥</s-l></s-lg><s-lg><s-l>अपि कीटः पतंगो वा भवेयं शंकराज्ञया ।</s-l><s-l>न तु शक्र त्वया दत्तं त्रैलोक्यमपि कामये ॥ ९६ ॥</s-l></s-lg><s-lg><s-l>यावच्छशाङ्कशकलामलबद्धमौलिर्न प्रीयते पशुपतिर्भगवान्ममेशः ।</s-l><s-l>तावज्जरामरणजन्मशताभिघातैर्दुःखानि देहविहितानि समुद्वहामि ॥ ९७ ॥</s-l></s-lg><s-lg><s-l>दिवसकरशशाङ्कवह्निदीप्तं त्रिभुवनसारमपारमाद्यमेकम् ।</s-l><s-l>अजरममरमप्रसाद्य रुद्रं जगति पुमानिह को लभेत शान्तिम् ॥ ९८ ॥</s-l></s-lg><s-lg><s-l> शक्र उवाच ।</s-l><s-l>कः पुनस्तव हेतुर्वै ईशे कारणकारणे ।</s-l><s-l>येन देवादृतेऽन्यस्मात्प्रसादं नाभिकाङ्क्षसि ॥ ९९ ॥</s-l></s-lg><s-lg><s-l> उपमन्युरुवाच ।</s-l><s-l>हेतुभिर्वा किमन्यैस्ते ईशः कारणकारणम् ।</s-l><s-l>न शुश्रुम यदन्यस्य लिङ्गमभ्यर्च्यते सुरैः ॥ १०० ॥</s-l></s-lg><s-lg><s-l>कस्यान्यस्य सुरैः सर्वैर्लिङ्गं मुक्त्वा महेश्वरम् ।</s-l><s-l>अर्च्यतेऽर्चितपूर्वं वा ब्रूहि यद्यस्ति ते श्रुतिः ॥ १०१ ॥</s-l></s-lg><s-lg><s-l>यस्य ब्रह्मा च विष्णुश्च त्वं चापि सह दैवतैः ।</s-l><s-l>अर्चयध्वं सदा लिङ्गं तस्माच्छ्रेष्ठतमो हि सः ॥ १०२ ॥</s-l></s-lg><s-lg><s-l>तस्माद्वरमहं काङ्क्षे निधनं वापि कौशिक ।</s-l><s-l>गच्छ वा तिष्ठ वा शक्र यथेष्टं बलसूदन ॥ १०३ ॥</s-l></s-lg><s-lg><s-l>काममेष वरो मेऽस्तु शापो वापि महेश्वरात् ।</s-l><s-l>न चान्यां देवतां काङ्क्षे सर्वकामफलान्यपि ॥ १०४ ॥</s-l></s-lg><s-lg><s-l>एवमुक्त्वा तु देवेन्द्रं दुःखादाकुलितेन्द्रियः ।</s-l><s-l>न प्रसीदति मे रुद्रः किमेतदिति चिन्तयन् ।</s-l><s-l>अथापश्यं क्षणेनैव तमेवैरावतं पुनः ॥ १०५ ॥</s-l></s-lg><s-lg><s-l>हंसकुन्देन्दुसदृशं मृणालकुमुदप्रभम् ।</s-l><s-l>वृषरूपधरं साक्षात्क्षीरोदमिव सागरम् ॥ १०६ ॥</s-l></s-lg><s-lg><s-l>कृष्णपुच्छं महाकायं मधुपिङ्गललोचनम् ।</s-l><s-l>जाम्बूनदेन दाम्ना च सर्वतः समलंकृतम् ॥ १०७ ॥</s-l></s-lg><s-lg><s-l>रक्ताक्षं सुमहानासं सुकर्णं सुकटीतटम् ।</s-l><s-l>सुपार्श्वं विपुलस्कन्धं सुरूपं चारुदर्शनम् ॥ १०८ ॥</s-l></s-lg><s-lg><s-l>ककुदं तस्य चाभाति स्कन्धमापूर्य विष्ठितम् ।</s-l><s-l>तुषारगिरिकूटाभं सिताभ्रशिखरोपमम् ॥ १०९ ॥</s-l></s-lg><s-lg><s-l>तमास्थितश्च भगवान्देवदेवः सहोमया ।</s-l><s-l>अशोभत महादेवः पौर्णमास्यामिवोडुराट् ॥ ११० ॥</s-l></s-lg><s-lg><s-l>तस्य तेजोभवो वह्निः समेघः स्तनयित्नुमान् ।</s-l><s-l>सहस्रमिव सूर्याणां सर्वमावृत्य तिष्ठति ॥ १११ ॥</s-l></s-lg><s-lg><s-l>ईश्वरः सुमहातेजाः संवर्तक इवानलः ।</s-l><s-l>युगान्ते सर्वभूतानि दिधक्षुरिव चोद्यतः ॥ ११२ ॥</s-l></s-lg><s-lg><s-l>तेजसा तु तदा व्याप्ते दुर्निरीक्ष्ये समन्ततः ।</s-l><s-l>पुनरुद्विग्नहृदयः किमेतदिति चिन्तयम् ॥ ११३ ॥</s-l></s-lg><s-lg><s-l>मुहूर्तमिव तत्तेजो व्याप्य सर्वा दिशो दश ।</s-l><s-l>प्रशान्तं च क्षणेनैव देवदेवस्य मायया ॥ ११४ ॥</s-l></s-lg><s-lg><s-l>अथापश्यं स्थितं स्थाणुं भगवन्तं महेश्वरम् ।</s-l><s-l>सौरभेयगतं सौम्यं विधूममिव पावकम् ।</s-l><s-l>सहितं चारुसर्वाङ्ग्या पार्वत्या परमेश्वरम् ॥ ११५ ॥</s-l></s-lg><s-lg><s-l>नीलकण्ठं महात्मानमसक्तं तेजसां निधिम् ।</s-l><s-l>अष्टादशभुजं स्थाणुं सर्वाभरणभूषितम् ॥ ११६ ॥</s-l></s-lg><s-lg><s-l>शुक्लाम्बरधरं देवं शुक्लमाल्यानुलेपनम् ।</s-l><s-l>शुक्लध्वजमनाधृष्यं शुक्लयज्ञोपवीतिनम् ॥ ११७ ॥</s-l></s-lg><s-lg><s-l>गायद्भिर्नृत्यमानैश्च उत्पतद्भिरितस्ततः ।</s-l><s-l>वृतं पारिषदैर्दिव्यैरात्मतुल्यपराक्रमैः ॥ ११८ ॥</s-l></s-lg><s-lg><s-l>बालेन्दुमुकुटं पाण्डुं शरच्चन्द्रमिवोदितम् ।</s-l><s-l>त्रिभिर्नेत्रैः कृतोद्द्योतं त्रिभिः सूर्यैरिवोदितैः ॥ ११९ ॥</s-l></s-lg><s-lg><s-l>अशोभत च देवस्य माला गात्रे सितप्रभे ।</s-l><s-l>जातरूपमयैः पद्मैर्ग्रथिता रत्नभूषिता ॥ १२० ॥</s-l></s-lg><s-lg><s-l>मूर्तिमन्ति तथास्त्राणि सर्वतेजोमयानि च ।</s-l><s-l>मया दृष्टानि गोविन्द भवस्यामिततेजसः ॥ १२१ ॥</s-l></s-lg><s-lg><s-l>इन्द्रायुधसहस्राभं धनुस्तस्य महात्मनः ।</s-l><s-l>पिनाकमिति विख्यातं स च वै पन्नगो महान् ॥ १२२ ॥</s-l></s-lg><s-lg><s-l>सप्तशीर्षो महाकायस्तीक्ष्णदंष्ट्रो विषोल्बणः ।</s-l><s-l>ज्यावेष्टितमहाग्रीवः स्थितः पुरुषविग्रहः ॥ १२३ ॥</s-l></s-lg><s-lg><s-l>शरश्च सूर्यसंकाशः कालानलसमद्युतिः ।</s-l><s-l>यत्तदस्त्रं महाघोरं दिव्यं पाशुपतं महत् ॥ १२४ ॥</s-l></s-lg><s-lg><s-l>अद्वितीयमनिर्देश्यं सर्वभूतभयावहम् ।</s-l><s-l>सस्फुलिङ्गं महाकायं विसृजन्तमिवानलम् ॥ १२५ ॥</s-l></s-lg><s-lg><s-l>एकपादं महादंष्ट्रं सहस्रशिरसोदरम् ।</s-l><s-l>सहस्रभुजजिह्वाक्षमुद्गिरन्तमिवानलम् ॥ १२६ ॥</s-l></s-lg><s-lg><s-l>ब्राह्मान्नारायणादैन्द्रादाग्नेयादपि वारुणात् ।</s-l><s-l>यद्विशिष्टं महाबाहो सर्वशस्त्रविघातनम् ॥ १२७ ॥</s-l></s-lg><s-lg><s-l>येन तत्त्रिपुरं दग्ध्वा क्षणाद्भस्मीकृतं पुरा ।</s-l><s-l>शरेणैकेन गोविन्द महादेवेन लीलया ॥ १२८ ॥</s-l></s-lg><s-lg><s-l>निर्ददाह जगत्कृत्स्नं त्रैलोक्यं सचराचरम् ।</s-l><s-l>महेश्वरभुजोत्सृष्टं निमेषार्धान्न संशयः ॥ १२९ ॥</s-l></s-lg><s-lg><s-l>नावध्यो यस्य लोकेऽस्मिन्ब्रह्मविष्णुसुरेष्वपि ।</s-l><s-l>तदहं दृष्टवांस्तात आश्चर्याद्भुतमुत्तमम् ॥ १३० ॥</s-l></s-lg><s-lg><s-l>गुह्यमस्त्रं परं चापि तत्तुल्याधिकमेव वा ।</s-l><s-l>यत्तच्छूलमिति ख्यातं सर्वलोकेषु शूलिनः ॥ १३१ ॥</s-l></s-lg><s-lg><s-l>दारयेद्यन्महीं कृत्स्नां शोषयेद्वा महोदधिम् ।</s-l><s-l>संहरेद्वा जगत्कृत्स्नं विसृष्टं शूलपाणिना ॥ १३२ ॥</s-l></s-lg><s-lg><s-l>यौवनाश्वो हतो येन मांधाता सबलः पुरा ।</s-l><s-l>चक्रवर्ती महातेजास्त्रिलोकविजयी नृपः ॥ १३३ ॥</s-l></s-lg><s-lg><s-l>महाबलो महावीर्यः शक्रतुल्यपराक्रमः ।</s-l><s-l>करस्थेनैव गोविन्द लवणस्येह रक्षसः ॥ १३४ ॥</s-l></s-lg><s-lg><s-l>तच्छूलमतितीक्ष्णाग्रं सुभीमं लोमहर्षणम् ।</s-l><s-l>त्रिशिखां भ्रुकुटीं कृत्वा तर्जमानमिव स्थितम् ॥ १३५ ॥</s-l></s-lg><s-lg><s-l>विधूमं सार्चिषं कृष्णं कालसूर्यमिवोदितम् ।</s-l><s-l>सर्पहस्तमनिर्देश्यं पाशहस्तमिवान्तकम् ।</s-l><s-l>दृष्टवानस्मि गोविन्द तदस्त्रं रुद्रसंनिधौ ॥ १३६ ॥</s-l></s-lg><s-lg><s-l>परशुस्तीक्ष्णधारश्च दत्तो रामस्य यः पुरा ।</s-l><s-l>महादेवेन तुष्टेन क्षत्रियाणां क्षयंकरः ।</s-l><s-l>कार्तवीर्यो हतो येन चक्रवर्ती महामृधे ॥ १३७ ॥</s-l></s-lg><s-lg><s-l>त्रिःसप्तकृत्वः पृथिवी येन निःक्षत्रिया कृता ।</s-l><s-l>जामदग्न्येन गोविन्द रामेणाक्लिष्टकर्मणा ॥ १३८ ॥</s-l></s-lg><s-lg><s-l>दीप्तधारः सुरौद्रास्यः सर्पकण्ठाग्रवेष्टितः ।</s-l><s-l>अभवच्छूलिनोऽभ्याशे दीप्तवह्निशिखोपमः ॥ १३९ ॥</s-l></s-lg><s-lg><s-l>असंख्येयानि चास्त्राणि तस्य दिव्यानि धीमतः ।</s-l><s-l>प्राधान्यतो मयैतानि कीर्तितानि तवानघ ॥ १४० ॥</s-l></s-lg><s-lg><s-l>सव्यदेशे तु देवस्य ब्रह्मा लोकपितामहः ।</s-l><s-l>दिव्यं विमानमास्थाय हंसयुक्तं मनोजवम् ॥ १४१ ॥</s-l></s-lg><s-lg><s-l>वामपार्श्वगतश्चैव तथा नारायणः स्थितः ।</s-l><s-l>वैनतेयं समास्थाय शङ्खचक्रगदाधरः ॥ १४२ ॥</s-l></s-lg><s-lg><s-l>स्कन्दो मयूरमास्थाय स्थितो देव्याः समीपतः ।</s-l><s-l>शक्तिं कण्ठे समादाय द्वितीय इव पावकः ॥ १४३ ॥</s-l></s-lg><s-lg><s-l>पुरस्ताच्चैव देवस्य नन्दिं पश्याम्यवस्थितम् ।</s-l><s-l>शूलं विष्टभ्य तिष्ठन्तं द्वितीयमिव शंकरम् ॥ १४४ ॥</s-l></s-lg><s-lg><s-l>स्वायंभुवाद्या मनवो भृग्वाद्या ऋषयस्तथा ।</s-l><s-l>शक्राद्या देवताश्चैव सर्व एव समभ्ययुः ॥ १४५ ॥</s-l></s-lg><s-lg><s-l>तेऽभिवाद्य महात्मानं परिवार्य समन्ततः ।</s-l><s-l>अस्तुवन्विविधैः स्तोत्रैर्महादेवं सुरास्तदा ॥ १४६ ॥</s-l></s-lg><s-lg><s-l>ब्रह्मा भवं तदा स्तुन्वन्रथन्तरमुदीरयन् ।</s-l><s-l>ज्येष्ठसाम्ना च देवेशं जगौ नारायणस्तदा ।</s-l><s-l>गृणञ्शक्रः परं ब्रह्म शतरुद्रीयमुत्तमम् ॥ १४७ ॥</s-l></s-lg><s-lg><s-l>ब्रह्मा नारायणश्चैव देवराजश्च कौशिकः ।</s-l><s-l>अशोभन्त महात्मानस्त्रयस्त्रय इवाग्नयः ॥ १४८ ॥</s-l></s-lg><s-lg><s-l>तेषां मध्यगतो देवो रराज भगवाञ्शिवः ।</s-l><s-l>शरद्घनविनिर्मुक्तः परिविष्ट इवांशुमान् ।</s-l><s-l>ततोऽहमस्तुवं देवं स्तवेनानेन सुव्रतम् ॥ १४९ ॥</s-l></s-lg><s-lg><s-l>नमो देवाधिदेवाय महादेवाय वै नमः ।</s-l><s-l>शक्राय शक्ररूपाय शक्रवेषधराय च ॥ १५० ॥</s-l></s-lg><s-lg><s-l>नमस्ते वज्रहस्ताय पिङ्गलायारुणाय च ।</s-l><s-l>पिनाकपाणये नित्यं खड्गशूलधराय च ॥ १५१ ॥</s-l></s-lg><s-lg><s-l>नमस्ते कृष्णवासाय कृष्णकुञ्चितमूर्धजे ।</s-l><s-l>कृष्णाजिनोत्तरीयाय कृष्णाष्टमिरताय च ॥ १५२ ॥</s-l></s-lg><s-lg><s-l>शुक्लवर्णाय शुक्लाय शुक्लाम्बरधराय च ।</s-l><s-l>शुक्लभस्मावलिप्ताय शुक्लकर्मरताय च ॥ १५३ ॥</s-l></s-lg><s-lg><s-l>त्वं ब्रह्मा सर्वदेवानां रुद्राणां नीललोहितः ।</s-l><s-l>आत्मा च सर्वभूतानां सांख्ये पुरुष उच्यसे ॥ १५४ ॥</s-l></s-lg><s-lg><s-l>ऋषभस्त्वं पवित्राणां योगिनां निष्कलः शिवः ।</s-l><s-l>आश्रमाणां गृहस्थस्त्वमीश्वराणां महेश्वरः ।</s-l><s-l>कुबेरः सर्वयक्षाणां क्रतूनां विष्णुरुच्यसे ॥ १५५ ॥</s-l></s-lg><s-lg><s-l>पर्वतानां महामेरुर्नक्षत्राणां च चन्द्रमाः ।</s-l><s-l>वसिष्ठस्त्वमृषीणां च ग्रहाणां सूर्य उच्यसे ॥ १५६ ॥</s-l></s-lg><s-lg><s-l>आरण्यानां पशूनां च सिंहस्त्वं परमेश्वरः ।</s-l><s-l>ग्राम्याणां गोवृषश्चासि भगवाँल्लोकपूजितः ॥ १५७ ॥</s-l></s-lg><s-lg><s-l>आदित्यानां भवान्विष्णुर्वसूनां चैव पावकः ।</s-l><s-l>पक्षिणां वैनतेयश्च अनन्तो भुजगेषु च ॥ १५८ ॥</s-l></s-lg><s-lg><s-l>सामवेदश्च वेदानां यजुषां शतरुद्रियम् ।</s-l><s-l>सनत्कुमारो योगीनां सांख्यानां कपिलो ह्यसि ॥ १५९ ॥</s-l></s-lg><s-lg><s-l>शक्रोऽसि मरुतां देव पितॄणां धर्मराडसि ।</s-l><s-l>ब्रह्मलोकश्च लोकानां गतीनां मोक्ष उच्यसे ॥ १६० ॥</s-l></s-lg><s-lg><s-l>क्षीरोदः सागराणां च शैलानां हिमवान्गिरिः ।</s-l><s-l>वर्णानां ब्राह्मणश्चासि विप्राणां दीक्षितो द्विजः ।</s-l><s-l>आदिस्त्वमसि लोकानां संहर्ता काल एव च ॥ १६१ ॥</s-l></s-lg><s-lg><s-l>यच्चान्यदपि लोकेषु सत्त्वं तेजोधिकं स्मृतम् ।</s-l><s-l>तत्सर्वं भगवानेव इति मे निश्चिता मतिः ॥ १६२ ॥</s-l></s-lg><s-lg><s-l>नमस्ते भगवन्देव नमस्ते भक्तवत्सल ।</s-l><s-l>योगेश्वर नमस्तेऽस्तु नमस्ते विश्वसंभव ॥ १६३ ॥</s-l></s-lg><s-lg><s-l>प्रसीद मम भक्तस्य दीनस्य कृपणस्य च ।</s-l><s-l>अनैश्वर्येण युक्तस्य गतिर्भव सनातन ॥ १६४ ॥</s-l></s-lg><s-lg><s-l>यं चापराधं कृतवानज्ञानात्परमेश्वर ।</s-l><s-l>मद्भक्त इति देवेश तत्सर्वं क्षन्तुमर्हसि ॥ १६५ ॥</s-l></s-lg><s-lg><s-l>मोहितश्चास्मि देवेश तुभ्यं रूपविपर्ययात् ।</s-l><s-l>तेन नार्घ्यं मया दत्तं पाद्यं चापि सुरेश्वर ॥ १६६ ॥</s-l></s-lg><s-lg><s-l>एवं स्तुत्वाहमीशानं पाद्यमर्घ्यं च भक्तितः ।</s-l><s-l>कृताञ्जलिपुटो भूत्वा सर्वं तस्मै न्यवेदयम् ॥ १६७ ॥</s-l></s-lg><s-lg><s-l>ततः शीताम्बुसंयुक्ता दिव्यगन्धसमन्विता ।</s-l><s-l>पुष्पवृष्टिः शुभा तात पपात मम मूर्धनि ॥ १६८ ॥</s-l></s-lg><s-lg><s-l>दुन्दुभिश्च ततो दिव्यस्ताडितो देवकिंकरैः ।</s-l><s-l>ववौ च मारुतः पुण्यः शुचिगन्धः सुखावहः ॥ १६९ ॥</s-l></s-lg><s-lg><s-l>ततः प्रीतो महादेवः सपत्नीको वृषध्वजः ।</s-l><s-l>अब्रवीत्त्रिदशांस्तत्र हर्षयन्निव मां तदा ॥ १७० ॥</s-l></s-lg><s-lg><s-l>पश्यध्वं त्रिदशाः सर्वे उपमन्योर्महात्मनः ।</s-l><s-l>मयि भक्तिं परां दिव्यामेकभावादवस्थिताम् ॥ १७१ ॥</s-l></s-lg><s-lg><s-l>एवमुक्तास्ततः कृष्ण सुरास्ते शूलपाणिना ।</s-l><s-l>ऊचुः प्राञ्जलयः सर्वे नमस्कृत्वा वृषध्वजम् ॥ १७२ ॥</s-l></s-lg><s-lg><s-l>भगवन्देवदेवेश लोकनाथ जगत्पते ।</s-l><s-l>लभतां सर्वकामेभ्यः फलं त्वत्तो द्विजोत्तमः ॥ १७३ ॥</s-l></s-lg><s-lg><s-l>एवमुक्तस्ततः शर्वः सुरैर्ब्रह्मादिभिस्तथा ।</s-l><s-l>आह मां भगवानीशः प्रहसन्निव शंकरः ॥ १७४ ॥</s-l></s-lg><s-lg><s-l>वत्सोपमन्यो प्रीतोऽस्मि पश्य मां मुनिपुंगव ।</s-l><s-l>दृढभक्तोऽसि विप्रर्षे मया जिज्ञासितो ह्यसि ॥ १७५ ॥</s-l></s-lg><s-lg><s-l>अनया चैव भक्त्या ते अत्यर्थं प्रीतिमानहम् ।</s-l><s-l>तस्मात्सर्वान्ददाम्यद्य कामांस्तव यथेप्शितान् ॥ १७६ ॥</s-l></s-lg><s-lg><s-l>एवमुक्तस्य चैवाथ महादेवेन मे विभो ।</s-l><s-l>हर्षादश्रूण्यवर्तन्त लोमहर्षश्च जायते ॥ १७७ ॥</s-l></s-lg><s-lg><s-l>अब्रुवं च तदा देवं हर्षगद्गदया गिरा ।</s-l><s-l>जानुभ्यामवनिं गत्वा प्रणम्य च पुनः पुनः ॥ १७८ ॥</s-l></s-lg><s-lg><s-l>अद्य जातो ह्यहं देव अद्य मे सफलं तपः ।</s-l><s-l>यन्मे साक्षान्महादेवः प्रसन्नस्तिष्ठतेऽग्रतः ॥ १७९ ॥</s-l></s-lg><s-lg><s-l>यं न पश्यन्ति चाराध्य देवा ह्यमितविक्रमम् ।</s-l><s-l>तमहं दृष्टवान्देवं कोऽन्यो धन्यतरो मया ॥ १८० ॥</s-l></s-lg><s-lg><s-l>एवं ध्यायन्ति विद्वांसः परं तत्त्वं सनातनम् ।</s-l><s-l>षड्विंशकमिति ख्यातं यत्परात्परमक्षरम् ॥ १८१ ॥</s-l></s-lg><s-lg><s-l>स एष भगवान्देवः सर्वतत्त्वादिरव्ययः ।</s-l><s-l>सर्वतत्त्वविधानज्ञः प्रधानपुरुषेश्वरः ॥ १८२ ॥</s-l></s-lg><s-lg><s-l>योऽसृजद्दक्षिणादङ्गाद्ब्रह्माणं लोकसंभवम् ।</s-l><s-l>वामपार्श्वात्तथा विष्णुं लोकरक्षार्थमीश्वरः ।</s-l><s-l>युगान्ते चैव संप्राप्ते रुद्रमङ्गात्सृजत्प्रभुः ॥ १८३ ॥</s-l></s-lg><s-lg><s-l>स रुद्रः संहरन्कृत्स्नं जगत्स्थावरजङ्गमम् ।</s-l><s-l>कालो भूत्वा महातेजाः संवर्तक इवानलः ॥ १८४ ॥</s-l></s-lg><s-lg><s-l>एष देवो महादेवो जगत्सृष्ट्वा चराचरम् ।</s-l><s-l>कल्पान्ते चैव सर्वेषां स्मृतिमाक्षिप्य तिष्ठति ॥ १८५ ॥</s-l></s-lg><s-lg><s-l>सर्वगः सर्वभूतात्मा सर्वभूतभवोद्भवः ।</s-l><s-l>आस्ते सर्वगतो नित्यमदृश्यः सर्वदैवतैः ॥ १८६ ॥</s-l></s-lg><s-lg><s-l>यदि देयो वरो मह्यं यदि तुष्टश्च मे प्रभुः ।</s-l><s-l>भक्तिर्भवतु मे नित्यं शाश्वती त्वयि शंकर ॥ १८७ ॥</s-l></s-lg><s-lg><s-l>अतीतानागतं चैव वर्तमानं च यद्विभो ।</s-l><s-l>जानीयामिति मे बुद्धिस्त्वत्प्रसादात्सुरोत्तम ॥ १८८ ॥</s-l></s-lg><s-lg><s-l>क्षीरोदनं च भुञ्जीयामक्षयं सह बान्धवैः ।</s-l><s-l>आश्रमे च सदा मह्यं सांनिध्यं परमस्तु ते ॥ १८९ ॥</s-l></s-lg><s-lg><s-l>एवमुक्तः स मां प्राह भगवाँल्लोकपूजितः ।</s-l><s-l>महेश्वरो महातेजाश्चराचरगुरुः प्रभुः ॥ १९० ॥</s-l></s-lg><s-lg><s-l>अजरश्चामरश्चैव भव दुःखविवर्जितः ।</s-l><s-l>शीलवान्गुणसंपन्नः सर्वज्ञः प्रियदर्शनः ॥ १९१ ॥</s-l></s-lg><s-lg><s-l>अक्षयं यौवनं तेऽस्तु तेजश्चैवानलोपमम् ।</s-l><s-l>क्षीरोदः सागरश्चैव यत्र यत्रेच्छसे मुने ॥ १९२ ॥</s-l></s-lg><s-lg><s-l>तत्र ते भविता कामं सांनिध्यं पयसो निधेः ।</s-l><s-l>क्षीरोदनं च भुङ्क्ष्व त्वममृतेन समन्वितम् ॥ १९३ ॥</s-l></s-lg><s-lg><s-l>बन्धुभिः सहितः कल्पं ततो मामुपयास्यसि ।</s-l><s-l>सांनिध्यमाश्रमे नित्यं करिष्यामि द्विजोत्तम ॥ १९४ ॥</s-l></s-lg><s-lg><s-l>तिष्ठ वत्स यथाकामं नोत्कण्ठां कर्तुमर्हसि ।</s-l><s-l>स्मृतः स्मृतश्च ते विप्र सदा दास्यामि दर्शनम् ॥ १९५ ॥</s-l></s-lg><s-lg><s-l>एवमुक्त्वा स भगवान्सूर्यकोटिसमप्रभः ।</s-l><s-l>ममेशानो वरं दत्त्वा तत्रैवान्तरधीयत ॥ १९६ ॥</s-l></s-lg><s-lg><s-l>एवं दृष्टो मया कृष्ण देवदेवः समाधिना ।</s-l><s-l>तदवाप्तं च मे सर्वं यदुक्तं तेन धीमता ॥ १९७ ॥</s-l></s-lg><s-lg><s-l>प्रत्यक्षं चैव ते कृष्ण पश्य सिद्धान्व्यवस्थितान् ।</s-l><s-l>ऋषीन्विद्याधरान्यक्षान्गन्धर्वाप्सरसस्तथा ॥ १९८ ॥</s-l></s-lg><s-lg><s-l>पश्य वृक्षान्मनोरम्यान्सदा पुष्पफलान्वितान् ।</s-l><s-l>सर्वर्तुकुसुमैर्युक्तान्स्निग्धपत्रान्सुशाखिनः ।</s-l><s-l>सर्वमेतन्महाबाहो दिव्यभावसमन्वितम् ॥ १९९ ॥</s-l></s-lg>