<s-lg><s-l> युधिष्ठिर उवाच ।</s-l><s-l>सर्वेषामेव वर्णानां म्लेच्छानां च पितामह ।</s-l><s-l>उपवासे मतिरियं कारणं च न विद्महे ॥ १ ॥</s-l></s-lg><s-lg><s-l>ब्रह्मक्षत्रेण नियमाश्चर्तव्या इति नः श्रुतम् ।</s-l><s-l>उपवासे कथं तेषां कृत्यमस्ति पितामह ॥ २ ॥</s-l></s-lg><s-lg><s-l>नियमं चोपवासानां सर्वेषां ब्रूहि पार्थिव ।</s-l><s-l>अवाप्नोति गतिं कां च उपवासपरायणः ॥ ३ ॥</s-l></s-lg><s-lg><s-l>उपवासः परं पुण्यमुपवासः परायणम् ।</s-l><s-l>उपोष्येह नरश्रेष्ठ किं फलं प्रतिपद्यते ॥ ४ ॥</s-l></s-lg><s-lg><s-l>अधर्मान्मुच्यते केन धर्ममाप्नोति वै कथम् ।</s-l><s-l>स्वर्गं पुण्यं च लभते कथं भरतसत्तम ॥ ५ ॥</s-l></s-lg><s-lg><s-l>उपोष्य चापि किं तेन प्रदेयं स्यान्नराधिप ।</s-l><s-l>धर्मेण च सुखानर्थाँल्लभेद्येन ब्रवीहि तम् ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>एवं ब्रुवाणं कौन्तेयं धर्मज्ञं धर्मतत्त्ववित् ।</s-l><s-l>धर्मपुत्रमिदं वाक्यं भीष्मः शांतनवोऽब्रवीत् ॥ ७ ॥</s-l></s-lg><s-lg><s-l>इदं खलु महाराज श्रुतमासीत्पुरातनम् ।</s-l><s-l>उपवासविधौ श्रेष्ठा ये गुणा भरतर्षभ ॥ ८ ॥</s-l></s-lg><s-lg><s-l>प्राजापत्यं ह्यङ्गिरसं पृष्टवानस्मि भारत ।</s-l><s-l>यथा मां त्वं तथैवाहं पृष्टवांस्तं तपोधनम् ॥ ९ ॥</s-l></s-lg><s-lg><s-l>प्रश्नमेतं मया पृष्टो भगवानग्निसंभवः ।</s-l><s-l>उपवासविधिं पुण्यमाचष्ट भरतर्षभ ॥ १० ॥</s-l></s-lg><s-lg><s-l> अङ्गिरा उवाच ।</s-l><s-l>ब्रह्मक्षत्रे त्रिरात्रं तु विहितं कुरुनन्दन ।</s-l><s-l>द्विस्त्रिरात्रमथैवात्र निर्दिष्टं पुरुषर्षभ ॥ ११ ॥</s-l></s-lg><s-lg><s-l>वैश्यशूद्रौ तु यौ मोहादुपवासं प्रकुर्वते ।</s-l><s-l>त्रिरात्रं द्विस्त्रिरात्रं वा तयोः पुष्टिर्न विद्यते ॥ १२ ॥</s-l></s-lg><s-lg><s-l>चतुर्थभक्तक्षपणं वैश्यशूद्रे विधीयते ।</s-l><s-l>त्रिरात्रं न तु धर्मज्ञैर्विहितं ब्रह्मवादिभिः ॥ १३ ॥</s-l></s-lg><s-lg><s-l>पञ्चम्यां चैव षष्ठ्यां च पौर्णमास्यां च भारत ।</s-l><s-l>क्षमावान्रूपसंपन्नः श्रुतवांश्चैव जायते ॥ १४ ॥</s-l></s-lg><s-lg><s-l>नानपत्यो भवेत्प्राज्ञो दरिद्रो वा कदाचन ।</s-l><s-l>यजिष्णुः पञ्चमीं षष्ठीं क्षपेद्यो भोजयेद्द्विजान् ॥ १५ ॥</s-l></s-lg><s-lg><s-l>अष्टमीमथ कौन्तेय शुक्लपक्षे चतुर्दशीम् ।</s-l><s-l>उपोष्य व्याधिरहितो वीर्यवानभिजायते ॥ १६ ॥</s-l></s-lg><s-lg><s-l>मार्गशीर्षं तु यो मासमेकभक्तेन संक्षिपेत् ।</s-l><s-l>भोजयेच्च द्विजान्भक्त्या स मुच्येद्व्याधिकिल्बिषैः ॥ १७ ॥</s-l></s-lg><s-lg><s-l>सर्वकल्याणसंपूर्णः सर्वौषधिसमन्वितः ।</s-l><s-l>कृषिभागी बहुधनो बहुपुत्रश्च जायते ॥ १८ ॥</s-l></s-lg><s-lg><s-l>पौषमासं तु कौन्तेय भक्तेनैकेन यः क्षपेत् ।</s-l><s-l>सुभगो दर्शनीयश्च यशोभागी च जायते ॥ १९ ॥</s-l></s-lg><s-lg><s-l>पितृभक्तो माघमासमेकभक्तेन यः क्षपेत् ।</s-l><s-l>श्रीमत्कुले ज्ञातिमध्ये स महत्त्वं प्रपद्यते ॥ २० ॥</s-l></s-lg><s-lg><s-l>भगदैवं तु यो मासमेकभक्तेन यः क्षपेत् ।</s-l><s-l>स्त्रीषु वल्लभतां याति वश्याश्चास्य भवन्ति ताः ॥ २१ ॥</s-l></s-lg><s-lg><s-l>चैत्रं तु नियतो मासमेकभक्तेन यः क्षपेत् ।</s-l><s-l>सुवर्णमणिमुक्ताढ्ये कुले महति जायते ॥ २२ ॥</s-l></s-lg><s-lg><s-l>निस्तरेदेकभक्तेन वैशाखं यो जितेन्द्रियः ।</s-l><s-l>नरो वा यदि वा नारी ज्ञातीनां श्रेष्ठतां व्रजेत् ॥ २३ ॥</s-l></s-lg><s-lg><s-l>ज्येष्ठामूलं तु यो मासमेकभक्तेन संक्षपेत् ।</s-l><s-l>ऐश्वर्यमतुलं श्रेष्ठं पुमान्स्त्री वाभिजायते ॥ २४ ॥</s-l></s-lg><s-lg><s-l>आषाढमेकभक्तेन स्थित्वा मासमतन्द्रितः ।</s-l><s-l>बहुधान्यो बहुधनो बहुपुत्रश्च जायते ॥ २५ ॥</s-l></s-lg><s-lg><s-l>श्रावणं नियतो मासमेकभक्तेन यः क्षपेत् ।</s-l><s-l>यत्र तत्राभिषेकेण युज्यते ज्ञातिवर्धनः ॥ २६ ॥</s-l></s-lg><s-lg><s-l>प्रौष्ठपदं तु यो मासमेकाहारो भवेन्नरः ।</s-l><s-l>धनाढ्यं स्फीतमचलमैश्वर्यं प्रतिपद्यते ॥ २७ ॥</s-l></s-lg><s-lg><s-l>तथैवाश्वयुजं मासमेकभक्तेन यः क्षपेत् ।</s-l><s-l>प्रजावान्वाहनाढ्यश्च बहुपुत्रश्च जायते ॥ २८ ॥</s-l></s-lg><s-lg><s-l>कार्त्तिकं तु नरो मासं यः कुर्यादेकभोजनम् ।</s-l><s-l>शूरश्च बहुभार्यश्च कीर्तिमांश्चैव जायते ॥ २९ ॥</s-l></s-lg><s-lg><s-l>इति मासा नरव्याघ्र क्षपतां परिकीर्तिताः ।</s-l><s-l>तिथीनां नियमा ये तु शृणु तानपि पार्थिव ॥ ३० ॥</s-l></s-lg><s-lg><s-l>पक्षे पक्षे गते यस्तु भक्तमश्नाति भारत ।</s-l><s-l>गवाढ्यो बहुपुत्रश्च दीर्घायुश्च स जायते ॥ ३१ ॥</s-l></s-lg><s-lg><s-l>मासि मासि त्रिरात्राणि कृत्वा वर्षाणि द्वादश ।</s-l><s-l>गणाधिपत्यं प्राप्नोति निःसपत्नमनाविलम् ॥ ३२ ॥</s-l></s-lg><s-lg><s-l>एते तु नियमाः सर्वे कर्तव्याः शरदो दश ।</s-l><s-l>द्वे चान्ये भरतश्रेष्ठ प्रवृत्तिमनुवर्तता ॥ ३३ ॥</s-l></s-lg><s-lg><s-l>यस्तु प्रातस्तथा सायं भुञ्जानो नान्तरा पिबेत् ।</s-l><s-l>अहिंसानिरतो नित्यं जुह्वानो जातवेदसम् ॥ ३४ ॥</s-l></s-lg><s-lg><s-l>षड्भिः स वर्षैर्नृपते सिध्यते नात्र संशयः ।</s-l><s-l>अग्निष्टोमस्य यज्ञस्य फलं प्राप्नोति मानवः ॥ ३५ ॥</s-l></s-lg><s-lg><s-l>अधिवासे सोऽप्सरसां नृत्यगीतविनादिते ।</s-l><s-l>तप्तकाञ्चनवर्णाभं विमानमधिरोहति ॥ ३६ ॥</s-l></s-lg><s-lg><s-l>पूर्णं वर्षसहस्रं तु ब्रह्मलोके महीयते ।</s-l><s-l>तत्क्षयादिह चागम्य माहात्म्यं प्रतिपद्यते ॥ ३७ ॥</s-l></s-lg><s-lg><s-l>यस्तु संवत्सरं पूर्णमेकाहारो भवेन्नरः ।</s-l><s-l>अतिरात्रस्य यज्ञस्य स फलं समुपाश्नुते ॥ ३८ ॥</s-l></s-lg><s-lg><s-l>दशवर्षसहस्राणि स्वर्गे च स महीयते ।</s-l><s-l>तत्क्षयादिह चागम्य माहात्म्यं प्रतिपद्यते ॥ ३९ ॥</s-l></s-lg><s-lg><s-l>यस्तु संवत्सरं पूर्णं चतुर्थं भक्तमश्नुते ।</s-l><s-l>अहिंसानिरतो नित्यं सत्यवाङ्नियतेन्द्रियः ॥ ४० ॥</s-l></s-lg><s-lg><s-l>वाजपेयस्य यज्ञस्य फलं वै समुपाश्नुते ।</s-l><s-l>त्रिंशद्वर्षसहस्राणि स्वर्गे च स महीयते ॥ ४१ ॥</s-l></s-lg><s-lg><s-l>षष्ठे काले तु कौन्तेय नरः संवत्सरं क्षपेत् ।</s-l><s-l>अश्वमेधस्य यज्ञस्य फलं प्राप्नोति मानवः ॥ ४२ ॥</s-l></s-lg><s-lg><s-l>चक्रवाकप्रयुक्तेन विमानेन स गच्छति ।</s-l><s-l>चत्वारिंशत्सहस्राणि वर्षाणां दिवि मोदते ॥ ४३ ॥</s-l></s-lg><s-lg><s-l>अष्टमेन तु भक्तेन जीवन्संवत्सरं नृप ।</s-l><s-l>गवामयस्य यज्ञस्य फलं प्राप्नोति मानवः ॥ ४४ ॥</s-l></s-lg><s-lg><s-l>हंससारसयुक्तेन विमानेन स गच्छति ।</s-l><s-l>पञ्चाशतं सहस्राणि वर्षाणां दिवि मोदते ॥ ४५ ॥</s-l></s-lg><s-lg><s-l>पक्षे पक्षे गते राजन्योऽश्नीयाद्वर्षमेव तु ।</s-l><s-l>षण्मासानशनं तस्य भगवानङ्गिराब्रवीत् ।</s-l><s-l>षष्टिं वर्षसहस्राणि दिवमावसते च सः ॥ ४६ ॥</s-l></s-lg><s-lg><s-l>वीणानां वल्लकीनां च वेणूनां च विशां पते ।</s-l><s-l>सुघोषैर्मधुरैः शब्दैः सुप्तः स प्रतिबोध्यते ॥ ४७ ॥</s-l></s-lg><s-lg><s-l>संवत्सरमिहैकं तु मासि मासि पिबेत्पयः ।</s-l><s-l>फलं विश्वजितस्तात प्राप्नोति स नरो नृप ॥ ४८ ॥</s-l></s-lg><s-lg><s-l>सिंहव्याघ्रप्रयुक्तेन विमानेन स गच्छति ।</s-l><s-l>सप्ततिं च सहस्राणि वर्षाणां दिवि मोदते ॥ ४९ ॥</s-l></s-lg><s-lg><s-l>मासादूर्ध्वं नरव्याघ्र नोपवासो विधीयते ।</s-l><s-l>विधिं त्वनशनस्याहुः पार्थ धर्मविदो जनाः ॥ ५० ॥</s-l></s-lg><s-lg><s-l>अनार्तो व्याधिरहितो गच्छेदनशनं तु यः ।</s-l><s-l>पदे पदे यज्ञफलं स प्राप्नोति न संशयः ॥ ५१ ॥</s-l></s-lg><s-lg><s-l>दिवं हंसप्रयुक्तेन विमानेन स गच्छति ।</s-l><s-l>शतं चाप्सरसः कन्या रमयन्त्यपि तं नरम् ॥ ५२ ॥</s-l></s-lg><s-lg><s-l>आर्तो वा व्याधितो वापि गच्छेदनशनं तु यः ।</s-l><s-l>शतं वर्षसहस्राणां मोदते दिवि स प्रभो ।</s-l><s-l>काञ्चीनूपुरशब्देन सुप्तश्चैव प्रबोध्यते ॥ ५३ ॥</s-l></s-lg><s-lg><s-l>सहस्रहंससंयुक्ते विमाने सोमवर्चसि ।</s-l><s-l>स गत्वा स्त्रीशताकीर्णे रमते भरतर्षभ ॥ ५४ ॥</s-l></s-lg><s-lg><s-l>क्षीणस्याप्यायनं दृष्टं क्षतस्य क्षतरोहणम् ।</s-l><s-l>व्याधितस्यौषधग्रामः क्रुद्धस्य च प्रसादनम् ॥ ५५ ॥</s-l></s-lg><s-lg><s-l>दुःखितस्यार्थमानाभ्यां द्रव्याणां प्रतिपादनम् ।</s-l><s-l>न चैते स्वर्गकामस्य रोचन्ते सुखमेधसः ॥ ५६ ॥</s-l></s-lg><s-lg><s-l>अतः स कामसंयुक्तो विमाने हेमसंनिभे ।</s-l><s-l>रमते स्त्रीशताकीर्णे पुरुषोऽलंकृतः शुभे ॥ ५७ ॥</s-l></s-lg><s-lg><s-l>स्वस्थः सफलसंकल्पः सुखी विगतकल्मषः ।</s-l><s-l>अनश्नन्देहमुत्सृज्य फलं प्राप्नोति मानवः ॥ ५८ ॥</s-l></s-lg><s-lg><s-l>बालसूर्यप्रतीकाशे विमाने हेमवर्चसि ।</s-l><s-l>वैडूर्यमुक्ताखचिते वीणामुरजनादिते ॥ ५९ ॥</s-l></s-lg><s-lg><s-l>पताकादीपिकाकीर्णे दिव्यघण्टानिनादिते ।</s-l><s-l>स्त्रीसहस्रानुचरिते स नरः सुखमेधते ॥ ६० ॥</s-l></s-lg><s-lg><s-l>यावन्ति रोमकूपाणि तस्य गात्रेषु पाण्डव ।</s-l><s-l>तावन्त्येव सहस्राणि वर्षाणां दिवि मोदते ॥ ६१ ॥</s-l></s-lg><s-lg><s-l>नास्ति वेदात्परं शास्त्रं नास्ति मातृसमो गुरुः ।</s-l><s-l>न धर्मात्परमो लाभस्तपो नानशनात्परम् ॥ ६२ ॥</s-l></s-lg><s-lg><s-l>ब्राह्मणेभ्यः परं नास्ति पावनं दिवि चेह च ।</s-l><s-l>उपवासैस्तथा तुल्यं तपःकर्म न विद्यते ॥ ६३ ॥</s-l></s-lg><s-lg><s-l>उपोष्य विधिवद्देवास्त्रिदिवं प्रतिपेदिरे ।</s-l><s-l>ऋषयश्च परां सिद्धिमुपवासैरवाप्नुवन् ॥ ६४ ॥</s-l></s-lg><s-lg><s-l>दिव्यं वर्षसहस्रं हि विश्वामित्रेण धीमता ।</s-l><s-l>क्षान्तमेकेन भक्तेन तेन विप्रत्वमागतः ॥ ६५ ॥</s-l></s-lg><s-lg><s-l>च्यवनो जमदग्निश्च वसिष्ठो गौतमो भृगुः ।</s-l><s-l>सर्व एव दिवं प्राप्ताः क्षमावन्तो महर्षयः ॥ ६६ ॥</s-l></s-lg><s-lg><s-l>इदमङ्गिरसा पूर्वं महर्षिभ्यः प्रदर्शितम् ।</s-l><s-l>यः प्रदर्शयते नित्यं न स दुःखमवाप्नुते ॥ ६७ ॥</s-l></s-lg><s-lg><s-l>इमं तु कौन्तेय यथाक्रमं विधिं प्रवर्तितं ह्यङ्गिरसा महर्षिणा ।</s-l><s-l>पठेत यो वै शृणुयाच्च नित्यदा न विद्यते तस्य नरस्य किल्बिषम् ॥ ६८ ॥</s-l></s-lg><s-lg><s-l>विमुच्यते चापि स सर्वसंकरैर्न चास्य दोषैरभिभूयते मनः ।</s-l><s-l>वियोनिजानां च विजानते रुतं ध्रुवां च कीर्तिं लभते नरोत्तमः ॥ ६९ ॥</s-l></s-lg>