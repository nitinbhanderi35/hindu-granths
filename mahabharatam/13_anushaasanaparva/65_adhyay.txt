<s-lg><s-l> युधिष्ठिर उवाच ।</s-l><s-l>दह्यमानाय विप्राय यः प्रयच्छत्युपानहौ ।</s-l><s-l>यत्फलं तस्य भवति तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>उपानहौ प्रयच्छेद्यो ब्राह्मणेभ्यः समाहितः ।</s-l><s-l>मर्दते कण्टकान्सर्वान्विषमान्निस्तरत्यपि ।</s-l><s-l>स शत्रूणामुपरि च संतिष्ठति युधिष्ठिर ॥ २ ॥</s-l></s-lg><s-lg><s-l>यानं चाश्वतरीयुक्तं तस्य शुभ्रं विशां पते ।</s-l><s-l>उपतिष्ठति कौन्तेय रूप्यकाञ्चनभूषणम् ।</s-l><s-l>शकटं दम्यसंयुक्तं दत्तं भवति चैव हि ॥ ३ ॥</s-l></s-lg><s-lg><s-l> युधिष्ठिर उवाच ।</s-l><s-l>यत्फलं तिलदाने च भूमिदाने च कीर्तितम् ।</s-l><s-l>गोप्रदानेऽन्नदाने च भूयस्तद्ब्रूहि कौरव ॥ ४ ॥</s-l></s-lg><s-lg><s-l> भीष्म उवाच ।</s-l><s-l>शृणुष्व मम कौन्तेय तिलदानस्य यत्फलम् ।</s-l><s-l>निशम्य च यथान्यायं प्रयच्छ कुरुसत्तम ॥ ५ ॥</s-l></s-lg><s-lg><s-l>पितॄणां प्रथमं भोज्यं तिलाः सृष्टाः स्वयंभुवा ।</s-l><s-l>तिलदानेन वै तस्मात्पितृपक्षः प्रमोदते ॥ ६ ॥</s-l></s-lg><s-lg><s-l>माघमासे तिलान्यस्तु ब्राह्मणेभ्यः प्रयच्छति ।</s-l><s-l>सर्वसत्त्वसमाकीर्णं नरकं स न पश्यति ॥ ७ ॥</s-l></s-lg><s-lg><s-l>सर्वकामैः स यजते यस्तिलैर्यजते पितॄन् ।</s-l><s-l>न चाकामेन दातव्यं तिलश्राद्धं कथंचन ॥ ८ ॥</s-l></s-lg><s-lg><s-l>महर्षेः कश्यपस्यैते गात्रेभ्यः प्रसृतास्तिलाः ।</s-l><s-l>ततो दिव्यं गता भावं प्रदानेषु तिलाः प्रभो ॥ ९ ॥</s-l></s-lg><s-lg><s-l>पौष्टिका रूपदाश्चैव तथा पापविनाशनाः ।</s-l><s-l>तस्मात्सर्वप्रदानेभ्यस्तिलदानं विशिष्यते ॥ १० ॥</s-l></s-lg><s-lg><s-l>आपस्तम्बश्च मेधावी शङ्खश्च लिखितस्तथा ।</s-l><s-l>महर्षिर्गौतमश्चापि तिलदानैर्दिवं गताः ॥ ११ ॥</s-l></s-lg><s-lg><s-l>तिलहोमपरा विप्राः सर्वे संयतमैथुनाः ।</s-l><s-l>समा गव्येन हविषा प्रवृत्तिषु च संस्थिताः ॥ १२ ॥</s-l></s-lg><s-lg><s-l>सर्वेषामेव दानानां तिलदानं परं स्मृतम् ।</s-l><s-l>अक्षयं सर्वदानानां तिलदानमिहोच्यते ॥ १३ ॥</s-l></s-lg><s-lg><s-l>उत्पन्ने च पुरा हव्ये कुशिकर्षिः परंतप ।</s-l><s-l>तिलैरग्नित्रयं हुत्वा प्राप्तवान्गतिमुत्तमाम् ॥ १४ ॥</s-l></s-lg><s-lg><s-l>इति प्रोक्तं कुरुश्रेष्ठ तिलदानमनुत्तमम् ।</s-l><s-l>विधानं येन विधिना तिलानामिह शस्यते ॥ १५ ॥</s-l></s-lg><s-lg><s-l>अत ऊर्ध्वं निबोधेदं देवानां यष्टुमिच्छताम् ।</s-l><s-l>समागमं महाराज ब्रह्मणा वै स्वयंभुवा ॥ १६ ॥</s-l></s-lg><s-lg><s-l>देवाः समेत्य ब्रह्माणं भूमिभागं यियक्षवः ।</s-l><s-l>शुभं देशमयाचन्त यजेम इति पार्थिव ॥ १७ ॥</s-l></s-lg><s-lg><s-l> देवा ऊचुः ।</s-l><s-l>भगवंस्त्वं प्रभुर्भूमेः सर्वस्य त्रिदिवस्य च ।</s-l><s-l>यजेमहि महाभाग यज्ञं भवदनुज्ञया ।</s-l><s-l>नाननुज्ञातभूमिर्हि यज्ञस्य फलमश्नुते ॥ १८ ॥</s-l></s-lg><s-lg><s-l>त्वं हि सर्वस्य जगतः स्थावरस्य चरस्य च ।</s-l><s-l>प्रभुर्भवसि तस्मात्त्वं समनुज्ञातुमर्हसि ॥ १९ ॥</s-l></s-lg><s-lg><s-l> ब्रह्मोवाच ।</s-l><s-l>ददामि मेदिनीभागं भवद्भ्योऽहं सुरर्षभाः ।</s-l><s-l>यस्मिन्देशे करिष्यध्वं यज्ञं काश्यपनन्दनाः ॥ २० ॥</s-l></s-lg><s-lg><s-l> देवा ऊचुः ।</s-l><s-l>भगवन्कृतकामाः स्मो यक्ष्यामस्त्वाप्तदक्षिणैः ।</s-l><s-l>इमं तु देशं मुनयः पर्युपासन्त नित्यदा ॥ २१ ॥</s-l></s-lg><s-lg><s-l> भीष्म उवाच ।</s-l><s-l>ततोऽगस्त्यश्च कण्वश्च भृगुरत्रिर्वृषाकपिः ।</s-l><s-l>असितो देवलश्चैव देवयज्ञमुपागमन् ॥ २२ ॥</s-l></s-lg><s-lg><s-l>ततो देवा महात्मान ईजिरे यज्ञमच्युत ।</s-l><s-l>तथा समापयामासुर्यथाकालं सुरर्षभाः ॥ २३ ॥</s-l></s-lg><s-lg><s-l>त इष्टयज्ञास्त्रिदशा हिमवत्यचलोत्तमे ।</s-l><s-l>षष्ठमंशं क्रतोस्तस्य भूमिदानं प्रचक्रिरे ॥ २४ ॥</s-l></s-lg><s-lg><s-l>प्रादेशमात्रं भूमेस्तु यो दद्यादनुपस्कृतम् ।</s-l><s-l>न सीदति स कृच्छ्रेषु न च दुर्गाण्यवाप्नुते ॥ २५ ॥</s-l></s-lg><s-lg><s-l>शीतवातातपसहां गृहभूमिं सुसंस्कृताम् ।</s-l><s-l>प्रदाय सुरलोकस्थः पुण्यान्तेऽपि न चाल्यते ॥ २६ ॥</s-l></s-lg><s-lg><s-l>मुदितो वसते प्राज्ञः शक्रेण सह पार्थिव ।</s-l><s-l>प्रतिश्रयप्रदाता च सोऽपि स्वर्गे महीयते ॥ २७ ॥</s-l></s-lg><s-lg><s-l>अध्यापककुले जातः श्रोत्रियो नियतेन्द्रियः ।</s-l><s-l>गृहे यस्य वसेत्तुष्टः प्रधानं लोकमश्नुते ॥ २८ ॥</s-l></s-lg><s-lg><s-l>तथा गवार्थे शरणं शीतवर्षसहं महत् ।</s-l><s-l>आसप्तमं तारयति कुलं भरतसत्तम ॥ २९ ॥</s-l></s-lg><s-lg><s-l>क्षेत्रभूमिं ददल्लोके पुत्र श्रियमवाप्नुयात् ।</s-l><s-l>रत्नभूमिं प्रदत्त्वा तु कुलवंशं विवर्धयेत् ॥ ३० ॥</s-l></s-lg><s-lg><s-l>न चोषरां न निर्दग्धां महीं दद्यात्कथंचन ।</s-l><s-l>न श्मशानपरीतां च न च पापनिषेविताम् ॥ ३१ ॥</s-l></s-lg><s-lg><s-l>पारक्ये भूमिदेशे तु पितॄणां निर्वपेत्तु यः ।</s-l><s-l>तद्भूमिस्वामिपितृभिः श्राद्धकर्म विहन्यते ॥ ३२ ॥</s-l></s-lg><s-lg><s-l>तस्मात्क्रीत्वा महीं दद्यात्स्वल्पामपि विचक्षणः ।</s-l><s-l>पिण्डः पितृभ्यो दत्तो वै तस्यां भवति शाश्वतः ॥ ३३ ॥</s-l></s-lg><s-lg><s-l>अटवीपर्वताश्चैव नदीतीर्थानि यानि च ।</s-l><s-l>सर्वाण्यस्वामिकान्याहुर्न हि तत्र परिग्रहः ॥ ३४ ॥</s-l></s-lg><s-lg><s-l>इत्येतद्भूमिदानस्य फलमुक्तं विशां पते ।</s-l><s-l>अतः परं तु गोदानं कीर्तयिष्यामि तेऽनघ ॥ ३५ ॥</s-l></s-lg><s-lg><s-l>गावोऽधिकास्तपस्विभ्यो यस्मात्सर्वेभ्य एव च ।</s-l><s-l>तस्मान्महेश्वरो देवस्तपस्ताभिः समास्थितः ॥ ३६ ॥</s-l></s-lg><s-lg><s-l>ब्रह्मलोके वसन्त्येताः सोमेन सह भारत ।</s-l><s-l>आसां ब्रह्मर्षयः सिद्धाः प्रार्थयन्ति परां गतिम् ॥ ३७ ॥</s-l></s-lg><s-lg><s-l>पयसा हविषा दध्ना शकृताप्यथ चर्मणा ।</s-l><s-l>अस्थिभिश्चोपकुर्वन्ति शृङ्गैर्वालैश्च भारत ॥ ३८ ॥</s-l></s-lg><s-lg><s-l>नासां शीतातपौ स्यातां सदैताः कर्म कुर्वते ।</s-l><s-l>न वर्षं विषमं वापि दुःखमासां भवत्युत ॥ ३९ ॥</s-l></s-lg><s-lg><s-l>ब्राह्मणैः सहिता यान्ति तस्मात्परतरं पदम् ।</s-l><s-l>एकं गोब्राह्मणं तस्मात्प्रवदन्ति मनीषिणः ॥ ४० ॥</s-l></s-lg><s-lg><s-l>रन्तिदेवस्य यज्ञे ताः पशुत्वेनोपकल्पिताः ।</s-l><s-l>ततश्चर्मण्वती राजन्गोचर्मभ्यः प्रवर्तिता ॥ ४१ ॥</s-l></s-lg><s-lg><s-l>पशुत्वाच्च विनिर्मुक्ताः प्रदानायोपकल्पिताः ।</s-l><s-l>ता इमा विप्रमुख्येभ्यो यो ददाति महीपते ।</s-l><s-l>निस्तरेदापदं कृच्छ्रां विषमस्थोऽपि पार्थिव ॥ ४२ ॥</s-l></s-lg><s-lg><s-l>गवां सहस्रदः प्रेत्य नरकं न प्रपश्यति ।</s-l><s-l>सर्वत्र विजयं चापि लभते मनुजाधिप ॥ ४३ ॥</s-l></s-lg><s-lg><s-l>अमृतं वै गवां क्षीरमित्याह त्रिदशाधिपः ।</s-l><s-l>तस्माद्ददाति यो धेनुममृतं स प्रयच्छति ॥ ४४ ॥</s-l></s-lg><s-lg><s-l>अग्नीनामव्ययं ह्येतद्धौम्यं वेदविदो विदुः ।</s-l><s-l>तस्माद्ददाति यो धेनुं स हौम्यं संप्रयच्छति ॥ ४५ ॥</s-l></s-lg><s-lg><s-l>स्वर्गो वै मूर्तिमानेष वृषभं यो गवां पतिम् ।</s-l><s-l>विप्रे गुणयुते दद्यात्स वै स्वर्गे महीयते ॥ ४६ ॥</s-l></s-lg><s-lg><s-l>प्राणा वै प्राणिनामेते प्रोच्यन्ते भरतर्षभ ।</s-l><s-l>तस्माद्ददाति यो धेनुं प्राणान्वै स प्रयच्छति ॥ ४७ ॥</s-l></s-lg><s-lg><s-l>गावः शरण्या भूतानामिति वेदविदो विदुः ।</s-l><s-l>तस्माद्ददाति यो धेनुं शरणं संप्रयच्छति ॥ ४८ ॥</s-l></s-lg><s-lg><s-l>न वधार्थं प्रदातव्या न कीनाशे न नास्तिके ।</s-l><s-l>गोजीविने न दातव्या तथा गौः पुरुषर्षभ ॥ ४९ ॥</s-l></s-lg><s-lg><s-l>ददाति तादृशानां वै नरो गाः पापकर्मणाम् ।</s-l><s-l>अक्षयं नरकं यातीत्येवमाहुर्मनीषिणः ॥ ५० ॥</s-l></s-lg><s-lg><s-l>न कृशां पापवत्सां वा वन्ध्यां रोगान्वितां तथा ।</s-l><s-l>न व्यङ्गां न परिश्रान्तां दद्याद्गां ब्राह्मणाय वै ॥ ५१ ॥</s-l></s-lg><s-lg><s-l>दशगोसहस्रदः सम्यक्शक्रेण सह मोदते ।</s-l><s-l>अक्षयाँल्लभते लोकान्नरः शतसहस्रदः ॥ ५२ ॥</s-l></s-lg><s-lg><s-l>इत्येतद्गोप्रदानं च तिलदानं च कीर्तितम् ।</s-l><s-l>तथा भूमिप्रदानं च शृणुष्वान्ने च भारत ॥ ५३ ॥</s-l></s-lg><s-lg><s-l>अन्नदानं प्रधानं हि कौन्तेय परिचक्षते ।</s-l><s-l>अन्नस्य हि प्रदानेन रन्तिदेवो दिवं गतः ॥ ५४ ॥</s-l></s-lg><s-lg><s-l>श्रान्ताय क्षुधितायान्नं यः प्रयच्छति भूमिप ।</s-l><s-l>स्वायंभुवं महाभागं स पश्यति नराधिप ॥ ५५ ॥</s-l></s-lg><s-lg><s-l>न हिरण्यैर्न वासोभिर्नाश्वदानेन भारत ।</s-l><s-l>प्राप्नुवन्ति नराः श्रेयो यथेहान्नप्रदाः प्रभो ॥ ५६ ॥</s-l></s-lg><s-lg><s-l>अन्नं वै परमं द्रव्यमन्नं श्रीश्च परा मता ।</s-l><s-l>अन्नात्प्राणः प्रभवति तेजो वीर्यं बलं तथा ॥ ५७ ॥</s-l></s-lg><s-lg><s-l>सद्भ्यो ददाति यश्चान्नं सदैकाग्रमना नरः ।</s-l><s-l>न स दुर्गाण्यवाप्नोतीत्येवमाह पराशरः ॥ ५८ ॥</s-l></s-lg><s-lg><s-l>अर्चयित्वा यथान्यायं देवेभ्योऽन्नं निवेदयेत् ।</s-l><s-l>यदन्नो हि नरो राजंस्तदन्नास्तस्य देवताः ॥ ५९ ॥</s-l></s-lg><s-lg><s-l>कौमुद्यां शुक्लपक्षे तु योऽन्नदानं करोत्युत ।</s-l><s-l>स संतरति दुर्गाणि प्रेत्य चानन्त्यमश्नुते ॥ ६० ॥</s-l></s-lg><s-lg><s-l>अभुक्त्वातिथये चान्नं प्रयच्छेद्यः समाहितः ।</s-l><s-l>स वै ब्रह्मविदां लोकान्प्राप्नुयाद्भरतर्षभ ॥ ६१ ॥</s-l></s-lg><s-lg><s-l>सुकृच्छ्रामापदं प्राप्तश्चान्नदः पुरुषस्तरेत् ।</s-l><s-l>पापं तरति चैवेह दुष्कृतं चापकर्षति ॥ ६२ ॥</s-l></s-lg><s-lg><s-l>इत्येतदन्नदानस्य तिलदानस्य चैव ह ।</s-l><s-l>भूमिदानस्य च फलं गोदानस्य च कीर्तितम् ॥ ६३ ॥</s-l></s-lg>