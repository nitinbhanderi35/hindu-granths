<s-lg><s-l> युधिष्ठिर उवाच ।</s-l><s-l>यदिदं श्राद्धधर्मेषु दीयते भरतर्षभ ।</s-l><s-l>छत्रं चोपानहौ चैव केनैतत्संप्रवर्तितम् ।</s-l><s-l>कथं चैतत्समुत्पन्नं किमर्थं च प्रदीयते ॥ १ ॥</s-l></s-lg><s-lg><s-l>न केवलं श्राद्धधर्मे पुण्यकेष्वपि दीयते ।</s-l><s-l>एतद्विस्तरतो राजञ्श्रोतुमिच्छामि तत्त्वतः ॥ २ ॥</s-l></s-lg><s-lg><s-l> भीष्म उवाच ।</s-l><s-l>शृणु राजन्नवहितश्छत्रोपानहविस्तरम् ।</s-l><s-l>यथैतत्प्रथितं लोके येन चैतत्प्रवर्तितम् ॥ ३ ॥</s-l></s-lg><s-lg><s-l>यथा चाक्षय्यतां प्राप्तं पुण्यतां च यथा गतम् ।</s-l><s-l>सर्वमेतदशेषेण प्रवक्ष्यामि जनाधिप ॥ ४ ॥</s-l></s-lg><s-lg><s-l>इतिहासं पुरावृत्तमिमं शृणु नराधिप ।</s-l><s-l>जमदग्नेश्च संवादं सूर्यस्य च महात्मनः ॥ ५ ॥</s-l></s-lg><s-lg><s-l>पुरा स भगवान्साक्षाद्धनुषाक्रीडत प्रभो ।</s-l><s-l>संधाय संधाय शरांश्चिक्षेप किल भार्गवः ॥ ६ ॥</s-l></s-lg><s-lg><s-l>तान्क्षिप्तान्रेणुका सर्वांस्तस्येषून्दीप्ततेजसः ।</s-l><s-l>आनाय्य सा तदा तस्मै प्रादादसकृदच्युत ॥ ७ ॥</s-l></s-lg><s-lg><s-l>अथ तेन स शब्देन ज्यातलस्य शरस्य च ।</s-l><s-l>प्रहृष्टः संप्रचिक्षेप सा च प्रत्याजहार तान् ॥ ८ ॥</s-l></s-lg><s-lg><s-l>ततो मध्याह्नमारूढे ज्येष्ठामूले दिवाकरे ।</s-l><s-l>स सायकान्द्विजो विद्ध्वा रेणुकामिदमब्रवीत् ॥ ९ ॥</s-l></s-lg><s-lg><s-l>गच्छानय विशालाक्षि शरानेतान्धनुश्च्युतान् ।</s-l><s-l>यावदेतान्पुनः सुभ्रु क्षिपामीति जनाधिप ॥ १० ॥</s-l></s-lg><s-lg><s-l>सा गच्छत्यन्तरा छायां वृक्षमाश्रित्य भामिनी ।</s-l><s-l>तस्थौ तस्या हि संतप्तं शिरः पादौ तथैव च ॥ ११ ॥</s-l></s-lg><s-lg><s-l>स्थिता सा तु मुहूर्तं वै भर्तुः शापभयाच्छुभा ।</s-l><s-l>ययावानयितुं भूयः सायकानसितेक्षणा ।</s-l><s-l>प्रत्याजगाम च शरांस्तानादाय यशस्विनी ॥ १२ ॥</s-l></s-lg><s-lg><s-l>सा प्रस्विन्ना सुचार्वङ्गी पद्भ्यां दुःखं नियच्छती ।</s-l><s-l>उपाजगाम भर्तारं भयाद्भर्तुः प्रवेपती ॥ १३ ॥</s-l></s-lg><s-lg><s-l>स तामृषिस्ततः क्रुद्धो वाक्यमाह शुभाननाम् ।</s-l><s-l>रेणुके किं चिरेण त्वमागतेति पुनः पुनः ॥ १४ ॥</s-l></s-lg><s-lg><s-l> रेणुकोवाच ।</s-l><s-l>शिरस्तावत्प्रदीप्तं मे पादौ चैव तपोधन ।</s-l><s-l>सूर्यतेजोनिरुद्धाहं वृक्षच्छायामुपाश्रिता ॥ १५ ॥</s-l></s-lg><s-lg><s-l>एतस्मात्कारणाद्ब्रह्मंश्चिरमेतत्कृतं मया ।</s-l><s-l>एतज्ज्ञात्वा मम विभो मा क्रुधस्त्वं तपोधन ॥ १६ ॥</s-l></s-lg><s-lg><s-l> जमदग्निरुवाच ।</s-l><s-l>अद्यैनं दीप्तकिरणं रेणुके तव दुःखदम् ।</s-l><s-l>शरैर्निपातयिष्यामि सूर्यमस्त्राग्नितेजसा ॥ १७ ॥</s-l></s-lg><s-lg><s-l> भीष्म उवाच ।</s-l><s-l>स विस्फार्य धनुर्दिव्यं गृहीत्वा च बहूञ्शरान् ।</s-l><s-l>अतिष्ठत्सूर्यमभितो यतो याति ततोमुखः ॥ १८ ॥</s-l></s-lg><s-lg><s-l>अथ तं प्रहरिष्यन्तं सूर्योऽभ्येत्य वचोऽब्रवीत् ।</s-l><s-l>द्विजरूपेण कौन्तेय किं ते सूर्योऽपराध्यते ॥ १९ ॥</s-l></s-lg><s-lg><s-l>आदत्ते रश्मिभिः सूर्यो दिवि विद्वंस्ततस्ततः ।</s-l><s-l>रसं स तं वै वर्षासु प्रवर्षति दिवाकरः ॥ २० ॥</s-l></s-lg><s-lg><s-l>ततोऽन्नं जायते विप्र मनुष्याणां सुखावहम् ।</s-l><s-l>अन्नं प्राणा इति यथा वेदेषु परिपठ्यते ॥ २१ ॥</s-l></s-lg><s-lg><s-l>अथाभ्रेषु निगूढश्च रश्मिभिः परिवारितः ।</s-l><s-l>सप्त द्वीपानिमान्ब्रह्मन्वर्षेणाभिप्रवर्षति ॥ २२ ॥</s-l></s-lg><s-lg><s-l>ततस्तदौषधीनां च वीरुधां पत्रपुष्पजम् ।</s-l><s-l>सर्वं वर्षाभिनिर्वृत्तमन्नं संभवति प्रभो ॥ २३ ॥</s-l></s-lg><s-lg><s-l>जातकर्माणि सर्वाणि व्रतोपनयनानि च ।</s-l><s-l>गोदानानि विवाहाश्च तथा यज्ञसमृद्धयः ॥ २४ ॥</s-l></s-lg><s-lg><s-l>सत्राणि दानानि तथा संयोगा वित्तसंचयाः ।</s-l><s-l>अन्नतः संप्रवर्तन्ते यथा त्वं वेत्थ भार्गव ॥ २५ ॥</s-l></s-lg><s-lg><s-l>रमणीयानि यावन्ति यावदारम्भकाणि च ।</s-l><s-l>सर्वमन्नात्प्रभवति विदितं कीर्तयामि ते ॥ २६ ॥</s-l></s-lg><s-lg><s-l>सर्वं हि वेत्थ विप्र त्वं यदेतत्कीर्तितं मया ।</s-l><s-l>प्रसादये त्वा विप्रर्षे किं ते सूर्यो निपात्यते ॥ २७ ॥</s-l></s-lg>