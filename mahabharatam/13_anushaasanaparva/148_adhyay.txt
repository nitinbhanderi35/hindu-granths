<s-lg><s-l> युधिष्ठिर उवाच ।</s-l><s-l>ये च धर्ममसूयन्ति ये चैनं पर्युपासते ।</s-l><s-l>ब्रवीतु भगवानेतत्क्व ते गच्छन्ति तादृशाः ॥ १ ॥</s-l></s-lg><s-lg><s-l> भीष्म उवाच ।</s-l><s-l>रजसा तमसा चैव समवस्तीर्णचेतसः ।</s-l><s-l>नरकं प्रतिपद्यन्ते धर्मविद्वेषिणो नराः ॥ २ ॥</s-l></s-lg><s-lg><s-l>ये तु धर्मं महाराज सततं पर्युपासते ।</s-l><s-l>सत्यार्जवपराः सन्तस्ते वै स्वर्गभुजो नराः ॥ ३ ॥</s-l></s-lg><s-lg><s-l>धर्म एव रतिस्तेषामाचार्योपासनाद्भवेत् ।</s-l><s-l>देवलोकं प्रपद्यन्ते ये धर्मं पर्युपासते ॥ ४ ॥</s-l></s-lg><s-lg><s-l>मनुष्या यदि वा देवाः शरीरमुपताप्य वै ।</s-l><s-l>धर्मिणः सुखमेधन्ते लोभद्वेषविवर्जिताः ॥ ५ ॥</s-l></s-lg><s-lg><s-l>प्रथमं ब्रह्मणः पुत्रं धर्ममाहुर्मनीषिणः ।</s-l><s-l>धर्मिणः पर्युपासन्ते फलं पक्वमिवाशयः ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>असतां कीदृशं रूपं साधवः किं च कुर्वते ।</s-l><s-l>ब्रवीतु मे भवानेतत्सन्तोऽसन्तश्च कीदृशाः ॥ ७ ॥</s-l></s-lg><s-lg><s-l> भीष्म उवाच ।</s-l><s-l>दुराचाराश्च दुर्धर्षा दुर्मुखाश्चाप्यसाधवः ।</s-l><s-l>साधवः शीलसंपन्नाः शिष्टाचारस्य लक्षणम् ॥ ८ ॥</s-l></s-lg><s-lg><s-l>राजमार्गे गवां मध्ये गोष्ठमध्ये च धर्मिणः ।</s-l><s-l>नोपसेवन्ति राजेन्द्र सर्गं मूत्रपुरीषयोः ॥ ९ ॥</s-l></s-lg><s-lg><s-l>पञ्चानामशनं दत्त्वा शेषमश्नन्ति साधवः ।</s-l><s-l>न जल्पन्ति च भुञ्जाना न निद्रान्त्यार्द्रपाणयः ॥ १० ॥</s-l></s-lg><s-lg><s-l>चित्रभानुमनड्वाहं देवं गोष्ठं चतुष्पथम् ।</s-l><s-l>ब्राह्मणं धार्मिकं चैत्यं ते कुर्वन्ति प्रदक्षिणम् ॥ ११ ॥</s-l></s-lg><s-lg><s-l>वृद्धानां भारतप्तानां स्त्रीणां बालातुरस्य च ।</s-l><s-l>ब्राह्मणानां गवां राज्ञां पन्थानं ददते च ते ॥ १२ ॥</s-l></s-lg><s-lg><s-l>अतिथीनां च सर्वेषां प्रेष्याणां स्वजनस्य च ।</s-l><s-l>तथा शरणकामानां गोप्ता स्यात्स्वागतप्रदः ॥ १३ ॥</s-l></s-lg><s-lg><s-l>सायं प्रातर्मनुष्याणामशनं देवनिर्मितम् ।</s-l><s-l>नान्तरा भोजनं दृष्टमुपवासविधिर्हि सः ॥ १४ ॥</s-l></s-lg><s-lg><s-l>होमकाले यथा वह्निः कालमेव प्रतीक्षते ।</s-l><s-l>ऋतुकाले तथा नारी ऋतुमेव प्रतीक्षते ।</s-l><s-l>न चान्यां गच्छते यस्तु ब्रह्मचर्यं हि तत्स्मृतम् ॥ १५ ॥</s-l></s-lg><s-lg><s-l>अमृतं ब्राह्मणा गाव इत्येतत्त्रयमेकतः ।</s-l><s-l>तस्माद्गोब्राह्मणं नित्यमर्चयेत यथाविधि ॥ १६ ॥</s-l></s-lg><s-lg><s-l>यजुषा संस्कृतं मांसमुपभुञ्जन्न दुष्यति ।</s-l><s-l>पृष्ठमांसं वृथामांसं पुत्रमांसं च तत्समम् ॥ १७ ॥</s-l></s-lg><s-lg><s-l>स्वदेशे परदेशे वाप्यतिथिं नोपवासयेत् ।</s-l><s-l>कर्म वै सफलं कृत्वा गुरूणां प्रतिपादयेत् ॥ १८ ॥</s-l></s-lg><s-lg><s-l>गुरुभ्य आसनं देयमभिवाद्याभिपूज्य च ।</s-l><s-l>गुरूनभ्यर्च्य वर्धन्ते आयुषा यशसा श्रिया ॥ १९ ॥</s-l></s-lg><s-lg><s-l>वृद्धान्नातिवदेज्जातु न च संप्रेषयेदपि ।</s-l><s-l>नासीनः स्यात्स्थितेष्वेवमायुरस्य न रिष्यते ॥ २० ॥</s-l></s-lg><s-lg><s-l>न नग्नामीक्षते नारीं न विद्वान्पुरुषानपि ।</s-l><s-l>मैथुनं सततं गुप्तमाहारं च समाचरेत् ॥ २१ ॥</s-l></s-lg><s-lg><s-l>तीर्थानां गुरवस्तीर्थं शुचीनां हृदयं शुचि ।</s-l><s-l>दर्शनानां परं ज्ञानं संतोषः परमं सुखम् ॥ २२ ॥</s-l></s-lg><s-lg><s-l>सायं प्रातश्च वृद्धानां शृणुयात्पुष्कला गिरः ।</s-l><s-l>श्रुतमाप्नोति हि नरः सततं वृद्धसेवया ॥ २३ ॥</s-l></s-lg><s-lg><s-l>स्वाध्याये भोजने चैव दक्षिणं पाणिमुद्धरेत् ।</s-l><s-l>यच्छेद्वाङ्मनसी नित्यमिन्द्रियाणां च विभ्रमम् ॥ २४ ॥</s-l></s-lg><s-lg><s-l>संस्कृतं पायसं नित्यं यवागूं कृसरं हविः ।</s-l><s-l>अष्टकाः पितृदैवत्या वृद्धानामभिपूजनम् ॥ २५ ॥</s-l></s-lg><s-lg><s-l>श्मश्रुकर्मणि मङ्गल्यं क्षुतानामभिनन्दनम् ।</s-l><s-l>व्याधितानां च सर्वेषामायुषः प्रतिनन्दनम् ॥ २६ ॥</s-l></s-lg><s-lg><s-l>न जातु त्वमिति ब्रूयादापन्नोऽपि महत्तरम् ।</s-l><s-l>त्वंकारो वा वधो वेति विद्वत्सु न विशिष्यते ।</s-l><s-l>अवराणां समानानां शिष्याणां च समाचरेत् ॥ २७ ॥</s-l></s-lg><s-lg><s-l>पापमाचक्षते नित्यं हृदयं पापकर्मिणाम् ।</s-l><s-l>ज्ञानपूर्वं विनश्यन्ति गूहमाना महाजने ॥ २८ ॥</s-l></s-lg><s-lg><s-l>ज्ञानपूर्वं कृतं कर्म च्छादयन्ते ह्यसाधवः ।</s-l><s-l>न मां मनुष्याः पश्यन्ति न मां पश्यन्ति देवताः ।</s-l><s-l>पापेनाभिहतः पापः पापमेवाभिजायते ॥ २९ ॥</s-l></s-lg><s-lg><s-l>यथा वार्धुषिको वृद्धिं देहभेदे प्रतीक्षते ।</s-l><s-l>धर्मेणापिहितं पापं धर्ममेवाभिवर्धयेत् ॥ ३० ॥</s-l></s-lg><s-lg><s-l>यथा लवणमम्भोभिराप्लुतं प्रविलीयते ।</s-l><s-l>प्रायश्चित्तहतं पापं तथा सद्यः प्रणश्यति ॥ ३१ ॥</s-l></s-lg><s-lg><s-l>तस्मात्पापं न गूहेत गूहमानं विवर्धते ।</s-l><s-l>कृत्वा तु साधुष्वाख्येयं ते तत्प्रशमयन्त्युत ॥ ३२ ॥</s-l></s-lg><s-lg><s-l>आशया संचितं द्रव्यं यत्काले नोपभुज्यते ।</s-l><s-l>अन्ये चैतत्प्रपद्यन्ते वियोगे तस्य देहिनः ॥ ३३ ॥</s-l></s-lg><s-lg><s-l>मानसं सर्वभूतानां धर्ममाहुर्मनीषिणः ।</s-l><s-l>तस्मात्सर्वाणि भूतानि धर्ममेव समासते ॥ ३४ ॥</s-l></s-lg><s-lg><s-l>एक एव चरेद्धर्मं न धर्मध्वजिको भवेत् ।</s-l><s-l>धर्मवाणिजका ह्येते ये धर्ममुपभुञ्जते ॥ ३५ ॥</s-l></s-lg><s-lg><s-l>अर्चेद्देवानदम्भेन सेवेतामायया गुरून् ।</s-l><s-l>निधिं निदध्यात्पारत्र्यं यात्रार्थं दानशब्दितम् ॥ ३६ ॥</s-l></s-lg>