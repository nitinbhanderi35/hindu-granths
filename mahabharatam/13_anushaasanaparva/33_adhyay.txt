<s-lg><s-l> युधिष्ठिर उवाच ।</s-l><s-l>किं राज्ञः सर्वकृत्यानां गरीयः स्यात्पितामह ।</s-l><s-l>किं कुर्वन्कर्म नृपतिरुभौ लोकौ समश्नुते ॥ १ ॥</s-l></s-lg><s-lg><s-l> भीष्म उवाच ।</s-l><s-l>एतद्राज्ञः कृत्यतममभिषिक्तस्य भारत ।</s-l><s-l>ब्राह्मणानामनुष्ठानमत्यन्तं सुखमिच्छता ।</s-l><s-l>श्रोत्रियान्ब्राह्मणान्वृद्धान्नित्यमेवाभिपूजयेत् ॥ २ ॥</s-l></s-lg><s-lg><s-l>पौरजानपदांश्चापि ब्राह्मणांश्च बहुश्रुतान् ।</s-l><s-l>सान्त्वेन भोगदानेन नमस्कारैस्तथार्चयेत् ॥ ३ ॥</s-l></s-lg><s-lg><s-l>एतत्कृत्यतमं राज्ञो नित्यमेवेति लक्षयेत् ।</s-l><s-l>यथात्मानं यथा पुत्रांस्तथैतान्परिपालयेत् ॥ ४ ॥</s-l></s-lg><s-lg><s-l>ये चाप्येषां पूज्यतमास्तान्दृढं प्रतिपूजयेत् ।</s-l><s-l>तेषु शान्तेषु तद्राष्ट्रं सर्वमेव विराजते ॥ ५ ॥</s-l></s-lg><s-lg><s-l>ते पूज्यास्ते नमस्कार्यास्ते रक्ष्याः पितरो यथा ।</s-l><s-l>तेष्वेव यात्रा लोकस्य भूतानामिव वासवे ॥ ६ ॥</s-l></s-lg><s-lg><s-l>अभिचारैरुपायैश्च दहेयुरपि तेजसा ।</s-l><s-l>निःशेषं कुपिताः कुर्युरुग्राः सत्यपराक्रमाः ॥ ७ ॥</s-l></s-lg><s-lg><s-l>नान्तमेषां प्रपश्यामि न दिशश्चाप्यपावृताः ।</s-l><s-l>कुपिताः समुदीक्षन्ते दावेष्वग्निशिखा इव ॥ ८ ॥</s-l></s-lg><s-lg><s-l>विद्यन्तेषां साहसिका गुणास्तेषामतीव हि ।</s-l><s-l>कूपा इव तृणच्छन्ना विशुद्धा द्यौरिवापरे ॥ ९ ॥</s-l></s-lg><s-lg><s-l>प्रसह्यकारिणः केचित्कार्पासमृदवोऽपरे ।</s-l><s-l>सन्ति चैषामतिशठास्तथान्येऽतितपस्विनः ॥ १० ॥</s-l></s-lg><s-lg><s-l>कृषिगोरक्ष्यमप्यन्ये भैक्षमन्येऽप्यनुष्ठिताः ।</s-l><s-l>चोराश्चान्येऽनृताश्चान्ये तथान्ये नटनर्तकाः ॥ ११ ॥</s-l></s-lg><s-lg><s-l>सर्वकर्मसु दृश्यन्ते प्रशान्तेष्वितरेषु च ।</s-l><s-l>विविधाचारयुक्ताश्च ब्राह्मणा भरतर्षभ ॥ १२ ॥</s-l></s-lg><s-lg><s-l>नानाकर्मसु युक्तानां बहुकर्मोपजीविनाम् ।</s-l><s-l>धर्मज्ञानां सतां तेषां नित्यमेवानुकीर्तयेत् ॥ १३ ॥</s-l></s-lg><s-lg><s-l>पितॄणां देवतानां च मनुष्योरगरक्षसाम् ।</s-l><s-l>पुरोहिता महाभागा ब्राह्मणा वै नराधिप ॥ १४ ॥</s-l></s-lg><s-lg><s-l>नैते देवैर्न पितृभिर्न गन्धर्वैर्न राक्षसैः ।</s-l><s-l>नासुरैर्न पिशाचैश्च शक्या जेतुं द्विजातयः ॥ १५ ॥</s-l></s-lg><s-lg><s-l>अदैवं दैवतं कुर्युर्दैवतं चाप्यदैवतम् ।</s-l><s-l>यमिच्छेयुः स राजा स्याद्यं द्विष्युः स पराभवेत् ॥ १६ ॥</s-l></s-lg><s-lg><s-l>परिवादं च ये कुर्युर्ब्राह्मणानामचेतसः ।</s-l><s-l>निन्दाप्रशंसाकुशलाः कीर्त्यकीर्तिपरावराः ।</s-l><s-l>परिकुप्यन्ति ते राजन्सततं द्विषतां द्विजाः ॥ १७ ॥</s-l></s-lg><s-lg><s-l>ब्राह्मणा यं प्रशंसन्ति पुरुषः स प्रवर्धते ।</s-l><s-l>ब्राह्मणैर्यः पराक्रुष्टः पराभूयात्क्षणाद्धि सः ॥ १८ ॥</s-l></s-lg><s-lg><s-l>शका यवनकाम्बोजास्तास्ताः क्षत्रियजातयः ।</s-l><s-l>वृषलत्वं परिगता ब्राह्मणानामदर्शनात् ॥ १९ ॥</s-l></s-lg><s-lg><s-l>द्रमिळाश्च कलिङ्गाश्च पुलिन्दाश्चाप्युशीनराः ।</s-l><s-l>कौलाः सर्पा माहिषकास्तास्ताः क्षत्रियजातयः ॥ २० ॥</s-l></s-lg><s-lg><s-l>वृषलत्वं परिगता ब्राह्मणानामदर्शनात् ।</s-l><s-l>श्रेयान्पराजयस्तेभ्यो न जयो जयतां वर ॥ २१ ॥</s-l></s-lg><s-lg><s-l>यस्तु सर्वमिदं हन्याद्ब्राह्मणं च न तत्समम् ।</s-l><s-l>ब्रह्मवध्या महान्दोष इत्याहुः परमर्षयः ॥ २२ ॥</s-l></s-lg><s-lg><s-l>परिवादो द्विजातीनां न श्रोतव्यः कथंचन ।</s-l><s-l>आसीताधोमुखस्तूष्णीं समुत्थाय व्रजेत वा ॥ २३ ॥</s-l></s-lg><s-lg><s-l>न स जातो जनिष्यो वा पृथिव्यामिह कश्चन ।</s-l><s-l>यो ब्राह्मणविरोधेन सुखं जीवितुमुत्सहेत् ॥ २४ ॥</s-l></s-lg><s-lg><s-l>दुर्ग्रहो मुष्टिना वायुर्दुःस्पर्शः पाणिना शशी ।</s-l><s-l>दुर्धरा पृथिवी मूर्ध्ना दुर्जया ब्राह्मणा भुवि ॥ २५ ॥</s-l></s-lg>