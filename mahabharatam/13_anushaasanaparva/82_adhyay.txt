<s-lg><s-l> भीष्म उवाच ।</s-l><s-l>ये च गाः संप्रयच्छन्ति हुतशिष्टाशिनश्च ये ।</s-l><s-l>तेषां सत्राणि यज्ञाश्च नित्यमेव युधिष्ठिर ॥ १ ॥</s-l></s-lg><s-lg><s-l>ऋते दधिघृतेनेह न यज्ञः संप्रवर्तते ।</s-l><s-l>तेन यज्ञस्य यज्ञत्वमतोमूलं च लक्ष्यते ॥ २ ॥</s-l></s-lg><s-lg><s-l>दानानामपि सर्वेषां गवां दानं प्रशस्यते ।</s-l><s-l>गावः श्रेष्ठाः पवित्राश्च पावनं ह्येतदुत्तमम् ॥ ३ ॥</s-l></s-lg><s-lg><s-l>पुष्ट्यर्थमेताः सेवेत शान्त्यर्थमपि चैव ह ।</s-l><s-l>पयो दधि घृतं यासां सर्वपापप्रमोचनम् ॥ ४ ॥</s-l></s-lg><s-lg><s-l>गावस्तेजः परं प्रोक्तमिह लोके परत्र च ।</s-l><s-l>न गोभ्यः परमं किंचित्पवित्रं पुरुषर्षभ ॥ ५ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>पितामहस्य संवादमिन्द्रस्य च युधिष्ठिर ॥ ६ ॥</s-l></s-lg><s-lg><s-l>पराभूतेषु दैत्येषु शक्रे त्रिभुवनेश्वरे ।</s-l><s-l>प्रजाः समुदिताः सर्वाः सत्यधर्मपरायणाः ॥ ७ ॥</s-l></s-lg><s-lg><s-l>अथर्षयः सगन्धर्वाः किंनरोरगराक्षसाः ।</s-l><s-l>देवासुरसुपर्णाश्च प्रजानां पतयस्तथा ।</s-l><s-l>पर्युपासन्त कौरव्य कदाचिद्वै पितामहम् ॥ ८ ॥</s-l></s-lg><s-lg><s-l>नारदः पर्वतश्चैव विश्वावसुहहाहुहू ।</s-l><s-l>दिव्यतानेषु गायन्तः पर्युपासन्त तं प्रभुम् ॥ ९ ॥</s-l></s-lg><s-lg><s-l>तत्र दिव्यानि पुष्पाणि प्रावहत्पवनस्तथा ।</s-l><s-l>आजह्रुरृतवश्चापि सुगन्धीनि पृथक्पृथक् ॥ १० ॥</s-l></s-lg><s-lg><s-l>तस्मिन्देवसमावाये सर्वभूतसमागमे ।</s-l><s-l>दिव्यवादित्रसंघुष्टे दिव्यस्त्रीचारणावृते ।</s-l><s-l>इन्द्रः पप्रच्छ देवेशमभिवाद्य प्रणम्य च ॥ ११ ॥</s-l></s-lg><s-lg><s-l>देवानां भगवन्कस्माल्लोकेशानां पितामह ।</s-l><s-l>उपरिष्टाद्गवां लोक एतदिच्छामि वेदितुम् ॥ १२ ॥</s-l></s-lg><s-lg><s-l>किं तपो ब्रह्मचर्यं वा गोभिः कृतमिहेश्वर ।</s-l><s-l>देवानामुपरिष्टाद्यद्वसन्त्यरजसः सुखम् ॥ १३ ॥</s-l></s-lg><s-lg><s-l>ततः प्रोवाच तं ब्रह्मा शक्रं बलनिसूदनम् ।</s-l><s-l>अवज्ञातास्त्वया नित्यं गावो बलनिसूदन ॥ १४ ॥</s-l></s-lg><s-lg><s-l>तेन त्वमासां माहात्म्यं न वेत्थ शृणु तत्प्रभो ।</s-l><s-l>गवां प्रभावं परमं माहात्म्यं च सुरर्षभ ॥ १५ ॥</s-l></s-lg><s-lg><s-l>यज्ञाङ्गं कथिता गावो यज्ञ एव च वासव ।</s-l><s-l>एताभिश्चाप्यृते यज्ञो न प्रवर्तेत्कथंचन ॥ १६ ॥</s-l></s-lg><s-lg><s-l>धारयन्ति प्रजाश्चैव पयसा हविषा तथा ।</s-l><s-l>एतासां तनयाश्चापि कृषियोगमुपासते ॥ १७ ॥</s-l></s-lg><s-lg><s-l>जनयन्ति च धान्यानि बीजानि विविधानि च ।</s-l><s-l>ततो यज्ञाः प्रवर्तन्ते हव्यं कव्यं च सर्वशः ॥ १८ ॥</s-l></s-lg><s-lg><s-l>पयो दधि घृतं चैव पुण्याश्चैताः सुराधिप ।</s-l><s-l>वहन्ति विविधान्भारान्क्षुत्तृष्णापरिपीडिताः ॥ १९ ॥</s-l></s-lg><s-lg><s-l>मुनींश्च धारयन्तीह प्रजाश्चैवापि कर्मणा ।</s-l><s-l>वासवाकूटवाहिन्यः कर्मणा सुकृतेन च ।</s-l><s-l>उपरिष्टात्ततोऽस्माकं वसन्त्येताः सदैव हि ॥ २० ॥</s-l></s-lg><s-lg><s-l>एतत्ते कारणं शक्र निवासकृतमद्य वै ।</s-l><s-l>गवां देवोपरिष्टाद्धि समाख्यातं शतक्रतो ॥ २१ ॥</s-l></s-lg><s-lg><s-l>एता हि वरदत्ताश्च वरदाश्चैव वासव ।</s-l><s-l>सौरभ्यः पुण्यकर्मिण्यः पावनाः शुभलक्षणाः ॥ २२ ॥</s-l></s-lg><s-lg><s-l>यदर्थं गा गताश्चैव सौरभ्यः सुरसत्तम ।</s-l><s-l>तच्च मे शृणु कार्त्स्न्येन वदतो बलसूदन ॥ २३ ॥</s-l></s-lg><s-lg><s-l>पुरा देवयुगे तात दैत्येन्द्रेषु महात्मसु ।</s-l><s-l>त्रीँल्लोकाननुशासत्सु विष्णौ गर्भत्वमागते ॥ २४ ॥</s-l></s-lg><s-lg><s-l>अदित्यास्तप्यमानायास्तपो घोरं सुदुश्चरम् ।</s-l><s-l>पुत्रार्थममरश्रेष्ठ पादेनैकेन नित्यदा ॥ २५ ॥</s-l></s-lg><s-lg><s-l>तां तु दृष्ट्वा महादेवीं तप्यमानां महत्तपः ।</s-l><s-l>दक्षस्य दुहिता देवी सुरभिर्नाम नामतः ॥ २६ ॥</s-l></s-lg><s-lg><s-l>अतप्यत तपो घोरं हृष्टा धर्मपरायणा ।</s-l><s-l>कैलासशिखरे रम्ये देवगन्धर्वसेविते ॥ २७ ॥</s-l></s-lg><s-lg><s-l>व्यतिष्ठदेकपादेन परमं योगमास्थिता ।</s-l><s-l>दश वर्षसहस्राणि दश वर्षशतानि च ॥ २८ ॥</s-l></s-lg><s-lg><s-l>संतप्तास्तपसा तस्या देवाः सर्षिमहोरगाः ।</s-l><s-l>तत्र गत्वा मया सार्धं पर्युपासन्त तां शुभाम् ॥ २९ ॥</s-l></s-lg><s-lg><s-l>अथाहमब्रुवं तत्र देवीं तां तपसान्विताम् ।</s-l><s-l>किमर्थं तप्यते देवि तपो घोरमनिन्दिते ॥ ३० ॥</s-l></s-lg><s-lg><s-l>प्रीतस्तेऽहं महाभागे तपसानेन शोभने ।</s-l><s-l>वरयस्व वरं देवि दातास्मीति पुरंदर ॥ ३१ ॥</s-l></s-lg><s-lg><s-l> सुरभ्युवाच ।</s-l><s-l>वरेण भगवन्मह्यं कृतं लोकपितामह ।</s-l><s-l>एष एव वरो मेऽद्य यत्प्रीतोऽसि ममानघ ॥ ३२ ॥</s-l></s-lg><s-lg><s-l> ब्रह्मोवाच ।</s-l><s-l>तामेवं ब्रुवतीं देवीं सुरभीं त्रिदशेश्वर ।</s-l><s-l>प्रत्यब्रुवं यद्देवेन्द्र तन्निबोध शचीपते ॥ ३३ ॥</s-l></s-lg><s-lg><s-l>अलोभकाम्यया देवि तपसा च शुभेन ते ।</s-l><s-l>प्रसन्नोऽहं वरं तस्मादमरत्वं ददानि ते ॥ ३४ ॥</s-l></s-lg><s-lg><s-l>त्रयाणामपि लोकानामुपरिष्टान्निवत्स्यसि ।</s-l><s-l>मत्प्रसादाच्च विख्यातो गोलोकः स भविष्यति ॥ ३५ ॥</s-l></s-lg><s-lg><s-l>मानुषेषु च कुर्वाणाः प्रजाः कर्म सुतास्तव ।</s-l><s-l>निवत्स्यन्ति महाभागे सर्वा दुहितरश्च ते ॥ ३६ ॥</s-l></s-lg><s-lg><s-l>मनसा चिन्तिता भोगास्त्वया वै दिव्यमानुषाः ।</s-l><s-l>यच्च स्वर्गसुखं देवि तत्ते संपत्स्यते शुभे ॥ ३७ ॥</s-l></s-lg><s-lg><s-l>तस्या लोकाः सहस्राक्ष सर्वकामसमन्विताः ।</s-l><s-l>न तत्र क्रमते मृत्युर्न जरा न च पावकः ।</s-l><s-l>न दैन्यं नाशुभं किंचिद्विद्यते तत्र वासव ॥ ३८ ॥</s-l></s-lg><s-lg><s-l>तत्र दिव्यान्यरण्यानि दिव्यानि भवनानि च ।</s-l><s-l>विमानानि च युक्तानि कामगानि च वासव ॥ ३९ ॥</s-l></s-lg><s-lg><s-l>व्रतैश्च विविधैः पुण्यैस्तथा तीर्थानुसेवनात् ।</s-l><s-l>तपसा महता चैव सुकृतेन च कर्मणा ।</s-l><s-l>शक्यः समासादयितुं गोलोकः पुष्करेक्षण ॥ ४० ॥</s-l></s-lg><s-lg><s-l>एतत्ते सर्वमाख्यातं मया शक्रानुपृच्छते ।</s-l><s-l>न ते परिभवः कार्यो गवामरिनिसूदन ॥ ४१ ॥</s-l></s-lg><s-lg><s-l> भीष्म उवाच ।</s-l><s-l>एतच्छ्रुत्वा सहस्राक्षः पूजयामास नित्यदा ।</s-l><s-l>गाश्चक्रे बहुमानं च तासु नित्यं युधिष्ठिर ॥ ४२ ॥</s-l></s-lg><s-lg><s-l>एतत्ते सर्वमाख्यातं पावनं च महाद्युते ।</s-l><s-l>पवित्रं परमं चापि गवां माहात्म्यमुत्तमम् ।</s-l><s-l>कीर्तितं पुरुषव्याघ्र सर्वपापविनाशनम् ॥ ४३ ॥</s-l></s-lg><s-lg><s-l>य इदं कथयेन्नित्यं ब्राह्मणेभ्यः समाहितः ।</s-l><s-l>हव्यकव्येषु यज्ञेषु पितृकार्येषु चैव ह ।</s-l><s-l>सार्वकामिकमक्षय्यं पितॄंस्तस्योपतिष्ठति ॥ ४४ ॥</s-l></s-lg><s-lg><s-l>गोषु भक्तश्च लभते यद्यदिच्छति मानवः ।</s-l><s-l>स्त्रियोऽपि भक्ता या गोषु ताश्च कामानवाप्नुयुः ॥ ४५ ॥</s-l></s-lg><s-lg><s-l>पुत्रार्थी लभते पुत्रं कन्या पतिमवाप्नुयात् ।</s-l><s-l>धनार्थी लभते वित्तं धर्मार्थी धर्ममाप्नुयात् ॥ ४६ ॥</s-l></s-lg><s-lg><s-l>विद्यार्थी प्राप्नुयाद्विद्यां सुखार्थी प्राप्नुयात्सुखम् ।</s-l><s-l>न किंचिद्दुर्लभं चैव गवां भक्तस्य भारत ॥ ४७ ॥</s-l></s-lg>