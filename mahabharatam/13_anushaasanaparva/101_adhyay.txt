<s-lg><s-l> युधिष्ठिर उवाच ।</s-l><s-l>आलोकदानं नामैतत्कीदृशं भरतर्षभ ।</s-l><s-l>कथमेतत्समुत्पन्नं फलं चात्र ब्रवीहि मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>मनोः प्रजापतेर्वादं सुवर्णस्य च भारत ॥ २ ॥</s-l></s-lg><s-lg><s-l>तपस्वी कश्चिदभवत्सुवर्णो नाम नामतः ।</s-l><s-l>वर्णतो हेमवर्णः स सुवर्ण इति पप्रथे ॥ ३ ॥</s-l></s-lg><s-lg><s-l>कुलशीलगुणोपेतः स्वाध्याये च परं गतः ।</s-l><s-l>बहून्स्ववंशप्रभवान्समतीतः स्वकैर्गुणैः ॥ ४ ॥</s-l></s-lg><s-lg><s-l>स कदाचिन्मनुं विप्रो ददर्शोपससर्प च ।</s-l><s-l>कुशलप्रश्नमन्योन्यं तौ च तत्र प्रचक्रतुः ॥ ५ ॥</s-l></s-lg><s-lg><s-l>ततस्तौ सिद्धसंकल्पौ मेरौ काञ्चनपर्वते ।</s-l><s-l>रमणीये शिलापृष्ठे सहितौ संन्यषीदताम् ॥ ६ ॥</s-l></s-lg><s-lg><s-l>तत्र तौ कथयामास्तां कथा नानाविधाश्रयाः ।</s-l><s-l>ब्रह्मर्षिदेवदैत्यानां पुराणानां महात्मनाम् ॥ ७ ॥</s-l></s-lg><s-lg><s-l>सुवर्णस्त्वब्रवीद्वाक्यं मनुं स्वायंभुवं प्रभुम् ।</s-l><s-l>हितार्थं सर्वभूतानां प्रश्नं मे वक्तुमर्हसि ॥ ८ ॥</s-l></s-lg><s-lg><s-l>सुमनोभिर्यदिज्यन्ते दैवतानि प्रजेश्वर ।</s-l><s-l>किमेतत्कथमुत्पन्नं फलयोगं च शंस मे ॥ ९ ॥</s-l></s-lg><s-lg><s-l> मनुरुवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>शुक्रस्य च बलेश्चैव संवादं वै समागमे ॥ १० ॥</s-l></s-lg><s-lg><s-l>बलेर्वैरोचनस्येह त्रैलोक्यमनुशासतः ।</s-l><s-l>समीपमाजगामाशु शुक्रो भृगुकुलोद्वहः ॥ ११ ॥</s-l></s-lg><s-lg><s-l>तमर्घ्यादिभिरभ्यर्च्य भार्गवं सोऽसुराधिपः ।</s-l><s-l>निषसादासने पश्चाद्विधिवद्भूरिदक्षिणः ॥ १२ ॥</s-l></s-lg><s-lg><s-l>कथेयमभवत्तत्र या त्वया परिकीर्तिता ।</s-l><s-l>सुमनोधूपदीपानां संप्रदाने फलं प्रति ॥ १३ ॥</s-l></s-lg><s-lg><s-l>ततः पप्रच्छ दैत्येन्द्रः कवीन्द्रं प्रश्नमुत्तमम् ।</s-l><s-l>सुमनोधूपदीपानां किं फलं ब्रह्मवित्तम ।</s-l><s-l>प्रदानस्य द्विजश्रेष्ठ तद्भवान्वक्तुमर्हति ॥ १४ ॥</s-l></s-lg><s-lg><s-l> शुक्र उवाच ।</s-l><s-l>तपः पूर्वं समुत्पन्नं धर्मस्तस्मादनन्तरम् ।</s-l><s-l>एतस्मिन्नन्तरे चैव वीरुदोषध्य एव च ॥ १५ ॥</s-l></s-lg><s-lg><s-l>सोमस्यात्मा च बहुधा संभूतः पृथिवीतले ।</s-l><s-l>अमृतं च विषं चैव याश्चान्यास्तुल्यजातयः ॥ १६ ॥</s-l></s-lg><s-lg><s-l>अमृतं मनसः प्रीतिं सद्यः पुष्टिं ददाति च ।</s-l><s-l>मनो ग्लपयते तीव्रं विषं गन्धेन सर्वशः ॥ १७ ॥</s-l></s-lg><s-lg><s-l>अमृतं मङ्गलं विद्धि महद्विषममङ्गलम् ।</s-l><s-l>ओषध्यो ह्यमृतं सर्वं विषं तेजोऽग्निसंभवम् ॥ १८ ॥</s-l></s-lg><s-lg><s-l>मनो ह्लादयते यस्माच्छ्रियं चापि दधाति ह ।</s-l><s-l>तस्मात्सुमनसः प्रोक्ता नरैः सुकृतकर्मभिः ॥ १९ ॥</s-l></s-lg><s-lg><s-l>देवताभ्यः सुमनसो यो ददाति नरः शुचिः ।</s-l><s-l>तस्मात्सुमनसः प्रोक्ता यस्मात्तुष्यन्ति देवताः ॥ २० ॥</s-l></s-lg><s-lg><s-l>यं यमुद्दिश्य दीयेरन्देवं सुमनसः प्रभो ।</s-l><s-l>मङ्गलार्थं स तेनास्य प्रीतो भवति दैत्यप ॥ २१ ॥</s-l></s-lg><s-lg><s-l>ज्ञेयास्तूग्राश्च सौम्याश्च तेजस्विन्यश्च ताः पृथक् ।</s-l><s-l>ओषध्यो बहुवीर्याश्च बहुरूपास्तथैव च ॥ २२ ॥</s-l></s-lg><s-lg><s-l>यज्ञियानां च वृक्षाणामयज्ञियान्निबोध मे ।</s-l><s-l>आसुराणि च माल्यानि दैवतेभ्यो हितानि च ॥ २३ ॥</s-l></s-lg><s-lg><s-l>राक्षसानां सुराणां च यक्षाणां च तथा प्रियाः ।</s-l><s-l>पितॄणां मानुषाणां च कान्ता यास्त्वनुपूर्वशः ॥ २४ ॥</s-l></s-lg><s-lg><s-l>वन्या ग्राम्याश्चेह तथा कृष्टोप्ताः पर्वताश्रयाः ।</s-l><s-l>अकण्टकाः कण्टकिन्यो गन्धरूपरसान्विताः ॥ २५ ॥</s-l></s-lg><s-lg><s-l>द्विविधो हि स्मृतो गन्ध इष्टोऽनिष्टश्च पुष्पजः ।</s-l><s-l>इष्टगन्धानि देवानां पुष्पाणीति विभावयेत् ॥ २६ ॥</s-l></s-lg><s-lg><s-l>अकण्टकानां वृक्षाणां श्वेतप्रायाश्च वर्णतः ।</s-l><s-l>तेषां पुष्पाणि देवानामिष्टानि सततं प्रभो ॥ २७ ॥</s-l></s-lg><s-lg><s-l>जलजानि च माल्यानि पद्मादीनि च यानि च ।</s-l><s-l>गन्धर्वनागयक्षेभ्यस्तानि दद्याद्विचक्षणः ॥ २८ ॥</s-l></s-lg><s-lg><s-l>ओषध्यो रक्तपुष्पाश्च कटुकाः कण्टकान्विताः ।</s-l><s-l>शत्रूणामभिचारार्थमथर्वसु निदर्शिताः ॥ २९ ॥</s-l></s-lg><s-lg><s-l>तीक्ष्णवीर्यास्तु भूतानां दुरालम्भाः सकण्टकाः ।</s-l><s-l>रक्तभूयिष्ठवर्णाश्च कृष्णाश्चैवोपहारयेत् ॥ ३० ॥</s-l></s-lg><s-lg><s-l>मनोहृदयनन्दिन्यो विमर्दे मधुराश्च याः ।</s-l><s-l>चारुरूपाः सुमनसो मानुषाणां स्मृता विभो ॥ ३१ ॥</s-l></s-lg><s-lg><s-l>न तु श्मशानसंभूता न देवायतनोद्भवाः ।</s-l><s-l>संनयेत्पुष्टियुक्तेषु विवाहेषु रहःसु च ॥ ३२ ॥</s-l></s-lg><s-lg><s-l>गिरिसानुरुहाः सौम्या देवानामुपपादयेत् ।</s-l><s-l>प्रोक्षिताभ्युक्षिताः सौम्या यथायोगं यथास्मृति ॥ ३३ ॥</s-l></s-lg><s-lg><s-l>गन्धेन देवास्तुष्यन्ति दर्शनाद्यक्षराक्षसाः ।</s-l><s-l>नागाः समुपभोगेन त्रिभिरेतैस्तु मानुषाः ॥ ३४ ॥</s-l></s-lg><s-lg><s-l>सद्यः प्रीणाति देवान्वै ते प्रीता भावयन्त्युत ।</s-l><s-l>संकल्पसिद्धा मर्त्यानामीप्सितैश्च मनोरथैः ॥ ३५ ॥</s-l></s-lg><s-lg><s-l>देवाः प्रीणन्ति सततं मानिता मानयन्ति च ।</s-l><s-l>अवज्ञातावधूताश्च निर्दहन्त्यधमान्नरान् ॥ ३६ ॥</s-l></s-lg><s-lg><s-l>अतऊर्ध्वं प्रवक्ष्यामि धूपदानविधौ फलम् ।</s-l><s-l>धूपांश्च विविधान्साधूनसाधूंश्च निबोध मे ॥ ३७ ॥</s-l></s-lg><s-lg><s-l>निर्यासः सरलश्चैव कृत्रिमश्चैव ते त्रयः ।</s-l><s-l>इष्टानिष्टो भवेद्गन्धस्तन्मे विस्तरतः शृणु ॥ ३८ ॥</s-l></s-lg><s-lg><s-l>निर्यासाः सल्लकीवर्ज्या देवानां दयितास्तु ते ।</s-l><s-l>गुग्गुलुः प्रवरस्तेषां सर्वेषामिति निश्चयः ॥ ३९ ॥</s-l></s-lg><s-lg><s-l>अगुरुः सारिणां श्रेष्ठो यक्षराक्षसभोगिनाम् ।</s-l><s-l>दैत्यानां सल्लकीजश्च काङ्क्षितो यश्च तद्विधः ॥ ४० ॥</s-l></s-lg><s-lg><s-l>अथ सर्जरसादीनां गन्धैः पार्थिवदारवैः ।</s-l><s-l>फाणितासवसंयुक्तैर्मनुष्याणां विधीयते ॥ ४१ ॥</s-l></s-lg><s-lg><s-l>देवदानवभूतानां सद्यस्तुष्टिकरः स्मृतः ।</s-l><s-l>येऽन्ये वैहारिकास्ते तु मानुषाणामिति स्मृताः ॥ ४२ ॥</s-l></s-lg><s-lg><s-l>य एवोक्ताः सुमनसां प्रदाने गुणहेतवः ।</s-l><s-l>धूपेष्वपि परिज्ञेयास्त एव प्रीतिवर्धनाः ॥ ४३ ॥</s-l></s-lg><s-lg><s-l>दीपदाने प्रवक्ष्यामि फलयोगमनुत्तमम् ।</s-l><s-l>यथा येन यदा चैव प्रदेया यादृशाश्च ते ॥ ४४ ॥</s-l></s-lg><s-lg><s-l>ज्योतिस्तेजः प्रकाशश्चाप्यूर्ध्वगं चापि वर्ण्यते ।</s-l><s-l>प्रदानं तेजसां तस्मात्तेजो वर्धयते नृणाम् ॥ ४५ ॥</s-l></s-lg><s-lg><s-l>अन्धं तमस्तमिस्रं च दक्षिणायनमेव च ।</s-l><s-l>उत्तरायणमेतस्माज्ज्योतिर्दानं प्रशस्यते ॥ ४६ ॥</s-l></s-lg><s-lg><s-l>यस्मादूर्ध्वगमेतत्तु तमसश्चैव भेषजम् ।</s-l><s-l>तस्मादूर्ध्वगतेर्दाता भवेदिति विनिश्चयः ॥ ४७ ॥</s-l></s-lg><s-lg><s-l>देवास्तेजस्विनो यस्मात्प्रभावन्तः प्रकाशकाः ।</s-l><s-l>तामसा राक्षसाश्चेति तस्माद्दीपः प्रदीयते ॥ ४८ ॥</s-l></s-lg><s-lg><s-l>आलोकदानाच्चक्षुष्मान्प्रभायुक्तो भवेन्नरः ।</s-l><s-l>तान्दत्त्वा नोपहिंसेत न हरेन्नोपनाशयेत् ॥ ४९ ॥</s-l></s-lg><s-lg><s-l>दीपहर्ता भवेदन्धस्तमोगतिरसुप्रभः ।</s-l><s-l>दीपप्रदः स्वर्गलोके दीपमाली विराजते ॥ ५० ॥</s-l></s-lg><s-lg><s-l>हविषा प्रथमः कल्पो द्वितीयस्त्वौषधीरसैः ।</s-l><s-l>वसामेदोस्थिनिर्यासैर्न कार्यः पुष्टिमिच्छता ॥ ५१ ॥</s-l></s-lg><s-lg><s-l>गिरिप्रपाते गहने चैत्यस्थाने चतुष्पथे ।</s-l><s-l>दीपदाता भवेन्नित्यं य इच्छेद्भूतिमात्मनः ॥ ५२ ॥</s-l></s-lg><s-lg><s-l>कुलोद्द्योतो विशुद्धात्मा प्रकाशत्वं च गच्छति ।</s-l><s-l>ज्योतिषां चैव सालोक्यं दीपदाता नरः सदा ॥ ५३ ॥</s-l></s-lg><s-lg><s-l>बलिकर्मसु वक्ष्यामि गुणान्कर्मफलोदयान् ।</s-l><s-l>देवयक्षोरगनृणां भूतानामथ रक्षसाम् ॥ ५४ ॥</s-l></s-lg><s-lg><s-l>येषां नाग्रभुजो विप्रा देवतातिथिबालकाः ।</s-l><s-l>राक्षसानेव तान्विद्धि निर्वषट्कारमङ्गलान् ॥ ५५ ॥</s-l></s-lg><s-lg><s-l>तस्मादग्रं प्रयच्छेत देवेभ्यः प्रतिपूजितम् ।</s-l><s-l>शिरसा प्रणतश्चापि हरेद्बलिमतन्द्रितः ॥ ५६ ॥</s-l></s-lg><s-lg><s-l>गृह्या हि देवता नित्यमाशंसन्ति गृहात्सदा ।</s-l><s-l>बाह्याश्चागन्तवो येऽन्ये यक्षराक्षसपन्नगाः ॥ ५७ ॥</s-l></s-lg><s-lg><s-l>इतो दत्तेन जीवन्ति देवताः पितरस्तथा ।</s-l><s-l>ते प्रीताः प्रीणयन्त्येतानायुषा यशसा धनैः ॥ ५८ ॥</s-l></s-lg><s-lg><s-l>बलयः सह पुष्पैस्तु देवानामुपहारयेत् ।</s-l><s-l>दधिद्रप्सयुताः पुण्याः सुगन्धाः प्रियदर्शनाः ॥ ५९ ॥</s-l></s-lg><s-lg><s-l>कार्या रुधिरमांसाढ्या बलयो यक्षरक्षसाम् ।</s-l><s-l>सुरासवपुरस्कारा लाजोल्लेपनभूषिताः ॥ ६० ॥</s-l></s-lg><s-lg><s-l>नागानां दयिता नित्यं पद्मोत्पलविमिश्रिताः ।</s-l><s-l>तिलान्गुडसुसंपन्नान्भूतानामुपहारयेत् ॥ ६१ ॥</s-l></s-lg><s-lg><s-l>अग्रदाताग्रभोगी स्याद्बलवर्णसमन्वितः ।</s-l><s-l>तस्मादग्रं प्रयच्छेत देवेभ्यः प्रतिपूजितम् ॥ ६२ ॥</s-l></s-lg><s-lg><s-l>ज्वलत्यहरहो वेश्म याश्चास्य गृहदेवताः ।</s-l><s-l>ताः पूज्या भूतिकामेन प्रसृताग्रप्रदायिना ॥ ६३ ॥</s-l></s-lg><s-lg><s-l>इत्येतदसुरेन्द्राय काव्यः प्रोवाच भार्गवः ।</s-l><s-l>सुवर्णाय मनुः प्राह सुवर्णो नारदाय च ॥ ६४ ॥</s-l></s-lg><s-lg><s-l>नारदोऽपि मयि प्राह गुणानेतान्महाद्युते ।</s-l><s-l>त्वमप्येतद्विदित्वेह सर्वमाचर पुत्रक ॥ ६५ ॥</s-l></s-lg>