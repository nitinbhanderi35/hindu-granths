<s-lg><s-l> युधिष्ठिर उवाच ।</s-l><s-l>किमाहुर्भरतश्रेष्ठ पात्रं विप्राः सनातनम् ।</s-l><s-l>ब्राह्मणं लिङ्गिनं चैव ब्राह्मणं वाप्यलिङ्गिनम् ॥ १ ॥</s-l></s-lg><s-lg><s-l> भीष्म उवाच ।</s-l><s-l>स्ववृत्तिमभिपन्नाय लिङ्गिने वेतराय वा ।</s-l><s-l>देयमाहुर्महाराज उभावेतौ तपस्विनौ ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>श्रद्धया परया पूतो यः प्रयच्छेद्द्विजातये ।</s-l><s-l>हव्यं कव्यं तथा दानं को दोषः स्यात्पितामह ॥ ३ ॥</s-l></s-lg><s-lg><s-l> भीष्म उवाच ।</s-l><s-l>श्रद्धापूतो नरस्तात दुर्दान्तोऽपि न संशयः ।</s-l><s-l>पूतो भवति सर्वत्र किं पुनस्त्वं महीपते ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>न ब्राह्मणं परीक्षेत दैवेषु सततं नरः ।</s-l><s-l>कव्यप्रदाने तु बुधाः परीक्ष्यं ब्राह्मणं विदुः ॥ ५ ॥</s-l></s-lg><s-lg><s-l> भीष्म उवाच ।</s-l><s-l>न ब्राह्मणः साधयते हव्यं दैवात्प्रसिध्यति ।</s-l><s-l>देवप्रसादादिज्यन्ते यजमाना न संशयः ॥ ६ ॥</s-l></s-lg><s-lg><s-l>ब्राह्मणा भरतश्रेष्ठ सततं ब्रह्मवादिनः ।</s-l><s-l>मार्कण्डेयः पुरा प्राह इह लोकेषु बुद्धिमान् ॥ ७ ॥</s-l></s-lg><s-lg><s-l> युधिष्ठिर उवाच ।</s-l><s-l>अपूर्वोऽप्यथ वा विद्वान्संबन्धी वाथ यो भवेत् ।</s-l><s-l>तपस्वी यज्ञशीलो वा कथं पात्रं भवेत्तु सः ॥ ८ ॥</s-l></s-lg><s-lg><s-l> भीष्म उवाच ।</s-l><s-l>कुलीनः कर्मकृद्वैद्यस्तथा चाप्यानृशंस्यवान् ।</s-l><s-l>ह्रीमानृजुः सत्यवादी पात्रं पूर्वे च ते त्रयः ॥ ९ ॥</s-l></s-lg><s-lg><s-l>तत्रेदं शृणु मे पार्थ चतुर्णां तेजसां मतम् ।</s-l><s-l>पृथिव्याः काश्यपस्याग्नेर्मार्कण्डेयस्य चैव हि ॥ १० ॥</s-l></s-lg><s-lg><s-l> पृथिव्युवाच ।</s-l><s-l>यथा महार्णवे क्षिप्तः क्षिप्रं लोष्टो विनश्यति ।</s-l><s-l>तथा दुश्चरितं सर्वं त्रय्यावृत्त्या विनश्यति ॥ ११ ॥</s-l></s-lg><s-lg><s-l> काश्यप उवाच ।</s-l><s-l>सर्वे च वेदाः सह षड्भिरङ्गैः सांख्यं पुराणं च कुले च जन्म ।</s-l><s-l>नैतानि सर्वाणि गतिर्भवन्ति शीलव्यपेतस्य नरस्य राजन् ॥ १२ ॥</s-l></s-lg><s-lg><s-l> अग्निरुवाच ।</s-l><s-l>अधीयानः पण्डितं मन्यमानो यो विद्यया हन्ति यशः परेषाम् ।</s-l><s-l>ब्रह्मन्स तेनाचरते ब्रह्महत्यां लोकास्तस्य ह्यन्तवन्तो भवन्ति ॥ १३ ॥</s-l></s-lg><s-lg><s-l> मार्कण्डेय उवाच ।</s-l><s-l>अश्वमेधसहस्रं च सत्यं च तुलया धृतम् ।</s-l><s-l>नाभिजानामि यद्यस्य सत्यस्यार्धमवाप्नुयात् ॥ १४ ॥</s-l></s-lg><s-lg><s-l> भीष्म उवाच ।</s-l><s-l>इत्युक्त्वा ते जग्मुराशु चत्वारोऽमिततेजसः ।</s-l><s-l>पृथिवी काश्यपोऽग्निश्च प्रकृष्टायुश्च भार्गवः ॥ १५ ॥</s-l></s-lg><s-lg><s-l> युधिष्ठिर उवाच ।</s-l><s-l>यदिदं ब्राह्मणा लोके व्रतिनो भुञ्जते हविः ।</s-l><s-l>भुक्तं ब्राह्मणकामाय कथं तत्सुकृतं भवेत् ॥ १६ ॥</s-l></s-lg><s-lg><s-l> भीष्म उवाच ।</s-l><s-l>आदिष्टिनो ये राजेन्द्र ब्राह्मणा वेदपारगाः ।</s-l><s-l>भुञ्जते ब्रह्मकामाय व्रतलुप्ता भवन्ति ते ॥ १७ ॥</s-l></s-lg><s-lg><s-l> युधिष्ठिर उवाच ।</s-l><s-l>अनेकान्तं बहुद्वारं धर्ममाहुर्मनीषिणः ।</s-l><s-l>किं निश्चितं भवेत्तत्र तन्मे ब्रूहि पितामह ॥ १८ ॥</s-l></s-lg><s-lg><s-l> भीष्म उवाच ।</s-l><s-l>अहिंसा सत्यमक्रोध आनृशंस्यं दमस्तथा ।</s-l><s-l>आर्जवं चैव राजेन्द्र निश्चितं धर्मलक्षणम् ॥ १९ ॥</s-l></s-lg><s-lg><s-l>ये तु धर्मं प्रशंसन्तश्चरन्ति पृथिवीमिमाम् ।</s-l><s-l>अनाचरन्तस्तद्धर्मं संकरे निरताः प्रभो ॥ २० ॥</s-l></s-lg><s-lg><s-l>तेभ्यो रत्नं हिरण्यं वा गामश्वान्वा ददाति यः ।</s-l><s-l>दश वर्षाणि विष्ठां स भुङ्क्ते निरयमाश्रितः ॥ २१ ॥</s-l></s-lg><s-lg><s-l>मेदानां पुल्कसानां च तथैवान्तावसायिनाम् ।</s-l><s-l>कृतं कर्माकृतं चापि रागमोहेन जल्पताम् ॥ २२ ॥</s-l></s-lg><s-lg><s-l>वैश्वदेवं च ये मूढा विप्राय ब्रह्मचारिणे ।</s-l><s-l>ददतीह न राजेन्द्र ते लोकान्भुञ्जतेऽशुभान् ॥ २३ ॥</s-l></s-lg><s-lg><s-l> युधिष्ठिर उवाच ।</s-l><s-l>किं परं ब्रह्मचर्यस्य किं परं धर्मलक्षणम् ।</s-l><s-l>किं च श्रेष्ठतमं शौचं तन्मे ब्रूहि पितामह ॥ २४ ॥</s-l></s-lg><s-lg><s-l> भीष्म उवाच ।</s-l><s-l>ब्रह्मचर्यं परं तात मधुमांसस्य वर्जनम् ।</s-l><s-l>मर्यादायां स्थितो धर्मः शमः शौचस्य लक्षणम् ॥ २५ ॥</s-l></s-lg><s-lg><s-l> युधिष्ठिर उवाच ।</s-l><s-l>कस्मिन्काले चरेद्धर्मं कस्मिन्कालेऽर्थमाचरेत् ।</s-l><s-l>कस्मिन्काले सुखी च स्यात्तन्मे ब्रूहि पितामह ॥ २६ ॥</s-l></s-lg><s-lg><s-l> भीष्म उवाच ।</s-l><s-l>काल्यमर्थं निषेवेत ततो धर्ममनन्तरम् ।</s-l><s-l>पश्चात्कामं निषेवेत न च गच्छेत्प्रसङ्गिताम् ॥ २७ ॥</s-l></s-lg><s-lg><s-l>ब्राह्मणांश्चाभिमन्येत गुरूंश्चाप्यभिपूजयेत् ।</s-l><s-l>सर्वभूतानुलोमश्च मृदुशीलः प्रियंवदः ॥ २८ ॥</s-l></s-lg><s-lg><s-l>अधिकारे यदनृतं राजगामि च पैशुनम् ।</s-l><s-l>गुरोश्चालीककरणं समं तद्ब्रह्महत्यया ॥ २९ ॥</s-l></s-lg><s-lg><s-l>प्रहरेन्न नरेन्द्रेषु न गां हन्यात्तथैव च ।</s-l><s-l>भ्रूणहत्यासमं चैतदुभयं यो निषेवते ॥ ३० ॥</s-l></s-lg><s-lg><s-l>नाग्निं परित्यजेज्जातु न च वेदान्परित्यजेत् ।</s-l><s-l>न च ब्राह्मणमाक्रोशेत्समं तद्ब्रह्महत्यया ॥ ३१ ॥</s-l></s-lg><s-lg><s-l> युधिष्ठिर उवाच ।</s-l><s-l>कीदृशाः साधवो विप्राः केभ्यो दत्तं महाफलम् ।</s-l><s-l>कीदृशानां च भोक्तव्यं तन्मे ब्रूहि पितामह ॥ ३२ ॥</s-l></s-lg><s-lg><s-l> भीष्म उवाच ।</s-l><s-l>अक्रोधना धर्मपराः सत्यनित्या दमे रताः ।</s-l><s-l>तादृशाः साधवो विप्रास्तेभ्यो दत्तं महाफलम् ॥ ३३ ॥</s-l></s-lg><s-lg><s-l>अमानिनः सर्वसहा दृष्टार्था विजितेन्द्रियाः ।</s-l><s-l>सर्वभूतहिता मैत्रास्तेभ्यो दत्तं महाफलम् ॥ ३४ ॥</s-l></s-lg><s-lg><s-l>अलुब्धाः शुचयो वैद्या ह्रीमन्तः सत्यवादिनः ।</s-l><s-l>स्वकर्मनिरता ये च तेभ्यो दत्तं महाफलम् ॥ ३५ ॥</s-l></s-lg><s-lg><s-l>साङ्गांश्च चतुरो वेदान्योऽधीयीत द्विजर्षभः ।</s-l><s-l>षड्भ्यो निवृत्तः कर्मभ्यस्तं पात्रमृषयो विदुः ॥ ३६ ॥</s-l></s-lg><s-lg><s-l>ये त्वेवंगुणजातीयास्तेभ्यो दत्तं महाफलम् ।</s-l><s-l>सहस्रगुणमाप्नोति गुणार्हाय प्रदायकः ॥ ३७ ॥</s-l></s-lg><s-lg><s-l>प्रज्ञाश्रुताभ्यां वृत्तेन शीलेन च समन्वितः ।</s-l><s-l>तारयेत कुलं कृत्स्नमेकोऽपीह द्विजर्षभः ॥ ३८ ॥</s-l></s-lg><s-lg><s-l>गामश्वं वित्तमन्नं वा तद्विधे प्रतिपादयेत् ।</s-l><s-l>द्रव्याणि चान्यानि तथा प्रेत्यभावे न शोचति ॥ ३९ ॥</s-l></s-lg><s-lg><s-l>तारयेत कुलं कृत्स्नमेकोऽपीह द्विजोत्तमः ।</s-l><s-l>किमङ्ग पुनरेकं वै तस्मात्पात्रं समाचरेत् ॥ ४० ॥</s-l></s-lg><s-lg><s-l>निशम्य च गुणोपेतं ब्राह्मणं साधुसंमतम् ।</s-l><s-l>दूरादानाययेत्कृत्ये सर्वतश्चाभिपूजयेत् ॥ ४१ ॥</s-l></s-lg>