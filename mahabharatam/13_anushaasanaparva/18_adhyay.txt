<s-lg><s-l> वैशंपायन उवाच ।</s-l><s-l>महायोगी ततः प्राह कृष्णद्वैपायनो मुनिः ।</s-l><s-l>पठस्व पुत्र भद्रं ते प्रीयतां ते महेश्वरः ॥ १ ॥</s-l></s-lg><s-lg><s-l>पुरा पुत्र मया मेरौ तप्यता परमं तपः ।</s-l><s-l>पुत्रहेतोर्महाराज स्तव एषोऽनुकीर्तितः ॥ २ ॥</s-l></s-lg><s-lg><s-l>लब्धवानस्मि तान्कामानहं वै पाण्डुनन्दन ।</s-l><s-l>तथा त्वमपि शर्वाद्धि सर्वान्कामानवाप्स्यसि ॥ ३ ॥</s-l></s-lg><s-lg><s-l>चतुःशीर्षस्ततः प्राह शक्रस्य दयितः सखा ।</s-l><s-l>आलम्बायन इत्येव विश्रुतः करुणात्मकः ॥ ४ ॥</s-l></s-lg><s-lg><s-l>मया गोकर्णमासाद्य तपस्तप्त्वा शतं समाः ।</s-l><s-l>अयोनिजानां दान्तानां धर्मज्ञानां सुवर्चसाम् ॥ ५ ॥</s-l></s-lg><s-lg><s-l>अजराणामदुःखानां शतवर्षसहस्रिणाम् ।</s-l><s-l>लब्धं पुत्रशतं शर्वात्पुरा पाण्डुनृपात्मज ॥ ६ ॥</s-l></s-lg><s-lg><s-l>वाल्मीकिश्चापि भगवान्युधिष्ठिरमभाषत ।</s-l><s-l>विवादे साम्नि मुनिभिर्ब्रह्मघ्नो वै भवानिति ।</s-l><s-l>उक्तः क्षणेन चाविष्टस्तेनाधर्मेण भारत ॥ ७ ॥</s-l></s-lg><s-lg><s-l>सोऽहमीशानमनघमस्तौषं शरणं गतः ।</s-l><s-l>मुक्तश्चास्म्यवशः पापात्ततो दुःखविनाशनः ।</s-l><s-l>आह मां त्रिपुरघ्नो वै यशस्तेऽग्र्यं भविष्यति ॥ ८ ॥</s-l></s-lg><s-lg><s-l>जामदग्न्यश्च कौन्तेयमाह धर्मभृतां वरः ।</s-l><s-l>ऋषिमध्ये स्थितस्तात तपन्निव विभावसुः ॥ ९ ॥</s-l></s-lg><s-lg><s-l>पितृविप्रवधेनाहमार्तो वै पाण्डवाग्रज ।</s-l><s-l>शुचिर्भूत्वा महादेवं गतवाञ्शरणं नृप ॥ १० ॥</s-l></s-lg><s-lg><s-l>नामभिश्चास्तुवं देवं ततस्तुष्टोऽभवद्भवः ।</s-l><s-l>परशुं च ददौ देवो दिव्यान्यस्त्राणि चैव मे ॥ ११ ॥</s-l></s-lg><s-lg><s-l>पापं न भविता तेऽद्य अजेयश्च भविष्यसि ।</s-l><s-l>न ते प्रभविता मृत्युर्यशस्वी च भविष्यसि ॥ १२ ॥</s-l></s-lg><s-lg><s-l>आह मां भगवानेवं शिखण्डी शिवविग्रहः ।</s-l><s-l>यदवाप्तं च मे सर्वं प्रसादात्तस्य धीमतः ॥ १३ ॥</s-l></s-lg><s-lg><s-l>असितो देवलश्चैव प्राह पाण्डुसुतं नृपम् ।</s-l><s-l>शापाच्छक्रस्य कौन्तेय चितो धर्मोऽनशन्मम ।</s-l><s-l>तन्मे धर्मं यशश्चाग्र्यमायुश्चैवाददद्भवः ॥ १४ ॥</s-l></s-lg><s-lg><s-l>ऋषिर्गृत्समदो नाम शक्रस्य दयितः सखा ।</s-l><s-l>प्राहाजमीढं भगवान्बृहस्पतिसमद्युतिः ॥ १५ ॥</s-l></s-lg><s-lg><s-l>वसिष्ठो नाम भगवांश्चाक्षुषस्य मनोः सुतः ।</s-l><s-l>शतक्रतोरचिन्त्यस्य सत्रे वर्षसहस्रिके ।</s-l><s-l>वर्तमानेऽब्रवीद्वाक्यं साम्नि ह्युच्चारिते मया ॥ १६ ॥</s-l></s-lg><s-lg><s-l>रथन्तरं द्विजश्रेष्ठ न सम्यगिति वर्तते ।</s-l><s-l>समीक्षस्व पुनर्बुद्ध्या हर्षं त्यक्त्वा द्विजोत्तम ।</s-l><s-l>अयज्ञवाहिनं पापमकार्षीस्त्वं सुदुर्मते ॥ १७ ॥</s-l></s-lg><s-lg><s-l>एवमुक्त्वा महाक्रोधात्प्राह रुष्टः पुनर्वचः ।</s-l><s-l>प्रज्ञया रहितो दुःखी नित्यं भीतो वनेचरः ।</s-l><s-l>दश वर्षसहस्राणि दशाष्टौ च शतानि च ॥ १८ ॥</s-l></s-lg><s-lg><s-l>नष्टपानीययवसे मृगैरन्यैश्च वर्जिते ।</s-l><s-l>अयज्ञीयद्रुमे देशे रुरुसिंहनिषेविते ।</s-l><s-l>भविता त्वं मृगः क्रूरो महादुःखसमन्वितः ॥ १९ ॥</s-l></s-lg><s-lg><s-l>तस्य वाक्यस्य निधने पार्थ जातो ह्यहं मृगः ।</s-l><s-l>ततो मां शरणं प्राप्तं प्राह योगी महेश्वरः ॥ २० ॥</s-l></s-lg><s-lg><s-l>अजरश्चामरश्चैव भविता दुःखवर्जितः ।</s-l><s-l>साम्यं समस्तु ते सौख्यं युवयोर्वर्धतां क्रतुः ॥ २१ ॥</s-l></s-lg><s-lg><s-l>अनुग्रहानेवमेष करोति भगवान्विभुः ।</s-l><s-l>परं धाता विधाता च सुखदुःखे च सर्वदा ॥ २२ ॥</s-l></s-lg><s-lg><s-l>अचिन्त्य एष भगवान्कर्मणा मनसा गिरा ।</s-l><s-l>न मे तात युधिश्रेष्ठ विद्यया पण्डितः समः ॥ २३ ॥</s-l></s-lg><s-lg><s-l> जैगीषव्य उवाच ।</s-l><s-l>ममाष्टगुणमैश्वर्यं दत्तं भगवता पुरा ।</s-l><s-l>यत्नेनाल्पेन बलिना वाराणस्यां युधिष्ठिर ॥ २४ ॥</s-l></s-lg><s-lg><s-l> गार्ग्य उवाच ।</s-l><s-l>चतुःषष्ट्यङ्गमददात्कालज्ञानं ममाद्भुतम् ।</s-l><s-l>सरस्वत्यास्तटे तुष्टो मनोयज्ञेन पाण्डव ॥ २५ ॥</s-l></s-lg><s-lg><s-l>तुल्यं मम सहस्रं तु सुतानां ब्रह्मवादिनाम् ।</s-l><s-l>आयुश्चैव सपुत्रस्य संवत्सरशतायुतम् ॥ २६ ॥</s-l></s-lg><s-lg><s-l> पराशर उवाच ।</s-l><s-l>प्रसाद्याहं पुरा शर्वं मनसाचिन्तयं नृप ।</s-l><s-l>महातपा महातेजा महायोगी महायशाः ।</s-l><s-l>वेदव्यासः श्रियावासो ब्रह्मण्यः करुणात्मकः ॥ २७ ॥</s-l></s-lg><s-lg><s-l>अपि नामेप्सितः पुत्रो मम स्याद्वै महेश्वरात् ।</s-l><s-l>इति मत्वा हृदि मतं प्राह मां सुरसत्तमः ॥ २८ ॥</s-l></s-lg><s-lg><s-l>मयि संभवतस्तस्य फलात्कृष्णो भविष्यति ।</s-l><s-l>सावर्णस्य मनोः सर्गे सप्तर्षिश्च भविष्यति ॥ २९ ॥</s-l></s-lg><s-lg><s-l>वेदानां च स वै व्यस्ता कुरुवंशकरस्तथा ।</s-l><s-l>इतिहासस्य कर्ता च पुत्रस्ते जगतो हितः ॥ ३० ॥</s-l></s-lg><s-lg><s-l>भविष्यति महेन्द्रस्य दयितः स महामुनिः ।</s-l><s-l>अजरश्चामरश्चैव पराशर सुतस्तव ॥ ३१ ॥</s-l></s-lg><s-lg><s-l>एवमुक्त्वा स भगवांस्तत्रैवान्तरधीयत ।</s-l><s-l>युधिष्ठिर महायोगी वीर्यवानक्षयोऽव्ययः ॥ ३२ ॥</s-l></s-lg><s-lg><s-l> माण्डव्य उवाच ।</s-l><s-l>अचौरश्चौरशङ्कायां शूले भिन्नो ह्यहं यदा ।</s-l><s-l>तत्रस्थेन स्तुतो देवः प्राह मां वै महेश्वरः ॥ ३३ ॥</s-l></s-lg><s-lg><s-l>मोक्षं प्राप्स्यसि शूलाच्च जीविष्यसि समार्बुदम् ।</s-l><s-l>रुजा शूलकृता चैव न ते विप्र भविष्यति ।</s-l><s-l>आधिभिर्व्याधिभिश्चैव वर्जितस्त्वं भविष्यसि ॥ ३४ ॥</s-l></s-lg><s-lg><s-l>पादाच्चतुर्थात्संभूत आत्मा यस्मान्मुने तव ।</s-l><s-l>त्वं भविष्यस्यनुपमो जन्म वै सफलं कुरु ॥ ३५ ॥</s-l></s-lg><s-lg><s-l>तीर्थाभिषेकं सफलं त्वमविघ्नेन चाप्स्यसि ।</s-l><s-l>स्वर्गं चैवाक्षयं विप्र विदधामि तवोर्जितम् ॥ ३६ ॥</s-l></s-lg><s-lg><s-l>एवमुक्त्वा तु भगवान्वरेण्यो वृषवाहनः ।</s-l><s-l>महेश्वरो महाराज कृत्तिवासा महाद्युतिः ।</s-l><s-l>सगणो दैवतश्रेष्ठस्तत्रैवान्तरधीयत ॥ ३७ ॥</s-l></s-lg><s-lg><s-l> गालव उवाच ।</s-l><s-l>विश्वामित्राभ्यनुज्ञातो ह्यहं पितरमागतः ।</s-l><s-l>अब्रवीन्मां ततो माता दुःखिता रुदती भृशम् ॥ ३८ ॥</s-l></s-lg><s-lg><s-l>कौशिकेनाभ्यनुज्ञातं पुत्रं वेदविभूषितम् ।</s-l><s-l>न तात तरुणं दान्तं पिता त्वां पश्यतेऽनघ ॥ ३९ ॥</s-l></s-lg><s-lg><s-l>श्रुत्वा जनन्या वचनं निराशो गुरुदर्शने ।</s-l><s-l>नियतात्मा महादेवमपश्यं सोऽब्रवीच्च माम् ॥ ४० ॥</s-l></s-lg><s-lg><s-l>पिता माता च ते त्वं च पुत्र मृत्युविवर्जिताः ।</s-l><s-l>भविष्यथ विश क्षिप्रं द्रष्टासि पितरं क्षये ॥ ४१ ॥</s-l></s-lg><s-lg><s-l>अनुज्ञातो भगवता गृहं गत्वा युधिष्ठिर ।</s-l><s-l>अपश्यं पितरं तात इष्टिं कृत्वा विनिःसृतम् ॥ ४२ ॥</s-l></s-lg><s-lg><s-l>उपस्पृश्य गृहीत्वेध्मं कुशांश्च शरणाद्गुरून् ।</s-l><s-l>तान्विसृज्य च मां प्राह पिता सास्राविलेक्षणः ॥ ४३ ॥</s-l></s-lg><s-lg><s-l>प्रणमन्तं परिष्वज्य मूर्ध्नि चाघ्राय पाण्डव ।</s-l><s-l>दिष्ट्या दृष्टोऽसि मे पुत्र कृतविद्य इहागतः ॥ ४४ ॥</s-l></s-lg><s-lg><s-l> वैशंपायन उवाच ।</s-l><s-l>एतान्यत्यद्भुतान्येव कर्माण्यथ महात्मनः ।</s-l><s-l>प्रोक्तानि मुनिभिः श्रुत्वा विस्मयामास पाण्डवः ॥ ४५ ॥</s-l></s-lg><s-lg><s-l>ततः कृष्णोऽब्रवीद्वाक्यं पुनर्मतिमतां वरः ।</s-l><s-l>युधिष्ठिरं धर्मनित्यं पुरुहूतमिवेश्वरः ॥ ४६ ॥</s-l></s-lg><s-lg><s-l>आदित्यचन्द्रावनिलानलौ च द्यौर्भूमिरापो वसवोऽथ विश्वे ।</s-l><s-l>धातार्यमा शुक्रबृहस्पती च रुद्राः ससाध्या वरुणो वित्तगोपः ॥ ४७ ॥</s-l></s-lg><s-lg><s-l>ब्रह्मा शक्रो मारुतो ब्रह्म सत्यं वेदा यज्ञा दक्षिणा वेदवाहाः ।</s-l><s-l>सोमो यष्टा यच्च हव्यं हविश्च रक्षा दीक्षा नियमा ये च केचित् ॥ ४८ ॥</s-l></s-lg><s-lg><s-l>स्वाहा वषड्ब्राह्मणाः सौरभेया धर्मं चक्रं कालचक्रं चरं च ।</s-l><s-l>यशो दमो बुद्धिमती स्थितिश्च शुभाशुभं मुनयश्चैव सप्त ॥ ४९ ॥</s-l></s-lg><s-lg><s-l>अग्र्या बुद्धिर्मनसा दर्शने च स्पर्शे सिद्धिः कर्मणां या च सिद्धिः ।</s-l><s-l>गणा देवानामूष्मपाः सोमपाश्च लेखाः सुयामास्तुषिता ब्रह्मकायाः ॥ ५० ॥</s-l></s-lg><s-lg><s-l>आभास्वरा गन्धपा दृष्टिपाश्च वाचा विरुद्धाश्च मनोविरुद्धाः ।</s-l><s-l>शुद्धाश्च निर्वाणरताश्च देवाः स्पर्शाशना दर्शपा आज्यपाश्च ॥ ५१ ॥</s-l></s-lg><s-lg><s-l>चिन्तागता ये च देवेषु मुख्या ये चाप्यन्ये देवताश्चाजमीढ ।</s-l><s-l>सुपर्णगन्धर्वपिशाचदानवा यक्षास्तथा पन्नगाश्चारणाश्च ॥ ५२ ॥</s-l></s-lg><s-lg><s-l>सूक्ष्मं स्थूलं मृदु यच्चाप्यसूक्ष्मं सुखं दुःखं सुखदुःखान्तरं च ।</s-l><s-l>सांख्यं योगं यत्पराणां परं च शर्वाज्जातं विद्धि यत्कीर्तितं मे ॥ ५३ ॥</s-l></s-lg><s-lg><s-l>तत्संभूता भूतकृतो वरेण्याः सर्वे देवा भुवनस्यास्य गोपाः ।</s-l><s-l>आविश्येमां धरणीं येऽभ्यरक्षन्पुरातनीं तस्य देवस्य सृष्टिम् ॥ ५४ ॥</s-l></s-lg><s-lg><s-l>विचिन्वन्तं मनसा तोष्टुवीमि किंचित्तत्त्वं प्राणहेतोर्नतोऽस्मि ।</s-l><s-l>ददातु देवः स वरानिहेष्टानभिष्टुतो नः प्रभुरव्ययः सदा ॥ ५५ ॥</s-l></s-lg><s-lg><s-l>इमं स्तवं संनियम्येन्द्रियाणि शुचिर्भूत्वा यः पुरुषः पठेत ।</s-l><s-l>अभग्नयोगो नियतोऽब्दमेकं स प्राप्नुयादश्वमेधे फलं यत् ॥ ५६ ॥</s-l></s-lg><s-lg><s-l>वेदान्कृत्स्नान्ब्राह्मणः प्राप्नुयाच्च जयेद्राजा पृथिवीं चापि कृत्स्नाम् ।</s-l><s-l>वैश्यो लाभं प्राप्नुयान्नैपुणं च शूद्रो गतिं प्रेत्य तथा सुखं च ॥ ५७ ॥</s-l></s-lg><s-lg><s-l>स्तवराजमिमं कृत्वा रुद्राय दधिरे मनः ।</s-l><s-l>सर्वदोषापहं पुण्यं पवित्रं च यशस्विनम् ॥ ५८ ॥</s-l></s-lg><s-lg><s-l>यावन्त्यस्य शरीरेषु रोमकूपाणि भारत ।</s-l><s-l>तावद्वर्षसहस्राणि स्वर्गे वसति मानवः ॥ ५९ ॥</s-l></s-lg>