<s-lg><s-l> युधिष्ठिर उवाच ।</s-l><s-l>यन्मूलं सर्वधर्माणां प्रजनस्य गृहस्य च ।</s-l><s-l>पितृदेवातिथीनां च तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अयं हि सर्वधर्माणां धर्मश्चिन्त्यतमो मतः ।</s-l><s-l>कीदृशाय प्रदेया स्यात्कन्येति वसुधाधिप ॥ २ ॥</s-l></s-lg><s-lg><s-l>शीलवृत्ते समाज्ञाय विद्यां योनिं च कर्म च ।</s-l><s-l>अद्भिरेव प्रदातव्या कन्या गुणवते वरे ।</s-l><s-l>ब्राह्मणानां सतामेष धर्मो नित्यं युधिष्ठिर ॥ ३ ॥</s-l></s-lg><s-lg><s-l>आवाह्यमावहेदेवं यो दद्यादनुकूलतः ।</s-l><s-l>शिष्टानां क्षत्रियाणां च धर्म एष सनातनः ॥ ४ ॥</s-l></s-lg><s-lg><s-l>आत्माभिप्रेतमुत्सृज्य कन्याभिप्रेत एव यः ।</s-l><s-l>अभिप्रेता च या यस्य तस्मै देया युधिष्ठिर ।</s-l><s-l>गान्धर्वमिति तं धर्मं प्राहुर्धर्मविदो जनाः ॥ ५ ॥</s-l></s-lg><s-lg><s-l>धनेन बहुना क्रीत्वा संप्रलोभ्य च बान्धवान् ।</s-l><s-l>असुराणां नृपैतं वै धर्ममाहुर्मनीषिणः ॥ ६ ॥</s-l></s-lg><s-lg><s-l>हत्वा छित्त्वा च शीर्षाणि रुदतां रुदतीं गृहात् ।</s-l><s-l>प्रसह्य हरणं तात राक्षसं धर्मलक्षणम् ॥ ७ ॥</s-l></s-lg><s-lg><s-l>पञ्चानां तु त्रयो धर्म्या द्वावधर्म्यौ युधिष्ठिर ।</s-l><s-l>पैशाच आसुरश्चैव न कर्तव्यौ कथंचन ॥ ८ ॥</s-l></s-lg><s-lg><s-l>ब्राह्मः क्षात्रोऽथ गान्धर्व एते धर्म्या नरर्षभ ।</s-l><s-l>पृथग्वा यदि वा मिश्राः कर्तव्या नात्र संशयः ॥ ९ ॥</s-l></s-lg><s-lg><s-l>तिस्रो भार्या ब्राह्मणस्य द्वे भार्ये क्षत्रियस्य तु ।</s-l><s-l>वैश्यः स्वजातिं विन्देत तास्वपत्यं समं भवेत् ॥ १० ॥</s-l></s-lg><s-lg><s-l>ब्राह्मणी तु भवेज्ज्येष्ठा क्षत्रिया क्षत्रियस्य तु ।</s-l><s-l>रत्यर्थमपि शूद्रा स्यान्नेत्याहुरपरे जनाः ॥ ११ ॥</s-l></s-lg><s-lg><s-l>अपत्यजन्म शूद्रायां न प्रशंसन्ति साधवः ।</s-l><s-l>शूद्रायां जनयन्विप्रः प्रायश्चित्ती विधीयते ॥ १२ ॥</s-l></s-lg><s-lg><s-l>त्रिंशद्वर्षो दशवर्षां भार्यां विन्देत नग्निकाम् ।</s-l><s-l>एकविंशतिवर्षो वा सप्तवर्षामवाप्नुयात् ॥ १३ ॥</s-l></s-lg><s-lg><s-l>यस्यास्तु न भवेद्भ्राता पिता वा भरतर्षभ ।</s-l><s-l>नोपयच्छेत तां जातु पुत्रिकाधर्मिणी हि सा ॥ १४ ॥</s-l></s-lg><s-lg><s-l>त्रीणि वर्षाण्युदीक्षेत कन्या ऋतुमती सती ।</s-l><s-l>चतुर्थे त्वथ संप्राप्ते स्वयं भर्तारमर्जयेत् ॥ १५ ॥</s-l></s-lg><s-lg><s-l>प्रजनो हीयते तस्या रतिश्च भरतर्षभ ।</s-l><s-l>अतोऽन्यथा वर्तमाना भवेद्वाच्या प्रजापतेः ॥ १६ ॥</s-l></s-lg><s-lg><s-l>असपिण्डा च या मातुरसगोत्रा च या पितुः ।</s-l><s-l>इत्येतामनुगच्छेत तं धर्मं मनुरब्रवीत् ॥ १७ ॥</s-l></s-lg><s-lg><s-l> युधिष्ठिर उवाच ।</s-l><s-l>शुल्कमन्येन दत्तं स्याद्ददानीत्याह चापरः ।</s-l><s-l>बलादन्यः प्रभाषेत धनमन्यः प्रदर्शयेत् ॥ १८ ॥</s-l></s-lg><s-lg><s-l>पाणिग्रहीता त्वन्यः स्यात्कस्य कन्या पितामह ।</s-l><s-l>तत्त्वं जिज्ञासमानानां चक्षुर्भवतु नो भवान् ॥ १९ ॥</s-l></s-lg><s-lg><s-l> भीष्म उवाच ।</s-l><s-l>यत्किंचित्कर्म मानुष्यं संस्थानाय प्रकृष्यते ।</s-l><s-l>मन्त्रवन्मन्त्रितं तस्य मृषावादस्तु पातकः ॥ २० ॥</s-l></s-lg><s-lg><s-l>भार्यापत्यृत्विगाचार्याः शिष्योपाध्याय एव च ।</s-l><s-l>मृषोक्ते दण्डमर्हन्ति नेत्याहुरपरे जनाः ॥ २१ ॥</s-l></s-lg><s-lg><s-l>न ह्यकामेन संवादं मनुरेवं प्रशंसति ।</s-l><s-l>अयशस्यमधर्म्यं च यन्मृषा धर्मकोपनम् ॥ २२ ॥</s-l></s-lg><s-lg><s-l>नैकान्तदोष एकस्मिंस्तद्दानं नोपलभ्यते ।</s-l><s-l>धर्मतो यां प्रयच्छन्ति यां च क्रीणन्ति भारत ॥ २३ ॥</s-l></s-lg><s-lg><s-l>बन्धुभिः समनुज्ञातो मन्त्रहोमौ प्रयोजयेत् ।</s-l><s-l>तथा सिध्यन्ति ते मन्त्रा नादत्तायाः कथंचन ॥ २४ ॥</s-l></s-lg><s-lg><s-l>यस्त्वत्र मन्त्रसमयो भार्यापत्योर्मिथः कृतः ।</s-l><s-l>तमेवाहुर्गरीयांसं यश्चासौ ज्ञातिभिः कृतः ॥ २५ ॥</s-l></s-lg><s-lg><s-l>देवदत्तां पतिर्भार्यां वेत्ति धर्मस्य शासनात् ।</s-l><s-l>सा दैवीं मानुषीं वाचमनृतां पर्युदस्यति ॥ २६ ॥</s-l></s-lg><s-lg><s-l> युधिष्ठिर उवाच ।</s-l><s-l>कन्यायां प्राप्तशुल्कायां ज्यायांश्चेदाव्रजेद्वरः ।</s-l><s-l>धर्मकामार्थसंपन्नो वाच्यमत्रानृतं न वा ॥ २७ ॥</s-l></s-lg><s-lg><s-l>तस्मिन्नुभयतो दोषे कुर्वञ्छ्रेयः समाचरेत् ।</s-l><s-l>अयं नः सर्वधर्माणां धर्मश्चिन्त्यतमो मतः ॥ २८ ॥</s-l></s-lg><s-lg><s-l>तत्त्वं जिज्ञासमानानां चक्षुर्भवतु नो भवान् ।</s-l><s-l>तदेतत्सर्वमाचक्ष्व न हि तृप्यामि कथ्यताम् ॥ २९ ॥</s-l></s-lg><s-lg><s-l> भीष्म उवाच ।</s-l><s-l>न वै निष्ठाकरं शुल्कं ज्ञात्वासीत्तेन नाहृतम् ।</s-l><s-l>न हि शुल्कपराः सन्तः कन्यां ददति कर्हिचित् ॥ ३० ॥</s-l></s-lg><s-lg><s-l>अन्यैर्गुणैरुपेतं तु शुल्कं याचन्ति बान्धवाः ।</s-l><s-l>अलंकृत्वा वहस्वेति यो दद्यादनुकूलतः ॥ ३१ ॥</s-l></s-lg><s-lg><s-l>तच्च तां च ददात्येव न शुल्कं विक्रयो न सः ।</s-l><s-l>प्रतिगृह्य भवेद्देयमेष धर्मः सनातनः ॥ ३२ ॥</s-l></s-lg><s-lg><s-l>दास्यामि भवते कन्यामिति पूर्वं नभाषितम् ।</s-l><s-l>ये चैवाहुर्ये च नाहुर्ये चावश्यं वदन्त्युत ॥ ३३ ॥</s-l></s-lg><s-lg><s-l>तस्मादा ग्रहणात्पाणेर्याचयन्ति परस्परम् ।</s-l><s-l>कन्यावरः पुरा दत्तो मरुद्भिरिति नः श्रुतम् ॥ ३४ ॥</s-l></s-lg><s-lg><s-l>नानिष्टाय प्रदातव्या कन्या इत्यृषिचोदितम् ।</s-l><s-l>तन्मूलं काममूलस्य प्रजनस्येति मे मतिः ॥ ३५ ॥</s-l></s-lg><s-lg><s-l>समीक्ष्य च बहून्दोषान्संवासाद्विद्विषाणयोः ।</s-l><s-l>यथा निष्ठाकरं शुल्कं न जात्वासीत्तथा शृणु ॥ ३६ ॥</s-l></s-lg><s-lg><s-l>अहं विचित्रवीर्याय द्वे कन्ये समुदावहम् ।</s-l><s-l>जित्वा च मागधान्सर्वान्काशीनथ च कोसलान् ।</s-l><s-l>गृहीतपाणिरेकासीत्प्राप्तशुल्कापराभवत् ॥ ३७ ॥</s-l></s-lg><s-lg><s-l>पाणौ गृहीता तत्रैव विसृज्या इति मे पिता ।</s-l><s-l>अब्रवीदितरां कन्यामावहत्स तु कौरवः ॥ ३८ ॥</s-l></s-lg><s-lg><s-l>अप्यन्यामनुपप्रच्छ शङ्कमानः पितुर्वचः ।</s-l><s-l>अतीव ह्यस्य धर्मेप्सा पितुर्मेऽभ्यधिकाभवत् ॥ ३९ ॥</s-l></s-lg><s-lg><s-l>ततोऽहमब्रुवं राजन्नाचारेप्सुरिदं वचः ।</s-l><s-l>आचारं तत्त्वतो वेत्तुमिच्छामीति पुनः पुनः ॥ ४० ॥</s-l></s-lg><s-lg><s-l>ततो मयैवमुक्ते तु वाक्ये धर्मभृतां वरः ।</s-l><s-l>पिता मम महाराज बाह्लीको वाक्यमब्रवीत् ॥ ४१ ॥</s-l></s-lg><s-lg><s-l>यदि वः शुल्कतो निष्ठा न पाणिग्रहणं तथा ।</s-l><s-l>लाजान्तरमुपासीत प्राप्तशुल्का पतिं वृतम् ॥ ४२ ॥</s-l></s-lg><s-lg><s-l>न हि धर्मविदः प्राहुः प्रमाणं वाक्यतः स्मृतम् ।</s-l><s-l>येषां वै शुल्कतो निष्ठा न पाणिग्रहणात्तथा ॥ ४३ ॥</s-l></s-lg><s-lg><s-l>प्रसिद्धं भाषितं दाने तेषां प्रत्यसनं पुनः ।</s-l><s-l>ये मन्यन्ते क्रयं शुल्कं न ते धर्मविदो जनाः ॥ ४४ ॥</s-l></s-lg><s-lg><s-l>न चैतेभ्यः प्रदातव्या न वोढव्या तथाविधा ।</s-l><s-l>न ह्येव भार्या क्रेतव्या न विक्रेया कथंचन ॥ ४५ ॥</s-l></s-lg><s-lg><s-l>ये च क्रीणन्ति दासीवद्ये च विक्रीणते जनाः ।</s-l><s-l>भवेत्तेषां तथा निष्ठा लुब्धानां पापचेतसाम् ॥ ४६ ॥</s-l></s-lg><s-lg><s-l>अस्मिन्धर्मे सत्यवन्तं पर्यपृच्छन्त वै जनाः ।</s-l><s-l>कन्यायाः प्राप्तशुल्कायाः शुल्कदः प्रशमं गतः ॥ ४७ ॥</s-l></s-lg><s-lg><s-l>पाणिग्रहीता चान्यः स्यादत्र नो धर्मसंशयः ।</s-l><s-l>तन्नश्छिन्धि महाप्राज्ञ त्वं हि वै प्राज्ञसंमतः ।</s-l><s-l>तत्त्वं जिज्ञासमानानां चक्षुर्भवतु नो भवान् ॥ ४८ ॥</s-l></s-lg><s-lg><s-l>तानेवं ब्रुवतः सर्वान्सत्यवान्वाक्यमब्रवीत् ।</s-l><s-l>यत्रेष्टं तत्र देया स्यान्नात्र कार्या विचारणा ।</s-l><s-l>कुर्वते जीवतोऽप्येवं मृते नैवास्ति संशयः ॥ ४९ ॥</s-l></s-lg><s-lg><s-l>देवरं प्रविशेत्कन्या तप्येद्वापि महत्तपः ।</s-l><s-l>तमेवानुव्रता भूत्वा पाणिग्राहस्य नाम सा ॥ ५० ॥</s-l></s-lg><s-lg><s-l>लिखन्त्येव तु केषांचिदपरेषां शनैरपि ।</s-l><s-l>इति ये संवदन्त्यत्र त एतं निश्चयं विदुः ॥ ५१ ॥</s-l></s-lg><s-lg><s-l>तत्पाणिग्रहणात्पूर्वमुत्तरं यत्र वर्तते ।</s-l><s-l>सर्वमङ्गलमन्त्रं वै मृषावादस्तु पातकः ॥ ५२ ॥</s-l></s-lg><s-lg><s-l>पाणिग्रहणमन्त्राणां निष्ठा स्यात्सप्तमे पदे ।</s-l><s-l>पाणिग्राहस्य भार्या स्याद्यस्य चाद्भिः प्रदीयते ॥ ५३ ॥</s-l></s-lg><s-lg><s-l>अनुकूलामनुवंशां भ्रात्रा दत्तामुपाग्निकाम् ।</s-l><s-l>परिक्रम्य यथान्यायं भार्यां विन्देद्द्विजोत्तमः ॥ ५४ ॥</s-l></s-lg>