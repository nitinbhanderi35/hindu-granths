<s-lg><s-l> उमोवाच ।</s-l><s-l>भगवन्भगनेत्रघ्न पूष्णो दशनपातन ।</s-l><s-l>दक्षक्रतुहर त्र्यक्ष संशयो मे महानयम् ॥ १ ॥</s-l></s-lg><s-lg><s-l>चातुर्वर्ण्यं भगवता पूर्वं सृष्टं स्वयंभुवा ।</s-l><s-l>केन कर्मविपाकेन वैश्यो गच्छति शूद्रताम् ॥ २ ॥</s-l></s-lg><s-lg><s-l>वैश्यो वा क्षत्रियः केन द्विजो वा क्षत्रियो भवेत् ।</s-l><s-l>प्रतिलोमः कथं देव शक्यो धर्मो निषेवितुम् ॥ ३ ॥</s-l></s-lg><s-lg><s-l>केन वा कर्मणा विप्रः शूद्रयोनौ प्रजायते ।</s-l><s-l>क्षत्रियः शूद्रतामेति केन वा कर्मणा विभो ॥ ४ ॥</s-l></s-lg><s-lg><s-l>एतं मे संशयं देव वद भूतपतेऽनघ ।</s-l><s-l>त्रयो वर्णाः प्रकृत्येह कथं ब्राह्मण्यमाप्नुयुः ॥ ५ ॥</s-l></s-lg><s-lg><s-l> महेश्वर उवाच ।</s-l><s-l>ब्राह्मण्यं देवि दुष्प्रापं निसर्गाद्ब्राह्मणः शुभे ।</s-l><s-l>क्षत्रियो वैश्यशूद्रौ वा निसर्गादिति मे मतिः ॥ ६ ॥</s-l></s-lg><s-lg><s-l>कर्मणा दुष्कृतेनेह स्थानाद्भ्रश्यति वै द्विजः ।</s-l><s-l>ज्येष्ठं वर्णमनुप्राप्य तस्माद्रक्षेत वै द्विजः ॥ ७ ॥</s-l></s-lg><s-lg><s-l>स्थितो ब्राह्मणधर्मेण ब्राह्मण्यमुपजीवति ।</s-l><s-l>क्षत्रियो वाथ वैश्यो वा ब्रह्मभूयाय गच्छति ॥ ८ ॥</s-l></s-lg><s-lg><s-l>यस्तु विप्रत्वमुत्सृज्य क्षात्रं धर्मं निषेवते ।</s-l><s-l>ब्राह्मण्यात्स परिभ्रष्टः क्षत्रयोनौ प्रजायते ॥ ९ ॥</s-l></s-lg><s-lg><s-l>वैश्यकर्म च यो विप्रो लोभमोहव्यपाश्रयः ।</s-l><s-l>ब्राह्मण्यं दुर्लभं प्राप्य करोत्यल्पमतिः सदा ॥ १० ॥</s-l></s-lg><s-lg><s-l>स द्विजो वैश्यतामेति वैश्यो वा शूद्रतामियात् ।</s-l><s-l>स्वधर्मात्प्रच्युतो विप्रस्ततः शूद्रत्वमाप्नुते ॥ ११ ॥</s-l></s-lg><s-lg><s-l>तत्रासौ निरयं प्राप्तो वर्णभ्रष्टो बहिष्कृतः ।</s-l><s-l>ब्रह्मलोकपरिभ्रष्टः शूद्रः समुपजायते ॥ १२ ॥</s-l></s-lg><s-lg><s-l>क्षत्रियो वा महाभागे वैश्यो वा धर्मचारिणि ।</s-l><s-l>स्वानि कर्माण्यपाहाय शूद्रकर्माणि सेवते ॥ १३ ॥</s-l></s-lg><s-lg><s-l>स्वस्थानात्स परिभ्रष्टो वर्णसंकरतां गतः ।</s-l><s-l>ब्राह्मणः क्षत्रियो वैश्यः शूद्रत्वं याति तादृशः ॥ १४ ॥</s-l></s-lg><s-lg><s-l>यस्तु शुद्धः स्वधर्मेण ज्ञानविज्ञानवाञ्शुचिः ।</s-l><s-l>धर्मज्ञो धर्मनिरतः स धर्मफलमश्नुते ॥ १५ ॥</s-l></s-lg><s-lg><s-l>इदं चैवापरं देवि ब्रह्मणा समुदीरितम् ।</s-l><s-l>अध्यात्मं नैष्ठिकं सद्भिर्धर्मकामैर्निषेव्यते ॥ १६ ॥</s-l></s-lg><s-lg><s-l>उग्रान्नं गर्हितं देवि गणान्नं श्राद्धसूतकम् ।</s-l><s-l>घुष्टान्नं नैव भोक्तव्यं शूद्रान्नं नैव कर्हिचित् ॥ १७ ॥</s-l></s-lg><s-lg><s-l>शूद्रान्नं गर्हितं देवि देवदेवैर्महात्मभिः ।</s-l><s-l>पितामहमुखोत्सृष्टं प्रमाणमिति मे मतिः ॥ १८ ॥</s-l></s-lg><s-lg><s-l>शूद्रान्नेनावशेषेण जठरे यो म्रियेत वै ।</s-l><s-l>आहिताग्निस्तथा यज्वा स शूद्रगतिभाग्भवेत् ॥ १९ ॥</s-l></s-lg><s-lg><s-l>तेन शूद्रान्नशेषेण ब्रह्मस्थानादपाकृतः ।</s-l><s-l>ब्राह्मणः शूद्रतामेति नास्ति तत्र विचारणा ॥ २० ॥</s-l></s-lg><s-lg><s-l>यस्यान्नेनावशेषेण जठरे यो म्रियेत वै ।</s-l><s-l>तां तां योनिं व्रजेद्विप्रो यस्यान्नमुपजीवति ॥ २१ ॥</s-l></s-lg><s-lg><s-l>ब्राह्मणत्वं शुभं प्राप्य दुर्लभं योऽवमन्यते ।</s-l><s-l>अभोज्यान्नानि चाश्नाति स द्विजत्वात्पतेत वै ॥ २२ ॥</s-l></s-lg><s-lg><s-l>सुरापो ब्रह्महा क्षुद्रश्चौरो भग्नव्रतोऽशुचिः ।</s-l><s-l>स्वाध्यायवर्जितः पापो लुब्धो नैकृतिकः शठः ॥ २३ ॥</s-l></s-lg><s-lg><s-l>अव्रती वृषलीभर्ता कुण्डाशी सोमविक्रयी ।</s-l><s-l>निहीनसेवी विप्रो हि पतति ब्रह्मयोनितः ॥ २४ ॥</s-l></s-lg><s-lg><s-l>गुरुतल्पी गुरुद्वेषी गुरुकुत्सारतिश्च यः ।</s-l><s-l>ब्रह्मद्विट्चापि पतति ब्राह्मणो ब्रह्मयोनितः ॥ २५ ॥</s-l></s-lg><s-lg><s-l>एभिस्तु कर्मभिर्देवि शुभैराचरितैस्तथा ।</s-l><s-l>शूद्रो ब्राह्मणतां गच्छेद्वैश्यः क्षत्रियतां व्रजेत् ॥ २६ ॥</s-l></s-lg><s-lg><s-l>शूद्रकर्माणि सर्वाणि यथान्यायं यथाविधि ।</s-l><s-l>शुश्रूषां परिचर्यां च ज्येष्ठे वर्णे प्रयत्नतः ।</s-l><s-l>कुर्यादविमनाः शूद्रः सततं सत्पथे स्थितः ॥ २७ ॥</s-l></s-lg><s-lg><s-l>दैवतद्विजसत्कर्ता सर्वातिथ्यकृतव्रतः ।</s-l><s-l>ऋतुकालाभिगामी च नियतो नियताशनः ॥ २८ ॥</s-l></s-lg><s-lg><s-l>चौक्षश्चौक्षजनान्वेषी शेषान्नकृतभोजनः ।</s-l><s-l>वृथामांसान्यभुञ्जानः शूद्रो वैश्यत्वमृच्छति ॥ २९ ॥</s-l></s-lg><s-lg><s-l>ऋतवागनहंवादी निर्द्वंद्वः शमकोविदः ।</s-l><s-l>यजते नित्ययज्ञैश्च स्वाध्यायपरमः शुचिः ॥ ३० ॥</s-l></s-lg><s-lg><s-l>दान्तो ब्राह्मणसत्कर्ता सर्ववर्णबुभूषकः ।</s-l><s-l>गृहस्थव्रतमातिष्ठन्द्विकालकृतभोजनः ॥ ३१ ॥</s-l></s-lg><s-lg><s-l>शेषाशी विजिताहारो निष्कामो निरहंवदः ।</s-l><s-l>अग्निहोत्रमुपासंश्च जुह्वानश्च यथाविधि ॥ ३२ ॥</s-l></s-lg><s-lg><s-l>सर्वातिथ्यमुपातिष्ठञ्शेषान्नकृतभोजनः ।</s-l><s-l>त्रेताग्निमन्त्रविहितो वैश्यो भवति वै यदि ।</s-l><s-l>स वैश्यः क्षत्रियकुले शुचौ महति जायते ॥ ३३ ॥</s-l></s-lg><s-lg><s-l>स वैश्यः क्षत्रियो जातो जन्मप्रभृति संस्कृतः ।</s-l><s-l>उपनीतो व्रतपरो द्विजो भवति सत्कृतः ॥ ३४ ॥</s-l></s-lg><s-lg><s-l>ददाति यजते यज्ञैः संस्कृतैराप्तदक्षिणैः ।</s-l><s-l>अधीते स्वर्गमन्विच्छंस्त्रेताग्निशरणः सदा ॥ ३५ ॥</s-l></s-lg><s-lg><s-l>आर्तहस्तप्रदो नित्यं प्रजा धर्मेण पालयन् ।</s-l><s-l>सत्यः सत्यानि कुरुते नित्यं यः सुखदर्शनः ॥ ३६ ॥</s-l></s-lg><s-lg><s-l>धर्मदण्डो न निर्दण्डो धर्मकार्यानुशासकः ।</s-l><s-l>यन्त्रितः कार्यकरणे षड्भागकृतलक्षणः ॥ ३७ ॥</s-l></s-lg><s-lg><s-l>ग्राम्यधर्मान्न सेवेत स्वच्छन्देनार्थकोविदः ।</s-l><s-l>ऋतुकाले तु धर्मात्मा पत्नीं सेवेत नित्यदा ॥ ३८ ॥</s-l></s-lg><s-lg><s-l>सर्वोपवासी नियतः स्वाध्यायपरमः शुचिः ।</s-l><s-l>बर्हिष्कान्तरिते नित्यं शयानोऽग्निगृहे सदा ॥ ३९ ॥</s-l></s-lg><s-lg><s-l>सर्वातिथ्यं त्रिवर्गस्य कुर्वाणः सुमनाः सदा ।</s-l><s-l>शूद्राणां चान्नकामानां नित्यं सिद्धमिति ब्रुवन् ॥ ४० ॥</s-l></s-lg><s-lg><s-l>स्वार्थाद्वा यदि वा कामान्न किंचिदुपलक्षयेत् ।</s-l><s-l>पितृदेवातिथिकृते साधनं कुरुते च यः ॥ ४१ ॥</s-l></s-lg><s-lg><s-l>स्ववेश्मनि यथान्यायमुपास्ते भैक्षमेव च ।</s-l><s-l>त्रिकालमग्निहोत्रं च जुह्वानो वै यथाविधि ॥ ४२ ॥</s-l></s-lg><s-lg><s-l>गोब्राह्मणहितार्थाय रणे चाभिमुखो हतः ।</s-l><s-l>त्रेताग्निमन्त्रपूतं वा समाविश्य द्विजो भवेत् ॥ ४३ ॥</s-l></s-lg><s-lg><s-l>ज्ञानविज्ञानसंपन्नः संस्कृतो वेदपारगः ।</s-l><s-l>विप्रो भवति धर्मात्मा क्षत्रियः स्वेन कर्मणा ॥ ४४ ॥</s-l></s-lg><s-lg><s-l>एतैः कर्मफलैर्देवि न्यूनजातिकुलोद्भवः ।</s-l><s-l>शूद्रोऽप्यागमसंपन्नो द्विजो भवति संस्कृतः ॥ ४५ ॥</s-l></s-lg><s-lg><s-l>ब्राह्मणो वाप्यसद्वृत्तः सर्वसंकरभोजनः ।</s-l><s-l>ब्राह्मण्यं पुण्यमुत्सृज्य शूद्रो भवति तादृशः ॥ ४६ ॥</s-l></s-lg><s-lg><s-l>कर्मभिः शुचिभिर्देवि शुद्धात्मा विजितेन्द्रियः ।</s-l><s-l>शूद्रोऽपि द्विजवत्सेव्य इति ब्रह्माब्रवीत्स्वयम् ॥ ४७ ॥</s-l></s-lg><s-lg><s-l>स्वभावकर्म च शुभं यत्र शूद्रेऽपि तिष्ठति ।</s-l><s-l>विशुद्धः स द्विजातिर्वै विज्ञेय इति मे मतिः ॥ ४८ ॥</s-l></s-lg><s-lg><s-l>न योनिर्नापि संस्कारो न श्रुतं न च संनतिः ।</s-l><s-l>कारणानि द्विजत्वस्य वृत्तमेव तु कारणम् ॥ ४९ ॥</s-l></s-lg><s-lg><s-l>सर्वोऽयं ब्राह्मणो लोके वृत्तेन तु विधीयते ।</s-l><s-l>वृत्ते स्थितश्च सुश्रोणि ब्राह्मणत्वं निगच्छति ॥ ५० ॥</s-l></s-lg><s-lg><s-l>ब्राह्मः स्वभावः कल्याणि समः सर्वत्र मे मतिः ।</s-l><s-l>निर्गुणं निर्मलं ब्रह्म यत्र तिष्ठति स द्विजः ॥ ५१ ॥</s-l></s-lg><s-lg><s-l>एते योनिफला देवि स्थानभागनिदर्शकाः ।</s-l><s-l>स्वयं च वरदेनोक्ता ब्रह्मणा सृजता प्रजाः ॥ ५२ ॥</s-l></s-lg><s-lg><s-l>ब्राह्मणो हि महत्क्षेत्रं लोके चरति पादवत् ।</s-l><s-l>यत्तत्र बीजं वपति सा कृषिः पारलौकिकी ॥ ५३ ॥</s-l></s-lg><s-lg><s-l>मिताशिना सदा भाव्यं सत्पथालम्बिना सदा ।</s-l><s-l>ब्राह्ममार्गमतिक्रम्य वर्तितव्यं बुभूषता ॥ ५४ ॥</s-l></s-lg><s-lg><s-l>संहिताध्यायिना भाव्यं गृहे वै गृहमेधिना ।</s-l><s-l>नित्यं स्वाध्याययुक्तेन दानाध्ययनजीविना ॥ ५५ ॥</s-l></s-lg><s-lg><s-l>एवंभूतो हि यो विप्रः सततं सत्पथे स्थितः ।</s-l><s-l>आहिताग्निरधीयानो ब्रह्मभूयाय कल्पते ॥ ५६ ॥</s-l></s-lg><s-lg><s-l>ब्राह्मण्यमेव संप्राप्य रक्षितव्यं यतात्मभिः ।</s-l><s-l>योनिप्रतिग्रहादानैः कर्मभिश्च शुचिस्मिते ॥ ५७ ॥</s-l></s-lg><s-lg><s-l>एतत्ते सर्वमाख्यातं यथा शूद्रो भवेद्द्विजः ।</s-l><s-l>ब्राह्मणो वा च्युतो धर्माद्यथा शूद्रत्वमाप्नुते ॥ ५८ ॥</s-l></s-lg>