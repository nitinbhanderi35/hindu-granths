<s-lg><s-l> युधिष्ठिर उवाच ।</s-l><s-l>ब्राह्मणस्वानि ये मन्दा हरन्ति भरतर्षभ ।</s-l><s-l>नृशंसकारिणो मूढाः क्व ते गच्छन्ति मानवाः ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>चण्डालस्य च संवादं क्षत्रबन्धोश्च भारत ॥ २ ॥</s-l></s-lg><s-lg><s-l> राजन्य उवाच ।</s-l><s-l>वृद्धरूपोऽसि चण्डाल बालवच्च विचेष्टसे ।</s-l><s-l>श्वखराणां रजःसेवी कस्मादुद्विजसे गवाम् ॥ ३ ॥</s-l></s-lg><s-lg><s-l>साधुभिर्गर्हितं कर्म चण्डालस्य विधीयते ।</s-l><s-l>कस्माद्गोरजसा ध्वस्तमपां कुण्डे निषिञ्चसि ॥ ४ ॥</s-l></s-lg><s-lg><s-l> चण्डाल उवाच ।</s-l><s-l>ब्राह्मणस्य गवां राजन्ह्रियतीनां रजः पुरा ।</s-l><s-l>सोममुद्ध्वंसयामास तं सोमं येऽपिबन्द्विजाः ॥ ५ ॥</s-l></s-lg><s-lg><s-l>दीक्षितश्च स राजापि क्षिप्रं नरकमाविशत् ।</s-l><s-l>सह तैर्याजकैः सर्वैर्ब्रह्मस्वमुपजीव्य तत् ॥ ६ ॥</s-l></s-lg><s-lg><s-l>येऽपि तत्रापिबन्क्षीरं घृतं दधि च मानवाः ।</s-l><s-l>ब्राह्मणाः सहराजन्याः सर्वे नरकमाविशन् ॥ ७ ॥</s-l></s-lg><s-lg><s-l>जघ्नुस्ताः पयसा पुत्रांस्तथा पौत्रान्विधुन्वतीः ।</s-l><s-l>पशूनवेक्षमाणाश्च साधुवृत्तेन दंपती ॥ ८ ॥</s-l></s-lg><s-lg><s-l>अहं तत्रावसं राजन्ब्रह्मचारी जितेन्द्रियः ।</s-l><s-l>तासां मे रजसा ध्वस्तं भैक्षमासीन्नराधिप ॥ ९ ॥</s-l></s-lg><s-lg><s-l>चण्डालोऽहं ततो राजन्भुक्त्वा तदभवं मृतः ।</s-l><s-l>ब्रह्मस्वहारी च नृपः सोऽप्रतिष्ठां गतिं ययौ ॥ १० ॥</s-l></s-lg><s-lg><s-l>तस्माद्धरेन्न विप्रस्वं कदाचिदपि किंचन ।</s-l><s-l>ब्रह्मस्वरजसा ध्वस्तं भुक्त्वा मां पश्य यादृशम् ॥ ११ ॥</s-l></s-lg><s-lg><s-l>तस्मात्सोमोऽप्यविक्रेयः पुरुषेण विपश्चिता ।</s-l><s-l>विक्रयं हीह सोमस्य गर्हयन्ति मनीषिणः ॥ १२ ॥</s-l></s-lg><s-lg><s-l>ये चैनं क्रीणते राजन्ये च विक्रीणते जनाः ।</s-l><s-l>ते तु वैवस्वतं प्राप्य रौरवं यान्ति सर्वशः ॥ १३ ॥</s-l></s-lg><s-lg><s-l>सोमं तु रजसा ध्वस्तं विक्रीयाद्बुद्धिपूर्वकम् ।</s-l><s-l>श्रोत्रियो वार्धुषी भूत्वा चिररात्राय नश्यति ।</s-l><s-l>नरकं त्रिंशतं प्राप्य श्वविष्ठामुपजीवति ॥ १४ ॥</s-l></s-lg><s-lg><s-l>श्वचर्यामतिमानं च सखिदारेषु विप्लवम् ।</s-l><s-l>तुलयाधारयद्धर्मो ह्यतिमानोऽतिरिच्यते ॥ १५ ॥</s-l></s-lg><s-lg><s-l>श्वानं वै पापिनं पश्य विवर्णं हरिणं कृशम् ।</s-l><s-l>अतिमानेन भूतानामिमां गतिमुपागतम् ॥ १६ ॥</s-l></s-lg><s-lg><s-l>अहं वै विपुले जातः कुले धनसमन्विते ।</s-l><s-l>अन्यस्मिञ्जन्मनि विभो ज्ञानविज्ञानपारगः ॥ १७ ॥</s-l></s-lg><s-lg><s-l>अभवं तत्र जानानो ह्येतान्दोषान्मदात्तदा ।</s-l><s-l>संरब्ध एव भूतानां पृष्ठमांसान्यभक्षयम् ॥ १८ ॥</s-l></s-lg><s-lg><s-l>सोऽहं तेन च वृत्तेन भोजनेन च तेन वै ।</s-l><s-l>इमामवस्थां संप्राप्तः पश्य कालस्य पर्ययम् ॥ १९ ॥</s-l></s-lg><s-lg><s-l>आदीप्तमिव चैलान्तं भ्रमरैरिव चार्दितम् ।</s-l><s-l>धावमानं सुसंरब्धं पश्य मां रजसान्वितम् ॥ २० ॥</s-l></s-lg><s-lg><s-l>स्वाध्यायैस्तु महत्पापं तरन्ति गृहमेधिनः ।</s-l><s-l>दानैः पृथग्विधैश्चापि यथा प्राहुर्मनीषिणः ॥ २१ ॥</s-l></s-lg><s-lg><s-l>तथा पापकृतं विप्रमाश्रमस्थं महीपते ।</s-l><s-l>सर्वसङ्गविनिर्मुक्तं छन्दांस्युत्तारयन्त्युत ॥ २२ ॥</s-l></s-lg><s-lg><s-l>अहं तु पापयोन्यां वै प्रसूतः क्षत्रियर्षभ ।</s-l><s-l>निश्चयं नाधिगच्छामि कथं मुच्येयमित्युत ॥ २३ ॥</s-l></s-lg><s-lg><s-l>जातिस्मरत्वं तु मम केनचित्पूर्वकर्मणा ।</s-l><s-l>शुभेन येन मोक्षं वै प्राप्तुमिच्छाम्यहं नृप ॥ २४ ॥</s-l></s-lg><s-lg><s-l>त्वमिमं मे प्रपन्नाय संशयं ब्रूहि पृच्छते ।</s-l><s-l>चण्डालत्वात्कथमहं मुच्येयमिति सत्तम ॥ २५ ॥</s-l></s-lg><s-lg><s-l> राजन्य उवाच ।</s-l><s-l>चण्डाल प्रतिजानीहि येन मोक्षमवाप्स्यसि ।</s-l><s-l>ब्राह्मणार्थे त्यजन्प्राणान्गतिमिष्टामवाप्स्यसि ॥ २६ ॥</s-l></s-lg><s-lg><s-l>दत्त्वा शरीरं क्रव्याद्भ्यो रणाग्नौ द्विजहेतुकम् ।</s-l><s-l>हुत्वा प्राणान्प्रमोक्षस्ते नान्यथा मोक्षमर्हसि ॥ २७ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः स तदा राजन्ब्रह्मस्वार्थे परंतप ।</s-l><s-l>हुत्वा रणमुखे प्राणान्गतिमिष्टामवाप ह ॥ २८ ॥</s-l></s-lg><s-lg><s-l>तस्माद्रक्ष्यं त्वया पुत्र ब्रह्मस्वं भरतर्षभ ।</s-l><s-l>यदीच्छसि महाबाहो शाश्वतीं गतिमुत्तमाम् ॥ २९ ॥</s-l></s-lg>