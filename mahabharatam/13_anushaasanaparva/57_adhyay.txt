<s-lg><s-l> युधिष्ठिर उवाच ।</s-l><s-l>मुह्यामीव निशम्याद्य चिन्तयानः पुनः पुनः ।</s-l><s-l>हीनां पार्थिवसंघातैः श्रीमद्भिः पृथिवीमिमाम् ॥ १ ॥</s-l></s-lg><s-lg><s-l>प्राप्य राज्यानि शतशो महीं जित्वापि भारत ।</s-l><s-l>कोटिशः पुरुषान्हत्वा परितप्ये पितामह ॥ २ ॥</s-l></s-lg><s-lg><s-l>का नु तासां वरस्त्रीणामवस्थाद्य भविष्यति ।</s-l><s-l>या हीनाः पतिभिः पुत्रैर्मातुलैर्भ्रातृभिस्तथा ॥ ३ ॥</s-l></s-lg><s-lg><s-l>वयं हि तान्गुरून्हत्वा ज्ञातींश्च सुहृदोऽपि च ।</s-l><s-l>अवाक्शीर्षाः पतिष्यामो नरके नात्र संशयः ॥ ४ ॥</s-l></s-lg><s-lg><s-l>शरीरं योक्तुमिच्छामि तपसोग्रेण भारत ।</s-l><s-l>उपदिष्टमिहेच्छामि तत्त्वतोऽहं विशां पते ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>युधिष्ठिरस्य तद्वाक्यं श्रुत्वा भीष्मो महामनाः ।</s-l><s-l>परीक्ष्य निपुणं बुद्ध्या युधिष्ठिरमभाषत ॥ ६ ॥</s-l></s-lg><s-lg><s-l>रहस्यमद्भुतं चैव शृणु वक्ष्यामि यत्त्वयि ।</s-l><s-l>या गतिः प्राप्यते येन प्रेत्यभावेषु भारत ॥ ७ ॥</s-l></s-lg><s-lg><s-l>तपसा प्राप्यते स्वर्गस्तपसा प्राप्यते यशः ।</s-l><s-l>आयुःप्रकर्षो भोगाश्च लभ्यन्ते तपसा विभो ॥ ८ ॥</s-l></s-lg><s-lg><s-l>ज्ञानं विज्ञानमारोग्यं रूपं संपत्तथैव च ।</s-l><s-l>सौभाग्यं चैव तपसा प्राप्यते भरतर्षभ ॥ ९ ॥</s-l></s-lg><s-lg><s-l>धनं प्राप्नोति तपसा मौनं ज्ञानं प्रयच्छति ।</s-l><s-l>उपभोगांस्तु दानेन ब्रह्मचर्येण जीवितम् ॥ १० ॥</s-l></s-lg><s-lg><s-l>अहिंसायाः फलं रूपं दीक्षाया जन्म वै कुले ।</s-l><s-l>फलमूलाशिनां राज्यं स्वर्गः पर्णाशिनां भवेत् ॥ ११ ॥</s-l></s-lg><s-lg><s-l>पयोभक्षो दिवं याति स्नानेन द्रविणाधिकः ।</s-l><s-l>गुरुशुश्रूषया विद्या नित्यश्राद्धेन संततिः ॥ १२ ॥</s-l></s-lg><s-lg><s-l>गवाढ्यः शाकदीक्षाभिः स्वर्गमाहुस्तृणाशनात् ।</s-l><s-l>स्त्रियस्त्रिषवणस्नानाद्वायुं पीत्वा क्रतुं लभेत् ॥ १३ ॥</s-l></s-lg><s-lg><s-l>नित्यस्नायी भवेद्दक्षः संध्ये तु द्वे जपन्द्विजः ।</s-l><s-l>मरुं साधयतो राज्यं नाकपृष्ठमनाशके ॥ १४ ॥</s-l></s-lg><s-lg><s-l>स्थण्डिले शयमानानां गृहाणि शयनानि च ।</s-l><s-l>चीरवल्कलवासोभिर्वासांस्याभरणानि च ॥ १५ ॥</s-l></s-lg><s-lg><s-l>शय्यासनानि यानानि योगयुक्ते तपोधने ।</s-l><s-l>अग्निप्रवेशे नियतं ब्रह्मलोको विधीयते ॥ १६ ॥</s-l></s-lg><s-lg><s-l>रसानां प्रतिसंहारात्सौभाग्यमिह विन्दति ।</s-l><s-l>आमिषप्रतिसंहारात्प्रजास्यायुष्मती भवेत् ॥ १७ ॥</s-l></s-lg><s-lg><s-l>उदवासं वसेद्यस्तु स नराधिपतिर्भवेत् ।</s-l><s-l>सत्यवादी नरश्रेष्ठ दैवतैः सह मोदते ॥ १८ ॥</s-l></s-lg><s-lg><s-l>कीर्तिर्भवति दानेन तथारोग्यमहिंसया ।</s-l><s-l>द्विजशुश्रूषया राज्यं द्विजत्वं वापि पुष्कलम् ॥ १९ ॥</s-l></s-lg><s-lg><s-l>पानीयस्य प्रदानेन कीर्तिर्भवति शाश्वती ।</s-l><s-l>अन्नपानप्रदानेन तृप्यते कामभोगतः ॥ २० ॥</s-l></s-lg><s-lg><s-l>सान्त्वदः सर्वभूतानां सर्वशोकैर्विमुच्यते ।</s-l><s-l>देवशुश्रूषया राज्यं दिव्यं रूपं नियच्छति ॥ २१ ॥</s-l></s-lg><s-lg><s-l>दीपालोकप्रदानेन चक्षुष्मान्भवते नरः ।</s-l><s-l>प्रेक्षणीयप्रदानेन स्मृतिं मेधां च विन्दति ॥ २२ ॥</s-l></s-lg><s-lg><s-l>गन्धमाल्यनिवृत्त्या तु कीर्तिर्भवति पुष्कला ।</s-l><s-l>केशश्मश्रून्धारयतामग्र्या भवति संततिः ॥ २३ ॥</s-l></s-lg><s-lg><s-l>उपवासं च दीक्षां च अभिषेकं च पार्थिव ।</s-l><s-l>कृत्वा द्वादश वर्षाणि वीरस्थानाद्विशिष्यते ॥ २४ ॥</s-l></s-lg><s-lg><s-l>दासीदासमलंकारान्क्षेत्राणि च गृहाणि च ।</s-l><s-l>ब्रह्मदेयां सुतां दत्त्वा प्राप्नोति मनुजर्षभ ॥ २५ ॥</s-l></s-lg><s-lg><s-l>क्रतुभिश्चोपवासैश्च त्रिदिवं याति भारत ।</s-l><s-l>लभते च चिरं स्थानं बलिपुष्पप्रदो नरः ॥ २६ ॥</s-l></s-lg><s-lg><s-l>सुवर्णशृङ्गैस्तु विभूषितानां गवां सहस्रस्य नरः प्रदाता ।</s-l><s-l>प्राप्नोति पुण्यं दिवि देवलोकमित्येवमाहुर्मुनिदेवसंघाः ॥ २७ ॥</s-l></s-lg><s-lg><s-l>प्रयच्छते यः कपिलां सचैलां कांस्योपदोहां कनकाग्रशृङ्गीम् ।</s-l><s-l>तैस्तैर्गुणैः कामदुघास्य भूत्वा नरं प्रदातारमुपैति सा गौः ॥ २८ ॥</s-l></s-lg><s-lg><s-l>यावन्ति लोमानि भवन्ति धेन्वास्तावत्फलं प्राप्नुते गोप्रदाता ।</s-l><s-l>पुत्रांश्च पौत्रांश्च कुलं च सर्वमासप्तमं तारयते परत्र ॥ २९ ॥</s-l></s-lg><s-lg><s-l>सदक्षिणां काञ्चनचारुशृङ्गीं कांस्योपदोहां द्रविणोत्तरीयाम् ।</s-l><s-l>धेनुं तिलानां ददतो द्विजाय लोका वसूनां सुलभा भवन्ति ॥ ३० ॥</s-l></s-lg><s-lg><s-l>स्वकर्मभिर्मानवं संनिबद्धं तीव्रान्धकारे नरके पतन्तम् ।</s-l><s-l>महार्णवे नौरिव वायुयुक्ता दानं गवां तारयते परत्र ॥ ३१ ॥</s-l></s-lg><s-lg><s-l>यो ब्रह्मदेयां तु ददाति कन्यां भूमिप्रदानं च करोति विप्रे ।</s-l><s-l>ददाति चान्नं विधिवच्च यश्च स लोकमाप्नोति पुरंदरस्य ॥ ३२ ॥</s-l></s-lg><s-lg><s-l>नैवेशिकं सर्वगुणोपपन्नं ददाति वै यस्तु नरो द्विजाय ।</s-l><s-l>स्वाध्यायचारित्रगुणान्विताय तस्यापि लोकाः कुरुषूत्तरेषु ॥ ३३ ॥</s-l></s-lg><s-lg><s-l>धुर्यप्रदानेन गवां तथाश्वैर्लोकानवाप्नोति नरो वसूनाम् ।</s-l><s-l>स्वर्गाय चाहुर्हि हिरण्यदानं ततो विशिष्टं कनकप्रदानम् ॥ ३४ ॥</s-l></s-lg><s-lg><s-l>छत्रप्रदानेन गृहं वरिष्ठं यानं तथोपानहसंप्रदाने ।</s-l><s-l>वस्त्रप्रदानेन फलं सुरूपं गन्धप्रदाने सुरभिर्नरः स्यात् ॥ ३५ ॥</s-l></s-lg><s-lg><s-l>पुष्पोपगं वाथ फलोपगं वा यः पादपं स्पर्शयते द्विजाय ।</s-l><s-l>स स्त्रीसमृद्धं बहुरत्नपूर्णं लभत्ययत्नोपगतं गृहं वै ॥ ३६ ॥</s-l></s-lg><s-lg><s-l>भक्षान्नपानीयरसप्रदाता सर्वानवाप्नोति रसान्प्रकामम् ।</s-l><s-l>प्रतिश्रयाच्छादनसंप्रदाता प्राप्नोति तानेव न संशयोऽत्र ॥ ३७ ॥</s-l></s-lg><s-lg><s-l>स्रग्धूपगन्धान्यनुलेपनानि स्नानानि माल्यानि च मानवो यः ।</s-l><s-l>दद्याद्द्विजेभ्यः स भवेदरोगस्तथाभिरूपश्च नरेन्द्रलोके ॥ ३८ ॥</s-l></s-lg><s-lg><s-l>बीजैरशून्यं शयनैरुपेतं दद्याद्गृहं यः पुरुषो द्विजाय ।</s-l><s-l>पुण्याभिरामं बहुरत्नपूर्णं लभत्यधिष्ठानवरं स राजन् ॥ ३९ ॥</s-l></s-lg><s-lg><s-l>सुगन्धचित्रास्तरणोपपन्नं दद्यान्नरो यः शयनं द्विजाय ।</s-l><s-l>रूपान्वितां पक्षवतीं मनोज्ञां भार्यामयत्नोपगतां लभेत्सः ॥ ४० ॥</s-l></s-lg><s-lg><s-l>पितामहस्यानुचरो वीरशायी भवेन्नरः ।</s-l><s-l>नाधिकं विद्यते तस्मादित्याहुः परमर्षयः ॥ ४१ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा प्रीतात्मा कुरुनन्दनः ।</s-l><s-l>नाश्रमेऽरोचयद्वासं वीरमार्गाभिकाङ्क्षया ॥ ४२ ॥</s-l></s-lg><s-lg><s-l>ततो युधिष्ठिरः प्राह पाण्डवान्भरतर्षभ ।</s-l><s-l>पितामहस्य यद्वाक्यं तद्वो रोचत्विति प्रभुः ॥ ४३ ॥</s-l></s-lg><s-lg><s-l>ततस्तु पाण्डवाः सर्वे द्रौपदी च यशस्विनी ।</s-l><s-l>युधिष्ठिरस्य तद्वाक्यं बाढमित्यभ्यपूजयन् ॥ ४४ ॥</s-l></s-lg>