<s-lg><s-l> वासुदेव उवाच ।</s-l><s-l>युधिष्ठिर महाबाहो महाभाग्यं महात्मनः ।</s-l><s-l>रुद्राय बहुरूपाय बहुनाम्ने निबोध मे ॥ १ ॥</s-l></s-lg><s-lg><s-l>वदन्त्यग्निं महादेवं तथा स्थाणुं महेश्वरम् ।</s-l><s-l>एकाक्षं त्र्यम्बकं चैव विश्वरूपं शिवं तथा ॥ २ ॥</s-l></s-lg><s-lg><s-l>द्वे तनू तस्य देवस्य वेदज्ञा ब्राह्मणा विदुः ।</s-l><s-l>घोरामन्यां शिवामन्यां ते तनू बहुधा पुनः ॥ ३ ॥</s-l></s-lg><s-lg><s-l>उग्रा घोरा तनूर्यास्य सोऽग्निर्विद्युत्स भास्करः ।</s-l><s-l>शिवा सौम्या च या तस्य धर्मस्त्वापोऽथ चन्द्रमाः ॥ ४ ॥</s-l></s-lg><s-lg><s-l>आत्मनोऽर्धं तु तस्याग्निरुच्यते भरतर्षभ ।</s-l><s-l>ब्रह्मचर्यं चरत्येष शिवा यास्य तनुस्तथा ॥ ५ ॥</s-l></s-lg><s-lg><s-l>यास्य घोरतमा मूर्तिर्जगत्संहरते तया ।</s-l><s-l>ईश्वरत्वान्महत्त्वाच्च महेश्वर इति स्मृतः ॥ ६ ॥</s-l></s-lg><s-lg><s-l>यन्निर्दहति यत्तीक्ष्णो यदुग्रो यत्प्रतापवान् ।</s-l><s-l>मांसशोणितमज्जादो यत्ततो रुद्र उच्यते ॥ ७ ॥</s-l></s-lg><s-lg><s-l>देवानां सुमहान्यच्च यच्चास्य विषयो महान् ।</s-l><s-l>यच्च विश्वं महत्पाति महादेवस्ततः स्मृतः ॥ ८ ॥</s-l></s-lg><s-lg><s-l>समेधयति यन्नित्यं सर्वार्थान्सर्वकर्मभिः ।</s-l><s-l>शिवमिच्छन्मनुष्याणां तस्मादेष शिवः स्मृतः ॥ ९ ॥</s-l></s-lg><s-lg><s-l>दहत्यूर्ध्वं स्थितो यच्च प्राणोत्पत्तिः स्थितिश्च यत् ।</s-l><s-l>स्थिरलिङ्गश्च यन्नित्यं तस्मात्स्थाणुरिति स्मृतः ॥ १० ॥</s-l></s-lg><s-lg><s-l>यदस्य बहुधा रूपं भूतं भव्यं भवत्तथा ।</s-l><s-l>स्थावरं जङ्गमं चैव बहुरूपस्ततः स्मृतः ॥ ११ ॥</s-l></s-lg><s-lg><s-l>धूम्रं रूपं च यत्तस्य धूर्जटीत्यत उच्यते ।</s-l><s-l>विश्वे देवाश्च यत्तस्मिन्विश्वरूपस्ततः स्मृतः ॥ १२ ॥</s-l></s-lg><s-lg><s-l>सहस्राक्षोऽयुताक्षो वा सर्वतोक्षिमयोऽपि वा ।</s-l><s-l>चक्षुषः प्रभवस्तेजो नास्त्यन्तोऽथास्य चक्षुषाम् ॥ १३ ॥</s-l></s-lg><s-lg><s-l>सर्वथा यत्पशून्पाति तैश्च यद्रमते पुनः ।</s-l><s-l>तेषामधिपतिर्यच्च तस्मात्पशुपतिः स्मृतः ॥ १४ ॥</s-l></s-lg><s-lg><s-l>नित्येन ब्रह्मचर्येण लिङ्गमस्य यदा स्थितम् ।</s-l><s-l>महयन्त्यस्य लोकाश्च महेश्वर इति स्मृतः ॥ १५ ॥</s-l></s-lg><s-lg><s-l>विग्रहं पूजयेद्यो वै लिङ्गं वापि महात्मनः ।</s-l><s-l>लिङ्गं पूजयिता नित्यं महतीं श्रियमश्नुते ॥ १६ ॥</s-l></s-lg><s-lg><s-l>ऋषयश्चापि देवाश्च गन्धर्वाप्सरसस्तथा ।</s-l><s-l>लिङ्गमेवार्चयन्ति स्म यत्तदूर्ध्वं समास्थितम् ॥ १७ ॥</s-l></s-lg><s-lg><s-l>पूज्यमाने ततस्तस्मिन्मोदते स महेश्वरः ।</s-l><s-l>सुखं ददाति प्रीतात्मा भक्तानां भक्तवत्सलः ॥ १८ ॥</s-l></s-lg><s-lg><s-l>एष एव श्मशानेषु देवो वसति नित्यशः ।</s-l><s-l>यजन्ते तं जनास्तत्र वीरस्थाननिषेविणम् ॥ १९ ॥</s-l></s-lg><s-lg><s-l>विषमस्थः शरीरेषु स मृत्युः प्राणिनामिह ।</s-l><s-l>स च वायुः शरीरेषु प्राणोऽपानः शरीरिणाम् ॥ २० ॥</s-l></s-lg><s-lg><s-l>तस्य घोराणि रूपाणि दीप्तानि च बहूनि च ।</s-l><s-l>लोके यान्यस्य पूज्यन्ते विप्रास्तानि विदुर्बुधाः ॥ २१ ॥</s-l></s-lg><s-lg><s-l>नामधेयानि वेदेषु बहून्यस्य यथार्थतः ।</s-l><s-l>निरुच्यन्ते महत्त्वाच्च विभुत्वात्कर्मभिस्तथा ॥ २२ ॥</s-l></s-lg><s-lg><s-l>वेदे चास्य विदुर्विप्राः शतरुद्रीयमुत्तमम् ।</s-l><s-l>व्यासादनन्तरं यच्चाप्युपस्थानं महात्मनः ॥ २३ ॥</s-l></s-lg><s-lg><s-l>प्रदाता सर्वलोकानां विश्वं चाप्युच्यते महत् ।</s-l><s-l>ज्येष्ठभूतं वदन्त्येनं ब्राह्मणा ऋषयोऽपरे ॥ २४ ॥</s-l></s-lg><s-lg><s-l>प्रथमो ह्येष देवानां मुखादग्निरजायत ।</s-l><s-l>ग्रहैर्बहुविधैः प्राणान्संरुद्धानुत्सृजत्यपि ॥ २५ ॥</s-l></s-lg><s-lg><s-l>स मोचयति पुण्यात्मा शरण्यः शरणागतान् ।</s-l><s-l>आयुरारोग्यमैश्वर्यं वित्तं कामांश्च पुष्कलान् ॥ २६ ॥</s-l></s-lg><s-lg><s-l>स ददाति मनुष्येभ्यः स एवाक्षिपते पुनः ।</s-l><s-l>शक्रादिषु च देवेषु तस्य चैश्वर्यमुच्यते ॥ २७ ॥</s-l></s-lg><s-lg><s-l>स एवाभ्यधिको नित्यं त्रैलोक्यस्य शुभाशुभे ।</s-l><s-l>ऐश्वर्याच्चैव कामानामीश्वरः पुनरुच्यते ॥ २८ ॥</s-l></s-lg><s-lg><s-l>महेश्वरश्च लोकानां महतामीश्वरश्च सः ।</s-l><s-l>बहुभिर्विविधै रूपैर्विश्वं व्याप्तमिदं जगत् ।</s-l><s-l>तस्य देवस्य यद्वक्त्रं समुद्रे वडवामुखम् ॥ २९ ॥</s-l></s-lg>