<s-lg><s-l> युधिष्ठिर उवाच ।</s-l><s-l>आनृशंसस्य धर्मस्य गुणान्भक्तजनस्य च ।</s-l><s-l>श्रोतुमिच्छामि कार्त्स्न्येन तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>विषये काशिराजस्य ग्रामान्निष्क्रम्य लुब्धकः ।</s-l><s-l>सविषं काण्डमादाय मृगयामास वै मृगम् ॥ २ ॥</s-l></s-lg><s-lg><s-l>तत्र चामिषलुब्धेन लुब्धकेन महावने ।</s-l><s-l>अविदूरे मृगं दृष्ट्वा बाणः प्रतिसमाहितः ॥ ३ ॥</s-l></s-lg><s-lg><s-l>तेन दुर्वारितास्त्रेण निमित्तचपलेषुणा ।</s-l><s-l>महान्वनतरुर्विद्धो मृगं तत्र जिघांसता ॥ ४ ॥</s-l></s-lg><s-lg><s-l>स तीक्ष्णविषदिग्धेन शरेणातिबलात्कृतः ।</s-l><s-l>उत्सृज्य फलपत्राणि पादपः शोषमागतः ॥ ५ ॥</s-l></s-lg><s-lg><s-l>तस्मिन्वृक्षे तथाभूते कोटरेषु चिरोषितः ।</s-l><s-l>न जहाति शुको वासं तस्य भक्त्या वनस्पतेः ॥ ६ ॥</s-l></s-lg><s-lg><s-l>निष्प्रचारो निराहारो ग्लानः शिथिलवागपि ।</s-l><s-l>कृतज्ञः सह वृक्षेण धर्मात्मा स व्यशुष्यत ॥ ७ ॥</s-l></s-lg><s-lg><s-l>तमुदारं महासत्त्वमतिमानुषचेष्टितम् ।</s-l><s-l>समदुःखसुखं ज्ञात्वा विस्मितः पाकशासनः ॥ ८ ॥</s-l></s-lg><s-lg><s-l>ततश्चिन्तामुपगतः शक्रः कथमयं द्विजः ।</s-l><s-l>तिर्यग्योनावसंभाव्यमानृशंस्यं समास्थितः ॥ ९ ॥</s-l></s-lg><s-lg><s-l>अथ वा नात्र चित्रं हीत्यभवद्वासवस्य तु ।</s-l><s-l>प्राणिनामिह सर्वेषां सर्वं सर्वत्र दृश्यते ॥ १० ॥</s-l></s-lg><s-lg><s-l>ततो ब्राह्मणवेषेण मानुषं रूपमास्थितः ।</s-l><s-l>अवतीर्य महीं शक्रस्तं पक्षिणमुवाच ह ॥ ११ ॥</s-l></s-lg><s-lg><s-l>शुक भोः पक्षिणां श्रेष्ठ दाक्षेयी सुप्रजास्त्वया ।</s-l><s-l>पृच्छे त्वा शुष्कमेतं वै कस्मान्न त्यजसि द्रुमम् ॥ १२ ॥</s-l></s-lg><s-lg><s-l>अथ पृष्टः शुकः प्राह मूर्ध्ना समभिवाद्य तम् ।</s-l><s-l>स्वागतं देवराजाय विज्ञातस्तपसा मया ॥ १३ ॥</s-l></s-lg><s-lg><s-l>ततो दशशताक्षेण साधु साध्विति भाषितम् ।</s-l><s-l>अहो विज्ञानमित्येवं तपसा पूजितस्ततः ॥ १४ ॥</s-l></s-lg><s-lg><s-l>तमेवं शुभकर्माणं शुकं परमधार्मिकम् ।</s-l><s-l>विजानन्नपि तां प्राप्तिं पप्रच्छ बलसूदनः ॥ १५ ॥</s-l></s-lg><s-lg><s-l>निष्पत्रमफलं शुष्कमशरण्यं पतत्रिणाम् ।</s-l><s-l>किमर्थं सेवसे वृक्षं यदा महदिदं वनम् ॥ १६ ॥</s-l></s-lg><s-lg><s-l>अन्येऽपि बहवो वृक्षाः पत्रसंछन्नकोटराः ।</s-l><s-l>शुभाः पर्याप्तसंचारा विद्यन्तेऽस्मिन्महावने ॥ १७ ॥</s-l></s-lg><s-lg><s-l>गतायुषमसामर्थ्यं क्षीणसारं हतश्रियम् ।</s-l><s-l>विमृश्य प्रज्ञया धीर जहीमं ह्यस्थिरं द्रुमम् ॥ १८ ॥</s-l></s-lg><s-lg><s-l>तदुपश्रुत्य धर्मात्मा शुकः शक्रेण भाषितम् ।</s-l><s-l>सुदीर्घमभिनिःश्वस्य दीनो वाक्यमुवाच ह ॥ १९ ॥</s-l></s-lg><s-lg><s-l>अनतिक्रमणीयानि दैवतानि शचीपते ।</s-l><s-l>यत्राभवस्तत्र भवस्तन्निबोध सुराधिप ॥ २० ॥</s-l></s-lg><s-lg><s-l>अस्मिन्नहं द्रुमे जातः साधुभिश्च गुणैर्युतः ।</s-l><s-l>बालभावे च संगुप्तः शत्रुभिश्च न धर्षितः ॥ २१ ॥</s-l></s-lg><s-lg><s-l>किमनुक्रोशवैफल्यमुत्पादयसि मेऽनघ ।</s-l><s-l>आनृशंस्येऽनुरक्तस्य भक्तस्यानुगतस्य च ॥ २२ ॥</s-l></s-lg><s-lg><s-l>अनुक्रोशो हि साधूनां सुमहद्धर्मलक्षणम् ।</s-l><s-l>अनुक्रोशश्च साधूनां सदा प्रीतिं प्रयच्छति ॥ २३ ॥</s-l></s-lg><s-lg><s-l>त्वमेव दैवतैः सर्वैः पृच्छ्यसे धर्मसंशयान् ।</s-l><s-l>अतस्त्वं देव देवानामाधिपत्ये प्रतिष्ठितः ॥ २४ ॥</s-l></s-lg><s-lg><s-l>नार्हसि त्वं सहस्राक्ष त्याजयित्वेह भक्तितः ।</s-l><s-l>समर्थमुपजीव्येमं त्यजेयं कथमद्य वै ॥ २५ ॥</s-l></s-lg><s-lg><s-l>तस्य वाक्येन सौम्येन हर्षितः पाकशासनः ।</s-l><s-l>शुकं प्रोवाच धर्मज्ञमानृशंस्येन तोषितः ॥ २६ ॥</s-l></s-lg><s-lg><s-l>वरं वृणीष्वेति तदा स च वव्रे वरं शुकः ।</s-l><s-l>आनृशंस्यपरो नित्यं तस्य वृक्षस्य संभवम् ॥ २७ ॥</s-l></s-lg><s-lg><s-l>विदित्वा च दृढां शक्रस्तां शुके शीलसंपदम् ।</s-l><s-l>प्रीतः क्षिप्रमथो वृक्षममृतेनावसिक्तवान् ॥ २८ ॥</s-l></s-lg><s-lg><s-l>ततः फलानि पत्राणि शाखाश्चापि मनोरमाः ।</s-l><s-l>शुकस्य दृढभक्तित्वाच्छ्रीमत्त्वं चाप स द्रुमः ॥ २९ ॥</s-l></s-lg><s-lg><s-l>शुकश्च कर्मणा तेन आनृशंस्यकृतेन ह ।</s-l><s-l>आयुषोऽन्ते महाराज प्राप शक्रसलोकताम् ॥ ३० ॥</s-l></s-lg><s-lg><s-l>एवमेव मनुष्येन्द्र भक्तिमन्तं समाश्रितः ।</s-l><s-l>सर्वार्थसिद्धिं लभते शुकं प्राप्य यथा द्रुमः ॥ ३१ ॥</s-l></s-lg>