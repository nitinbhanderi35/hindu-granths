<s-lg><s-l> उमोवाच ।</s-l><s-l>भगवन्सर्वभूतेश सुरासुरनमस्कृत ।</s-l><s-l>धर्माधर्मे नृणां देव ब्रूहि मे संशयं विभो ॥ १ ॥</s-l></s-lg><s-lg><s-l>कर्मणा मनसा वाचा त्रिविधं हि नरः सदा ।</s-l><s-l>बध्यते बन्धनैः पाशैर्मुच्यतेऽप्यथ वा पुनः ॥ २ ॥</s-l></s-lg><s-lg><s-l>केन शीलेन वा देव कर्मणा कीदृशेन वा ।</s-l><s-l>समाचारैर्गुणैर्वाक्यैः स्वर्गं यान्तीह मानवाः ॥ ३ ॥</s-l></s-lg><s-lg><s-l> महेश्वर उवाच ।</s-l><s-l>देवि धर्मार्थतत्त्वज्ञे सत्यनित्ये दमे रते ।</s-l><s-l>सर्वप्राणिहितः प्रश्नः श्रूयतां बुद्धिवर्धनः ॥ ४ ॥</s-l></s-lg><s-lg><s-l>सत्यधर्मरताः सन्तः सर्वलिप्साविवर्जिताः ।</s-l><s-l>नाधर्मेण न धर्मेण बध्यन्ते छिन्नसंशयाः ॥ ५ ॥</s-l></s-lg><s-lg><s-l>प्रलयोत्पत्तितत्त्वज्ञाः सर्वज्ञाः समदर्शिनः ।</s-l><s-l>वीतरागा विमुच्यन्ते पुरुषाः सर्वबन्धनैः ॥ ६ ॥</s-l></s-lg><s-lg><s-l>कर्मणा मनसा वाचा ये न हिंसन्ति किंचन ।</s-l><s-l>ये न सज्जन्ति कस्मिंश्चिद्बध्यन्ते ते न कर्मभिः ॥ ७ ॥</s-l></s-lg><s-lg><s-l>प्राणातिपाताद्विरताः शीलवन्तो दयान्विताः ।</s-l><s-l>तुल्यद्वेष्यप्रिया दान्ता मुच्यन्ते कर्मबन्धनैः ॥ ८ ॥</s-l></s-lg><s-lg><s-l>सर्वभूतदयावन्तो विश्वास्याः सर्वजन्तुषु ।</s-l><s-l>त्यक्तहिंसासमाचारास्ते नराः स्वर्गगामिनः ॥ ९ ॥</s-l></s-lg><s-lg><s-l>परस्वे निर्ममा नित्यं परदारविवर्जकाः ।</s-l><s-l>धर्मलब्धार्थभोक्तारस्ते नराः स्वर्गगामिनः ॥ १० ॥</s-l></s-lg><s-lg><s-l>मातृवत्स्वसृवच्चैव नित्यं दुहितृवच्च ये ।</s-l><s-l>परदारेषु वर्तन्ते ते नराः स्वर्गगामिनः ॥ ११ ॥</s-l></s-lg><s-lg><s-l>स्तैन्यान्निवृत्ताः सततं संतुष्टाः स्वधनेन च ।</s-l><s-l>स्वभाग्यान्युपजीवन्ति ते नराः स्वर्गगामिनः ॥ १२ ॥</s-l></s-lg><s-lg><s-l>स्वदारनिरता ये च ऋतुकालाभिगामिनः ।</s-l><s-l>अग्राम्यसुखभोगाश्च ते नराः स्वर्गगामिनः ॥ १३ ॥</s-l></s-lg><s-lg><s-l>परदारेषु ये नित्यं चारित्रावृतलोचनाः ।</s-l><s-l>यतेन्द्रियाः शीलपरास्ते नराः स्वर्गगामिनः ॥ १४ ॥</s-l></s-lg><s-lg><s-l>एष देवकृतो मार्गः सेवितव्यः सदा नरैः ।</s-l><s-l>अकषायकृतश्चैव मार्गः सेव्यः सदा बुधैः ॥ १५ ॥</s-l></s-lg><s-lg><s-l>दानधर्मतपोयुक्तः शीलशौचदयात्मकः ।</s-l><s-l>वृत्त्यर्थं धर्महेतोर्वा सेवितव्यः सदा नरैः ।</s-l><s-l>स्वर्गवासमभीप्सद्भिर्न सेव्यस्त्वत उत्तरः ॥ १६ ॥</s-l></s-lg><s-lg><s-l> उमोवाच ।</s-l><s-l>वाचाथ बध्यते येन मुच्यतेऽप्यथ वा पुनः ।</s-l><s-l>तानि कर्माणि मे देव वद भूतपतेऽनघ ॥ १७ ॥</s-l></s-lg><s-lg><s-l> महेश्वर उवाच ।</s-l><s-l>आत्महेतोः परार्थे वा नर्महास्याश्रयात्तथा ।</s-l><s-l>ये मृषा न वदन्तीह ते नराः स्वर्गगामिनः ॥ १८ ॥</s-l></s-lg><s-lg><s-l>वृत्त्यर्थं धर्महेतोर्वा कामकारात्तथैव च ।</s-l><s-l>अनृतं ये न भाषन्ते ते नराः स्वर्गगामिनः ॥ १९ ॥</s-l></s-lg><s-lg><s-l>श्लक्ष्णां वाणीं निराबाधां मधुरां पापवर्जिताम् ।</s-l><s-l>स्वागतेनाभिभाषन्ते ते नराः स्वर्गगामिनः ॥ २० ॥</s-l></s-lg><s-lg><s-l>कटुकां ये न भाषन्ते परुषां निष्ठुरां गिरम् ।</s-l><s-l>अपैशुन्यरताः सन्तस्ते नराः स्वर्गगामिनः ॥ २१ ॥</s-l></s-lg><s-lg><s-l>पिशुनां ये न भाषन्ते मित्रभेदकरीं गिरम् ।</s-l><s-l>ऋतां मैत्रीं प्रभाषन्ते ते नराः स्वर्गगामिनः ॥ २२ ॥</s-l></s-lg><s-lg><s-l>वर्जयन्ति सदा सूच्यं परद्रोहं च मानवाः ।</s-l><s-l>सर्वभूतसमा दान्तास्ते नराः स्वर्गगामिनः ॥ २३ ॥</s-l></s-lg><s-lg><s-l>शठप्रलापाद्विरता विरुद्धपरिवर्जकाः ।</s-l><s-l>सौम्यप्रलापिनो नित्यं ते नराः स्वर्गगामिनः ॥ २४ ॥</s-l></s-lg><s-lg><s-l>न कोपाद्व्याहरन्ते ये वाचं हृदयदारणीम् ।</s-l><s-l>सान्त्वं वदन्ति क्रुद्धापि ते नराः स्वर्गगामिनः ॥ २५ ॥</s-l></s-lg><s-lg><s-l>एष वाणीकृतो देवि धर्मः सेव्यः सदा नरैः ।</s-l><s-l>शुभः सत्यगुणो नित्यं वर्जनीया मृषा बुधैः ॥ २६ ॥</s-l></s-lg><s-lg><s-l> उमोवाच ।</s-l><s-l>मनसा बध्यते येन कर्मणा पुरुषः सदा ।</s-l><s-l>तन्मे ब्रूहि महाभाग देवदेव पिनाकधृक् ॥ २७ ॥</s-l></s-lg><s-lg><s-l> महेश्वर उवाच ।</s-l><s-l>मानसेनेह धर्मेण संयुक्ताः पुरुषाः सदा ।</s-l><s-l>स्वर्गं गच्छन्ति कल्याणि तन्मे कीर्तयतः शृणु ॥ २८ ॥</s-l></s-lg><s-lg><s-l>दुष्प्रणीतेन मनसा दुष्प्रणीततराकृतिः ।</s-l><s-l>बध्यते मानवो येन शृणु चान्यच्छुभानने ॥ २९ ॥</s-l></s-lg><s-lg><s-l>अरण्ये विजने न्यस्तं परस्वं वीक्ष्य ये नराः ।</s-l><s-l>मनसापि न हिंसन्ति ते नराः स्वर्गगामिनः ॥ ३० ॥</s-l></s-lg><s-lg><s-l>ग्रामे गृहे वा यद्द्रव्यं पारक्यं विजने स्थितम् ।</s-l><s-l>नाभिनन्दन्ति वै नित्यं ते नराः स्वर्गगामिनः ॥ ३१ ॥</s-l></s-lg><s-lg><s-l>तथैव परदारान्ये कामवृत्तान्रहोगतान् ।</s-l><s-l>मनसापि न हिंसन्ति ते नराः स्वर्गगामिनः ॥ ३२ ॥</s-l></s-lg><s-lg><s-l>शत्रुं मित्रं च ये नित्यं तुल्येन मनसा नराः ।</s-l><s-l>भजन्ति मैत्राः संगम्य ते नराः स्वर्गगामिनः ॥ ३३ ॥</s-l></s-lg><s-lg><s-l>श्रुतवन्तो दयावन्तः शुचयः सत्यसंगराः ।</s-l><s-l>स्वैरर्थैः परिसंतुष्टास्ते नराः स्वर्गगामिनः ॥ ३४ ॥</s-l></s-lg><s-lg><s-l>अवैरा ये त्वनायासा मैत्रचित्तपराः सदा ।</s-l><s-l>सर्वभूतदयावन्तस्ते नराः स्वर्गगामिनः ॥ ३५ ॥</s-l></s-lg><s-lg><s-l>श्रद्धावन्तो दयावन्तश्चोक्षाश्चोक्षजनप्रियाः ।</s-l><s-l>धर्माधर्मविदो नित्यं ते नराः स्वर्गगामिनः ॥ ३६ ॥</s-l></s-lg><s-lg><s-l>शुभानामशुभानां च कर्मणां फलसंचये ।</s-l><s-l>विपाकज्ञाश्च ये देवि ते नराः स्वर्गगामिनः ॥ ३७ ॥</s-l></s-lg><s-lg><s-l>न्यायोपेता गुणोपेता देवद्विजपराः सदा ।</s-l><s-l>समतां समनुप्राप्तास्ते नराः स्वर्गगामिनः ॥ ३८ ॥</s-l></s-lg><s-lg><s-l>शुभैः कर्मफलैर्देवि मयैते परिकीर्तिताः ।</s-l><s-l>स्वर्गमार्गोपगा भूयः किमन्यच्छ्रोतुमिच्छसि ॥ ३९ ॥</s-l></s-lg><s-lg><s-l> उमोवाच ।</s-l><s-l>महान्मे संशयः कश्चिन्मर्त्यान्प्रति महेश्वर ।</s-l><s-l>तस्मात्तं नैपुणेनाद्य ममाख्यातुं त्वमर्हसि ॥ ४० ॥</s-l></s-lg><s-lg><s-l>केनायुर्लभते दीर्घं कर्मणा पुरुषः प्रभो ।</s-l><s-l>तपसा वापि देवेश केनायुर्लभते महत् ॥ ४१ ॥</s-l></s-lg><s-lg><s-l>क्षीणायुः केन भवति कर्मणा भुवि मानवः ।</s-l><s-l>विपाकं कर्मणां देव वक्तुमर्हस्यनिन्दित ॥ ४२ ॥</s-l></s-lg><s-lg><s-l>अपरे च महाभोगा मन्दभोगास्तथापरे ।</s-l><s-l>अकुलीनास्तथा चान्ये कुलीनाश्च तथापरे ॥ ४३ ॥</s-l></s-lg><s-lg><s-l>दुर्दर्शाः केचिदाभान्ति नराः काष्ठमया इव ।</s-l><s-l>प्रियदर्शास्तथा चान्ये दर्शनादेव मानवाः ॥ ४४ ॥</s-l></s-lg><s-lg><s-l>दुष्प्रज्ञाः केचिदाभान्ति केचिदाभान्ति पण्डिताः ।</s-l><s-l>महाप्रज्ञास्तथैवान्ये ज्ञानविज्ञानदर्शिनः ॥ ४५ ॥</s-l></s-lg><s-lg><s-l>अल्पाबाधास्तथा केचिन्महाबाधास्तथापरे ।</s-l><s-l>दृश्यन्ते पुरुषा देव तन्मे शंसितुमर्हसि ॥ ४६ ॥</s-l></s-lg><s-lg><s-l> महेश्वर उवाच ।</s-l><s-l>हन्त तेऽहं प्रवक्ष्यामि देवि कर्मफलोदयम् ।</s-l><s-l>मर्त्यलोके नराः सर्वे येन स्वं भुञ्जते फलम् ॥ ४७ ॥</s-l></s-lg><s-lg><s-l>प्राणातिपाती यो रौद्रो दण्डहस्तोद्यतस्तथा ।</s-l><s-l>नित्यमुद्यतदण्डश्च हन्ति भूतगणान्नरः ॥ ४८ ॥</s-l></s-lg><s-lg><s-l>निर्दयः सर्वभूतानां नित्यमुद्वेगकारकः ।</s-l><s-l>अपि कीटपिपीलानामशरण्यः सुनिर्घृणः ॥ ४९ ॥</s-l></s-lg><s-lg><s-l>एवंभूतो नरो देवि निरयं प्रतिपद्यते ।</s-l><s-l>विपरीतस्तु धर्मात्मा रूपवानभिजायते ॥ ५० ॥</s-l></s-lg><s-lg><s-l>निरयं याति हिंसात्मा याति स्वर्गमहिंसकः ।</s-l><s-l>यातनां निरये रौद्रां स कृच्छ्रां लभते नरः ॥ ५१ ॥</s-l></s-lg><s-lg><s-l>अथ चेन्निरयात्तस्मात्समुत्तरति कर्हिचित् ।</s-l><s-l>मानुष्यं लभते चापि हीनायुस्तत्र जायते ॥ ५२ ॥</s-l></s-lg><s-lg><s-l>पापेन कर्मणा देवि बद्धो हिंसारतिर्नरः ।</s-l><s-l>अप्रियः सर्वभूतानां हीनायुरुपजायते ॥ ५३ ॥</s-l></s-lg><s-lg><s-l>यस्तु शुक्लाभिजातीयः प्राणिघातविवर्जकः ।</s-l><s-l>निक्षिप्तदण्डो निर्दण्डो न हिनस्ति कदाचन ॥ ५४ ॥</s-l></s-lg><s-lg><s-l>न घातयति नो हन्ति घ्नन्तं नैवानुमोदते ।</s-l><s-l>सर्वभूतेषु सस्नेहो यथात्मनि तथापरे ॥ ५५ ॥</s-l></s-lg><s-lg><s-l>ईदृशः पुरुषोत्कर्षो देवि देवत्वमश्नुते ।</s-l><s-l>उपपन्नान्सुखान्भोगानुपाश्नाति मुदा युतः ॥ ५६ ॥</s-l></s-lg><s-lg><s-l>अथ चेन्मानुषे लोके कदाचिदुपपद्यते ।</s-l><s-l>तत्र दीर्घायुरुत्पन्नः स नरः सुखमेधते ॥ ५७ ॥</s-l></s-lg><s-lg><s-l>एवं दीर्घायुषां मार्गः सुवृत्तानां सुकर्मणाम् ।</s-l><s-l>प्राणिहिंसाविमोक्षेण ब्रह्मणा समुदीरितः ॥ ५८ ॥</s-l></s-lg>