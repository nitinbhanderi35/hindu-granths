<s-lg><s-l> भीष्म उवाच ।</s-l><s-l>नहुषस्तु ततः श्रुत्वा च्यवनं तं तथागतम् ।</s-l><s-l>त्वरितः प्रययौ तत्र सहामात्यपुरोहितः ॥ १ ॥</s-l></s-lg><s-lg><s-l>शौचं कृत्वा यथान्यायं प्राञ्जलिः प्रयतो नृपः ।</s-l><s-l>आत्मानमाचचक्षे च च्यवनाय महात्मने ॥ २ ॥</s-l></s-lg><s-lg><s-l>अर्चयामास तं चापि तस्य राज्ञः पुरोहितः ।</s-l><s-l>सत्यव्रतं महाभागं देवकल्पं विशां पते ॥ ३ ॥</s-l></s-lg><s-lg><s-l> नहुष उवाच ।</s-l><s-l>करवाणि प्रियं किं ते तन्मे व्याख्यातुमर्हसि ।</s-l><s-l>सर्वं कर्तास्मि भगवन्यद्यपि स्यात्सुदुष्करम् ॥ ४ ॥</s-l></s-lg><s-lg><s-l> च्यवन उवाच ।</s-l><s-l>श्रमेण महता युक्ताः कैवर्ता मत्स्यजीविनः ।</s-l><s-l>मम मूल्यं प्रयच्छैभ्यो मत्स्यानां विक्रयैः सह ॥ ५ ॥</s-l></s-lg><s-lg><s-l> नहुष उवाच ।</s-l><s-l>सहस्रं दीयतां मूल्यं निषादेभ्यः पुरोहित ।</s-l><s-l>निष्क्रयार्थं भगवतो यथाह भृगुनन्दनः ॥ ६ ॥</s-l></s-lg><s-lg><s-l> च्यवन उवाच ।</s-l><s-l>सहस्रं नाहमर्हामि किं वा त्वं मन्यसे नृप ।</s-l><s-l>सदृशं दीयतां मूल्यं स्वबुद्ध्या निश्चयं कुरु ॥ ७ ॥</s-l></s-lg><s-lg><s-l> नहुष उवाच ।</s-l><s-l>सहस्राणां शतं क्षिप्रं निषादेभ्यः प्रदीयताम् ।</s-l><s-l>स्यादेतत्तु भवेन्मूल्यं किं वान्यन्मन्यते भवान् ॥ ८ ॥</s-l></s-lg><s-lg><s-l> च्यवन उवाच ।</s-l><s-l>नाहं शतसहस्रेण निमेयः पार्थिवर्षभ ।</s-l><s-l>दीयतां सदृशं मूल्यममात्यैः सह चिन्तय ॥ ९ ॥</s-l></s-lg><s-lg><s-l> नहुष उवाच ।</s-l><s-l>कोटिः प्रदीयतां मूल्यं निषादेभ्यः पुरोहित ।</s-l><s-l>यदेतदपि नौपम्यमतो भूयः प्रदीयताम् ॥ १० ॥</s-l></s-lg><s-lg><s-l> च्यवन उवाच ।</s-l><s-l>राजन्नार्हाम्यहं कोटिं भूयो वापि महाद्युते ।</s-l><s-l>सदृशं दीयतां मूल्यं ब्राह्मणैः सह चिन्तय ॥ ११ ॥</s-l></s-lg><s-lg><s-l> नहुष उवाच ।</s-l><s-l>अर्धराज्यं समग्रं वा निषादेभ्यः प्रदीयताम् ।</s-l><s-l>एतन्मूल्यमहं मन्ये किं वान्यन्मन्यसे द्विज ॥ १२ ॥</s-l></s-lg><s-lg><s-l> च्यवन उवाच ।</s-l><s-l>अर्धराज्यं समग्रं वा नाहमर्हामि पार्थिव ।</s-l><s-l>सदृशं दीयतां मूल्यमृषिभिः सह चिन्त्यताम् ॥ १३ ॥</s-l></s-lg><s-lg><s-l> भीष्म उवाच ।</s-l><s-l>महर्षेर्वचनं श्रुत्वा नहुषो दुःखकर्शितः ।</s-l><s-l>स चिन्तयामास तदा सहामात्यपुरोहितः ॥ १४ ॥</s-l></s-lg><s-lg><s-l>तत्र त्वन्यो वनचरः कश्चिन्मूलफलाशनः ।</s-l><s-l>नहुषस्य समीपस्थो गविजातोऽभवन्मुनिः ॥ १५ ॥</s-l></s-lg><s-lg><s-l>स समाभाष्य राजानमब्रवीद्द्विजसत्तमः ।</s-l><s-l>तोषयिष्याम्यहं विप्रं यथा तुष्टो भविष्यति ॥ १६ ॥</s-l></s-lg><s-lg><s-l>नाहं मिथ्यावचो ब्रूयां स्वैरेष्वपि कुतोऽन्यथा ।</s-l><s-l>भवतो यदहं ब्रूयां तत्कार्यमविशङ्कया ॥ १७ ॥</s-l></s-lg><s-lg><s-l> नहुष उवाच ।</s-l><s-l>ब्रवीतु भगवान्मूल्यं महर्षेः सदृशं भृगोः ।</s-l><s-l>परित्रायस्व मामस्माद्विषयं च कुलं च मे ॥ १८ ॥</s-l></s-lg><s-lg><s-l>हन्याद्धि भगवान्क्रुद्धस्त्रैलोक्यमपि केवलम् ।</s-l><s-l>किं पुनर्मां तपोहीनं बाहुवीर्यपरायणम् ॥ १९ ॥</s-l></s-lg><s-lg><s-l>अगाधेऽम्भसि मग्नस्य सामात्यस्य सहर्त्विजः ।</s-l><s-l>प्लवो भव महर्षे त्वं कुरु मूल्यविनिश्चयम् ॥ २० ॥</s-l></s-lg><s-lg><s-l> भीष्म उवाच ।</s-l><s-l>नहुषस्य वचः श्रुत्वा गविजातः प्रतापवान् ।</s-l><s-l>उवाच हर्षयन्सर्वानमात्यान्पार्थिवं च तम् ॥ २१ ॥</s-l></s-lg><s-lg><s-l>अनर्घेया महाराज द्विजा वर्णमहत्तमाः ।</s-l><s-l>गावश्च पृथिवीपाल गौर्मूल्यं परिकल्प्यताम् ॥ २२ ॥</s-l></s-lg><s-lg><s-l>नहुषस्तु ततः श्रुत्वा महर्षेर्वचनं नृप ।</s-l><s-l>हर्षेण महता युक्तः सहामात्यपुरोहितः ॥ २३ ॥</s-l></s-lg><s-lg><s-l>अभिगम्य भृगोः पुत्रं च्यवनं संशितव्रतम् ।</s-l><s-l>इदं प्रोवाच नृपते वाचा संतर्पयन्निव ॥ २४ ॥</s-l></s-lg><s-lg><s-l>उत्तिष्ठोत्तिष्ठ विप्रर्षे गवा क्रीतोऽसि भार्गव ।</s-l><s-l>एतन्मूल्यमहं मन्ये तव धर्मभृतां वर ॥ २५ ॥</s-l></s-lg><s-lg><s-l> च्यवन उवाच ।</s-l><s-l>उत्तिष्ठाम्येष राजेन्द्र सम्यक्क्रीतोऽस्मि तेऽनघ ।</s-l><s-l>गोभिस्तुल्यं न पश्यामि धनं किंचिदिहाच्युत ॥ २६ ॥</s-l></s-lg><s-lg><s-l>कीर्तनं श्रवणं दानं दर्शनं चापि पार्थिव ।</s-l><s-l>गवां प्रशस्यते वीर सर्वपापहरं शिवम् ॥ २७ ॥</s-l></s-lg><s-lg><s-l>गावो लक्ष्म्याः सदा मूलं गोषु पाप्मा न विद्यते ।</s-l><s-l>अन्नमेव सदा गावो देवानां परमं हविः ॥ २८ ॥</s-l></s-lg><s-lg><s-l>स्वाहाकारवषट्कारौ गोषु नित्यं प्रतिष्ठितौ ।</s-l><s-l>गावो यज्ञप्रणेत्र्यो वै तथा यज्ञस्य ता मुखम् ॥ २९ ॥</s-l></s-lg><s-lg><s-l>अमृतं ह्यक्षयं दिव्यं क्षरन्ति च वहन्ति च ।</s-l><s-l>अमृतायतनं चैताः सर्वलोकनमस्कृताः ॥ ३० ॥</s-l></s-lg><s-lg><s-l>तेजसा वपुषा चैव गावो वह्निसमा भुवि ।</s-l><s-l>गावो हि सुमहत्तेजः प्राणिनां च सुखप्रदाः ॥ ३१ ॥</s-l></s-lg><s-lg><s-l>निविष्टं गोकुलं यत्र श्वासं मुञ्चति निर्भयम् ।</s-l><s-l>विराजयति तं देशं पाप्मानं चापकर्षति ॥ ३२ ॥</s-l></s-lg><s-lg><s-l>गावः स्वर्गस्य सोपानं गावः स्वर्गेऽपि पूजिताः ।</s-l><s-l>गावः कामदुघा देव्यो नान्यत्किंचित्परं स्मृतम् ॥ ३३ ॥</s-l></s-lg><s-lg><s-l>इत्येतद्गोषु मे प्रोक्तं माहात्म्यं पार्थिवर्षभ ।</s-l><s-l>गुणैकदेशवचनं शक्यं पारायणं न तु ॥ ३४ ॥</s-l></s-lg><s-lg><s-l> निषादा ऊचुः ।</s-l><s-l>दर्शनं कथनं चैव सहास्माभिः कृतं मुने ।</s-l><s-l>सतां सप्तपदं मित्रं प्रसादं नः कुरु प्रभो ॥ ३५ ॥</s-l></s-lg><s-lg><s-l>हवींषि सर्वाणि यथा ह्युपभुङ्क्ते हुताशनः ।</s-l><s-l>एवं त्वमपि धर्मात्मन्पुरुषाग्निः प्रतापवान् ॥ ३६ ॥</s-l></s-lg><s-lg><s-l>प्रसादयामहे विद्वन्भवन्तं प्रणता वयम् ।</s-l><s-l>अनुग्रहार्थमस्माकमियं गौः प्रतिगृह्यताम् ॥ ३७ ॥</s-l></s-lg><s-lg><s-l> च्यवन उवाच ।</s-l><s-l>कृपणस्य च यच्चक्षुर्मुनेराशीविषस्य च ।</s-l><s-l>नरं समूलं दहति कक्षमग्निरिव ज्वलन् ॥ ३८ ॥</s-l></s-lg><s-lg><s-l>प्रतिगृह्णामि वो धेनुं कैवर्ता मुक्तकिल्बिषाः ।</s-l><s-l>दिवं गच्छत वै क्षिप्रं मत्स्यैर्जालोद्धृतैः सह ॥ ३९ ॥</s-l></s-lg><s-lg><s-l> भीष्म उवाच ।</s-l><s-l>ततस्तस्य प्रसादात्ते महर्षेर्भावितात्मनः ।</s-l><s-l>निषादास्तेन वाक्येन सह मत्स्यैर्दिवं ययुः ॥ ४० ॥</s-l></s-lg><s-lg><s-l>ततः स राजा नहुषो विस्मितः प्रेक्ष्य धीवरान् ।</s-l><s-l>आरोहमाणांस्त्रिदिवं मत्स्यांश्च भरतर्षभ ॥ ४१ ॥</s-l></s-lg><s-lg><s-l>ततस्तौ गविजश्चैव च्यवनश्च भृगूद्वहः ।</s-l><s-l>वराभ्यामनुरूपाभ्यां छन्दयामासतुर्नृपम् ॥ ४२ ॥</s-l></s-lg><s-lg><s-l>ततो राजा महावीर्यो नहुषः पृथिवीपतिः ।</s-l><s-l>परमित्यब्रवीत्प्रीतस्तदा भरतसत्तम ॥ ४३ ॥</s-l></s-lg><s-lg><s-l>ततो जग्राह धर्मे स स्थितिमिन्द्रनिभो नृपः ।</s-l><s-l>तथेति चोदितः प्रीतस्तावृषी प्रत्यपूजयत् ॥ ४४ ॥</s-l></s-lg><s-lg><s-l>समाप्तदीक्षश्च्यवनस्ततोऽगच्छत्स्वमाश्रमम् ।</s-l><s-l>गविजश्च महातेजाः स्वमाश्रमपदं ययौ ॥ ४५ ॥</s-l></s-lg><s-lg><s-l>निषादाश्च दिवं जग्मुस्ते च मत्स्या जनाधिप ।</s-l><s-l>नहुषोऽपि वरं लब्ध्वा प्रविवेश पुरं स्वकम् ॥ ४६ ॥</s-l></s-lg><s-lg><s-l>एतत्ते कथितं तात यन्मां त्वं परिपृच्छसि ।</s-l><s-l>दर्शने यादृशः स्नेहः संवासे च युधिष्ठिर ॥ ४७ ॥</s-l></s-lg><s-lg><s-l>महाभाग्यं गवां चैव तथा धर्मविनिश्चयम् ।</s-l><s-l>किं भूयः कथ्यतां वीर किं ते हृदि विवक्षितम् ॥ ४८ ॥</s-l></s-lg>