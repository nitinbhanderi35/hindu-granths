<s-lg><s-l> युधिष्ठिर उवाच ।</s-l><s-l>श्रुतं मे भरतश्रेष्ठ पुष्पधूपप्रदायिनाम् ।</s-l><s-l>फलं बलिविधाने च तद्भूयो वक्तुमर्हसि ॥ १ ॥</s-l></s-lg><s-lg><s-l>धूपप्रदानस्य फलं प्रदीपस्य तथैव च ।</s-l><s-l>बलयश्च किमर्थं वै क्षिप्यन्ते गृहमेधिभिः ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>नहुषं प्रति संवादमगस्त्यस्य भृगोस्तथा ॥ ३ ॥</s-l></s-lg><s-lg><s-l>नहुषो हि महाराज राजर्षिः सुमहातपाः ।</s-l><s-l>देवराज्यमनुप्राप्तः सुकृतेनेह कर्मणा ॥ ४ ॥</s-l></s-lg><s-lg><s-l>तत्रापि प्रयतो राजन्नहुषस्त्रिदिवे वसन् ।</s-l><s-l>मानुषीश्चैव दिव्याश्च कुर्वाणो विविधाः क्रियाः ॥ ५ ॥</s-l></s-lg><s-lg><s-l>मानुष्यस्तत्र सर्वाः स्म क्रियास्तस्य महात्मनः ।</s-l><s-l>प्रवृत्तास्त्रिदिवे राजन्दिव्याश्चैव सनातनाः ॥ ६ ॥</s-l></s-lg><s-lg><s-l>अग्निकार्याणि समिधः कुशाः सुमनसस्तथा ।</s-l><s-l>बलयश्चान्नलाजाभिर्धूपनं दीपकर्म च ॥ ७ ॥</s-l></s-lg><s-lg><s-l>सर्वं तस्य गृहे राज्ञः प्रावर्तत महात्मनः ।</s-l><s-l>जपयज्ञान्मनोयज्ञांस्त्रिदिवेऽपि चकार सः ॥ ८ ॥</s-l></s-lg><s-lg><s-l>दैवतान्यर्चयंश्चापि विधिवत्स सुरेश्वरः ।</s-l><s-l>सर्वाण्येव यथान्यायं यथापूर्वमरिंदम ॥ ९ ॥</s-l></s-lg><s-lg><s-l>अथेन्द्रस्य भविष्यत्वादहंकारस्तमाविशत् ।</s-l><s-l>सर्वाश्चैव क्रियास्तस्य पर्यहीयन्त भूपते ॥ १० ॥</s-l></s-lg><s-lg><s-l>स ऋषीन्वाहयामास वरदानमदान्वितः ।</s-l><s-l>परिहीनक्रियश्चापि दुर्बलत्वमुपेयिवान् ॥ ११ ॥</s-l></s-lg><s-lg><s-l>तस्य वाहयतः कालो मुनिमुख्यांस्तपोधनान् ।</s-l><s-l>अहंकाराभिभूतस्य सुमहानत्यवर्तत ॥ १२ ॥</s-l></s-lg><s-lg><s-l>अथ पर्यायश ऋषीन्वाहनायोपचक्रमे ।</s-l><s-l>पर्यायश्चाप्यगस्त्यस्य समपद्यत भारत ॥ १३ ॥</s-l></s-lg><s-lg><s-l>अथागम्य महातेजा भृगुर्ब्रह्मविदां वरः ।</s-l><s-l>अगस्त्यमाश्रमस्थं वै समुपेत्येदमब्रवीत् ॥ १४ ॥</s-l></s-lg><s-lg><s-l>एवं वयमसत्कारं देवेन्द्रस्यास्य दुर्मतेः ।</s-l><s-l>नहुषस्य किमर्थं वै मर्षयाम महामुने ॥ १५ ॥</s-l></s-lg><s-lg><s-l> अगस्त्य उवाच ।</s-l><s-l>कथमेष मया शक्यः शप्तुं यस्य महामुने ।</s-l><s-l>वरदेन वरो दत्तो भवतो विदितश्च सः ॥ १६ ॥</s-l></s-lg><s-lg><s-l>यो मे दृष्टिपथं गच्छेत्स मे वश्यो भवेदिति ।</s-l><s-l>इत्यनेन वरो देवाद्याचितो गच्छता दिवम् ॥ १७ ॥</s-l></s-lg><s-lg><s-l>एवं न दग्धः स मया भवता च न संशयः ।</s-l><s-l>अन्येनाप्यृषिमुख्येन न शप्तो न च पातितः ॥ १८ ॥</s-l></s-lg><s-lg><s-l>अमृतं चैव पानाय दत्तमस्मै पुरा विभो ।</s-l><s-l>महात्मने तदर्थं च नास्माभिर्विनिपात्यते ॥ १९ ॥</s-l></s-lg><s-lg><s-l>प्रायच्छत वरं देवः प्रजानां दुःखकारकम् ।</s-l><s-l>द्विजेष्वधर्मयुक्तानि स करोति नराधमः ॥ २० ॥</s-l></s-lg><s-lg><s-l>अत्र यत्प्राप्तकालं नस्तद्ब्रूहि वदतां वर ।</s-l><s-l>भवांश्चापि यथा ब्रूयात्कुर्वीमहि तथा वयम् ॥ २१ ॥</s-l></s-lg><s-lg><s-l> भृगुरुवाच ।</s-l><s-l>पितामहनियोगेन भवन्तमहमागतः ।</s-l><s-l>प्रतिकर्तुं बलवति नहुषे दर्पमास्थिते ॥ २२ ॥</s-l></s-lg><s-lg><s-l>अद्य हि त्वा सुदुर्बुद्धी रथे योक्ष्यति देवराट् ।</s-l><s-l>अद्यैनमहमुद्वृत्तं करिष्येऽनिन्द्रमोजसा ॥ २३ ॥</s-l></s-lg><s-lg><s-l>अद्येन्द्रं स्थापयिष्यामि पश्यतस्ते शतक्रतुम् ।</s-l><s-l>संचाल्य पापकर्माणमिन्द्रस्थानात्सुदुर्मतिम् ॥ २४ ॥</s-l></s-lg><s-lg><s-l>अद्य चासौ कुदेवेन्द्रस्त्वां पदा धर्षयिष्यति ।</s-l><s-l>दैवोपहतचित्तत्वादात्मनाशाय मन्दधीः ॥ २५ ॥</s-l></s-lg><s-lg><s-l>व्युत्क्रान्तधर्मं तमहं धर्षणामर्षितो भृशम् ।</s-l><s-l>अहिर्भवस्वेति रुषा शप्स्ये पापं द्विजद्रुहम् ॥ २६ ॥</s-l></s-lg><s-lg><s-l>तत एनं सुदुर्बुद्धिं धिक्शब्दाभिहतत्विषम् ।</s-l><s-l>धरण्यां पातयिष्यामि प्रेक्षतस्ते महामुने ॥ २७ ॥</s-l></s-lg><s-lg><s-l>नहुषं पापकर्माणमैश्वर्यबलमोहितम् ।</s-l><s-l>यथा च रोचते तुभ्यं तथा कर्तास्म्यहं मुने ॥ २८ ॥</s-l></s-lg><s-lg><s-l>एवमुक्तस्तु भृगुणा मैत्रावरुणिरव्ययः ।</s-l><s-l>अगस्त्यः परमप्रीतो बभूव विगतज्वरः ॥ २९ ॥</s-l></s-lg>