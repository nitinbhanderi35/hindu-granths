<s-lg><s-l> युधिष्ठिर उवाच ।</s-l><s-l>सत्स्त्रीणां समुदाचारं सर्वधर्मभृतां वर ।</s-l><s-l>श्रोतुमिच्छाम्यहं त्वत्तस्तं मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>सर्वज्ञां सर्वधर्मज्ञां देवलोके मनस्विनीम् ।</s-l><s-l>कैकेयी सुमना नाम शाण्डिलीं पर्यपृच्छत ॥ २ ॥</s-l></s-lg><s-lg><s-l>केन वृत्तेन कल्याणि समाचारेण केन वा ।</s-l><s-l>विधूय सर्वपापानि देवलोकं त्वमागता ॥ ३ ॥</s-l></s-lg><s-lg><s-l>हुताशनशिखेव त्वं ज्वलमाना स्वतेजसा ।</s-l><s-l>सुता ताराधिपस्येव प्रभया दिवमागता ॥ ४ ॥</s-l></s-lg><s-lg><s-l>अरजांसि च वस्त्राणि धारयन्ती गतक्लमा ।</s-l><s-l>विमानस्था शुभे भासि सहस्रगुणमोजसा ॥ ५ ॥</s-l></s-lg><s-lg><s-l>न त्वमल्पेन तपसा दानेन नियमेन वा ।</s-l><s-l>इमं लोकमनुप्राप्ता तस्मात्तत्त्वं वदस्व मे ॥ ६ ॥</s-l></s-lg><s-lg><s-l>इति पृष्टा सुमनया मधुरं चारुहासिनी ।</s-l><s-l>शाण्डिली निभृतं वाक्यं सुमनामिदमब्रवीत् ॥ ७ ॥</s-l></s-lg><s-lg><s-l>नाहं काषायवसना नापि वल्कलधारिणी ।</s-l><s-l>न च मुण्डा न जटिला भूत्वा देवत्वमागता ॥ ८ ॥</s-l></s-lg><s-lg><s-l>अहितानि च वाक्यानि सर्वाणि परुषाणि च ।</s-l><s-l>अप्रमत्ता च भर्तारं कदाचिन्नाहमब्रुवम् ॥ ९ ॥</s-l></s-lg><s-lg><s-l>देवतानां पितॄणां च ब्राह्मणानां च पूजने ।</s-l><s-l>अप्रमत्ता सदायुक्ता श्वश्रूश्वशुरवर्तिनी ॥ १० ॥</s-l></s-lg><s-lg><s-l>पैशुन्ये न प्रवर्तामि न ममैतन्मनोगतम् ।</s-l><s-l>अद्वारे न च तिष्ठामि चिरं न कथयामि च ॥ ११ ॥</s-l></s-lg><s-lg><s-l>असद्वा हसितं किंचिदहितं वापि कर्मणा ।</s-l><s-l>रहस्यमरहस्यं वा न प्रवर्तामि सर्वथा ॥ १२ ॥</s-l></s-lg><s-lg><s-l>कार्यार्थे निर्गतं चापि भर्तारं गृहमागतम् ।</s-l><s-l>आसनेनोपसंयोज्य पूजयामि समाहिता ॥ १३ ॥</s-l></s-lg><s-lg><s-l>यद्यच्च नाभिजानाति यद्भोज्यं नाभिनन्दति ।</s-l><s-l>भक्ष्यं वाप्यथ वा लेह्यं तत्सर्वं वर्जयाम्यहम् ॥ १४ ॥</s-l></s-lg><s-lg><s-l>कुटुम्बार्थे समानीतं यत्किंचित्कार्यमेव तु ।</s-l><s-l>प्रातरुत्थाय तत्सर्वं कारयामि करोमि च ॥ १५ ॥</s-l></s-lg><s-lg><s-l>प्रवासं यदि मे भर्ता याति कार्येण केनचित् ।</s-l><s-l>मङ्गलैर्बहुभिर्युक्ता भवामि नियता सदा ॥ १६ ॥</s-l></s-lg><s-lg><s-l>अञ्जनं रोचनां चैव स्नानं माल्यानुलेपनम् ।</s-l><s-l>प्रसाधनं च निष्क्रान्ते नाभिनन्दामि भर्तरि ॥ १७ ॥</s-l></s-lg><s-lg><s-l>नोत्थापयामि भर्तारं सुखसुप्तमहं सदा ।</s-l><s-l>आतुरेष्वपि कार्येषु तेन तुष्यति मे मनः ॥ १८ ॥</s-l></s-lg><s-lg><s-l>नायासयामि भर्तारं कुटुम्बार्थे च सर्वदा ।</s-l><s-l>गुप्तगुह्या सदा चास्मि सुसंमृष्टनिवेशना ॥ १९ ॥</s-l></s-lg><s-lg><s-l>इमं धर्मपथं नारी पालयन्ती समाहिता ।</s-l><s-l>अरुन्धतीव नारीणां स्वर्गलोके महीयते ॥ २० ॥</s-l></s-lg><s-lg><s-l> भीष्म उवाच ।</s-l><s-l>एतदाख्याय सा देवी सुमनायै तपस्विनी ।</s-l><s-l>पतिधर्मं महाभागा जगामादर्शनं तदा ॥ २१ ॥</s-l></s-lg><s-lg><s-l>यश्चेदं पाण्डवाख्यानं पठेत्पर्वणि पर्वणि ।</s-l><s-l>स देवलोकं संप्राप्य नन्दने सुसुखं वसेत् ॥ २२ ॥</s-l></s-lg>