<s-lg><s-l> युधिष्ठिर उवाच ।</s-l><s-l>के पूज्याः के नमस्कार्याः कान्नमस्यसि भारत ।</s-l><s-l>एतन्मे सर्वमाचक्ष्व येषां स्पृहयसे नृप ॥ १ ॥</s-l></s-lg><s-lg><s-l>उत्तमापद्गतस्यापि यत्र ते वर्तते मनः ।</s-l><s-l>मनुष्यलोके सर्वस्मिन्यदमुत्रेह चाप्युत ॥ २ ॥</s-l></s-lg><s-lg><s-l> भीष्म उवाच ।</s-l><s-l>स्पृहयामि द्विजातीनां येषां ब्रह्म परं धनम् ।</s-l><s-l>येषां स्वप्रत्ययः स्वर्गस्तपःस्वाध्यायसाधनः ॥ ३ ॥</s-l></s-lg><s-lg><s-l>येषां वृद्धाश्च बालाश्च पितृपैतामहीं धुरम् ।</s-l><s-l>उद्वहन्ति न सीदन्ति तेषां वै स्पृहयाम्यहम् ॥ ४ ॥</s-l></s-lg><s-lg><s-l>विद्यास्वभिविनीतानां दान्तानां मृदुभाषिणाम् ।</s-l><s-l>श्रुतवृत्तोपपन्नानां सदाक्षरविदां सताम् ॥ ५ ॥</s-l></s-lg><s-lg><s-l>संसत्सु वदतां येषां हंसानामिव संघशः ।</s-l><s-l>मङ्गल्यरूपा रुचिरा दिव्यजीमूतनिःस्वनाः ॥ ६ ॥</s-l></s-lg><s-lg><s-l>सम्यगुच्चारिता वाचः श्रूयन्ते हि युधिष्ठिर ।</s-l><s-l>शुश्रूषमाणे नृपतौ प्रेत्य चेह सुखावहाः ॥ ७ ॥</s-l></s-lg><s-lg><s-l>ये चापि तेषां श्रोतारः सदा सदसि संमताः ।</s-l><s-l>विज्ञानगुणसंपन्नास्तेषां च स्पृहयाम्यहम् ॥ ८ ॥</s-l></s-lg><s-lg><s-l>सुसंस्कृतानि प्रयताः शुचीनि गुणवन्ति च ।</s-l><s-l>ददत्यन्नानि तृप्त्यर्थं ब्राह्मणेभ्यो युधिष्ठिर ।</s-l><s-l>ये चापि सततं राजंस्तेषां च स्पृहयाम्यहम् ॥ ९ ॥</s-l></s-lg><s-lg><s-l>शक्यं ह्येवाहवे योद्धुं न दातुमनसूयितम् ।</s-l><s-l>शूरा वीराश्च शतशः सन्ति लोके युधिष्ठिर ।</s-l><s-l>तेषां संख्यायमानानां दानशूरो विशिष्यते ॥ १० ॥</s-l></s-lg><s-lg><s-l>धन्यः स्यां यद्यहं भूयः सौम्य ब्राह्मणकोऽपि वा ।</s-l><s-l>कुले जातो धर्मगतिस्तपोविद्यापरायणः ॥ ११ ॥</s-l></s-lg><s-lg><s-l>न मे त्वत्तः प्रियतरो लोकेऽस्मिन्पाण्डुनन्दन ।</s-l><s-l>त्वत्तश्च मे प्रियतरा ब्राह्मणा भरतर्षभ ॥ १२ ॥</s-l></s-lg><s-lg><s-l>यथा मम प्रियतरास्त्वत्तो विप्राः कुरूद्वह ।</s-l><s-l>तेन सत्येन गच्छेयं लोकान्यत्र स शंतनुः ॥ १३ ॥</s-l></s-lg><s-lg><s-l>न मे पिता प्रियतरो ब्राह्मणेभ्यस्तथाभवत् ।</s-l><s-l>न मे पितुः पिता वापि ये चान्येऽपि सुहृज्जनाः ॥ १४ ॥</s-l></s-lg><s-lg><s-l>न हि मे वृजिनं किंचिद्विद्यते ब्राह्मणेष्विह ।</s-l><s-l>अणु वा यदि वा स्थूलं विदितं साधुकर्मभिः ॥ १५ ॥</s-l></s-lg><s-lg><s-l>कर्मणा मनसा वापि वाचा वापि परंतप ।</s-l><s-l>यन्मे कृतं ब्राह्मणेषु तेनाद्य न तपाम्यहम् ॥ १६ ॥</s-l></s-lg><s-lg><s-l>ब्रह्मण्य इति मामाहुस्तया वाचास्मि तोषितः ।</s-l><s-l>एतदेव पवित्रेभ्यः सर्वेभ्यः परमं स्मृतम् ॥ १७ ॥</s-l></s-lg><s-lg><s-l>पश्यामि लोकानमलाञ्छुचीन्ब्राह्मणयायिनः ।</s-l><s-l>तेषु मे तात गन्तव्यमह्नाय च चिराय च ॥ १८ ॥</s-l></s-lg><s-lg><s-l>यथा पत्याश्रयो धर्मः स्त्रीणां लोके युधिष्ठिर ।</s-l><s-l>स देवः सा गतिर्नान्या क्षत्रियस्य तथा द्विजाः ॥ १९ ॥</s-l></s-lg><s-lg><s-l>क्षत्रियः शतवर्षी च दशवर्षी च ब्राह्मणः ।</s-l><s-l>पितापुत्रौ च विज्ञेयौ तयोर्हि ब्राह्मणः पिता ॥ २० ॥</s-l></s-lg><s-lg><s-l>नारी तु पत्यभावे वै देवरं कुरुते पतिम् ।</s-l><s-l>पृथिवी ब्राह्मणालाभे क्षत्रियं कुरुते पतिम् ॥ २१ ॥</s-l></s-lg><s-lg><s-l>पुत्रवच्च ततो रक्ष्या उपास्या गुरुवच्च ते ।</s-l><s-l>अग्निवच्चोपचर्या वै ब्राह्मणाः कुरुसत्तम ॥ २२ ॥</s-l></s-lg><s-lg><s-l>ऋजून्सतः सत्यशीलान्सर्वभूतहिते रतान् ।</s-l><s-l>आशीविषानिव क्रुद्धान्द्विजानुपचरेत्सदा ॥ २३ ॥</s-l></s-lg><s-lg><s-l>तेजसस्तपसश्चैव नित्यं बिभ्येद्युधिष्ठिर ।</s-l><s-l>उभे चैते परित्याज्ये तेजश्चैव तपस्तथा ॥ २४ ॥</s-l></s-lg><s-lg><s-l>व्यवसायस्तयोः शीघ्रमुभयोरेव विद्यते ।</s-l><s-l>हन्युः क्रुद्धा महाराज ब्राह्मणा ये तपस्विनः ॥ २५ ॥</s-l></s-lg><s-lg><s-l>भूयः स्यादुभयं दत्तं ब्राह्मणाद्यदकोपनात् ।</s-l><s-l>कुर्यादुभयतःशेषं दत्तशेषं न शेषयेत् ॥ २६ ॥</s-l></s-lg><s-lg><s-l>दण्डपाणिर्यथा गोषु पालो नित्यं स्थिरो भवेत् ।</s-l><s-l>ब्राह्मणान्ब्रह्म च तथा क्षत्रियः परिपालयेत् ॥ २७ ॥</s-l></s-lg><s-lg><s-l>पितेव पुत्रान्रक्षेथा ब्राह्मणान्ब्रह्मतेजसः ।</s-l><s-l>गृहे चैषामवेक्षेथाः कच्चिदस्तीह जीवनम् ॥ २८ ॥</s-l></s-lg>