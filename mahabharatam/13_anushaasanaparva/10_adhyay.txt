<s-lg><s-l> युधिष्ठिर उवाच ।</s-l><s-l>मित्रसौहृदभावेन उपदेशं करोति यः ।</s-l><s-l>जात्यावरस्य राजर्षे दोषस्तस्य भवेन्न वा ॥ १ ॥</s-l></s-lg><s-lg><s-l>एतदिच्छामि तत्त्वेन व्याख्यातुं वै पितामह ।</s-l><s-l>सूक्ष्मा गतिर्हि धर्मस्य यत्र मुह्यन्ति मानवाः ॥ २ ॥</s-l></s-lg><s-lg><s-l> भीष्म उवाच ।</s-l><s-l>अत्र ते वर्तयिष्यामि शृणु राजन्यथागमम् ।</s-l><s-l>ऋषीणां वदतां पूर्वं श्रुतमासीद्यथा मया ॥ ३ ॥</s-l></s-lg><s-lg><s-l>उपदेशो न कर्तव्यो जातिहीनस्य कस्यचित् ।</s-l><s-l>उपदेशे महान्दोष उपाध्यायस्य भाष्यते ॥ ४ ॥</s-l></s-lg><s-lg><s-l>निदर्शनमिदं राजञ्शृणु मे भरतर्षभ ।</s-l><s-l>दुरुक्तवचने राजन्यथा पूर्वं युधिष्ठिर ।</s-l><s-l>ब्रह्माश्रमपदे वृत्तं पार्श्वे हिमवतः शुभे ॥ ५ ॥</s-l></s-lg><s-lg><s-l>तत्राश्रमपदं पुण्यं नानावृक्षगणायुतम् ।</s-l><s-l>बहुगुल्मलताकीर्णं मृगद्विजनिषेवितम् ॥ ६ ॥</s-l></s-lg><s-lg><s-l>सिद्धचारणसंघुष्टं रम्यं पुष्पितकाननम् ।</s-l><s-l>व्रतिभिर्बहुभिः कीर्णं तापसैरुपशोभितम् ॥ ७ ॥</s-l></s-lg><s-lg><s-l>ब्राह्मणैश्च महाभागैः सूर्यज्वलनसंनिभैः ।</s-l><s-l>नियमव्रतसंपन्नैः समाकीर्णं तपस्विभिः ।</s-l><s-l>दीक्षितैर्भरतश्रेष्ठ यताहारैः कृतात्मभिः ॥ ८ ॥</s-l></s-lg><s-lg><s-l>वेदाध्ययनघोषैश्च नादितं भरतर्षभ ।</s-l><s-l>वालखिल्यैश्च बहुभिर्यतिभिश्च निषेवितम् ॥ ९ ॥</s-l></s-lg><s-lg><s-l>तत्र कश्चित्समुत्साहं कृत्वा शूद्रो दयान्वितः ।</s-l><s-l>आगतो ह्याश्रमपदं पूजितश्च तपस्विभिः ॥ १० ॥</s-l></s-lg><s-lg><s-l>तांस्तु दृष्ट्वा मुनिगणान्देवकल्पान्महौजसः ।</s-l><s-l>वहतो विविधा दीक्षाः संप्रहृष्यत भारत ॥ ११ ॥</s-l></s-lg><s-lg><s-l>अथास्य बुद्धिरभवत्तपस्ये भरतर्षभ ।</s-l><s-l>ततोऽब्रवीत्कुलपतिं पादौ संगृह्य भारत ॥ १२ ॥</s-l></s-lg><s-lg><s-l>भवत्प्रसादादिच्छामि धर्मं चर्तुं द्विजर्षभ ।</s-l><s-l>तन्मां त्वं भगवन्वक्तुं प्रव्राजयितुमर्हसि ॥ १३ ॥</s-l></s-lg><s-lg><s-l>वर्णावरोऽहं भगवञ्शूद्रो जात्यास्मि सत्तम ।</s-l><s-l>शुश्रूषां कर्तुमिच्छामि प्रपन्नाय प्रसीद मे ॥ १४ ॥</s-l></s-lg><s-lg><s-l> कुलपतिरुवाच ।</s-l><s-l>न शक्यमिह शूद्रेण लिङ्गमाश्रित्य वर्तितुम् ।</s-l><s-l>आस्यतां यदि ते बुद्धिः शुश्रूषानिरतो भव ॥ १५ ॥</s-l></s-lg><s-lg><s-l> भीष्म उवाच ।</s-l><s-l>एवमुक्तस्तु मुनिना स शूद्रोऽचिन्तयन्नृप ।</s-l><s-l>कथमत्र मया कार्यं श्रद्धा धर्मे परा च मे ।</s-l><s-l>विज्ञातमेवं भवतु करिष्ये प्रियमात्मनः ॥ १६ ॥</s-l></s-lg><s-lg><s-l>गत्वाश्रमपदाद्दूरमुटजं कृतवांस्तु सः ।</s-l><s-l>तत्र वेदिं च भूमिं च देवतायतनानि च ।</s-l><s-l>निवेश्य भरतश्रेष्ठ नियमस्थोऽभवत्सुखम् ॥ १७ ॥</s-l></s-lg><s-lg><s-l>अभिषेकांश्च नियमान्देवतायतनेषु च ।</s-l><s-l>बलिं च कृत्वा हुत्वा च देवतां चाप्यपूजयत् ॥ १८ ॥</s-l></s-lg><s-lg><s-l>संकल्पनियमोपेतः फलाहारो जितेन्द्रियः ।</s-l><s-l>नित्यं संनिहिताभिश्च ओषधीभिः फलैस्तथा ॥ १९ ॥</s-l></s-lg><s-lg><s-l>अतिथीन्पूजयामास यथावत्समुपागतान् ।</s-l><s-l>एवं हि सुमहान्कालो व्यत्यक्रामत्स तस्य वै ॥ २० ॥</s-l></s-lg><s-lg><s-l>अथास्य मुनिरागच्छत्संगत्या वै तमाश्रमम् ।</s-l><s-l>संपूज्य स्वागतेनर्षिं विधिवत्पर्यतोषयत् ॥ २१ ॥</s-l></s-lg><s-lg><s-l>अनुकूलाः कथाः कृत्वा यथावत्पर्यपृच्छत ।</s-l><s-l>ऋषिः परमतेजस्वी धर्मात्मा संयतेन्द्रियः ॥ २२ ॥</s-l></s-lg><s-lg><s-l>एवं स बहुशस्तस्य शूद्रस्य भरतर्षभ ।</s-l><s-l>सोऽगच्छदाश्रममृषिः शूद्रं द्रष्टुं नरर्षभ ॥ २३ ॥</s-l></s-lg><s-lg><s-l>अथ तं तापसं शूद्रः सोऽब्रवीद्भरतर्षभ ।</s-l><s-l>पितृकार्यं करिष्यामि तत्र मेऽनुग्रहं कुरु ॥ २४ ॥</s-l></s-lg><s-lg><s-l>बाढमित्येव तं विप्र उवाच भरतर्षभ ।</s-l><s-l>शुचिर्भूत्वा स शूद्रस्तु तस्यर्षेः पाद्यमानयत् ॥ २५ ॥</s-l></s-lg><s-lg><s-l>अथ दर्भांश्च वन्याश्च ओषधीर्भरतर्षभ ।</s-l><s-l>पवित्रमासनं चैव बृसीं च समुपानयत् ॥ २६ ॥</s-l></s-lg><s-lg><s-l>अथ दक्षिणमावृत्य बृसीं परमशीर्षिकाम् ।</s-l><s-l>कृतामन्यायतो दृष्ट्वा ततस्तमृषिरब्रवीत् ॥ २७ ॥</s-l></s-lg><s-lg><s-l>कुरुष्वैतां पूर्वशीर्षां भव चोदङ्मुखः शुचिः ।</s-l><s-l>स च तत्कृतवाञ्शूद्रः सर्वं यदृषिरब्रवीत् ॥ २८ ॥</s-l></s-lg><s-lg><s-l>यथोपदिष्टं मेधावी दर्भादींस्तान्यथातथम् ।</s-l><s-l>हव्यकव्यविधिं कृत्स्नमुक्तं तेन तपस्विना ॥ २९ ॥</s-l></s-lg><s-lg><s-l>ऋषिणा पितृकार्ये च स च धर्मपथे स्थितः ।</s-l><s-l>पितृकार्ये कृते चापि विसृष्टः स जगाम ह ॥ ३० ॥</s-l></s-lg><s-lg><s-l>अथ दीर्घस्य कालस्य स तप्यञ्शूद्रतापसः ।</s-l><s-l>वने पञ्चत्वमगमत्सुकृतेन च तेन वै ।</s-l><s-l>अजायत महाराजराजवंशे महाद्युतिः ॥ ३१ ॥</s-l></s-lg><s-lg><s-l>तथैव स ऋषिस्तात कालधर्ममवाप्य ह ।</s-l><s-l>पुरोहितकुले विप्र आजातो भरतर्षभ ॥ ३२ ॥</s-l></s-lg><s-lg><s-l>एवं तौ तत्र संभूतावुभौ शूद्रमुनी तदा ।</s-l><s-l>क्रमेण वर्धितौ चापि विद्यासु कुशलावुभौ ॥ ३३ ॥</s-l></s-lg><s-lg><s-l>अथर्ववेदे वेदे च बभूवर्षिः सुनिश्चितः ।</s-l><s-l>कल्पप्रयोगे चोत्पन्ने ज्योतिषे च परं गतः ।</s-l><s-l>सख्ये चापि परा प्रीतिस्तयोश्चापि व्यवर्धत ॥ ३४ ॥</s-l></s-lg><s-lg><s-l>पितर्युपरते चापि कृतशौचः स भारत ।</s-l><s-l>अभिषिक्तः प्रकृतिभी राजपुत्रः स पार्थिवः ।</s-l><s-l>अभिषिक्तेन स ऋषिरभिषिक्तः पुरोहितः ॥ ३५ ॥</s-l></s-lg><s-lg><s-l>स तं पुरोधाय सुखमवसद्भरतर्षभ ।</s-l><s-l>राज्यं शशास धर्मेण प्रजाश्च परिपालयन् ॥ ३६ ॥</s-l></s-lg><s-lg><s-l>पुण्याहवाचने नित्यं धर्मकार्येषु चासकृत् ।</s-l><s-l>उत्स्मयन्प्राहसच्चापि दृष्ट्वा राजा पुरोहितम् ।</s-l><s-l>एवं स बहुशो राजन्पुरोधसमुपाहसत् ॥ ३७ ॥</s-l></s-lg><s-lg><s-l>लक्षयित्वा पुरोधास्तु बहुशस्तं नराधिपम् ।</s-l><s-l>उत्स्मयन्तं च सततं दृष्ट्वासौ मन्युमानभूत् ॥ ३८ ॥</s-l></s-lg><s-lg><s-l>अथ शून्ये पुरोधास्तु सह राज्ञा समागतः ।</s-l><s-l>कथाभिरनुकूलाभी राजानमभिरामयत् ॥ ३९ ॥</s-l></s-lg><s-lg><s-l>ततोऽब्रवीन्नरेन्द्रं स पुरोधा भरतर्षभ ।</s-l><s-l>वरमिच्छाम्यहं त्वेकं त्वया दत्तं महाद्युते ॥ ४० ॥</s-l></s-lg><s-lg><s-l> राजोवाच ।</s-l><s-l>वराणां ते शतं दद्यां किमुतैकं द्विजोत्तम ।</s-l><s-l>स्नेहाच्च बहुमानाच्च नास्त्यदेयं हि मे तव ॥ ४१ ॥</s-l></s-lg><s-lg><s-l> पुरोहित उवाच ।</s-l><s-l>एकं वै वरमिच्छामि यदि तुष्टोऽसि पार्थिव ।</s-l><s-l>यद्ददासि महाराज सत्यं तद्वद मानृतम् ॥ ४२ ॥</s-l></s-lg><s-lg><s-l> भीष्म उवाच ।</s-l><s-l>बाढमित्येव तं राजा प्रत्युवाच युधिष्ठिर ।</s-l><s-l>यदि ज्ञास्यामि वक्ष्यामि अजानन्न तु संवदे ॥ ४३ ॥</s-l></s-lg><s-lg><s-l> पुरोहित उवाच ।</s-l><s-l>पुण्याहवाचने नित्यं धर्मकृत्येषु चासकृत् ।</s-l><s-l>शान्तिहोमेषु च सदा किं त्वं हससि वीक्ष्य माम् ॥ ४४ ॥</s-l></s-lg><s-lg><s-l>सव्रीडं वै भवति हि मनो मे हसता त्वया ।</s-l><s-l>कामया शापितो राजन्नान्यथा वक्तुमर्हसि ॥ ४५ ॥</s-l></s-lg><s-lg><s-l>भाव्यं हि कारणेनात्र न ते हास्यमकारणम् ।</s-l><s-l>कौतूहलं मे सुभृशं तत्त्वेन कथयस्व मे ॥ ४६ ॥</s-l></s-lg><s-lg><s-l> राजोवाच ।</s-l><s-l>एवमुक्ते त्वया विप्र यदवाच्यं भवेदपि ।</s-l><s-l>अवश्यमेव वक्तव्यं शृणुष्वैकमना द्विज ॥ ४७ ॥</s-l></s-lg><s-lg><s-l>पूर्वदेहे यथा वृत्तं तन्निबोध द्विजोत्तम ।</s-l><s-l>जातिं स्मराम्यहं ब्रह्मन्नवधानेन मे शृणु ॥ ४८ ॥</s-l></s-lg><s-lg><s-l>शूद्रोऽहमभवं पूर्वं तापसो भृशसंयुतः ।</s-l><s-l>ऋषिरुग्रतपास्त्वं च तदाभूर्द्विजसत्तम ॥ ४९ ॥</s-l></s-lg><s-lg><s-l>प्रीयता हि तदा ब्रह्मन्ममानुग्रहबुद्धिना ।</s-l><s-l>पितृकार्ये त्वया पूर्वमुपदेशः कृतोऽनघ ।</s-l><s-l>बृस्यां दर्भेषु हव्ये च कव्ये च मुनिसत्तम ॥ ५० ॥</s-l></s-lg><s-lg><s-l>एतेन कर्मदोषेण पुरोधास्त्वमजायथाः ।</s-l><s-l>अहं राजा च विप्रेन्द्र पश्य कालस्य पर्ययम् ।</s-l><s-l>मत्कृते ह्युपदेशेन त्वया प्राप्तमिदं फलम् ॥ ५१ ॥</s-l></s-lg><s-lg><s-l>एतस्मात्कारणाद्ब्रह्मन्प्रहसे त्वां द्विजोत्तम ।</s-l><s-l>न त्वां परिभवन्ब्रह्मन्प्रहसामि गुरुर्भवान् ॥ ५२ ॥</s-l></s-lg><s-lg><s-l>विपर्ययेण मे मन्युस्तेन संतप्यते मनः ।</s-l><s-l>जातिं स्मराम्यहं तुभ्यमतस्त्वां प्रहसामि वै ॥ ५३ ॥</s-l></s-lg><s-lg><s-l>एवं तवोग्रं हि तप उपदेशेन नाशितम् ।</s-l><s-l>पुरोहितत्वमुत्सृज्य यतस्व त्वं पुनर्भवे ॥ ५४ ॥</s-l></s-lg><s-lg><s-l>इतस्त्वमधमामन्यां मा योनिं प्राप्स्यसे द्विज ।</s-l><s-l>गृह्यतां द्रविणं विप्र पूतात्मा भव सत्तम ॥ ५५ ॥</s-l></s-lg><s-lg><s-l> भीष्म उवाच ।</s-l><s-l>ततो विसृष्टो राज्ञा तु विप्रो दानान्यनेकशः ।</s-l><s-l>ब्राह्मणेभ्यो ददौ वित्तं भूमिं ग्रामांश्च सर्वशः ॥ ५६ ॥</s-l></s-lg><s-lg><s-l>कृच्छ्राणि चीर्त्वा च ततो यथोक्तानि द्विजोत्तमः ।</s-l><s-l>तीर्थानि चाभिगत्वा वै दानानि विविधानि च ॥ ५७ ॥</s-l></s-lg><s-lg><s-l>दत्त्वा गाश्चैव विप्राणां पूतात्मा सोऽभवद्द्विजः ।</s-l><s-l>तमेव चाश्रमं गत्वा चचार विपुलं तपः ॥ ५८ ॥</s-l></s-lg><s-lg><s-l>ततः सिद्धिं परां प्राप्तो ब्राह्मणो राजसत्तम ।</s-l><s-l>संमतश्चाभवत्तेषामाश्रमेऽऽश्रमवासिनाम् ॥ ५९ ॥</s-l></s-lg><s-lg><s-l>एवं प्राप्तो महत्कृच्छ्रमृषिः स नृपसत्तम ।</s-l><s-l>ब्राह्मणेन न वक्तव्यं तस्माद्वर्णावरे जने ॥ ६० ॥</s-l></s-lg><s-lg><s-l>वर्जयेदुपदेशं च सदैव ब्राह्मणो नृप ।</s-l><s-l>उपदेशं हि कुर्वाणो द्विजः कृच्छ्रमवाप्नुयात् ॥ ६१ ॥</s-l></s-lg><s-lg><s-l>एषितव्यं सदा वाचा नृपेण द्विजसत्तमात् ।</s-l><s-l>न प्रवक्तव्यमिह हि किंचिद्वर्णावरे जने ॥ ६२ ॥</s-l></s-lg><s-lg><s-l>ब्राह्मणाः क्षत्रिया वैश्यास्त्रयो वर्णा द्विजातयः ।</s-l><s-l>एतेषु कथयन्राजन्ब्राह्मणो न प्रदुष्यति ॥ ६३ ॥</s-l></s-lg><s-lg><s-l>तस्मात्सद्भिर्न वक्तव्यं कस्यचित्किंचिदग्रतः ।</s-l><s-l>सूक्ष्मा गतिर्हि धर्मस्य दुर्ज्ञेया ह्यकृतात्मभिः ॥ ६४ ॥</s-l></s-lg><s-lg><s-l>तस्मान्मौनानि मुनयो दीक्षां कुर्वन्ति चादृताः ।</s-l><s-l>दुरुक्तस्य भयाद्राजन्नानुभाषन्ति किंचन ॥ ६५ ॥</s-l></s-lg><s-lg><s-l>धार्मिका गुणसंपन्नाः सत्यार्जवपरायणाः ।</s-l><s-l>दुरुक्तवाचाभिहताः प्राप्नुवन्तीह दुष्कृतम् ॥ ६६ ॥</s-l></s-lg><s-lg><s-l>उपदेशो न कर्तव्यः कदाचिदपि कस्यचित् ।</s-l><s-l>उपदेशाद्धि तत्पापं ब्राह्मणः समवाप्नुयात् ॥ ६७ ॥</s-l></s-lg><s-lg><s-l>विमृश्य तस्मात्प्राज्ञेन वक्तव्यं धर्ममिच्छता ।</s-l><s-l>सत्यानृतेन हि कृत उपदेशो हिनस्ति वै ॥ ६८ ॥</s-l></s-lg><s-lg><s-l>वक्तव्यमिह पृष्टेन विनिश्चित्य विपर्ययम् ।</s-l><s-l>स चोपदेशः कर्तव्यो येन धर्ममवाप्नुयात् ॥ ६९ ॥</s-l></s-lg><s-lg><s-l>एतत्ते सर्वमाख्यातमुपदेशे कृते सति ।</s-l><s-l>महान्क्लेशो हि भवति तस्मान्नोपदिशेत्क्वचित् ॥ ७० ॥</s-l></s-lg>