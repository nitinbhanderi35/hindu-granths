<s-lg><s-l> भीष्म उवाच ।</s-l><s-l>इत्युक्तः स तदा तूष्णीमभूद्वायुस्ततोऽब्रवीत् ।</s-l><s-l>शृणु राजन्नगस्त्यस्य माहात्म्यं ब्राह्मणस्य ह ॥ १ ॥</s-l></s-lg><s-lg><s-l>असुरैर्निर्जिता देवा निरुत्साहाश्च ते कृताः ।</s-l><s-l>यज्ञाश्चैषां हृताः सर्वे पितृभ्यश्च स्वधा तथा ॥ २ ॥</s-l></s-lg><s-lg><s-l>कर्मेज्या मानवानां च दानवैर्हैहयर्षभ ।</s-l><s-l>भ्रष्टैश्वर्यास्ततो देवाश्चेरुः पृथ्वीमिति श्रुतिः ॥ ३ ॥</s-l></s-lg><s-lg><s-l>ततः कदाचित्ते राजन्दीप्तमादित्यवर्चसम् ।</s-l><s-l>ददृशुस्तेजसा युक्तमगस्त्यं विपुलव्रतम् ॥ ४ ॥</s-l></s-lg><s-lg><s-l>अभिवाद्य च तं देवा दृष्ट्वा च यशसा वृतम् ।</s-l><s-l>इदमूचुर्महात्मानं वाक्यं काले जनाधिप ॥ ५ ॥</s-l></s-lg><s-lg><s-l>दानवैर्युधि भग्नाः स्म तथैश्वर्याच्च भ्रंशिताः ।</s-l><s-l>तदस्मान्नो भयात्तीव्रात्त्राहि त्वं मुनिपुंगव ॥ ६ ॥</s-l></s-lg><s-lg><s-l>इत्युक्तः स तदा देवैरगस्त्यः कुपितोऽभवत् ।</s-l><s-l>प्रजज्वाल च तेजस्वी कालाग्निरिव संक्षये ॥ ७ ॥</s-l></s-lg><s-lg><s-l>तेन दीप्तांशुजालेन निर्दग्धा दानवास्तदा ।</s-l><s-l>अन्तरिक्षान्महाराज न्यपतन्त सहस्रशः ॥ ८ ॥</s-l></s-lg><s-lg><s-l>दह्यमानास्तु ते दैत्यास्तस्यागस्त्यस्य तेजसा ।</s-l><s-l>उभौ लोकौ परित्यज्य ययुः काष्ठां स्म दक्षिणाम् ॥ ९ ॥</s-l></s-lg><s-lg><s-l>बलिस्तु यजते यज्ञमश्वमेधं महीं गतः ।</s-l><s-l>येऽन्ये स्वस्था महीस्थाश्च ते न दग्धा महासुराः ॥ १० ॥</s-l></s-lg><s-lg><s-l>ततो लोकाः पुनः प्राप्ताः सुरैः शान्तं च तद्रजः ।</s-l><s-l>अथैनमब्रुवन्देवा भूमिष्ठानसुराञ्जहि ॥ ११ ॥</s-l></s-lg><s-lg><s-l>इत्युक्त आह देवान्स न शक्नोमि महीगतान् ।</s-l><s-l>दग्धुं तपो हि क्षीयेन्मे धक्ष्यामीति च पार्थिव ॥ १२ ॥</s-l></s-lg><s-lg><s-l>एवं दग्धा भगवता दानवाः स्वेन तेजसा ।</s-l><s-l>अगस्त्येन तदा राजंस्तपसा भावितात्मना ॥ १३ ॥</s-l></s-lg><s-lg><s-l>ईदृशश्चाप्यगस्त्यो हि कथितस्ते मयानघ ।</s-l><s-l>ब्रवीम्यहं ब्रूहि वा त्वमगस्त्यात्क्षत्रियं वरम् ॥ १४ ॥</s-l></s-lg><s-lg><s-l>इत्युक्तः स तदा तूष्णीमभूद्वायुस्ततोऽब्रवीत् ।</s-l><s-l>शृणु राजन्वसिष्ठस्य मुख्यं कर्म यशस्विनः ॥ १५ ॥</s-l></s-lg><s-lg><s-l>आदित्याः सत्रमासन्त सरो वै मानसं प्रति ।</s-l><s-l>वसिष्ठं मनसा गत्वा श्रुत्वा तत्रास्य गोचरम् ॥ १६ ॥</s-l></s-lg><s-lg><s-l>यजमानांस्तु तान्दृष्ट्वा व्यग्रान्दीक्षानुकर्शितान् ।</s-l><s-l>हन्तुमिच्छन्ति शैलाभाः खलिनो नाम दानवाः ॥ १७ ॥</s-l></s-lg><s-lg><s-l>अदूरात्तु ततस्तेषां ब्रह्मदत्तवरं सरः ।</s-l><s-l>हता हता वै ते तत्र जीवन्त्याप्लुत्य दानवाः ॥ १८ ॥</s-l></s-lg><s-lg><s-l>ते प्रगृह्य महाघोरान्पर्वतान्परिघान्द्रुमान् ।</s-l><s-l>विक्षोभयन्तः सलिलमुत्थिताः शतयोजनम् ॥ १९ ॥</s-l></s-lg><s-lg><s-l>अभ्यद्रवन्त देवांस्ते सहस्राणि दशैव ह ।</s-l><s-l>ततस्तैरर्दिता देवाः शरणं वासवं ययुः ॥ २० ॥</s-l></s-lg><s-lg><s-l>स च तैर्व्यथितः शक्रो वसिष्ठं शरणं ययौ ।</s-l><s-l>ततोऽभयं ददौ तेभ्यो वसिष्ठो भगवानृषिः ॥ २१ ॥</s-l></s-lg><s-lg><s-l>तथा तान्दुःखिताञ्जानन्नानृशंस्यपरो मुनिः ।</s-l><s-l>अयत्नेनादहत्सर्वान्खलिनः स्वेन तेजसा ॥ २२ ॥</s-l></s-lg><s-lg><s-l>कैलासं प्रस्थितां चापि नदीं गङ्गां महातपाः ।</s-l><s-l>आनयत्तत्सरो दिव्यं तया भिन्नं च तत्सरः ॥ २३ ॥</s-l></s-lg><s-lg><s-l>सरो भिन्नं तया नद्या सरयूः सा ततोऽभवत् ।</s-l><s-l>हताश्च खलिनो यत्र स देशः खलिनोऽभवत् ॥ २४ ॥</s-l></s-lg><s-lg><s-l>एवं सेन्द्रा वसिष्ठेन रक्षितास्त्रिदिवौकसः ।</s-l><s-l>ब्रह्मदत्तवराश्चैव हता दैत्या महात्मना ॥ २५ ॥</s-l></s-lg><s-lg><s-l>एतत्कर्म वसिष्ठस्य कथितं ते मयानघ ।</s-l><s-l>ब्रवीम्यहं ब्रूहि वा त्वं वसिष्ठात्क्षत्रियं वरम् ॥ २६ ॥</s-l></s-lg>