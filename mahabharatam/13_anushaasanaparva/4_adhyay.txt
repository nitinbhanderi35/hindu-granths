<s-lg><s-l> भीष्म उवाच ।</s-l><s-l>श्रूयतां पार्थ तत्त्वेन विश्वामित्रो यथा पुरा ।</s-l><s-l>ब्राह्मणत्वं गतस्तात ब्रह्मर्षित्वं तथैव च ॥ १ ॥</s-l></s-lg><s-lg><s-l>भरतस्यान्वये चैवाजमीढो नाम पार्थिवः ।</s-l><s-l>बभूव भरतश्रेष्ठ यज्वा धर्मभृतां वरः ॥ २ ॥</s-l></s-lg><s-lg><s-l>तस्य पुत्रो महानासीज्जह्नुर्नाम नरेश्वरः ।</s-l><s-l>दुहितृत्वमनुप्राप्ता गङ्गा यस्य महात्मनः ॥ ३ ॥</s-l></s-lg><s-lg><s-l>तस्यात्मजस्तुल्यगुणः सिन्धुद्वीपो महायशाः ।</s-l><s-l>सिन्धुद्वीपाच्च राजर्षिर्बलाकाश्वो महाबलः ॥ ४ ॥</s-l></s-lg><s-lg><s-l>वल्लभस्तस्य तनयः साक्षाद्धर्म इवापरः ।</s-l><s-l>कुशिकस्तस्य तनयः सहस्राक्षसमद्युतिः ॥ ५ ॥</s-l></s-lg><s-lg><s-l>कुशिकस्यात्मजः श्रीमान्गाधिर्नाम जनेश्वरः ।</s-l><s-l>अपुत्रः स महाबाहुर्वनवासमुदावसत् ॥ ६ ॥</s-l></s-lg><s-lg><s-l>कन्या जज्ञे सुता तस्य वने निवसतः सतः ।</s-l><s-l>नाम्ना सत्यवती नाम रूपेणाप्रतिमा भुवि ॥ ७ ॥</s-l></s-lg><s-lg><s-l>तां वव्रे भार्गवः श्रीमांश्च्यवनस्यात्मजः प्रभुः ।</s-l><s-l>ऋचीक इति विख्यातो विपुले तपसि स्थितः ॥ ८ ॥</s-l></s-lg><s-lg><s-l>स तां न प्रददौ तस्मै ऋचीकाय महात्मने ।</s-l><s-l>दरिद्र इति मत्वा वै गाधिः शत्रुनिबर्हणः ॥ ९ ॥</s-l></s-lg><s-lg><s-l>प्रत्याख्याय पुनर्यान्तमब्रवीद्राजसत्तमः ।</s-l><s-l>शुल्कं प्रदीयतां मह्यं ततो वेत्स्यसि मे सुताम् ॥ १० ॥</s-l></s-lg><s-lg><s-l> ऋचीक उवाच ।</s-l><s-l>किं प्रयच्छामि राजेन्द्र तुभ्यं शुल्कमहं नृप ।</s-l><s-l>दुहितुर्ब्रूह्यसंसक्तो मात्राभूत्ते विचारणा ॥ ११ ॥</s-l></s-lg><s-lg><s-l> गाधिरुवाच ।</s-l><s-l>चन्द्ररश्मिप्रकाशानां हयानां वातरंहसाम् ।</s-l><s-l>एकतः श्यामकर्णानां सहस्रं देहि भार्गव ॥ १२ ॥</s-l></s-lg><s-lg><s-l> भीष्म उवाच ।</s-l><s-l>ततः स भृगुशार्दूलश्च्यवनस्यात्मजः प्रभुः ।</s-l><s-l>अब्रवीद्वरुणं देवमादित्यं पतिमम्भसाम् ॥ १३ ॥</s-l></s-lg><s-lg><s-l>एकतः श्यामकर्णानां हयानां चन्द्रवर्चसाम् ।</s-l><s-l>सहस्रं वातवेगानां भिक्षे त्वां देवसत्तम ॥ १४ ॥</s-l></s-lg><s-lg><s-l>तथेति वरुणो देव आदित्यो भृगुसत्तमम् ।</s-l><s-l>उवाच यत्र ते छन्दस्तत्रोत्थास्यन्ति वाजिनः ॥ १५ ॥</s-l></s-lg><s-lg><s-l>ध्यातमात्रे ऋचीकेन हयानां चन्द्रवर्चसाम् ।</s-l><s-l>गङ्गाजलात्समुत्तस्थौ सहस्रं विपुलौजसाम् ॥ १६ ॥</s-l></s-lg><s-lg><s-l>अदूरे कन्यकुब्जस्य गङ्गायास्तीरमुत्तमम् ।</s-l><s-l>अश्वतीर्थं तदद्यापि मानवाः परिचक्षते ॥ १७ ॥</s-l></s-lg><s-lg><s-l>तत्तदा गाधये तात सहस्रं वाजिनां शुभम् ।</s-l><s-l>ऋचीकः प्रददौ प्रीतः शुल्कार्थं जपतां वरः ॥ १८ ॥</s-l></s-lg><s-lg><s-l>ततः स विस्मितो राजा गाधिः शापभयेन च ।</s-l><s-l>ददौ तां समलंकृत्य कन्यां भृगुसुताय वै ॥ १९ ॥</s-l></s-lg><s-lg><s-l>जग्राह पाणिं विधिना तस्य ब्रह्मर्षिसत्तमः ।</s-l><s-l>सा च तं पतिमासाद्य परं हर्षमवाप ह ॥ २० ॥</s-l></s-lg><s-lg><s-l>स तुतोष च विप्रर्षिस्तस्या वृत्तेन भारत ।</s-l><s-l>छन्दयामास चैवैनां वरेण वरवर्णिनीम् ॥ २१ ॥</s-l></s-lg><s-lg><s-l>मात्रे तत्सर्वमाचख्यौ सा कन्या राजसत्तमम् ।</s-l><s-l>अथ तामब्रवीन्माता सुतां किंचिदवाङ्मुखीम् ॥ २२ ॥</s-l></s-lg><s-lg><s-l>ममापि पुत्रि भर्ता ते प्रसादं कर्तुमर्हति ।</s-l><s-l>अपत्यस्य प्रदानेन समर्थः स महातपाः ॥ २३ ॥</s-l></s-lg><s-lg><s-l>ततः सा त्वरितं गत्वा तत्सर्वं प्रत्यवेदयत् ।</s-l><s-l>मातुश्चिकीर्षितं राजन्नृचीकस्तामथाब्रवीत् ॥ २४ ॥</s-l></s-lg><s-lg><s-l>गुणवन्तमपत्यं वै त्वं च सा जनयिष्यथः ।</s-l><s-l>जनन्यास्तव कल्याणि मा भूद्वै प्रणयोऽन्यथा ॥ २५ ॥</s-l></s-lg><s-lg><s-l>तव चैव गुणश्लाघी पुत्र उत्पत्स्यते शुभे ।</s-l><s-l>अस्मद्वंशकरः श्रीमांस्तव भ्राता च वंशकृत् ॥ २६ ॥</s-l></s-lg><s-lg><s-l>ऋतुस्नाता च साश्वत्थं त्वं च वृक्षमुदुम्बरम् ।</s-l><s-l>परिष्वजेथाः कल्याणि तत इष्टमवाप्स्यथः ॥ २७ ॥</s-l></s-lg><s-lg><s-l>चरुद्वयमिदं चैव मन्त्रपूतं शुचिस्मिते ।</s-l><s-l>त्वं च सा चोपयुञ्जीथां ततः पुत्राववाप्स्यथः ॥ २८ ॥</s-l></s-lg><s-lg><s-l>ततः सत्यवती हृष्टा मातरं प्रत्यभाषत ।</s-l><s-l>यदृचीकेन कथितं तच्चाचख्यौ चरुद्वयम् ॥ २९ ॥</s-l></s-lg><s-lg><s-l>तामुवाच ततो माता सुतां सत्यवतीं तदा ।</s-l><s-l>पुत्रि मूर्ध्ना प्रपन्नायाः कुरुष्व वचनं मम ॥ ३० ॥</s-l></s-lg><s-lg><s-l>भर्त्रा य एष दत्तस्ते चरुर्मन्त्रपुरस्कृतः ।</s-l><s-l>एतं प्रयच्छ मह्यं त्वं मदीयं त्वं गृहाण च ॥ ३१ ॥</s-l></s-lg><s-lg><s-l>व्यत्यासं वृक्षयोश्चापि करवाव शुचिस्मिते ।</s-l><s-l>यदि प्रमाणं वचनं मम मातुरनिन्दिते ॥ ३२ ॥</s-l></s-lg><s-lg><s-l>व्यक्तं भगवता चात्र कृतमेवं भविष्यति ।</s-l><s-l>ततो मे त्वच्चरौ भावः पादपे च सुमध्यमे ।</s-l><s-l>कथं विशिष्टो भ्राता ते भवेदित्येव चिन्तय ॥ ३३ ॥</s-l></s-lg><s-lg><s-l>तथा च कृतवत्यौ ते माता सत्यवती च सा ।</s-l><s-l>अथ गर्भावनुप्राप्ते उभे ते वै युधिष्ठिर ॥ ३४ ॥</s-l></s-lg><s-lg><s-l>दृष्ट्वा गर्भमनुप्राप्तां भार्यां स च महानृषिः ।</s-l><s-l>उवाच तां सत्यवतीं दुर्मना भृगुसत्तमः ॥ ३५ ॥</s-l></s-lg><s-lg><s-l>व्यत्यासेनोपयुक्तस्ते चरुर्व्यक्तं भविष्यति ।</s-l><s-l>व्यत्यासः पादपे चापि सुव्यक्तं ते कृतः शुभे ॥ ३६ ॥</s-l></s-lg><s-lg><s-l>मया हि विश्वं यद्ब्रह्म त्वच्चरौ संनिवेशितम् ।</s-l><s-l>क्षत्रवीर्यं च सकलं चरौ तस्या निवेशितम् ॥ ३७ ॥</s-l></s-lg><s-lg><s-l>त्रिलोकविख्यातगुणं त्वं विप्रं जनयिष्यसि ।</s-l><s-l>सा च क्षत्रं विशिष्टं वै तत एतत्कृतं मया ॥ ३८ ॥</s-l></s-lg><s-lg><s-l>व्यत्यासस्तु कृतो यस्मात्त्वया मात्रा तथैव च ।</s-l><s-l>तस्मात्सा ब्राह्मणश्रेष्ठं माता ते जनयिष्यति ॥ ३९ ॥</s-l></s-lg><s-lg><s-l>क्षत्रियं तूग्रकर्माणं त्वं भद्रे जनयिष्यसि ।</s-l><s-l>न हि ते तत्कृतं साधु मातृस्नेहेन भामिनि ॥ ४० ॥</s-l></s-lg><s-lg><s-l>सा श्रुत्वा शोकसंतप्ता पपात वरवर्णिनी ।</s-l><s-l>भूमौ सत्यवती राजंश्छिन्नेव रुचिरा लता ॥ ४१ ॥</s-l></s-lg><s-lg><s-l>प्रतिलभ्य च सा संज्ञां शिरसा प्रणिपत्य च ।</s-l><s-l>उवाच भार्या भर्तारं गाधेयी ब्राह्मणर्षभम् ॥ ४२ ॥</s-l></s-lg><s-lg><s-l>प्रसादयन्त्यां भार्यायां मयि ब्रह्मविदां वर ।</s-l><s-l>प्रसादं कुरु विप्रर्षे न मे स्यात्क्षत्रियः सुतः ॥ ४३ ॥</s-l></s-lg><s-lg><s-l>कामं ममोग्रकर्मा वै पौत्रो भवितुमर्हति ।</s-l><s-l>न तु मे स्यात्सुतो ब्रह्मन्नेष मे दीयतां वरः ॥ ४४ ॥</s-l></s-lg><s-lg><s-l>एवमस्त्विति होवाच स्वां भार्यां सुमहातपाः ।</s-l><s-l>ततः सा जनयामास जमदग्निं सुतं शुभम् ॥ ४५ ॥</s-l></s-lg><s-lg><s-l>विश्वामित्रं चाजनयद्गाधेर्भार्या यशस्विनी ।</s-l><s-l>ऋषेः प्रभावाद्राजेन्द्र ब्रह्मर्षिं ब्रह्मवादिनम् ॥ ४६ ॥</s-l></s-lg><s-lg><s-l>ततो ब्राह्मणतां यातो विश्वामित्रो महातपाः ।</s-l><s-l>क्षत्रियः सोऽप्यथ तथा ब्रह्मवंशस्य कारकः ॥ ४७ ॥</s-l></s-lg><s-lg><s-l>तस्य पुत्रा महात्मानो ब्रह्मवंशविवर्धनाः ।</s-l><s-l>तपस्विनो ब्रह्मविदो गोत्रकर्तार एव च ॥ ४८ ॥</s-l></s-lg><s-lg><s-l>मधुच्छन्दश्च भगवान्देवरातश्च वीर्यवान् ।</s-l><s-l>अक्षीणश्च शकुन्तश्च बभ्रुः कालपथस्तथा ॥ ४९ ॥</s-l></s-lg><s-lg><s-l>याज्ञवल्क्यश्च विख्यातस्तथा स्थूणो महाव्रतः ।</s-l><s-l>उलूको यमदूतश्च तथर्षिः सैन्धवायनः ॥ ५० ॥</s-l></s-lg><s-lg><s-l>कर्णजङ्घश्च भगवान्गालवश्च महानृषिः ।</s-l><s-l>ऋषिर्वज्रस्तथाख्यातः शालङ्कायन एव च ॥ ५१ ॥</s-l></s-lg><s-lg><s-l>लालाट्यो नारदश्चैव तथा कूर्चमुखः स्मृतः ।</s-l><s-l>वादुलिर्मुसलश्चैव रक्षोग्रीवस्तथैव च ॥ ५२ ॥</s-l></s-lg><s-lg><s-l>अङ्घ्रिको नैकभृच्चैव शिलायूपः सितः शुचिः ।</s-l><s-l>चक्रको मारुतन्तव्यो वातघ्नोऽथाश्वलायनः ॥ ५३ ॥</s-l></s-lg><s-lg><s-l>श्यामायनोऽथ गार्ग्यश्च जाबालिः सुश्रुतस्तथा ।</s-l><s-l>कारीषिरथ संश्रुत्यः परपौरवतन्तवः ॥ ५४ ॥</s-l></s-lg><s-lg><s-l>महानृषिश्च कपिलस्तथर्षिस्तारकायनः ।</s-l><s-l>तथैव चोपगहनस्तथर्षिश्चार्जुनायनः ॥ ५५ ॥</s-l></s-lg><s-lg><s-l>मार्गमित्रिर्हिरण्याक्षो जङ्घारिर्बभ्रुवाहनः ।</s-l><s-l>सूतिर्विभूतिः सूतश्च सुरङ्गश्च तथैव हि ॥ ५६ ॥</s-l></s-lg><s-lg><s-l>आराद्धिर्नामयश्चैव चाम्पेयोज्जयनौ तथा ।</s-l><s-l>नवतन्तुर्बकनखः शयोनरतिरेव च ॥ ५७ ॥</s-l></s-lg><s-lg><s-l>शयोरुहश्चारुमत्स्यः शिरीषी चाथ गार्दभिः ।</s-l><s-l>उज्जयोनिरदापेक्षी नारदी च महानृषिः ।</s-l><s-l>विश्वामित्रात्मजाः सर्वे मुनयो ब्रह्मवादिनः ॥ ५८ ॥</s-l></s-lg><s-lg><s-l>तन्नैष क्षत्रियो राजन्विश्वामित्रो महातपाः ।</s-l><s-l>ऋचीकेनाहितं ब्रह्म परमेतद्युधिष्ठिर ॥ ५९ ॥</s-l></s-lg><s-lg><s-l>एतत्ते सर्वमाख्यातं तत्त्वेन भरतर्षभ ।</s-l><s-l>विश्वामित्रस्य वै जन्म सोमसूर्याग्नितेजसः ॥ ६० ॥</s-l></s-lg><s-lg><s-l>यत्र यत्र च संदेहो भूयस्ते राजसत्तम ।</s-l><s-l>तत्र तत्र च मां ब्रूहि च्छेत्तास्मि तव संशयान् ॥ ६१ ॥</s-l></s-lg>