<s-lg><s-l> युधिष्ठिर उवाच ।</s-l><s-l>विद्या तपश्च दानं च किमेतेषां विशिष्यते ।</s-l><s-l>पृच्छामि त्वा सतां श्रेष्ठ तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>मैत्रेयस्य च संवादं कृष्णद्वैपायनस्य च ॥ २ ॥</s-l></s-lg><s-lg><s-l>कृष्णद्वैपायनो राजन्नज्ञातचरितं चरन् ।</s-l><s-l>वाराणस्यामुपातिष्ठन्मैत्रेयं स्वैरिणीकुले ॥ ३ ॥</s-l></s-lg><s-lg><s-l>तमुपस्थितमासीनं ज्ञात्वा स मुनिसत्तमम् ।</s-l><s-l>अर्चित्वा भोजयामास मैत्रेयोऽशनमुत्तमम् ॥ ४ ॥</s-l></s-lg><s-lg><s-l>तदन्नमुत्तमं भुक्त्वा गुणवत्सार्वकामिकम् ।</s-l><s-l>प्रतिष्ठमानोऽस्मयत प्रीतः कृष्णो महामनाः ॥ ५ ॥</s-l></s-lg><s-lg><s-l>तमुत्स्मयन्तं संप्रेक्ष्य मैत्रेयः कृष्णमब्रवीत् ।</s-l><s-l>कारणं ब्रूहि धर्मात्मन्योऽस्मयिष्ठाः कुतश्च ते ।</s-l><s-l>तपस्विनो धृतिमतः प्रमोदः समुपागतः ॥ ६ ॥</s-l></s-lg><s-lg><s-l>एतत्पृच्छामि ते विद्वन्नभिवाद्य प्रणम्य च ।</s-l><s-l>आत्मनश्च तपोभाग्यं महाभाग्यं तथैव च ॥ ७ ॥</s-l></s-lg><s-lg><s-l>पृथगाचरतस्तात पृथगात्मनि चात्मनोः ।</s-l><s-l>अल्पान्तरमहं मन्ये विशिष्टमपि वा त्वया ॥ ८ ॥</s-l></s-lg><s-lg><s-l> व्यास उवाच ।</s-l><s-l>अतिच्छेदातिवादाभ्यां स्मयोऽयं समुपागतः ।</s-l><s-l>असत्यं वेदवचनं कस्माद्वेदोऽनृतं वदेत् ॥ ९ ॥</s-l></s-lg><s-lg><s-l>त्रीण्येव तु पदान्याहुः पुरुषस्योत्तमं व्रतम् ।</s-l><s-l>न द्रुह्येच्चैव दद्याच्च सत्यं चैव परं वदेत् ।</s-l><s-l>इदानीं चैव नः कृत्यं पुरस्ताच्च परं स्मृतम् ॥ १० ॥</s-l></s-lg><s-lg><s-l>अल्पोऽपि तादृशो दायो भवत्युत महाफलः ।</s-l><s-l>तृषिताय च यद्दत्तं हृदयेनानसूयता ॥ ११ ॥</s-l></s-lg><s-lg><s-l>तृषितस्तृषिताय त्वं दत्त्वैतदशनं मम ।</s-l><s-l>अजैषीर्महतो लोकान्महायज्ञैरिवाभिभो ।</s-l><s-l>अतो दानपवित्रेण प्रीतोऽस्मि तपसैव च ॥ १२ ॥</s-l></s-lg><s-lg><s-l>पुण्यस्यैव हि ते गन्धः पुण्यस्यैव च दर्शनम् ।</s-l><s-l>पुण्यश्च वाति गन्धस्ते मन्ये कर्मविधानतः ॥ १३ ॥</s-l></s-lg><s-lg><s-l>अधिकं मार्जनात्तात तथैवाप्यनुलेपनात् ।</s-l><s-l>शुभं सर्वपवित्रेभ्यो दानमेव परं भवेत् ॥ १४ ॥</s-l></s-lg><s-lg><s-l>यानीमान्युत्तमानीह वेदोक्तानि प्रशंससि ।</s-l><s-l>तेषां श्रेष्ठतमं दानमिति मे नास्ति संशयः ॥ १५ ॥</s-l></s-lg><s-lg><s-l>दानकृद्भिः कृतः पन्था येन यान्ति मनीषिणः ।</s-l><s-l>ते हि प्राणस्य दातारस्तेषु धर्मः प्रतिष्ठितः ॥ १६ ॥</s-l></s-lg><s-lg><s-l>यथा वेदाः स्वधीताश्च यथा चेन्द्रियसंयमः ।</s-l><s-l>सर्वत्यागो यथा चेह तथा दानमनुत्तमम् ॥ १७ ॥</s-l></s-lg><s-lg><s-l>त्वं हि तात सुखादेव सुखमेष्यसि शोभनम् ।</s-l><s-l>सुखात्सुखतरप्राप्तिमाप्नुते मतिमान्नरः ॥ १८ ॥</s-l></s-lg><s-lg><s-l>तन्नः प्रत्यक्षमेवेदमुपलब्धमसंशयम् ।</s-l><s-l>श्रीमन्तमाप्नुवन्त्यर्था दानं यज्ञस्तथा सुखम् ॥ १९ ॥</s-l></s-lg><s-lg><s-l>सुखादेव परं दुःखं दुःखादन्यत्परं सुखम् ।</s-l><s-l>दृश्यते हि महाप्राज्ञ नियतं वै स्वभावतः ॥ २० ॥</s-l></s-lg><s-lg><s-l>त्रिविधानीह वृत्तानि नरस्याहुर्मनीषिणः ।</s-l><s-l>पुण्यमन्यत्पापमन्यन्न पुण्यं न च पापकम् ॥ २१ ॥</s-l></s-lg><s-lg><s-l>न वृत्तं मन्यतेऽन्यस्य मन्यतेऽन्यस्य पापकम् ।</s-l><s-l>तथा स्वकर्मनिर्वृत्तं न पुण्यं न च पापकम् ॥ २२ ॥</s-l></s-lg><s-lg><s-l>रमस्वैधस्व मोदस्व देहि चैव यजस्व च ।</s-l><s-l>न त्वामभिभविष्यन्ति वैद्या न च तपस्विनः ॥ २३ ॥</s-l></s-lg>