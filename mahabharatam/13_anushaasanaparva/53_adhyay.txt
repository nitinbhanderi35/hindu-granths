<s-lg><s-l> युधिष्ठिर उवाच ।</s-l><s-l>तस्मिन्नन्तर्हिते विप्रे राजा किमकरोत्तदा ।</s-l><s-l>भार्या चास्य महाभागा तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अदृष्ट्वा स महीपालस्तमृषिं सह भार्यया ।</s-l><s-l>परिश्रान्तो निववृते व्रीडितो नष्टचेतनः ॥ २ ॥</s-l></s-lg><s-lg><s-l>स प्रविश्य पुरीं दीनो नाभ्यभाषत किंचन ।</s-l><s-l>तदेव चिन्तयामास च्यवनस्य विचेष्टितम् ॥ ३ ॥</s-l></s-lg><s-lg><s-l>अथ शून्येन मनसा प्रविवेश गृहं नृपः ।</s-l><s-l>ददर्श शयने तस्मिञ्शयानं भृगुनन्दनम् ॥ ४ ॥</s-l></s-lg><s-lg><s-l>विस्मितौ तौ तु दृष्ट्वा तं तदाश्चर्यं विचिन्त्य च ।</s-l><s-l>दर्शनात्तस्य च मुनेर्विश्रान्तौ संबभूवतुः ॥ ५ ॥</s-l></s-lg><s-lg><s-l>यथास्थानं तु तौ स्थित्वा भूयस्तं संववाहतुः ।</s-l><s-l>अथापरेण पार्श्वेन सुष्वाप स महामुनिः ॥ ६ ॥</s-l></s-lg><s-lg><s-l>तेनैव च स कालेन प्रत्यबुध्यत वीर्यवान् ।</s-l><s-l>न च तौ चक्रतुः किंचिद्विकारं भयशङ्कितौ ॥ ७ ॥</s-l></s-lg><s-lg><s-l>प्रतिबुद्धस्तु स मुनिस्तौ प्रोवाच विशां पते ।</s-l><s-l>तैलाभ्यङ्गो दीयतां मे स्नास्येऽहमिति भारत ॥ ८ ॥</s-l></s-lg><s-lg><s-l>तथेति तौ प्रतिश्रुत्य क्षुधितौ श्रमकर्शितौ ।</s-l><s-l>शतपाकेन तैलेन महार्हेणोपतस्थतुः ॥ ९ ॥</s-l></s-lg><s-lg><s-l>ततः सुखासीनमृषिं वाग्यतौ संववाहतुः ।</s-l><s-l>न च पर्याप्तमित्याह भार्गवः सुमहातपाः ॥ १० ॥</s-l></s-lg><s-lg><s-l>यदा तौ निर्विकारौ तु लक्षयामास भार्गवः ।</s-l><s-l>तत उत्थाय सहसा स्नानशालां विवेश ह ।</s-l><s-l>कॢप्तमेव तु तत्रासीत्स्नानीयं पार्थिवोचितम् ॥ ११ ॥</s-l></s-lg><s-lg><s-l>असत्कृत्य तु तत्सर्वं तत्रैवान्तरधीयत ।</s-l><s-l>स मुनिः पुनरेवाथ नृपतेः पश्यतस्तदा ।</s-l><s-l>नासूयां चक्रतुस्तौ च दंपती भरतर्षभ ॥ १२ ॥</s-l></s-lg><s-lg><s-l>अथ स्नातः स भगवान्सिंहासनगतः प्रभुः ।</s-l><s-l>दर्शयामास कुशिकं सभार्यं भृगुनन्दनः ॥ १३ ॥</s-l></s-lg><s-lg><s-l>संहृष्टवदनो राजा सभार्यः कुशिको मुनिम् ।</s-l><s-l>सिद्धमन्नमिति प्रह्वो निर्विकारो न्यवेदयत् ॥ १४ ॥</s-l></s-lg><s-lg><s-l>आनीयतामिति मुनिस्तं चोवाच नराधिपम् ।</s-l><s-l>राजा च समुपाजह्रे तदन्नं सह भार्यया ॥ १५ ॥</s-l></s-lg><s-lg><s-l>मांसप्रकारान्विविधाञ्शाकानि विविधानि च ।</s-l><s-l>वेसवारविकारांश्च पानकानि लघूनि च ॥ १६ ॥</s-l></s-lg><s-lg><s-l>रसालापूपकांश्चित्रान्मोदकानथ षाडवान् ।</s-l><s-l>रसान्नानाप्रकारांश्च वन्यं च मुनिभोजनम् ॥ १७ ॥</s-l></s-lg><s-lg><s-l>फलानि च विचित्राणि तथा भोज्यानि भूरिशः ।</s-l><s-l>बदरेङ्गुदकाश्मर्यभल्लातकवटानि च ॥ १८ ॥</s-l></s-lg><s-lg><s-l>गृहस्थानां च यद्भोज्यं यच्चापि वनवासिनाम् ।</s-l><s-l>सर्वमाहारयामास राजा शापभयान्मुनेः ॥ १९ ॥</s-l></s-lg><s-lg><s-l>अथ सर्वमुपन्यस्तमग्रतश्च्यवनस्य तत् ।</s-l><s-l>ततः सर्वं समानीय तच्च शय्यासनं मुनिः ॥ २० ॥</s-l></s-lg><s-lg><s-l>वस्त्रैः शुभैरवच्छाद्य भोजनोपस्करैः सह ।</s-l><s-l>सर्वमादीपयामास च्यवनो भृगुनन्दनः ॥ २१ ॥</s-l></s-lg><s-lg><s-l>न च तौ चक्रतुः कोपं दंपती सुमहाव्रतौ ।</s-l><s-l>तयोः संप्रेक्षतोरेव पुनरन्तर्हितोऽभवत् ॥ २२ ॥</s-l></s-lg><s-lg><s-l>तत्रैव च स राजर्षिस्तस्थौ तां रजनीं तदा ।</s-l><s-l>सभार्यो वाग्यतः श्रीमान्न च तं कोप आविशत् ॥ २३ ॥</s-l></s-lg><s-lg><s-l>नित्यं संस्कृतमन्नं तु विविधं राजवेश्मनि ।</s-l><s-l>शयनानि च मुख्यानि परिषेकाश्च पुष्कलाः ॥ २४ ॥</s-l></s-lg><s-lg><s-l>वस्त्रं च विविधाकारमभवत्समुपार्जितम् ।</s-l><s-l>न शशाक ततो द्रष्टुमन्तरं च्यवनस्तदा ॥ २५ ॥</s-l></s-lg><s-lg><s-l>पुनरेव च विप्रर्षिः प्रोवाच कुशिकं नृपम् ।</s-l><s-l>सभार्यो मां रथेनाशु वह यत्र ब्रवीम्यहम् ॥ २६ ॥</s-l></s-lg><s-lg><s-l>तथेति च प्राह नृपो निर्विशङ्कस्तपोधनम् ।</s-l><s-l>क्रीडारथोऽस्तु भगवन्नुत सांग्रामिको रथः ॥ २७ ॥</s-l></s-lg><s-lg><s-l>इत्युक्तः स मुनिस्तेन राज्ञा हृष्टेन तद्वचः ।</s-l><s-l>च्यवनः प्रत्युवाचेदं हृष्टः परपुरंजयम् ॥ २८ ॥</s-l></s-lg><s-lg><s-l>सज्जीकुरु रथं क्षिप्रं यस्ते सांग्रामिको मतः ।</s-l><s-l>सायुधः सपताकश्च सशक्तिः कणयष्टिमान् ॥ २९ ॥</s-l></s-lg><s-lg><s-l>किङ्किणीशतनिर्घोषो युक्तस्तोमरकल्पनैः ।</s-l><s-l>गदाखड्गनिबद्धश्च परमेषुशतान्वितः ॥ ३० ॥</s-l></s-lg><s-lg><s-l>ततः स तं तथेत्युक्त्वा कल्पयित्वा महारथम् ।</s-l><s-l>भार्यां वामे धुरि तदा चात्मानं दक्षिणे तथा ॥ ३१ ॥</s-l></s-lg><s-lg><s-l>त्रिदंष्ट्रं वज्रसूच्यग्रं प्रतोदं तत्र चादधत् ।</s-l><s-l>सर्वमेतत्ततो दत्त्वा नृपो वाक्यमथाब्रवीत् ॥ ३२ ॥</s-l></s-lg><s-lg><s-l>भगवन्क्व रथो यातु ब्रवीतु भृगुनन्दनः ।</s-l><s-l>यत्र वक्ष्यसि विप्रर्षे तत्र यास्यति ते रथः ॥ ३३ ॥</s-l></s-lg><s-lg><s-l>एवमुक्तस्तु भगवान्प्रत्युवाचाथ तं नृपम् ।</s-l><s-l>इतःप्रभृति यातव्यं पदकं पदकं शनैः ॥ ३४ ॥</s-l></s-lg><s-lg><s-l>श्रमो मम यथा न स्यात्तथा मे छन्दचारिणौ ।</s-l><s-l>सुखं चैवास्मि वोढव्यो जनः सर्वश्च पश्यतु ॥ ३५ ॥</s-l></s-lg><s-lg><s-l>नोत्सार्यः पथिकः कश्चित्तेभ्यो दास्याम्यहं वसु ।</s-l><s-l>ब्राह्मणेभ्यश्च ये कामानर्थयिष्यन्ति मां पथि ॥ ३६ ॥</s-l></s-lg><s-lg><s-l>सर्वं दास्याम्यशेषेण धनं रत्नानि चैव हि ।</s-l><s-l>क्रियतां निखिलेनैतन्मा विचारय पार्थिव ॥ ३७ ॥</s-l></s-lg><s-lg><s-l>तस्य तद्वचनं श्रुत्वा राजा भृत्यानथाब्रवीत् ।</s-l><s-l>यद्यद्ब्रूयान्मुनिस्तत्तत्सर्वं देयमशङ्कितैः ॥ ३८ ॥</s-l></s-lg><s-lg><s-l>ततो रत्नान्यनेकानि स्त्रियो युग्यमजाविकम् ।</s-l><s-l>कृताकृतं च कनकं गजेन्द्राश्चाचलोपमाः ॥ ३९ ॥</s-l></s-lg><s-lg><s-l>अन्वगच्छन्त तमृषिं राजामात्याश्च सर्वशः ।</s-l><s-l>हाहाभूतं च तत्सर्वमासीन्नगरमार्तिमत् ॥ ४० ॥</s-l></s-lg><s-lg><s-l>तौ तीक्ष्णाग्रेण सहसा प्रतोदेन प्रचोदितौ ।</s-l><s-l>पृष्ठे विद्धौ कटे चैव निर्विकारौ तमूहतुः ॥ ४१ ॥</s-l></s-lg><s-lg><s-l>वेपमानौ विराहारौ पञ्चाशद्रात्रकर्शितौ ।</s-l><s-l>कथंचिदूहतुर्वीरौ दंपती तं रथोत्तमम् ॥ ४२ ॥</s-l></s-lg><s-lg><s-l>बहुशो भृशविद्धौ तौ क्षरमाणौ क्षतोद्भवम् ।</s-l><s-l>ददृशाते महाराज पुष्पिताविव किंशुकौ ॥ ४३ ॥</s-l></s-lg><s-lg><s-l>तौ दृष्ट्वा पौरवर्गस्तु भृशं शोकपरायणः ।</s-l><s-l>अभिशापभयात्त्रस्तो न च किंचिदुवाच ह ॥ ४४ ॥</s-l></s-lg><s-lg><s-l>द्वन्द्वशश्चाब्रुवन्सर्वे पश्यध्वं तपसो बलम् ।</s-l><s-l>क्रुद्धा अपि मुनिश्रेष्ठं वीक्षितुं नैव शक्नुमः ॥ ४५ ॥</s-l></s-lg><s-lg><s-l>अहो भगवतो वीर्यं महर्षेर्भावितात्मनः ।</s-l><s-l>राज्ञश्चापि सभार्यस्य धैर्यं पश्यत यादृशम् ॥ ४६ ॥</s-l></s-lg><s-lg><s-l>श्रान्तावपि हि कृच्छ्रेण रथमेतं समूहतुः ।</s-l><s-l>न चैतयोर्विकारं वै ददर्श भृगुनन्दनः ॥ ४७ ॥</s-l></s-lg><s-lg><s-l> भीष्म उवाच ।</s-l><s-l>ततः स निर्विकारौ तौ दृष्ट्वा भृगुकुलोद्वहः ।</s-l><s-l>वसु विश्राणयामास यथा वैश्रवणस्तथा ॥ ४८ ॥</s-l></s-lg><s-lg><s-l>तत्रापि राजा प्रीतात्मा यथाज्ञप्तमथाकरोत् ।</s-l><s-l>ततोऽस्य भगवान्प्रीतो बभूव मुनिसत्तमः ॥ ४९ ॥</s-l></s-lg><s-lg><s-l>अवतीर्य रथश्रेष्ठाद्दंपती तौ मुमोच ह ।</s-l><s-l>विमोच्य चैतौ विधिवत्ततो वाक्यमुवाच ह ॥ ५० ॥</s-l></s-lg><s-lg><s-l>स्निग्धगम्भीरया वाचा भार्गवः सुप्रसन्नया ।</s-l><s-l>ददानि वां वरं श्रेष्ठं तद्ब्रूतामिति भारत ॥ ५१ ॥</s-l></s-lg><s-lg><s-l>सुकुमारौ च तौ विद्वान्कराभ्यां मुनिसत्तमः ।</s-l><s-l>पस्पर्शामृतकल्पाभ्यां स्नेहाद्भरतसत्तम ॥ ५२ ॥</s-l></s-lg><s-lg><s-l>अथाब्रवीन्नृपो वाक्यं श्रमो नास्त्यावयोरिह ।</s-l><s-l>विश्रान्तौ स्वः प्रभावात्ते ध्यानेनैवेति भार्गव ॥ ५३ ॥</s-l></s-lg><s-lg><s-l>अथ तौ भगवान्प्राह प्रहृष्टश्च्यवनस्तदा ।</s-l><s-l>न वृथा व्याहृतं पूर्वं यन्मया तद्भविष्यति ॥ ५४ ॥</s-l></s-lg><s-lg><s-l>रमणीयः समुद्देशो गङ्गातीरमिदं शुभम् ।</s-l><s-l>कंचित्कालं व्रतपरो निवत्स्यामीह पार्थिव ॥ ५५ ॥</s-l></s-lg><s-lg><s-l>गम्यतां स्वपुरं पुत्र विश्रान्तः पुनरेष्यसि ।</s-l><s-l>इहस्थं मां सभार्यस्त्वं द्रष्टासि श्वो नराधिप ॥ ५६ ॥</s-l></s-lg><s-lg><s-l>न च मन्युस्त्वया कार्यः श्रेयस्ते समुपस्थितम् ।</s-l><s-l>यत्काङ्क्षितं हृदिस्थं ते तत्सर्वं संभविष्यति ॥ ५७ ॥</s-l></s-lg><s-lg><s-l>इत्येवमुक्तः कुशिकः प्रहृष्टेनान्तरात्मना ।</s-l><s-l>प्रोवाच मुनिशार्दूलमिदं वचनमर्थवत् ॥ ५८ ॥</s-l></s-lg><s-lg><s-l>न मे मन्युर्महाभाग पूतोऽस्मि भगवंस्त्वया ।</s-l><s-l>संवृत्तौ यौवनस्थौ स्वो वपुष्मन्तौ बलान्वितौ ॥ ५९ ॥</s-l></s-lg><s-lg><s-l>प्रतोदेन व्रणा ये मे सभार्यस्य कृतास्त्वया ।</s-l><s-l>तान्न पश्यामि गात्रेषु स्वस्थोऽस्मि सह भार्यया ॥ ६० ॥</s-l></s-lg><s-lg><s-l>इमां च देवीं पश्यामि मुने दिव्याप्सरोपमाम् ।</s-l><s-l>श्रिया परमया युक्तां यथादृष्टां मया पुरा ॥ ६१ ॥</s-l></s-lg><s-lg><s-l>तव प्रसादात्संवृत्तमिदं सर्वं महामुने ।</s-l><s-l>नैतच्चित्रं तु भगवंस्त्वयि सत्यपराक्रम ॥ ६२ ॥</s-l></s-lg><s-lg><s-l>इत्युक्तः प्रत्युवाचेदं च्यवनः कुशिकं तदा ।</s-l><s-l>आगच्छेथाः सभार्यश्च त्वमिहेति नराधिप ॥ ६३ ॥</s-l></s-lg><s-lg><s-l>इत्युक्तः समनुज्ञातो राजर्षिरभिवाद्य तम् ।</s-l><s-l>प्रययौ वपुषा युक्तो नगरं देवराजवत् ॥ ६४ ॥</s-l></s-lg><s-lg><s-l>तत एनमुपाजग्मुरमात्याः सपुरोहिताः ।</s-l><s-l>बलस्था गणिकायुक्ताः सर्वाः प्रकृतयस्तथा ॥ ६५ ॥</s-l></s-lg><s-lg><s-l>तैर्वृतः कुशिको राजा श्रिया परमया ज्वलन् ।</s-l><s-l>प्रविवेश पुरं हृष्टः पूज्यमानोऽथ बन्दिभिः ॥ ६६ ॥</s-l></s-lg><s-lg><s-l>ततः प्रविश्य नगरं कृत्वा सर्वाह्णिकक्रियाः ।</s-l><s-l>भुक्त्वा सभार्यो रजनीमुवास स महीपतिः ॥ ६७ ॥</s-l></s-lg><s-lg><s-l>ततस्तु तौ नवमभिवीक्ष्य यौवनं परस्परं विगतजराविवामरौ ।</s-l><s-l>ननन्दतुः शयनगतौ वपुर्धरौ श्रिया युतौ द्विजवरदत्तया तया ॥ ६८ ॥</s-l></s-lg><s-lg><s-l>स चाप्यृषिर्भृगुकुलकीर्तिवर्धनस्तपोधनो वनमभिराममृद्धिमत् ।</s-l><s-l>मनीषया बहुविधरत्नभूषितं ससर्ज यन्नास्ति शतक्रतोरपि ॥ ६९ ॥</s-l></s-lg>