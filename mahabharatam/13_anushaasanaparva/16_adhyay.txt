<s-lg><s-l> कृष्ण उवाच ।</s-l><s-l>मूर्ध्ना निपत्य नियतस्तेजःसंनिचये ततः ।</s-l><s-l>परमं हर्षमागम्य भगवन्तमथाब्रुवम् ॥ १ ॥</s-l></s-lg><s-lg><s-l>धर्मे दृढत्वं युधि शत्रुघातं यशस्तथाग्र्यं परमं बलं च ।</s-l><s-l>योगप्रियत्वं तव संनिकर्षं वृणे सुतानां च शतं शतानि ॥ २ ॥</s-l></s-lg><s-lg><s-l>एवमस्त्विति तद्वाक्यं मयोक्तः प्राह शंकरः ॥ ३ ॥</s-l></s-lg><s-lg><s-l>ततो मां जगतो माता धरणी सर्वपावनी ।</s-l><s-l>उवाचोमा प्रणिहिता शर्वाणी तपसां निधिः ॥ ४ ॥</s-l></s-lg><s-lg><s-l>दत्तो भगवता पुत्रः साम्बो नाम तवानघ ।</s-l><s-l>मत्तोऽप्यष्टौ वरानिष्टान्गृहाण त्वं ददामि ते ।</s-l><s-l>प्रणम्य शिरसा सा च मयोक्ता पाण्डुनन्दन ॥ ५ ॥</s-l></s-lg><s-lg><s-l>द्विजेष्वकोपं पितृतः प्रसादं शतं सुतानामुपभोगं परं च ।</s-l><s-l>कुले प्रीतिं मातृतश्च प्रसादं शमप्राप्तिं प्रवृणे चापि दाक्ष्यम् ॥ ६ ॥</s-l></s-lg><s-lg><s-l> देव्युवाच ।</s-l><s-l>एवं भविष्यत्यमरप्रभाव नाहं मृषा जातु वदे कदाचित् ।</s-l><s-l>भार्यासहस्राणि च षोडशैव तासु प्रियत्वं च तथाक्षयत्वम् ॥ ७ ॥</s-l></s-lg><s-lg><s-l>प्रीतिं चाग्र्यां बान्धवानां सकाशाद्ददामि ते वपुषः काम्यतां च ।</s-l><s-l>भोक्ष्यन्ते वै सप्ततिर्वै शतानि गृहे तुभ्यमतिथीनां च नित्यम् ॥ ८ ॥</s-l></s-lg><s-lg><s-l> वासुदेव उवाच ।</s-l><s-l>एवं दत्त्वा वरान्देवो मम देवी च भारत ।</s-l><s-l>अन्तर्हितः क्षणे तस्मिन्सगणो भीमपूर्वज ॥ ९ ॥</s-l></s-lg><s-lg><s-l>एतदत्यद्भुतं सर्वं ब्राह्मणायातितेजसे ।</s-l><s-l>उपमन्यवे मया कृत्स्नमाख्यातं कौरवोत्तम ॥ १० ॥</s-l></s-lg><s-lg><s-l>नमस्कृत्वा तु स प्राह देवदेवाय सुव्रत ।</s-l><s-l>नास्ति शर्वसमो दाने नास्ति शर्वसमो रणे ।</s-l><s-l>नास्ति शर्वसमो देवो नास्ति शर्वसमा गतिः ॥ ११ ॥</s-l></s-lg><s-lg><s-l>ऋषिरासीत्कृते तात तण्डिरित्येव विश्रुतः ।</s-l><s-l>दश वर्षसहस्राणि तेन देवः समाधिना ।</s-l><s-l>आराधितोऽभूद्भक्तेन तस्योदर्कं निशामय ॥ १२ ॥</s-l></s-lg><s-lg><s-l>स दृष्टवान्महादेवमस्तौषीच्च स्तवैर्विभुम् ।</s-l><s-l>पवित्राणां पवित्रस्त्वं गतिर्गतिमतां वर ।</s-l><s-l>अत्युग्रं तेजसां तेजस्तपसां परमं तपः ॥ १३ ॥</s-l></s-lg><s-lg><s-l>विश्वावसुहिरण्याक्षपुरुहूतनमस्कृत ।</s-l><s-l>भूरिकल्याणद विभो पुरुसत्य नमोऽस्तु ते ॥ १४ ॥</s-l></s-lg><s-lg><s-l>जातीमरणभीरूणां यतीनां यततां विभो ।</s-l><s-l>निर्वाणद सहस्रांशो नमस्तेऽस्तु सुखाश्रय ॥ १५ ॥</s-l></s-lg><s-lg><s-l>ब्रह्मा शतक्रतुर्विष्णुर्विश्वेदेवा महर्षयः ।</s-l><s-l>न विदुस्त्वां तु तत्त्वेन कुतो वेत्स्यामहे वयम् ॥ १६ ॥</s-l></s-lg><s-lg><s-l>त्वत्तः प्रवर्तते कालस्त्वयि कालश्च लीयते ।</s-l><s-l>कालाख्यः पुरुषाख्यश्च ब्रह्माख्यश्च त्वमेव हि ॥ १७ ॥</s-l></s-lg><s-lg><s-l>तनवस्ते स्मृतास्तिस्रः पुराणज्ञैः सुरर्षिभिः ।</s-l><s-l>अधिपौरुषमध्यात्ममधिभूताधिदैवतम् ।</s-l><s-l>अधिलोक्याधिविज्ञानमधियज्ञस्त्वमेव हि ॥ १८ ॥</s-l></s-lg><s-lg><s-l>त्वां विदित्वात्मदेहस्थं दुर्विदं दैवतैरपि ।</s-l><s-l>विद्वांसो यान्ति निर्मुक्ताः परं भावमनामयम् ॥ १९ ॥</s-l></s-lg><s-lg><s-l>अनिच्छतस्तव विभो जन्ममृत्युरनेकतः ।</s-l><s-l>द्वारं त्वं स्वर्गमोक्षाणामाक्षेप्ता त्वं ददासि च ॥ २० ॥</s-l></s-lg><s-lg><s-l>त्वमेव मोक्षः स्वर्गश्च कामः क्रोधस्त्वमेव हि ।</s-l><s-l>सत्त्वं रजस्तमश्चैव अधश्चोर्ध्वं त्वमेव हि ॥ २१ ॥</s-l></s-lg><s-lg><s-l>ब्रह्मा विष्णुश्च रुद्रश्च स्कन्देन्द्रौ सविता यमः ।</s-l><s-l>वरुणेन्दू मनुर्धाता विधाता त्वं धनेश्वरः ॥ २२ ॥</s-l></s-lg><s-lg><s-l>भूर्वायुर्ज्योतिरापश्च वाग्बुद्धिस्त्वं मतिर्मनः ।</s-l><s-l>कर्म सत्यानृते चोभे त्वमेवास्ति च नास्ति च ॥ २३ ॥</s-l></s-lg><s-lg><s-l>इन्द्रियाणीन्द्रियार्थाश्च तत्परं प्रकृतेर्ध्रुवम् ।</s-l><s-l>विश्वाविश्वपरो भावश्चिन्त्याचिन्त्यस्त्वमेव हि ॥ २४ ॥</s-l></s-lg><s-lg><s-l>यच्चैतत्परमं ब्रह्म यच्च तत्परमं पदम् ।</s-l><s-l>या गतिः सांख्ययोगानां स भवान्नात्र संशयः ॥ २५ ॥</s-l></s-lg><s-lg><s-l>नूनमद्य कृतार्थाः स्म नूनं प्राप्ताः सतां गतिम् ।</s-l><s-l>यां गतिं प्राप्नुवन्तीह ज्ञाननिर्मलबुद्धयः ॥ २६ ॥</s-l></s-lg><s-lg><s-l>अहो मूढाः स्म सुचिरमिमं कालमचेतसः ।</s-l><s-l>यन्न विद्मः परं देवं शाश्वतं यं विदुर्बुधाः ॥ २७ ॥</s-l></s-lg><s-lg><s-l>सोऽयमासादितः साक्षाद्बहुभिर्जन्मभिर्मया ।</s-l><s-l>भक्तानुग्रहकृद्देवो यं ज्ञात्वामृतमश्नुते ॥ २८ ॥</s-l></s-lg><s-lg><s-l>देवासुरमनुष्याणां यच्च गुह्यं सनातनम् ।</s-l><s-l>गुहायां निहितं ब्रह्म दुर्विज्ञेयं सुरैरपि ॥ २९ ॥</s-l></s-lg><s-lg><s-l>स एष भगवान्देवः सर्वकृत्सर्वतोमुखः ।</s-l><s-l>सर्वात्मा सर्वदर्शी च सर्वगः सर्ववेदिता ॥ ३० ॥</s-l></s-lg><s-lg><s-l>प्राणकृत्प्राणभृत्प्राणी प्राणदः प्राणिनां गतिः ।</s-l><s-l>देहकृद्देहभृद्देही देहभुग्देहिनां गतिः ॥ ३१ ॥</s-l></s-lg><s-lg><s-l>अध्यात्मगतिनिष्ठानां ध्यानिनामात्मवेदिनाम् ।</s-l><s-l>अपुनर्मारकामानां या गतिः सोऽयमीश्वरः ॥ ३२ ॥</s-l></s-lg><s-lg><s-l>अयं च सर्वभूतानां शुभाशुभगतिप्रदः ।</s-l><s-l>अयं च जन्ममरणे विदध्यात्सर्वजन्तुषु ॥ ३३ ॥</s-l></s-lg><s-lg><s-l>अयं च सिद्धिकामानामृषीणां सिद्धिदः प्रभुः ।</s-l><s-l>अयं च मोक्षकामानां द्विजानां मोक्षदः प्रभुः ॥ ३४ ॥</s-l></s-lg><s-lg><s-l>भूराद्यान्सर्वभुवनानुत्पाद्य सदिवौकसः ।</s-l><s-l>विभर्ति देवस्तनुभिरष्टाभिश्च ददाति च ॥ ३५ ॥</s-l></s-lg><s-lg><s-l>अतः प्रवर्तते सर्वमस्मिन्सर्वं प्रतिष्ठितम् ।</s-l><s-l>अस्मिंश्च प्रलयं याति अयमेकः सनातनः ॥ ३६ ॥</s-l></s-lg><s-lg><s-l>अयं स सत्यकामानां सत्यलोकः परः सताम् ।</s-l><s-l>अपवर्गश्च मुक्तानां कैवल्यं चात्मवादिनाम् ॥ ३७ ॥</s-l></s-lg><s-lg><s-l>अयं ब्रह्मादिभिः सिद्धैर्गुहायां गोपितः प्रभुः ।</s-l><s-l>देवासुरमनुष्याणां न प्रकाशो भवेदिति ॥ ३८ ॥</s-l></s-lg><s-lg><s-l>तं त्वां देवासुरनरास्तत्त्वेन न विदुर्भवम् ।</s-l><s-l>मोहिताः खल्वनेनैव हृच्छयेन प्रवेशिताः ॥ ३९ ॥</s-l></s-lg><s-lg><s-l>ये चैनं संप्रपद्यन्ते भक्तियोगेन भारत ।</s-l><s-l>तेषामेवात्मनात्मानं दर्शयत्येष हृच्छयः ॥ ४० ॥</s-l></s-lg><s-lg><s-l>यं ज्ञात्वा न पुनर्जन्म मरणं चापि विद्यते ।</s-l><s-l>यं विदित्वा परं वेद्यं वेदितव्यं न विद्यते ॥ ४१ ॥</s-l></s-lg><s-lg><s-l>यं लब्ध्वा परमं लाभं मन्यते नाधिकं पुनः ।</s-l><s-l>प्राणसूक्ष्मां परां प्राप्तिमागच्छत्यक्षयावहाम् ॥ ४२ ॥</s-l></s-lg><s-lg><s-l>यं सांख्या गुणतत्त्वज्ञाः सांख्यशास्त्रविशारदाः ।</s-l><s-l>सूक्ष्मज्ञानरताः पूर्वं ज्ञात्वा मुच्यन्ति बन्धनैः ॥ ४३ ॥</s-l></s-lg><s-lg><s-l>यं च वेदविदो वेद्यं वेदान्तेषु प्रतिष्ठितम् ।</s-l><s-l>प्राणायामपरा नित्यं यं विशन्ति जपन्ति च ॥ ४४ ॥</s-l></s-lg><s-lg><s-l>अयं स देवयानानामादित्यो द्वारमुच्यते ।</s-l><s-l>अयं च पितृयानानां चन्द्रमा द्वारमुच्यते ॥ ४५ ॥</s-l></s-lg><s-lg><s-l>एष कालगतिश्चित्रा संवत्सरयुगादिषु ।</s-l><s-l>भावाभावौ तदात्वे च अयने दक्षिणोत्तरे ॥ ४६ ॥</s-l></s-lg><s-lg><s-l>एवं प्रजापतिः पूर्वमाराध्य बहुभिः स्तवैः ।</s-l><s-l>वरयामास पुत्रत्वे नीललोहितसंज्ञितम् ॥ ४७ ॥</s-l></s-lg><s-lg><s-l>ऋग्भिर्यमनुशंसन्ति तन्त्रे कर्मणि बह्वृचः ।</s-l><s-l>यजुर्भिर्यं त्रिधा वेद्यं जुह्वत्यध्वर्यवोऽध्वरे ॥ ४८ ॥</s-l></s-lg><s-lg><s-l>सामभिर्यं च गायन्ति सामगाः शुद्धबुद्धयः ।</s-l><s-l>यज्ञस्य परमा योनिः पतिश्चायं परः स्मृतः ॥ ४९ ॥</s-l></s-lg><s-lg><s-l>रात्र्यहःश्रोत्रनयनः पक्षमासशिरोभुजः ।</s-l><s-l>ऋतुवीर्यस्तपोधैर्यो ह्यब्दगुह्योरुपादवान् ॥ ५० ॥</s-l></s-lg><s-lg><s-l>मृत्युर्यमो हुताशश्च कालः संहारवेगवान् ।</s-l><s-l>कालस्य परमा योनिः कालश्चायं सनातनः ॥ ५१ ॥</s-l></s-lg><s-lg><s-l>चन्द्रादित्यौ सनक्षत्रौ सग्रहौ सह वायुना ।</s-l><s-l>ध्रुवः सप्तर्षयश्चैव भुवनाः सप्त एव च ॥ ५२ ॥</s-l></s-lg><s-lg><s-l>प्रधानं महदव्यक्तं विशेषान्तं सवैकृतम् ।</s-l><s-l>ब्रह्मादि स्तम्बपर्यन्तं भूतादि सदसच्च यत् ॥ ५३ ॥</s-l></s-lg><s-lg><s-l>अष्टौ प्रकृतयश्चैव प्रकृतिभ्यश्च यत्परम् ।</s-l><s-l>अस्य देवस्य यद्भागं कृत्स्नं संपरिवर्तते ॥ ५४ ॥</s-l></s-lg><s-lg><s-l>एतत्परममानन्दं यत्तच्छाश्वतमेव च ।</s-l><s-l>एषा गतिर्विरक्तानामेष भावः परः सताम् ॥ ५५ ॥</s-l></s-lg><s-lg><s-l>एतत्पदमनुद्विग्नमेतद्ब्रह्म सनातनम् ।</s-l><s-l>शास्त्रवेदाङ्गविदुषामेतद्ध्यानं परं पदम् ॥ ५६ ॥</s-l></s-lg><s-lg><s-l>इयं सा परमा काष्ठा इयं सा परमा कला ।</s-l><s-l>इयं सा परमा सिद्धिरियं सा परमा गतिः ॥ ५७ ॥</s-l></s-lg><s-lg><s-l>इयं सा परमा शान्तिरियं सा निर्वृतिः परा ।</s-l><s-l>यं प्राप्य कृतकृत्याः स्म इत्यमन्यन्त वेधसः ॥ ५८ ॥</s-l></s-lg><s-lg><s-l>इयं तुष्टिरियं सिद्धिरियं श्रुतिरियं स्मृतिः ।</s-l><s-l>अध्यात्मगतिनिष्ठानां विदुषां प्राप्तिरव्यया ॥ ५९ ॥</s-l></s-lg><s-lg><s-l>यजतां यज्ञकामानां यज्ञैर्विपुलदक्षिणैः ।</s-l><s-l>या गतिर्दैवतैर्दिव्या सा गतिस्त्वं सनातन ॥ ६० ॥</s-l></s-lg><s-lg><s-l>जप्यहोमव्रतैः कृच्छ्रैर्नियमैर्देहपातनैः ।</s-l><s-l>तप्यतां या गतिर्देव वैराजे सा गतिर्भवान् ॥ ६१ ॥</s-l></s-lg><s-lg><s-l>कर्मन्यासकृतानां च विरक्तानां ततस्ततः ।</s-l><s-l>या गतिर्ब्रह्मभवने सा गतिस्त्वं सनातन ॥ ६२ ॥</s-l></s-lg><s-lg><s-l>अपुनर्मारकामानां वैराग्ये वर्ततां परे ।</s-l><s-l>विकृतीनां लयानां च सा गतिस्त्वं सनातन ॥ ६३ ॥</s-l></s-lg><s-lg><s-l>ज्ञानविज्ञाननिष्ठानां निरुपाख्या निरञ्जना ।</s-l><s-l>कैवल्या या गतिर्देव परमा सा गतिर्भवान् ॥ ६४ ॥</s-l></s-lg><s-lg><s-l>वेदशास्त्रपुराणोक्ताः पञ्चैता गतयः स्मृताः ।</s-l><s-l>त्वत्प्रसादाद्धि लभ्यन्ते न लभ्यन्तेऽन्यथा विभो ॥ ६५ ॥</s-l></s-lg><s-lg><s-l>इति तण्डिस्तपोयोगात्तुष्टावेशानमव्ययम् ।</s-l><s-l>जगौ च परमं ब्रह्म यत्पुरा लोककृज्जगौ ॥ ६६ ॥</s-l></s-lg><s-lg><s-l>ब्रह्मा शतक्रतुर्विष्णुर्विश्वेदेवा महर्षयः ।</s-l><s-l>न विदुस्त्वामिति ततस्तुष्टः प्रोवाच तं शिवः ॥ ६७ ॥</s-l></s-lg><s-lg><s-l>अक्षयश्चाव्ययश्चैव भविता दुःखवर्जितः ।</s-l><s-l>यशस्वी तेजसा युक्तो दिव्यज्ञानसमन्वितः ॥ ६८ ॥</s-l></s-lg><s-lg><s-l>ऋषीणामभिगम्यश्च सूत्रकर्ता सुतस्तव ।</s-l><s-l>मत्प्रसादाद्द्विजश्रेष्ठ भविष्यति न संशयः ॥ ६९ ॥</s-l></s-lg><s-lg><s-l>कं वा कामं ददाम्यद्य ब्रूहि यद्वत्स काङ्क्षसे ।</s-l><s-l>प्राञ्जलिः स उवाचेदं त्वयि भक्तिर्दृढास्तु मे ॥ ७० ॥</s-l></s-lg><s-lg><s-l>एवं दत्त्वा वरं देवो वन्द्यमानः सुरर्षिभिः ।</s-l><s-l>स्तूयमानश्च विबुधैस्तत्रैवान्तरधीयत ॥ ७१ ॥</s-l></s-lg><s-lg><s-l>अन्तर्हिते भगवति सानुगे यादवेश्वर ।</s-l><s-l>ऋषिराश्रममागम्य ममैतत्प्रोक्तवानिह ॥ ७२ ॥</s-l></s-lg><s-lg><s-l>यानि च प्रथितान्यादौ तण्डिराख्यातवान्मम ।</s-l><s-l>नामानि मानवश्रेष्ठ तानि त्वं शृणु सिद्धये ॥ ७३ ॥</s-l></s-lg><s-lg><s-l>दश नामसहस्राणि वेदेष्वाह पितामहः ।</s-l><s-l>शर्वस्य शास्त्रेषु तथा दश नामशतानि वै ॥ ७४ ॥</s-l></s-lg><s-lg><s-l>गुह्यानीमानि नामानि तण्डिर्भगवतोऽच्युत ।</s-l><s-l>देवप्रसादाद्देवेश पुरा प्राह महात्मने ॥ ७५ ॥</s-l></s-lg>