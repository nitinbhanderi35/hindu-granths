<s-lg><s-l> युधिष्ठिर उवाच ।</s-l><s-l>अहिंसा वैदिकं कर्म ध्यानमिन्द्रियसंयमः ।</s-l><s-l>तपोऽथ गुरुशुश्रूषा किं श्रेयः पुरुषं प्रति ॥ १ ॥</s-l></s-lg><s-lg><s-l> बृहस्पतिरुवाच ।</s-l><s-l>सर्वाण्येतानि धर्मस्य पृथग्द्वाराणि सर्वशः ।</s-l><s-l>शृणु संकीर्त्यमानानि षडेव भरतर्षभ ॥ २ ॥</s-l></s-lg><s-lg><s-l>हन्त निःश्रेयसं जन्तोरहं वक्ष्याम्यनुत्तमम् ।</s-l><s-l>अहिंसापाश्रयं धर्मं यः साधयति वै नरः ॥ ३ ॥</s-l></s-lg><s-lg><s-l>त्रीन्दोषान्सर्वभूतेषु निधाय पुरुषः सदा ।</s-l><s-l>कामक्रोधौ च संयम्य ततः सिद्धिमवाप्नुते ॥ ४ ॥</s-l></s-lg><s-lg><s-l>अहिंसकानि भूतानि दण्डेन विनिहन्ति यः ।</s-l><s-l>आत्मनः सुखमन्विच्छन्न स प्रेत्य सुखी भवेत् ॥ ५ ॥</s-l></s-lg><s-lg><s-l>आत्मोपमश्च भूतेषु यो वै भवति पूरुषः ।</s-l><s-l>न्यस्तदण्डो जितक्रोधः स प्रेत्य सुखमेधते ॥ ६ ॥</s-l></s-lg><s-lg><s-l>सर्वभूतात्मभूतस्य सर्वभूतानि पश्यतः ।</s-l><s-l>देवापि मार्गे मुह्यन्ति अपदस्य पदैषिणः ॥ ७ ॥</s-l></s-lg><s-lg><s-l>न तत्परस्य संदद्यात्प्रतिकूलं यदात्मनः ।</s-l><s-l>एष संक्षेपतो धर्मः कामादन्यः प्रवर्तते ॥ ८ ॥</s-l></s-lg><s-lg><s-l>प्रत्याख्याने च दाने च सुखदुःखे प्रियाप्रिये ।</s-l><s-l>आत्मौपम्येन पुरुषः समाधिमधिगच्छति ॥ ९ ॥</s-l></s-lg><s-lg><s-l>यथा परः प्रक्रमतेऽपरेषु तथापरः प्रक्रमते परस्मिन् ।</s-l><s-l>एषैव तेऽस्तूपमा जीवलोके यथा धर्मो नैपुणेनोपदिष्टः ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा तं सुरगुरुर्धर्मराजं युधिष्ठिरम् ।</s-l><s-l>दिवमाचक्रमे धीमान्पश्यतामेव नस्तदा ॥ ११ ॥</s-l></s-lg>