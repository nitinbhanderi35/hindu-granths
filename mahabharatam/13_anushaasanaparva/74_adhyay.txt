<s-lg><s-l> युधिष्ठिर उवाच ।</s-l><s-l>विस्रम्भितोऽहं भवता धर्मान्प्रवदता विभो ।</s-l><s-l>प्रवक्ष्यामि तु संदेहं तन्मे ब्रूहि पितामह ॥ १ ॥</s-l></s-lg><s-lg><s-l>व्रतानां किं फलं प्रोक्तं कीदृशं वा महाद्युते ।</s-l><s-l>नियमानां फलं किं च स्वधीतस्य च किं फलम् ॥ २ ॥</s-l></s-lg><s-lg><s-l>दमस्येह फलं किं च वेदानां धारणे च किम् ।</s-l><s-l>अध्यापने फलं किं च सर्वमिच्छामि वेदितुम् ॥ ३ ॥</s-l></s-lg><s-lg><s-l>अप्रतिग्राहके किं च फलं लोके पितामह ।</s-l><s-l>तस्य किं च फलं दृष्टं श्रुतं यः संप्रयच्छति ॥ ४ ॥</s-l></s-lg><s-lg><s-l>स्वकर्मनिरतानां च शूराणां चापि किं फलम् ।</s-l><s-l>सत्ये च किं फलं प्रोक्तं ब्रह्मचर्ये च किं फलम् ॥ ५ ॥</s-l></s-lg><s-lg><s-l>पितृशुश्रूषणे किं च मातृशुश्रूषणे तथा ।</s-l><s-l>आचार्यगुरुशुश्रूषास्वनुक्रोशानुकम्पने ॥ ६ ॥</s-l></s-lg><s-lg><s-l>एतत्सर्वमशेषेण पितामह यथातथम् ।</s-l><s-l>वेत्तुमिच्छामि धर्मज्ञ परं कौतूहलं हि मे ॥ ७ ॥</s-l></s-lg><s-lg><s-l> भीष्म उवाच ।</s-l><s-l>यो व्रतं वै यथोद्दिष्टं तथा संप्रतिपद्यते ।</s-l><s-l>अखण्डं सम्यगारब्धं तस्य लोकाः सनातनाः ॥ ८ ॥</s-l></s-lg><s-lg><s-l>नियमानां फलं राजन्प्रत्यक्षमिह दृश्यते ।</s-l><s-l>नियमानां क्रतूनां च त्वयावाप्तमिदं फलम् ॥ ९ ॥</s-l></s-lg><s-lg><s-l>स्वधीतस्यापि च फलं दृश्यतेऽमुत्र चेह च ।</s-l><s-l>इहलोकेऽर्थवान्नित्यं ब्रह्मलोके च मोदते ॥ १० ॥</s-l></s-lg><s-lg><s-l>दमस्य तु फलं राजञ्शृणु त्वं विस्तरेण मे ।</s-l><s-l>दान्ताः सर्वत्र सुखिनो दान्ताः सर्वत्र निर्वृताः ॥ ११ ॥</s-l></s-lg><s-lg><s-l>यत्रेच्छागामिनो दान्ताः सर्वशत्रुनिषूदनाः ।</s-l><s-l>प्रार्थयन्ति च यद्दान्ता लभन्ते तन्न संशयः ॥ १२ ॥</s-l></s-lg><s-lg><s-l>युज्यन्ते सर्वकामैर्हि दान्ताः सर्वत्र पाण्डव ।</s-l><s-l>स्वर्गे तथा प्रमोदन्ते तपसा विक्रमेण च ॥ १३ ॥</s-l></s-lg><s-lg><s-l>दानैर्यज्ञैश्च विविधैर्यथा दान्ताः क्षमान्विताः ।</s-l><s-l>दाता कुप्यति नो दान्तस्तस्माद्दानात्परो दमः ॥ १४ ॥</s-l></s-lg><s-lg><s-l>यस्तु दद्यादकुप्यन्हि तस्य लोकाः सनातनाः ।</s-l><s-l>क्रोधो हन्ति हि यद्दानं तस्माद्दानात्परो दमः ॥ १५ ॥</s-l></s-lg><s-lg><s-l>अदृश्यानि महाराज स्थानान्ययुतशो दिवि ।</s-l><s-l>ऋषीणां सर्वलोकेषु यानीतो यान्ति देवताः ॥ १६ ॥</s-l></s-lg><s-lg><s-l>दमेन यानि नृपते गच्छन्ति परमर्षयः ।</s-l><s-l>कामयाना महत्स्थानं तस्माद्दानात्परो दमः ॥ १७ ॥</s-l></s-lg><s-lg><s-l>अध्यापकः परिक्लेशादक्षयं फलमश्नुते ।</s-l><s-l>विधिवत्पावकं हुत्वा ब्रह्मलोके नराधिप ॥ १८ ॥</s-l></s-lg><s-lg><s-l>अधीत्यापि हि यो वेदान्न्यायविद्भ्यः प्रयच्छति ।</s-l><s-l>गुरुकर्मप्रशंसी च सोऽपि स्वर्गे महीयते ॥ १९ ॥</s-l></s-lg><s-lg><s-l>क्षत्रियोऽध्ययने युक्तो यजने दानकर्मणि ।</s-l><s-l>युद्धे यश्च परित्राता सोऽपि स्वर्गे महीयते ॥ २० ॥</s-l></s-lg><s-lg><s-l>वैश्यः स्वकर्मनिरतः प्रदानाल्लभते महत् ।</s-l><s-l>शूद्रः स्वकर्मनिरतः स्वर्गं शुश्रूषयार्च्छति ॥ २१ ॥</s-l></s-lg><s-lg><s-l>शूरा बहुविधाः प्रोक्तास्तेषामर्थांश्च मे शृणु ।</s-l><s-l>शूरान्वयानां निर्दिष्टं फलं शूरस्य चैव ह ॥ २२ ॥</s-l></s-lg><s-lg><s-l>यज्ञशूरा दमे शूराः सत्यशूरास्तथापरे ।</s-l><s-l>युद्धशूरास्तथैवोक्ता दानशूराश्च मानवाः ॥ २३ ॥</s-l></s-lg><s-lg><s-l>बुद्धिशूरास्तथैवान्ये क्षमाशूरास्तथापरे ।</s-l><s-l>आर्जवे च तथा शूराः शमे वर्तन्ति मानवाः ॥ २४ ॥</s-l></s-lg><s-lg><s-l>तैस्तैस्तु नियमैः शूरा बहवः सन्ति चापरे ।</s-l><s-l>वेदाध्ययनशूराश्च शूराश्चाध्यापने रताः ॥ २५ ॥</s-l></s-lg><s-lg><s-l>गुरुशुश्रूषया शूराः पितृशुश्रूषयापरे ।</s-l><s-l>मातृशुश्रूषया शूरा भैक्ष्यशूरास्तथापरे ॥ २६ ॥</s-l></s-lg><s-lg><s-l>सांख्यशूराश्च बहवो योगशूरास्तथापरे ।</s-l><s-l>अरण्ये गृहवासे च शूराश्चातिथिपूजने ।</s-l><s-l>सर्वे यान्ति पराँल्लोकान्स्वकर्मफलनिर्जितान् ॥ २७ ॥</s-l></s-lg><s-lg><s-l>धारणं सर्ववेदानां सर्वतीर्थावगाहनम् ।</s-l><s-l>सत्यं च ब्रुवतो नित्यं समं वा स्यान्न वा समम् ॥ २८ ॥</s-l></s-lg><s-lg><s-l>अश्वमेधसहस्रं च सत्यं च तुलया धृतम् ।</s-l><s-l>अश्वमेधसहस्राद्धि सत्यमेव विशिष्यते ॥ २९ ॥</s-l></s-lg><s-lg><s-l>सत्येन सूर्यस्तपति सत्येनाग्निः प्रदीप्यते ।</s-l><s-l>सत्येन मारुतो वाति सर्वं सत्ये प्रतिष्ठितम् ॥ ३० ॥</s-l></s-lg><s-lg><s-l>सत्येन देवान्प्रीणाति पितॄन्वै ब्राह्मणांस्तथा ।</s-l><s-l>सत्यमाहुः परं धर्मं तस्मात्सत्यं न लङ्घयेत् ॥ ३१ ॥</s-l></s-lg><s-lg><s-l>मुनयः सत्यनिरता मुनयः सत्यविक्रमाः ।</s-l><s-l>मुनयः सत्यशपथास्तस्मात्सत्यं विशिष्यते ।</s-l><s-l>सत्यवन्तः स्वर्गलोके मोदन्ते भरतर्षभ ॥ ३२ ॥</s-l></s-lg><s-lg><s-l>दमः सत्यफलावाप्तिरुक्ता सर्वात्मना मया ।</s-l><s-l>असंशयं विनीतात्मा सर्वः स्वर्गे महीयते ॥ ३३ ॥</s-l></s-lg><s-lg><s-l>ब्रह्मचर्यस्य तु गुणाञ्शृणु मे वसुधाधिप ।</s-l><s-l>आ जन्ममरणाद्यस्तु ब्रह्मचारी भवेदिह ।</s-l><s-l>न तस्य किंचिदप्राप्यमिति विद्धि जनाधिप ॥ ३४ ॥</s-l></s-lg><s-lg><s-l>बह्व्यः कोट्यस्त्वृषीणां तु ब्रह्मलोके वसन्त्युत ।</s-l><s-l>सत्ये रतानां सततं दान्तानामूर्ध्वरेतसाम् ॥ ३५ ॥</s-l></s-lg><s-lg><s-l>ब्रह्मचर्यं दहेद्राजन्सर्वपापान्युपासितम् ।</s-l><s-l>ब्राह्मणेन विशेषेण ब्राह्मणो ह्यग्निरुच्यते ॥ ३६ ॥</s-l></s-lg><s-lg><s-l>प्रत्यक्षं च तवाप्येतद्ब्राह्मणेषु तपस्विषु ।</s-l><s-l>बिभेति हि यथा शक्रो ब्रह्मचारिप्रधर्षितः ।</s-l><s-l>तद्ब्रह्मचर्यस्य फलमृषीणामिह दृश्यते ॥ ३७ ॥</s-l></s-lg><s-lg><s-l>मातापित्रोः पूजने यो धर्मस्तमपि मे शृणु ।</s-l><s-l>शुश्रूषते यः पितरं न चासूयेत्कथंचन ।</s-l><s-l>मातरं वानहंवादी गुरुमाचार्यमेव च ॥ ३८ ॥</s-l></s-lg><s-lg><s-l>तस्य राजन्फलं विद्धि स्वर्लोके स्थानमुत्तमम् ।</s-l><s-l>न च पश्येत नरकं गुरुशुश्रूषुरात्मवान् ॥ ३९ ॥</s-l></s-lg>