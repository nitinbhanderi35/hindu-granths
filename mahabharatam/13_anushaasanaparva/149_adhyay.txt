<s-lg><s-l> युधिष्ठिर उवाच ।</s-l><s-l>नाभागधेयः प्राप्नोति धनं सुबलवानपि ।</s-l><s-l>भागधेयान्वितस्त्वर्थान्कृशो बालश्च विन्दति ॥ १ ॥</s-l></s-lg><s-lg><s-l>नालाभकाले लभते प्रयत्नेऽपि कृते सति ।</s-l><s-l>लाभकालेऽप्रयत्नेन लभते विपुलं धनम् ।</s-l><s-l>कृतयत्नाफलाश्चैव दृश्यन्ते शतशो नराः ॥ २ ॥</s-l></s-lg><s-lg><s-l>यदि यत्नो भवेन्मर्त्यः स सर्वं फलमाप्नुयात् ।</s-l><s-l>नालभ्यं चोपलभ्येत नृणां भरतसत्तम ॥ ३ ॥</s-l></s-lg><s-lg><s-l>यदा प्रयत्नं कृतवान्दृश्यते ह्यफलो नरः ।</s-l><s-l>मार्गन्नयशतैरर्थानमार्गंश्चापरः सुखी ॥ ४ ॥</s-l></s-lg><s-lg><s-l>अकार्यमसकृत्कृत्वा दृश्यन्ते ह्यधना नराः ।</s-l><s-l>धनयुक्तास्त्वधर्मस्था दृश्यन्ते चापरे जनाः ॥ ५ ॥</s-l></s-lg><s-lg><s-l>अधीत्य नीतिं यस्माच्च नीतियुक्तो न दृश्यते ।</s-l><s-l>अनभिज्ञश्च साचिव्यं गमितः केन हेतुना ।</s-l><s-l>विद्यायुक्तो ह्यविद्यश्च धनवान्दुर्गतस्तथा ॥ ६ ॥</s-l></s-lg><s-lg><s-l>यदि विद्यामुपाश्रित्य नरः सुखमवाप्नुयात् ।</s-l><s-l>न विद्वान्विद्यया हीनं वृत्त्यर्थमुपसंश्रयेत् ॥ ७ ॥</s-l></s-lg><s-lg><s-l>यथा पिपासां जयति पुरुषः प्राप्य वै जलम् ।</s-l><s-l>दृष्टार्थो विद्ययाप्येवमविद्यां प्रजहेन्नरः ॥ ८ ॥</s-l></s-lg><s-lg><s-l>नाप्राप्तकालो म्रियते विद्धः शरशतैरपि ।</s-l><s-l>तृणाग्रेणापि संस्पृष्टः प्राप्तकालो न जीवति ॥ ९ ॥</s-l></s-lg><s-lg><s-l> भीष्म उवाच ।</s-l><s-l>ईहमानः समारम्भान्यदि नासादयेद्धनम् ।</s-l><s-l>उग्रं तपः समारोहेन्न ह्यनुप्तं प्ररोहति ॥ १० ॥</s-l></s-lg><s-lg><s-l>दानेन भोगी भवति मेधावी वृद्धसेवया ।</s-l><s-l>अहिंसया च दीर्घायुरिति प्राहुर्मनीषिणः ॥ ११ ॥</s-l></s-lg><s-lg><s-l>तस्माद्दद्यान्न याचेत पूजयेद्धार्मिकानपि ।</s-l><s-l>स्वाभाषी प्रियकृच्छुद्धः सर्वसत्त्वाविहिंसकः ॥ १२ ॥</s-l></s-lg><s-lg><s-l>यदा प्रमाणप्रभवः स्वभावश्च सुखासुखे ।</s-l><s-l>मशकीटपिपीलानां स्थिरो भव युधिष्ठिर ॥ १३ ॥</s-l></s-lg>