<s-lg><s-l> युधिष्ठिर उवाच ।</s-l><s-l>कर्मणां मे समस्तानां शुभानां भरतर्षभ ।</s-l><s-l>फलानि महतां श्रेष्ठ प्रब्रूहि परिपृच्छतः ॥ १ ॥</s-l></s-lg><s-lg><s-l> भीष्म उवाच ।</s-l><s-l>रहस्यं यदृषीणां तु तच्छृणुष्व युधिष्ठिर ।</s-l><s-l>या गतिः प्राप्यते येन प्रेत्यभावे चिरेप्सिता ॥ २ ॥</s-l></s-lg><s-lg><s-l>येन येन शरीरेण यद्यत्कर्म करोति यः ।</s-l><s-l>तेन तेन शरीरेण तत्तत्फलमुपाश्नुते ॥ ३ ॥</s-l></s-lg><s-lg><s-l>यस्यां यस्यामवस्थायां यत्करोति शुभाशुभम् ।</s-l><s-l>तस्यां तस्यामवस्थायां भुङ्क्ते जन्मनि जन्मनि ॥ ४ ॥</s-l></s-lg><s-lg><s-l>न नश्यति कृतं कर्म सदा पञ्चेन्द्रियैरिह ।</s-l><s-l>ते ह्यस्य साक्षिणो नित्यं षष्ठ आत्मा तथैव च ॥ ५ ॥</s-l></s-lg><s-lg><s-l>चक्षुर्दद्यान्मनो दद्याद्वाचं दद्याच्च सूनृताम् ।</s-l><s-l>अनुव्रजेदुपासीत स यज्ञः पञ्चदक्षिणः ॥ ६ ॥</s-l></s-lg><s-lg><s-l>यो दद्यादपरिक्लिष्टमन्नमध्वनि वर्तते ।</s-l><s-l>श्रान्तायादृष्टपूर्वाय तस्य पुण्यफलं महत् ॥ ७ ॥</s-l></s-lg><s-lg><s-l>स्थण्डिले शयमानानां गृहाणि शयनानि च ।</s-l><s-l>चीरवल्कलसंवीते वासांस्याभरणानि च ॥ ८ ॥</s-l></s-lg><s-lg><s-l>वाहनासनयानानि योगात्मनि तपोधने ।</s-l><s-l>अग्नीनुपशयानस्य राजपौरुषमुच्यते ॥ ९ ॥</s-l></s-lg><s-lg><s-l>रसानां प्रतिसंहारे सौभाग्यमनुगच्छति ।</s-l><s-l>आमिषप्रतिसंहारे पशून्पुत्रांश्च विन्दति ॥ १० ॥</s-l></s-lg><s-lg><s-l>अवाक्शिरास्तु यो लम्बेदुदवासं च यो वसेत् ।</s-l><s-l>सततं चैकशायी यः स लभेतेप्सितां गतिम् ॥ ११ ॥</s-l></s-lg><s-lg><s-l>पाद्यमासनमेवाथ दीपमन्नं प्रतिश्रयम् ।</s-l><s-l>दद्यादतिथिपूजार्थं स यज्ञः पञ्चदक्षिणः ॥ १२ ॥</s-l></s-lg><s-lg><s-l>वीरासनं वीरशय्यां वीरस्थानमुपासतः ।</s-l><s-l>अक्षयास्तस्य वै लोकाः सर्वकामगमास्तथा ॥ १३ ॥</s-l></s-lg><s-lg><s-l>धनं लभेत दानेन मौनेनाज्ञां विशां पते ।</s-l><s-l>उपभोगांश्च तपसा ब्रह्मचर्येण जीवितम् ॥ १४ ॥</s-l></s-lg><s-lg><s-l>रूपमैश्वर्यमारोग्यमहिंसाफलमश्नुते ।</s-l><s-l>फलमूलाशिनां राज्यं स्वर्गः पर्णाशिनां तथा ॥ १५ ॥</s-l></s-lg><s-lg><s-l>प्रायोपवेशनाद्राज्यं सर्वत्र सुखमुच्यते ।</s-l><s-l>स्वर्गं सत्येन लभते दीक्षया कुलमुत्तमम् ॥ १६ ॥</s-l></s-lg><s-lg><s-l>गवाढ्यः शाकदीक्षायां स्वर्गगामी तृणाशनः ।</s-l><s-l>स्त्रियस्त्रिषवणं स्नात्वा वायुं पीत्वा क्रतुं लभेत् ॥ १७ ॥</s-l></s-lg><s-lg><s-l>सलिलाशी भवेद्यश्च सदाग्निः संस्कृतो द्विजः ।</s-l><s-l>मरुं साधयतो राज्यं नाकपृष्ठमनाशके ॥ १८ ॥</s-l></s-lg><s-lg><s-l>उपवासं च दीक्षां च अभिषेकं च पार्थिव ।</s-l><s-l>कृत्वा द्वादशवर्षाणि वीरस्थानाद्विशिष्यते ॥ १९ ॥</s-l></s-lg><s-lg><s-l>अधीत्य सर्ववेदान्वै सद्यो दुःखात्प्रमुच्यते ।</s-l><s-l>मानसं हि चरन्धर्मं स्वर्गलोकमवाप्नुयात् ॥ २० ॥</s-l></s-lg><s-lg><s-l>या दुस्त्यजा दुर्मतिभिर्या न जीर्यति जीर्यतः ।</s-l><s-l>योऽसौ प्राणान्तिको रोगस्तां तृष्णां त्यजतः सुखम् ॥ २१ ॥</s-l></s-lg><s-lg><s-l>यथा धेनुसहस्रेषु वत्सो विन्दति मातरम् ।</s-l><s-l>एवं पूर्वकृतं कर्म कर्तारमनुगच्छति ॥ २२ ॥</s-l></s-lg><s-lg><s-l>अचोद्यमानानि यथा पुष्पाणि च फलानि च ।</s-l><s-l>स्वकालं नातिवर्तन्ते तथा कर्म पुराकृतम् ॥ २३ ॥</s-l></s-lg><s-lg><s-l>जीर्यन्ति जीर्यतः केशा दन्ता जीर्यन्ति जीर्यतः ।</s-l><s-l>चक्षुःश्रोत्रे च जीर्येते तृष्णैका तु न जीर्यते ॥ २४ ॥</s-l></s-lg><s-lg><s-l>येन प्रीणाति पितरं तेन प्रीतः प्रजापतिः ।</s-l><s-l>प्रीणाति मातरं येन पृथिवी तेन पूजिता ।</s-l><s-l>येन प्रीणात्युपाध्यायं तेन स्याद्ब्रह्म पूजितम् ॥ २५ ॥</s-l></s-lg><s-lg><s-l>सर्वे तस्यादृता धर्मा यस्यैते त्रय आदृताः ।</s-l><s-l>अनादृतास्तु यस्यैते सर्वास्तस्याफलाः क्रियाः ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>भीष्मस्य तद्वचः श्रुत्वा विस्मिताः कुरुपुंगवाः ।</s-l><s-l>आसन्प्रहृष्टमनसः प्रीतिमन्तोऽभवंस्तदा ॥ २७ ॥</s-l></s-lg><s-lg><s-l>यन्मन्त्रे भवति वृथा प्रयुज्यमाने यत्सोमे भवति वृथाभिषूयमाणे ।</s-l><s-l>यच्चाग्नौ भवति वृथाभिहूयमाने तत्सर्वं भवति वृथाभिधीयमाने ॥ २८ ॥</s-l></s-lg><s-lg><s-l>इत्येतदृषिणा प्रोक्तमुक्तवानस्मि यद्विभो ।</s-l><s-l>शुभाशुभफलप्राप्तौ किमतः श्रोतुमिच्छसि ॥ २९ ॥</s-l></s-lg>