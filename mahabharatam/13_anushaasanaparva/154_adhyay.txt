<s-lg><s-l> वैशंपायन उवाच ।</s-l><s-l>एवमुक्त्वा कुरून्सर्वान्भीष्मः शांतनवस्तदा ।</s-l><s-l>तूष्णीं बभूव कौरव्यः स मुहूर्तमरिंदम ॥ १ ॥</s-l></s-lg><s-lg><s-l>धारयामास चात्मानं धारणासु यथाक्रमम् ।</s-l><s-l>तस्योर्ध्वमगमन्प्राणाः संनिरुद्धा महात्मनः ॥ २ ॥</s-l></s-lg><s-lg><s-l>इदमाश्चर्यमासीच्च मध्ये तेषां महात्मनाम् ।</s-l><s-l>यद्यन्मुञ्चति गात्राणां स शंतनुसुतस्तदा ।</s-l><s-l>तत्तद्विशल्यं भवति योगयुक्तस्य तस्य वै ॥ ३ ॥</s-l></s-lg><s-lg><s-l>क्षणेन प्रेक्षतां तेषां विशल्यः सोऽभवत्तदा ।</s-l><s-l>तं दृष्ट्वा विस्मिताः सर्वे वासुदेवपुरोगमाः ।</s-l><s-l>सह तैर्मुनिभिः सर्वैस्तदा व्यासादिभिर्नृप ॥ ४ ॥</s-l></s-lg><s-lg><s-l>संनिरुद्धस्तु तेनात्मा सर्वेष्वायतनेषु वै ।</s-l><s-l>जगाम भित्त्वा मूर्धानं दिवमभ्युत्पपात च ॥ ५ ॥</s-l></s-lg><s-lg><s-l>महोल्केव च भीष्मस्य मूर्धदेशाज्जनाधिप ।</s-l><s-l>निःसृत्याकाशमाविश्य क्षणेनान्तरधीयत ॥ ६ ॥</s-l></s-lg><s-lg><s-l>एवं स नृपशार्दूल नृपः शांतनवस्तदा ।</s-l><s-l>समयुज्यत लोकैः स्वैर्भरतानां कुलोद्वहः ॥ ७ ॥</s-l></s-lg><s-lg><s-l>ततस्त्वादाय दारूणि गन्धांश्च विविधान्बहून् ।</s-l><s-l>चितां चक्रुर्महात्मानः पाण्डवा विदुरस्तथा ।</s-l><s-l>युयुत्सुश्चापि कौरव्यः प्रेक्षकास्त्वितरेऽभवन् ॥ ८ ॥</s-l></s-lg><s-lg><s-l>युधिष्ठिरस्तु गाङ्गेयं विदुरश्च महामतिः ।</s-l><s-l>छादयामासतुरुभौ क्षौमैर्माल्यैश्च कौरवम् ॥ ९ ॥</s-l></s-lg><s-lg><s-l>धारयामास तस्याथ युयुत्सुश्छत्रमुत्तमम् ।</s-l><s-l>चामरव्यजने शुभ्रे भीमसेनार्जुनावुभौ ।</s-l><s-l>उष्णीषे पर्यगृह्णीतां माद्रीपुत्रावुभौ तदा ॥ १० ॥</s-l></s-lg><s-lg><s-l>स्त्रियः कौरवनाथस्य भीष्मं कुरुकुलोद्भवम् ।</s-l><s-l>तालवृन्तान्युपादाय पर्यवीजन्समन्ततः ॥ ११ ॥</s-l></s-lg><s-lg><s-l>ततोऽस्य विधिवच्चक्रुः पितृमेधं महात्मनः ।</s-l><s-l>याजका जुहुवुश्चाग्निं जगुः सामानि सामगाः ॥ १२ ॥</s-l></s-lg><s-lg><s-l>ततश्चन्दनकाष्ठैश्च तथा कालेयकैरपि ।</s-l><s-l>कालागरुप्रभृतिभिर्गन्धैश्चोच्चावचैस्तथा ॥ १३ ॥</s-l></s-lg><s-lg><s-l>समवच्छाद्य गाङ्गेयं प्रज्वाल्य च हुताशनम् ।</s-l><s-l>अपसव्यमकुर्वन्त धृतराष्ट्रमुखा नृपाः ॥ १४ ॥</s-l></s-lg><s-lg><s-l>संस्कृत्य च कुरुश्रेष्ठं गाङ्गेयं कुरुसत्तमाः ।</s-l><s-l>जग्मुर्भागीरथीतीरमृषिजुष्टं कुरूद्वहाः ॥ १५ ॥</s-l></s-lg><s-lg><s-l>अनुगम्यमाना व्यासेन नारदेनासितेन च ।</s-l><s-l>कृष्णेन भरतस्त्रीभिर्ये च पौराः समागताः ॥ १६ ॥</s-l></s-lg><s-lg><s-l>उदकं चक्रिरे चैव गाङ्गेयस्य महात्मनः ।</s-l><s-l>विधिवत्क्षत्रियश्रेष्ठाः स च सर्वो जनस्तदा ॥ १७ ॥</s-l></s-lg><s-lg><s-l>ततो भागीरथी देवी तनयस्योदके कृते ।</s-l><s-l>उत्थाय सलिलात्तस्माद्रुदती शोकलालसा ॥ १८ ॥</s-l></s-lg><s-lg><s-l>परिदेवयती तत्र कौरवानभ्यभाषत ।</s-l><s-l>निबोधत यथावृत्तमुच्यमानं मयानघाः ॥ १९ ॥</s-l></s-lg><s-lg><s-l>राजवृत्तेन संपन्नः प्रज्ञयाभिजनेन च ।</s-l><s-l>सत्कर्ता कुरुवृद्धानां पितृभक्तो दृढव्रतः ॥ २० ॥</s-l></s-lg><s-lg><s-l>जामदग्न्येन रामेण पुरा यो न पराजितः ।</s-l><s-l>दिव्यैरस्त्रैर्महावीर्यः स हतोऽद्य शिखण्डिना ॥ २१ ॥</s-l></s-lg><s-lg><s-l>अश्मसारमयं नूनं हृदयं मम पार्थिवाः ।</s-l><s-l>अपश्यन्त्याः प्रियं पुत्रं यत्र दीर्यति मेऽद्य वै ॥ २२ ॥</s-l></s-lg><s-lg><s-l>समेतं पार्थिवं क्षत्रं काशिपुर्यां स्वयंवरे ।</s-l><s-l>विजित्यैकरथेनाजौ कन्यास्ता यो जहार ह ॥ २३ ॥</s-l></s-lg><s-lg><s-l>यस्य नास्ति बले तुल्यः पृथिव्यामपि कश्चन ।</s-l><s-l>हतं शिखण्डिना श्रुत्वा यन्न दीर्यति मे मनः ॥ २४ ॥</s-l></s-lg><s-lg><s-l>जामदग्न्यः कुरुक्षेत्रे युधि येन महात्मना ।</s-l><s-l>पीडितो नातियत्नेन निहतः स शिखण्डिना ॥ २५ ॥</s-l></s-lg><s-lg><s-l>एवंविधं बहु तदा विलपन्तीं महानदीम् ।</s-l><s-l>आश्वासयामास तदा साम्ना दामोदरो विभुः ॥ २६ ॥</s-l></s-lg><s-lg><s-l>समाश्वसिहि भद्रे त्वं मा शुचः शुभदर्शने ।</s-l><s-l>गतः स परमां सिद्धिं तव पुत्रो न संशयः ॥ २७ ॥</s-l></s-lg><s-lg><s-l>वसुरेष महातेजाः शापदोषेण शोभने ।</s-l><s-l>मनुष्यतामनुप्राप्तो नैनं शोचितुमर्हसि ॥ २८ ॥</s-l></s-lg><s-lg><s-l>स एष क्षत्रधर्मेण युध्यमानो रणाजिरे ।</s-l><s-l>धनंजयेन निहतो नैष नुन्नः शिखण्डिना ॥ २९ ॥</s-l></s-lg><s-lg><s-l>भीष्मं हि कुरुशार्दूलमुद्यतेषुं महारणे ।</s-l><s-l>न शक्तः संयुगे हन्तुं साक्षादपि शतक्रतुः ॥ ३० ॥</s-l></s-lg><s-lg><s-l>स्वच्छन्देन सुतस्तुभ्यं गतः स्वर्गं शुभानने ।</s-l><s-l>न शक्ताः स्युर्निहन्तुं हि रणे तं सर्वदेवताः ॥ ३१ ॥</s-l></s-lg><s-lg><s-l>तस्मान्मा त्वं सरिच्छ्रेष्ठे शोचस्व कुरुनन्दनम् ।</s-l><s-l>वसूनेष गतो देवि पुत्रस्ते विज्वरा भव ॥ ३२ ॥</s-l></s-lg><s-lg><s-l>इत्युक्ता सा तु कृष्णेन व्यासेन च सरिद्वरा ।</s-l><s-l>त्यक्त्वा शोकं महाराज स्वं वार्यवततार ह ॥ ३३ ॥</s-l></s-lg><s-lg><s-l>सत्कृत्य ते तां सरितं ततः कृष्णमुखा नृपाः ।</s-l><s-l>अनुज्ञातास्तया सर्वे न्यवर्तन्त जनाधिपाः ॥ ३४ ॥</s-l></s-lg>