<s-lg><s-l> उमोवाच ।</s-l><s-l>देशेषु रमणीयेषु गिरीणां निर्झरेषु च ।</s-l><s-l>स्रवन्तीनां च कुञ्जेषु पर्वतोपवनेषु च ॥ १ ॥</s-l></s-lg><s-lg><s-l>देशेषु च विचित्रेषु फलवत्सु समाहिताः ।</s-l><s-l>मूलवत्सु च देशेषु वसन्ति नियतव्रताः ॥ २ ॥</s-l></s-lg><s-lg><s-l>तेषामपि विधिं पुण्यं श्रोतुमिच्छामि शंकर ।</s-l><s-l>वानप्रस्थेषु देवेश स्वशरीरोपजीविषु ॥ ३ ॥</s-l></s-lg><s-lg><s-l> महेश्वर उवाच ।</s-l><s-l>वानप्रस्थेषु यो धर्मस्तं मे शृणु समाहिता ।</s-l><s-l>श्रुत्वा चैकमना देवि धर्मबुद्धिपरा भव ॥ ४ ॥</s-l></s-lg><s-lg><s-l>संसिद्धैर्नियतैः सद्भिर्वनवासमुपागतैः ।</s-l><s-l>वानप्रस्थैरिदं कर्म कर्तव्यं शृणु यादृशम् ॥ ५ ॥</s-l></s-lg><s-lg><s-l>त्रिकालमभिषेकार्थः पितृदेवार्चनं क्रिया ।</s-l><s-l>अग्निहोत्रपरिस्पन्द इष्टिहोमविधिस्तथा ॥ ६ ॥</s-l></s-lg><s-lg><s-l>नीवारग्रहणं चैव फलमूलनिषेवणम् ।</s-l><s-l>इङ्गुदैरण्डतैलानां स्नेहार्थं च निषेवणम् ॥ ७ ॥</s-l></s-lg><s-lg><s-l>योगचर्याकृतैः सिद्धैः कामक्रोधविवर्जनम् ।</s-l><s-l>वीरशय्यामुपासद्भिर्वीरस्थानोपसेविभिः ॥ ८ ॥</s-l></s-lg><s-lg><s-l>युक्तैर्योगवहैः सद्भिर्ग्रीष्मे पञ्चतपैस्तथा ।</s-l><s-l>मण्डूकयोगनियतैर्यथान्यायनिषेविभिः ॥ ९ ॥</s-l></s-lg><s-lg><s-l>वीरासनगतैर्नित्यं स्थण्डिले शयनैस्तथा ।</s-l><s-l>शीतयोगोऽग्नियोगश्च चर्तव्यो धर्मबुद्धिभिः ॥ १० ॥</s-l></s-lg><s-lg><s-l>अब्भक्षैर्वायुभक्षैश्च शैवालोत्तरभोजनैः ।</s-l><s-l>अश्मकुट्टैस्तथा दान्तैः संप्रक्षालैस्तथापरैः ॥ ११ ॥</s-l></s-lg><s-lg><s-l>चीरवल्कलसंवीतैर्मृगचर्मनिवासिभिः ।</s-l><s-l>कार्या यात्रा यथाकालं यथाधर्मं यथाविधि ॥ १२ ॥</s-l></s-lg><s-lg><s-l>वननित्यैर्वनचरैर्वनपैर्वनगोचरैः ।</s-l><s-l>वनं गुरुमिवासाद्य वस्तव्यं वनजीविभिः ॥ १३ ॥</s-l></s-lg><s-lg><s-l>तेषां होमक्रिया धर्मः पञ्चयज्ञनिषेवणम् ।</s-l><s-l>नागपञ्चमयज्ञस्य वेदोक्तस्यानुपालनम् ॥ १४ ॥</s-l></s-lg><s-lg><s-l>अष्टमीयज्ञपरता चातुर्मास्यनिषेवणम् ।</s-l><s-l>पौर्णमास्यां तु यो यज्ञो नित्ययज्ञस्तथैव च ॥ १५ ॥</s-l></s-lg><s-lg><s-l>विमुक्ता दारसंयोगैर्विमुक्ताः सर्वसंकरैः ।</s-l><s-l>विमुक्ताः सर्वपापैश्च चरन्ति मुनयो वने ॥ १६ ॥</s-l></s-lg><s-lg><s-l>स्रुग्भाण्डपरमा नित्यं त्रेताग्निशरणाः सदा ।</s-l><s-l>सन्तः सत्पथनित्या ये ते यान्ति परमां गतिम् ॥ १७ ॥</s-l></s-lg><s-lg><s-l>ब्रह्मलोकं महापुण्यं सोमलोकं च शाश्वतम् ।</s-l><s-l>गच्छन्ति मुनयः सिद्धा ऋषिधर्मव्यपाश्रयात् ॥ १८ ॥</s-l></s-lg><s-lg><s-l>एष धर्मो मया देवि वानप्रस्थाश्रितः शुभः ।</s-l><s-l>विस्तरेणार्थसंपन्नो यथास्थूलमुदाहृतः ॥ १९ ॥</s-l></s-lg><s-lg><s-l> उमोवाच ।</s-l><s-l>भगवन्देवदेवेश सर्वभूतनमस्कृत ।</s-l><s-l>यो धर्मो मुनिसंघस्य सिद्धिवादेषु तं वद ॥ २० ॥</s-l></s-lg><s-lg><s-l>सिद्धिवादेषु संसिद्धास्तथा वननिवासिनः ।</s-l><s-l>स्वैरिणो दारसंयुक्तास्तेषां धर्मः कथं स्मृतः ॥ २१ ॥</s-l></s-lg><s-lg><s-l> महेश्वर उवाच ।</s-l><s-l>स्वैरिणस्तापसा देवि सर्वे दारविहारिणः ।</s-l><s-l>तेषां मौण्ड्यं कषायश्च वासरात्रिश्च कारणम् ॥ २२ ॥</s-l></s-lg><s-lg><s-l>त्रिकालमभिषेकश्च होत्रं त्वृषिकृतं महत् ।</s-l><s-l>समाधिः सत्पथस्थानं यथोदितनिषेवणम् ॥ २३ ॥</s-l></s-lg><s-lg><s-l>ये च ते पूर्वकथिता धर्मा वननिवासिनाम् ।</s-l><s-l>यदि सेवन्ति धर्मांस्तानाप्नुवन्ति तपःफलम् ॥ २४ ॥</s-l></s-lg><s-lg><s-l>ये च दंपतिधर्माणः स्वदारनियतेन्द्रियाः ।</s-l><s-l>चरन्ति विधिदृष्टं तदृतुकालाभिगामिनः ॥ २५ ॥</s-l></s-lg><s-lg><s-l>तेषामृषिकृतो धर्मो धर्मिणामुपपद्यते ।</s-l><s-l>न कामकारात्कामोऽन्यः संसेव्यो धर्मदर्शिभिः ॥ २६ ॥</s-l></s-lg><s-lg><s-l>सर्वभूतेषु यः सम्यग्ददात्यभयदक्षिणाम् ।</s-l><s-l>हिंसारोषविमुक्तात्मा स वै धर्मेण युज्यते ॥ २७ ॥</s-l></s-lg><s-lg><s-l>सर्वभूतानुकम्पी यः सर्वभूतार्जवव्रतः ।</s-l><s-l>सर्वभूतात्मभूतश्च स वै धर्मेण युज्यते ॥ २८ ॥</s-l></s-lg><s-lg><s-l>सर्ववेदेषु वा स्नानं सर्वभूतेषु चार्जवम् ।</s-l><s-l>उभे एते समे स्यातामार्जवं वा विशिष्यते ॥ २९ ॥</s-l></s-lg><s-lg><s-l>आर्जवं धर्म इत्याहुरधर्मो जिह्म उच्यते ।</s-l><s-l>आर्जवेनेह संयुक्तो नरो धर्मेण युज्यते ॥ ३० ॥</s-l></s-lg><s-lg><s-l>आर्जवो भुवने नित्यं वसत्यमरसंनिधौ ।</s-l><s-l>तस्मादार्जवनित्यः स्याद्य इच्छेद्धर्ममात्मनः ॥ ३१ ॥</s-l></s-lg><s-lg><s-l>क्षान्तो दान्तो जितक्रोधो धर्मभूतोऽविहिंसकः ।</s-l><s-l>धर्मे रतमना नित्यं नरो धर्मेण युज्यते ॥ ३२ ॥</s-l></s-lg><s-lg><s-l>व्यपेततन्द्रो धर्मात्मा शक्या सत्पथमाश्रितः ।</s-l><s-l>चारित्रपरमो बुद्धो ब्रह्मभूयाय कल्पते ॥ ३३ ॥</s-l></s-lg><s-lg><s-l> उमोवाच ।</s-l><s-l>आश्रमाभिरता देव तापसा ये तपोधनाः ।</s-l><s-l>दीप्तिमन्तः कया चैव चर्ययाथ भवन्ति ते ॥ ३४ ॥</s-l></s-lg><s-lg><s-l>राजानो राजपुत्राश्च निर्धना वा महाधनाः ।</s-l><s-l>कर्मणा केन भगवन्प्राप्नुवन्ति महाफलम् ॥ ३५ ॥</s-l></s-lg><s-lg><s-l>नित्यं स्थानमुपागम्य दिव्यचन्दनरूषिताः ।</s-l><s-l>केन वा कर्मणा देव भवन्ति वनगोचराः ॥ ३६ ॥</s-l></s-lg><s-lg><s-l>एतं मे संशयं देव तपश्चर्यागतं शुभम् ।</s-l><s-l>शंस सर्वमशेषेण त्र्यक्ष त्रिपुरनाशन ॥ ३७ ॥</s-l></s-lg><s-lg><s-l> महेश्वर उवाच ।</s-l><s-l>उपवासव्रतैर्दान्ता अहिंस्राः सत्यवादिनः ।</s-l><s-l>संसिद्धाः प्रेत्य गन्धर्वैः सह मोदन्त्यनामयाः ॥ ३८ ॥</s-l></s-lg><s-lg><s-l>मण्डूकयोगशयनो यथास्थानं यथाविधि ।</s-l><s-l>दीक्षां चरति धर्मात्मा स नागैः सह मोदते ॥ ३९ ॥</s-l></s-lg><s-lg><s-l>शष्पं मृगमुखोत्सृष्टं यो मृगैः सह सेवते ।</s-l><s-l>दीक्षितो वै मुदा युक्तः स गच्छत्यमरावतीम् ॥ ४० ॥</s-l></s-lg><s-lg><s-l>शैवालं शीर्णपर्णं वा तद्व्रतो यो निषेवते ।</s-l><s-l>शीतयोगवहो नित्यं स गच्छेत्परमां गतिम् ॥ ४१ ॥</s-l></s-lg><s-lg><s-l>वायुभक्षोऽम्बुभक्षो वा फलमूलाशनोऽपि वा ।</s-l><s-l>यक्षेष्वैश्वर्यमाधाय मोदतेऽप्सरसां गणैः ॥ ४२ ॥</s-l></s-lg><s-lg><s-l>अग्नियोगवहो ग्रीष्मे विधिदृष्टेन कर्मणा ।</s-l><s-l>चीर्त्वा द्वादश वर्षाणि राजा भवति पार्थिवः ॥ ४३ ॥</s-l></s-lg><s-lg><s-l>आहारनियमं कृत्वा मुनिर्द्वादशवार्षिकम् ।</s-l><s-l>मरुं संसाध्य यत्नेन राजा भवति पार्थिवः ॥ ४४ ॥</s-l></s-lg><s-lg><s-l>स्थण्डिले शुद्धमाकाशं परिगृह्य समन्ततः ।</s-l><s-l>प्रविश्य च मुदा युक्तो दीक्षां द्वादशवार्षिकीम् ॥ ४५ ॥</s-l></s-lg><s-lg><s-l>स्थण्डिलस्य फलान्याहुर्यानानि शयनानि च ।</s-l><s-l>गृहाणि च महार्हाणि चन्द्रशुभ्राणि भामिनि ॥ ४६ ॥</s-l></s-lg><s-lg><s-l>आत्मानमुपजीवन्यो नियतो नियताशनः ।</s-l><s-l>देहं वानशने त्यक्त्वा स स्वर्गं समुपाश्नुते ॥ ४७ ॥</s-l></s-lg><s-lg><s-l>आत्मानमुपजीवन्यो दीक्षां द्वादशवार्षिकीम् ।</s-l><s-l>त्यक्त्वा महार्णवे देहं वारुणं लोकमश्नुते ॥ ४८ ॥</s-l></s-lg><s-lg><s-l>आत्मानमुपजीवन्यो दीक्षां द्वादशवार्षिकीम् ।</s-l><s-l>अश्मना चरणौ भित्त्वा गुह्यकेषु स मोदते ॥ ४९ ॥</s-l></s-lg><s-lg><s-l>साधयित्वात्मनात्मानं निर्द्वंद्वो निष्परिग्रहः ।</s-l><s-l>चीर्त्वा द्वादश वर्षाणि दीक्षामेकां मनोगताम् ।</s-l><s-l>स्वर्गलोकमवाप्नोति देवैश्च सह मोदते ॥ ५० ॥</s-l></s-lg><s-lg><s-l>आत्मानमुपजीवन्यो दीक्षां द्वादशवार्षिकीम् ।</s-l><s-l>हुत्वाग्नौ देहमुत्सृज्य वह्निलोके महीयते ॥ ५१ ॥</s-l></s-lg><s-lg><s-l>यस्तु देवि यथान्यायं दीक्षितो नियतो द्विजः ।</s-l><s-l>आत्मन्यात्मानमाधाय निर्द्वंद्वो निष्परिग्रहः ॥ ५२ ॥</s-l></s-lg><s-lg><s-l>चीर्त्वा द्वादश वर्षाणि दीक्षामेकां मनोगताम् ।</s-l><s-l>अरणीसहितं स्कन्धे बद्ध्वा गच्छत्यनावृतः ॥ ५३ ॥</s-l></s-lg><s-lg><s-l>वीराध्वानमना नित्यं वीरासनरतस्तथा ।</s-l><s-l>वीरस्थायी च सततं स वीरगतिमाप्नुयात् ॥ ५४ ॥</s-l></s-lg><s-lg><s-l>स शक्रलोकगो नित्यं सर्वकामपुरस्कृतः ।</s-l><s-l>दिव्यपुष्पसमाकीर्णो दिव्यचन्दनभूषितः ।</s-l><s-l>सुखं वसति धर्मात्मा दिवि देवगणैः सह ॥ ५५ ॥</s-l></s-lg><s-lg><s-l>वीरलोकगतो वीरो वीरयोगवहः सदा ।</s-l><s-l>सत्त्वस्थः सर्वमुत्सृज्य दीक्षितो नियतः शुचिः ।</s-l><s-l>वीराध्वानं प्रपद्येद्यस्तस्य लोकाः सनातनाः ॥ ५६ ॥</s-l></s-lg><s-lg><s-l>कामगेन विमानेन स वै चरति च्छन्दतः ।</s-l><s-l>शक्रलोकगतः श्रीमान्मोदते च निरामयः ॥ ५७ ॥</s-l></s-lg>