<s-lg><s-l> युधिष्ठिर उवाच ।</s-l><s-l>ब्रूहि पुत्रान्कुरुश्रेष्ठ वर्णानां त्वं पृथक्पृथक् ।</s-l><s-l>कीदृश्यां कीदृशाश्चापि पुत्राः कस्य च के च ते ॥ १ ॥</s-l></s-lg><s-lg><s-l>विप्रवादाः सुबहुशः श्रूयन्ते पुत्रकारिताः ।</s-l><s-l>अत्र नो मुह्यतां राजन्संशयं छेत्तुमर्हसि ॥ २ ॥</s-l></s-lg><s-lg><s-l> भीष्म उवाच ।</s-l><s-l>आत्मा पुत्रस्तु विज्ञेयस्तस्यानन्तरजश्च यः ।</s-l><s-l>नियुक्तजश्च विज्ञेयः सुतः प्रसृतजस्तथा ॥ ३ ॥</s-l></s-lg><s-lg><s-l>पतितस्य च भार्यायां भर्त्रा सुसमवेतया ।</s-l><s-l>तथा दत्तकृतौ पुत्रावध्यूढश्च तथापरः ॥ ४ ॥</s-l></s-lg><s-lg><s-l>षडपध्वंसजाश्चापि कानीनापसदास्तथा ।</s-l><s-l>इत्येते ते समाख्यातास्तान्विजानीहि भारत ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>षडपध्वंसजाः के स्युः के वाप्यपसदास्तथा ।</s-l><s-l>एतत्सर्वं यथातत्त्वं व्याख्यातुं मे त्वमर्हसि ॥ ६ ॥</s-l></s-lg><s-lg><s-l> भीष्म उवाच ।</s-l><s-l>त्रिषु वर्णेषु ये पुत्रा ब्राह्मणस्य युधिष्ठिर ।</s-l><s-l>वर्णयोश्च द्वयोः स्यातां यौ राजन्यस्य भारत ॥ ७ ॥</s-l></s-lg><s-lg><s-l>एको द्विवर्ण एवाथ तथात्रैवोपलक्षितः ।</s-l><s-l>षडपध्वंसजास्ते हि तथैवापसदाञ्शृणु ॥ ८ ॥</s-l></s-lg><s-lg><s-l>चण्डालो व्रात्यवेनौ च ब्राह्मण्यां क्षत्रियासु च ।</s-l><s-l>वैश्यायां चैव शूद्रस्य लक्ष्यन्तेऽपसदास्त्रयः ॥ ९ ॥</s-l></s-lg><s-lg><s-l>मागधो वामकश्चैव द्वौ वैश्यस्योपलक्षितौ ।</s-l><s-l>ब्राह्मण्यां क्षत्रियायां च क्षत्रियस्यैक एव तु ॥ १० ॥</s-l></s-lg><s-lg><s-l>ब्राह्मण्यां लक्ष्यते सूत इत्येतेऽपसदाः स्मृताः ।</s-l><s-l>पुत्ररेतो न शक्यं हि मिथ्या कर्तुं नराधिप ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>क्षेत्रजं केचिदेवाहुः सुतं केचित्तु शुक्रजम् ।</s-l><s-l>तुल्यावेतौ सुतौ कस्य तन्मे ब्रूहि पितामह ॥ १२ ॥</s-l></s-lg><s-lg><s-l> भीष्म उवाच ।</s-l><s-l>रेतजो वा भवेत्पुत्रस्त्यक्तो वा क्षेत्रजो भवेत् ।</s-l><s-l>अध्यूढः समयं भित्त्वेत्येतदेव निबोध मे ॥ १३ ॥</s-l></s-lg><s-lg><s-l> युधिष्ठिर उवाच ।</s-l><s-l>रेतोजं विद्म वै पुत्रं क्षेत्रजस्यागमः कथम् ।</s-l><s-l>अध्यूढं विद्म वै पुत्रं हित्वा च समयं कथम् ॥ १४ ॥</s-l></s-lg><s-lg><s-l> भीष्म उवाच ।</s-l><s-l>आत्मजं पुत्रमुत्पाद्य यस्त्यजेत्कारणान्तरे ।</s-l><s-l>न तत्र कारणं रेतः स क्षेत्रस्वामिनो भवेत् ॥ १५ ॥</s-l></s-lg><s-lg><s-l>पुत्रकामो हि पुत्रार्थे यां वृणीते विशां पते ।</s-l><s-l>तत्र क्षेत्रं प्रमाणं स्यान्न वै तत्रात्मजः सुतः ॥ १६ ॥</s-l></s-lg><s-lg><s-l>अन्यत्र क्षेत्रजः पुत्रो लक्ष्यते भरतर्षभ ।</s-l><s-l>न ह्यात्मा शक्यते हन्तुं दृष्टान्तोपगतो ह्यसौ ॥ १७ ॥</s-l></s-lg><s-lg><s-l>कश्चिच्च कृतकः पुत्रः संग्रहादेव लक्ष्यते ।</s-l><s-l>न तत्र रेतः क्षेत्रं वा प्रमाणं स्याद्युधिष्ठिर ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>कीदृशः कृतकः पुत्रः संग्रहादेव लक्ष्यते ।</s-l><s-l>शुक्रं क्षेत्रं प्रमाणं वा यत्र लक्ष्येत भारत ॥ १९ ॥</s-l></s-lg><s-lg><s-l> भीष्म उवाच ।</s-l><s-l>मातापितृभ्यां संत्यक्तं पथि यं तु प्रलक्षयेत् ।</s-l><s-l>न चास्य मातापितरौ ज्ञायेते स हि कृत्रिमः ॥ २० ॥</s-l></s-lg><s-lg><s-l>अस्वामिकस्य स्वामित्वं यस्मिन्संप्रतिलक्षयेत् ।</s-l><s-l>सवर्णस्तं च पोषेत सवर्णस्तस्य जायते ॥ २१ ॥</s-l></s-lg><s-lg><s-l> युधिष्ठिर उवाच ।</s-l><s-l>कथमस्य प्रयोक्तव्यः संस्कारः कस्य वा कथम् ।</s-l><s-l>देया कन्या कथं चेति तन्मे ब्रूहि पितामह ॥ २२ ॥</s-l></s-lg><s-lg><s-l> भीष्म उवाच ।</s-l><s-l>आत्मवत्तस्य कुर्वीत संस्कारं स्वामिवत्तथा ॥ २३ ॥</s-l></s-lg><s-lg><s-l>त्यक्तो मातापितृभ्यां यः सवर्णं प्रतिपद्यते ।</s-l><s-l>तद्गोत्रवर्णतस्तस्य कुर्यात्संस्कारमच्युत ॥ २४ ॥</s-l></s-lg><s-lg><s-l>अथ देया तु कन्या स्यात्तद्वर्णेन युधिष्ठिर ।</s-l><s-l>संस्कर्तुं मातृगोत्रं च मातृवर्णविनिश्चये ॥ २५ ॥</s-l></s-lg><s-lg><s-l>कानीनाध्यूढजौ चापि विज्ञेयौ पुत्रकिल्बिषौ ।</s-l><s-l>तावपि स्वाविव सुतौ संस्कार्याविति निश्चयः ॥ २६ ॥</s-l></s-lg><s-lg><s-l>क्षेत्रजो वाप्यपसदो येऽध्यूढास्तेषु चाप्यथ ।</s-l><s-l>आत्मवद्वै प्रयुञ्जीरन्संस्कारं ब्राह्मणादयः ॥ २७ ॥</s-l></s-lg><s-lg><s-l>धर्मशास्त्रेषु वर्णानां निश्चयोऽयं प्रदृश्यते ।</s-l><s-l>एतत्ते सर्वमाख्यातं किं भूयः श्रोतुमिच्छसि ॥ २८ ॥</s-l></s-lg>