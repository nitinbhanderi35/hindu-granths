<s-lg><s-l> वसिष्ठ उवाच ।</s-l><s-l>शतं वर्षसहस्राणां तपस्तप्तं सुदुश्चरम् ।</s-l><s-l>गोभिः पूर्वविसृष्टाभिर्गच्छेम श्रेष्ठतामिति ॥ १ ॥</s-l></s-lg><s-lg><s-l>लोकेऽस्मिन्दक्षिणानां च सर्वासां वयमुत्तमाः ।</s-l><s-l>भवेम न च लिप्येम दोषेणेति परंतप ॥ २ ॥</s-l></s-lg><s-lg><s-l>स एव चेतसा तेन हतो लिप्येत सर्वदा ।</s-l><s-l>शकृता च पवित्रार्थं कुर्वीरन्देवमानुषाः ॥ ३ ॥</s-l></s-lg><s-lg><s-l>तथा सर्वाणि भूतानि स्थावराणि चराणि च ।</s-l><s-l>प्रदातारश्च गोलोकान्गच्छेयुरिति मानद ॥ ४ ॥</s-l></s-lg><s-lg><s-l>ताभ्यो वरं ददौ ब्रह्मा तपसोऽन्ते स्वयं प्रभुः ।</s-l><s-l>एवं भवत्विति विभुर्लोकांस्तारयतेति च ॥ ५ ॥</s-l></s-lg><s-lg><s-l>उत्तस्थुः सिद्धिकामास्ता भूतभव्यस्य मातरः ।</s-l><s-l>तपसोऽन्ते महाराज गावो लोकपरायणाः ॥ ६ ॥</s-l></s-lg><s-lg><s-l>तस्माद्गावो महाभागाः पवित्रं परमुच्यते ।</s-l><s-l>तथैव सर्वभूतानां गावस्तिष्ठन्ति मूर्धनि ॥ ७ ॥</s-l></s-lg><s-lg><s-l>समानवत्सां कपिलां धेनुं दत्त्वा पयस्विनीम् ।</s-l><s-l>सुव्रतां वस्त्रसंवीतां ब्रह्मलोके महीयते ॥ ८ ॥</s-l></s-lg><s-lg><s-l>रोहिणीं तुल्यवत्सां तु धेनुं दत्त्वा पयस्विनीम् ।</s-l><s-l>सुव्रतां वस्त्रसंवीतां सूर्यलोके महीयते ॥ ९ ॥</s-l></s-lg><s-lg><s-l>समानवत्सां शबलां धेनुं दत्त्वा पयस्विनीम् ।</s-l><s-l>सुव्रतां वस्त्रसंवीतां सोमलोके महीयते ॥ १० ॥</s-l></s-lg><s-lg><s-l>समानवत्सां श्वेतां तु धेनुं दत्त्वा पयस्विनीम् ।</s-l><s-l>सुव्रतां वस्त्रसंवीतामिन्द्रलोके महीयते ॥ ११ ॥</s-l></s-lg><s-lg><s-l>समानवत्सां कृष्णां तु धेनुं दत्त्वा पयस्विनीम् ।</s-l><s-l>सुव्रतां वस्त्रसंवीतामग्निलोके महीयते ॥ १२ ॥</s-l></s-lg><s-lg><s-l>समानवत्सां धूम्रां तु धेनुं दत्त्वा पयस्विनीम् ।</s-l><s-l>सुव्रतां वस्त्रसंवीतां याम्यलोके महीयते ॥ १३ ॥</s-l></s-lg><s-lg><s-l>अपां फेनसवर्णां तु सवत्सां कांस्यदोहनाम् ।</s-l><s-l>प्रदाय वस्त्रसंवीतां वारुणं लोकमश्नुते ॥ १४ ॥</s-l></s-lg><s-lg><s-l>वातरेणुसवर्णां तु सवत्सां कांस्यदोहनाम् ।</s-l><s-l>प्रदाय वस्त्रसंवीतां वायुलोके महीयते ॥ १५ ॥</s-l></s-lg><s-lg><s-l>हिरण्यवर्णां पिङ्गाक्षीं सवत्सां कांस्यदोहनाम् ।</s-l><s-l>प्रदाय वस्त्रसंवीतां कौबेरं लोकमश्नुते ॥ १६ ॥</s-l></s-lg><s-lg><s-l>पलालधूम्रवर्णां तु सवत्सां कांस्यदोहनाम् ।</s-l><s-l>प्रदाय वस्त्रसंवीतां पितृलोके महीयते ॥ १७ ॥</s-l></s-lg><s-lg><s-l>सवत्सां पीवरीं दत्त्वा शितिकण्ठामलंकृताम् ।</s-l><s-l>वैश्वदेवमसंबाधं स्थानं श्रेष्ठं प्रपद्यते ॥ १८ ॥</s-l></s-lg><s-lg><s-l>समानवत्सां गौरीं तु धेनुं दत्त्वा पयस्विनीम् ।</s-l><s-l>सुव्रतां वस्त्रसंवीतां वसूनां लोकमश्नुते ॥ १९ ॥</s-l></s-lg><s-lg><s-l>पाण्डुकम्बलवर्णां तु सवत्सां कांस्यदोहनाम् ।</s-l><s-l>प्रदाय वस्त्रसंवीतां साध्यानां लोकमश्नुते ॥ २० ॥</s-l></s-lg><s-lg><s-l>वैराटपृष्ठमुक्षाणं सर्वरत्नैरलंकृतम् ।</s-l><s-l>प्रदाय मरुतां लोकानजरान्प्रतिपद्यते ॥ २१ ॥</s-l></s-lg><s-lg><s-l>वत्सोपपन्नां नीलाङ्गां सर्वरत्नसमन्विताम् ।</s-l><s-l>गन्धर्वाप्सरसां लोकान्दत्त्वा प्राप्नोति मानवः ॥ २२ ॥</s-l></s-lg><s-lg><s-l>शितिकण्ठमनड्वाहं सर्वरत्नैरलंकृतम् ।</s-l><s-l>दत्त्वा प्रजापतेर्लोकान्विशोकः प्रतिपद्यते ॥ २३ ॥</s-l></s-lg><s-lg><s-l>गोप्रदानरतो याति भित्त्वा जलदसंचयान् ।</s-l><s-l>विमानेनार्कवर्णेन दिवि राजन्विराजता ॥ २४ ॥</s-l></s-lg><s-lg><s-l>तं चारुवेषाः सुश्रोण्यः सहस्रं वरयोषितः ।</s-l><s-l>रमयन्ति नरश्रेष्ठ गोप्रदानरतं नरम् ॥ २५ ॥</s-l></s-lg><s-lg><s-l>वीणानां वल्लकीनां च नूपुराणां च शिञ्जितैः ।</s-l><s-l>हासैश्च हरिणाक्षीणां प्रसुप्तः प्रतिबोध्यते ॥ २६ ॥</s-l></s-lg><s-lg><s-l>यावन्ति लोमानि भवन्ति धेन्वास्तावन्ति वर्षाणि महीयते सः ।</s-l><s-l>स्वर्गाच्च्युतश्चापि ततो नृलोके कुले समुत्पत्स्यति गोमिनां सः ॥ २७ ॥</s-l></s-lg>