<s-lg><s-l> भीष्म उवाच ।</s-l><s-l>अथ सा स्त्री तमुक्त्वा तु विप्रमेवं भवत्विति ।</s-l><s-l>तैलं दिव्यमुपादाय स्नानशाटीमुपानयत् ॥ १ ॥</s-l></s-lg><s-lg><s-l>अनुज्ञाता च मुनिना सा स्त्री तेन महात्मना ।</s-l><s-l>अथास्य तैलेनाङ्गानि सर्वाण्येवाभ्यमृक्षयत् ॥ २ ॥</s-l></s-lg><s-lg><s-l>शनैश्चोत्सादितस्तत्र स्नानशालामुपागमत् ।</s-l><s-l>भद्रासनं ततश्चित्रं ऋषिरन्वाविशन्नवम् ॥ ३ ॥</s-l></s-lg><s-lg><s-l>अथोपविष्टश्च यदा तस्मिन्भद्रासने तदा ।</s-l><s-l>स्नापयामास शनकैस्तमृषिं सुखहस्तवत् ।</s-l><s-l>दिव्यं च विधिवच्चक्रे सोपचारं मुनेस्तदा ॥ ४ ॥</s-l></s-lg><s-lg><s-l>स तेन सुसुखोष्णेन तस्या हस्तसुखेन च ।</s-l><s-l>व्यतीतां रजनीं कृत्स्नां नाजानात्स महाव्रतः ॥ ५ ॥</s-l></s-lg><s-lg><s-l>तत उत्थाय स मुनिस्तदा परमविस्मितः ।</s-l><s-l>पूर्वस्यां दिशि सूर्यं च सोऽपश्यदुदितं दिवि ॥ ६ ॥</s-l></s-lg><s-lg><s-l>तस्य बुद्धिरियं किं नु मोहस्तत्त्वमिदं भवेत् ।</s-l><s-l>अथोपास्य सहस्रांशुं किं करोमीत्युवाच ताम् ॥ ७ ॥</s-l></s-lg><s-lg><s-l>सा चामृतरसप्रख्यमृषेरन्नमुपाहरत् ।</s-l><s-l>तस्य स्वादुतयान्नस्य न प्रभूतं चकार सः ।</s-l><s-l>व्यगमच्चाप्यहःशेषं ततः संध्यागमत्पुनः ॥ ८ ॥</s-l></s-lg><s-lg><s-l>अथ स्त्री भगवन्तं सा सुप्यतामित्यचोदयत् ।</s-l><s-l>तत्र वै शयने दिव्ये तस्य तस्याश्च कल्पिते ॥ ९ ॥</s-l></s-lg><s-lg><s-l> अष्टावक्र उवाच ।</s-l><s-l>न भद्रे परदारेषु मनो मे संप्रसज्जति ।</s-l><s-l>उत्तिष्ठ भद्रे भद्रं ते स्वप वै विरमस्व च ॥ १० ॥</s-l></s-lg><s-lg><s-l> भीष्म उवाच ।</s-l><s-l>सा तदा तेन विप्रेण तथा धृत्या निवर्तिता ।</s-l><s-l>स्वतन्त्रास्मीत्युवाचैनं न धर्मच्छलमस्ति ते ॥ ११ ॥</s-l></s-lg><s-lg><s-l> अष्टावक्र उवाच ।</s-l><s-l>नास्ति स्वतन्त्रता स्त्रीणामस्वतन्त्रा हि योषितः ।</s-l><s-l>प्रजापतिमतं ह्येतन्न स्त्री स्वातन्त्र्यमर्हति ॥ १२ ॥</s-l></s-lg><s-lg><s-l> स्त्र्युवाच ।</s-l><s-l>बाधते मैथुनं विप्र मम भक्तिं च पश्य वै ।</s-l><s-l>अधर्मं प्राप्स्यसे विप्र यन्मां त्वं नाभिनन्दसि ॥ १३ ॥</s-l></s-lg><s-lg><s-l> अष्टावक्र उवाच ।</s-l><s-l>हरन्ति दोषजातानि नरं जातं यथेच्छकम् ।</s-l><s-l>प्रभवामि सदा धृत्या भद्रे स्वं शयनं व्रज ॥ १४ ॥</s-l></s-lg><s-lg><s-l> स्त्र्युवाच ।</s-l><s-l>शिरसा प्रणमे विप्र प्रसादं कर्तुमर्हसि ।</s-l><s-l>भूमौ निपतमानायाः शरणं भव मेऽनघ ॥ १५ ॥</s-l></s-lg><s-lg><s-l>यदि वा दोषजातं त्वं परदारेषु पश्यसि ।</s-l><s-l>आत्मानं स्पर्शयाम्यद्य पाणिं गृह्णीष्व मे द्विज ॥ १६ ॥</s-l></s-lg><s-lg><s-l>न दोषो भविता चैव सत्येनैतद्ब्रवीम्यहम् ।</s-l><s-l>स्वतन्त्रां मां विजानीहि योऽधर्मः सोऽस्तु वै मयि ॥ १७ ॥</s-l></s-lg><s-lg><s-l> अष्टावक्र उवाच ।</s-l><s-l>स्वतन्त्रा त्वं कथं भद्रे ब्रूहि कारणमत्र वै ।</s-l><s-l>नास्ति लोके हि काचित्स्त्री या वै स्वातन्त्र्यमर्हति ॥ १८ ॥</s-l></s-lg><s-lg><s-l>पिता रक्षति कौमारे भर्ता रक्षति यौवने ।</s-l><s-l>पुत्राश्च स्थविरीभावे न स्त्री स्वातन्त्र्यमर्हति ॥ १९ ॥</s-l></s-lg><s-lg><s-l> स्त्र्युवाच ।</s-l><s-l>कौमारं ब्रह्मचर्यं मे कन्यैवास्मि न संशयः ।</s-l><s-l>कुरु मा विमतिं विप्र श्रद्धां विजहि मा मम ॥ २० ॥</s-l></s-lg><s-lg><s-l> अष्टावक्र उवाच ।</s-l><s-l>यथा मम तथा तुभ्यं यथा तव तथा मम ।</s-l><s-l>जिज्ञासेयमृषेस्तस्य विघ्नः सत्यं नु किं भवेत् ॥ २१ ॥</s-l></s-lg><s-lg><s-l>आश्चर्यं परमं हीदं किं नु श्रेयो हि मे भवेत् ।</s-l><s-l>दिव्याभरणवस्त्रा हि कन्येयं मामुपस्थिता ॥ २२ ॥</s-l></s-lg><s-lg><s-l>किं त्वस्याः परमं रूपं जीर्णमासीत्कथं पुनः ।</s-l><s-l>कन्यारूपमिहाद्यैव किमिहात्रोत्तरं भवेत् ॥ २३ ॥</s-l></s-lg><s-lg><s-l>यथा परं शक्तिधृतेर्न व्युत्थास्ये कथंचन ।</s-l><s-l>न रोचये हि व्युत्थानं धृत्यैवं साधयाम्यहम् ॥ २४ ॥</s-l></s-lg>