<s-lg><s-l> युधिष्ठिर उवाच ।</s-l><s-l>शमो बहुविधाकारः सूक्ष्म उक्तः पितामह ।</s-l><s-l>न च मे हृदये शान्तिरस्ति कृत्वेदमीदृशम् ॥ १ ॥</s-l></s-lg><s-lg><s-l>अस्मिन्नर्थे बहुविधा शान्तिरुक्ता त्वयानघ ।</s-l><s-l>स्वकृते का नु शान्तिः स्याच्छमाद्बहुविधादपि ॥ २ ॥</s-l></s-lg><s-lg><s-l>शराचितशरीरं हि तीव्रव्रणमुदीक्ष्य च ।</s-l><s-l>शमं नोपलभे वीर दुष्कृतान्येव चिन्तयन् ॥ ३ ॥</s-l></s-lg><s-lg><s-l>रुधिरेणावसिक्ताङ्गं प्रस्रवन्तं यथाचलम् ।</s-l><s-l>त्वां दृष्ट्वा पुरुषव्याघ्र सीदे वर्षास्विवाम्बुजम् ॥ ४ ॥</s-l></s-lg><s-lg><s-l>अतः कष्टतरं किं नु मत्कृते यत्पितामहः ।</s-l><s-l>इमामवस्थां गमितः प्रत्यमित्रै रणाजिरे ।</s-l><s-l>तथैवान्ये नृपतयः सहपुत्राः सबान्धवाः ॥ ५ ॥</s-l></s-lg><s-lg><s-l>वयं हि धार्तराष्ट्राश्च कालमन्युवशानुगाः ।</s-l><s-l>कृत्वेदं निन्दितं कर्म प्राप्स्यामः कां गतिं नृप ॥ ६ ॥</s-l></s-lg><s-lg><s-l>अहं तव ह्यन्तकरः सुहृद्वधकरस्तथा ।</s-l><s-l>न शान्तिमधिगच्छामि पश्यंस्त्वां दुःखितं क्षितौ ॥ ७ ॥</s-l></s-lg><s-lg><s-l> भीष्म उवाच ।</s-l><s-l>परतन्त्रं कथं हेतुमात्मानमनुपश्यसि ।</s-l><s-l>कर्मण्यस्मिन्महाभाग सूक्ष्मं ह्येतदतीन्द्रियम् ॥ ८ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>संवादं मृत्युगौतम्योः काललुब्धकपन्नगैः ॥ ९ ॥</s-l></s-lg><s-lg><s-l>गौतमी नाम कौन्तेय स्थविरा शमसंयुता ।</s-l><s-l>सर्पेण दष्टं स्वं पुत्रमपश्यद्गतचेतनम् ॥ १० ॥</s-l></s-lg><s-lg><s-l>अथ तं स्नायुपाशेन बद्ध्वा सर्पममर्षितः ।</s-l><s-l>लुब्धकोऽर्जुनको नाम गौतम्याः समुपानयत् ॥ ११ ॥</s-l></s-lg><s-lg><s-l>तां चाब्रवीदयं ते स पुत्रहा पन्नगाधमः ।</s-l><s-l>ब्रूहि क्षिप्रं महाभागे वध्यतां केन हेतुना ॥ १२ ॥</s-l></s-lg><s-lg><s-l>अग्नौ प्रक्षिप्यतामेष च्छिद्यतां खण्डशोऽपि वा ।</s-l><s-l>न ह्ययं बालहा पापश्चिरं जीवितुमर्हति ॥ १३ ॥</s-l></s-lg><s-lg><s-l> गौतम्युवाच ।</s-l><s-l>विसृजैनमबुद्धिस्त्वं न वध्योऽर्जुनक त्वया ।</s-l><s-l>को ह्यात्मानं गुरुं कुर्यात्प्राप्तव्ये सति चिन्तयन् ॥ १४ ॥</s-l></s-lg><s-lg><s-l>प्लवन्ते धर्मलघवो लोकेऽम्भसि यथा प्लवाः ।</s-l><s-l>मज्जन्ति पापगुरवः शस्त्रं स्कन्नमिवोदके ॥ १५ ॥</s-l></s-lg><s-lg><s-l>न चामृत्युर्भविता वै हतेऽस्मिन्को वात्ययः स्यादहतेऽस्मिञ्जनस्य ।</s-l><s-l>अस्योत्सर्गे प्राणयुक्तस्य जन्तोर्मृत्योर्लोकं को नु गच्छेदनन्तम् ॥ १६ ॥</s-l></s-lg><s-lg><s-l> लुब्धक उवाच ।</s-l><s-l>जानाम्येवं नेह गुणागुणज्ञाः सर्वे नियुक्ता गुरवो वै भवन्ति ।</s-l><s-l>स्वस्थस्यैते तूपदेशा भवन्ति तस्मात्क्षुद्रं सर्पमेनं हनिष्ये ॥ १७ ॥</s-l></s-lg><s-lg><s-l>समीप्सन्तः कालयोगं त्यजन्ति सद्यः शुचं त्वर्थविदस्त्यजन्ति ।</s-l><s-l>श्रेयः क्षयः शोचतां नित्यशो हि तस्मात्त्याज्यं जहि शोकं हतेऽस्मिन् ॥ १८ ॥</s-l></s-lg><s-lg><s-l> गौतम्युवाच ।</s-l><s-l>न चैवार्तिर्विद्यतेऽस्मद्विधानां धर्मारामः सततं सज्जनो हि ।</s-l><s-l>नित्यायस्तो बालजनो न चास्ति धर्मो ह्येष प्रभवाम्यस्य नाहम् ॥ १९ ॥</s-l></s-lg><s-lg><s-l>न ब्राह्मणानां कोपोऽस्ति कुतः कोपाच्च यातना ।</s-l><s-l>मार्दवात्क्षम्यतां साधो मुच्यतामेष पन्नगः ॥ २० ॥</s-l></s-lg><s-lg><s-l> लुब्धक उवाच ।</s-l><s-l>हत्वा लाभः श्रेय एवाव्ययं स्यात्सद्यो लाभो बलवद्भिः प्रशस्तः ।</s-l><s-l>कालाल्लाभो यस्तु सद्यो भवेत हते श्रेयः कुत्सिते त्वीदृशे स्यात् ॥ २१ ॥</s-l></s-lg><s-lg><s-l> गौतम्युवाच ।</s-l><s-l>कार्थप्राप्तिर्गृह्य शत्रुं निहत्य का वा शान्तिः प्राप्य शत्रुं नमुक्त्वा ।</s-l><s-l>कस्मात्सौम्य भुजगे न क्षमेयं मोक्षं वा किं कारणं नास्य कुर्याम् ॥ २२ ॥</s-l></s-lg><s-lg><s-l> लुब्धक उवाच ।</s-l><s-l>अस्मादेकस्माद्बहवो रक्षितव्या नैको बहुभ्यो गौतमि रक्षितव्यः ।</s-l><s-l>कृतागसं धर्मविदस्त्यजन्ति सरीसृपं पापमिमं जहि त्वम् ॥ २३ ॥</s-l></s-lg><s-lg><s-l> गौतम्युवाच ।</s-l><s-l>नास्मिन्हते पन्नगे पुत्रको मे संप्राप्स्यते लुब्धक जीवितं वै ।</s-l><s-l>गुणं चान्यं नास्य वधे प्रपश्ये तस्मात्सर्पं लुब्धक मुञ्च जीवम् ॥ २४ ॥</s-l></s-lg><s-lg><s-l> लुब्धक उवाच ।</s-l><s-l>वृत्रं हत्वा देवराट्श्रेष्ठभाग्वै यज्ञं हत्वा भागमवाप चैव ।</s-l><s-l>शूली देवो देववृत्तं कुरु त्वं क्षिप्रं सर्पं जहि मा भूद्विशङ्का ॥ २५ ॥</s-l></s-lg><s-lg><s-l> भीष्म उवाच ।</s-l><s-l>असकृत्प्रोच्यमानापि गौतमी भुजगं प्रति ।</s-l><s-l>लुब्धकेन महाभागा पापे नैवाकरोन्मतिम् ॥ २६ ॥</s-l></s-lg><s-lg><s-l>ईषदुच्छ्वसमानस्तु कृच्छ्रात्संस्तभ्य पन्नगः ।</s-l><s-l>उत्ससर्ज गिरं मन्दां मानुषीं पाशपीडितः ॥ २७ ॥</s-l></s-lg><s-lg><s-l>को न्वर्जुनक दोषोऽत्र विद्यते मम बालिश ।</s-l><s-l>अस्वतन्त्रं हि मां मृत्युर्विवशं यदचूचुदत् ॥ २८ ॥</s-l></s-lg><s-lg><s-l>तस्यायं वचनाद्दष्टो न कोपेन न काम्यया ।</s-l><s-l>तस्य तत्किल्बिषं लुब्ध विद्यते यदि किल्बिषम् ॥ २९ ॥</s-l></s-lg><s-lg><s-l> लुब्धक उवाच ।</s-l><s-l>यद्यन्यवशगेनेदं कृतं ते पन्नगाशुभम् ।</s-l><s-l>कारणं वै त्वमप्यत्र तस्मात्त्वमपि किल्बिषी ॥ ३० ॥</s-l></s-lg><s-lg><s-l>मृत्पात्रस्य क्रियायां हि दण्डचक्रादयो यथा ।</s-l><s-l>कारणत्वे प्रकल्प्यन्ते तथा त्वमपि पन्नग ॥ ३१ ॥</s-l></s-lg><s-lg><s-l>किल्बिषी चापि मे वध्यः किल्बिषी चासि पन्नग ।</s-l><s-l>आत्मानं कारणं ह्यत्र त्वमाख्यासि भुजंगम ॥ ३२ ॥</s-l></s-lg><s-lg><s-l> सर्प उवाच ।</s-l><s-l>सर्व एते ह्यस्ववशा दण्डचक्रादयो यथा ।</s-l><s-l>तथाहमपि तस्मान्मे नैष हेतुर्मतस्तव ॥ ३३ ॥</s-l></s-lg><s-lg><s-l>अथ वा मतमेतत्ते तेऽप्यन्योन्यप्रयोजकाः ।</s-l><s-l>कार्यकारणसंदेहो भवत्यन्योन्यचोदनात् ॥ ३४ ॥</s-l></s-lg><s-lg><s-l>एवं सति न दोषो मे नास्मि वध्यो न किल्बिषी ।</s-l><s-l>किल्बिषं समवाये स्यान्मन्यसे यदि किल्बिषम् ॥ ३५ ॥</s-l></s-lg><s-lg><s-l> लुब्धक उवाच ।</s-l><s-l>कारणं यदि न स्याद्वै न कर्ता स्यास्त्वमप्युत ।</s-l><s-l>विनाशे कारणं त्वं च तस्माद्वध्योऽसि मे मतः ॥ ३६ ॥</s-l></s-lg><s-lg><s-l>असत्यपि कृते कार्ये नेह पन्नग लिप्यते ।</s-l><s-l>तस्मान्नात्रैव हेतुः स्याद्वध्यः किं बहु भाषसे ॥ ३७ ॥</s-l></s-lg><s-lg><s-l> सर्प उवाच ।</s-l><s-l>कार्याभावे क्रिया न स्यात्सत्यसत्यपि कारणे ।</s-l><s-l>तस्मात्त्वमस्मिन्हेतौ मे वाच्यो हेतुर्विशेषतः ॥ ३८ ॥</s-l></s-lg><s-lg><s-l>यद्यहं कारणत्वेन मतो लुब्धक तत्त्वतः ।</s-l><s-l>अन्यः प्रयोगे स्यादत्र किल्बिषी जन्तुनाशने ॥ ३९ ॥</s-l></s-lg><s-lg><s-l> लुब्धक उवाच ।</s-l><s-l>वध्यस्त्वं मम दुर्बुद्धे बालघाती नृशंसकृत् ।</s-l><s-l>भाषसे किं बहु पुनर्वध्यः सन्पन्नगाधम ॥ ४० ॥</s-l></s-lg><s-lg><s-l> सर्प उवाच ।</s-l><s-l>यथा हवींषि जुह्वाना मखे वै लुब्धकर्त्विजः ।</s-l><s-l>न फलं प्राप्नुवन्त्यत्र परलोके तथा ह्यहम् ॥ ४१ ॥</s-l></s-lg><s-lg><s-l> भीष्म उवाच ।</s-l><s-l>तथा ब्रुवति तस्मिंस्तु पन्नगे मृत्युचोदिते ।</s-l><s-l>आजगाम ततो मृत्युः पन्नगं चाब्रवीदिदम् ॥ ४२ ॥</s-l></s-lg><s-lg><s-l>कालेनाहं प्रणुदितः पन्नग त्वामचूचुदम् ।</s-l><s-l>विनाशहेतुर्नास्य त्वमहं वा प्राणिनः शिशोः ॥ ४३ ॥</s-l></s-lg><s-lg><s-l>यथा वायुर्जलधरान्विकर्षति ततस्ततः ।</s-l><s-l>तद्वज्जलदवत्सर्प कालस्याहं वशानुगः ॥ ४४ ॥</s-l></s-lg><s-lg><s-l>सात्त्विका राजसाश्चैव तामसा ये च केचन ।</s-l><s-l>भावाः कालात्मकाः सर्वे प्रवर्तन्ते हि जन्तुषु ॥ ४५ ॥</s-l></s-lg><s-lg><s-l>जङ्गमाः स्थावराश्चैव दिवि वा यदि वा भुवि ।</s-l><s-l>सर्वे कालात्मकाः सर्प कालात्मकमिदं जगत् ॥ ४६ ॥</s-l></s-lg><s-lg><s-l>प्रवृत्तयश्च या लोके तथैव च निवृत्तयः ।</s-l><s-l>तासां विकृतयो याश्च सर्वं कालात्मकं स्मृतम् ॥ ४७ ॥</s-l></s-lg><s-lg><s-l>आदित्यश्चन्द्रमा विष्णुरापो वायुः शतक्रतुः ।</s-l><s-l>अग्निः खं पृथिवी मित्र ओषध्यो वसवस्तथा ॥ ४८ ॥</s-l></s-lg><s-lg><s-l>सरितः सागराश्चैव भावाभावौ च पन्नग ।</s-l><s-l>सर्वे कालेन सृज्यन्ते ह्रियन्ते च तथा पुनः ॥ ४९ ॥</s-l></s-lg><s-lg><s-l>एवं ज्ञात्वा कथं मां त्वं सदोषं सर्प मन्यसे ।</s-l><s-l>अथ चैवंगते दोषो मयि त्वमपि दोषवान् ॥ ५० ॥</s-l></s-lg><s-lg><s-l> सर्प उवाच ।</s-l><s-l>निर्दोषं दोषवन्तं वा न त्वा मृत्यो ब्रवीम्यहम् ।</s-l><s-l>त्वयाहं चोदित इति ब्रवीम्येतावदेव तु ॥ ५१ ॥</s-l></s-lg><s-lg><s-l>यदि काले तु दोषोऽस्ति यदि तत्रापि नेष्यते ।</s-l><s-l>दोषो नैव परीक्ष्यो मे न ह्यत्राधिकृता वयम् ॥ ५२ ॥</s-l></s-lg><s-lg><s-l>निर्मोक्षस्त्वस्य दोषस्य मया कार्यो यथा तथा ।</s-l><s-l>मृत्यो विदोषः स्यामेव यथा तन्मे प्रयोजनम् ॥ ५३ ॥</s-l></s-lg><s-lg><s-l> भीष्म उवाच ।</s-l><s-l>सर्पोऽथार्जुनकं प्राह श्रुतं ते मृत्युभाषितम् ।</s-l><s-l>नानागसं मां पाशेन संतापयितुमर्हसि ॥ ५४ ॥</s-l></s-lg><s-lg><s-l> लुब्धक उवाच ।</s-l><s-l>मृत्योः श्रुतं मे वचनं तव चैव भुजंगम ।</s-l><s-l>नैव तावद्विदोषत्वं भवति त्वयि पन्नग ॥ ५५ ॥</s-l></s-lg><s-lg><s-l>मृत्युस्त्वं चैव हेतुर्हि जन्तोरस्य विनाशने ।</s-l><s-l>उभयं कारणं मन्ये न कारणमकारणम् ॥ ५६ ॥</s-l></s-lg><s-lg><s-l>धिङ्मृत्युं च दुरात्मानं क्रूरं दुःखकरं सताम् ।</s-l><s-l>त्वां चैवाहं वधिष्यामि पापं पापस्य कारणम् ॥ ५७ ॥</s-l></s-lg><s-lg><s-l> मृत्युरुवाच ।</s-l><s-l>विवशौ कालवशगावावां तद्दिष्टकारिणौ ।</s-l><s-l>नावां दोषेण गन्तव्यौ यदि सम्यक्प्रपश्यसि ॥ ५८ ॥</s-l></s-lg><s-lg><s-l> लुब्धक उवाच ।</s-l><s-l>युवामुभौ कालवशौ यदि वै मृत्युपन्नगौ ।</s-l><s-l>हर्षक्रोधौ कथं स्यातामेतदिच्छामि वेदितुम् ॥ ५९ ॥</s-l></s-lg><s-lg><s-l> मृत्युरुवाच ।</s-l><s-l>याः काश्चिदिह चेष्टाः स्युः सर्वाः कालप्रचोदिताः ।</s-l><s-l>पूर्वमेवैतदुक्तं हि मया लुब्धक कालतः ॥ ६० ॥</s-l></s-lg><s-lg><s-l>तस्मादुभौ कालवशावावां तद्दिष्टकारिणौ ।</s-l><s-l>नावां दोषेण गन्तव्यौ त्वया लुब्धक कर्हिचित् ॥ ६१ ॥</s-l></s-lg><s-lg><s-l> भीष्म उवाच ।</s-l><s-l>अथोपगम्य कालस्तु तस्मिन्धर्मार्थसंशये ।</s-l><s-l>अब्रवीत्पन्नगं मृत्युं लुब्धमर्जुनकं च तम् ॥ ६२ ॥</s-l></s-lg><s-lg><s-l> काल उवाच ।</s-l><s-l>नैवाहं नाप्ययं मृत्युर्नायं लुब्धक पन्नगः ।</s-l><s-l>किल्बिषी जन्तुमरणे न वयं हि प्रयोजकाः ॥ ६३ ॥</s-l></s-lg><s-lg><s-l>अकरोद्यदयं कर्म तन्नोऽर्जुनक चोदकम् ।</s-l><s-l>प्रणाशहेतुर्नान्योऽस्य वध्यतेऽयं स्वकर्मणा ॥ ६४ ॥</s-l></s-lg><s-lg><s-l>यदनेन कृतं कर्म तेनायं निधनं गतः ।</s-l><s-l>विनाशहेतुः कर्मास्य सर्वे कर्मवशा वयम् ॥ ६५ ॥</s-l></s-lg><s-lg><s-l>कर्मदायादवाँल्लोकः कर्मसंबन्धलक्षणः ।</s-l><s-l>कर्माणि चोदयन्तीह यथान्योन्यं तथा वयम् ॥ ६६ ॥</s-l></s-lg><s-lg><s-l>यथा मृत्पिण्डतः कर्ता कुरुते यद्यदिच्छति ।</s-l><s-l>एवमात्मकृतं कर्म मानवः प्रतिपद्यते ॥ ६७ ॥</s-l></s-lg><s-lg><s-l>यथा छायातपौ नित्यं सुसंबद्धौ निरन्तरम् ।</s-l><s-l>तथा कर्म च कर्ता च संबद्धावात्मकर्मभिः ॥ ६८ ॥</s-l></s-lg><s-lg><s-l>एवं नाहं न वै मृत्युर्न सर्पो न तथा भवान् ।</s-l><s-l>न चेयं ब्राह्मणी वृद्धा शिशुरेवात्र कारणम् ॥ ६९ ॥</s-l></s-lg><s-lg><s-l>तस्मिंस्तथा ब्रुवाणे तु ब्राह्मणी गौतमी नृप ।</s-l><s-l>स्वकर्मप्रत्ययाँल्लोकान्मत्वार्जुनकमब्रवीत् ॥ ७० ॥</s-l></s-lg><s-lg><s-l>नैव कालो न भुजगो न मृत्युरिह कारणम् ।</s-l><s-l>स्वकर्मभिरयं बालः कालेन निधनं गतः ॥ ७१ ॥</s-l></s-lg><s-lg><s-l>मया च तत्कृतं कर्म येनायं मे मृतः सुतः ।</s-l><s-l>यातु कालस्तथा मृत्युर्मुञ्चार्जुनक पन्नगम् ॥ ७२ ॥</s-l></s-lg><s-lg><s-l> भीष्म उवाच ।</s-l><s-l>ततो यथागतं जग्मुर्मृत्युः कालोऽथ पन्नगः ।</s-l><s-l>अभूद्विरोषोऽर्जुनको विशोका चैव गौतमी ॥ ७३ ॥</s-l></s-lg><s-lg><s-l>एतच्छ्रुत्वा शमं गच्छ मा भूश्चिन्तापरो नृप ।</s-l><s-l>स्वकर्मप्रत्ययाँल्लोकांस्त्रीन्विद्धि मनुजर्षभ ॥ ७४ ॥</s-l></s-lg><s-lg><s-l>न तु त्वया कृतं पार्थ नापि दुर्योधनेन वै ।</s-l><s-l>कालेन तत्कृतं विद्धि विहता येन पार्थिवाः ॥ ७५ ॥</s-l></s-lg><s-lg><s-l> वैशंपायन उवाच ।</s-l><s-l>इत्येतद्वचनं श्रुत्वा बभूव विगतज्वरः ।</s-l><s-l>युधिष्ठिरो महातेजाः पप्रच्छेदं च धर्मवित् ॥ ७६ ॥</s-l></s-lg>