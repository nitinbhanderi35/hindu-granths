<s-lg><s-l> वैशंपायन उवाच ।</s-l><s-l>ततो युधिष्ठिरो राजा शरतल्पे पितामहम् ।</s-l><s-l>पुनरेव महातेजाः पप्रच्छ वदतां वरम् ॥ १ ॥</s-l></s-lg><s-lg><s-l>ऋषयो ब्राह्मणा देवाः प्रशंसन्ति महामते ।</s-l><s-l>अहिंसालक्षणं धर्मं वेदप्रामाण्यदर्शनात् ॥ २ ॥</s-l></s-lg><s-lg><s-l>कर्मणा मनुजः कुर्वन्हिंसां पार्थिवसत्तम ।</s-l><s-l>वाचा च मनसा चैव कथं दुःखात्प्रमुच्यते ॥ ३ ॥</s-l></s-lg><s-lg><s-l> भीष्म उवाच ।</s-l><s-l>चतुर्विधेयं निर्दिष्टा अहिंसा ब्रह्मवादिभिः ।</s-l><s-l>एषैकतोऽपि विभ्रष्टा न भवत्यरिसूदन ॥ ४ ॥</s-l></s-lg><s-lg><s-l>यथा सर्वश्चतुष्पादस्त्रिभिः पादैर्न तिष्ठति ।</s-l><s-l>तथैवेयं महीपाल प्रोच्यते कारणैस्त्रिभिः ॥ ५ ॥</s-l></s-lg><s-lg><s-l>यथा नागपदेऽन्यानि पदानि पदगामिनाम् ।</s-l><s-l>सर्वाण्येवापिधीयन्ते पदजातानि कौञ्जरे ।</s-l><s-l>एवं लोकेष्वहिंसा तु निर्दिष्टा धर्मतः परा ॥ ६ ॥</s-l></s-lg><s-lg><s-l>कर्मणा लिप्यते जन्तुर्वाचा च मनसैव च ॥ ७ ॥</s-l></s-lg><s-lg><s-l>पूर्वं तु मनसा त्यक्त्वा तथा वाचाथ कर्मणा ।</s-l><s-l>त्रिकारणं तु निर्दिष्टं श्रूयते ब्रह्मवादिभिः ॥ ८ ॥</s-l></s-lg><s-lg><s-l>मनोवाचि तथास्वादे दोषा ह्येषु प्रतिष्ठिताः ।</s-l><s-l>न भक्षयन्त्यतो मांसं तपोयुक्ता मनीषिणः ॥ ९ ॥</s-l></s-lg><s-lg><s-l>दोषांस्तु भक्षणे राजन्मांसस्येह निबोध मे ।</s-l><s-l>पुत्रमांसोपमं जानन्खादते यो विचेतनः ॥ १० ॥</s-l></s-lg><s-lg><s-l>मातापितृसमायोगे पुत्रत्वं जायते यथा ।</s-l><s-l>रसं च प्रति जिह्वायाः प्रज्ञानं जायते तथा ।</s-l><s-l>तथा शास्त्रेषु नियतं रागो ह्यास्वादिताद्भवेत् ॥ ११ ॥</s-l></s-lg><s-lg><s-l>असंस्कृताः संस्कृताश्च लवणालवणास्तथा ।</s-l><s-l>प्रज्ञायन्ते यथा भावास्तथा चित्तं निरुध्यते ॥ १२ ॥</s-l></s-lg><s-lg><s-l>भेरीशङ्खमृदङ्गाद्यांस्तन्त्रीशब्दांश्च पुष्कलान् ।</s-l><s-l>निषेविष्यन्ति वै मन्दा मांसभक्षाः कथं नराः ॥ १३ ॥</s-l></s-lg><s-lg><s-l>अचिन्तितमनुद्दिष्टमसंकल्पितमेव च ।</s-l><s-l>रसं गृद्ध्याभिभूता वै प्रशंसन्ति फलार्थिनः ।</s-l><s-l>प्रशंसा ह्येव मांसस्य दोषकर्मफलान्विता ॥ १४ ॥</s-l></s-lg><s-lg><s-l>जीवितं हि परित्यज्य बहवः साधवो जनाः ।</s-l><s-l>स्वमांसैः परमांसानि परिपाल्य दिवं गताः ॥ १५ ॥</s-l></s-lg><s-lg><s-l>एवमेषा महाराज चतुर्भिः कारणैर्वृता ।</s-l><s-l>अहिंसा तव निर्दिष्टा सर्वधर्मार्थसंहिता ॥ १६ ॥</s-l></s-lg>