<s-lg><s-l> भीष्म उवाच ।</s-l><s-l>इत्युक्तस्त्वर्जुनस्तूष्णीमभूद्वायुस्तमब्रवीत् ।</s-l><s-l>शृणु मे हैहयश्रेष्ठ कर्मात्रेः सुमहात्मनः ॥ १ ॥</s-l></s-lg><s-lg><s-l>घोरे तमस्ययुध्यन्त सहिता देवदानवाः ।</s-l><s-l>अविध्यत शरैस्तत्र स्वर्भानुः सोमभास्करौ ॥ २ ॥</s-l></s-lg><s-lg><s-l>अथ ते तमसा ग्रस्ता निहन्यन्ते स्म दानवैः ।</s-l><s-l>देवा नृपतिशार्दूल सहैव बलिभिस्तदा ॥ ३ ॥</s-l></s-lg><s-lg><s-l>असुरैर्वध्यमानास्ते क्षीणप्राणा दिवौकसः ।</s-l><s-l>अपश्यन्त तपस्यन्तमत्रिं विप्रं महावने ॥ ४ ॥</s-l></s-lg><s-lg><s-l>अथैनमब्रुवन्देवाः शान्तक्रोधं जितेन्द्रियम् ।</s-l><s-l>असुरैरिषुभिर्विद्धौ चन्द्रादित्याविमावुभौ ॥ ५ ॥</s-l></s-lg><s-lg><s-l>वयं वध्यामहे चापि शत्रुभिस्तमसावृते ।</s-l><s-l>नाधिगच्छाम शान्तिं च भयात्त्रायस्व नः प्रभो ॥ ६ ॥</s-l></s-lg><s-lg><s-l>कथं रक्षामि भवतस्तेऽब्रुवंश्चन्द्रमा भव ।</s-l><s-l>तिमिरघ्नश्च सविता दस्युहा चैव नो भव ॥ ७ ॥</s-l></s-lg><s-lg><s-l>एवमुक्तस्तदात्रिस्तु तमोनुदभवच्छशी ।</s-l><s-l>अपश्यत्सौम्यभावं च सूर्यस्य प्रतिदर्शनम् ॥ ८ ॥</s-l></s-lg><s-lg><s-l>दृष्ट्वा नातिप्रभं सोमं तथा सूर्यं च पार्थिव ।</s-l><s-l>प्रकाशमकरोदत्रिस्तपसा स्वेन संयुगे ॥ ९ ॥</s-l></s-lg><s-lg><s-l>जगद्वितिमिरं चापि प्रदीप्तमकरोत्तदा ।</s-l><s-l>व्यजयच्छत्रुसंघांश्च देवानां स्वेन तेजसा ॥ १० ॥</s-l></s-lg><s-lg><s-l>अत्रिणा दह्यमानांस्तान्दृष्ट्वा देवा महासुरान् ।</s-l><s-l>पराक्रमैस्तेऽपि तदा व्यत्यघ्नन्नत्रिरक्षिताः ॥ ११ ॥</s-l></s-lg><s-lg><s-l>उद्भासितश्च सविता देवास्त्राता हतासुराः ।</s-l><s-l>अत्रिणा त्वथ सोमत्वं कृतमुत्तमतेजसा ॥ १२ ॥</s-l></s-lg><s-lg><s-l>अद्वितीयेन मुनिना जपता चर्मवाससा ।</s-l><s-l>फलभक्षेण राजर्षे पश्य कर्मात्रिणा कृतम् ॥ १३ ॥</s-l></s-lg><s-lg><s-l>तस्यापि विस्तरेणोक्तं कर्मात्रेः सुमहात्मनः ।</s-l><s-l>ब्रवीम्यहं ब्रूहि वा त्वमत्रितः क्षत्रियं वरम् ॥ १४ ॥</s-l></s-lg><s-lg><s-l>इत्युक्तस्त्वर्जुनस्तूष्णीमभूद्वायुस्तमब्रवीत् ।</s-l><s-l>शृणु राजन्महत्कर्म च्यवनस्य महात्मनः ॥ १५ ॥</s-l></s-lg><s-lg><s-l>अश्विनोः प्रतिसंश्रुत्य च्यवनः पाकशासनम् ।</s-l><s-l>प्रोवाच सहितं देवैः सोमपावश्विनौ कुरु ॥ १६ ॥</s-l></s-lg><s-lg><s-l> इन्द्र उवाच ।</s-l><s-l>अस्माभिर्वर्जितावेतौ भवेतां सोमपौ कथम् ।</s-l><s-l>देवैर्न संमितावेतौ तस्मान्मैवं वदस्व नः ॥ १७ ॥</s-l></s-lg><s-lg><s-l>अश्विभ्यां सह नेच्छामः पातुं सोमं महाव्रत ।</s-l><s-l>पिबन्त्वन्ये यथाकामं नाहं पातुमिहोत्सहे ॥ १८ ॥</s-l></s-lg><s-lg><s-l> च्यवन उवाच ।</s-l><s-l>न चेत्करिष्यसि वचो मयोक्तं बलसूदन ।</s-l><s-l>मया प्रमथितः सद्यः सोमं पास्यसि वै मखे ॥ १९ ॥</s-l></s-lg><s-lg><s-l>ततः कर्म समारब्धं हिताय सहसाश्विनोः ।</s-l><s-l>च्यवनेन ततो मन्त्रैरभिभूताः सुराभवन् ॥ २० ॥</s-l></s-lg><s-lg><s-l>तत्तु कर्म समारब्धं दृष्ट्वेन्द्रः क्रोधमूर्छितः ।</s-l><s-l>उद्यम्य विपुलं शैलं च्यवनं समुपाद्रवत् ।</s-l><s-l>तथा वज्रेण भगवानमर्षाकुललोचनः ॥ २१ ॥</s-l></s-lg><s-lg><s-l>तमापतन्तं दृष्ट्वैव च्यवनस्तपसान्वितः ।</s-l><s-l>अद्भिः सिक्त्वास्तम्भयत्तं सवज्रं सहपर्वतम् ॥ २२ ॥</s-l></s-lg><s-lg><s-l>अथेन्द्रस्य महाघोरं सोऽसृजच्छत्रुमेव ह ।</s-l><s-l>मदं मन्त्राहुतिमयं व्यादितास्यं महामुनिः ॥ २३ ॥</s-l></s-lg><s-lg><s-l>तस्य दन्तसहस्रं तु बभूव शतयोजनम् ।</s-l><s-l>द्वियोजनशतास्तस्य दंष्ट्राः परमदारुणाः ।</s-l><s-l>हनुस्तस्याभवद्भूमावेकश्चास्यास्पृशद्दिवम् ॥ २४ ॥</s-l></s-lg><s-lg><s-l>जिह्वामूले स्थितास्तस्य सर्वे देवाः सवासवाः ।</s-l><s-l>तिमेरास्यमनुप्राप्ता यथा मत्स्या महार्णवे ॥ २५ ॥</s-l></s-lg><s-lg><s-l>ते संमन्त्र्य ततो देवा मदस्यास्यगतास्तदा ।</s-l><s-l>अब्रुवन्सहिताः शक्रं प्रणमास्मै द्विजातये ।</s-l><s-l>अश्विभ्यां सह सोमं च पिबामो विगतज्वराः ॥ २६ ॥</s-l></s-lg><s-lg><s-l>ततः स प्रणतः शक्रश्चकार च्यवनस्य तत् ।</s-l><s-l>च्यवनः कृतवांस्तौ चाप्यश्विनौ सोमपीथिनौ ॥ २७ ॥</s-l></s-lg><s-lg><s-l>ततः प्रत्याहरत्कर्म मदं च व्यभजन्मुनिः ।</s-l><s-l>अक्षेषु मृगयायां च पाने स्त्रीषु च वीर्यवान् ॥ २८ ॥</s-l></s-lg><s-lg><s-l>एतैर्दोषैर्नरो राजन्क्षयं याति न संशयः ।</s-l><s-l>तस्मादेतान्नरो नित्यं दूरतः परिवर्जयेत् ॥ २९ ॥</s-l></s-lg><s-lg><s-l>एतत्ते च्यवनस्यापि कर्म राजन्प्रकीर्तितम् ।</s-l><s-l>ब्रवीम्यहं ब्रूहि वा त्वं च्यवनात्क्षत्रियं वरम् ॥ ३० ॥</s-l></s-lg>