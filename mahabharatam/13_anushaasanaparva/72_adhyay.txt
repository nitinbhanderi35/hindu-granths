<s-lg><s-l> ब्रह्मोवाच ।</s-l><s-l>योऽयं प्रश्नस्त्वया पृष्टो गोप्रदानाधिकारवान् ।</s-l><s-l>नास्य प्रष्टास्ति लोकेऽस्मिंस्त्वत्तोऽन्यो हि शतक्रतो ॥ १ ॥</s-l></s-lg><s-lg><s-l>सन्ति नानाविधा लोका यांस्त्वं शक्र न पश्यसि ।</s-l><s-l>पश्यामि यानहं लोकानेकपत्न्यश्च याः स्त्रियः ॥ २ ॥</s-l></s-lg><s-lg><s-l>कर्मभिश्चापि सुशुभैः सुव्रता ऋषयस्तथा ।</s-l><s-l>सशरीरा हि तान्यान्ति ब्राह्मणाः शुभवृत्तयः ॥ ३ ॥</s-l></s-lg><s-lg><s-l>शरीरन्यासमोक्षेण मनसा निर्मलेन च ।</s-l><s-l>स्वप्नभूतांश्च ताँल्लोकान्पश्यन्तीहापि सुव्रताः ॥ ४ ॥</s-l></s-lg><s-lg><s-l>ते तु लोकाः सहस्राक्ष शृणु यादृग्गुणान्विताः ।</s-l><s-l>न तत्र क्रमते कालो न जरा न च पापकम् ।</s-l><s-l>तथान्यन्नाशुभं किंचिन्न व्याधिस्तत्र न क्लमः ॥ ५ ॥</s-l></s-lg><s-lg><s-l>यद्यच्च गावो मनसा तस्मिन्वाञ्छन्ति वासव ।</s-l><s-l>तत्सर्वं प्रापयन्ति स्म मम प्रत्यक्षदर्शनात् ।</s-l><s-l>कामगाः कामचारिण्यः कामात्कामांश्च भुञ्जते ॥ ६ ॥</s-l></s-lg><s-lg><s-l>वाप्यः सरांसि सरितो विविधानि वनानि च ।</s-l><s-l>गृहाणि पर्वताश्चैव यावद्द्रव्यं च किंचन ॥ ७ ॥</s-l></s-lg><s-lg><s-l>मनोज्ञं सर्वभूतेभ्यः सर्वं तत्र प्रदृश्यते ।</s-l><s-l>ईदृशान्विद्धि ताँल्लोकान्नास्ति लोकस्ततोऽधिकः ॥ ८ ॥</s-l></s-lg><s-lg><s-l>तत्र सर्वसहाः क्षान्ता वत्सला गुरुवर्तिनः ।</s-l><s-l>अहंकारैर्विरहिता यान्ति शक्र नरोत्तमाः ॥ ९ ॥</s-l></s-lg><s-lg><s-l>यः सर्वमांसानि न भक्षयीत पुमान्सदा यावदन्ताय युक्तः ।</s-l><s-l>मातापित्रोरर्चिता सत्ययुक्तः शुश्रूषिता ब्राह्मणानामनिन्द्यः ॥ १० ॥</s-l></s-lg><s-lg><s-l>अक्रोधनो गोषु तथा द्विजेषु धर्मे रतो गुरुशुश्रूषकश्च ।</s-l><s-l>यावज्जीवं सत्यवृत्ते रतश्च दाने रतो यः क्षमी चापराधे ॥ ११ ॥</s-l></s-lg><s-lg><s-l>मृदुर्दान्तो देवपरायणश्च सर्वातिथिश्चापि तथा दयावान् ।</s-l><s-l>ईदृग्गुणो मानवः संप्रयाति लोकं गवां शाश्वतं चाव्ययं च ॥ १२ ॥</s-l></s-lg><s-lg><s-l>न पारदारी पश्यति लोकमेनं न वै गुरुघ्नो न मृषाप्रलापी ।</s-l><s-l>सदापवादी ब्राह्मणः शान्तवेदो दोषैरन्यैर्यश्च युक्तो दुरात्मा ॥ १३ ॥</s-l></s-lg><s-lg><s-l>न मित्रध्रुङ्नैकृतिकः कृतघ्नः शठोऽनृजुर्धर्मविद्वेषकश्च ।</s-l><s-l>न ब्रह्महा मनसापि प्रपश्येद्गवां लोकं पुण्यकृतां निवासम् ॥ १४ ॥</s-l></s-lg><s-lg><s-l>एतत्ते सर्वमाख्यातं नैपुणेन सुरेश्वर ।</s-l><s-l>गोप्रदानरतानां तु फलं शृणु शतक्रतो ॥ १५ ॥</s-l></s-lg><s-lg><s-l>दायाद्यलब्धैरर्थैर्यो गाः क्रीत्वा संप्रयच्छति ।</s-l><s-l>धर्मार्जितधनक्रीतान्स लोकानश्नुतेऽक्षयान् ॥ १६ ॥</s-l></s-lg><s-lg><s-l>यो वै द्यूते धनं जित्वा गाः क्रीत्वा संप्रयच्छति ।</s-l><s-l>स दिव्यमयुतं शक्र वर्षाणां फलमश्नुते ॥ १७ ॥</s-l></s-lg><s-lg><s-l>दायाद्या यस्य वै गावो न्यायपूर्वैरुपार्जिताः ।</s-l><s-l>प्रदत्तास्ताः प्रदातॄणां संभवन्त्यक्षया ध्रुवाः ॥ १८ ॥</s-l></s-lg><s-lg><s-l>प्रतिगृह्य च यो दद्याद्गाः सुशुद्धेन चेतसा ।</s-l><s-l>तस्यापीहाक्षयाँल्लोकान्ध्रुवान्विद्धि शचीपते ॥ १९ ॥</s-l></s-lg><s-lg><s-l>जन्मप्रभृति सत्यं च यो ब्रूयान्नियतेन्द्रियः ।</s-l><s-l>गुरुद्विजसहः क्षान्तस्तस्य गोभिः समा गतिः ॥ २० ॥</s-l></s-lg><s-lg><s-l>न जातु ब्राह्मणो वाच्यो यदवाच्यं शचीपते ।</s-l><s-l>मनसा गोषु न द्रुह्येद्गोवृत्तिर्गोनुकम्पकः ॥ २१ ॥</s-l></s-lg><s-lg><s-l>सत्ये धर्मे च निरतस्तस्य शक्र फलं शृणु ।</s-l><s-l>गोसहस्रेण समिता तस्य धेनुर्भवत्युत ॥ २२ ॥</s-l></s-lg><s-lg><s-l>क्षत्रियस्य गुणैरेभिरन्वितस्य फलं शृणु ।</s-l><s-l>तस्यापि शततुल्या गौर्भवतीति विनिश्चयः ॥ २३ ॥</s-l></s-lg><s-lg><s-l>वैश्यस्यैते यदि गुणास्तस्य पञ्चाशतं भवेत् ।</s-l><s-l>शूद्रस्यापि विनीतस्य चतुर्भागफलं स्मृतम् ॥ २४ ॥</s-l></s-lg><s-lg><s-l>एतच्चैवं योऽनुतिष्ठेत युक्तः सत्येन युक्तो गुरुशुश्रूषया च ।</s-l><s-l>दान्तः क्षान्तो देवतार्ची प्रशान्तः शुचिर्बुद्धो धर्मशीलोऽनहंवाक् ॥ २५ ॥</s-l></s-lg><s-lg><s-l>महत्फलं प्राप्नुते स द्विजाय दत्त्वा दोग्ध्रीं विधिनानेन धेनुम् ।</s-l><s-l>नित्यं दद्यादेकभक्तः सदा च सत्ये स्थितो गुरुशुश्रूषिता च ॥ २६ ॥</s-l></s-lg><s-lg><s-l>वेदाध्यायी गोषु यो भक्तिमांश्च नित्यं दृष्ट्वा योऽभिनन्देत गाश्च ।</s-l><s-l>आ जातितो यश्च गवां नमेत इदं फलं शक्र निबोध तस्य ॥ २७ ॥</s-l></s-lg><s-lg><s-l>यत्स्यादिष्ट्वा राजसूये फलं तु यत्स्यादिष्ट्वा बहुना काञ्चनेन ।</s-l><s-l>एतत्तुल्यं फलमस्याहुरग्र्यं सर्वे सन्तस्त्वृषयो ये च सिद्धाः ॥ २८ ॥</s-l></s-lg><s-lg><s-l>योऽग्रं भक्तान्किंचिदप्राश्य दद्याद्गोभ्यो नित्यं गोव्रती सत्यवादी ।</s-l><s-l>शान्तो बुद्धो गोसहस्रस्य पुण्यं संवत्सरेणाप्नुयात्पुण्यशीलः ॥ २९ ॥</s-l></s-lg><s-lg><s-l>य एकं भक्तमश्नीयाद्दद्यादेकं गवां च यत् ।</s-l><s-l>दश वर्षाण्यनन्तानि गोव्रती गोनुकम्पकः ॥ ३० ॥</s-l></s-lg><s-lg><s-l>एकेनैव च भक्तेन यः क्रीत्वा गां प्रयच्छति ।</s-l><s-l>यावन्ति तस्य प्रोक्तानि दिवसानि शतक्रतो ।</s-l><s-l>तावच्छतानां स गवां फलमाप्नोति शाश्वतम् ॥ ३१ ॥</s-l></s-lg><s-lg><s-l>ब्राह्मणस्य फलं हीदं क्षत्रियेऽभिहितं शृणु ।</s-l><s-l>पञ्चवार्षिकमेतत्तु क्षत्रियस्य फलं स्मृतम् ।</s-l><s-l>ततोऽर्धेन तु वैश्यस्य शूद्रो वैश्यार्धतः स्मृतः ॥ ३२ ॥</s-l></s-lg><s-lg><s-l>यश्चात्मविक्रयं कृत्वा गाः क्रीत्वा संप्रयच्छति ।</s-l><s-l>यावतीः स्पर्शयेद्गा वै तावत्तु फलमश्नुते ।</s-l><s-l>लोम्नि लोम्नि महाभाग लोकाश्चास्याक्षयाः स्मृताः ॥ ३३ ॥</s-l></s-lg><s-lg><s-l>संग्रामेष्वर्जयित्वा तु यो वै गाः संप्रयच्छति ।</s-l><s-l>आत्मविक्रयतुल्यास्ताः शाश्वता विद्धि कौशिक ॥ ३४ ॥</s-l></s-lg><s-lg><s-l>अलाभे यो गवां दद्यात्तिलधेनुं यतव्रतः ।</s-l><s-l>दुर्गात्स तारितो धेन्वा क्षीरनद्यां प्रमोदते ॥ ३५ ॥</s-l></s-lg><s-lg><s-l>न त्वेवासां दानमात्रं प्रशस्तं पात्रं कालो गोविशेषो विधिश्च ।</s-l><s-l>कालज्ञानं विप्र गवान्तरं हि दुःखं ज्ञातुं पावकादित्यभूतम् ॥ ३६ ॥</s-l></s-lg><s-lg><s-l>स्वाध्यायाढ्यं शुद्धयोनिं प्रशान्तं वैतानस्थं पापभीरुं कृतज्ञम् ।</s-l><s-l>गोषु क्षान्तं नातितीक्ष्णं शरण्यं वृत्तिग्लानं तादृशं पात्रमाहुः ॥ ३७ ॥</s-l></s-lg><s-lg><s-l>वृत्तिग्लाने सीदति चातिमात्रं कृष्यर्थं वा होमहेतोः प्रसूत्याम् ।</s-l><s-l>गुर्वर्थं वा बालसंवृद्धये वा धेनुं दद्याद्देशकाले विशिष्टे ॥ ३८ ॥</s-l></s-lg><s-lg><s-l>अन्तर्जाताः सुक्रयज्ञानलब्धाः प्राणक्रीता निर्जिताश्चौकजाश्च ।</s-l><s-l>कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः ॥ ३९ ॥</s-l></s-lg><s-lg><s-l>बलान्विताः शीलवयोपपन्नाः सर्वाः प्रशंसन्ति सुगन्धवत्यः ।</s-l><s-l>यथा हि गङ्गा सरितां वरिष्ठा तथार्जुनीनां कपिला वरिष्ठा ॥ ४० ॥</s-l></s-lg><s-lg><s-l>तिस्रो रात्रीस्त्वद्भिरुपोष्य भूमौ तृप्ता गावस्तर्पितेभ्यः प्रदेयाः ।</s-l><s-l>वत्सैः पुष्टैः क्षीरपैः सुप्रचारास्त्र्यहं दत्त्वा गोरसैर्वर्तितव्यम् ॥ ४१ ॥</s-l></s-lg><s-lg><s-l>दत्त्वा धेनुं सुव्रतां साधुवत्सां कल्याणवृत्तामपलायिनीं च ।</s-l><s-l>यावन्ति लोमानि भवन्ति तस्यास्तावन्ति वर्षाणि वसत्यमुत्र ॥ ४२ ॥</s-l></s-lg><s-lg><s-l>तथानड्वाहं ब्राह्मणायाथ धुर्यं दत्त्वा युवानं बलिनं विनीतम् ।</s-l><s-l>हलस्य वोढारमनन्तवीर्यं प्राप्नोति लोकान्दशधेनुदस्य ॥ ४३ ॥</s-l></s-lg><s-lg><s-l>कान्तारे ब्राह्मणान्गाश्च यः परित्राति कौशिक ।</s-l><s-l>क्षेमेण च विमुच्येत तस्य पुण्यफलं शृणु ।</s-l><s-l>अश्वमेधक्रतोस्तुल्यं फलं भवति शाश्वतम् ॥ ४४ ॥</s-l></s-lg><s-lg><s-l>मृत्युकाले सहस्राक्ष यां वृत्तिमनुकाङ्क्षते ।</s-l><s-l>लोकान्बहुविधान्दिव्यान्यद्वास्य हृदि वर्तते ॥ ४५ ॥</s-l></s-lg><s-lg><s-l>तत्सर्वं समवाप्नोति कर्मणा तेन मानवः ।</s-l><s-l>गोभिश्च समनुज्ञातः सर्वत्र स महीयते ॥ ४६ ॥</s-l></s-lg><s-lg><s-l>यस्त्वेतेनैव विधिना गां वनेष्वनुगच्छति ।</s-l><s-l>तृणगोमयपर्णाशी निःस्पृहो नियतः शुचिः ॥ ४७ ॥</s-l></s-lg><s-lg><s-l>अकामं तेन वस्तव्यं मुदितेन शतक्रतो ।</s-l><s-l>मम लोके सुरैः सार्धं लोके यत्रापि चेच्छति ॥ ४८ ॥</s-l></s-lg>