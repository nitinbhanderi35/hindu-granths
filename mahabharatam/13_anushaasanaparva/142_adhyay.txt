<s-lg><s-l> भीष्म उवाच ।</s-l><s-l>तूष्णीमासीदर्जुनस्तु पवनस्त्वब्रवीत्पुनः ।</s-l><s-l>शृणु मे ब्राह्मणेष्वेव मुख्यं कर्म जनाधिप ॥ १ ॥</s-l></s-lg><s-lg><s-l>मदस्यास्यमनुप्राप्ता यदा सेन्द्रा दिवौकसः ।</s-l><s-l>तदेयं च्यवनेनेह हृता तेषां वसुंधरा ॥ २ ॥</s-l></s-lg><s-lg><s-l>उभौ लोकौ हृतौ मत्वा ते देवा दुःखिताभवन् ।</s-l><s-l>शोकार्ताश्च महात्मानं ब्रह्माणं शरणं ययुः ॥ ३ ॥</s-l></s-lg><s-lg><s-l> देवा ऊचुः ।</s-l><s-l>मदास्यव्यतिषिक्तानामस्माकं लोकपूजित ।</s-l><s-l>च्यवनेन हृता भूमिः कपैश्चापि दिवं प्रभो ॥ ४ ॥</s-l></s-lg><s-lg><s-l> ब्रह्मोवाच ।</s-l><s-l>गच्छध्वं शरणं विप्रानाशु सेन्द्रा दिवौकसः ।</s-l><s-l>प्रसाद्य तानुभौ लोकाववाप्स्यथ यथा पुरा ॥ ५ ॥</s-l></s-lg><s-lg><s-l>ते ययुः शरणं विप्रांस्त ऊचुः काञ्जयामहे ।</s-l><s-l>इत्युक्तास्ते द्विजान्प्राहुर्जयतेह कपानिति ।</s-l><s-l>भूगतान्हि विजेतारो वयमित्येव पार्थिव ॥ ६ ॥</s-l></s-lg><s-lg><s-l>ततः कर्म समारब्धं ब्राह्मणैः कपनाशनम् ।</s-l><s-l>तच्छ्रुत्वा प्रेषितो दूतो ब्राह्मणेभ्यो धनी कपैः ॥ ७ ॥</s-l></s-lg><s-lg><s-l>स च तान्ब्राह्मणानाह धनी कपवचो यथा ।</s-l><s-l>भवद्भिः सदृशाः सर्वे कपाः किमिह वर्तते ॥ ८ ॥</s-l></s-lg><s-lg><s-l>सर्वे वेदविदः प्राज्ञाः सर्वे च क्रतुयाजिनः ।</s-l><s-l>सर्वे सत्यव्रताश्चैव सर्वे तुल्या महर्षिभिः ॥ ९ ॥</s-l></s-lg><s-lg><s-l>श्रीश्चैव रमते तेषु धारयन्ति श्रियं च ते ।</s-l><s-l>वृथा दारान्न गच्छन्ति वृथामांसं न भुञ्जते ॥ १० ॥</s-l></s-lg><s-lg><s-l>दीप्तमग्निं जुह्वति च गुरूणां वचने स्थिताः ।</s-l><s-l>सर्वे च नियतात्मानो बालानां संविभागिनः ॥ ११ ॥</s-l></s-lg><s-lg><s-l>उपेत्य शकटैर्यान्ति न सेवन्ति रजस्वलाम् ।</s-l><s-l>अभुक्तवत्सु नाश्नन्ति दिवा चैव न शेरते ॥ १२ ॥</s-l></s-lg><s-lg><s-l>एतैश्चान्यैश्च बहुभिर्गुणैर्युक्तान्कथं कपान् ।</s-l><s-l>विजेष्यथ निवर्तध्वं निवृत्तानां शुभं हि वः ॥ १३ ॥</s-l></s-lg><s-lg><s-l> ब्राह्मणा ऊचुः ।</s-l><s-l>कपान्वयं विजेष्यामो ये देवास्ते वयं स्मृताः ।</s-l><s-l>तस्माद्वध्याः कपास्माकं धनिन्याहि यथागतम् ॥ १४ ॥</s-l></s-lg><s-lg><s-l>धनी गत्वा कपानाह न वो विप्राः प्रियंकराः ।</s-l><s-l>गृहीत्वास्त्राण्यथो विप्रान्कपाः सर्वे समाद्रवन् ॥ १५ ॥</s-l></s-lg><s-lg><s-l>समुदग्रध्वजान्दृष्ट्वा कपान्सर्वे द्विजातयः ।</s-l><s-l>व्यसृजञ्ज्वलितानग्नीन्कपानां प्राणनाशनान् ॥ १६ ॥</s-l></s-lg><s-lg><s-l>ब्रह्मसृष्टा हव्यभुजः कपान्भुक्त्वा सनातनाः ।</s-l><s-l>नभसीव यथाभ्राणि व्यराजन्त नराधिप ।</s-l><s-l>प्रशशंसुर्द्विजांश्चैव ब्रह्माणं च यशस्विनम् ॥ १७ ॥</s-l></s-lg><s-lg><s-l>तेषां तेजस्तथा वीर्यं देवानां ववृधे ततः ।</s-l><s-l>अवाप्नुवंश्चामरत्वं त्रिषु लोकेषु पूजितम् ॥ १८ ॥</s-l></s-lg><s-lg><s-l>इत्युक्तवचनं वायुमर्जुनः प्रत्यभाषत ।</s-l><s-l>प्रतिपूज्य महाबाहो यत्तच्छृणु नराधिप ॥ १९ ॥</s-l></s-lg><s-lg><s-l>जीवाम्यहं ब्राह्मणार्थे सर्वथा सततं प्रभो ।</s-l><s-l>ब्रह्मणे ब्राह्मणेभ्यश्च प्रणमामि च नित्यशः ॥ २० ॥</s-l></s-lg><s-lg><s-l>दत्तात्रेयप्रसादाच्च मया प्राप्तमिदं यशः ।</s-l><s-l>लोके च परमा कीर्तिर्धर्मश्च चरितो महान् ॥ २१ ॥</s-l></s-lg><s-lg><s-l>अहो ब्राह्मणकर्माणि यथा मारुत तत्त्वतः ।</s-l><s-l>त्वया प्रोक्तानि कार्त्स्न्येन श्रुतानि प्रयतेन ह ॥ २२ ॥</s-l></s-lg><s-lg><s-l> वायुरुवाच ।</s-l><s-l>ब्राह्मणान्क्षत्रधर्मेण पालयस्वेन्द्रियाणि च ।</s-l><s-l>भृगुभ्यस्ते भयं घोरं तत्तु कालाद्भविष्यति ॥ २३ ॥</s-l></s-lg>