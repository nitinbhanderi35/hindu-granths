<s-lg><s-l> वासुदेव उवाच ।</s-l><s-l>ततः स प्रयतो भूत्वा मम तात युधिष्ठिर ।</s-l><s-l>प्राञ्जलिः प्राह विप्रर्षिर्नामसंहारमादितः ॥ १ ॥</s-l></s-lg><s-lg><s-l> उपमन्युरुवाच ।</s-l><s-l>ब्रह्मप्रोक्तैरृषिप्रोक्तैर्वेदवेदाङ्गसंभवैः ।</s-l><s-l>सर्वलोकेषु विख्यातैः स्थाणुं स्तोष्यामि नामभिः ॥ २ ॥</s-l></s-lg><s-lg><s-l>महद्भिर्विहितैः सत्यैः सिद्धैः सर्वार्थसाधकैः ।</s-l><s-l>ऋषिणा तण्डिना भक्त्या कृतैर्देवकृतात्मना ॥ ३ ॥</s-l></s-lg><s-lg><s-l>यथोक्तैर्लोकविख्यातैर्मुनिभिस्तत्त्वदर्शिभिः ।</s-l><s-l>प्रवरं प्रथमं स्वर्ग्यं सर्वभूतहितं शुभम् ।</s-l><s-l>श्रुतैः सर्वत्र जगति ब्रह्मलोकावतारितैः ॥ ४ ॥</s-l></s-lg><s-lg><s-l>यत्तद्रहस्यं परमं ब्रह्मप्रोक्तं सनातनम् ।</s-l><s-l>वक्ष्ये यदुकुलश्रेष्ठ शृणुष्वावहितो मम ॥ ५ ॥</s-l></s-lg><s-lg><s-l>परत्वेन भवं देवं भक्तस्त्वं परमेश्वरम् ।</s-l><s-l>तेन ते श्रावयिष्यामि यत्तद्ब्रह्म सनातनम् ॥ ६ ॥</s-l></s-lg><s-lg><s-l>न शक्यं विस्तरात्कृत्स्नं वक्तुं शर्वस्य केनचित् ।</s-l><s-l>युक्तेनापि विभूतीनामपि वर्षशतैरपि ॥ ७ ॥</s-l></s-lg><s-lg><s-l>यस्यादिर्मध्यमन्तश्च सुरैरपि न गम्यते ।</s-l><s-l>कस्तस्य शक्नुयाद्वक्तुं गुणान्कार्त्स्न्येन माधव ॥ ८ ॥</s-l></s-lg><s-lg><s-l>किं तु देवस्य महतः संक्षिप्तार्थपदाक्षरम् ।</s-l><s-l>शक्तितश्चरितं वक्ष्ये प्रसादात्तस्य चैव हि ॥ ९ ॥</s-l></s-lg><s-lg><s-l>अप्राप्येह ततोऽनुज्ञां न शक्यः स्तोतुमीश्वरः ।</s-l><s-l>यदा तेनाभ्यनुज्ञातः स्तुवत्येव सदा भवम् ॥ १० ॥</s-l></s-lg><s-lg><s-l>अनादिनिधनस्याहं सर्वयोनेर्महात्मनः ।</s-l><s-l>नाम्नां कंचित्समुद्देशं वक्ष्ये ह्यव्यक्तयोनिनः ॥ ११ ॥</s-l></s-lg><s-lg><s-l>वरदस्य वरेण्यस्य विश्वरूपस्य धीमतः ।</s-l><s-l>शृणु नामसमुद्देशं यदुक्तं पद्मयोनिना ॥ १२ ॥</s-l></s-lg><s-lg><s-l>दश नामसहस्राणि यान्याह प्रपितामहः ।</s-l><s-l>तानि निर्मथ्य मनसा दध्नो घृतमिवोद्धृतम् ॥ १३ ॥</s-l></s-lg><s-lg><s-l>गिरेः सारं यथा हेम पुष्पात्सारं यथा मधु ।</s-l><s-l>घृतात्सारं यथा मण्डस्तथैतत्सारमुद्धृतम् ॥ १४ ॥</s-l></s-lg><s-lg><s-l>सर्वपाप्मापहमिदं चतुर्वेदसमन्वितम् ।</s-l><s-l>प्रयत्नेनाधिगन्तव्यं धार्यं च प्रयतात्मना ।</s-l><s-l>शान्तिकं पौष्टिकं चैव रक्षोघ्नं पावनं महत् ॥ १५ ॥</s-l></s-lg><s-lg><s-l>इदं भक्ताय दातव्यं श्रद्दधानास्तिकाय च ।</s-l><s-l>नाश्रद्दधानरूपाय नास्तिकायाजितात्मने ॥ १६ ॥</s-l></s-lg><s-lg><s-l>यश्चाभ्यसूयते देवं भूतात्मानं पिनाकिनम् ।</s-l><s-l>स कृष्ण नरकं याति सह पूर्वैः सहानुगैः ॥ १७ ॥</s-l></s-lg><s-lg><s-l>इदं ध्यानमिदं योगमिदं ध्येयमनुत्तमम् ।</s-l><s-l>इदं जप्यमिदं ज्ञानं रहस्यमिदमुत्तमम् ।</s-l><s-l>इदं ज्ञात्वान्तकालेऽपि गच्छेद्धि परमां गतिम् ॥ १८ ॥</s-l></s-lg><s-lg><s-l>पवित्रं मङ्गलं पुण्यं कल्याणमिदमुत्तमम् ।</s-l><s-l>निगदिष्ये महाबाहो स्तवानामुत्तमं स्तवम् ॥ १९ ॥</s-l></s-lg><s-lg><s-l>इदं ब्रह्मा पुरा कृत्वा सर्वलोकपितामहः ।</s-l><s-l>सर्वस्तवानां दिव्यानां राजत्वे समकल्पयत् ॥ २० ॥</s-l></s-lg><s-lg><s-l>तदाप्रभृति चैवायमीश्वरस्य महात्मनः ।</s-l><s-l>स्तवराजेति विख्यातो जगत्यमरपूजितः ।</s-l><s-l>ब्रह्मलोकादयं चैव स्तवराजोऽवतारितः ॥ २१ ॥</s-l></s-lg><s-lg><s-l>यस्मात्तण्डिः पुरा प्राह तेन तण्डिकृतोऽभवत् ।</s-l><s-l>स्वर्गाच्चैवात्र भूलोकं तण्डिना ह्यवतारितः ॥ २२ ॥</s-l></s-lg><s-lg><s-l>सर्वमङ्गलमङ्गल्यं सर्वपापप्रणाशनम् ।</s-l><s-l>निगदिष्ये महाबाहो स्तवानामुत्तमं स्तवम् ॥ २३ ॥</s-l></s-lg><s-lg><s-l>ब्रह्मणामपि यद्ब्रह्म पराणामपि यत्परम् ।</s-l><s-l>तेजसामपि यत्तेजस्तपसामपि यत्तपः ॥ २४ ॥</s-l></s-lg><s-lg><s-l>शान्तीनामपि या शान्तिर्द्युतीनामपि या द्युतिः ।</s-l><s-l>दान्तानामपि यो दान्तो धीमतामपि या च धीः ॥ २५ ॥</s-l></s-lg><s-lg><s-l>देवानामपि यो देवो मुनीनामपि यो मुनिः ।</s-l><s-l>यज्ञानामपि यो यज्ञः शिवानामपि यः शिवः ॥ २६ ॥</s-l></s-lg><s-lg><s-l>रुद्राणामपि यो रुद्रः प्रभुः प्रभवतामपि ।</s-l><s-l>योगिनामपि यो योगी कारणानां च कारणम् ॥ २७ ॥</s-l></s-lg><s-lg><s-l>यतो लोकाः संभवन्ति न भवन्ति यतः पुनः ।</s-l><s-l>सर्वभूतात्मभूतस्य हरस्यामिततेजसः ॥ २८ ॥</s-l></s-lg><s-lg><s-l>अष्टोत्तरसहस्रं तु नाम्नां शर्वस्य मे शृणु ।</s-l><s-l>यच्छ्रुत्वा मनुजश्रेष्ठ सर्वान्कामानवाप्स्यसि ॥ २९ ॥</s-l></s-lg><s-lg><s-l>स्थिरः स्थाणुः प्रभुर्भानुः प्रवरो वरदो वरः ।</s-l><s-l>सर्वात्मा सर्वविख्यातः सर्वः सर्वकरो भवः ॥ ३० ॥</s-l></s-lg><s-lg><s-l>जटी चर्मी शिखण्डी च सर्वाङ्गः सर्वभावनः ।</s-l><s-l>हरिश्च हरिणाक्षश्च सर्वभूतहरः प्रभुः ॥ ३१ ॥</s-l></s-lg><s-lg><s-l>प्रवृत्तिश्च निवृत्तिश्च नियतः शाश्वतो ध्रुवः ।</s-l><s-l>श्मशानचारी भगवान्खचरो गोचरोऽर्दनः ॥ ३२ ॥</s-l></s-lg><s-lg><s-l>अभिवाद्यो महाकर्मा तपस्वी भूतभावनः ।</s-l><s-l>उन्मत्तवेशप्रच्छन्नः सर्वलोकप्रजापतिः ॥ ३३ ॥</s-l></s-lg><s-lg><s-l>महारूपो महाकायः सर्वरूपो महायशाः ।</s-l><s-l>महात्मा सर्वभूतश्च विरूपो वामनो मनुः ॥ ३४ ॥</s-l></s-lg><s-lg><s-l>लोकपालोऽन्तर्हितात्मा प्रसादो हयगर्दभिः ।</s-l><s-l>पवित्रश्च महांश्चैव नियमो नियमाश्रयः ॥ ३५ ॥</s-l></s-lg><s-lg><s-l>सर्वकर्मा स्वयंभूश्च आदिरादिकरो निधिः ।</s-l><s-l>सहस्राक्षो विरूपाक्षः सोमो नक्षत्रसाधकः ॥ ३६ ॥</s-l></s-lg><s-lg><s-l>चन्द्रसूर्यगतिः केतुर्ग्रहो ग्रहपतिर्वरः ।</s-l><s-l>अद्रिरद्र्यालयः कर्ता मृगबाणार्पणोऽनघः ॥ ३७ ॥</s-l></s-lg><s-lg><s-l>महातपा घोरतपा अदीनो दीनसाधकः ।</s-l><s-l>संवत्सरकरो मन्त्रः प्रमाणं परमं तपः ॥ ३८ ॥</s-l></s-lg><s-lg><s-l>योगी योज्यो महाबीजो महारेता महातपाः ।</s-l><s-l>सुवर्णरेताः सर्वज्ञः सुबीजो वृषवाहनः ॥ ३९ ॥</s-l></s-lg><s-lg><s-l>दशबाहुस्त्वनिमिषो नीलकण्ठ उमापतिः ।</s-l><s-l>विश्वरूपः स्वयंश्रेष्ठो बलवीरो बलो गणः ॥ ४० ॥</s-l></s-lg><s-lg><s-l>गणकर्ता गणपतिर्दिग्वासाः काम्य एव च ।</s-l><s-l>पवित्रं परमं मन्त्रः सर्वभावकरो हरः ॥ ४१ ॥</s-l></s-lg><s-lg><s-l>कमण्डलुधरो धन्वी बाणहस्तः कपालवान् ।</s-l><s-l>अशनी शतघ्नी खड्गी पट्टिशी चायुधी महान् ॥ ४२ ॥</s-l></s-lg><s-lg><s-l>स्रुवहस्तः सुरूपश्च तेजस्तेजस्करो निधिः ।</s-l><s-l>उष्णीषी च सुवक्त्रश्च उदग्रो विनतस्तथा ॥ ४३ ॥</s-l></s-lg><s-lg><s-l>दीर्घश्च हरिकेशश्च सुतीर्थः कृष्ण एव च ।</s-l><s-l>सृगालरूपः सर्वार्थो मुण्डः कुण्डी कमण्डलुः ॥ ४४ ॥</s-l></s-lg><s-lg><s-l>अजश्च मृगरूपश्च गन्धधारी कपर्द्यपि ।</s-l><s-l>ऊर्ध्वरेता ऊर्ध्वलिङ्ग ऊर्ध्वशायी नभस्तलः ॥ ४५ ॥</s-l></s-lg><s-lg><s-l>त्रिजटश्चीरवासाश्च रुद्रः सेनापतिर्विभुः ।</s-l><s-l>अहश्चरोऽथ नक्तं च तिग्ममन्युः सुवर्चसः ॥ ४६ ॥</s-l></s-lg><s-lg><s-l>गजहा दैत्यहा लोको लोकधाता गुणाकरः ।</s-l><s-l>सिंहशार्दूलरूपश्च आर्द्रचर्माम्बरावृतः ॥ ४७ ॥</s-l></s-lg><s-lg><s-l>कालयोगी महानादः सर्ववासश्चतुष्पथः ।</s-l><s-l>निशाचरः प्रेतचारी भूतचारी महेश्वरः ॥ ४८ ॥</s-l></s-lg><s-lg><s-l>बहुभूतो बहुधनः सर्वाधारोऽमितो गतिः ।</s-l><s-l>नृत्यप्रियो नित्यनर्तो नर्तकः सर्वलासकः ॥ ४९ ॥</s-l></s-lg><s-lg><s-l>घोरो महातपाः पाशो नित्यो गिरिचरो नभः ।</s-l><s-l>सहस्रहस्तो विजयो व्यवसायो ह्यनिन्दितः ॥ ५० ॥</s-l></s-lg><s-lg><s-l>अमर्षणो मर्षणात्मा यज्ञहा कामनाशनः ।</s-l><s-l>दक्षयज्ञापहारी च सुसहो मध्यमस्तथा ॥ ५१ ॥</s-l></s-lg><s-lg><s-l>तेजोपहारी बलहा मुदितोऽर्थो जितो वरः ।</s-l><s-l>गम्भीरघोषो गम्भीरो गम्भीरबलवाहनः ॥ ५२ ॥</s-l></s-lg><s-lg><s-l>न्यग्रोधरूपो न्यग्रोधो वृक्षकर्णस्थितिर्विभुः ।</s-l><s-l>तीक्ष्णतापश्च हर्यश्वः सहायः कर्मकालवित् ॥ ५३ ॥</s-l></s-lg><s-lg><s-l>विष्णुप्रसादितो यज्ञः समुद्रो वडवामुखः ।</s-l><s-l>हुताशनसहायश्च प्रशान्तात्मा हुताशनः ॥ ५४ ॥</s-l></s-lg><s-lg><s-l>उग्रतेजा महातेजा जयो विजयकालवित् ।</s-l><s-l>ज्योतिषामयनं सिद्धिः संधिर्विग्रह एव च ॥ ५५ ॥</s-l></s-lg><s-lg><s-l>शिखी दण्डी जटी ज्वाली मूर्तिजो मूर्धगो बली ।</s-l><s-l>वैणवी पणवी ताली कालः कालकटंकटः ॥ ५६ ॥</s-l></s-lg><s-lg><s-l>नक्षत्रविग्रहविधिर्गुणवृद्धिर्लयोऽगमः ।</s-l><s-l>प्रजापतिर्दिशाबाहुर्विभागः सर्वतोमुखः ॥ ५७ ॥</s-l></s-lg><s-lg><s-l>विमोचनः सुरगणो हिरण्यकवचोद्भवः ।</s-l><s-l>मेढ्रजो बलचारी च महाचारी स्तुतस्तथा ॥ ५८ ॥</s-l></s-lg><s-lg><s-l>सर्वतूर्यनिनादी च सर्ववाद्यपरिग्रहः ।</s-l><s-l>व्यालरूपो बिलावासी हेममाली तरंगवित् ॥ ५९ ॥</s-l></s-lg><s-lg><s-l>त्रिदशस्त्रिकालधृक्कर्मसर्वबन्धविमोचनः ।</s-l><s-l>बन्धनस्त्वसुरेन्द्राणां युधि शत्रुविनाशनः ॥ ६० ॥</s-l></s-lg><s-lg><s-l>सांख्यप्रसादो दुर्वासाः सर्वसाधुनिषेवितः ।</s-l><s-l>प्रस्कन्दनो विभागश्च अतुल्यो यज्ञभागवित् ॥ ६१ ॥</s-l></s-lg><s-lg><s-l>सर्वावासः सर्वचारी दुर्वासा वासवोऽमरः ।</s-l><s-l>हेमो हेमकरो यज्ञः सर्वधारी धरोत्तमः ॥ ६२ ॥</s-l></s-lg><s-lg><s-l>लोहिताक्षो महाक्षश्च विजयाक्षो विशारदः ।</s-l><s-l>संग्रहो निग्रहः कर्ता सर्पचीरनिवासनः ॥ ६३ ॥</s-l></s-lg><s-lg><s-l>मुख्योऽमुख्यश्च देहश्च देहर्द्धिः सर्वकामदः ।</s-l><s-l>सर्वकालप्रसादश्च सुबलो बलरूपधृक् ॥ ६४ ॥</s-l></s-lg><s-lg><s-l>आकाशनिधिरूपश्च निपाती उरगः खगः ।</s-l><s-l>रौद्ररूपोंऽशुरादित्यो वसुरश्मिः सुवर्चसी ॥ ६५ ॥</s-l></s-lg><s-lg><s-l>वसुवेगो महावेगो मनोवेगो निशाचरः ।</s-l><s-l>सर्वावासी श्रियावासी उपदेशकरो हरः ॥ ६६ ॥</s-l></s-lg><s-lg><s-l>मुनिरात्मपतिर्लोके संभोज्यश्च सहस्रदः ।</s-l><s-l>पक्षी च पक्षिरूपी च अतिदीप्तो विशां पतिः ॥ ६७ ॥</s-l></s-lg><s-lg><s-l>उन्मादो मदनाकारो अर्थार्थकररोमशः ।</s-l><s-l>वामदेवश्च वामश्च प्राग्दक्षिण्यश्च वामनः ॥ ६८ ॥</s-l></s-lg><s-lg><s-l>सिद्धयोगापहारी च सिद्धः सर्वार्थसाधकः ।</s-l><s-l>भिक्षुश्च भिक्षुरूपश्च विषाणी मृदुरव्ययः ॥ ६९ ॥</s-l></s-lg><s-lg><s-l>महासेनो विशाखश्च षष्टिभागो गवां पतिः ।</s-l><s-l>वज्रहस्तश्च विष्कम्भी चमूस्तम्भन एव च ॥ ७० ॥</s-l></s-lg><s-lg><s-l>ऋतुरृतुकरः कालो मधुर्मधुकरोऽचलः ।</s-l><s-l>वानस्पत्यो वाजसेनो नित्यमाश्रमपूजितः ॥ ७१ ॥</s-l></s-lg><s-lg><s-l>ब्रह्मचारी लोकचारी सर्वचारी सुचारवित् ।</s-l><s-l>ईशान ईश्वरः कालो निशाचारी पिनाकधृक् ॥ ७२ ॥</s-l></s-lg><s-lg><s-l>नन्दीश्वरश्च नन्दी च नन्दनो नन्दिवर्धनः ।</s-l><s-l>भगस्याक्षिनिहन्ता च कालो ब्रह्मविदां वरः ॥ ७३ ॥</s-l></s-lg><s-lg><s-l>चतुर्मुखो महालिङ्गश्चारुलिङ्गस्तथैव च ।</s-l><s-l>लिङ्गाध्यक्षः सुराध्यक्षो लोकाध्यक्षो युगावहः ॥ ७४ ॥</s-l></s-lg><s-lg><s-l>बीजाध्यक्षो बीजकर्ता अध्यात्मानुगतो बलः ।</s-l><s-l>इतिहासकरः कल्पो गौतमोऽथ जलेश्वरः ॥ ७५ ॥</s-l></s-lg><s-lg><s-l>दम्भो ह्यदम्भो वैदम्भो वश्यो वश्यकरः कविः ।</s-l><s-l>लोककर्ता पशुपतिर्महाकर्ता महौषधिः ॥ ७६ ॥</s-l></s-lg><s-lg><s-l>अक्षरं परमं ब्रह्म बलवाञ्शक्र एव च ।</s-l><s-l>नीतिर्ह्यनीतिः शुद्धात्मा शुद्धो मान्यो मनोगतिः ॥ ७७ ॥</s-l></s-lg><s-lg><s-l>बहुप्रसादः स्वपनो दर्पणोऽथ त्वमित्रजित् ।</s-l><s-l>वेदकारः सूत्रकारो विद्वान्समरमर्दनः ॥ ७८ ॥</s-l></s-lg><s-lg><s-l>महामेघनिवासी च महाघोरो वशीकरः ।</s-l><s-l>अग्निज्वालो महाज्वालो अतिधूम्रो हुतो हविः ॥ ७९ ॥</s-l></s-lg><s-lg><s-l>वृषणः शंकरो नित्यो वर्चस्वी धूमकेतनः ।</s-l><s-l>नीलस्तथाङ्गलुब्धश्च शोभनो निरवग्रहः ॥ ८० ॥</s-l></s-lg><s-lg><s-l>स्वस्तिदः स्वस्तिभावश्च भागी भागकरो लघुः ।</s-l><s-l>उत्सङ्गश्च महाङ्गश्च महागर्भः परो युवा ॥ ८१ ॥</s-l></s-lg><s-lg><s-l>कृष्णवर्णः सुवर्णश्च इन्द्रियः सर्वदेहिनाम् ।</s-l><s-l>महापादो महाहस्तो महाकायो महायशाः ॥ ८२ ॥</s-l></s-lg><s-lg><s-l>महामूर्धा महामात्रो महानेत्रो दिगालयः ।</s-l><s-l>महादन्तो महाकर्णो महामेढ्रो महाहनुः ॥ ८३ ॥</s-l></s-lg><s-lg><s-l>महानासो महाकम्बुर्महाग्रीवः श्मशानधृक् ।</s-l><s-l>महावक्षा महोरस्को अन्तरात्मा मृगालयः ॥ ८४ ॥</s-l></s-lg><s-lg><s-l>लम्बनो लम्बितोष्ठश्च महामायः पयोनिधिः ।</s-l><s-l>महादन्तो महादंष्ट्रो महाजिह्वो महामुखः ॥ ८५ ॥</s-l></s-lg><s-lg><s-l>महानखो महारोमा महाकेशो महाजटः ।</s-l><s-l>असपत्नः प्रसादश्च प्रत्ययो गिरिसाधनः ॥ ८६ ॥</s-l></s-lg><s-lg><s-l>स्नेहनोऽस्नेहनश्चैव अजितश्च महामुनिः ।</s-l><s-l>वृक्षाकारो वृक्षकेतुरनलो वायुवाहनः ॥ ८७ ॥</s-l></s-lg><s-lg><s-l>मण्डली मेरुधामा च देवदानवदर्पहा ।</s-l><s-l>अथर्वशीर्षः सामास्य ऋक्सहस्रामितेक्षणः ॥ ८८ ॥</s-l></s-lg><s-lg><s-l>यजुःपादभुजो गुह्यः प्रकाशो जङ्गमस्तथा ।</s-l><s-l>अमोघार्थः प्रसादश्च अभिगम्यः सुदर्शनः ॥ ८९ ॥</s-l></s-lg><s-lg><s-l>उपहारप्रियः शर्वः कनकः काञ्चनः स्थिरः ।</s-l><s-l>नाभिर्नन्दिकरो भाव्यः पुष्करस्थपतिः स्थिरः ॥ ९० ॥</s-l></s-lg><s-lg><s-l>द्वादशस्त्रासनश्चाद्यो यज्ञो यज्ञसमाहितः ।</s-l><s-l>नक्तं कलिश्च कालश्च मकरः कालपूजितः ॥ ९१ ॥</s-l></s-lg><s-lg><s-l>सगणो गणकारश्च भूतभावनसारथिः ।</s-l><s-l>भस्मशायी भस्मगोप्ता भस्मभूतस्तरुर्गणः ॥ ९२ ॥</s-l></s-lg><s-lg><s-l>अगणश्चैव लोपश्च महात्मा सर्वपूजितः ।</s-l><s-l>शङ्कुस्त्रिशङ्कुः संपन्नः शुचिर्भूतनिषेवितः ॥ ९३ ॥</s-l></s-lg><s-lg><s-l>आश्रमस्थः कपोतस्थो विश्वकर्मा पतिर्वरः ।</s-l><s-l>शाखो विशाखस्ताम्रोष्ठो ह्यम्बुजालः सुनिश्चयः ॥ ९४ ॥</s-l></s-lg><s-lg><s-l>कपिलोऽकपिलः शूर आयुश्चैव परोऽपरः ।</s-l><s-l>गन्धर्वो ह्यदितिस्तार्क्ष्यः सुविज्ञेयः सुसारथिः ॥ ९५ ॥</s-l></s-lg><s-lg><s-l>परश्वधायुधो देव अर्थकारी सुबान्धवः ।</s-l><s-l>तुम्बवीणी महाकोप ऊर्ध्वरेता जलेशयः ॥ ९६ ॥</s-l></s-lg><s-lg><s-l>उग्रो वंशकरो वंशो वंशनादो ह्यनिन्दितः ।</s-l><s-l>सर्वाङ्गरूपो मायावी सुहृदो ह्यनिलोऽनलः ॥ ९७ ॥</s-l></s-lg><s-lg><s-l>बन्धनो बन्धकर्ता च सुबन्धनविमोचनः ।</s-l><s-l>स यज्ञारिः स कामारिर्महादंष्ट्रो महायुधः ॥ ९८ ॥</s-l></s-lg><s-lg><s-l>बाहुस्त्वनिन्दितः शर्वः शंकरः शंकरोऽधनः ।</s-l><s-l>अमरेशो महादेवो विश्वदेवः सुरारिहा ॥ ९९ ॥</s-l></s-lg><s-lg><s-l>अहिर्बुध्नो निरृतिश्च चेकितानो हरिस्तथा ।</s-l><s-l>अजैकपाच्च कापाली त्रिशङ्कुरजितः शिवः ॥ १०० ॥</s-l></s-lg><s-lg><s-l>धन्वन्तरिर्धूमकेतुः स्कन्दो वैश्रवणस्तथा ।</s-l><s-l>धाता शक्रश्च विष्णुश्च मित्रस्त्वष्टा ध्रुवो धरः ॥ १०१ ॥</s-l></s-lg><s-lg><s-l>प्रभावः सर्वगो वायुरर्यमा सविता रविः ।</s-l><s-l>उदग्रश्च विधाता च मान्धाता भूतभावनः ॥ १०२ ॥</s-l></s-lg><s-lg><s-l>रतितीर्थश्च वाग्मी च सर्वकामगुणावहः ।</s-l><s-l>पद्मगर्भो महागर्भश्चन्द्रवक्त्रो मनोरमः ॥ १०३ ॥</s-l></s-lg><s-lg><s-l>बलवांश्चोपशान्तश्च पुराणः पुण्यचञ्चुरी ।</s-l><s-l>कुरुकर्ता कालरूपी कुरुभूतो महेश्वरः ॥ १०४ ॥</s-l></s-lg><s-lg><s-l>सर्वाशयो दर्भशायी सर्वेषां प्राणिनां पतिः ।</s-l><s-l>देवदेवमुखोऽसक्तः सदसत्सर्वरत्नवित् ॥ १०५ ॥</s-l></s-lg><s-lg><s-l>कैलासशिखरावासी हिमवद्गिरिसंश्रयः ।</s-l><s-l>कूलहारी कूलकर्ता बहुविद्यो बहुप्रदः ॥ १०६ ॥</s-l></s-lg><s-lg><s-l>वणिजो वर्धनो वृक्षो नकुलश्चन्दनश्छदः ।</s-l><s-l>सारग्रीवो महाजत्रुरलोलश्च महौषधः ॥ १०७ ॥</s-l></s-lg><s-lg><s-l>सिद्धार्थकारी सिद्धार्थश्छन्दोव्याकरणोत्तरः ।</s-l><s-l>सिंहनादः सिंहदंष्ट्रः सिंहगः सिंहवाहनः ॥ १०८ ॥</s-l></s-lg><s-lg><s-l>प्रभावात्मा जगत्कालस्तालो लोकहितस्तरुः ।</s-l><s-l>सारङ्गो नवचक्राङ्गः केतुमाली सभावनः ॥ १०९ ॥</s-l></s-lg><s-lg><s-l>भूतालयो भूतपतिरहोरात्रमनिन्दितः ।</s-l><s-l>वाहिता सर्वभूतानां निलयश्च विभुर्भवः ॥ ११० ॥</s-l></s-lg><s-lg><s-l>अमोघः संयतो ह्यश्वो भोजनः प्राणधारणः ।</s-l><s-l>धृतिमान्मतिमान्दक्षः सत्कृतश्च युगाधिपः ॥ १११ ॥</s-l></s-lg><s-lg><s-l>गोपालिर्गोपतिर्ग्रामो गोचर्मवसनो हरः ।</s-l><s-l>हिरण्यबाहुश्च तथा गुहापालः प्रवेशिनाम् ॥ ११२ ॥</s-l></s-lg><s-lg><s-l>प्रतिष्ठायी महाहर्षो जितकामो जितेन्द्रियः ।</s-l><s-l>गन्धारश्च सुरालश्च तपःकर्मरतिर्धनुः ॥ ११३ ॥</s-l></s-lg><s-lg><s-l>महागीतो महानृत्तो ह्यप्सरोगणसेवितः ।</s-l><s-l>महाकेतुर्धनुर्धातुर्नैकसानुचरश्चलः ॥ ११४ ॥</s-l></s-lg><s-lg><s-l>आवेदनीय आवेशः सर्वगन्धसुखावहः ।</s-l><s-l>तोरणस्तारणो वायुः परिधावति चैकतः ॥ ११५ ॥</s-l></s-lg><s-lg><s-l>संयोगो वर्धनो वृद्धो महावृद्धो गणाधिपः ।</s-l><s-l>नित्य आत्मसहायश्च देवासुरपतिः पतिः ॥ ११६ ॥</s-l></s-lg><s-lg><s-l>युक्तश्च युक्तबाहुश्च द्विविधश्च सुपर्वणः ।</s-l><s-l>आषाढश्च सुषाढश्च ध्रुवो हरिहणो हरः ॥ ११७ ॥</s-l></s-lg><s-lg><s-l>वपुरावर्तमानेभ्यो वसुश्रेष्ठो महापथः ।</s-l><s-l>शिरोहारी विमर्षश्च सर्वलक्षणभूषितः ॥ ११८ ॥</s-l></s-lg><s-lg><s-l>अक्षश्च रथयोगी च सर्वयोगी महाबलः ।</s-l><s-l>समाम्नायोऽसमाम्नायस्तीर्थदेवो महारथः ॥ ११९ ॥</s-l></s-lg><s-lg><s-l>निर्जीवो जीवनो मन्त्रः शुभाक्षो बहुकर्कशः ।</s-l><s-l>रत्नप्रभूतो रक्ताङ्गो महार्णवनिपानवित् ॥ १२० ॥</s-l></s-lg><s-lg><s-l>मूलो विशालो ह्यमृतो व्यक्ताव्यक्तस्तपोनिधिः ।</s-l><s-l>आरोहणो निरोहश्च शैलहारी महातपाः ॥ १२१ ॥</s-l></s-lg><s-lg><s-l>सेनाकल्पो महाकल्पो युगायुगकरो हरिः ।</s-l><s-l>युगरूपो महारूपः पवनो गहनो नगः ॥ १२२ ॥</s-l></s-lg><s-lg><s-l>न्यायनिर्वापणः पादः पण्डितो ह्यचलोपमः ।</s-l><s-l>बहुमालो महामालः सुमालो बहुलोचनः ॥ १२३ ॥</s-l></s-lg><s-lg><s-l>विस्तारो लवणः कूपः कुसुमः सफलोदयः ।</s-l><s-l>वृषभो वृषभाङ्काङ्गो मणिबिल्वो जटाधरः ॥ १२४ ॥</s-l></s-lg><s-lg><s-l>इन्दुर्विसर्गः सुमुखः सुरः सर्वायुधः सहः ।</s-l><s-l>निवेदनः सुधाजातः सुगन्धारो महाधनुः ॥ १२५ ॥</s-l></s-lg><s-lg><s-l>गन्धमाली च भगवानुत्थानः सर्वकर्मणाम् ।</s-l><s-l>मन्थानो बहुलो बाहुः सकलः सर्वलोचनः ॥ १२६ ॥</s-l></s-lg><s-lg><s-l>तरस्ताली करस्ताली ऊर्ध्वसंहननो वहः ।</s-l><s-l>छत्रं सुच्छत्रो विख्यातः सर्वलोकाश्रयो महान् ॥ १२७ ॥</s-l></s-lg><s-lg><s-l>मुण्डो विरूपो विकृतो दण्डिमुण्डो विकुर्वणः ।</s-l><s-l>हर्यक्षः ककुभो वज्री दीप्तजिह्वः सहस्रपात् ॥ १२८ ॥</s-l></s-lg><s-lg><s-l>सहस्रमूर्धा देवेन्द्रः सर्वदेवमयो गुरुः ।</s-l><s-l>सहस्रबाहुः सर्वाङ्गः शरण्यः सर्वलोककृत् ॥ १२९ ॥</s-l></s-lg><s-lg><s-l>पवित्रं त्रिमधुर्मन्त्रः कनिष्ठः कृष्णपिङ्गलः ।</s-l><s-l>ब्रह्मदण्डविनिर्माता शतघ्नी शतपाशधृक् ॥ १३० ॥</s-l></s-lg><s-lg><s-l>पद्मगर्भो महागर्भो ब्रह्मगर्भो जलोद्भवः ।</s-l><s-l>गभस्तिर्ब्रह्मकृद्ब्रह्मा ब्रह्मविद्ब्राह्मणो गतिः ॥ १३१ ॥</s-l></s-lg><s-lg><s-l>अनन्तरूपो नैकात्मा तिग्मतेजाः स्वयंभुवः ।</s-l><s-l>ऊर्ध्वगात्मा पशुपतिर्वातरंहा मनोजवः ॥ १३२ ॥</s-l></s-lg><s-lg><s-l>चन्दनी पद्ममालाग्र्यः सुरभ्युत्तरणो नरः ।</s-l><s-l>कर्णिकारमहास्रग्वी नीलमौलिः पिनाकधृक् ॥ १३३ ॥</s-l></s-lg><s-lg><s-l>उमापतिरुमाकान्तो जाह्नवीधृगुमाधवः ।</s-l><s-l>वरो वराहो वरदो वरेशः सुमहास्वनः ॥ १३४ ॥</s-l></s-lg><s-lg><s-l>महाप्रसादो दमनः शत्रुहा श्वेतपिङ्गलः ।</s-l><s-l>प्रीतात्मा प्रयतात्मा च संयतात्मा प्रधानधृक् ॥ १३५ ॥</s-l></s-lg><s-lg><s-l>सर्वपार्श्वसुतस्तार्क्ष्यो धर्मसाधारणो वरः ।</s-l><s-l>चराचरात्मा सूक्ष्मात्मा सुवृषो गोवृषेश्वरः ॥ १३६ ॥</s-l></s-lg><s-lg><s-l>साध्यर्षिर्वसुरादित्यो विवस्वान्सविता मृडः ।</s-l><s-l>व्यासः सर्वस्य संक्षेपो विस्तरः पर्ययो नयः ॥ १३७ ॥</s-l></s-lg><s-lg><s-l>ऋतुः संवत्सरो मासः पक्षः संख्यासमापनः ।</s-l><s-l>कला काष्ठा लवो मात्रा मुहूर्तोऽहः क्षपाः क्षणाः ॥ १३८ ॥</s-l></s-lg><s-lg><s-l>विश्वक्षेत्रं प्रजाबीजं लिङ्गमाद्यस्त्वनिन्दितः ।</s-l><s-l>सदसद्व्यक्तमव्यक्तं पिता माता पितामहः ॥ १३९ ॥</s-l></s-lg><s-lg><s-l>स्वर्गद्वारं प्रजाद्वारं मोक्षद्वारं त्रिविष्टपम् ।</s-l><s-l>निर्वाणं ह्लादनं चैव ब्रह्मलोकः परा गतिः ॥ १४० ॥</s-l></s-lg><s-lg><s-l>देवासुरविनिर्माता देवासुरपरायणः ।</s-l><s-l>देवासुरगुरुर्देवो देवासुरनमस्कृतः ॥ १४१ ॥</s-l></s-lg><s-lg><s-l>देवासुरमहामात्रो देवासुरगणाश्रयः ।</s-l><s-l>देवासुरगणाध्यक्षो देवासुरगणाग्रणीः ॥ १४२ ॥</s-l></s-lg><s-lg><s-l>देवातिदेवो देवर्षिर्देवासुरवरप्रदः ।</s-l><s-l>देवासुरेश्वरो देवो देवासुरमहेश्वरः ॥ १४३ ॥</s-l></s-lg><s-lg><s-l>सर्वदेवमयोऽचिन्त्यो देवतात्मात्मसंभवः ।</s-l><s-l>उद्भिदस्त्रिक्रमो वैद्यो विरजो विरजोम्बरः ॥ १४४ ॥</s-l></s-lg><s-lg><s-l>ईड्यो हस्ती सुरव्याघ्रो देवसिंहो नरर्षभः ।</s-l><s-l>विबुधाग्रवरः श्रेष्ठः सर्वदेवोत्तमोत्तमः ॥ १४५ ॥</s-l></s-lg><s-lg><s-l>प्रयुक्तः शोभनो वज्र ईशानः प्रभुरव्ययः ।</s-l><s-l>गुरुः कान्तो निजः सर्गः पवित्रः सर्ववाहनः ॥ १४६ ॥</s-l></s-lg><s-lg><s-l>शृङ्गी शृङ्गप्रियो बभ्रू राजराजो निरामयः ।</s-l><s-l>अभिरामः सुरगणो विरामः सर्वसाधनः ॥ १४७ ॥</s-l></s-lg><s-lg><s-l>ललाटाक्षो विश्वदेहो हरिणो ब्रह्मवर्चसः ।</s-l><s-l>स्थावराणां पतिश्चैव नियमेन्द्रियवर्धनः ॥ १४८ ॥</s-l></s-lg><s-lg><s-l>सिद्धार्थः सर्वभूतार्थोऽचिन्त्यः सत्यव्रतः शुचिः ।</s-l><s-l>व्रताधिपः परं ब्रह्म मुक्तानां परमा गतिः ॥ १४९ ॥</s-l></s-lg><s-lg><s-l>विमुक्तो मुक्ततेजाश्च श्रीमाञ्श्रीवर्धनो जगत् ।</s-l><s-l>यथाप्रधानं भगवानिति भक्त्या स्तुतो मया ॥ १५० ॥</s-l></s-lg><s-lg><s-l>यं न ब्रह्मादयो देवा विदुर्यं न महर्षयः ।</s-l><s-l>तं स्तव्यमर्च्यं वन्द्यं च कः स्तोष्यति जगत्पतिम् ॥ १५१ ॥</s-l></s-lg><s-lg><s-l>भक्तिमेव पुरस्कृत्य मया यज्ञपतिर्वसुः ।</s-l><s-l>ततोऽभ्यनुज्ञां प्राप्यैव स्तुतो मतिमतां वरः ॥ १५२ ॥</s-l></s-lg><s-lg><s-l>शिवमेभिः स्तुवन्देवं नामभिः पुष्टिवर्धनैः ।</s-l><s-l>नित्ययुक्तः शुचिर्भूत्वा प्राप्नोत्यात्मानमात्मना ॥ १५३ ॥</s-l></s-lg><s-lg><s-l>एतद्धि परमं ब्रह्म स्वयं गीतं स्वयंभुवा ।</s-l><s-l>ऋषयश्चैव देवाश्च स्तुवन्त्येतेन तत्परम् ॥ १५४ ॥</s-l></s-lg><s-lg><s-l>स्तूयमानो महादेवः प्रीयते चात्मनामभिः ।</s-l><s-l>भक्तानुकम्पी भगवानात्मसंस्थान्करोति तान् ॥ १५५ ॥</s-l></s-lg><s-lg><s-l>तथैव च मनुष्येषु ये मनुष्याः प्रधानतः ।</s-l><s-l>आस्तिकाः श्रद्दधानाश्च बहुभिर्जन्मभिः स्तवैः ॥ १५६ ॥</s-l></s-lg><s-lg><s-l>जाग्रतश्च स्वपन्तश्च व्रजन्तः पथि संस्थिताः ।</s-l><s-l>स्तुवन्ति स्तूयमानाश्च तुष्यन्ति च रमन्ति च ।</s-l><s-l>जन्मकोटिसहस्रेषु नानासंसारयोनिषु ॥ १५७ ॥</s-l></s-lg><s-lg><s-l>जन्तोर्विशुद्धपापस्य भवे भक्तिः प्रजायते ।</s-l><s-l>उत्पन्ना च भवे भक्तिरनन्या सर्वभावतः ॥ १५८ ॥</s-l></s-lg><s-lg><s-l>कारणं भावितं तस्य सर्वमुक्तस्य सर्वतः ।</s-l><s-l>एतद्देवेषु दुष्प्रापं मनुष्येषु न लभ्यते ॥ १५९ ॥</s-l></s-lg><s-lg><s-l>निर्विघ्ना निश्चला रुद्रे भक्तिरव्यभिचारिणी ।</s-l><s-l>तस्यैव च प्रसादेन भक्तिरुत्पद्यते नृणाम् ।</s-l><s-l>यया यान्ति परां सिद्धिं तद्भावगतचेतसः ॥ १६० ॥</s-l></s-lg><s-lg><s-l>ये सर्वभावोपगताः परत्वेनाभवन्नराः ।</s-l><s-l>प्रपन्नवत्सलो देवः संसारात्तान्समुद्धरेत् ॥ १६१ ॥</s-l></s-lg><s-lg><s-l>एवमन्ये न कुर्वन्ति देवाः संसारमोचनम् ।</s-l><s-l>मनुष्याणां महादेवादन्यत्रापि तपोबलात् ॥ १६२ ॥</s-l></s-lg><s-lg><s-l>इति तेनेन्द्रकल्पेन भगवान्सदसत्पतिः ।</s-l><s-l>कृत्तिवासाः स्तुतः कृष्ण तण्डिना शुद्धबुद्धिना ॥ १६३ ॥</s-l></s-lg><s-lg><s-l>स्तवमेतं भगवतो ब्रह्मा स्वयमधारयत् ।</s-l><s-l>ब्रह्मा प्रोवाच शक्राय शक्रः प्रोवाच मृत्यवे ॥ १६४ ॥</s-l></s-lg><s-lg><s-l>मृत्युः प्रोवाच रुद्राणां रुद्रेभ्यस्तण्डिमागमत् ।</s-l><s-l>महता तपसा प्राप्तस्तण्डिना ब्रह्मसद्मनि ॥ १६५ ॥</s-l></s-lg><s-lg><s-l>तण्डिः प्रोवाच शुक्राय गौतमायाह भार्गवः ।</s-l><s-l>वैवस्वताय मनवे गौतमः प्राह माधव ॥ १६६ ॥</s-l></s-lg><s-lg><s-l>नारायणाय साध्याय मनुरिष्टाय धीमते ।</s-l><s-l>यमाय प्राह भगवान्साध्यो नारायणोऽच्युतः ॥ १६७ ॥</s-l></s-lg><s-lg><s-l>नाचिकेताय भगवानाह वैवस्वतो यमः ।</s-l><s-l>मार्कण्डेयाय वार्ष्णेय नाचिकेतोऽभ्यभाषत ॥ १६८ ॥</s-l></s-lg><s-lg><s-l>मार्कण्डेयान्मया प्राप्तं नियमेन जनार्दन ।</s-l><s-l>तवाप्यहममित्रघ्न स्तवं दद्म्यद्य विश्रुतम् ।</s-l><s-l>स्वर्ग्यमारोग्यमायुष्यं धन्यं बल्यं तथैव च ॥ १६९ ॥</s-l></s-lg><s-lg><s-l>न तस्य विघ्नं कुर्वन्ति दानवा यक्षराक्षसाः ।</s-l><s-l>पिशाचा यातुधानाश्च गुह्यका भुजगा अपि ॥ १७० ॥</s-l></s-lg><s-lg><s-l>यः पठेत शुचिर्भूत्वा ब्रह्मचारी जितेन्द्रियः ।</s-l><s-l>अभग्नयोगो वर्षं तु सोऽश्वमेधफलं लभेत् ॥ १७१ ॥</s-l></s-lg>