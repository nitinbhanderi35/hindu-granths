<s-lg><s-l> भीष्म उवाच ।</s-l><s-l>जन्मनैव महाभागो ब्राह्मणो नाम जायते ।</s-l><s-l>नमस्यः सर्वभूतानामतिथिः प्रसृताग्रभुक् ॥ १ ॥</s-l></s-lg><s-lg><s-l>सर्वान्नः सुहृदस्तात ब्राह्मणाः सुमनोमुखाः ।</s-l><s-l>गीर्भिर्मङ्गलयुक्ताभिरनुध्यायन्ति पूजिताः ॥ २ ॥</s-l></s-lg><s-lg><s-l>सर्वान्नो द्विषतस्तात ब्राह्मणा जातमन्यवः ।</s-l><s-l>गीर्भिर्दारुणयुक्ताभिरभिहन्युरपूजिताः ॥ ३ ॥</s-l></s-lg><s-lg><s-l>अत्र गाथा ब्रह्मगीताः कीर्तयन्ति पुराविदः ।</s-l><s-l>सृष्ट्वा द्विजातीन्धाता हि यथापूर्वं समादधत् ॥ ४ ॥</s-l></s-lg><s-lg><s-l>न वोऽन्यदिह कर्तव्यं किंचिदूर्ध्वं यथाविधि ।</s-l><s-l>गुप्ता गोपायत ब्रह्म श्रेयो वस्तेन शोभनम् ॥ ५ ॥</s-l></s-lg><s-lg><s-l>स्वमेव कुर्वतां कर्म श्रीर्वो ब्राह्मी भविष्यति ।</s-l><s-l>प्रमाणं सर्वभूतानां प्रग्रहं च गमिष्यथ ॥ ६ ॥</s-l></s-lg><s-lg><s-l>न शौद्रं कर्म कर्तव्यं ब्राह्मणेन विपश्चिता ।</s-l><s-l>शौद्रं हि कुर्वतः कर्म धर्मः समुपरुध्यते ॥ ७ ॥</s-l></s-lg><s-lg><s-l>श्रीश्च बुद्धिश्च तेजश्च विभूतिश्च प्रतापिनी ।</s-l><s-l>स्वाध्यायेनैव माहात्म्यं विमलं प्रतिपत्स्यथ ॥ ८ ॥</s-l></s-lg><s-lg><s-l>हुत्वा चाहवनीयस्थं महाभाग्ये प्रतिष्ठिताः ।</s-l><s-l>अग्रभोज्याः प्रसूतीनां श्रिया ब्राह्म्यानुकल्पिताः ॥ ९ ॥</s-l></s-lg><s-lg><s-l>श्रद्धया परया युक्ता ह्यनभिद्रोहलब्धया ।</s-l><s-l>दमस्वाध्यायनिरताः सर्वान्कामानवाप्स्यथ ॥ १० ॥</s-l></s-lg><s-lg><s-l>यच्चैव मानुषे लोके यच्च देवेषु किंचन ।</s-l><s-l>सर्वं तत्तपसा साध्यं ज्ञानेन विनयेन च ॥ ११ ॥</s-l></s-lg><s-lg><s-l>इत्येता ब्रह्मगीतास्ते समाख्याता मयानघ ।</s-l><s-l>विप्रानुकम्पार्थमिदं तेन प्रोक्तं हि धीमता ॥ १२ ॥</s-l></s-lg><s-lg><s-l>भूयस्तेषां बलं मन्ये यथा राज्ञस्तपस्विनः ।</s-l><s-l>दुरासदाश्च चण्डाश्च रभसाः क्षिप्रकारिणः ॥ १३ ॥</s-l></s-lg><s-lg><s-l>सन्त्येषां सिंहसत्त्वाश्च व्याघ्रसत्त्वास्तथापरे ।</s-l><s-l>वराहमृगसत्त्वाश्च गजसत्त्वास्तथापरे ॥ १४ ॥</s-l></s-lg><s-lg><s-l>कर्पासमृदवः केचित्तथान्ये मकरस्पृशः ।</s-l><s-l>विभाष्यघातिनः केचित्तथा चक्षुर्हणोऽपरे ॥ १५ ॥</s-l></s-lg><s-lg><s-l>सन्ति चाशीविषनिभाः सन्ति मन्दास्तथापरे ।</s-l><s-l>विविधानीह वृत्तानि ब्राह्मणानां युधिष्ठिर ॥ १६ ॥</s-l></s-lg><s-lg><s-l>मेकला द्रमिडाः काशाः पौण्ड्राः कोल्लगिरास्तथा ।</s-l><s-l>शौण्डिका दरदा दर्वाश्चौराः शबरबर्बराः ॥ १७ ॥</s-l></s-lg><s-lg><s-l>किराता यवनाश्चैव तास्ताः क्षत्रियजातयः ।</s-l><s-l>वृषलत्वमनुप्राप्ता ब्राह्मणानामदर्शनात् ॥ १८ ॥</s-l></s-lg><s-lg><s-l>ब्राह्मणानां परिभवादसुराः सलिलेशयाः ।</s-l><s-l>ब्राह्मणानां प्रसादाच्च देवाः स्वर्गनिवासिनः ॥ १९ ॥</s-l></s-lg><s-lg><s-l>अशक्यं स्प्रष्टुमाकाशमचाल्यो हिमवान्गिरिः ।</s-l><s-l>अवार्या सेतुना गङ्गा दुर्जया ब्राह्मणा भुवि ॥ २० ॥</s-l></s-lg><s-lg><s-l>न ब्राह्मणविरोधेन शक्या शास्तुं वसुंधरा ।</s-l><s-l>ब्राह्मणा हि महात्मानो देवानामपि देवताः ॥ २१ ॥</s-l></s-lg><s-lg><s-l>तान्पूजयस्व सततं दानेन परिचर्यया ।</s-l><s-l>यदीच्छसि महीं भोक्तुमिमां सागरमेखलाम् ॥ २२ ॥</s-l></s-lg><s-lg><s-l>प्रतिग्रहेण तेजो हि विप्राणां शाम्यतेऽनघ ।</s-l><s-l>प्रतिग्रहं ये नेच्छेयुस्तेऽपि रक्ष्यास्त्वयानघ ॥ २३ ॥</s-l></s-lg>