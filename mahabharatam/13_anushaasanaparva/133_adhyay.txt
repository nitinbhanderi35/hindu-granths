<s-lg><s-l> उमोवाच ।</s-l><s-l>किंशीलाः किंसमाचाराः पुरुषाः कैश्च कर्मभिः ।</s-l><s-l>स्वर्गं समभिपद्यन्ते संप्रदानेन केन वा ॥ १ ॥</s-l></s-lg><s-lg><s-l> महेश्वर उवाच ।</s-l><s-l>दाता ब्राह्मणसत्कर्ता दीनान्धकृपणादिषु ।</s-l><s-l>भक्ष्यभोज्यान्नपानानां वाससां च प्रदायकः ॥ २ ॥</s-l></s-lg><s-lg><s-l>प्रतिश्रयान्सभाः कूपान्प्रपाः पुष्करिणीस्तथा ।</s-l><s-l>नैत्यकानि च सर्वाणि किमिच्छकमतीव च ॥ ३ ॥</s-l></s-lg><s-lg><s-l>आसनं शयनं यानं धनं रत्नं गृहांस्तथा ।</s-l><s-l>सस्यजातानि सर्वाणि गाः क्षेत्राण्यथ योषितः ॥ ४ ॥</s-l></s-lg><s-lg><s-l>सुप्रतीतमना नित्यं यः प्रयच्छति मानवः ।</s-l><s-l>एवंभूतो मृतो देवि देवलोकेऽभिजायते ॥ ५ ॥</s-l></s-lg><s-lg><s-l>तत्रोष्य सुचिरं कालं भुक्त्वा भोगाननुत्तमान् ।</s-l><s-l>सहाप्सरोभिर्मुदितो रमित्वा नन्दनादिषु ॥ ६ ॥</s-l></s-lg><s-lg><s-l>तस्मात्स्वर्गाच्च्युतो लोकान्मानुषेषूपजायते ।</s-l><s-l>महाभोगे कुले देवि धनधान्यसमाचिते ॥ ७ ॥</s-l></s-lg><s-lg><s-l>तत्र कामगुणैः सर्वैः समुपेतो मुदा युतः ।</s-l><s-l>महाभोगो महाकोशो धनी भवति मानवः ॥ ८ ॥</s-l></s-lg><s-lg><s-l>एते देवि महाभोगाः प्राणिनो दानशीलिनः ।</s-l><s-l>ब्रह्मणा वै पुरा प्रोक्ताः सर्वस्य प्रियदर्शनाः ॥ ९ ॥</s-l></s-lg><s-lg><s-l>अपरे मानवा देवि प्रदानकृपणा द्विजैः ।</s-l><s-l>याचिता न प्रयच्छन्ति विद्यमानेऽप्यबुद्धयः ॥ १० ॥</s-l></s-lg><s-lg><s-l>दीनान्धकृपणान्दृष्ट्वा भिक्षुकानतिथीनपि ।</s-l><s-l>याच्यमाना निवर्तन्ते जिह्वालोभसमन्विताः ॥ ११ ॥</s-l></s-lg><s-lg><s-l>न धनानि न वासांसि न भोगान्न च काञ्चनम् ।</s-l><s-l>न गावो नान्नविकृतिं प्रयच्छन्ति कदाचन ॥ १२ ॥</s-l></s-lg><s-lg><s-l>अप्रवृत्तास्तु ये लुब्धा नास्तिका दानवर्जिताः ।</s-l><s-l>एवंभूता नरा देवि निरयं यान्त्यबुद्धयः ॥ १३ ॥</s-l></s-lg><s-lg><s-l>ते चेन्मनुष्यतां यान्ति यदा कालस्य पर्ययात् ।</s-l><s-l>धनरिक्ते कुले जन्म लभन्ते स्वल्पबुद्धयः ॥ १४ ॥</s-l></s-lg><s-lg><s-l>क्षुत्पिपासापरीताश्च सर्वभोगबहिष्कृताः ।</s-l><s-l>निराशाः सर्वभोगेभ्यो जीवन्त्यधमजीविकाम् ॥ १५ ॥</s-l></s-lg><s-lg><s-l>अल्पभोगकुले जाता अल्पभोगरता नराः ।</s-l><s-l>अनेन कर्मणा देवि भवन्त्यधनिनो नराः ॥ १६ ॥</s-l></s-lg><s-lg><s-l>अपरे स्तम्भिनो नित्यं मानिनः पापतो रताः ।</s-l><s-l>आसनार्हस्य ये पीठं न प्रयच्छन्त्यचेतसः ॥ १७ ॥</s-l></s-lg><s-lg><s-l>मार्गार्हस्य च ये मार्गं न यच्छन्त्यल्पबुद्धयः ।</s-l><s-l>पाद्यार्हस्य च ये पाद्यं न ददत्यल्पबुद्धयः ॥ १८ ॥</s-l></s-lg><s-lg><s-l>अर्घार्हान्न च सत्कारैरर्चयन्ति यथाविधि ।</s-l><s-l>अर्घ्यमाचमनीयं वा न यच्छन्त्यल्पबुद्धयः ॥ १९ ॥</s-l></s-lg><s-lg><s-l>गुरुं चाभिगतं प्रेम्णा गुरुवन्न बुभूषते ।</s-l><s-l>अभिमानप्रवृत्तेन लोभेन समवस्थिताः ॥ २० ॥</s-l></s-lg><s-lg><s-l>संमान्यांश्चावमन्यन्ते वृद्धान्परिभवन्ति च ।</s-l><s-l>एवंविधा नरा देवि सर्वे निरयगामिनः ॥ २१ ॥</s-l></s-lg><s-lg><s-l>ते वै यदि नरास्तस्मान्निरयादुत्तरन्ति वै ।</s-l><s-l>वर्षपूगैस्ततो जन्म लभन्ते कुत्सिते कुले ॥ २२ ॥</s-l></s-lg><s-lg><s-l>श्वपाकपुल्कसादीनां कुत्सितानामचेतसाम् ।</s-l><s-l>कुलेषु तेषु जायन्ते गुरुवृद्धापचायिनः ॥ २३ ॥</s-l></s-lg><s-lg><s-l>न स्तम्भी न च मानी यो देवताद्विजपूजकः ।</s-l><s-l>लोकपूज्यो नमस्कर्ता प्रश्रितो मधुरं वदन् ॥ २४ ॥</s-l></s-lg><s-lg><s-l>सर्ववर्णप्रियकरः सर्वभूतहितः सदा ।</s-l><s-l>अद्वेषी सुमुखः श्लक्ष्णः स्निग्धवाणीप्रदः सदा ॥ २५ ॥</s-l></s-lg><s-lg><s-l>स्वागतेनैव सर्वेषां भूतानामविहिंसकः ।</s-l><s-l>यथार्हसत्क्रियापूर्वमर्चयन्नुपतिष्ठति ॥ २६ ॥</s-l></s-lg><s-lg><s-l>मार्गार्हाय ददन्मार्गं गुरुं गुरुवदर्चयन् ।</s-l><s-l>अतिथिप्रग्रहरतस्तथाभ्यागतपूजकः ॥ २७ ॥</s-l></s-lg><s-lg><s-l>एवंभूतो नरो देवि स्वर्गतिं प्रतिपद्यते ।</s-l><s-l>ततो मानुषतां प्राप्य विशिष्टकुलजो भवेत् ॥ २८ ॥</s-l></s-lg><s-lg><s-l>तत्रासौ विपुलैर्भोगैः सर्वरत्नसमायुतः ।</s-l><s-l>यथार्हदाता चार्हेषु धर्मचर्यापरो भवेत् ॥ २९ ॥</s-l></s-lg><s-lg><s-l>संमतः सर्वभूतानां सर्वलोकनमस्कृतः ।</s-l><s-l>स्वकर्मफलमाप्नोति स्वयमेव नरः सदा ॥ ३० ॥</s-l></s-lg><s-lg><s-l>उदात्तकुलजातीय उदात्ताभिजनः सदा ।</s-l><s-l>एष धर्मो मया प्रोक्तो विधात्रा स्वयमीरितः ॥ ३१ ॥</s-l></s-lg><s-lg><s-l>यस्तु रौद्रसमाचारः सर्वसत्त्वभयंकरः ।</s-l><s-l>हस्ताभ्यां यदि वा पद्भ्यां रज्ज्वा दण्डेन वा पुनः ॥ ३२ ॥</s-l></s-lg><s-lg><s-l>लोष्टैः स्तम्भैरुपायैर्वा जन्तून्बाधति शोभने ।</s-l><s-l>हिंसार्थं निकृतिप्रज्ञः प्रोद्वेजयति चैव ह ॥ ३३ ॥</s-l></s-lg><s-lg><s-l>उपक्रामति जन्तूंश्च उद्वेगजननः सदा ।</s-l><s-l>एवंशीलसमाचारो निरयं प्रतिपद्यते ॥ ३४ ॥</s-l></s-lg><s-lg><s-l>स चेन्मानुषतां गच्छेद्यदि कालस्य पर्ययात् ।</s-l><s-l>बह्वाबाधपरिक्लिष्टे सोऽधमे जायते कुले ॥ ३५ ॥</s-l></s-lg><s-lg><s-l>लोकद्वेष्योऽधमः पुंसां स्वयं कर्मकृतैः फलैः ।</s-l><s-l>एष देवि मनुष्येषु बोद्धव्यो ज्ञातिबन्धुषु ॥ ३६ ॥</s-l></s-lg><s-lg><s-l>अपरः सर्वभूतानि दयावाननुपश्यति ।</s-l><s-l>मैत्रदृष्टिः पितृसमो निर्वैरो नियतेन्द्रियः ॥ ३७ ॥</s-l></s-lg><s-lg><s-l>नोद्वेजयति भूतानि न विहिंसयते तथा ।</s-l><s-l>हस्तपादैः सुनियतैर्विश्वास्यः सर्वजन्तुषु ॥ ३८ ॥</s-l></s-lg><s-lg><s-l>न रज्ज्वा न च दण्डेन न लोष्टैर्नायुधेन च ।</s-l><s-l>उद्वेजयति भूतानि श्लक्ष्णकर्मा दयापरः ॥ ३९ ॥</s-l></s-lg><s-lg><s-l>एवंशीलसमाचारः स्वर्गे समुपजायते ।</s-l><s-l>तत्रासौ भवने दिव्ये मुदा वसति देववत् ॥ ४० ॥</s-l></s-lg><s-lg><s-l>स चेत्कर्मक्षयान्मर्त्यो मनुष्येषूपजायते ।</s-l><s-l>अल्पाबाधो निरीतीकः स जातः सुखमेधते ॥ ४१ ॥</s-l></s-lg><s-lg><s-l>सुखभागी निरायासो निरुद्वेगः सदा नरः ।</s-l><s-l>एष देवि सतां मार्गो बाधा यत्र न विद्यते ॥ ४२ ॥</s-l></s-lg><s-lg><s-l> उमोवाच ।</s-l><s-l>इमे मनुष्या दृश्यन्ते ऊहापोहविशारदाः ।</s-l><s-l>ज्ञानविज्ञानसंपन्नाः प्रज्ञावन्तोऽर्थकोविदाः ।</s-l><s-l>दुष्प्रज्ञाश्चापरे देव ज्ञानविज्ञानवर्जिताः ॥ ४३ ॥</s-l></s-lg><s-lg><s-l>केन कर्मविपाकेन प्रज्ञावान्पुरुषो भवेत् ।</s-l><s-l>अल्पप्रज्ञो विरूपाक्ष कथं भवति मानवः ।</s-l><s-l>एतं मे संशयं छिन्द्धि सर्वधर्मविदां वर ॥ ४४ ॥</s-l></s-lg><s-lg><s-l>जात्यन्धाश्चापरे देव रोगार्ताश्चापरे तथा ।</s-l><s-l>नराः क्लीबाश्च दृश्यन्ते कारणं ब्रूहि तत्र वै ॥ ४५ ॥</s-l></s-lg><s-lg><s-l> महेश्वर उवाच ।</s-l><s-l>ब्राह्मणान्वेदविदुषः सिद्धान्धर्मविदस्तथा ।</s-l><s-l>परिपृच्छन्त्यहरहः कुशलाकुशलं तथा ॥ ४६ ॥</s-l></s-lg><s-lg><s-l>वर्जयन्त्यशुभं कर्म सेवमानाः शुभं तथा ।</s-l><s-l>लभन्ते स्वर्गतिं नित्यमिह लोके सुखं तथा ॥ ४७ ॥</s-l></s-lg><s-lg><s-l>स चेन्मानुषतां याति मेधावी तत्र जायते ।</s-l><s-l>श्रुतं प्रज्ञानुगं चास्य कल्याणमुपजायते ॥ ४८ ॥</s-l></s-lg><s-lg><s-l>परदारेषु ये मूढाश्चक्षुर्दुष्टं प्रयुञ्जते ।</s-l><s-l>तेन दुष्टस्वभावेन जात्यन्धास्ते भवन्ति ह ॥ ४९ ॥</s-l></s-lg><s-lg><s-l>मनसा तु प्रदुष्टेन नग्नां पश्यन्ति ये स्त्रियम् ।</s-l><s-l>रोगार्तास्ते भवन्तीह नरा दुष्कृतकर्मिणः ॥ ५० ॥</s-l></s-lg><s-lg><s-l>ये तु मूढा दुराचारा वियोनौ मैथुने रताः ।</s-l><s-l>पुरुषेषु सुदुष्प्रज्ञाः क्लीबत्वमुपयान्ति ते ॥ ५१ ॥</s-l></s-lg><s-lg><s-l>पशूंश्च ये बन्धयन्ति ये चैव गुरुतल्पगाः ।</s-l><s-l>प्रकीर्णमैथुना ये च क्लीबा जायन्ति ते नराः ॥ ५२ ॥</s-l></s-lg><s-lg><s-l> उमोवाच ।</s-l><s-l>सावद्यं किं नु वै कर्म निरवद्यं तथैव च ।</s-l><s-l>श्रेयः कुर्वन्नवाप्नोति मानवो देवसत्तम ॥ ५३ ॥</s-l></s-lg><s-lg><s-l> महेश्वर उवाच ।</s-l><s-l>श्रेयांसं मार्गमातिष्ठन्सदा यः पृच्छते द्विजान् ।</s-l><s-l>धर्मान्वेषी गुणाकाङ्क्षी स स्वर्गं समुपाश्नुते ॥ ५४ ॥</s-l></s-lg><s-lg><s-l>यदि मानुषतां देवि कदाचित्स निगच्छति ।</s-l><s-l>मेधावी धारणायुक्तः प्राज्ञस्तत्राभिजायते ॥ ५५ ॥</s-l></s-lg><s-lg><s-l>एष देवि सतां धर्मो मन्तव्यो भूतिकारकः ।</s-l><s-l>नृणां हितार्थाय तव मया वै समुदाहृतः ॥ ५६ ॥</s-l></s-lg><s-lg><s-l> उमोवाच ।</s-l><s-l>अपरे स्वल्पविज्ञाना धर्मविद्वेषिणो नराः ।</s-l><s-l>ब्राह्मणान्वेदविदुषो नेच्छन्ति परिसर्पितुम् ॥ ५७ ॥</s-l></s-lg><s-lg><s-l>व्रतवन्तो नराः केचिच्छ्रद्धादमपरायणाः ।</s-l><s-l>अव्रता भ्रष्टनियमास्तथान्ये राक्षसोपमाः ॥ ५८ ॥</s-l></s-lg><s-lg><s-l>यज्वानश्च तथैवान्ये निर्होमाश्च तथापरे ।</s-l><s-l>केन कर्मविपाकेन भवन्तीह वदस्व मे ॥ ५९ ॥</s-l></s-lg><s-lg><s-l> महेश्वर उवाच ।</s-l><s-l>आगमाल्लोकधर्माणां मर्यादाः पूर्वनिर्मिताः ।</s-l><s-l>प्रामाण्येनानुवर्तन्ते दृश्यन्ते हि दृढव्रताः ॥ ६० ॥</s-l></s-lg><s-lg><s-l>अधर्मं धर्ममित्याहुर्ये च मोहवशं गताः ।</s-l><s-l>अव्रता नष्टमर्यादास्ते प्रोक्ता ब्रह्मराक्षसाः ॥ ६१ ॥</s-l></s-lg><s-lg><s-l>ते चेत्कालकृतोद्योगात्संभवन्तीह मानुषाः ।</s-l><s-l>निर्होमा निर्वषट्कारास्ते भवन्ति नराधमाः ॥ ६२ ॥</s-l></s-lg><s-lg><s-l>एष देवि मया सर्वः संशयच्छेदनाय ते ।</s-l><s-l>कुशलाकुशलो नॄणां व्याख्यातो धर्मसागरः ॥ ६३ ॥</s-l></s-lg>