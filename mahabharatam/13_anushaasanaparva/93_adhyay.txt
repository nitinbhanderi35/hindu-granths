<s-lg><s-l> युधिष्ठिर उवाच ।</s-l><s-l>द्विजातयो व्रतोपेता हविस्ते यदि भुञ्जते ।</s-l><s-l>अन्नं ब्राह्मणकामाय कथमेतत्पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>अवेदोक्तव्रताश्चैव भुञ्जानाः कार्यकारिणः ।</s-l><s-l>वेदोक्तेषु तु भुञ्जाना व्रतलुप्ता युधिष्ठिर ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>यदिदं तप इत्याहुरुपवासं पृथग्जनाः ।</s-l><s-l>तपः स्यादेतदिह वै तपोऽन्यद्वापि किं भवेत् ॥ ३ ॥</s-l></s-lg><s-lg><s-l> भीष्म उवाच ।</s-l><s-l>मासार्धमासौ नोपवसेद्यत्तपो मन्यते जनः ।</s-l><s-l>आत्मतन्त्रोपघाती यो न तपस्वी न धर्मवित् ॥ ४ ॥</s-l></s-lg><s-lg><s-l>त्यागस्यापि च संपत्तिः शिष्यते तप उत्तमम् ।</s-l><s-l>सदोपवासी च भवेद्ब्रह्मचारी तथैव च ॥ ५ ॥</s-l></s-lg><s-lg><s-l>मुनिश्च स्यात्सदा विप्रो देवांश्चैव सदा यजेत् ।</s-l><s-l>कुटुम्बिको धर्मकामः सदास्वप्नश्च भारत ॥ ६ ॥</s-l></s-lg><s-lg><s-l>अमृताशी सदा च स्यात्पवित्री च सदा भवेत् ।</s-l><s-l>ऋतवादी सदा च स्यान्नियतश्च सदा भवेत् ॥ ७ ॥</s-l></s-lg><s-lg><s-l>विघसाशी सदा च स्यात्सदा चैवातिथिप्रियः ।</s-l><s-l>अमांसाशी सदा च स्यात्पवित्री च सदा भवेत् ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>कथं सदोपवासी स्याद्ब्रह्मचारी च पार्थिव ।</s-l><s-l>विघसाशी कथं च स्यात्कथं चैवातिथिप्रियः ॥ ९ ॥</s-l></s-lg><s-lg><s-l> भीष्म उवाच ।</s-l><s-l>अन्तरा सायमाशं च प्रातराशं तथैव च ।</s-l><s-l>सदोपवासी भवति यो न भुङ्क्तेऽन्तरा पुनः ॥ १० ॥</s-l></s-lg><s-lg><s-l>भार्यां गच्छन्ब्रह्मचारी सदा भवति चैव ह ।</s-l><s-l>ऋतवादी सदा च स्याद्दानशीलश्च मानवः ॥ ११ ॥</s-l></s-lg><s-lg><s-l>अभक्षयन्वृथा मांसममांसाशी भवत्युत ।</s-l><s-l>दानं ददत्पवित्री स्यादस्वप्नश्च दिवास्वपन् ॥ १२ ॥</s-l></s-lg><s-lg><s-l>भृत्यातिथिषु यो भुङ्क्ते भुक्तवत्सु नरः सदा ।</s-l><s-l>अमृतं केवलं भुङ्क्ते इति विद्धि युधिष्ठिर ॥ १३ ॥</s-l></s-lg><s-lg><s-l>अभुक्तवत्सु नाश्नाति ब्राह्मणेषु तु यो नरः ।</s-l><s-l>अभोजनेन तेनास्य जितः स्वर्गो भवत्युत ॥ १४ ॥</s-l></s-lg><s-lg><s-l>देवेभ्यश्च पितृभ्यश्च भृत्येभ्योऽतिथिभिः सह ।</s-l><s-l>अवशिष्टानि यो भुङ्क्ते तमाहुर्विघसाशिनम् ॥ १५ ॥</s-l></s-lg><s-lg><s-l>तेषां लोका ह्यपर्यन्ताः सदने ब्रह्मणः स्मृताः ।</s-l><s-l>उपस्थिता ह्यप्सरोभिर्गन्धर्वैश्च जनाधिप ॥ १६ ॥</s-l></s-lg><s-lg><s-l>देवतातिथिभिः सार्धं पितृभिश्चोपभुञ्जते ।</s-l><s-l>रमन्ते पुत्रपौत्रैश्च तेषां गतिरनुत्तमा ॥ १७ ॥</s-l></s-lg>