<s-lg><s-l> महेश्वर उवाच ।</s-l><s-l>तिलोत्तमा नाम पुरा ब्रह्मणा योषिदुत्तमा ।</s-l><s-l>तिलं तिलं समुद्धृत्य रत्नानां निर्मिता शुभा ॥ १ ॥</s-l></s-lg><s-lg><s-l>साभ्यगच्छत मां देवि रूपेणाप्रतिमा भुवि ।</s-l><s-l>प्रदक्षिणं लोभयन्ती मां शुभे रुचिरानना ॥ २ ॥</s-l></s-lg><s-lg><s-l>यतो यतः सा सुदती मामुपाधावदन्तिके ।</s-l><s-l>ततस्ततो मुखं चारु मम देवि विनिर्गतम् ॥ ३ ॥</s-l></s-lg><s-lg><s-l>तां दिदृक्षुरहं योगाच्चतुर्मूर्तित्वमागतः ।</s-l><s-l>चतुर्मुखश्च संवृत्तो दर्शयन्योगमात्मनः ॥ ४ ॥</s-l></s-lg><s-lg><s-l>पूर्वेण वदनेनाहमिन्द्रत्वमनुशास्मि ह ।</s-l><s-l>उत्तरेण त्वया सार्धं रमाम्यहमनिन्दिते ॥ ५ ॥</s-l></s-lg><s-lg><s-l>पश्चिमं मे मुखं सौम्यं सर्वप्राणिसुखावहम् ।</s-l><s-l>दक्षिणं भीमसंकाशं रौद्रं संहरति प्रजाः ॥ ६ ॥</s-l></s-lg><s-lg><s-l>जटिलो ब्रह्मचारी च लोकानां हितकाम्यया ।</s-l><s-l>देवकार्यार्थसिद्ध्यर्थं पिनाकं मे करे स्थितम् ॥ ७ ॥</s-l></s-lg><s-lg><s-l>इन्द्रेण च पुरा वज्रं क्षिप्तं श्रीकाङ्क्षिणा मम ।</s-l><s-l>दग्ध्वा कण्ठं तु तद्यातं तेन श्रीकण्ठता मम ॥ ८ ॥</s-l></s-lg><s-lg><s-l> उमोवाच ।</s-l><s-l>वाहनेषु प्रभूतेषु श्रीमत्स्वन्येषु सत्सु ते ।</s-l><s-l>कथं गोवृषभो देव वाहनत्वमुपागतः ॥ ९ ॥</s-l></s-lg><s-lg><s-l> महेश्वर उवाच ।</s-l><s-l>सुरभीं ससृजे ब्रह्मामृतधेनुं पयोमुचम् ।</s-l><s-l>सा सृष्टा बहुधा जाता क्षरमाणा पयोऽमृतम् ॥ १० ॥</s-l></s-lg><s-lg><s-l>तस्या वत्समुखोत्सृष्टः फेनो मद्गात्रमागतः ।</s-l><s-l>ततो दग्धा मया गावो नानावर्णत्वमागताः ॥ ११ ॥</s-l></s-lg><s-lg><s-l>ततोऽहं लोकगुरुणा शमं नीतोऽर्थवेदिना ।</s-l><s-l>वृषं चेमं ध्वजार्थं मे ददौ वाहनमेव च ॥ १२ ॥</s-l></s-lg><s-lg><s-l> उमोवाच ।</s-l><s-l>निवासा बहुरूपास्ते विश्वरूपगुणान्विताः ।</s-l><s-l>तांश्च संत्यज्य भगवञ्श्मशाने रमसे कथम् ॥ १३ ॥</s-l></s-lg><s-lg><s-l>केशास्थिकलिले भीमे कपालघटसंकुले ।</s-l><s-l>गृध्रगोमायुकलिले चिताग्निशतसंकुले ॥ १४ ॥</s-l></s-lg><s-lg><s-l>अशुचौ मांसकलिले वसाशोणितकर्दमे ।</s-l><s-l>विनिकीर्णामिषचये शिवानादविनादिते ॥ १५ ॥</s-l></s-lg><s-lg><s-l> महेश्वर उवाच ।</s-l><s-l>मेध्यान्वेषी महीं कृत्स्नां विचरामि निशास्वहम् ।</s-l><s-l>न च मेध्यतरं किंचिच्छ्मशानादिह विद्यते ॥ १६ ॥</s-l></s-lg><s-lg><s-l>तेन मे सर्ववासानां श्मशाने रमते मनः ।</s-l><s-l>न्यग्रोधशाखासंछन्ने निर्भुक्तस्रग्विभूषिते ॥ १७ ॥</s-l></s-lg><s-lg><s-l>तत्र चैव रमन्ते मे भूतसंघाः शुभानने ।</s-l><s-l>न च भूतगणैर्देवि विनाहं वस्तुमुत्सहे ॥ १८ ॥</s-l></s-lg><s-lg><s-l>एष वासो हि मे मेध्यः स्वर्गीयश्च मतो हि मे ।</s-l><s-l>पुण्यः परमकश्चैव मेध्यकामैरुपास्यते ॥ १९ ॥</s-l></s-lg><s-lg><s-l> उमोवाच ।</s-l><s-l>भगवन्सर्वभूतेश सर्वधर्मभृतां वर ।</s-l><s-l>पिनाकपाणे वरद संशयो मे महानयम् ॥ २० ॥</s-l></s-lg><s-lg><s-l>अयं मुनिगणः सर्वस्तपस्तप इति प्रभो ।</s-l><s-l>तपोन्वेषकरो लोके भ्रमते विविधाकृतिः ॥ २१ ॥</s-l></s-lg><s-lg><s-l>अस्य चैवर्षिसंघस्य मम च प्रियकाम्यया ।</s-l><s-l>एतं ममेह संदेहं वक्तुमर्हस्यरिंदम ॥ २२ ॥</s-l></s-lg><s-lg><s-l>धर्मः किंलक्षणः प्रोक्तः कथं वाचरितुं नरैः ।</s-l><s-l>शक्यो धर्ममविन्दद्भिर्धर्मज्ञ वद मे प्रभो ॥ २३ ॥</s-l></s-lg><s-lg><s-l> नारद उवाच ।</s-l><s-l>ततो मुनिगणः सर्वस्तां देवीं प्रत्यपूजयत् ।</s-l><s-l>वाग्भिरृग्भूषितार्थाभिः स्तवैश्चार्थविदां वर ॥ २४ ॥</s-l></s-lg><s-lg><s-l> महेश्वर उवाच ।</s-l><s-l>अहिंसा सत्यवचनं सर्वभूतानुकम्पनम् ।</s-l><s-l>शमो दानं यथाशक्ति गार्हस्थ्यो धर्म उत्तमः ॥ २५ ॥</s-l></s-lg><s-lg><s-l>परदारेष्वसंकल्पो न्यासस्त्रीपरिरक्षणम् ।</s-l><s-l>अदत्तादानविरमो मधुमांसस्य वर्जनम् ॥ २६ ॥</s-l></s-lg><s-lg><s-l>एष पञ्चविधो धर्मो बहुशाखः सुखोदयः ।</s-l><s-l>देहिभिर्धर्मपरमैः कर्तव्यो धर्मसंचयः ॥ २७ ॥</s-l></s-lg><s-lg><s-l> उमोवाच ।</s-l><s-l>भगवन्संशयं पृष्टस्तं मे व्याख्यातुमर्हसि ।</s-l><s-l>चातुर्वर्ण्यस्य यो धर्मः स्वे स्वे वर्णे गुणावहः ॥ २८ ॥</s-l></s-lg><s-lg><s-l>ब्राह्मणे कीदृशो धर्मः क्षत्रिये कीदृशो भवेत् ।</s-l><s-l>वैश्ये किंलक्षणो धर्मः शूद्रे किंलक्षणो भवेत् ॥ २९ ॥</s-l></s-lg><s-lg><s-l> महेश्वर उवाच ।</s-l><s-l>न्यायतस्ते महाभागे संशयः समुदीरितः ।</s-l><s-l>भूमिदेवा महाभागाः सदा लोके द्विजातयः ॥ ३० ॥</s-l></s-lg><s-lg><s-l>उपवासः सदा धर्मो ब्राह्मणस्य न संशयः ।</s-l><s-l>स हि धर्मार्थमुत्पन्नो ब्रह्मभूयाय कल्पते ॥ ३१ ॥</s-l></s-lg><s-lg><s-l>तस्य धर्मक्रिया देवि व्रतचर्या च न्यायतः ।</s-l><s-l>तथोपनयनं चैव द्विजायैवोपपद्यते ॥ ३२ ॥</s-l></s-lg><s-lg><s-l>गुरुदैवतपूजार्थं स्वाध्यायाभ्यसनात्मकः ।</s-l><s-l>देहिभिर्धर्मपरमैश्चर्तव्यो धर्मसंभवः ॥ ३३ ॥</s-l></s-lg><s-lg><s-l> उमोवाच ।</s-l><s-l>भगवन्संशयो मेऽत्र तं मे व्याख्यातुमर्हसि ।</s-l><s-l>चातुर्वर्ण्यस्य धर्मं हि नैपुण्येन प्रकीर्तय ॥ ३४ ॥</s-l></s-lg><s-lg><s-l> महेश्वर उवाच ।</s-l><s-l>रहस्यश्रवणं धर्मो वेदव्रतनिषेवणम् ।</s-l><s-l>व्रतचर्यापरो धर्मो गुरुपादप्रसादनम् ॥ ३५ ॥</s-l></s-lg><s-lg><s-l>भैक्षचर्यापरो धर्मो धर्मो नित्योपवासिता ।</s-l><s-l>नित्यस्वाध्यायिता धर्मो ब्रह्मचर्याश्रमस्तथा ॥ ३६ ॥</s-l></s-lg><s-lg><s-l>गुरुणा त्वभ्यनुज्ञातः समावर्तेत वै द्विजः ।</s-l><s-l>विन्देतानन्तरं भार्यामनुरूपां यथाविधि ॥ ३७ ॥</s-l></s-lg><s-lg><s-l>शूद्रान्नवर्जनं धर्मस्तथा सत्पथसेवनम् ।</s-l><s-l>धर्मो नित्योपवासित्वं ब्रह्मचर्यं तथैव च ॥ ३८ ॥</s-l></s-lg><s-lg><s-l>आहिताग्निरधीयानो जुह्वानः संयतेन्द्रियः ।</s-l><s-l>विघसाशी यताहारो गृहस्थः सत्यवाक्शुचिः ॥ ३९ ॥</s-l></s-lg><s-lg><s-l>अतिथिव्रतता धर्मो धर्मस्त्रेताग्निधारणम् ।</s-l><s-l>इष्टीश्च पशुबन्धांश्च विधिपूर्वं समाचरेत् ॥ ४० ॥</s-l></s-lg><s-lg><s-l>यज्ञश्च परमो धर्मस्तथाहिंसा च देहिषु ।</s-l><s-l>अपूर्वभोजनं धर्मो विघसाशित्वमेव च ॥ ४१ ॥</s-l></s-lg><s-lg><s-l>भुक्ते परिजने पश्चाद्भोजनं धर्म उच्यते ।</s-l><s-l>ब्राह्मणस्य गृहस्थस्य श्रोत्रियस्य विशेषतः ॥ ४२ ॥</s-l></s-lg><s-lg><s-l>दंपत्योः समशीलत्वं धर्मश्च गृहमेधिनाम् ।</s-l><s-l>गृह्याणां चैव देवानां नित्यं पुष्पबलिक्रिया ॥ ४३ ॥</s-l></s-lg><s-lg><s-l>नित्योपलेपनं धर्मस्तथा नित्योपवासिता ।</s-l><s-l>सुसंमृष्टोपलिप्ते च साज्यधूमोद्गमे गृहे ॥ ४४ ॥</s-l></s-lg><s-lg><s-l>एष द्विजजने धर्मो गार्हस्थ्यो लोकधारणः ।</s-l><s-l>द्विजातीनां सतां नित्यं सदैवैष प्रवर्तते ॥ ४५ ॥</s-l></s-lg><s-lg><s-l>यस्तु क्षत्रगतो देवि त्वया धर्म उदीरितः ।</s-l><s-l>तमहं ते प्रवक्ष्यामि तं मे शृणु समाहिता ॥ ४६ ॥</s-l></s-lg><s-lg><s-l>क्षत्रियस्य स्मृतो धर्मः प्रजापालनमादितः ।</s-l><s-l>निर्दिष्टफलभोक्ता हि राजा धर्मेण युज्यते ॥ ४७ ॥</s-l></s-lg><s-lg><s-l>प्रजाः पालयते यो हि धर्मेण मनुजाधिपः ।</s-l><s-l>तस्य धर्मार्जिता लोकाः प्रजापालनसंचिताः ॥ ४८ ॥</s-l></s-lg><s-lg><s-l>तत्र राज्ञः परो धर्मो दमः स्वाध्याय एव च ।</s-l><s-l>अग्निहोत्रपरिस्पन्दो दानाध्ययनमेव च ॥ ४९ ॥</s-l></s-lg><s-lg><s-l>यज्ञोपवीतधारणं यज्ञो धर्मक्रियास्तथा ।</s-l><s-l>भृत्यानां भरणं धर्मः कृते कर्मण्यमोघता ॥ ५० ॥</s-l></s-lg><s-lg><s-l>सम्यग्दण्डे स्थितिर्धर्मो धर्मो वेदक्रतुक्रियाः ।</s-l><s-l>व्यवहारस्थितिर्धर्मः सत्यवाक्यरतिस्तथा ॥ ५१ ॥</s-l></s-lg><s-lg><s-l>आर्तहस्तप्रदो राजा प्रेत्य चेह महीयते ।</s-l><s-l>गोब्राह्मणार्थे विक्रान्तः संग्रामे निधनं गतः ।</s-l><s-l>अश्वमेधजिताँल्लोकान्प्राप्नोति त्रिदिवालये ॥ ५२ ॥</s-l></s-lg><s-lg><s-l>वैश्यस्य सततं धर्मः पाशुपाल्यं कृषिस्तथा ।</s-l><s-l>अग्निहोत्रपरिस्पन्दो दानाध्ययनमेव च ॥ ५३ ॥</s-l></s-lg><s-lg><s-l>वाणिज्यं सत्पथस्थानमातिथ्यं प्रशमो दमः ।</s-l><s-l>विप्राणां स्वागतं त्यागो वैश्यधर्मः सनातनः ॥ ५४ ॥</s-l></s-lg><s-lg><s-l>तिलान्गन्धान्रसांश्चैव न विक्रीणीत वै क्वचित् ।</s-l><s-l>वणिक्पथमुपासीनो वैश्यः सत्पथमाश्रितः ॥ ५५ ॥</s-l></s-lg><s-lg><s-l>सर्वातिथ्यं त्रिवर्गस्य यथाशक्ति यथार्हतः ।</s-l><s-l>शूद्रधर्मः परो नित्यं शुश्रूषा च द्विजातिषु ॥ ५६ ॥</s-l></s-lg><s-lg><s-l>स शूद्रः संशिततपाः सत्यसंधो जितेन्द्रियः ।</s-l><s-l>शुश्रूषन्नतिथिं प्राप्तं तपः संचिनुते महत् ॥ ५७ ॥</s-l></s-lg><s-lg><s-l>त्यक्तहिंसः शुभाचारो देवताद्विजपूजकः ।</s-l><s-l>शूद्रो धर्मफलैरिष्टैः संप्रयुज्येत बुद्धिमान् ॥ ५८ ॥</s-l></s-lg><s-lg><s-l>एतत्ते सर्वमाख्यातं चातुर्वर्ण्यस्य शोभने ।</s-l><s-l>एकैकस्येह सुभगे किमन्यच्छ्रोतुमिच्छसि ॥ ५९ ॥</s-l></s-lg>