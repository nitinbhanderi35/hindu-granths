<s-lg><s-l> भीष्म उवाच ।</s-l><s-l>एवमुक्तो मतङ्गस्तु भृशं शोकपरायणः ।</s-l><s-l>अतिष्ठत गयां गत्वा सोऽङ्गुष्ठेन शतं समाः ॥ १ ॥</s-l></s-lg><s-lg><s-l>सुदुष्करं वहन्योगं कृशो धमनिसंततः ।</s-l><s-l>त्वगस्थिभूतो धर्मात्मा स पपातेति नः श्रुतम् ॥ २ ॥</s-l></s-lg><s-lg><s-l>तं पतन्तमभिद्रुत्य परिजग्राह वासवः ।</s-l><s-l>वराणामीश्वरो दाता सर्वभूतहिते रतः ॥ ३ ॥</s-l></s-lg><s-lg><s-l> शक्र उवाच ।</s-l><s-l>मतङ्ग ब्राह्मणत्वं ते संवृतं परिपन्थिभिः ।</s-l><s-l>पूजयन्सुखमाप्नोति दुःखमाप्नोत्यपूजयन् ॥ ४ ॥</s-l></s-lg><s-lg><s-l>ब्राह्मणे सर्वभूतानां योगक्षेमः समाहितः ।</s-l><s-l>ब्राह्मणेभ्योऽनुतृप्यन्ति पितरो देवतास्तथा ॥ ५ ॥</s-l></s-lg><s-lg><s-l>ब्राह्मणः सर्वभूतानां मतङ्ग पर उच्यते ।</s-l><s-l>ब्राह्मणः कुरुते तद्धि यथा यद्यच्च वाञ्छति ॥ ६ ॥</s-l></s-lg><s-lg><s-l>बह्वीस्तु संसरन्योनीर्जायमानः पुनः पुनः ।</s-l><s-l>पर्याये तात कस्मिंश्चिद्ब्राह्मण्यमिह विन्दति ॥ ७ ॥</s-l></s-lg><s-lg><s-l> मतङ्ग उवाच ।</s-l><s-l>किं मां तुदसि दुःखार्तं मृतं मारयसे च माम् ।</s-l><s-l>तं तु शोचामि यो लब्ध्वा ब्राह्मण्यं न बुभूषते ॥ ८ ॥</s-l></s-lg><s-lg><s-l>ब्राह्मण्यं यदि दुष्प्रापं त्रिभिर्वर्णैः शतक्रतो ।</s-l><s-l>सुदुर्लभं तदावाप्य नानुतिष्ठन्ति मानवाः ॥ ९ ॥</s-l></s-lg><s-lg><s-l>यः पापेभ्यः पापतमस्तेषामधम एव सः ।</s-l><s-l>ब्राह्मण्यं योऽवजानीते धनं लब्ध्वेव दुर्लभम् ॥ १० ॥</s-l></s-lg><s-lg><s-l>दुष्प्रापं खलु विप्रत्वं प्राप्तं दुरनुपालनम् ।</s-l><s-l>दुरवापमवाप्यैतन्नानुतिष्ठन्ति मानवाः ॥ ११ ॥</s-l></s-lg><s-lg><s-l>एकारामो ह्यहं शक्र निर्द्वंद्वो निष्परिग्रहः ।</s-l><s-l>अहिंसादमदानस्थः कथं नार्हामि विप्रताम् ॥ १२ ॥</s-l></s-lg><s-lg><s-l>यथाकामविहारी स्यां कामरूपी विहंगमः ।</s-l><s-l>ब्रह्मक्षत्राविरोधेन पूजां च प्राप्नुयामहम् ।</s-l><s-l>यथा ममाक्षया कीर्तिर्भवेच्चापि पुरंदर ॥ १३ ॥</s-l></s-lg><s-lg><s-l> इन्द्र उवाच ।</s-l><s-l>छन्दोदेव इति ख्यातः स्त्रीणां पूज्यो भविष्यसि ॥ १४ ॥</s-l></s-lg><s-lg><s-l> भीष्म उवाच ।</s-l><s-l>एवं तस्मै वरं दत्त्वा वासवोऽन्तरधीयत ।</s-l><s-l>प्राणांस्त्यक्त्वा मतङ्गोऽपि प्राप तत्स्थानमुत्तमम् ॥ १५ ॥</s-l></s-lg><s-lg><s-l>एवमेतत्परं स्थानं ब्राह्मण्यं नाम भारत ।</s-l><s-l>तच्च दुष्प्रापमिह वै महेन्द्रवचनं यथा ॥ १६ ॥</s-l></s-lg>