<s-lg><s-l> वैशंपायन उवाच ।</s-l><s-l>तूष्णींभूते तदा भीष्मे पटे चित्रमिवार्पितम् ।</s-l><s-l>मुहूर्तमिव च ध्यात्वा व्यासः सत्यवतीसुतः ।</s-l><s-l>नृपं शयानं गाङ्गेयमिदमाह वचस्तदा ॥ १ ॥</s-l></s-lg><s-lg><s-l>राजन्प्रकृतिमापन्नः कुरुराजो युधिष्ठिरः ।</s-l><s-l>सहितो भ्रातृभिः सर्वैः पार्थिवैश्चानुयायिभिः ॥ २ ॥</s-l></s-lg><s-lg><s-l>उपास्ते त्वां नरव्याघ्र सह कृष्णेन धीमता ।</s-l><s-l>तमिमं पुरयानाय त्वमनुज्ञातुमर्हसि ॥ ३ ॥</s-l></s-lg><s-lg><s-l>एवमुक्तो भगवता व्यासेन पृथिवीपतिः ।</s-l><s-l>युधिष्ठिरं सहामात्यमनुजज्ञे नदीसुतः ॥ ४ ॥</s-l></s-lg><s-lg><s-l>उवाच चैनं मधुरं ततः शांतनवो नृपः ।</s-l><s-l>प्रविशस्व पुरं राजन्व्येतु ते मानसो ज्वरः ॥ ५ ॥</s-l></s-lg><s-lg><s-l>यजस्व विविधैर्यज्ञैर्बह्वन्नैः स्वाप्तदक्षिणैः ।</s-l><s-l>ययातिरिव राजेन्द्र श्रद्धादमपुरःसरः ॥ ६ ॥</s-l></s-lg><s-lg><s-l>क्षत्रधर्मरतः पार्थ पितॄन्देवांश्च तर्पय ।</s-l><s-l>श्रेयसा योक्ष्यसे चैव व्येतु ते मानसो ज्वरः ॥ ७ ॥</s-l></s-lg><s-lg><s-l>रञ्जयस्व प्रजाः सर्वाः प्रकृतीः परिसान्त्वय ।</s-l><s-l>सुहृदः फलसत्कारैरभ्यर्चय यथार्हतः ॥ ८ ॥</s-l></s-lg><s-lg><s-l>अनु त्वां तात जीवन्तु मित्राणि सुहृदस्तथा ।</s-l><s-l>चैत्यस्थाने स्थितं वृक्षं फलवन्तमिव द्विजाः ॥ ९ ॥</s-l></s-lg><s-lg><s-l>आगन्तव्यं च भवता समये मम पार्थिव ।</s-l><s-l>विनिवृत्ते दिनकरे प्रवृत्ते चोत्तरायणे ॥ १० ॥</s-l></s-lg><s-lg><s-l>तथेत्युक्त्वा तु कौन्तेयः सोऽभिवाद्य पितामहम् ।</s-l><s-l>प्रययौ सपरीवारो नगरं नागसाह्वयम् ॥ ११ ॥</s-l></s-lg><s-lg><s-l>धृतराष्ट्रं पुरस्कृत्य गान्धारीं च पतिव्रताम् ।</s-l><s-l>सह तैरृषिभिः सर्वैर्भ्रातृभिः केशवेन च ॥ १२ ॥</s-l></s-lg><s-lg><s-l>पौरजानपदैश्चैव मन्त्रिवृद्धैश्च पार्थिवः ।</s-l><s-l>प्रविवेश कुरुश्रेष्ठ पुरं वारणसाह्वयम् ॥ १३ ॥</s-l></s-lg>