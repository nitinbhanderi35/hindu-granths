<s-lg><s-l> वसिष्ठ उवाच ।</s-l><s-l>अपि चेदं पुरा राम श्रुतं मे ब्रह्मदर्शनम् ।</s-l><s-l>पितामहस्य यद्वृत्तं ब्रह्मणः परमात्मनः ॥ १ ॥</s-l></s-lg><s-lg><s-l>देवस्य महतस्तात वारुणीं बिभ्रतस्तनुम् ।</s-l><s-l>ऐश्वर्ये वारुणे राम रुद्रस्येशस्य वै प्रभो ॥ २ ॥</s-l></s-lg><s-lg><s-l>आजग्मुर्मुनयः सर्वे देवाश्चाग्निपुरोगमाः ।</s-l><s-l>यज्ञाङ्गानि च सर्वाणि वषट्कारश्च मूर्तिमान् ॥ ३ ॥</s-l></s-lg><s-lg><s-l>मूर्तिमन्ति च सामानि यजूंषि च सहस्रशः ।</s-l><s-l>ऋग्वेदश्चागमत्तत्र पदक्रमविभूषितः ॥ ४ ॥</s-l></s-lg><s-lg><s-l>लक्षणानि स्वराः स्तोभा निरुक्तं स्वरभक्तयः ।</s-l><s-l>ओंकारश्चावसन्नेत्रे निग्रहप्रग्रहौ तथा ॥ ५ ॥</s-l></s-lg><s-lg><s-l>वेदाश्च सोपनिषदो विद्या सावित्र्यथापि च ।</s-l><s-l>भूतं भव्यं भविष्यच्च दधार भगवाञ्शिवः ।</s-l><s-l>जुह्वच्चात्मन्यथात्मानं स्वयमेव तदा प्रभो ॥ ६ ॥</s-l></s-lg><s-lg><s-l>देवपत्न्यश्च कन्याश्च देवानां चैव मातरः ।</s-l><s-l>आजग्मुः सहितास्तत्र तदा भृगुकुलोद्वह ॥ ७ ॥</s-l></s-lg><s-lg><s-l>यज्ञं पशुपतेः प्रीता वरुणस्य महात्मनः ।</s-l><s-l>स्वयंभुवस्तु ता दृष्ट्वा रेतः समपतद्भुवि ॥ ८ ॥</s-l></s-lg><s-lg><s-l>तस्य शुक्रस्य निष्पन्दात्पांसून्संगृह्य भूमितः ।</s-l><s-l>प्रास्यत्पूषा कराभ्यां वै तस्मिन्नेव हुताशने ॥ ९ ॥</s-l></s-lg><s-lg><s-l>ततस्तस्मिन्संप्रवृत्ते सत्रे ज्वलितपावके ।</s-l><s-l>ब्रह्मणो जुह्वतस्तत्र प्रादुर्भावो बभूव ह ॥ १० ॥</s-l></s-lg><s-lg><s-l>स्कन्नमात्रं च तच्छुक्रं स्रुवेण प्रतिगृह्य सः ।</s-l><s-l>आज्यवन्मन्त्रवच्चापि सोऽजुहोद्भृगुनन्दन ॥ ११ ॥</s-l></s-lg><s-lg><s-l>ततः संजनयामास भूतग्रामं स वीर्यवान् ।</s-l><s-l>ततस्तु तेजसस्तस्माज्जज्ञे लोकेषु तैजसम् ॥ १२ ॥</s-l></s-lg><s-lg><s-l>तमसस्तामसा भावा व्यापि सत्त्वं तथोभयम् ।</s-l><s-l>सगुणस्तेजसो नित्यं तमस्याकाशमेव च ॥ १३ ॥</s-l></s-lg><s-lg><s-l>सर्वभूतेष्वथ तथा सत्त्वं तेजस्तथा तमः ।</s-l><s-l>शुक्रे हुतेऽग्नौ तस्मिंस्तु प्रादुरासंस्त्रयः प्रभो ॥ १४ ॥</s-l></s-lg><s-lg><s-l>पुरुषा वपुषा युक्ता युक्ताः प्रसवजैर्गुणैः ।</s-l><s-l>भृगित्येव भृगुः पूर्वमङ्गारेभ्योऽङ्गिराभवत् ॥ १५ ॥</s-l></s-lg><s-lg><s-l>अङ्गारसंश्रयाच्चैव कविरित्यपरोऽभवत् ।</s-l><s-l>सह ज्वालाभिरुत्पन्नो भृगुस्तस्माद्भृगुः स्मृतः ॥ १६ ॥</s-l></s-lg><s-lg><s-l>मरीचिभ्यो मरीचिस्तु मारीचः कश्यपो ह्यभूत् ।</s-l><s-l>अङ्गारेभ्योऽङ्गिरास्तात वालखिल्याः शिलोच्चयात् ।</s-l><s-l>अत्रैवात्रेति च विभो जातमत्रिं वदन्त्यपि ॥ १७ ॥</s-l></s-lg><s-lg><s-l>तथा भस्मव्यपोहेभ्यो ब्रह्मर्षिगणसंमिताः ।</s-l><s-l>वैखानसाः समुत्पन्नास्तपःश्रुतगुणेप्सवः ।</s-l><s-l>अश्रुतोऽस्य समुत्पन्नावश्विनौ रूपसंमतौ ॥ १८ ॥</s-l></s-lg><s-lg><s-l>शेषाः प्रजानां पतयः स्रोतोभ्यस्तस्य जज्ञिरे ।</s-l><s-l>ऋषयो लोमकूपेभ्यः स्वेदाच्छन्दो मलात्मकम् ॥ १९ ॥</s-l></s-lg><s-lg><s-l>एतस्मात्कारणादाहुरग्निं सर्वास्तु देवताः ।</s-l><s-l>ऋषयः श्रुतसंपन्ना वेदप्रामाण्यदर्शनात् ॥ २० ॥</s-l></s-lg><s-lg><s-l>यानि दारूणि ते मासा निर्यासाः पक्षसंज्ञिताः ।</s-l><s-l>अहोरात्रा मुहूर्तास्तु पित्तं ज्योतिश्च वारुणम् ॥ २१ ॥</s-l></s-lg><s-lg><s-l>रौद्रं लोहितमित्याहुर्लोहितात्कनकं स्मृतम् ।</s-l><s-l>तन्मैत्रमिति विज्ञेयं धूमाच्च वसवः स्मृताः ॥ २२ ॥</s-l></s-lg><s-lg><s-l>अर्चिषो याश्च ते रुद्रास्तथादित्या महाप्रभाः ।</s-l><s-l>उद्दिष्टास्ते तथाङ्गारा ये धिष्ण्येषु दिवि स्थिताः ॥ २३ ॥</s-l></s-lg><s-lg><s-l>आदिनाथश्च लोकस्य तत्परं ब्रह्म तद्ध्रुवम् ।</s-l><s-l>सर्वकामदमित्याहुस्तत्र हव्यमुदावहत् ॥ २४ ॥</s-l></s-lg><s-lg><s-l>ततोऽब्रवीन्महादेवो वरुणः परमात्मकः ।</s-l><s-l>मम सत्रमिदं दिव्यमहं गृहपतिस्त्विह ॥ २५ ॥</s-l></s-lg><s-lg><s-l>त्रीणि पूर्वाण्यपत्यानि मम तानि न संशयः ।</s-l><s-l>इति जानीत खगमा मम यज्ञफलं हि तत् ॥ २६ ॥</s-l></s-lg><s-lg><s-l> अग्निरुवाच ।</s-l><s-l>मदङ्गेभ्यः प्रसूतानि मदाश्रयकृतानि च ।</s-l><s-l>ममैव तान्यपत्यानि वरुणो ह्यवशात्मकः ॥ २७ ॥</s-l></s-lg><s-lg><s-l>अथाब्रवील्लोकगुरुर्ब्रह्मा लोकपितामहः ।</s-l><s-l>ममैव तान्यपत्यानि मम शुक्रं हुतं हि तत् ॥ २८ ॥</s-l></s-lg><s-lg><s-l>अहं वक्ता च मन्त्रस्य होता शुक्रस्य चैव ह ।</s-l><s-l>यस्य बीजं फलं तस्य शुक्रं चेत्कारणं मतम् ॥ २९ ॥</s-l></s-lg><s-lg><s-l>ततोऽब्रुवन्देवगणाः पितामहमुपेत्य वै ।</s-l><s-l>कृताञ्जलिपुटाः सर्वे शिरोभिरभिवन्द्य च ॥ ३० ॥</s-l></s-lg><s-lg><s-l>वयं च भगवन्सर्वे जगच्च सचराचरम् ।</s-l><s-l>तवैव प्रसवाः सर्वे तस्मादग्निर्विभावसुः ।</s-l><s-l>वरुणश्चेश्वरो देवो लभतां काममीप्सितम् ॥ ३१ ॥</s-l></s-lg><s-lg><s-l>निसर्गाद्वरुणश्चापि ब्रह्मणो यादसां पतिः ।</s-l><s-l>जग्राह वै भृगुं पूर्वमपत्यं सूर्यवर्चसम् ॥ ३२ ॥</s-l></s-lg><s-lg><s-l>ईश्वरोऽङ्गिरसं चाग्नेरपत्यार्थेऽभ्यकल्पयत् ।</s-l><s-l>पितामहस्त्वपत्यं वै कविं जग्राह तत्त्ववित् ॥ ३३ ॥</s-l></s-lg><s-lg><s-l>तदा स वारुणः ख्यातो भृगुः प्रसवकर्मकृत् ।</s-l><s-l>आग्नेयस्त्वङ्गिराः श्रीमान्कविर्ब्राह्मो महायशाः ।</s-l><s-l>भार्गवाङ्गिरसौ लोके लोकसंतानलक्षणौ ॥ ३४ ॥</s-l></s-lg><s-lg><s-l>एते विप्रवराः सर्वे प्रजानां पतयस्त्रयः ।</s-l><s-l>सर्वं संतानमेतेषामिदमित्युपधारय ॥ ३५ ॥</s-l></s-lg><s-lg><s-l>भृगोस्तु पुत्रास्तत्रासन्सप्त तुल्या भृगोर्गुणैः ।</s-l><s-l>च्यवनो वज्रशीर्षश्च शुचिरौर्वस्तथैव च ॥ ३६ ॥</s-l></s-lg><s-lg><s-l>शुक्रो वरेण्यश्च विभुः सवनश्चेति सप्त ते ।</s-l><s-l>भार्गवा वारुणाः सर्वे येषां वंशे भवानपि ॥ ३७ ॥</s-l></s-lg><s-lg><s-l>अष्टौ चाङ्गिरसः पुत्रा वारुणास्तेऽप्युदाहृताः ।</s-l><s-l>बृहस्पतिरुतथ्यश्च वयस्यः शान्तिरेव च ॥ ३८ ॥</s-l></s-lg><s-lg><s-l>घोरो विरूपः संवर्तः सुधन्वा चाष्टमः स्मृतः ।</s-l><s-l>एतेऽष्टावग्निजाः सर्वे ज्ञाननिष्ठा निरामयाः ॥ ३९ ॥</s-l></s-lg><s-lg><s-l>ब्राह्मणस्य कवेः पुत्रा वारुणास्तेऽप्युदाहृताः ।</s-l><s-l>अष्टौ प्रसवजैर्युक्ता गुणैर्ब्रह्मविदः शुभाः ॥ ४० ॥</s-l></s-lg><s-lg><s-l>कविः काव्यश्च विष्णुश्च बुद्धिमानुशनास्तथा ।</s-l><s-l>भृगुश्च विरजाश्चैव काशी चोग्रश्च धर्मवित् ॥ ४१ ॥</s-l></s-lg><s-lg><s-l>अष्टौ कविसुता ह्येते सर्वमेभिर्जगत्ततम् ।</s-l><s-l>प्रजापतय एते हि प्रजानां यैरिमाः प्रजाः ॥ ४२ ॥</s-l></s-lg><s-lg><s-l>एवमङ्गिरसश्चैव कवेश्च प्रसवान्वयैः ।</s-l><s-l>भृगोश्च भृगुशार्दूल वंशजैः सततं जगत् ॥ ४३ ॥</s-l></s-lg><s-lg><s-l>वरुणश्चादितो विप्र जग्राह प्रभुरीश्वरः ।</s-l><s-l>कविं तात भृगुं चैव तस्मात्तौ वारुणौ स्मृतौ ॥ ४४ ॥</s-l></s-lg><s-lg><s-l>जग्राहाङ्गिरसं देवः शिखी तस्माद्धुताशनः ।</s-l><s-l>तस्मादङ्गिरसो ज्ञेयाः सर्व एव तदन्वयाः ॥ ४५ ॥</s-l></s-lg><s-lg><s-l>ब्रह्मा पितामहः पूर्वं देवताभिः प्रसादितः ।</s-l><s-l>इमे नः संतरिष्यन्ति प्रजाभिर्जगदीश्वराः ॥ ४६ ॥</s-l></s-lg><s-lg><s-l>सर्वे प्रजानां पतयः सर्वे चातितपस्विनः ।</s-l><s-l>त्वत्प्रसादादिमं लोकं तारयिष्यन्ति शाश्वतम् ॥ ४७ ॥</s-l></s-lg><s-lg><s-l>तथैव वंशकर्तारस्तव तेजोविवर्धनाः ।</s-l><s-l>भवेयुर्वेदविदुषः सर्वे वाक्पतयस्तथा ॥ ४८ ॥</s-l></s-lg><s-lg><s-l>देवपक्षधराः सौम्याः प्राजापत्या महर्षयः ।</s-l><s-l>आप्नुवन्ति तपश्चैव ब्रह्मचर्यं परं तथा ॥ ४९ ॥</s-l></s-lg><s-lg><s-l>सर्वे हि वयमेते च तवैव प्रसवः प्रभो ।</s-l><s-l>देवानां ब्राह्मणानां च त्वं हि कर्ता पितामह ॥ ५० ॥</s-l></s-lg><s-lg><s-l>मरीचिमादितः कृत्वा सर्वे चैवाथ भार्गवाः ।</s-l><s-l>अपत्यानीति संप्रेक्ष्य क्षमयाम पितामह ॥ ५१ ॥</s-l></s-lg><s-lg><s-l>ते त्वनेनैव रूपेण प्रजनिष्यन्ति वै प्रजाः ।</s-l><s-l>स्थापयिष्यन्ति चात्मानं युगादिनिधने तथा ॥ ५२ ॥</s-l></s-lg><s-lg><s-l>एवमेतत्पुरा वृत्तं तस्य यज्ञे महात्मनः ।</s-l><s-l>देवश्रेष्ठस्य लोकादौ वारुणीं बिभ्रतस्तनुम् ॥ ५३ ॥</s-l></s-lg><s-lg><s-l>अग्निर्ब्रह्मा पशुपतिः शर्वो रुद्रः प्रजापतिः ।</s-l><s-l>अग्नेरपत्यमेतद्वै सुवर्णमिति धारणा ॥ ५४ ॥</s-l></s-lg><s-lg><s-l>अग्न्यभावे च कुर्वन्ति वह्निस्थानेषु काञ्चनम् ।</s-l><s-l>जामदग्न्य प्रमाणज्ञा वेदश्रुतिनिदर्शनात् ॥ ५५ ॥</s-l></s-lg><s-lg><s-l>कुशस्तम्बे जुहोत्यग्निं सुवर्णं तत्र संस्थितम् ।</s-l><s-l>हुते प्रीतिकरीमृद्धिं भगवांस्तत्र मन्यते ॥ ५६ ॥</s-l></s-lg><s-lg><s-l>तस्मादग्निपराः सर्वा देवता इति शुश्रुम ।</s-l><s-l>ब्रह्मणो हि प्रसूतोऽग्निरग्नेरपि च काञ्चनम् ॥ ५७ ॥</s-l></s-lg><s-lg><s-l>तस्माद्ये वै प्रयच्छन्ति सुवर्णं धर्मदर्शिनः ।</s-l><s-l>देवतास्ते प्रयच्छन्ति समस्ता इति नः श्रुतम् ॥ ५८ ॥</s-l></s-lg><s-lg><s-l>तस्य चातमसो लोका गच्छतः परमां गतिम् ।</s-l><s-l>स्वर्लोके राजराज्येन सोऽभिषिच्येत भार्गव ॥ ५९ ॥</s-l></s-lg><s-lg><s-l>आदित्योदयने प्राप्ते विधिमन्त्रपुरस्कृतम् ।</s-l><s-l>ददाति काञ्चनं यो वै दुःस्वप्नं प्रतिहन्ति सः ॥ ६० ॥</s-l></s-lg><s-lg><s-l>ददात्युदितमात्रे यस्तस्य पाप्मा विधूयते ।</s-l><s-l>मध्याह्ने ददतो रुक्मं हन्ति पापमनागतम् ॥ ६१ ॥</s-l></s-lg><s-lg><s-l>ददाति पश्चिमां संध्यां यः सुवर्णं धृतव्रतः ।</s-l><s-l>ब्रह्मवाय्वग्निसोमानां सालोक्यमुपयाति सः ॥ ६२ ॥</s-l></s-lg><s-lg><s-l>सेन्द्रेषु चैव लोकेषु प्रतिष्ठां प्राप्नुते शुभाम् ।</s-l><s-l>इह लोके यशः प्राप्य शान्तपाप्मा प्रमोदते ॥ ६३ ॥</s-l></s-lg><s-lg><s-l>ततः संपद्यतेऽन्येषु लोकेष्वप्रतिमः सदा ।</s-l><s-l>अनावृतगतिश्चैव कामचारी भवत्युत ॥ ६४ ॥</s-l></s-lg><s-lg><s-l>न च क्षरति तेभ्यः स शश्वच्चैवाप्नुते महत् ।</s-l><s-l>सुवर्णमक्षयं दत्त्वा लोकानाप्नोति पुष्कलान् ॥ ६५ ॥</s-l></s-lg><s-lg><s-l>यस्तु संजनयित्वाग्निमादित्योदयनं प्रति ।</s-l><s-l>दद्याद्वै व्रतमुद्दिश्य सर्वान्कामान्समश्नुते ॥ ६६ ॥</s-l></s-lg><s-lg><s-l>अग्निरित्येव तत्प्राहुः प्रदानं वै सुखावहम् ।</s-l><s-l>यथेष्टगुणसंपन्नं प्रवर्तकमिति स्मृतम् ॥ ६७ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः स वसिष्ठेन जामदग्न्यः प्रतापवान् ।</s-l><s-l>ददौ सुवर्णं विप्रेभ्यो व्यमुच्यत च किल्बिषात् ॥ ६८ ॥</s-l></s-lg><s-lg><s-l>एतत्ते सर्वमाख्यातं सुवर्णस्य महीपते ।</s-l><s-l>प्रदानस्य फलं चैव जन्म चाग्न्यमनुत्तमम् ॥ ६९ ॥</s-l></s-lg><s-lg><s-l>तस्मात्त्वमपि विप्रेभ्यः प्रयच्छ कनकं बहु ।</s-l><s-l>ददत्सुवर्णं नृपते किल्बिषाद्विप्रमोक्ष्यसि ॥ ७० ॥</s-l></s-lg>