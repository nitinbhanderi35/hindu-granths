<s-lg><s-l> युधिष्ठिर उवाच ।</s-l><s-l>एवं तदा प्रयाचन्तं भास्करं मुनिसत्तमः ।</s-l><s-l>जमदग्निर्महातेजाः किं कार्यं प्रत्यपद्यत ॥ १ ॥</s-l></s-lg><s-lg><s-l> भीष्म उवाच ।</s-l><s-l>तथा प्रयाचमानस्य मुनिरग्निसमप्रभः ।</s-l><s-l>जमदग्निः शमं नैव जगाम कुरुनन्दन ॥ २ ॥</s-l></s-lg><s-lg><s-l>ततः सूर्यो मधुरया वाचा तमिदमब्रवीत् ।</s-l><s-l>कृताञ्जलिर्विप्ररूपी प्रणम्येदं विशां पते ॥ ३ ॥</s-l></s-lg><s-lg><s-l>चलं निमित्तं विप्रर्षे सदा सूर्यस्य गच्छतः ।</s-l><s-l>कथं चलं वेत्स्यसि त्वं सदा यान्तं दिवाकरम् ॥ ४ ॥</s-l></s-lg><s-lg><s-l> जमदग्निरुवाच ।</s-l><s-l>स्थिरं वापि चलं वापि जाने त्वां ज्ञानचक्षुषा ।</s-l><s-l>अवश्यं विनयाधानं कार्यमद्य मया तव ॥ ५ ॥</s-l></s-lg><s-lg><s-l>अपराह्णे निमेषार्धं तिष्ठसि त्वं दिवाकर ।</s-l><s-l>तत्र वेत्स्यामि सूर्य त्वां न मेऽत्रास्ति विचारणा ॥ ६ ॥</s-l></s-lg><s-lg><s-l> सूर्य उवाच ।</s-l><s-l>असंशयं मां विप्रर्षे वेत्स्यसे धन्विनां वर ।</s-l><s-l>अपकारिणं तु मां विद्धि भगवञ्शरणागतम् ॥ ७ ॥</s-l></s-lg><s-lg><s-l> भीष्म उवाच ।</s-l><s-l>ततः प्रहस्य भगवाञ्जमदग्निरुवाच तम् ।</s-l><s-l>न भीः सूर्य त्वया कार्या प्रणिपातगतो ह्यसि ॥ ८ ॥</s-l></s-lg><s-lg><s-l>ब्राह्मणेष्वार्जवं यच्च स्थैर्यं च धरणीतले ।</s-l><s-l>सौम्यतां चैव सोमस्य गाम्भीर्यं वरुणस्य च ॥ ९ ॥</s-l></s-lg><s-lg><s-l>दीप्तिमग्नेः प्रभां मेरोः प्रतापं तपनस्य च ।</s-l><s-l>एतान्यतिक्रमेद्यो वै स हन्याच्छरणागतम् ॥ १० ॥</s-l></s-lg><s-lg><s-l>भवेत्स गुरुतल्पी च ब्रह्महा च तथा भवेत् ।</s-l><s-l>सुरापानं च कुर्यात्स यो हन्याच्छरणागतम् ॥ ११ ॥</s-l></s-lg><s-lg><s-l>एतस्य त्वपनीतस्य समाधिं तात चिन्तय ।</s-l><s-l>यथा सुखगमः पन्था भवेत्त्वद्रश्मितापितः ॥ १२ ॥</s-l></s-lg><s-lg><s-l> भीष्म उवाच ।</s-l><s-l>एतावदुक्त्वा स तदा तूष्णीमासीद्भृगूद्वहः ।</s-l><s-l>अथ सूर्यो ददौ तस्मै छत्रोपानहमाशु वै ॥ १३ ॥</s-l></s-lg><s-lg><s-l> सूर्य उवाच ।</s-l><s-l>महर्षे शिरसस्त्राणं छत्रं मद्रश्मिवारणम् ।</s-l><s-l>प्रतिगृह्णीष्व पद्भ्यां च त्राणार्थं चर्मपादुके ॥ १४ ॥</s-l></s-lg><s-lg><s-l>अद्यप्रभृति चैवैतल्लोके संप्रचरिष्यति ।</s-l><s-l>पुण्यदानेषु सर्वेषु परमक्षय्यमेव च ॥ १५ ॥</s-l></s-lg><s-lg><s-l> भीष्म उवाच ।</s-l><s-l>उपानच्छत्रमेतद्वै सूर्येणेह प्रवर्तितम् ।</s-l><s-l>पुण्यमेतदभिख्यातं त्रिषु लोकेषु भारत ॥ १६ ॥</s-l></s-lg><s-lg><s-l>तस्मात्प्रयच्छ विप्रेभ्यश्छत्रोपानहमुत्तमम् ।</s-l><s-l>धर्मस्ते सुमहान्भावी न मेऽत्रास्ति विचारणा ॥ १७ ॥</s-l></s-lg><s-lg><s-l>छत्रं हि भरतश्रेष्ठ यः प्रदद्याद्द्विजातये ।</s-l><s-l>शुभ्रं शतशलाकं वै स प्रेत्य सुखमेधते ॥ १८ ॥</s-l></s-lg><s-lg><s-l>स शक्रलोके वसति पूज्यमानो द्विजातिभिः ।</s-l><s-l>अप्सरोभिश्च सततं देवैश्च भरतर्षभ ॥ १९ ॥</s-l></s-lg><s-lg><s-l>दह्यमानाय विप्राय यः प्रयच्छत्युपानहौ ।</s-l><s-l>स्नातकाय महाबाहो संशिताय द्विजातये ॥ २० ॥</s-l></s-lg><s-lg><s-l>सोऽपि लोकानवाप्नोति दैवतैरभिपूजितान् ।</s-l><s-l>गोलोके स मुदा युक्तो वसति प्रेत्य भारत ॥ २१ ॥</s-l></s-lg><s-lg><s-l>एतत्ते भरतश्रेष्ठ मया कार्त्स्न्येन कीर्तितम् ।</s-l><s-l>छत्रोपानहदानस्य फलं भरतसत्तम ॥ २२ ॥</s-l></s-lg>