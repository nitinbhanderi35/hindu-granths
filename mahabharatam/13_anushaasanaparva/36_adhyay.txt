<s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>शक्रशम्बरसंवादं तन्निबोध युधिष्ठिर ॥ १ ॥</s-l></s-lg><s-lg><s-l>शक्रो ह्यज्ञातरूपेण जटी भूत्वा रजोरुणः ।</s-l><s-l>विरूपं रूपमास्थाय प्रश्नं पप्रच्छ शम्बरम् ॥ २ ॥</s-l></s-lg><s-lg><s-l>केन शम्बर वृत्तेन स्वजात्यानधितिष्ठसि ।</s-l><s-l>श्रेष्ठं त्वां केन मन्यन्ते तन्मे प्रब्रूहि पृच्छतः ॥ ३ ॥</s-l></s-lg><s-lg><s-l> शम्बर उवाच ।</s-l><s-l>नासूयामि सदा विप्रान्ब्रह्माणं च पितामहम् ।</s-l><s-l>शास्त्राणि वदतो विप्रान्संमन्यामि यथासुखम् ॥ ४ ॥</s-l></s-lg><s-lg><s-l>श्रुत्वा च नावजानामि नापराध्यामि कर्हिचित् ।</s-l><s-l>अभ्यर्च्याननुपृच्छामि पादौ गृह्णामि धीमताम् ॥ ५ ॥</s-l></s-lg><s-lg><s-l>ते विश्रब्धाः प्रभाषन्ते संयच्छन्ति च मां सदा ।</s-l><s-l>प्रमत्तेष्वप्रमत्तोऽस्मि सदा सुप्तेषु जागृमि ॥ ६ ॥</s-l></s-lg><s-lg><s-l>ते मा शास्त्रपथे युक्तं ब्रह्मण्यमनसूयकम् ।</s-l><s-l>समासिञ्चन्ति शास्तारः क्षौद्रं मध्विव मक्षिकाः ॥ ७ ॥</s-l></s-lg><s-lg><s-l>यच्च भाषन्ति ते तुष्टास्तत्तद्गृह्णामि मेधया ।</s-l><s-l>समाधिमात्मनो नित्यमनुलोममचिन्तयन् ॥ ८ ॥</s-l></s-lg><s-lg><s-l>सोऽहं वागग्रसृष्टानां रसानामवलेहकः ।</s-l><s-l>स्वजात्यानधितिष्ठामि नक्षत्राणीव चन्द्रमाः ॥ ९ ॥</s-l></s-lg><s-lg><s-l>एतत्पृथिव्याममृतमेतच्चक्षुरनुत्तमम् ।</s-l><s-l>यद्ब्राह्मणमुखाच्छास्त्रमिह श्रुत्वा प्रवर्तते ॥ १० ॥</s-l></s-lg><s-lg><s-l>एतत्कारणमाज्ञाय दृष्ट्वा देवासुरं पुरा ।</s-l><s-l>युद्धं पिता मे हृष्टात्मा विस्मितः प्रत्यपद्यत ॥ ११ ॥</s-l></s-lg><s-lg><s-l>दृष्ट्वा च ब्राह्मणानां तु महिमानं महात्मनाम् ।</s-l><s-l>पर्यपृच्छत्कथमिमे सिद्धा इति निशाकरम् ॥ १२ ॥</s-l></s-lg><s-lg><s-l> सोम उवाच ।</s-l><s-l>ब्राह्मणास्तपसा सर्वे सिध्यन्ते वाग्बलाः सदा ।</s-l><s-l>भुजवीर्या हि राजानो वागस्त्राश्च द्विजातयः ॥ १३ ॥</s-l></s-lg><s-lg><s-l>प्रवसन्वाप्यधीयीत बह्वीर्दुर्वसतीर्वसन् ।</s-l><s-l>निर्मन्युरपि निर्मानो यतिः स्यात्समदर्शनः ॥ १४ ॥</s-l></s-lg><s-lg><s-l>अपि चेज्जातिसंपन्नः सर्वान्वेदान्पितुर्गृहे ।</s-l><s-l>श्लाघमान इवाधीयेद्ग्राम्य इत्येव तं विदुः ॥ १५ ॥</s-l></s-lg><s-lg><s-l>भूमिरेतौ निगिरति सर्पो बिलशयानिव ।</s-l><s-l>राजानं चाप्ययोद्धारं ब्राह्मणं चाप्रवासिनम् ॥ १६ ॥</s-l></s-lg><s-lg><s-l>अतिमानः श्रियं हन्ति पुरुषस्याल्पमेधसः ।</s-l><s-l>गर्भेण दुष्यते कन्या गृहवासेन च द्विजः ॥ १७ ॥</s-l></s-lg><s-lg><s-l>इत्येतन्मे पिता श्रुत्वा सोमादद्भुतदर्शनात् ।</s-l><s-l>ब्राह्मणान्पूजयामास तथैवाहं महाव्रतान् ॥ १८ ॥</s-l></s-lg><s-lg><s-l> भीष्म उवाच ।</s-l><s-l>श्रुत्वैतद्वचनं शक्रो दानवेन्द्रमुखाच्च्युतम् ।</s-l><s-l>द्विजान्संपूजयामास महेन्द्रत्वमवाप च ॥ १९ ॥</s-l></s-lg>