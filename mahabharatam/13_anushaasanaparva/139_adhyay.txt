<s-lg><s-l> वायुरुवाच ।</s-l><s-l>इमां भूमिं ब्राह्मणेभ्यो दित्सुर्वै दक्षिणां पुरा ।</s-l><s-l>अङ्गो नाम नृपो राजंस्ततश्चिन्तां मही ययौ ॥ १ ॥</s-l></s-lg><s-lg><s-l>धारणीं सर्वभूतानामयं प्राप्य वरो नृपः ।</s-l><s-l>कथमिच्छति मां दातुं द्विजेभ्यो ब्रह्मणः सुताम् ॥ २ ॥</s-l></s-lg><s-lg><s-l>साहं त्यक्त्वा गमिष्यामि भूमित्वं ब्रह्मणः पदम् ।</s-l><s-l>अयं सराष्ट्रो नृपतिर्मा भूदिति ततोऽगमत् ॥ ३ ॥</s-l></s-lg><s-lg><s-l>ततस्तां कश्यपो दृष्ट्वा व्रजन्तीं पृथिवीं तदा ।</s-l><s-l>प्रविवेश महीं सद्यो मुक्त्वात्मानं समाहितः ॥ ४ ॥</s-l></s-lg><s-lg><s-l>रुद्धा सा सर्वतो जज्ञे तृणौषधिसमन्विता ।</s-l><s-l>धर्मोत्तरा नष्टभया भूमिरासीत्ततो नृप ॥ ५ ॥</s-l></s-lg><s-lg><s-l>एवं वर्षसहस्राणि दिव्यानि विपुलव्रतः ।</s-l><s-l>त्रिंशतं कश्यपो राजन्भूमिरासीदतन्द्रितः ॥ ६ ॥</s-l></s-lg><s-lg><s-l>अथागम्य महाराज नमस्कृत्य च कश्यपम् ।</s-l><s-l>पृथिवी काश्यपी जज्ञे सुता तस्य महात्मनः ॥ ७ ॥</s-l></s-lg><s-lg><s-l>एष राजन्नीदृशो वै ब्राह्मणः कश्यपोऽभवत् ।</s-l><s-l>अन्यं प्रब्रूहि वापि त्वं कश्यपात्क्षत्रियं वरम् ॥ ८ ॥</s-l></s-lg><s-lg><s-l>तूष्णीं बभूव नृपतिः पवनस्त्वब्रवीत्पुनः ।</s-l><s-l>शृणु राजन्नुतथ्यस्य जातस्याङ्गिरसे कुले ॥ ९ ॥</s-l></s-lg><s-lg><s-l>भद्रा सोमस्य दुहिता रूपेण परमा मता ।</s-l><s-l>तस्यास्तुल्यं पतिं सोम उतथ्यं समपश्यत ॥ १० ॥</s-l></s-lg><s-lg><s-l>सा च तीव्रं तपस्तेपे महाभागा यशस्विनी ।</s-l><s-l>उतथ्यं तु महाभागं तत्कृतेऽवरयत्तदा ॥ ११ ॥</s-l></s-lg><s-lg><s-l>तत आहूय सोतथ्यं ददावत्र यशस्विनीम् ।</s-l><s-l>भार्यार्थे स च जग्राह विधिवद्भूरिदक्षिण ॥ १२ ॥</s-l></s-lg><s-lg><s-l>तां त्वकामयत श्रीमान्वरुणः पूर्वमेव ह ।</s-l><s-l>स चागम्य वनप्रस्थं यमुनायां जहार ताम् ॥ १३ ॥</s-l></s-lg><s-lg><s-l>जलेश्वरस्तु हृत्वा तामनयत्स्वपुरं प्रति ।</s-l><s-l>परमाद्भुतसंकाशं षट्सहस्रशतह्रदम् ॥ १४ ॥</s-l></s-lg><s-lg><s-l>न हि रम्यतरं किंचित्तस्मादन्यत्पुरोत्तमम् ।</s-l><s-l>प्रासादैरप्सरोभिश्च दिव्यैः कामैश्च शोभितम् ।</s-l><s-l>तत्र देवस्तया सार्धं रेमे राजञ्जलेश्वरः ॥ १५ ॥</s-l></s-lg><s-lg><s-l>अथाख्यातमुतथ्याय ततः पत्न्यवमर्दनम् ॥ १६ ॥</s-l></s-lg><s-lg><s-l>तच्छ्रुत्वा नारदात्सर्वमुतथ्यो नारदं तदा ।</s-l><s-l>प्रोवाच गच्छ ब्रूहि त्वं वरुणं परुषं वचः ।</s-l><s-l>मद्वाक्यान्मुञ्च मे भार्यां कस्माद्वा हृतवानसि ॥ १७ ॥</s-l></s-lg><s-lg><s-l>लोकपालोऽसि लोकानां न लोकस्य विलोपकः ।</s-l><s-l>सोमेन दत्ता भार्या मे त्वया चापहृताद्य वै ॥ १८ ॥</s-l></s-lg><s-lg><s-l>इत्युक्तो वचनात्तस्य नारदेन जलेश्वरः ।</s-l><s-l>मुञ्च भार्यामुतथ्यस्येत्यथ तं वरुणोऽब्रवीत् ।</s-l><s-l>ममैषा सुप्रिया भार्या नैनामुत्स्रष्टुमुत्सहे ॥ १९ ॥</s-l></s-lg><s-lg><s-l>इत्युक्तो वरुणेनाथ नारदः प्राप्य तं मुनिम् ।</s-l><s-l>उतथ्यमब्रवीद्वाक्यं नातिहृष्टमना इव ॥ २० ॥</s-l></s-lg><s-lg><s-l>गले गृहीत्वा क्षिप्तोऽस्मि वरुणेन महामुने ।</s-l><s-l>न प्रयच्छति ते भार्यां यत्ते कार्यं कुरुष्व तत् ॥ २१ ॥</s-l></s-lg><s-lg><s-l>नारदस्य वचः श्रुत्वा क्रुद्धः प्राज्वलदङ्गिराः ।</s-l><s-l>अपिबत्तेजसा वारि विष्टभ्य सुमहातपाः ॥ २२ ॥</s-l></s-lg><s-lg><s-l>पीयमाने च सर्वस्मिंस्तोये वै सलिलेश्वरः ।</s-l><s-l>सुहृद्भिः क्षिप्यमाणोऽपि नैवामुञ्चत तां तदा ॥ २३ ॥</s-l></s-lg><s-lg><s-l>ततः क्रुद्धोऽब्रवीद्भूमिमुतथ्यो ब्राह्मणोत्तमः ।</s-l><s-l>दर्शयस्व स्थलं भद्रे षट्सहस्रशतह्रदम् ॥ २४ ॥</s-l></s-lg><s-lg><s-l>ततस्तदिरिणं जातं समुद्रश्चापसर्पितः ।</s-l><s-l>तस्माद्देशान्नदीं चैव प्रोवाचासौ द्विजोत्तमः ॥ २५ ॥</s-l></s-lg><s-lg><s-l>अदृश्या गच्छ भीरु त्वं सरस्वति मरुं प्रति ।</s-l><s-l>अपुण्य एष भवतु देशस्त्यक्तस्त्वया शुभे ॥ २६ ॥</s-l></s-lg><s-lg><s-l>तस्मिन्संचूर्णिते देशे भद्रामादाय वारिपः ।</s-l><s-l>अददाच्छरणं गत्वा भार्यामाङ्गिरसाय वै ॥ २७ ॥</s-l></s-lg><s-lg><s-l>प्रतिगृह्य तु तां भार्यामुतथ्यः सुमनाभवत् ।</s-l><s-l>मुमोच च जगद्दुःखाद्वरुणं चैव हैहय ॥ २८ ॥</s-l></s-lg><s-lg><s-l>ततः स लब्ध्वा तां भार्यां वरुणं प्राह धर्मवित् ।</s-l><s-l>उतथ्यः सुमहातेजा यत्तच्छृणु नराधिप ॥ २९ ॥</s-l></s-lg><s-lg><s-l>मयैषा तपसा प्राप्ता क्रोशतस्ते जलाधिप ।</s-l><s-l>इत्युक्त्वा तामुपादाय स्वमेव भवनं ययौ ॥ ३० ॥</s-l></s-lg><s-lg><s-l>एष राजन्नीदृशो वै उतथ्यो ब्राह्मणर्षभः ।</s-l><s-l>ब्रवीम्यहं ब्रूहि वा त्वमुतथ्यात्क्षत्रियं वरम् ॥ ३१ ॥</s-l></s-lg>