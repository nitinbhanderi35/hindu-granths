<s-lg><s-l> युधिष्ठिर उवाच ।</s-l><s-l>उक्तं वै गोप्रदानं ते नाचिकेतमृषिं प्रति ।</s-l><s-l>माहात्म्यमपि चैवोक्तमुद्देशेन गवां प्रभो ॥ १ ॥</s-l></s-lg><s-lg><s-l>नृगेण च यथा दुःखमनुभूतं महात्मना ।</s-l><s-l>एकापराधादज्ञानात्पितामह महामते ॥ २ ॥</s-l></s-lg><s-lg><s-l>द्वारवत्यां यथा चासौ निविशन्त्यां समुद्धृतः ।</s-l><s-l>मोक्षहेतुरभूत्कृष्णस्तदप्यवधृतं मया ॥ ३ ॥</s-l></s-lg><s-lg><s-l>किं त्वस्ति मम संदेहो गवां लोकं प्रति प्रभो ।</s-l><s-l>तत्त्वतः श्रोतुमिच्छामि गोदा यत्र विशन्त्युत ॥ ४ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>यथापृच्छत्पद्मयोनिमेतदेव शतक्रतुः ॥ ५ ॥</s-l></s-lg><s-lg><s-l> शक्र उवाच ।</s-l><s-l>स्वर्लोकवासिनां लक्ष्मीमभिभूय स्वया त्विषा ।</s-l><s-l>गोलोकवासिनः पश्ये व्रजतः संशयोऽत्र मे ॥ ६ ॥</s-l></s-lg><s-lg><s-l>कीदृशा भगवँल्लोका गवां तद्ब्रूहि मेऽनघ ।</s-l><s-l>यानावसन्ति दातार एतदिच्छामि वेदितुम् ॥ ७ ॥</s-l></s-lg><s-lg><s-l>कीदृशाः किंफलाः कः स्वित्परमस्तत्र वै गुणः ।</s-l><s-l>कथं च पुरुषास्तत्र गच्छन्ति विगतज्वराः ॥ ८ ॥</s-l></s-lg><s-lg><s-l>कियत्कालं प्रदानस्य दाता च फलमश्नुते ।</s-l><s-l>कथं बहुविधं दानं स्यादल्पमपि वा कथम् ॥ ९ ॥</s-l></s-lg><s-lg><s-l>बह्वीनां कीदृशं दानमल्पानां वापि कीदृशम् ।</s-l><s-l>अदत्त्वा गोप्रदाः सन्ति केन वा तच्च शंस मे ॥ १० ॥</s-l></s-lg><s-lg><s-l>कथं च बहुदाता स्यादल्पदात्रा समः प्रभो ।</s-l><s-l>अल्पप्रदाता बहुदः कथं च स्यादिहेश्वर ॥ ११ ॥</s-l></s-lg><s-lg><s-l>कीदृशी दक्षिणा चैव गोप्रदाने विशिष्यते ।</s-l><s-l>एतत्तथ्येन भगवन्मम शंसितुमर्हसि ॥ १२ ॥</s-l></s-lg>