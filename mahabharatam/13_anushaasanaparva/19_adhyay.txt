<s-lg><s-l> युधिष्ठिर उवाच ।</s-l><s-l>यदिदं सहधर्मेति प्रोच्यते भरतर्षभ ।</s-l><s-l>पाणिग्रहणकाले तु स्त्रीणामेतत्कथं स्मृतम् ॥ १ ॥</s-l></s-lg><s-lg><s-l>आर्ष एष भवेद्धर्मः प्राजापत्योऽथ वासुरः ।</s-l><s-l>यदेतत्सहधर्मेति पूर्वमुक्तं महर्षिभिः ॥ २ ॥</s-l></s-lg><s-lg><s-l>संदेहः सुमहानेष विरुद्ध इति मे मतिः ।</s-l><s-l>इह यः सहधर्मो वै प्रेत्यायं विहितः क्व नु ॥ ३ ॥</s-l></s-lg><s-lg><s-l>स्वर्गे मृतानां भवति सहधर्मः पितामह ।</s-l><s-l>पूर्वमेकस्तु म्रियते क्व चैकस्तिष्ठते वद ॥ ४ ॥</s-l></s-lg><s-lg><s-l>नानाकर्मफलोपेता नानाकर्मनिवासिनः ।</s-l><s-l>नानानिरयनिष्ठान्ता मानुषा बहवो यदा ॥ ५ ॥</s-l></s-lg><s-lg><s-l>अनृताः स्त्रिय इत्येवं सूत्रकारो व्यवस्यति ।</s-l><s-l>यदानृताः स्त्रियस्तात सहधर्मः कुतः स्मृतः ॥ ६ ॥</s-l></s-lg><s-lg><s-l>अनृताः स्त्रिय इत्येवं वेदेष्वपि हि पठ्यते ।</s-l><s-l>धर्मोऽयं पौर्विकी संज्ञा उपचारः क्रियाविधिः ॥ ७ ॥</s-l></s-lg><s-lg><s-l>गह्वरं प्रतिभात्येतन्मम चिन्तयतोऽनिशम् ।</s-l><s-l>निःसंदेहमिदं सर्वं पितामह यथा श्रुतिः ॥ ८ ॥</s-l></s-lg><s-lg><s-l>यदेतद्यादृशं चैतद्यथा चैतत्प्रवर्तितम् ।</s-l><s-l>निखिलेन महाप्राज्ञ भवानेतद्ब्रवीतु मे ॥ ९ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>अष्टावक्रस्य संवादं दिशया सह भारत ॥ १० ॥</s-l></s-lg><s-lg><s-l>निवेष्टुकामस्तु पुरा अष्टावक्रो महातपाः ।</s-l><s-l>ऋषेरथ वदान्यस्य कन्यां वव्रे महात्मनः ॥ ११ ॥</s-l></s-lg><s-lg><s-l>सुप्रभां नाम वै नाम्ना रूपेणाप्रतिमां भुवि ।</s-l><s-l>गुणप्रबर्हां शीलेन साध्वीं चारित्रशोभनाम् ॥ १२ ॥</s-l></s-lg><s-lg><s-l>सा तस्य दृष्ट्वैव मनो जहार शुभलोचना ।</s-l><s-l>वनराजी यथा चित्रा वसन्ते कुसुमाचिता ॥ १३ ॥</s-l></s-lg><s-lg><s-l>ऋषिस्तमाह देया मे सुता तुभ्यं शृणुष्व मे ।</s-l><s-l>गच्छ तावद्दिशं पुण्यामुत्तरां द्रक्ष्यसे ततः ॥ १४ ॥</s-l></s-lg><s-lg><s-l> अष्टावक्र उवाच ।</s-l><s-l>किं द्रष्टव्यं मया तत्र वक्तुमर्हति मे भवान् ।</s-l><s-l>तथेदानीं मया कार्यं यथा वक्ष्यति मां भवान् ॥ १५ ॥</s-l></s-lg><s-lg><s-l> वदान्य उवाच ।</s-l><s-l>धनदं समतिक्रम्य हिमवन्तं तथैव च ।</s-l><s-l>रुद्रस्यायतनं दृष्ट्वा सिद्धचारणसेवितम् ॥ १६ ॥</s-l></s-lg><s-lg><s-l>प्रहृष्टैः पार्षदैर्जुष्टं नृत्यद्भिर्विविधाननैः ।</s-l><s-l>दिव्याङ्गरागैः पैशाचैर्वन्यैर्नानाविधैस्तथा ॥ १७ ॥</s-l></s-lg><s-lg><s-l>पाणितालसतालैश्च शम्यातालैः समैस्तथा ।</s-l><s-l>संप्रहृष्टैः प्रनृत्यद्भिः शर्वस्तत्र निषेव्यते ॥ १८ ॥</s-l></s-lg><s-lg><s-l>इष्टं किल गिरौ स्थानं तद्दिव्यमनुशुश्रुम ।</s-l><s-l>नित्यं संनिहितो देवस्तथा पारिषदाः शुभाः ॥ १९ ॥</s-l></s-lg><s-lg><s-l>तत्र देव्या तपस्तप्तं शंकरार्थं सुदुश्चरम् ।</s-l><s-l>अतस्तदिष्टं देवस्य तथोमाया इति श्रुतिः ॥ २० ॥</s-l></s-lg><s-lg><s-l>तत्र कूपो महान्पार्श्वे देवस्योत्तरतस्तथा ।</s-l><s-l>ऋतवः कालरात्रिश्च ये दिव्या ये च मानुषाः ॥ २१ ॥</s-l></s-lg><s-lg><s-l>सर्वे देवमुपासन्ते रूपिणः किल तत्र ह ।</s-l><s-l>तदतिक्रम्य भवनं त्वया यातव्यमेव हि ॥ २२ ॥</s-l></s-lg><s-lg><s-l>ततो नीलं वनोद्देशं द्रक्ष्यसे मेघसंनिभम् ।</s-l><s-l>रमणीयं मनोग्राहि तत्र द्रक्ष्यसि वै स्त्रियम् ॥ २३ ॥</s-l></s-lg><s-lg><s-l>तपस्विनीं महाभागां वृद्धां दीक्षामनुष्ठिताम् ।</s-l><s-l>द्रष्टव्या सा त्वया तत्र संपूज्या चैव यत्नतः ॥ २४ ॥</s-l></s-lg><s-lg><s-l>तां दृष्ट्वा विनिवृत्तस्त्वं ततः पाणिं ग्रहीष्यसि ।</s-l><s-l>यद्येष समयः सत्यः साध्यतां तत्र गम्यताम् ॥ २५ ॥</s-l></s-lg>