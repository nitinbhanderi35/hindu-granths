<s-lg><s-l> युधिष्ठिर उवाच ।</s-l><s-l>दानं बहुविधाकारं शान्तिः सत्यमहिंसता ।</s-l><s-l>स्वदारतुष्टिश्चोक्ता ते फलं दानस्य चैव यत् ॥ १ ॥</s-l></s-lg><s-lg><s-l>पितामहस्य विदितं किमन्यत्र तपोबलात् ।</s-l><s-l>तपसो यत्परं तेऽद्य तन्मे व्याख्यातुमर्हसि ॥ २ ॥</s-l></s-lg><s-lg><s-l> भीष्म उवाच ।</s-l><s-l>तपः प्रचक्षते यावत्तावल्लोका युधिष्ठिर ।</s-l><s-l>मतं मम तु कौन्तेय तपो नानशनात्परम् ॥ ३ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>भगीरथस्य संवादं ब्रह्मणश्च महात्मनः ॥ ४ ॥</s-l></s-lg><s-lg><s-l>अतीत्य सुरलोकं च गवां लोकं च भारत ।</s-l><s-l>ऋषिलोकं च सोऽगच्छद्भगीरथ इति श्रुतिः ॥ ५ ॥</s-l></s-lg><s-lg><s-l>तं दृष्ट्वा स वचः प्राह ब्रह्मा राजन्भगीरथम् ।</s-l><s-l>कथं भगीरथागास्त्वमिमं देशं दुरासदम् ॥ ६ ॥</s-l></s-lg><s-lg><s-l>न हि देवा न गन्धर्वा न मनुष्या भगीरथ ।</s-l><s-l>आयान्त्यतप्ततपसः कथं वै त्वमिहागतः ॥ ७ ॥</s-l></s-lg><s-lg><s-l> भगीरथ उवाच ।</s-l><s-l>निःशङ्कमन्नमददं ब्राह्मणेभ्यः शतं सहस्राणि सदैव दानम् ।</s-l><s-l>ब्राह्मं व्रतं नित्यमास्थाय विद्धि न त्वेवाहं तस्य फलादिहागाम् ॥ ८ ॥</s-l></s-lg><s-lg><s-l>दशैकरात्रान्दश पञ्चरात्रानेकादशैकादशकान्क्रतूंश्च ।</s-l><s-l>ज्योतिष्टोमानां च शतं यदिष्टं फलेन तेनापि च नागतोऽहम् ॥ ९ ॥</s-l></s-lg><s-lg><s-l>यच्चावसं जाह्नवीतीरनित्यः शतं समास्तप्यमानस्तपोऽहम् ।</s-l><s-l>अदां च तत्राश्वतरीसहस्रं नारीपुरं न च तेनाहमागाम् ॥ १० ॥</s-l></s-lg><s-lg><s-l>दशायुतानि चाश्वानामयुतानि च विंशतिम् ।</s-l><s-l>पुष्करेषु द्विजातिभ्यः प्रादां गाश्च सहस्रशः ॥ ११ ॥</s-l></s-lg><s-lg><s-l>सुवर्णचन्द्रोडुपधारिणीनां कन्योत्तमानामददं स्रग्विणीनाम् ।</s-l><s-l>षष्टिं सहस्राणि विभूषितानां जाम्बूनदैराभरणैर्न तेन ॥ १२ ॥</s-l></s-lg><s-lg><s-l>दशार्बुदान्यददं गोसवेज्यास्वेकैकशो दश गा लोकनाथ ।</s-l><s-l>समानवत्साः पयसा समन्विताः सुवर्णकांस्योपदुहा न तेन ॥ १३ ॥</s-l></s-lg><s-lg><s-l>अप्तोर्यामेषु नियतमेकैकस्मिन्दशाददम् ।</s-l><s-l>गृष्टीनां क्षीरदात्रीणां रोहिणीनां न तेन च ॥ १४ ॥</s-l></s-lg><s-lg><s-l>दोग्ध्रीणां वै गवां चैव प्रयुतानि दशैव ह ।</s-l><s-l>प्रादां दशगुणं ब्रह्मन्न च तेनाहमागतः ॥ १५ ॥</s-l></s-lg><s-lg><s-l>वाजिनां बाह्लिजातानामयुतान्यददं दश ।</s-l><s-l>कर्काणां हेममालानां न च तेनाहमागतः ॥ १६ ॥</s-l></s-lg><s-lg><s-l>कोटीश्च काञ्चनस्याष्टौ प्रादां ब्रह्मन्दश त्वहम् ।</s-l><s-l>एकैकस्मिन्क्रतौ तेन फलेनाहं न चागतः ॥ १७ ॥</s-l></s-lg><s-lg><s-l>वाजिनां श्यामकर्णानां हरितानां पितामह ।</s-l><s-l>प्रादां हेमस्रजां ब्रह्मन्कोटीर्दश च सप्त च ॥ १८ ॥</s-l></s-lg><s-lg><s-l>ईषादन्तान्महाकायान्काञ्चनस्रग्विभूषितान् ।</s-l><s-l>पत्नीमतः सहस्राणि प्रायच्छं दश सप्त च ॥ १९ ॥</s-l></s-lg><s-lg><s-l>अलंकृतानां देवेश दिव्यैः कनकभूषणैः ।</s-l><s-l>रथानां काञ्चनाङ्गानां सहस्राण्यददं दश ।</s-l><s-l>सप्त चान्यानि युक्तानि वाजिभिः समलंकृतैः ॥ २० ॥</s-l></s-lg><s-lg><s-l>दक्षिणावयवाः केचिद्वेदैर्ये संप्रकीर्तिताः ।</s-l><s-l>वाजपेयेषु दशसु प्रादां तेनापि नाप्यहम् ॥ २१ ॥</s-l></s-lg><s-lg><s-l>शक्रतुल्यप्रभावानामिज्यया विक्रमेण च ।</s-l><s-l>सहस्रं निष्ककण्ठानामददं दक्षिणामहम् ॥ २२ ॥</s-l></s-lg><s-lg><s-l>विजित्य नृपतीन्सर्वान्मखैरिष्ट्वा पितामह ।</s-l><s-l>अष्टभ्यो राजसूयेभ्यो न च तेनाहमागतः ॥ २३ ॥</s-l></s-lg><s-lg><s-l>स्रोतश्च यावद्गङ्गायाश्छन्नमासीज्जगत्पते ।</s-l><s-l>दक्षिणाभिः प्रवृत्ताभिर्मम नागां च तत्कृते ॥ २४ ॥</s-l></s-lg><s-lg><s-l>वाजिनां च सहस्रे द्वे सुवर्णशतभूषिते ।</s-l><s-l>वरं ग्रामशतं चाहमेकैकस्य त्रिधाददम् ।</s-l><s-l>तपस्वी नियताहारः शममास्थाय वाग्यतः ॥ २५ ॥</s-l></s-lg><s-lg><s-l>दीर्घकालं हिमवति गङ्गायाश्च दुरुत्सहाम् ।</s-l><s-l>मूर्ध्ना धारां महादेवः शिरसा यामधारयत् ।</s-l><s-l>न तेनाप्यहमागच्छं फलेनेह पितामह ॥ २६ ॥</s-l></s-lg><s-lg><s-l>शम्याक्षेपैरयजं यच्च देवान्सद्यस्कानामयुतैश्चापि यत्तत् ।</s-l><s-l>त्रयोदशद्वादशाहांश्च देव सपौण्डरीकान्न च तेषां फलेन ॥ २७ ॥</s-l></s-lg><s-lg><s-l>अष्टौ सहस्राणि ककुद्मिनामहं शुक्लर्षभाणामददं ब्राह्मणेभ्यः ।</s-l><s-l>एकैकं वै काञ्चनं शृङ्गमेभ्यः पत्नीश्चैषामददं निष्ककण्ठीः ॥ २८ ॥</s-l></s-lg><s-lg><s-l>हिरण्यरत्ननिचितानददं रत्नपर्वतान् ।</s-l><s-l>धनधान्यसमृद्धांश्च ग्रामाञ्शतसहस्रशः ॥ २९ ॥</s-l></s-lg><s-lg><s-l>शतं शतानां गृष्टीनामददं चाप्यतन्द्रितः ।</s-l><s-l>इष्ट्वानेकैर्महायज्ञैर्ब्राह्मणेभ्यो न तेन च ॥ ३० ॥</s-l></s-lg><s-lg><s-l>एकादशाहैरयजं सदक्षिणैर्द्विर्द्वादशाहैरश्वमेधैश्च देव ।</s-l><s-l>आर्कायणैः षोडशभिश्च ब्रह्मंस्तेषां फलेनेह न चागतोऽस्मि ॥ ३१ ॥</s-l></s-lg><s-lg><s-l>निष्कैककण्ठमददं योजनायतं तद्विस्तीर्णं काञ्चनपादपानाम् ।</s-l><s-l>वनं चूतानां रत्नविभूषितानां न चैव तेषामागतोऽहं फलेन ॥ ३२ ॥</s-l></s-lg><s-lg><s-l>तुरायणं हि व्रतमप्रधृष्यमक्रोधनोऽकरवं त्रिंशतोऽब्दान् ।</s-l><s-l>शतं गवामष्ट शतानि चैव दिने दिने ह्यददं ब्राह्मणेभ्यः ॥ ३३ ॥</s-l></s-lg><s-lg><s-l>पयस्विनीनामथ रोहिणीनां तथैव चाप्यनडुहां लोकनाथ ।</s-l><s-l>प्रादां नित्यं ब्राह्मणेभ्यः सुरेश नेहागतस्तेन फलेन चाहम् ॥ ३४ ॥</s-l></s-lg><s-lg><s-l>त्रिंशदग्निमहं ब्रह्मन्नयजं यच्च नित्यदा ।</s-l><s-l>अष्टाभिः सर्वमेधैश्च नरमेधैश्च सप्तभिः ॥ ३५ ॥</s-l></s-lg><s-lg><s-l>दशभिर्विश्वजिद्भिश्च शतैरष्टादशोत्तरैः ।</s-l><s-l>न चैव तेषां देवेश फलेनाहमिहागतः ॥ ३६ ॥</s-l></s-lg><s-lg><s-l>सरय्वां बाहुदायां च गङ्गायामथ नैमिषे ।</s-l><s-l>गवां शतानामयुतमददं न च तेन वै ॥ ३७ ॥</s-l></s-lg><s-lg><s-l>इन्द्रेण गुह्यं निहितं वै गुहायां यद्भार्गवस्तपसेहाभ्यविन्दत् ।</s-l><s-l>जाज्वल्यमानमुशनस्तेजसेह तत्साधयामास महं वरेण्यम् ॥ ३८ ॥</s-l></s-lg><s-lg><s-l>ततो मे ब्राह्मणास्तुष्टास्तस्मिन्कर्मणि साधिते ।</s-l><s-l>सहस्रमृषयश्चासन्ये वै तत्र समागताः ।</s-l><s-l>उक्तस्तैरस्मि गच्छ त्वं ब्रह्मलोकमिति प्रभो ॥ ३९ ॥</s-l></s-lg><s-lg><s-l>प्रीतेनोक्तः सहस्रेण ब्राह्मणानामहं प्रभो ।</s-l><s-l>इमं लोकमनुप्राप्तो मा भूत्तेऽत्र विचारणा ॥ ४० ॥</s-l></s-lg><s-lg><s-l>कामं यथावद्विहितं विधात्रा पृष्टेन वाच्यं तु मया यथावत् ।</s-l><s-l>तपो हि नान्यच्चानशनान्मतं मे नमोऽस्तु ते देववर प्रसीद ॥ ४१ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तवन्तं तं ब्रह्मा राजानं स्म भगीरथम् ।</s-l><s-l>पूजयामास पूजार्हं विधिदृष्टेन कर्मणा ॥ ४२ ॥</s-l></s-lg>