<s-lg><s-l> भीष्म उवाच ।</s-l><s-l>एतस्मिन्नेव काले तु वसिष्ठमृषिसत्तमम् ।</s-l><s-l>इक्ष्वाकुवंशजो राजा सौदासो ददतां वरः ॥ १ ॥</s-l></s-lg><s-lg><s-l>सर्वलोकचरं सिद्धं ब्रह्मकोशं सनातनम् ।</s-l><s-l>पुरोहितमिदं प्रष्टुमभिवाद्योपचक्रमे ॥ २ ॥</s-l></s-lg><s-lg><s-l> सौदास उवाच ।</s-l><s-l>त्रैलोक्ये भगवन्किं स्वित्पवित्रं कथ्यतेऽनघ ।</s-l><s-l>यत्कीर्तयन्सदा मर्त्यः प्राप्नुयात्पुण्यमुत्तमम् ॥ ३ ॥</s-l></s-lg><s-lg><s-l> भीष्म उवाच ।</s-l><s-l>तस्मै प्रोवाच वचनं प्रणताय हितं तदा ।</s-l><s-l>गवामुपनिषद्विद्वान्नमस्कृत्य गवां शुचिः ॥ ४ ॥</s-l></s-lg><s-lg><s-l>गावः सुरभिगन्धिन्यस्तथा गुग्गुलुगन्धिकाः ।</s-l><s-l>गावः प्रतिष्ठा भूतानां गावः स्वस्त्ययनं महत् ॥ ५ ॥</s-l></s-lg><s-lg><s-l>गावो भूतं भविष्यच्च गावः पुष्टिः सनातनी ।</s-l><s-l>गावो लक्ष्म्यास्तथा मूलं गोषु दत्तं न नश्यति ।</s-l><s-l>अन्नं हि सततं गावो देवानां परमं हविः ॥ ६ ॥</s-l></s-lg><s-lg><s-l>स्वाहाकारवषट्कारौ गोषु नित्यं प्रतिष्ठितौ ।</s-l><s-l>गावो यज्ञस्य हि फलं गोषु यज्ञाः प्रतिष्ठिताः ॥ ७ ॥</s-l></s-lg><s-lg><s-l>सायं प्रातश्च सततं होमकाले महामते ।</s-l><s-l>गावो ददति वै होम्यमृषिभ्यः पुरुषर्षभ ॥ ८ ॥</s-l></s-lg><s-lg><s-l>कानिचिद्यानि दुर्गाणि दुष्कृतानि कृतानि च ।</s-l><s-l>तरन्ति चैव पाप्मानं धेनुं ये ददति प्रभो ॥ ९ ॥</s-l></s-lg><s-lg><s-l>एकां च दशगुर्दद्याद्दश दद्याच्च गोशती ।</s-l><s-l>शतं सहस्रगुर्दद्यात्सर्वे तुल्यफला हि ते ॥ १० ॥</s-l></s-lg><s-lg><s-l>अनाहिताग्निः शतगुरयज्वा च सहस्रगुः ।</s-l><s-l>समृद्धो यश्च कीनाशो नार्घ्यमर्हन्ति ते त्रयः ॥ ११ ॥</s-l></s-lg><s-lg><s-l>कपिलां ये प्रयच्छन्ति सवत्सां कांस्यदोहनाम् ।</s-l><s-l>सुव्रतां वस्त्रसंवीतामुभौ लोकौ जयन्ति ते ॥ १२ ॥</s-l></s-lg><s-lg><s-l>युवानमिन्द्रियोपेतं शतेन सह यूथपम् ।</s-l><s-l>गवेन्द्रं ब्राह्मणेन्द्राय भूरिशृङ्गमलंकृतम् ॥ १३ ॥</s-l></s-lg><s-lg><s-l>वृषभं ये प्रयच्छन्ति श्रोत्रियाय परंतप ।</s-l><s-l>ऐश्वर्यं तेऽभिजायन्ते जायमानाः पुनः पुनः ॥ १४ ॥</s-l></s-lg><s-lg><s-l>नाकीर्तयित्वा गाः सुप्यान्नास्मृत्य पुनरुत्पतेत् ।</s-l><s-l>सायं प्रातर्नमस्येच्च गास्ततः पुष्टिमाप्नुयात् ॥ १५ ॥</s-l></s-lg><s-lg><s-l>गवां मूत्रपुरीषस्य नोद्विजेत कदाचन ।</s-l><s-l>न चासां मांसमश्नीयाद्गवां व्युष्टिं तथाश्नुते ॥ १६ ॥</s-l></s-lg><s-lg><s-l>गाश्च संकीर्तयेन्नित्यं नावमन्येत गास्तथा ।</s-l><s-l>अनिष्टं स्वप्नमालक्ष्य गां नरः संप्रकीर्तयेत् ॥ १७ ॥</s-l></s-lg><s-lg><s-l>गोमयेन सदा स्नायाद्गोकरीषे च संविशेत् ।</s-l><s-l>श्लेष्ममूत्रपुरीषाणि प्रतिघातं च वर्जयेत् ॥ १८ ॥</s-l></s-lg><s-lg><s-l>सार्द्रचर्मणि भुञ्जीत निरीक्षन्वारुणीं दिशम् ।</s-l><s-l>वाग्यतः सर्पिषा भूमौ गवां व्युष्टिं तथाश्नुते ॥ १९ ॥</s-l></s-lg><s-lg><s-l>घृतेन जुहुयादग्निं घृतेन स्वस्ति वाचयेत् ।</s-l><s-l>घृतं दद्याद्घृतं प्राशेद्गवां व्युष्टिं तथाश्नुते ॥ २० ॥</s-l></s-lg><s-lg><s-l>गोमत्या विद्यया धेनुं तिलानामभिमन्त्र्य यः ।</s-l><s-l>रसरत्नमयीं दद्यान्न स शोचेत्कृताकृते ॥ २१ ॥</s-l></s-lg><s-lg><s-l>गावो मामुपतिष्ठन्तु हेमशृङ्गाः पयोमुचः ।</s-l><s-l>सुरभ्यः सौरभेयाश्च सरितः सागरं यथा ॥ २२ ॥</s-l></s-lg><s-lg><s-l>गावः पश्यन्तु मां नित्यं गावः पश्याम्यहं तदा ।</s-l><s-l>गावोऽस्माकं वयं तासां यतो गावस्ततो वयम् ॥ २३ ॥</s-l></s-lg><s-lg><s-l>एवं रात्रौ दिवा चैव समेषु विषमेषु च ।</s-l><s-l>महाभयेषु च नरः कीर्तयन्मुच्यते भयात् ॥ २४ ॥</s-l></s-lg>