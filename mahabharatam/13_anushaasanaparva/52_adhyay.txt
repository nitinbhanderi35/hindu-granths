<s-lg><s-l> युधिष्ठिर उवाच ।</s-l><s-l>संशयो मे महाप्राज्ञ सुमहान्सागरोपमः ।</s-l><s-l>तन्मे शृणु महाबाहो श्रुत्वा चाख्यातुमर्हसि ॥ १ ॥</s-l></s-lg><s-lg><s-l>कौतूहलं मे सुमहज्जामदग्न्यं प्रति प्रभो ।</s-l><s-l>रामं धर्मभृतां श्रेष्ठं तन्मे व्याख्यातुमर्हसि ॥ २ ॥</s-l></s-lg><s-lg><s-l>कथमेष समुत्पन्नो रामः सत्यपराक्रमः ।</s-l><s-l>कथं ब्रह्मर्षिवंशे च क्षत्रधर्मा व्यजायत ॥ ३ ॥</s-l></s-lg><s-lg><s-l>तदस्य संभवं राजन्निखिलेनानुकीर्तय ।</s-l><s-l>कौशिकाच्च कथं वंशात्क्षत्राद्वै ब्राह्मणोऽभवत् ॥ ४ ॥</s-l></s-lg><s-lg><s-l>अहो प्रभावः सुमहानासीद्वै सुमहात्मनोः ।</s-l><s-l>रामस्य च नरव्याघ्र विश्वामित्रस्य चैव ह ॥ ५ ॥</s-l></s-lg><s-lg><s-l>कथं पुत्रानतिक्रम्य तेषां नप्तृष्वथाभवत् ।</s-l><s-l>एष दोषः सुतान्हित्वा तन्मे व्याख्यातुमर्हसि ॥ ६ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>च्यवनस्य च संवादं कुशिकस्य च भारत ॥ ७ ॥</s-l></s-lg><s-lg><s-l>एतं दोषं पुरा दृष्ट्वा भार्गवश्च्यवनस्तदा ।</s-l><s-l>आगामिनं महाबुद्धिः स्ववंशे मुनिपुंगवः ॥ ८ ॥</s-l></s-lg><s-lg><s-l>संचिन्त्य मनसा सर्वं गुणदोषबलाबलम् ।</s-l><s-l>दग्धुकामः कुलं सर्वं कुशिकानां तपोधनः ॥ ९ ॥</s-l></s-lg><s-lg><s-l>च्यवनस्तमनुप्राप्य कुशिकं वाक्यमब्रवीत् ।</s-l><s-l>वस्तुमिच्छा समुत्पन्ना त्वया सह ममानघ ॥ १० ॥</s-l></s-lg><s-lg><s-l> कुशिक उवाच ।</s-l><s-l>भगवन्सहधर्मोऽयं पण्डितैरिह धार्यते ।</s-l><s-l>प्रदानकाले कन्यानामुच्यते च सदा बुधैः ॥ ११ ॥</s-l></s-lg><s-lg><s-l>यत्तु तावदतिक्रान्तं धर्मद्वारं तपोधन ।</s-l><s-l>तत्कार्यं प्रकरिष्यामि तदनुज्ञातुमर्हसि ॥ १२ ॥</s-l></s-lg><s-lg><s-l> भीष्म उवाच ।</s-l><s-l>अथासनमुपादाय च्यवनस्य महामुनेः ।</s-l><s-l>कुशिको भार्यया सार्धमाजगाम यतो मुनिः ॥ १३ ॥</s-l></s-lg><s-lg><s-l>प्रगृह्य राजा भृङ्गारं पाद्यमस्मै न्यवेदयत् ।</s-l><s-l>कारयामास सर्वाश्च क्रियास्तस्य महात्मनः ॥ १४ ॥</s-l></s-lg><s-lg><s-l>ततः स राजा च्यवनं मधुपर्कं यथाविधि ।</s-l><s-l>प्रत्यग्राहयदव्यग्रो महात्मा नियतव्रतः ॥ १५ ॥</s-l></s-lg><s-lg><s-l>सत्कृत्य स तथा विप्रमिदं वचनमब्रवीत् ।</s-l><s-l>भगवन्परवन्तौ स्वो ब्रूहि किं करवावहे ॥ १६ ॥</s-l></s-lg><s-lg><s-l>यदि राज्यं यदि धनं यदि गाः संशितव्रत ।</s-l><s-l>यज्ञदानानि च तथा ब्रूहि सर्वं ददामि ते ॥ १७ ॥</s-l></s-lg><s-lg><s-l>इदं गृहमिदं राज्यमिदं धर्मासनं च ते ।</s-l><s-l>राजा त्वमसि शाध्युर्वीं भृत्योऽहं परवांस्त्वयि ॥ १८ ॥</s-l></s-lg><s-lg><s-l>एवमुक्ते ततो वाक्ये च्यवनो भार्गवस्तदा ।</s-l><s-l>कुशिकं प्रत्युवाचेदं मुदा परमया युतः ॥ १९ ॥</s-l></s-lg><s-lg><s-l>न राज्यं कामये राजन्न धनं न च योषितः ।</s-l><s-l>न च गा न च ते देशान्न यज्ञाञ्श्रूयतामिदम् ॥ २० ॥</s-l></s-lg><s-lg><s-l>नियमं कंचिदारप्स्ये युवयोर्यदि रोचते ।</s-l><s-l>परिचर्योऽस्मि यत्ताभ्यां युवाभ्यामविशङ्कया ॥ २१ ॥</s-l></s-lg><s-lg><s-l>एवमुक्ते तदा तेन दंपती तौ जहर्षतुः ।</s-l><s-l>प्रत्यब्रूतां च तमृषिमेवमस्त्विति भारत ॥ २२ ॥</s-l></s-lg><s-lg><s-l>अथ तं कुशिको हृष्टः प्रावेशयदनुत्तमम् ।</s-l><s-l>गृहोद्देशं ततस्तत्र दर्शनीयमदर्शयत् ॥ २३ ॥</s-l></s-lg><s-lg><s-l>इयं शय्या भगवतो यथाकाममिहोष्यताम् ।</s-l><s-l>प्रयतिष्यावहे प्रीतिमाहर्तुं ते तपोधन ॥ २४ ॥</s-l></s-lg><s-lg><s-l>अथ सूर्योऽतिचक्राम तेषां संवदतां तथा ।</s-l><s-l>अथर्षिश्चोदयामास पानमन्नं तथैव च ॥ २५ ॥</s-l></s-lg><s-lg><s-l>तमपृच्छत्ततो राजा कुशिकः प्रणतस्तदा ।</s-l><s-l>किमन्नजातमिष्टं ते किमुपस्थापयाम्यहम् ॥ २६ ॥</s-l></s-lg><s-lg><s-l>ततः स परया प्रीत्या प्रत्युवाच जनाधिपम् ।</s-l><s-l>औपपत्तिकमाहारं प्रयच्छस्वेति भारत ॥ २७ ॥</s-l></s-lg><s-lg><s-l>तद्वचः पूजयित्वा तु तथेत्याह स पार्थिवः ।</s-l><s-l>यथोपपन्नं चाहारं तस्मै प्रादाज्जनाधिपः ॥ २८ ॥</s-l></s-lg><s-lg><s-l>ततः स भगवान्भुक्त्वा दंपती प्राह धर्मवित् ।</s-l><s-l>स्वप्तुमिच्छाम्यहं निद्रा बाधते मामिति प्रभो ॥ २९ ॥</s-l></s-lg><s-lg><s-l>ततः शय्यागृहं प्राप्य भगवानृषिसत्तमः ।</s-l><s-l>संविवेश नरेन्द्रस्तु सपत्नीकः स्थितोऽभवत् ॥ ३० ॥</s-l></s-lg><s-lg><s-l>न प्रबोध्योऽस्मि संसुप्त इत्युवाचाथ भार्गवः ।</s-l><s-l>संवाहितव्यौ पादौ मे जागर्तव्यं च वां निशि ॥ ३१ ॥</s-l></s-lg><s-lg><s-l>अविशङ्कश्च कुशिकस्तथेत्याह स धर्मवित् ।</s-l><s-l>न प्रबोधयतां तं च तौ तदा रजनीक्षये ॥ ३२ ॥</s-l></s-lg><s-lg><s-l>यथादेशं महर्षेस्तु शुश्रूषापरमौ तदा ।</s-l><s-l>बभूवतुर्महाराज प्रयतावथ दंपती ॥ ३३ ॥</s-l></s-lg><s-lg><s-l>ततः स भगवान्विप्रः समादिश्य नराधिपम् ।</s-l><s-l>सुष्वापैकेन पार्श्वेन दिवसानेकविंशतिम् ॥ ३४ ॥</s-l></s-lg><s-lg><s-l>स तु राजा निराहारः सभार्यः कुरुनन्दन ।</s-l><s-l>पर्युपासत तं हृष्टश्च्यवनाराधने रतः ॥ ३५ ॥</s-l></s-lg><s-lg><s-l>भार्गवस्तु समुत्तस्थौ स्वयमेव तपोधनः ।</s-l><s-l>अकिंचिदुक्त्वा तु गृहान्निश्चक्राम महातपाः ॥ ३६ ॥</s-l></s-lg><s-lg><s-l>तमन्वगच्छतां तौ तु क्षुधितौ श्रमकर्शितौ ।</s-l><s-l>भार्यापती मुनिश्रेष्ठो न च ताववलोकयत् ॥ ३७ ॥</s-l></s-lg><s-lg><s-l>तयोस्तु प्रेक्षतोरेव भार्गवाणां कुलोद्वहः ।</s-l><s-l>अन्तर्हितोऽभूद्राजेन्द्र ततो राजापतत्क्षितौ ॥ ३८ ॥</s-l></s-lg><s-lg><s-l>स मुहूर्तं समाश्वस्य सह देव्या महाद्युतिः ।</s-l><s-l>पुनरन्वेषणे यत्नमकरोत्परमं तदा ॥ ३९ ॥</s-l></s-lg>