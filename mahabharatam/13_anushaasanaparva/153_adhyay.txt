<s-lg><s-l> वैशंपायन उवाच ।</s-l><s-l>ततः कुन्तीसुतो राजा पौरजानपदं जनम् ।</s-l><s-l>पूजयित्वा यथान्यायमनुजज्ञे गृहान्प्रति ॥ १ ॥</s-l></s-lg><s-lg><s-l>सान्त्वयामास नारीश्च हतवीरा हतेश्वराः ।</s-l><s-l>विपुलैरर्थदानैश्च तदा पाण्डुसुतो नृपः ॥ २ ॥</s-l></s-lg><s-lg><s-l>सोऽभिषिक्तो महाप्राज्ञः प्राप्य राज्यं युधिष्ठिरः ।</s-l><s-l>अवस्थाप्य नरश्रेष्ठः सर्वाः स्वप्रकृतीस्तदा ॥ ३ ॥</s-l></s-lg><s-lg><s-l>द्विजेभ्यो बलमुख्येभ्यो नैगमेभ्यश्च सर्वशः ।</s-l><s-l>प्रतिगृह्याशिषो मुख्यास्तदा धर्मभृतां वरः ॥ ४ ॥</s-l></s-lg><s-lg><s-l>उषित्वा शर्वरीः श्रीमान्पञ्चाशन्नगरोत्तमे ।</s-l><s-l>समयं कौरवाग्र्यस्य सस्मार पुरुषर्षभः ॥ ५ ॥</s-l></s-lg><s-lg><s-l>स निर्ययौ गजपुराद्याजकैः परिवारितः ।</s-l><s-l>दृष्ट्वा निवृत्तमादित्यं प्रवृत्तं चोत्तरायणम् ॥ ६ ॥</s-l></s-lg><s-lg><s-l>घृतं माल्यं च गन्धांश्च क्षौमाणि च युधिष्ठिरः ।</s-l><s-l>चन्दनागरुमुख्यानि तथा कालागरूणि च ॥ ७ ॥</s-l></s-lg><s-lg><s-l>प्रस्थाप्य पूर्वं कौन्तेयो भीष्मसंसाधनाय वै ।</s-l><s-l>माल्यानि च महार्हाणि रत्नानि विविधानि च ॥ ८ ॥</s-l></s-lg><s-lg><s-l>धृतराष्ट्रं पुरस्कृत्य गान्धारीं च यशस्विनीम् ।</s-l><s-l>मातरं च पृथां धीमान्भ्रातॄंश्च पुरुषर्षभः ॥ ९ ॥</s-l></s-lg><s-lg><s-l>जनार्दनेनानुगतो विदुरेण च धीमता ।</s-l><s-l>युयुत्सुना च कौरव्यो युयुधानेन चाभिभो ॥ १० ॥</s-l></s-lg><s-lg><s-l>महता राजभोग्येन परिबर्हेण संवृतः ।</s-l><s-l>स्तूयमानो महाराज भीष्मस्याग्नीननुव्रजन् ॥ ११ ॥</s-l></s-lg><s-lg><s-l>निश्चक्राम पुरात्तस्माद्यथा देवपतिस्तथा ।</s-l><s-l>आससाद कुरुक्षेत्रे ततः शांतनवं नृपम् ॥ १२ ॥</s-l></s-lg><s-lg><s-l>उपास्यमानं व्यासेन पाराशर्येण धीमता ।</s-l><s-l>नारदेन च राजर्षे देवलेनासितेन च ॥ १३ ॥</s-l></s-lg><s-lg><s-l>हतशिष्टैर्नृपैश्चान्यैर्नानादेशसमागतैः ।</s-l><s-l>रक्षिभिश्च महात्मानं रक्ष्यमाणं समन्ततः ॥ १४ ॥</s-l></s-lg><s-lg><s-l>शयानं वीरशयने ददर्श नृपतिस्ततः ।</s-l><s-l>ततो रथादवारोहद्भ्रातृभिः सह धर्मराट् ॥ १५ ॥</s-l></s-lg><s-lg><s-l>अभिवाद्याथ कौन्तेयः पितामहमरिंदमम् ।</s-l><s-l>द्वैपायनादीन्विप्रांश्च तैश्च प्रत्यभिनन्दितः ॥ १६ ॥</s-l></s-lg><s-lg><s-l>ऋत्विग्भिर्ब्रह्मकल्पैश्च भ्रातृभिश्च सहाच्युतः ।</s-l><s-l>आसाद्य शरतल्पस्थमृषिभिः परिवारितम् ॥ १७ ॥</s-l></s-lg><s-lg><s-l>अब्रवीद्भरतश्रेष्ठं धर्मराजो युधिष्ठिरः ।</s-l><s-l>भ्रातृभिः सह कौरव्य शयानं निम्नगासुतम् ॥ १८ ॥</s-l></s-lg><s-lg><s-l>युधिष्ठिरोऽहं नृपते नमस्ते जाह्नवीसुत ।</s-l><s-l>शृणोषि चेन्महाबाहो ब्रूहि किं करवाणि ते ॥ १९ ॥</s-l></s-lg><s-lg><s-l>प्राप्तोऽस्मि समये राजन्नग्नीनादाय ते विभो ।</s-l><s-l>आचार्या ब्राह्मणाश्चैव ऋत्विजो भ्रातरश्च मे ॥ २० ॥</s-l></s-lg><s-lg><s-l>पुत्रश्च ते महातेजा धृतराष्ट्रो जनेश्वरः ।</s-l><s-l>उपस्थितः सहामात्यो वासुदेवश्च वीर्यवान् ॥ २१ ॥</s-l></s-lg><s-lg><s-l>हतशिष्टाश्च राजानः सर्वे च कुरुजाङ्गलाः ।</s-l><s-l>तान्पश्य कुरुशार्दूल समुन्मीलय लोचने ॥ २२ ॥</s-l></s-lg><s-lg><s-l>यच्चेह किंचित्कर्तव्यं तत्सर्वं प्रापितं मया ।</s-l><s-l>यथोक्तं भवता काले सर्वमेव च तत्कृतम् ॥ २३ ॥</s-l></s-lg><s-lg><s-l>एवमुक्तस्तु गाङ्गेयः कुन्तीपुत्रेण धीमता ।</s-l><s-l>ददर्श भारतान्सर्वान्स्थितान्संपरिवार्य तम् ॥ २४ ॥</s-l></s-lg><s-lg><s-l>ततश्चलवलिर्भीष्मः प्रगृह्य विपुलं भुजम् ।</s-l><s-l>ओघमेघस्वनो वाग्मी काले वचनमब्रवीत् ॥ २५ ॥</s-l></s-lg><s-lg><s-l>दिष्ट्या प्राप्तोऽसि कौन्तेय सहामात्यो युधिष्ठिर ।</s-l><s-l>परिवृत्तो हि भगवान्सहस्रांशुर्दिवाकरः ॥ २६ ॥</s-l></s-lg><s-lg><s-l>अष्टपञ्चाशतं रात्र्यः शयानस्याद्य मे गताः ।</s-l><s-l>शरेषु निशिताग्रेषु यथा वर्षशतं तथा ॥ २७ ॥</s-l></s-lg><s-lg><s-l>माघोऽयं समनुप्राप्तो मासः पुण्यो युधिष्ठिर ।</s-l><s-l>त्रिभागशेषः पक्षोऽयं शुक्लो भवितुमर्हति ॥ २८ ॥</s-l></s-lg><s-lg><s-l>एवमुक्त्वा तु गाङ्गेयो धर्मपुत्रं युधिष्ठिरम् ।</s-l><s-l>धृतराष्ट्रमथामन्त्र्य काले वचनमब्रवीत् ॥ २९ ॥</s-l></s-lg><s-lg><s-l>राजन्विदितधर्मोऽसि सुनिर्णीतार्थसंशयः ।</s-l><s-l>बहुश्रुता हि ते विप्रा बहवः पर्युपासिताः ॥ ३० ॥</s-l></s-lg><s-lg><s-l>वेदशास्त्राणि सर्वाणि धर्मांश्च मनुजेश्वर ।</s-l><s-l>वेदांश्च चतुरः साङ्गान्निखिलेनावबुध्यसे ॥ ३१ ॥</s-l></s-lg><s-lg><s-l>न शोचितव्यं कौरव्य भवितव्यं हि तत्तथा ।</s-l><s-l>श्रुतं देवरहस्यं ते कृष्णद्वैपायनादपि ॥ ३२ ॥</s-l></s-lg><s-lg><s-l>यथा पाण्डोः सुता राजंस्तथैव तव धर्मतः ।</s-l><s-l>तान्पालय स्थितो धर्मे गुरुशुश्रूषणे रतान् ॥ ३३ ॥</s-l></s-lg><s-lg><s-l>धर्मराजो हि शुद्धात्मा निदेशे स्थास्यते तव ।</s-l><s-l>आनृशंस्यपरं ह्येनं जानामि गुरुवत्सलम् ॥ ३४ ॥</s-l></s-lg><s-lg><s-l>तव पुत्रा दुरात्मानः क्रोधलोभपरायणाः ।</s-l><s-l>ईर्ष्याभिभूता दुर्वृत्तास्तान्न शोचितुमर्हसि ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>एतावदुक्त्वा वचनं धृतराष्ट्रं मनीषिणम् ।</s-l><s-l>वासुदेवं महाबाहुमभ्यभाषत कौरवः ॥ ३६ ॥</s-l></s-lg><s-lg><s-l>भगवन्देवदेवेश सुरासुरनमस्कृत ।</s-l><s-l>त्रिविक्रम नमस्तेऽस्तु शङ्खचक्रगदाधर ॥ ३७ ॥</s-l></s-lg><s-lg><s-l>अनुजानीहि मां कृष्ण वैकुण्ठ पुरुषोत्तम ।</s-l><s-l>रक्ष्याश्च ते पाण्डवेया भवान्ह्येषां परायणम् ॥ ३८ ॥</s-l></s-lg><s-lg><s-l>उक्तवानस्मि दुर्बुद्धिं मन्दं दुर्योधनं पुरा ।</s-l><s-l>यतः कृष्णस्ततो धर्मो यतो धर्मस्ततो जयः ॥ ३९ ॥</s-l></s-lg><s-lg><s-l>वासुदेवेन तीर्थेन पुत्र संशाम्य पाण्डवैः ।</s-l><s-l>संधानस्य परः कालस्तवेति च पुनः पुनः ॥ ४० ॥</s-l></s-lg><s-lg><s-l>न च मे तद्वचो मूढः कृतवान्स सुमन्दधीः ।</s-l><s-l>घातयित्वेह पृथिवीं ततः स निधनं गतः ॥ ४१ ॥</s-l></s-lg><s-lg><s-l>त्वां च जानाम्यहं वीर पुराणमृषिसत्तमम् ।</s-l><s-l>नरेण सहितं देवं बदर्यां सुचिरोषितम् ॥ ४२ ॥</s-l></s-lg><s-lg><s-l>तथा मे नारदः प्राह व्यासश्च सुमहातपाः ।</s-l><s-l>नरनारायणावेतौ संभूतौ मनुजेष्विति ॥ ४३ ॥</s-l></s-lg><s-lg><s-l> वासुदेव उवाच ।</s-l><s-l>अनुजानामि भीष्म त्वां वसूनाप्नुहि पार्थिव ।</s-l><s-l>न तेऽस्ति वृजिनं किंचिन्मया दृष्टं महाद्युते ॥ ४४ ॥</s-l></s-lg><s-lg><s-l>पितृभक्तोऽसि राजर्षे मार्कण्डेय इवापरः ।</s-l><s-l>तेन मृत्युस्तव वशे स्थितो भृत्य इवानतः ॥ ४५ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु गाङ्गेयः पाण्डवानिदमब्रवीत् ।</s-l><s-l>धृतराष्ट्रमुखांश्चापि सर्वान्ससुहृदस्तथा ॥ ४६ ॥</s-l></s-lg><s-lg><s-l>प्राणानुत्स्रष्टुमिच्छामि तन्मानुज्ञातुमर्हथ ।</s-l><s-l>सत्ये प्रयतितव्यं वः सत्यं हि परमं बलम् ॥ ४७ ॥</s-l></s-lg><s-lg><s-l>आनृशंस्यपरैर्भाव्यं सदैव नियतात्मभिः ।</s-l><s-l>ब्रह्मण्यैर्धर्मशीलैश्च तपोनीत्यैश्च भारत ॥ ४८ ॥</s-l></s-lg><s-lg><s-l>इत्युक्त्वा सुहृदः सर्वान्संपरिष्वज्य चैव ह ।</s-l><s-l>पुनरेवाब्रवीद्धीमान्युधिष्ठिरमिदं वचः ॥ ४९ ॥</s-l></s-lg><s-lg><s-l>ब्राह्मणाश्चैव ते नित्यं प्राज्ञाश्चैव विशेषतः ।</s-l><s-l>आचार्या ऋत्विजश्चैव पूजनीया नराधिप ॥ ५० ॥</s-l></s-lg>