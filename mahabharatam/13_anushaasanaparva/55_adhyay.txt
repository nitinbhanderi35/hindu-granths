<s-lg><s-l> च्यवन उवाच ।</s-l><s-l>वरश्च गृह्यतां मत्तो यश्च ते संशयो हृदि ।</s-l><s-l>तं च ब्रूहि नरश्रेष्ठ सर्वं संपादयामि ते ॥ १ ॥</s-l></s-lg><s-lg><s-l> कुशिक उवाच ।</s-l><s-l>यदि प्रीतोऽसि भगवंस्ततो मे वद भार्गव ।</s-l><s-l>कारणं श्रोतुमिच्छामि मद्गृहे वासकारितम् ॥ २ ॥</s-l></s-lg><s-lg><s-l>शयनं चैकपार्श्वेन दिवसानेकविंशतिम् ।</s-l><s-l>अकिंचिदुक्त्वा गमनं बहिश्च मुनिपुंगव ॥ ३ ॥</s-l></s-lg><s-lg><s-l>अन्तर्धानमकस्माच्च पुनरेव च दर्शनम् ।</s-l><s-l>पुनश्च शयनं विप्र दिवसानेकविंशतिम् ॥ ४ ॥</s-l></s-lg><s-lg><s-l>तैलाभ्यक्तस्य गमनं भोजनं च गृहे मम ।</s-l><s-l>समुपानीय विविधं यद्दग्धं जातवेदसा ।</s-l><s-l>निर्याणं च रथेनाशु सहसा यत्कृतं त्वया ॥ ५ ॥</s-l></s-lg><s-lg><s-l>धनानां च विसर्गस्य वनस्यापि च दर्शनम् ।</s-l><s-l>प्रासादानां बहूनां च काञ्चनानां महामुने ॥ ६ ॥</s-l></s-lg><s-lg><s-l>मणिविद्रुमपादानां पर्यङ्कानां च दर्शनम् ।</s-l><s-l>पुनश्चादर्शनं तस्य श्रोतुमिच्छामि कारणम् ॥ ७ ॥</s-l></s-lg><s-lg><s-l>अतीव ह्यत्र मुह्यामि चिन्तयानो दिवानिशम् ।</s-l><s-l>न चैवात्राधिगच्छामि सर्वस्यास्य विनिश्चयम् ।</s-l><s-l>एतदिच्छामि कार्त्स्न्येन सत्यं श्रोतुं तपोधन ॥ ८ ॥</s-l></s-lg><s-lg><s-l> च्यवन उवाच ।</s-l><s-l>शृणु सर्वमशेषेण यदिदं येन हेतुना ।</s-l><s-l>न हि शक्यमनाख्यातुमेवं पृष्टेन पार्थिव ॥ ९ ॥</s-l></s-lg><s-lg><s-l>पितामहस्य वदतः पुरा देवसमागमे ।</s-l><s-l>श्रुतवानस्मि यद्राजंस्तन्मे निगदतः शृणु ॥ १० ॥</s-l></s-lg><s-lg><s-l>ब्रह्मक्षत्रविरोधेन भविता कुलसंकरः ।</s-l><s-l>पौत्रस्ते भविता राजंस्तेजोवीर्यसमन्वितः ॥ ११ ॥</s-l></s-lg><s-lg><s-l>ततः स्वकुलरक्षार्थमहं त्वा समुपागमम् ।</s-l><s-l>चिकीर्षन्कुशिकोच्छेदं संदिधक्षुः कुलं तव ॥ १२ ॥</s-l></s-lg><s-lg><s-l>ततोऽहमागम्य पुरा त्वामवोचं महीपते ।</s-l><s-l>नियमं कंचिदारप्स्ये शुश्रूषा क्रियतामिति ॥ १३ ॥</s-l></s-lg><s-lg><s-l>न च ते दुष्कृतं किंचिदहमासादयं गृहे ।</s-l><s-l>तेन जीवसि राजर्षे न भवेथास्ततोऽन्यथा ॥ १४ ॥</s-l></s-lg><s-lg><s-l>एतां बुद्धिं समास्थाय दिवसानेकविंशतिम् ।</s-l><s-l>सुप्तोऽस्मि यदि मां कश्चिद्बोधयेदिति पार्थिव ॥ १५ ॥</s-l></s-lg><s-lg><s-l>यदा त्वया सभार्येण संसुप्तो न प्रबोधितः ।</s-l><s-l>अहं तदैव ते प्रीतो मनसा राजसत्तम ॥ १६ ॥</s-l></s-lg><s-lg><s-l>उत्थाय चास्मि निष्क्रान्तो यदि मां त्वं महीपते ।</s-l><s-l>पृच्छेः क्व यास्यसीत्येवं शपेयं त्वामिति प्रभो ॥ १७ ॥</s-l></s-lg><s-lg><s-l>अन्तर्हितश्चास्मि पुनः पुनरेव च ते गृहे ।</s-l><s-l>योगमास्थाय संविष्टो दिवसानेकविंशतिम् ॥ १८ ॥</s-l></s-lg><s-lg><s-l>क्षुधितो मामसूयेथाः श्रमाद्वेति नराधिप ।</s-l><s-l>एतां बुद्धिं समास्थाय कर्शितौ वां मया क्षुधा ॥ १९ ॥</s-l></s-lg><s-lg><s-l>न च तेऽभूत्सुसूक्ष्मोऽपि मन्युर्मनसि पार्थिव ।</s-l><s-l>सभार्यस्य नरश्रेष्ठ तेन ते प्रीतिमानहम् ॥ २० ॥</s-l></s-lg><s-lg><s-l>भोजनं च समानाय्य यत्तदादीपितं मया ।</s-l><s-l>क्रुध्येथा यदि मात्सर्यादिति तन्मर्षितं च ते ॥ २१ ॥</s-l></s-lg><s-lg><s-l>ततोऽहं रथमारुह्य त्वामवोचं नराधिप ।</s-l><s-l>सभार्यो मां वहस्वेति तच्च त्वं कृतवांस्तथा ॥ २२ ॥</s-l></s-lg><s-lg><s-l>अविशङ्को नरपते प्रीतोऽहं चापि तेन ते ।</s-l><s-l>धनोत्सर्गेऽपि च कृते न त्वां क्रोधः प्रधर्षयत् ॥ २३ ॥</s-l></s-lg><s-lg><s-l>ततः प्रीतेन ते राजन्पुनरेतत्कृतं तव ।</s-l><s-l>सभार्यस्य वनं भूयस्तद्विद्धि मनुजाधिप ॥ २४ ॥</s-l></s-lg><s-lg><s-l>प्रीत्यर्थं तव चैतन्मे स्वर्गसंदर्शनं कृतम् ।</s-l><s-l>यत्ते वनेऽस्मिन्नृपते दृष्टं दिव्यं निदर्शनम् ॥ २५ ॥</s-l></s-lg><s-lg><s-l>स्वर्गोद्देशस्त्वया राजन्सशरीरेण पार्थिव ।</s-l><s-l>मुहूर्तमनुभूतोऽसौ सभार्येण नृपोत्तम ॥ २६ ॥</s-l></s-lg><s-lg><s-l>निदर्शनार्थं तपसो धर्मस्य च नराधिप ।</s-l><s-l>तत्र यासीत्स्पृहा राजंस्तच्चापि विदितं मम ॥ २७ ॥</s-l></s-lg><s-lg><s-l>ब्राह्मण्यं काङ्क्षसे हि त्वं तपश्च पृथिवीपते ।</s-l><s-l>अवमन्य नरेन्द्रत्वं देवेन्द्रत्वं च पार्थिव ॥ २८ ॥</s-l></s-lg><s-lg><s-l>एवमेतद्यथात्थ त्वं ब्राह्मण्यं तात दुर्लभम् ।</s-l><s-l>ब्राह्मण्ये सति चर्षित्वमृषित्वे च तपस्विता ॥ २९ ॥</s-l></s-lg><s-lg><s-l>भविष्यत्येष ते कामः कुशिकात्कौशिको द्विजः ।</s-l><s-l>तृतीयं पुरुषं प्राप्य ब्राह्मणत्वं गमिष्यति ॥ ३० ॥</s-l></s-lg><s-lg><s-l>वंशस्ते पार्थिवश्रेष्ठ भृगूणामेव तेजसा ।</s-l><s-l>पौत्रस्ते भविता विप्र तपस्वी पावकद्युतिः ॥ ३१ ॥</s-l></s-lg><s-lg><s-l>यः स देवमनुष्याणां भयमुत्पादयिष्यति ।</s-l><s-l>त्रयाणां चैव लोकानां सत्यमेतद्ब्रवीमि ते ॥ ३२ ॥</s-l></s-lg><s-lg><s-l>वरं गृहाण राजर्षे यस्ते मनसि वर्तते ।</s-l><s-l>तीर्थयात्रां गमिष्यामि पुरा कालोऽतिवर्तते ॥ ३३ ॥</s-l></s-lg><s-lg><s-l> कुशिक उवाच ।</s-l><s-l>एष एव वरो मेऽद्य यत्त्वं प्रीतो महामुने ।</s-l><s-l>भवत्वेतद्यथात्थ त्वं तपः पौत्रे ममानघ ।</s-l><s-l>ब्राह्मण्यं मे कुलस्यास्तु भगवन्नेष मे वरः ॥ ३४ ॥</s-l></s-lg><s-lg><s-l>पुनश्चाख्यातुमिच्छामि भगवन्विस्तरेण वै ।</s-l><s-l>कथमेष्यति विप्रत्वं कुलं मे भृगुनन्दन ।</s-l><s-l>कश्चासौ भविता बन्धुर्मम कश्चापि संमतः ॥ ३५ ॥</s-l></s-lg>