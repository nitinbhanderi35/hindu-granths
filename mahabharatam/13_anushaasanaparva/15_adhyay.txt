<s-lg><s-l> उपमन्युरुवाच ।</s-l><s-l>एतान्सहस्रशश्चान्यान्समनुध्यातवान्हरः ।</s-l><s-l>कस्मात्प्रसादं भगवान्न कुर्यात्तव माधव ॥ १ ॥</s-l></s-lg><s-lg><s-l>त्वादृशेन हि देवानां श्लाघनीयः समागमः ।</s-l><s-l>ब्रह्मण्येनानृशंसेन श्रद्दधानेन चाप्युत ।</s-l><s-l>जप्यं च ते प्रदास्यामि येन द्रक्ष्यसि शंकरम् ॥ २ ॥</s-l></s-lg><s-lg><s-l> कृष्ण उवाच ।</s-l><s-l>अब्रुवं तमहं ब्रह्मंस्त्वत्प्रसादान्महामुने ।</s-l><s-l>द्रक्ष्ये दितिजसंघानां मर्दनं त्रिदशेश्वरम् ॥ ३ ॥</s-l></s-lg><s-lg><s-l>दिनेऽष्टमे च विप्रेण दीक्षितोऽहं यथाविधि ।</s-l><s-l>दण्डी मुण्डी कुशी चीरी घृताक्तो मेखली तथा ॥ ४ ॥</s-l></s-lg><s-lg><s-l>मासमेकं फलाहारो द्वितीयं सलिलाशनः ।</s-l><s-l>तृतीयं च चतुर्थं च पञ्चमं चानिलाशनः ॥ ५ ॥</s-l></s-lg><s-lg><s-l>एकपादेन तिष्ठंश्च ऊर्ध्वबाहुरतन्द्रितः ।</s-l><s-l>तेजः सूर्यसहस्रस्य अपश्यं दिवि भारत ॥ ६ ॥</s-l></s-lg><s-lg><s-l>तस्य मध्यगतं चापि तेजसः पाण्डुनन्दन ।</s-l><s-l>इन्द्रायुधपिनद्धाङ्गं विद्युन्मालागवाक्षकम् ।</s-l><s-l>नीलशैलचयप्रख्यं बलाकाभूषितं घनम् ॥ ७ ॥</s-l></s-lg><s-lg><s-l>तमास्थितश्च भगवान्देव्या सह महाद्युतिः ।</s-l><s-l>तपसा तेजसा कान्त्या दीप्तया सह भार्यया ॥ ८ ॥</s-l></s-lg><s-lg><s-l>रराज भगवांस्तत्र देव्या सह महेश्वरः ।</s-l><s-l>सोमेन सहितः सूर्यो यथा मेघस्थितस्तथा ॥ ९ ॥</s-l></s-lg><s-lg><s-l>संहृष्टरोमा कौन्तेय विस्मयोत्फुल्ललोचनः ।</s-l><s-l>अपश्यं देवसंघानां गतिमार्तिहरं हरम् ॥ १० ॥</s-l></s-lg><s-lg><s-l>किरीटिनं गदिनं शूलपाणिं व्याघ्राजिनं जटिलं दण्डपाणिम् ।</s-l><s-l>पिनाकिनं वज्रिणं तीक्ष्णदंष्ट्रं शुभाङ्गदं व्यालयज्ञोपवीतम् ॥ ११ ॥</s-l></s-lg><s-lg><s-l>दिव्यां मालामुरसानेकवर्णां समुद्वहन्तं गुल्फदेशावलम्बाम् ।</s-l><s-l>चन्द्रं यथा परिविष्टं ससंध्यं वर्षात्यये तद्वदपश्यमेनम् ॥ १२ ॥</s-l></s-lg><s-lg><s-l>प्रमथानां गणैश्चैव समन्तात्परिवारितम् ।</s-l><s-l>शरदीव सुदुष्प्रेक्ष्यं परिविष्टं दिवाकरम् ॥ १३ ॥</s-l></s-lg><s-lg><s-l>एकादश तथा चैनं रुद्राणां वृषवाहनम् ।</s-l><s-l>अस्तुवन्नियतात्मानः कर्मभिः शुभकर्मिणम् ॥ १४ ॥</s-l></s-lg><s-lg><s-l>आदित्या वसवः साध्या विश्वेदेवास्तथाश्विनौ ।</s-l><s-l>विश्वाभिः स्तुतिभिर्देवं विश्वदेवं समस्तुवन् ॥ १५ ॥</s-l></s-lg><s-lg><s-l>शतक्रतुश्च भगवान्विष्णुश्चादितिनन्दनौ ।</s-l><s-l>ब्रह्मा रथन्तरं साम ईरयन्ति भवान्तिके ॥ १६ ॥</s-l></s-lg><s-lg><s-l>योगीश्वराः सुबहवो योगदं पितरं गुरुम् ।</s-l><s-l>ब्रह्मर्षयश्च ससुतास्तथा देवर्षयश्च वै ॥ १७ ॥</s-l></s-lg><s-lg><s-l>पृथिवी चान्तरिक्षं च नक्षत्राणि ग्रहास्तथा ।</s-l><s-l>मासार्धमासा ऋतवो रात्र्यः संवत्सराः क्षणाः ॥ १८ ॥</s-l></s-lg><s-lg><s-l>मुहूर्ताश्च निमेषाश्च तथैव युगपर्ययाः ।</s-l><s-l>दिव्या राजन्नमस्यन्ति विद्याः सर्वा दिशस्तथा ॥ १९ ॥</s-l></s-lg><s-lg><s-l>सनत्कुमारो वेदाश्च इतिहासास्तथैव च ।</s-l><s-l>मरीचिरङ्गिरा अत्रिः पुलस्त्यः पुलहः क्रतुः ॥ २० ॥</s-l></s-lg><s-lg><s-l>मनवः सप्तसोमश्च अथर्वा सबृहस्पतिः ।</s-l><s-l>भृगुर्दक्षः कश्यपश्च वसिष्ठः काश्य एव च ॥ २१ ॥</s-l></s-lg><s-lg><s-l>छन्दांसि दीक्षा यज्ञाश्च दक्षिणाः पावको हविः ।</s-l><s-l>यज्ञोपगानि द्रव्याणि मूर्तिमन्ति युधिष्ठिर ॥ २२ ॥</s-l></s-lg><s-lg><s-l>प्रजानां पतयः सर्वे सरितः पन्नगा नगाः ।</s-l><s-l>देवानां मातरः सर्वा देवपत्न्यः सकन्यकाः ॥ २३ ॥</s-l></s-lg><s-lg><s-l>सहस्राणि मुनीनां च अयुतान्यर्बुदानि च ।</s-l><s-l>नमस्यन्ति प्रभुं शान्तं पर्वताः सागरा दिशः ॥ २४ ॥</s-l></s-lg><s-lg><s-l>गन्धर्वाप्सरसश्चैव गीतवादित्रकोविदाः ।</s-l><s-l>दिव्यतानेन गायन्तः स्तुवन्ति भवमद्भुतम् ।</s-l><s-l>विद्याधरा दानवाश्च गुह्यका राक्षसास्तथा ॥ २५ ॥</s-l></s-lg><s-lg><s-l>सर्वाणि चैव भूतानि स्थावराणि चराणि च ।</s-l><s-l>नमस्यन्ति महाराज वाङ्मनःकर्मभिर्विभुम् ।</s-l><s-l>पुरस्ताद्विष्ठितः शर्वो ममासीत्त्रिदशेश्वरः ॥ २६ ॥</s-l></s-lg><s-lg><s-l>पुरस्ताद्विष्ठितं दृष्ट्वा ममेशानं च भारत ।</s-l><s-l>सप्रजापतिशक्रान्तं जगन्मामभ्युदैक्षत ॥ २७ ॥</s-l></s-lg><s-lg><s-l>ईक्षितुं च महादेवं न मे शक्तिरभूत्तदा ।</s-l><s-l>ततो मामब्रवीद्देवः पश्य कृष्ण वदस्व च ॥ २८ ॥</s-l></s-lg><s-lg><s-l>शिरसा वन्दिते देवे देवी प्रीता उमाभवत् ।</s-l><s-l>ततोऽहमस्तुवं स्थाणुं स्तुतं ब्रह्मादिभिः सुरैः ॥ २९ ॥</s-l></s-lg><s-lg><s-l>नमोऽस्तु ते शाश्वत सर्वयोने ब्रह्माधिपं त्वामृषयो वदन्ति ।</s-l><s-l>तपश्च सत्त्वं च रजस्तमश्च त्वामेव सत्यं च वदन्ति सन्तः ॥ ३० ॥</s-l></s-lg><s-lg><s-l>त्वं वै ब्रह्मा च रुद्रश्च वरुणोऽग्निर्मनुर्भवः ।</s-l><s-l>धाता त्वष्टा विधाता च त्वं प्रभुः सर्वतोमुखः ॥ ३१ ॥</s-l></s-lg><s-lg><s-l>त्वत्तो जातानि भूतानि स्थावराणि चराणि च ।</s-l><s-l>त्वमादिः सर्वभूतानां संहारश्च त्वमेव हि ॥ ३२ ॥</s-l></s-lg><s-lg><s-l>ये चेन्द्रियार्थाश्च मनश्च कृत्स्नं ये वायवः सप्त तथैव चाग्निः ।</s-l><s-l>ये वा दिविस्था देवताश्चापि पुंसां तस्मात्परं त्वामृषयो वदन्ति ॥ ३३ ॥</s-l></s-lg><s-lg><s-l>वेदा यज्ञाश्च सोमश्च दक्षिणा पावको हविः ।</s-l><s-l>यज्ञोपगं च यत्किंचिद्भगवांस्तदसंशयम् ॥ ३४ ॥</s-l></s-lg><s-lg><s-l>इष्टं दत्तमधीतं च व्रतानि नियमाश्च ये ।</s-l><s-l>ह्रीः कीर्तिः श्रीर्द्युतिस्तुष्टिः सिद्धिश्चैव त्वदर्पणा ॥ ३५ ॥</s-l></s-lg><s-lg><s-l>कामः क्रोधो भयं लोभो मदः स्तम्भोऽथ मत्सरः ।</s-l><s-l>आधयो व्याधयश्चैव भगवंस्तनयास्तव ॥ ३६ ॥</s-l></s-lg><s-lg><s-l>कृतिर्विकारः प्रलयः प्रधानं प्रभवोऽव्ययः ।</s-l><s-l>मनसः परमा योनिः स्वभावश्चापि शाश्वतः ।</s-l><s-l>अव्यक्तः पावन विभो सहस्रांशो हिरण्मयः ॥ ३७ ॥</s-l></s-lg><s-lg><s-l>आदिर्गुणानां सर्वेषां भवान्वै जीवनाश्रयः ।</s-l><s-l>महानात्मा मतिर्ब्रह्मा विश्वः शंभुः स्वयंभुवः ॥ ३८ ॥</s-l></s-lg><s-lg><s-l>बुद्धिः प्रज्ञोपलब्धिश्च संवित्ख्यातिर्धृतिः स्मृतिः ।</s-l><s-l>पर्यायवाचकैः शब्दैर्महानात्मा विभाव्यसे ॥ ३९ ॥</s-l></s-lg><s-lg><s-l>त्वां बुद्ध्वा ब्राह्मणो विद्वान्न प्रमोहं निगच्छति ।</s-l><s-l>हृदयं सर्वभूतानां क्षेत्रज्ञस्त्वमृषिष्टुतः ॥ ४० ॥</s-l></s-lg><s-lg><s-l>सर्वतःपाणिपादस्त्वं सर्वतोक्षिशिरोमुखः ।</s-l><s-l>सर्वतःश्रुतिमाँल्लोके सर्वमावृत्य तिष्ठसि ॥ ४१ ॥</s-l></s-lg><s-lg><s-l>फलं त्वमसि तिग्मांशो निमेषादिषु कर्मसु ।</s-l><s-l>त्वं वै प्रभार्चिः पुरुषः सर्वस्य हृदि संस्थितः ।</s-l><s-l>अणिमा लघिमा प्राप्तिरीशानो ज्योतिरव्ययः ॥ ४२ ॥</s-l></s-lg><s-lg><s-l>त्वयि बुद्धिर्मतिर्लोकाः प्रपन्नाः संश्रिताश्च ये ।</s-l><s-l>ध्यानिनो नित्ययोगाश्च सत्यसंधा जितेन्द्रियाः ॥ ४३ ॥</s-l></s-lg><s-lg><s-l>यस्त्वां ध्रुवं वेदयते गुहाशयं प्रभुं पुराणं पुरुषं विश्वरूपम् ।</s-l><s-l>हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति ॥ ४४ ॥</s-l></s-lg><s-lg><s-l>विदित्वा सप्त सूक्ष्माणि षडङ्गं त्वां च मूर्तितः ।</s-l><s-l>प्रधानविधियोगस्थस्त्वामेव विशते बुधः ॥ ४५ ॥</s-l></s-lg><s-lg><s-l>एवमुक्ते मया पार्थ भवे चार्तिविनाशने ।</s-l><s-l>चराचरं जगत्सर्वं सिंहनादमथाकरोत् ॥ ४६ ॥</s-l></s-lg><s-lg><s-l>सविप्रसंघाश्च सुरासुराश्च नागाः पिशाचाः पितरो वयांसि ।</s-l><s-l>रक्षोगणा भूतगणाश्च सर्वे महर्षयश्चैव तथा प्रणेमुः ॥ ४७ ॥</s-l></s-lg><s-lg><s-l>मम मूर्ध्नि च दिव्यानां कुसुमानां सुगन्धिनाम् ।</s-l><s-l>राशयो निपतन्ति स्म वायुश्च सुसुखो ववौ ॥ ४८ ॥</s-l></s-lg><s-lg><s-l>निरीक्ष्य भगवान्देवीमुमां मां च जगद्धितः ।</s-l><s-l>शतक्रतुं चाभिवीक्ष्य स्वयं मामाह शंकरः ॥ ४९ ॥</s-l></s-lg><s-lg><s-l>विद्मः कृष्ण परां भक्तिमस्मासु तव शत्रुहन् ।</s-l><s-l>क्रियतामात्मनः श्रेयः प्रीतिर्हि परमा त्वयि ॥ ५० ॥</s-l></s-lg><s-lg><s-l>वृणीष्वाष्टौ वरान्कृष्ण दातास्मि तव सत्तम ।</s-l><s-l>ब्रूहि यादवशार्दूल यानिच्छसि सुदुर्लभान् ॥ ५१ ॥</s-l></s-lg>