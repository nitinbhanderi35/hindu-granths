<s-lg><s-l> वसिष्ठ उवाच ।</s-l><s-l>घृतक्षीरप्रदा गावो घृतयोन्यो घृतोद्भवाः ।</s-l><s-l>घृतनद्यो घृतावर्तास्ता मे सन्तु सदा गृहे ॥ १ ॥</s-l></s-lg><s-lg><s-l>घृतं मे हृदये नित्यं घृतं नाभ्यां प्रतिष्ठितम् ।</s-l><s-l>घृतं सर्वेषु गात्रेषु घृतं मे मनसि स्थितम् ॥ २ ॥</s-l></s-lg><s-lg><s-l>गावो ममाग्रतो नित्यं गावः पृष्ठत एव च ।</s-l><s-l>गावो मे सर्वतश्चैव गवां मध्ये वसाम्यहम् ॥ ३ ॥</s-l></s-lg><s-lg><s-l>इत्याचम्य जपेत्सायं प्रातश्च पुरुषः सदा ।</s-l><s-l>यदह्ना कुरुते पापं तस्मात्स परिमुच्यते ॥ ४ ॥</s-l></s-lg><s-lg><s-l>प्रासादा यत्र सौवर्णा वसोर्धारा च यत्र सा ।</s-l><s-l>गन्धर्वाप्सरसो यत्र तत्र यान्ति सहस्रदाः ॥ ५ ॥</s-l></s-lg><s-lg><s-l>नवनीतपङ्काः क्षीरोदा दधिशैवलसंकुलाः ।</s-l><s-l>वहन्ति यत्र नद्यो वै तत्र यान्ति सहस्रदाः ॥ ६ ॥</s-l></s-lg><s-lg><s-l>गवां शतसहस्रं तु यः प्रयच्छेद्यथाविधि ।</s-l><s-l>परामृद्धिमवाप्याथ स गोलोके महीयते ॥ ७ ॥</s-l></s-lg><s-lg><s-l>दश चोभयतः प्रेत्य मातापित्रोः पितामहान् ।</s-l><s-l>दधाति सुकृताँल्लोकान्पुनाति च कुलं नरः ॥ ८ ॥</s-l></s-lg><s-lg><s-l>धेन्वाः प्रमाणेन समप्रमाणां धेनुं तिलानामपि च प्रदाय ।</s-l><s-l>पानीयदाता च यमस्य लोके न यातनां कांचिदुपैति तत्र ॥ ९ ॥</s-l></s-lg><s-lg><s-l>पवित्रमग्र्यं जगतः प्रतिष्ठा दिवौकसां मातरोऽथाप्रमेयाः ।</s-l><s-l>अन्वालभेद्दक्षिणतो व्रजेच्च दद्याच्च पात्रे प्रसमीक्ष्य कालम् ॥ १० ॥</s-l></s-lg><s-lg><s-l>धेनुं सवत्सां कपिलां भूरिशृङ्गां कांस्योपदोहां वसनोत्तरीयाम् ।</s-l><s-l>प्रदाय तां गाहति दुर्विगाह्यां याम्यां सभां वीतभयो मनुष्यः ॥ ११ ॥</s-l></s-lg><s-lg><s-l>सुरूपा बहुरूपाश्च विश्वरूपाश्च मातरः ।</s-l><s-l>गावो मामुपतिष्ठन्तामिति नित्यं प्रकीर्तयेत् ॥ १२ ॥</s-l></s-lg><s-lg><s-l>नातः पुण्यतरं दानं नातः पुण्यतरं फलम् ।</s-l><s-l>नातो विशिष्टं लोकेषु भूतं भवितुमर्हति ॥ १३ ॥</s-l></s-lg><s-lg><s-l>त्वचा लोम्नाथ शृङ्गैश्च वालैः क्षीरेण मेदसा ।</s-l><s-l>यज्ञं वहन्ति संभूय किमस्त्यभ्यधिकं ततः ॥ १४ ॥</s-l></s-lg><s-lg><s-l>यया सर्वमिदं व्याप्तं जगत्स्थावरजङ्गमम् ।</s-l><s-l>तां धेनुं शिरसा वन्दे भूतभव्यस्य मातरम् ॥ १५ ॥</s-l></s-lg><s-lg><s-l>गुणवचनसमुच्चयैकदेशो नृवर मयैष गवां प्रकीर्तितस्ते ।</s-l><s-l>न हि परमिह दानमस्ति गोभ्यो भवन्ति न चापि परायणं तथान्यत् ॥ १६ ॥</s-l></s-lg><s-lg><s-l> भीष्म उवाच ।</s-l><s-l>परमिदमिति भूमिपो विचिन्त्य प्रवरमृषेर्वचनं ततो महात्मा ।</s-l><s-l>व्यसृजत नियतात्मवान्द्विजेभ्यः सुबहु च गोधनमाप्तवांश्च लोकान् ॥ १७ ॥</s-l></s-lg>