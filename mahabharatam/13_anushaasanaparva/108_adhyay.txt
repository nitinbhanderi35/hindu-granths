<s-lg><s-l> युधिष्ठिर उवाच ।</s-l><s-l>यथा ज्येष्ठः कनिष्ठेषु वर्तते भरतर्षभ ।</s-l><s-l>कनिष्ठाश्च यथा ज्येष्ठे वर्तेरंस्तद्ब्रवीहि मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>ज्येष्ठवत्तात वर्तस्व ज्येष्ठो हि सततं भवान् ।</s-l><s-l>गुरोर्गरीयसी वृत्तिर्या चेच्छिष्यस्य भारत ॥ २ ॥</s-l></s-lg><s-lg><s-l>न गुरावकृतप्रज्ञे शक्यं शिष्येण वर्तितुम् ।</s-l><s-l>गुरोर्हि दीर्घदर्शित्वं यत्तच्छिष्यस्य भारत ॥ ३ ॥</s-l></s-lg><s-lg><s-l>अन्धः स्यादन्धवेलायां जडः स्यादपि वा बुधः ।</s-l><s-l>परिहारेण तद्ब्रूयाद्यस्तेषां स्याद्व्यतिक्रमः ॥ ४ ॥</s-l></s-lg><s-lg><s-l>प्रत्यक्षं भिन्नहृदया भेदयेयुः कृतं नराः ।</s-l><s-l>श्रियाभितप्ताः कौन्तेय भेदकामास्तथारयः ॥ ५ ॥</s-l></s-lg><s-lg><s-l>ज्येष्ठः कुलं वर्धयति विनाशयति वा पुनः ।</s-l><s-l>हन्ति सर्वमपि ज्येष्ठः कुलं यत्रावजायते ॥ ६ ॥</s-l></s-lg><s-lg><s-l>अथ यो विनिकुर्वीत ज्येष्ठो भ्राता यवीयसः ।</s-l><s-l>अज्येष्ठः स्यादभागश्च नियम्यो राजभिश्च सः ॥ ७ ॥</s-l></s-lg><s-lg><s-l>निकृती हि नरो लोकान्पापान्गच्छत्यसंशयम् ।</s-l><s-l>विदुलस्येव तत्पुष्पं मोघं जनयितुः स्मृतम् ॥ ८ ॥</s-l></s-lg><s-lg><s-l>सर्वानर्थः कुले यत्र जायते पापपूरुषः ।</s-l><s-l>अकीर्तिं जनयत्येव कीर्तिमन्तर्दधाति च ॥ ९ ॥</s-l></s-lg><s-lg><s-l>सर्वे चापि विकर्मस्था भागं नार्हन्ति सोदराः ।</s-l><s-l>नाप्रदाय कनिष्ठेभ्यो ज्येष्ठः कुर्वीत यौतकम् ॥ १० ॥</s-l></s-lg><s-lg><s-l>अनुजं हि पितुर्दायो जङ्घाश्रमफलोऽध्वगः ।</s-l><s-l>स्वयमीहितलब्धं तु नाकामो दातुमर्हति ॥ ११ ॥</s-l></s-lg><s-lg><s-l>भ्रातॄणामविभक्तानामुत्थानमपि चेत्सह ।</s-l><s-l>न पुत्रभागं विषमं पिता दद्यात्कथंचन ॥ १२ ॥</s-l></s-lg><s-lg><s-l>न ज्येष्ठानवमन्येत दुष्कृतः सुकृतोऽपि वा ।</s-l><s-l>यदि स्त्री यद्यवरजः श्रेयः पश्येत्तथाचरेत् ।</s-l><s-l>धर्मं हि श्रेय इत्याहुरिति धर्मविदो विदुः ॥ १३ ॥</s-l></s-lg><s-lg><s-l>दशाचार्यानुपाध्याय उपाध्यायान्पिता दश ।</s-l><s-l>दश चैव पितॄन्माता सर्वां वा पृथिवीमपि ॥ १४ ॥</s-l></s-lg><s-lg><s-l>गौरवेणाभिभवति नास्ति मातृसमो गुरुः ।</s-l><s-l>माता गरीयसी यच्च तेनैतां मन्यते जनः ॥ १५ ॥</s-l></s-lg><s-lg><s-l>ज्येष्ठो भ्राता पितृसमो मृते पितरि भारत ।</s-l><s-l>स ह्येषां वृत्तिदाता स्यात्स चैतान्परिपालयेत् ॥ १६ ॥</s-l></s-lg><s-lg><s-l>कनिष्ठास्तं नमस्येरन्सर्वे छन्दानुवर्तिनः ।</s-l><s-l>तमेव चोपजीवेरन्यथैव पितरं तथा ॥ १७ ॥</s-l></s-lg><s-lg><s-l>शरीरमेतौ सृजतः पिता माता च भारत ।</s-l><s-l>आचार्यशास्ता या जातिः सा सत्या साजरामरा ॥ १८ ॥</s-l></s-lg><s-lg><s-l>ज्येष्ठा मातृसमा चापि भगिनी भरतर्षभ ।</s-l><s-l>भ्रातुर्भार्या च तद्वत्स्याद्यस्या बाल्ये स्तनं पिबेत् ॥ १९ ॥</s-l></s-lg>