<s-lg><s-l> युधिष्ठिर उवाच ।</s-l><s-l>ब्रूहि ब्राह्मणपूजायां व्युष्टिं त्वं मधुसूदन ।</s-l><s-l>वेत्ता त्वमस्य चार्थस्य वेद त्वां हि पितामहः ॥ १ ॥</s-l></s-lg><s-lg><s-l> वासुदेव उवाच ।</s-l><s-l>शृणुष्वावहितो राजन्द्विजानां भरतर्षभ ।</s-l><s-l>यथातत्त्वेन वदतो गुणान्मे कुरुसत्तम ॥ २ ॥</s-l></s-lg><s-lg><s-l>प्रद्युम्नः परिपप्रच्छ ब्राह्मणैः परिकोपितः ।</s-l><s-l>किं फलं ब्राह्मणेष्वस्ति पूजायां मधुसूदन ।</s-l><s-l>ईश्वरस्य सतस्तस्य इह चैव परत्र च ॥ ३ ॥</s-l></s-lg><s-lg><s-l>सदा द्विजातीन्संपूज्य किं फलं तत्र मानद ।</s-l><s-l>एतद्ब्रूहि पितः सर्वं सुमहान्संशयोऽत्र मे ॥ ४ ॥</s-l></s-lg><s-lg><s-l>इत्युक्तवचनस्तेन प्रद्युम्नेन तदा त्वहम् ।</s-l><s-l>प्रत्यब्रुवं महाराज यत्तच्छृणु समाहितः ॥ ५ ॥</s-l></s-lg><s-lg><s-l>व्युष्टिं ब्राह्मणपूजायां रौक्मिणेय निबोध मे ।</s-l><s-l>एते हि सोमराजान ईश्वराः सुखदुःखयोः ॥ ६ ॥</s-l></s-lg><s-lg><s-l>अस्मिँल्लोके रौक्मिणेय तथामुष्मिंश्च पुत्रक ।</s-l><s-l>ब्राह्मणप्रमुखं सौख्यं न मेऽत्रास्ति विचारणा ॥ ७ ॥</s-l></s-lg><s-lg><s-l>ब्राह्मणप्रमुखं वीर्यमायुः कीर्तिर्यशो बलम् ।</s-l><s-l>लोका लोकेश्वराश्चैव सर्वे ब्राह्मणपूर्वकाः ॥ ८ ॥</s-l></s-lg><s-lg><s-l>तत्कथं नाद्रियेयं वै ईश्वरोऽस्मीति पुत्रक ।</s-l><s-l>मा ते मन्युर्महाबाहो भवत्वत्र द्विजान्प्रति ॥ ९ ॥</s-l></s-lg><s-lg><s-l>ब्राह्मणो हि महद्भूतमस्मिँल्लोके परत्र च ।</s-l><s-l>भस्म कुर्युर्जगदिदं क्रुद्धाः प्रत्यक्षदर्शिनः ॥ १० ॥</s-l></s-lg><s-lg><s-l>अन्यानपि सृजेयुश्च लोकाँल्लोकेश्वरांस्तथा ।</s-l><s-l>कथं तेषु न वर्तेय सम्यग्ज्ञानात्सुतेजसः ॥ ११ ॥</s-l></s-lg><s-lg><s-l>अवसन्मद्गृहे तात ब्राह्मणो हरिपिङ्गलः ।</s-l><s-l>चीरवासा बिल्वदण्डी दीर्घश्मश्रुनखादिमान् ।</s-l><s-l>दीर्घेभ्यश्च मनुष्येभ्यः प्रमाणादधिको भुवि ॥ १२ ॥</s-l></s-lg><s-lg><s-l>स स्म संचरते लोकान्ये दिव्या ये च मानुषाः ।</s-l><s-l>इमा गाथा गायमानश्चत्वरेषु सभासु च ॥ १३ ॥</s-l></s-lg><s-lg><s-l>दुर्वाससं वासयेत्को ब्राह्मणं सत्कृतं गृहे ।</s-l><s-l>परिभाषां च मे श्रुत्वा को नु दद्यात्प्रतिश्रयम् ।</s-l><s-l>यो मां कश्चिद्वासयेत न स मां कोपयेदिह ॥ १४ ॥</s-l></s-lg><s-lg><s-l>तं स्म नाद्रियते कश्चित्ततोऽहं तमवासयम् ॥ १५ ॥</s-l></s-lg><s-lg><s-l>स स्म भुङ्क्ते सहस्राणां बहूनामन्नमेकदा ।</s-l><s-l>एकदा स्माल्पकं भुङ्क्ते न वैति च पुनर्गृहान् ॥ १६ ॥</s-l></s-lg><s-lg><s-l>अकस्माच्च प्रहसति तथाकस्मात्प्ररोदिति ।</s-l><s-l>न चास्य वयसा तुल्यः पृथिव्यामभवत्तदा ॥ १७ ॥</s-l></s-lg><s-lg><s-l>सोऽस्मदावसथं गत्वा शय्याश्चास्तरणानि च ।</s-l><s-l>कन्याश्चालंकृता दग्ध्वा ततो व्यपगतः स्वयम् ॥ १८ ॥</s-l></s-lg><s-lg><s-l>अथ मामब्रवीद्भूयः स मुनिः संशितव्रतः ।</s-l><s-l>कृष्ण पायसमिच्छामि भोक्तुमित्येव सत्वरः ॥ १९ ॥</s-l></s-lg><s-lg><s-l>सदैव तु मया तस्य चित्तज्ञेन गृहे जनः ।</s-l><s-l>सर्वाण्येवान्नपानानि भक्ष्याश्चोच्चावचास्तथा ।</s-l><s-l>भवन्तु सत्कृतानीति पूर्वमेव प्रचोदितः ॥ २० ॥</s-l></s-lg><s-lg><s-l>ततोऽहं ज्वलमानं वै पायसं प्रत्यवेदयम् ।</s-l><s-l>तद्भुक्त्वैव तु स क्षिप्रं ततो वचनमब्रवीत् ।</s-l><s-l>क्षिप्रमङ्गानि लिम्पस्व पायसेनेति स स्म ह ॥ २१ ॥</s-l></s-lg><s-lg><s-l>अविमृश्यैव च ततः कृतवानस्मि तत्तथा ।</s-l><s-l>तेनोच्छिष्टेन गात्राणि शिरश्चैवाभ्यमृक्षयम् ॥ २२ ॥</s-l></s-lg><s-lg><s-l>स ददर्श तदाभ्याशे मातरं ते शुभाननाम् ।</s-l><s-l>तामपि स्मयमानः स पायसेनाभ्यलेपयत् ॥ २३ ॥</s-l></s-lg><s-lg><s-l>मुनिः पायसदिग्धाङ्गीं रथे तूर्णमयोजयत् ।</s-l><s-l>तमारुह्य रथं चैव निर्ययौ स गृहान्मम ॥ २४ ॥</s-l></s-lg><s-lg><s-l>अग्निवर्णो ज्वलन्धीमान्स द्विजो रथधुर्यवत् ।</s-l><s-l>प्रतोदेनातुदद्बालां रुक्मिणीं मम पश्यतः ॥ २५ ॥</s-l></s-lg><s-lg><s-l>न च मे स्तोकमप्यासीद्दुःखमीर्ष्याकृतं तदा ।</s-l><s-l>ततः स राजमार्गेण महता निर्ययौ बहिः ॥ २६ ॥</s-l></s-lg><s-lg><s-l>तद्दृष्ट्वा महदाश्चर्यं दाशार्हा जातमन्यवः ।</s-l><s-l>तत्राजल्पन्मिथः केचित्समाभाष्य परस्परम् ॥ २७ ॥</s-l></s-lg><s-lg><s-l>ब्राह्मणा एव जायेरन्नान्यो वर्णः कथंचन ।</s-l><s-l>को ह्येनं रथमास्थाय जीवेदन्यः पुमानिह ॥ २८ ॥</s-l></s-lg><s-lg><s-l>आशीविषविषं तीक्ष्णं ततस्तीक्ष्णतरं विषम् ।</s-l><s-l>ब्रह्माशीविषदग्धस्य नास्ति कश्चिच्चिकित्सकः ॥ २९ ॥</s-l></s-lg><s-lg><s-l>तस्मिन्व्रजति दुर्धर्षे प्रास्खलद्रुक्मिणी पथि ।</s-l><s-l>तां नामर्षयत श्रीमांस्ततस्तूर्णमचोदयत् ॥ ३० ॥</s-l></s-lg><s-lg><s-l>ततः परमसंक्रुद्धो रथात्प्रस्कन्द्य स द्विजः ।</s-l><s-l>पदातिरुत्पथेनैव प्राधावद्दक्षिणामुखः ॥ ३१ ॥</s-l></s-lg><s-lg><s-l>तमुत्पथेन धावन्तमन्वधावं द्विजोत्तमम् ।</s-l><s-l>तथैव पायसादिग्धः प्रसीद भगवन्निति ॥ ३२ ॥</s-l></s-lg><s-lg><s-l>ततो विलोक्य तेजस्वी ब्राह्मणो मामुवाच ह ।</s-l><s-l>जितः क्रोधस्त्वया कृष्ण प्रकृत्यैव महाभुज ॥ ३३ ॥</s-l></s-lg><s-lg><s-l>न तेऽपराधमिह वै दृष्टवानस्मि सुव्रत ।</s-l><s-l>प्रीतोऽस्मि तव गोविन्द वृणु कामान्यथेप्सितान् ।</s-l><s-l>प्रसन्नस्य च मे तात पश्य व्युष्टिर्यथाविधा ॥ ३४ ॥</s-l></s-lg><s-lg><s-l>यावदेव मनुष्याणामन्ने भावो भविष्यति ।</s-l><s-l>यथैवान्ने तथा तेषां त्वयि भावो भविष्यति ॥ ३५ ॥</s-l></s-lg><s-lg><s-l>यावच्च पुण्या लोकेषु त्वयि कीर्तिर्भविष्यति ।</s-l><s-l>त्रिषु लोकेषु तावच्च वैशिष्ट्यं प्रतिपत्स्यसे ।</s-l><s-l>सुप्रियः सर्वलोकस्य भविष्यसि जनार्दन ॥ ३६ ॥</s-l></s-lg><s-lg><s-l>यत्ते भिन्नं च दग्धं च यच्च किंचिद्विनाशितम् ।</s-l><s-l>सर्वं तथैव द्रष्टासि विशिष्टं वा जनार्दन ॥ ३७ ॥</s-l></s-lg><s-lg><s-l>यावदेतत्प्रलिप्तं ते गात्रेषु मधुसूदन ।</s-l><s-l>अतो मृत्युभयं नास्ति यावदिच्छा तवाच्युत ॥ ३८ ॥</s-l></s-lg><s-lg><s-l>न तु पादतले लिप्ते कस्मात्ते पुत्रकाद्य वै ।</s-l><s-l>नैतन्मे प्रियमित्येव स मां प्रीतोऽब्रवीत्तदा ।</s-l><s-l>इत्युक्तोऽहं शरीरं स्वमपश्यं श्रीसमायुतम् ॥ ३९ ॥</s-l></s-lg><s-lg><s-l>रुक्मिणीं चाब्रवीत्प्रीतः सर्वस्त्रीणां वरं यशः ।</s-l><s-l>कीर्तिं चानुत्तमां लोके समवाप्स्यसि शोभने ॥ ४० ॥</s-l></s-lg><s-lg><s-l>न त्वां जरा वा रोगो वा वैवर्ण्यं चापि भामिनि ।</s-l><s-l>स्प्रक्ष्यन्ति पुण्यगन्धा च कृष्णमाराधयिष्यसि ॥ ४१ ॥</s-l></s-lg><s-lg><s-l>षोडशानां सहस्राणां वधूनां केशवस्य ह ।</s-l><s-l>वरिष्ठा सहलोक्या च केशवस्य भविष्यसि ॥ ४२ ॥</s-l></s-lg><s-lg><s-l>तव मातरमित्युक्त्वा ततो मां पुनरब्रवीत् ।</s-l><s-l>प्रस्थितः सुमहातेजा दुर्वासा वह्निवज्ज्वलन् ॥ ४३ ॥</s-l></s-lg><s-lg><s-l>एषैव ते बुद्धिरस्तु ब्राह्मणान्प्रति केशव ।</s-l><s-l>इत्युक्त्वा स तदा पुत्र तत्रैवान्तरधीयत ॥ ४४ ॥</s-l></s-lg><s-lg><s-l>तस्मिन्नन्तर्हिते चाहमुपांशुव्रतमादिशम् ।</s-l><s-l>यत्किंचिद्ब्राह्मणो ब्रूयात्सर्वं कुर्यामिति प्रभो ॥ ४५ ॥</s-l></s-lg><s-lg><s-l>एतद्व्रतमहं कृत्वा मात्रा ते सह पुत्रक ।</s-l><s-l>ततः परमहृष्टात्मा प्राविशं गृहमेव च ॥ ४६ ॥</s-l></s-lg><s-lg><s-l>प्रविष्टमात्रश्च गृहे सर्वं पश्यामि तन्नवम् ।</s-l><s-l>यद्भिन्नं यच्च वै दग्धं तेन विप्रेण पुत्रक ॥ ४७ ॥</s-l></s-lg><s-lg><s-l>ततोऽहं विस्मयं प्राप्तः सर्वं दृष्ट्वा नवं दृढम् ।</s-l><s-l>अपूजयं च मनसा रौक्मिणेय द्विजं तदा ॥ ४८ ॥</s-l></s-lg><s-lg><s-l>इत्यहं रौक्मिणेयस्य पृच्छतो भरतर्षभ ।</s-l><s-l>माहात्म्यं द्विजमुख्यस्य सर्वमाख्यातवांस्तदा ॥ ४९ ॥</s-l></s-lg><s-lg><s-l>तथा त्वमपि कौन्तेय ब्राह्मणान्सततं प्रभो ।</s-l><s-l>पूजयस्व महाभागान्वाग्भिर्दानैश्च नित्यदा ॥ ५० ॥</s-l></s-lg><s-lg><s-l>एवं व्युष्टिमहं प्राप्तो ब्राह्मणानां प्रसादजाम् ।</s-l><s-l>यच्च मामाह भीष्मोऽयं तत्सत्यं भरतर्षभ ॥ ५१ ॥</s-l></s-lg>