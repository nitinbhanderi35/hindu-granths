<s-lg><s-l> युधिष्ठिर उवाच ।</s-l><s-l>न बिभेति कथं सा स्त्री शापस्य परमद्युतेः ।</s-l><s-l>कथं निवृत्तो भगवांस्तद्भवान्प्रब्रवीतु मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>अष्टावक्रोऽन्वपृच्छत्तां रूपं विकुरुषे कथम् ।</s-l><s-l>न चानृतं ते वक्तव्यं ब्रूहि ब्राह्मणकाम्यया ॥ २ ॥</s-l></s-lg><s-lg><s-l> स्त्र्युवाच ।</s-l><s-l>द्यावापृथिवीमात्रैषा काम्या ब्राह्मणसत्तम ।</s-l><s-l>शृणुष्वावहितः सर्वं यदिदं सत्यविक्रम ॥ ३ ॥</s-l></s-lg><s-lg><s-l>उत्तरां मां दिशं विद्धि दृष्टं स्त्रीचापलं च ते ।</s-l><s-l>अव्युत्थानेन ते लोका जिताः सत्यपराक्रम ॥ ४ ॥</s-l></s-lg><s-lg><s-l>जिज्ञासेयं प्रयुक्ता मे स्थिरीकर्तुं तवानघ ।</s-l><s-l>स्थविराणामपि स्त्रीणां बाधते मैथुनज्वरः ॥ ५ ॥</s-l></s-lg><s-lg><s-l>तुष्टः पितामहस्तेऽद्य तथा देवाः सवासवाः ।</s-l><s-l>स त्वं येन च कार्येण संप्राप्तो भगवानिह ॥ ६ ॥</s-l></s-lg><s-lg><s-l>प्रेषितस्तेन विप्रेण कन्यापित्रा द्विजर्षभ ।</s-l><s-l>तवोपदेशं कर्तुं वै तच्च सर्वं कृतं मया ॥ ७ ॥</s-l></s-lg><s-lg><s-l>क्षेमी गमिष्यसि गृहाञ्श्रमश्च न भविष्यति ।</s-l><s-l>कन्यां प्राप्स्यसि तां विप्र पुत्रिणी च भविष्यति ॥ ८ ॥</s-l></s-lg><s-lg><s-l>काम्यया पृष्टवांस्त्वं मां ततो व्याहृतमुत्तरम् ।</s-l><s-l>अनतिक्रमणीयैषा कृत्स्नैर्लोकैस्त्रिभिः सदा ॥ ९ ॥</s-l></s-lg><s-lg><s-l>गच्छस्व सुकृतं कृत्वा किं वान्यच्छ्रोतुमिच्छसि ।</s-l><s-l>यावद्ब्रवीमि विप्रर्षे अष्टावक्र यथातथम् ॥ १० ॥</s-l></s-lg><s-lg><s-l>ऋषिणा प्रसादिता चास्मि तव हेतोर्द्विजर्षभ ।</s-l><s-l>तस्य संमाननार्थं मे त्वयि वाक्यं प्रभाषितम् ॥ ११ ॥</s-l></s-lg><s-lg><s-l>श्रुत्वा तु वचनं तस्याः स विप्रः प्राञ्जलिः स्थितः ।</s-l><s-l>अनुज्ञातस्तया चापि स्वगृहं पुनराव्रजत् ॥ १२ ॥</s-l></s-lg><s-lg><s-l>गृहमागम्य विश्रान्तः स्वजनं प्रतिपूज्य च ।</s-l><s-l>अभ्यगच्छत तं विप्रं न्यायतः कुरुनन्दन ॥ १३ ॥</s-l></s-lg><s-lg><s-l>पृष्टश्च तेन विप्रेण दृष्टं त्वेतन्निदर्शनम् ।</s-l><s-l>प्राह विप्रं तदा विप्रः सुप्रीतेनान्तरात्मना ॥ १४ ॥</s-l></s-lg><s-lg><s-l>भवताहमनुज्ञातः प्रस्थितो गन्धमादनम् ।</s-l><s-l>तस्य चोत्तरतो देशे दृष्टं तद्दैवतं महत् ॥ १५ ॥</s-l></s-lg><s-lg><s-l>तया चाहमनुज्ञातो भवांश्चापि प्रकीर्तितः ।</s-l><s-l>श्रावितश्चापि तद्वाक्यं गृहमभ्यागतः प्रभो ॥ १६ ॥</s-l></s-lg><s-lg><s-l>तमुवाच ततो विप्रः प्रतिगृह्णीष्व मे सुताम् ।</s-l><s-l>नक्षत्रतिथिसंयोगे पात्रं हि परमं भवान् ॥ १७ ॥</s-l></s-lg><s-lg><s-l> भीष्म उवाच ।</s-l><s-l>अष्टावक्रस्तथेत्युक्त्वा प्रतिगृह्य च तां प्रभो ।</s-l><s-l>कन्यां परमधर्मात्मा प्रीतिमांश्चाभवत्तदा ॥ १८ ॥</s-l></s-lg><s-lg><s-l>कन्यां तां प्रतिगृह्यैव भार्यां परमशोभनाम् ।</s-l><s-l>उवास मुदितस्तत्र आश्रमे स्वे गतज्वरः ॥ १९ ॥</s-l></s-lg>