<s-lg><s-l> युधिष्ठिर उवाच ।</s-l><s-l>तिलानां कीदृशं दानमथ दीपस्य चैव ह ।</s-l><s-l>अन्नानां वाससां चैव भूय एव ब्रवीहि मे ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>ब्राह्मणस्य च संवादं यमस्य च युधिष्ठिर ॥ २ ॥</s-l></s-lg><s-lg><s-l>मध्यदेशे महान्ग्रामो ब्राह्मणानां बभूव ह ।</s-l><s-l>गङ्गायमुनयोर्मध्ये यामुनस्य गिरेरधः ॥ ३ ॥</s-l></s-lg><s-lg><s-l>पर्णशालेति विख्यातो रमणीयो नराधिप ।</s-l><s-l>विद्वांसस्तत्र भूयिष्ठा ब्राह्मणाश्चावसंस्तदा ॥ ४ ॥</s-l></s-lg><s-lg><s-l>अथ प्राह यमः कंचित्पुरुषं कृष्णवाससम् ।</s-l><s-l>रक्ताक्षमूर्ध्वरोमाणं काकजङ्घाक्षिनासिकम् ॥ ५ ॥</s-l></s-lg><s-lg><s-l>गच्छ त्वं ब्राह्मणग्रामं ततो गत्वा तमानय ।</s-l><s-l>अगस्त्यं गोत्रतश्चापि नामतश्चापि शर्मिणम् ॥ ६ ॥</s-l></s-lg><s-lg><s-l>शमे निविष्टं विद्वांसमध्यापकमनादृतम् ।</s-l><s-l>मा चान्यमानयेथास्त्वं सगोत्रं तस्य पार्श्वतः ॥ ७ ॥</s-l></s-lg><s-lg><s-l>स हि तादृग्गुणस्तेन तुल्योऽध्ययनजन्मना ।</s-l><s-l>अपत्येषु तथा वृत्ते समस्तेनैव धीमता ।</s-l><s-l>तमानय यथोद्दिष्टं पूजा कार्या हि तस्य मे ॥ ८ ॥</s-l></s-lg><s-lg><s-l>स गत्वा प्रतिकूलं तच्चकार यमशासनम् ।</s-l><s-l>तमाक्रम्यानयामास प्रतिषिद्धो यमेन यः ॥ ९ ॥</s-l></s-lg><s-lg><s-l>तस्मै यमः समुत्थाय पूजां कृत्वा च वीर्यवान् ।</s-l><s-l>प्रोवाच नीयतामेष सोऽन्य आनीयतामिति ॥ १० ॥</s-l></s-lg><s-lg><s-l>एवमुक्ते तु वचने धर्मराजेन स द्विजः ।</s-l><s-l>उवाच धर्मराजानं निर्विण्णोऽध्ययनेन वै ।</s-l><s-l>यो मे कालो भवेच्छेषस्तं वसेयमिहाच्युत ॥ ११ ॥</s-l></s-lg><s-lg><s-l> यम उवाच ।</s-l><s-l>नाहं कालस्य विहितं प्राप्नोमीह कथंचन ।</s-l><s-l>यो हि धर्मं चरति वै तं तु जानामि केवलम् ॥ १२ ॥</s-l></s-lg><s-lg><s-l>गच्छ विप्र त्वमद्यैव आलयं स्वं महाद्युते ।</s-l><s-l>ब्रूहि वा त्वं यथा स्वैरं करवाणि किमित्युत ॥ १३ ॥</s-l></s-lg><s-lg><s-l> ब्राह्मण उवाच ।</s-l><s-l>यत्तत्र कृत्वा सुमहत्पुण्यं स्यात्तद्ब्रवीहि मे ।</s-l><s-l>सर्वस्य हि प्रमाणं त्वं त्रैलोक्यस्यापि सत्तम ॥ १४ ॥</s-l></s-lg><s-lg><s-l> यम उवाच ।</s-l><s-l>शृणु तत्त्वेन विप्रर्षे प्रदानविधिमुत्तमम् ।</s-l><s-l>तिलाः परमकं दानं पुण्यं चैवेह शाश्वतम् ॥ १५ ॥</s-l></s-lg><s-lg><s-l>तिलाश्च संप्रदातव्या यथाशक्ति द्विजर्षभ ।</s-l><s-l>नित्यदानात्सर्वकामांस्तिला निर्वर्तयन्त्युत ॥ १६ ॥</s-l></s-lg><s-lg><s-l>तिलाञ्श्राद्धे प्रशंसन्ति दानमेतद्ध्यनुत्तमम् ।</s-l><s-l>तान्प्रयच्छस्व विप्रेभ्यो विधिदृष्टेन कर्मणा ॥ १७ ॥</s-l></s-lg><s-lg><s-l>तिला भक्षयितव्याश्च सदा त्वालभनं च तैः ।</s-l><s-l>कार्यं सततमिच्छद्भिः श्रेयः सर्वात्मना गृहे ॥ १८ ॥</s-l></s-lg><s-lg><s-l>तथापः सर्वदा देयाः पेयाश्चैव न संशयः ।</s-l><s-l>पुष्करिण्यस्तडागानि कूपांश्चैवात्र खानयेत् ॥ १९ ॥</s-l></s-lg><s-lg><s-l>एतत्सुदुर्लभतरमिह लोके द्विजोत्तम ।</s-l><s-l>आपो नित्यं प्रदेयास्ते पुण्यं ह्येतदनुत्तमम् ॥ २० ॥</s-l></s-lg><s-lg><s-l>प्रपाश्च कार्याः पानार्थं नित्यं ते द्विजसत्तम ।</s-l><s-l>भुक्तेऽप्यथ प्रदेयं ते पानीयं वै विशेषतः ॥ २१ ॥</s-l></s-lg><s-lg><s-l>इत्युक्ते स तदा तेन यमदूतेन वै गृहान् ।</s-l><s-l>नीतश्चकार च तथा सर्वं तद्यमशासनम् ॥ २२ ॥</s-l></s-lg><s-lg><s-l>नीत्वा तं यमदूतोऽपि गृहीत्वा शर्मिणं तदा ।</s-l><s-l>ययौ स धर्मराजाय न्यवेदयत चापि तम् ॥ २३ ॥</s-l></s-lg><s-lg><s-l>तं धर्मराजो धर्मज्ञं पूजयित्वा प्रतापवान् ।</s-l><s-l>कृत्वा च संविदं तेन विससर्ज यथागतम् ॥ २४ ॥</s-l></s-lg><s-lg><s-l>तस्यापि च यमः सर्वमुपदेशं चकार ह ।</s-l><s-l>प्रत्येत्य च स तत्सर्वं चकारोक्तं यमेन तत् ॥ २५ ॥</s-l></s-lg><s-lg><s-l>तथा प्रशंसते दीपान्यमः पितृहितेप्सया ।</s-l><s-l>तस्माद्दीपप्रदो नित्यं संतारयति वै पितॄन् ॥ २६ ॥</s-l></s-lg><s-lg><s-l>दातव्याः सततं दीपास्तस्माद्भरतसत्तम ।</s-l><s-l>देवानां च पितॄणां च चक्षुष्यास्ते मताः प्रभो ॥ २७ ॥</s-l></s-lg><s-lg><s-l>रत्नदानं च सुमहत्पुण्यमुक्तं जनाधिप ।</s-l><s-l>तानि विक्रीय यजते ब्राह्मणो ह्यभयंकरः ॥ २८ ॥</s-l></s-lg><s-lg><s-l>यद्वै ददाति विप्रेभ्यो ब्राह्मणः प्रतिगृह्य वै ।</s-l><s-l>उभयोः स्यात्तदक्षय्यं दातुरादातुरेव च ॥ २९ ॥</s-l></s-lg><s-lg><s-l>यो ददाति स्थितः स्थित्यां तादृशाय प्रतिग्रहम् ।</s-l><s-l>उभयोरक्षयं धर्मं तं मनुः प्राह धर्मवित् ॥ ३० ॥</s-l></s-lg><s-lg><s-l>वाससां तु प्रदानेन स्वदारनिरतो नरः ।</s-l><s-l>सुवस्त्रश्च सुवेषश्च भवतीत्यनुशुश्रुम ॥ ३१ ॥</s-l></s-lg><s-lg><s-l>गावः सुवर्णं च तथा तिलाश्चैवानुवर्णिताः ।</s-l><s-l>बहुशः पुरुषव्याघ्र वेदप्रामाण्यदर्शनात् ॥ ३२ ॥</s-l></s-lg><s-lg><s-l>विवाहांश्चैव कुर्वीत पुत्रानुत्पादयेत च ।</s-l><s-l>पुत्रलाभो हि कौरव्य सर्वलाभाद्विशिष्यते ॥ ३३ ॥</s-l></s-lg>