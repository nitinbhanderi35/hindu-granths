<s-lg><s-l> युधिष्ठिर उवाच ।</s-l><s-l>आरामाणां तडागानां यत्फलं कुरुनन्दन ।</s-l><s-l>तदहं श्रोतुमिच्छामि त्वत्तोऽद्य भरतर्षभ ॥ १ ॥</s-l></s-lg><s-lg><s-l> भीष्म उवाच ।</s-l><s-l>सुप्रदर्शा वनवती चित्रधातुविभूषिता ।</s-l><s-l>उपेता सर्वबीजैश्च श्रेष्ठा भूमिरिहोच्यते ॥ २ ॥</s-l></s-lg><s-lg><s-l>तस्याः क्षेत्रविशेषं च तडागानां निवेशनम् ।</s-l><s-l>औदकानि च सर्वाणि प्रवक्ष्याम्यनुपूर्वशः ॥ ३ ॥</s-l></s-lg><s-lg><s-l>तडागानां च वक्ष्यामि कृतानां चापि ये गुणाः ।</s-l><s-l>त्रिषु लोकेषु सर्वत्र पूजितो यस्तडागवान् ॥ ४ ॥</s-l></s-lg><s-lg><s-l>अथ वा मित्रसदनं मैत्रं मित्रविवर्धनम् ।</s-l><s-l>कीर्तिसंजननं श्रेष्ठं तडागानां निवेशनम् ॥ ५ ॥</s-l></s-lg><s-lg><s-l>धर्मस्यार्थस्य कामस्य फलमाहुर्मनीषिणः ।</s-l><s-l>तडागं सुकृतं देशे क्षेत्रमेव महाश्रयम् ॥ ६ ॥</s-l></s-lg><s-lg><s-l>चतुर्विधानां भूतानां तडागमुपलक्षयेत् ।</s-l><s-l>तडागानि च सर्वाणि दिशन्ति श्रियमुत्तमाम् ॥ ७ ॥</s-l></s-lg><s-lg><s-l>देवा मनुष्या गन्धर्वाः पितरोरगराक्षसाः ।</s-l><s-l>स्थावराणि च भूतानि संश्रयन्ति जलाशयम् ॥ ८ ॥</s-l></s-lg><s-lg><s-l>तस्मात्तांस्ते प्रवक्ष्यामि तडागे ये गुणाः स्मृताः ।</s-l><s-l>या च तत्र फलावाप्तिरृषिभिः समुदाहृता ॥ ९ ॥</s-l></s-lg><s-lg><s-l>वर्षमात्रे तडागे तु सलिलं यस्य तिष्ठति ।</s-l><s-l>अग्निहोत्रफलं तस्य फलमाहुर्मनीषिणः ॥ १० ॥</s-l></s-lg><s-lg><s-l>शरत्काले तु सलिलं तडागे यस्य तिष्ठति ।</s-l><s-l>गोसहस्रस्य स प्रेत्य लभते फलमुत्तमम् ॥ ११ ॥</s-l></s-lg><s-lg><s-l>हेमन्तकाले सलिलं तडागे यस्य तिष्ठति ।</s-l><s-l>स वै बहुसुवर्णस्य यज्ञस्य लभते फलम् ॥ १२ ॥</s-l></s-lg><s-lg><s-l>यस्य वै शैशिरे काले तडागे सलिलं भवेत् ।</s-l><s-l>अग्निष्टोमस्य यज्ञस्य फलमाहुर्मनीषिणः ॥ १३ ॥</s-l></s-lg><s-lg><s-l>तडागं सुकृतं यस्य वसन्ते तु महाश्रयम् ।</s-l><s-l>अतिरात्रस्य यज्ञस्य फलं स समुपाश्नुते ॥ १४ ॥</s-l></s-lg><s-lg><s-l>निदाघकाले पानीयं तडागे यस्य तिष्ठति ।</s-l><s-l>वाजपेयसमं तस्य फलं वै मुनयो विदुः ॥ १५ ॥</s-l></s-lg><s-lg><s-l>स कुलं तारयेत्सर्वं यस्य खाते जलाशये ।</s-l><s-l>गावः पिबन्ति पानीयं साधवश्च नराः सदा ॥ १६ ॥</s-l></s-lg><s-lg><s-l>तडागे यस्य गावस्तु पिबन्ति तृषिता जलम् ।</s-l><s-l>मृगपक्षिमनुष्याश्च सोऽश्वमेधफलं लभेत् ॥ १७ ॥</s-l></s-lg><s-lg><s-l>यत्पिबन्ति जलं तत्र स्नायन्ते विश्रमन्ति च ।</s-l><s-l>तडागदस्य तत्सर्वं प्रेत्यानन्त्याय कल्पते ॥ १८ ॥</s-l></s-lg><s-lg><s-l>दुर्लभं सलिलं तात विशेषेण परत्र वै ।</s-l><s-l>पानीयस्य प्रदानेन प्रीतिर्भवति शाश्वती ॥ १९ ॥</s-l></s-lg><s-lg><s-l>तिलान्ददत पानीयं दीपान्ददत जाग्रत ।</s-l><s-l>ज्ञातिभिः सह मोदध्वमेतत्प्रेतेषु दुर्लभम् ॥ २० ॥</s-l></s-lg><s-lg><s-l>सर्वदानैर्गुरुतरं सर्वदानैर्विशिष्यते ।</s-l><s-l>पानीयं नरशार्दूल तस्माद्दातव्यमेव हि ॥ २१ ॥</s-l></s-lg><s-lg><s-l>एवमेतत्तडागेषु कीर्तितं फलमुत्तमम् ।</s-l><s-l>अत ऊर्ध्वं प्रवक्ष्यामि वृक्षाणामपि रोपणे ॥ २२ ॥</s-l></s-lg><s-lg><s-l>स्थावराणां च भूतानां जातयः षट्प्रकीर्तिताः ।</s-l><s-l>वृक्षगुल्मलतावल्ल्यस्त्वक्सारास्तृणजातयः ॥ २३ ॥</s-l></s-lg><s-lg><s-l>एता जात्यस्तु वृक्षाणां तेषां रोपे गुणास्त्विमे ।</s-l><s-l>कीर्तिश्च मानुषे लोके प्रेत्य चैव फलं शुभम् ॥ २४ ॥</s-l></s-lg><s-lg><s-l>लभते नाम लोके च पितृभिश्च महीयते ।</s-l><s-l>देवलोकगतस्यापि नाम तस्य न नश्यति ॥ २५ ॥</s-l></s-lg><s-lg><s-l>अतीतानागते चोभे पितृवंशं च भारत ।</s-l><s-l>तारयेद्वृक्षरोपी च तस्माद्वृक्षान्प्ररोपयेत् ॥ २६ ॥</s-l></s-lg><s-lg><s-l>तस्य पुत्रा भवन्त्येते पादपा नात्र संशयः ।</s-l><s-l>परलोकगतः स्वर्गं लोकांश्चाप्नोति सोऽव्ययान् ॥ २७ ॥</s-l></s-lg><s-lg><s-l>पुष्पैः सुरगणान्वृक्षाः फलैश्चापि तथा पितॄन् ।</s-l><s-l>छायया चातिथींस्तात पूजयन्ति महीरुहाः ॥ २८ ॥</s-l></s-lg><s-lg><s-l>किंनरोरगरक्षांसि देवगन्धर्वमानवाः ।</s-l><s-l>तथा ऋषिगणाश्चैव संश्रयन्ति महीरुहान् ॥ २९ ॥</s-l></s-lg><s-lg><s-l>पुष्पिताः फलवन्तश्च तर्पयन्तीह मानवान् ।</s-l><s-l>वृक्षदं पुत्रवद्वृक्षास्तारयन्ति परत्र च ॥ ३० ॥</s-l></s-lg><s-lg><s-l>तस्मात्तडागे वृक्षा वै रोप्याः श्रेयोर्थिना सदा ।</s-l><s-l>पुत्रवत्परिपाल्याश्च पुत्रास्ते धर्मतः स्मृताः ॥ ३१ ॥</s-l></s-lg><s-lg><s-l>तडागकृद्वृक्षरोपी इष्टयज्ञश्च यो द्विजः ।</s-l><s-l>एते स्वर्गे महीयन्ते ये चान्ये सत्यवादिनः ॥ ३२ ॥</s-l></s-lg><s-lg><s-l>तस्मात्तडागं कुर्वीत आरामांश्चैव रोपयेत् ।</s-l><s-l>यजेच्च विविधैर्यज्ञैः सत्यं च सततं वदेत् ॥ ३३ ॥</s-l></s-lg>