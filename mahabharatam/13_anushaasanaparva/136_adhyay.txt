<s-lg><s-l> युधिष्ठिर उवाच ।</s-l><s-l>के पूज्याः के नमस्कार्याः कथं वर्तेत केषु च ।</s-l><s-l>किमाचारः कीदृशेषु पितामह न रिष्यते ॥ १ ॥</s-l></s-lg><s-lg><s-l> भीष्म उवाच ।</s-l><s-l>ब्राह्मणानां परिभवः सादयेदपि देवताः ।</s-l><s-l>ब्राह्मणानां नमस्कर्ता युधिष्ठिर न रिष्यते ॥ २ ॥</s-l></s-lg><s-lg><s-l>ते पूज्यास्ते नमस्कार्या वर्तेथास्तेषु पुत्रवत् ।</s-l><s-l>ते हि लोकानिमान्सर्वान्धारयन्ति मनीषिणः ॥ ३ ॥</s-l></s-lg><s-lg><s-l>ब्राह्मणाः सर्वलोकानां महान्तो धर्मसेतवः ।</s-l><s-l>धनत्यागाभिरामाश्च वाक्संयमरताश्च ये ॥ ४ ॥</s-l></s-lg><s-lg><s-l>रमणीयाश्च भूतानां निधानं च धृतव्रताः ।</s-l><s-l>प्रणेतारश्च लोकानां शास्त्राणां च यशस्विनः ॥ ५ ॥</s-l></s-lg><s-lg><s-l>तपो येषां धनं नित्यं वाक्चैव विपुलं बलम् ।</s-l><s-l>प्रभवश्चापि धर्माणां धर्मज्ञाः सूक्ष्मदर्शिनः ॥ ६ ॥</s-l></s-lg><s-lg><s-l>धर्मकामाः स्थिता धर्मे सुकृतैर्धर्मसेतवः ।</s-l><s-l>यानुपाश्रित्य जीवन्ति प्रजाः सर्वाश्चतुर्विधाः ॥ ७ ॥</s-l></s-lg><s-lg><s-l>पन्थानः सर्वनेतारो यज्ञवाहाः सनातनाः ।</s-l><s-l>पितृपैतामहीं गुर्वीमुद्वहन्ति धुरं सदा ॥ ८ ॥</s-l></s-lg><s-lg><s-l>धुरि ये नावसीदन्ति विषमे सद्गवा इव ।</s-l><s-l>पितृदेवातिथिमुखा हव्यकव्याग्रभोजिनः ॥ ९ ॥</s-l></s-lg><s-lg><s-l>भोजनादेव ये लोकांस्त्रायन्ते महतो भयात् ।</s-l><s-l>दीपाः सर्वस्य लोकस्य चक्षुश्चक्षुष्मतामपि ॥ १० ॥</s-l></s-lg><s-lg><s-l>सर्वशिल्पादिनिधयो निपुणाः सूक्ष्मदर्शिनः ।</s-l><s-l>गतिज्ञाः सर्वभूतानामध्यात्मगतिचिन्तकाः ॥ ११ ॥</s-l></s-lg><s-lg><s-l>आदिमध्यावसानानां ज्ञातारश्छिन्नसंशयाः ।</s-l><s-l>परावरविशेषज्ञा गन्तारः परमां गतिम् ॥ १२ ॥</s-l></s-lg><s-lg><s-l>विमुक्ता धुतपाप्मानो निर्द्वंद्वा निष्परिग्रहाः ।</s-l><s-l>मानार्हा मानिता नित्यं ज्ञानविद्भिर्महात्मभिः ॥ १३ ॥</s-l></s-lg><s-lg><s-l>चन्दने मलपङ्के च भोजनेऽभोजने समाः ।</s-l><s-l>समं येषां दुकूलं च शाणक्षौमाजिनानि च ॥ १४ ॥</s-l></s-lg><s-lg><s-l>तिष्ठेयुरप्यभुञ्जाना बहूनि दिवसान्यपि ।</s-l><s-l>शोषयेयुश्च गात्राणि स्वाध्यायैः संयतेन्द्रियाः ॥ १५ ॥</s-l></s-lg><s-lg><s-l>अदैवं दैवतं कुर्युर्दैवतं चाप्यदैवतम् ।</s-l><s-l>लोकानन्यान्सृजेयुश्च लोकपालांश्च कोपिताः ॥ १६ ॥</s-l></s-lg><s-lg><s-l>अपेयः सागरो येषामभिशापान्महात्मनाम् ।</s-l><s-l>येषां कोपाग्निरद्यापि दण्डके नोपशाम्यति ॥ १७ ॥</s-l></s-lg><s-lg><s-l>देवानामपि ये देवाः कारणं कारणस्य च ।</s-l><s-l>प्रमाणस्य प्रमाणं च कस्तानभिभवेद्बुधः ॥ १८ ॥</s-l></s-lg><s-lg><s-l>येषां वृद्धश्च बालश्च सर्वः संमानमर्हति ।</s-l><s-l>तपोविद्याविशेषात्तु मानयन्ति परस्परम् ॥ १९ ॥</s-l></s-lg><s-lg><s-l>अविद्वान्ब्राह्मणो देवः पात्रं वै पावनं महत् ।</s-l><s-l>विद्वान्भूयस्तरो देवः पूर्णसागरसंनिभः ॥ २० ॥</s-l></s-lg><s-lg><s-l>अविद्वांश्चैव विद्वांश्च ब्राह्मणो दैवतं महत् ।</s-l><s-l>प्रणीतश्चाप्रणीतश्च यथाग्निर्दैवतं महत् ॥ २१ ॥</s-l></s-lg><s-lg><s-l>श्मशाने ह्यपि तेजस्वी पावको नैव दुष्यति ।</s-l><s-l>हविर्यज्ञेषु च वहन्भूय एवाभिशोभते ॥ २२ ॥</s-l></s-lg><s-lg><s-l>एवं यद्यप्यनिष्टेषु वर्तते सर्वकर्मसु ।</s-l><s-l>सर्वथा ब्राह्मणो मान्यो दैवतं विद्धि तत्परम् ॥ २३ ॥</s-l></s-lg>