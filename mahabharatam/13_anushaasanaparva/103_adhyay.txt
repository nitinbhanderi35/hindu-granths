<s-lg><s-l> युधिष्ठिर उवाच ।</s-l><s-l>कथं स वै विपन्नश्च कथं वै पातितो भुवि ।</s-l><s-l>कथं चानिन्द्रतां प्राप्तस्तद्भवान्वक्तुमर्हति ॥ १ ॥</s-l></s-lg><s-lg><s-l> भीष्म उवाच ।</s-l><s-l>एवं तयोः संवदतोः क्रियास्तस्य महात्मनः ।</s-l><s-l>सर्वा एवाभ्यवर्तन्त या दिव्या याश्च मानुषाः ॥ २ ॥</s-l></s-lg><s-lg><s-l>तथैव दीपदानानि सर्वोपकरणानि च ।</s-l><s-l>बलिकर्म च यच्चान्यदुत्सेकाश्च पृथग्विधाः ।</s-l><s-l>सर्वास्तस्य समुत्पन्ना देवराज्ञो महात्मनः ॥ ३ ॥</s-l></s-lg><s-lg><s-l>देवलोके नृलोके च सदाचारा बुधैः स्मृताः ।</s-l><s-l>ते चेद्भवन्ति राजेन्द्र ऋध्यन्ते गृहमेधिनः ।</s-l><s-l>धूपप्रदानैर्दीपैश्च नमस्कारैस्तथैव च ॥ ४ ॥</s-l></s-lg><s-lg><s-l>यथा सिद्धस्य चान्नस्य द्विजायाग्रं प्रदीयते ।</s-l><s-l>बलयश्च गृहोद्देशे अतः प्रीयन्ति देवताः ॥ ५ ॥</s-l></s-lg><s-lg><s-l>यथा च गृहिणस्तोषो भवेद्वै बलिकर्मणा ।</s-l><s-l>तथा शतगुणा प्रीतिर्देवतानां स्म जायते ॥ ६ ॥</s-l></s-lg><s-lg><s-l>एवं धूपप्रदानं च दीपदानं च साधवः ।</s-l><s-l>प्रशंसन्ति नमस्कारैर्युक्तमात्मगुणावहम् ॥ ७ ॥</s-l></s-lg><s-lg><s-l>स्नानेनाद्भिश्च यत्कर्म क्रियते वै विपश्चिता ।</s-l><s-l>नमस्कारप्रयुक्तेन तेन प्रीयन्ति देवताः ।</s-l><s-l>गृह्याश्च देवताः सर्वाः प्रीयन्ते विधिनार्चिताः ॥ ८ ॥</s-l></s-lg><s-lg><s-l>इत्येतां बुद्धिमास्थाय नहुषः स नरेश्वरः ।</s-l><s-l>सुरेन्द्रत्वं महत्प्राप्य कृतवानेतदद्भुतम् ॥ ९ ॥</s-l></s-lg><s-lg><s-l>कस्यचित्त्वथ कालस्य भाग्यक्षय उपस्थिते ।</s-l><s-l>सर्वमेतदवज्ञाय न चकारैतदीदृशम् ॥ १० ॥</s-l></s-lg><s-lg><s-l>ततः स परिहीणोऽभूत्सुरेन्द्रो बलिकर्मतः ।</s-l><s-l>धूपदीपोदकविधिं न यथावच्चकार ह ।</s-l><s-l>ततोऽस्य यज्ञविषयो रक्षोभिः पर्यबाध्यत ॥ ११ ॥</s-l></s-lg><s-lg><s-l>अथागस्त्यमृषिश्रेष्ठं वाहनायाजुहाव ह ।</s-l><s-l>द्रुतं सरस्वतीकूलात्स्मयन्निव महाबलः ॥ १२ ॥</s-l></s-lg><s-lg><s-l>ततो भृगुर्महातेजा मैत्रावरुणिमब्रवीत् ।</s-l><s-l>निमीलयस्व नयने जटा यावद्विशामि ते ॥ १३ ॥</s-l></s-lg><s-lg><s-l>स्थाणुभूतस्य तस्याथ जटाः प्राविशदच्युतः ।</s-l><s-l>भृगुः स सुमहातेजाः पातनाय नृपस्य ह ॥ १४ ॥</s-l></s-lg><s-lg><s-l>ततः स देवराट्प्राप्तस्तमृषिं वाहनाय वै ।</s-l><s-l>ततोऽगस्त्यः सुरपतिं वाक्यमाह विशां पते ॥ १५ ॥</s-l></s-lg><s-lg><s-l>योजयस्वेन्द्र मां क्षिप्रं कं च देशं वहामि ते ।</s-l><s-l>यत्र वक्ष्यसि तत्र त्वां नयिष्यामि सुराधिप ॥ १६ ॥</s-l></s-lg><s-lg><s-l>इत्युक्तो नहुषस्तेन योजयामास तं मुनिम् ।</s-l><s-l>भृगुस्तस्य जटासंस्थो बभूव हृषितो भृशम् ॥ १७ ॥</s-l></s-lg><s-lg><s-l>न चापि दर्शनं तस्य चकार स भृगुस्तदा ।</s-l><s-l>वरदानप्रभावज्ञो नहुषस्य महात्मनः ॥ १८ ॥</s-l></s-lg><s-lg><s-l>न चुकोप स चागस्त्यो युक्तोऽपि नहुषेण वै ।</s-l><s-l>तं तु राजा प्रतोदेन चोदयामास भारत ॥ १९ ॥</s-l></s-lg><s-lg><s-l>न चुकोप स धर्मात्मा ततः पादेन देवराट् ।</s-l><s-l>अगस्त्यस्य तदा क्रुद्धो वामेनाभ्यहनच्छिरः ॥ २० ॥</s-l></s-lg><s-lg><s-l>तस्मिञ्शिरस्यभिहते स जटान्तर्गतो भृगुः ।</s-l><s-l>शशाप बलवत्क्रुद्धो नहुषं पापचेतसम् ॥ २१ ॥</s-l></s-lg><s-lg><s-l> भृगुरुवाच ।</s-l><s-l>यस्मात्पदाहनः क्रोधाच्छिरसीमं महामुनिम् ।</s-l><s-l>तस्मादाशु महीं गच्छ सर्पो भूत्वा सुदुर्मते ॥ २२ ॥</s-l></s-lg><s-lg><s-l>इत्युक्तः स तदा तेन सर्पो भूत्वा पपात ह ।</s-l><s-l>अदृष्टेनाथ भृगुणा भूतले भरतर्षभ ॥ २३ ॥</s-l></s-lg><s-lg><s-l>भृगुं हि यदि सोऽद्राक्षीन्नहुषः पृथिवीपते ।</s-l><s-l>न स शक्तोऽभविष्यद्वै पातने तस्य तेजसा ॥ २४ ॥</s-l></s-lg><s-lg><s-l>स तु तैस्तैः प्रदानैश्च तपोभिर्नियमैस्तथा ।</s-l><s-l>पतितोऽपि महाराज भूतले स्मृतिमानभूत् ।</s-l><s-l>प्रसादयामास भृगुं शापान्तो मे भवेदिति ॥ २५ ॥</s-l></s-lg><s-lg><s-l>ततोऽगस्त्यः कृपाविष्टः प्रासादयत तं भृगुम् ।</s-l><s-l>शापान्तार्थं महाराज स च प्रादात्कृपान्वितः ॥ २६ ॥</s-l></s-lg><s-lg><s-l> भृगुरुवाच ।</s-l><s-l>राजा युधिष्ठिरो नाम भविष्यति कुरूद्वहः ।</s-l><s-l>स त्वां मोक्षयिता शापादित्युक्त्वान्तरधीयत ॥ २७ ॥</s-l></s-lg><s-lg><s-l>अगस्त्योऽपि महातेजाः कृत्वा कार्यं शतक्रतोः ।</s-l><s-l>स्वमाश्रमपदं प्रायात्पूज्यमानो द्विजातिभिः ॥ २८ ॥</s-l></s-lg><s-lg><s-l>नहुषोऽपि त्वया राजंस्तस्माच्छापात्समुद्धृतः ।</s-l><s-l>जगाम ब्रह्मसदनं पश्यतस्ते जनाधिप ॥ २९ ॥</s-l></s-lg><s-lg><s-l>तदा तु पातयित्वा तं नहुषं भूतले भृगुः ।</s-l><s-l>जगाम ब्रह्मसदनं ब्रह्मणे च न्यवेदयत् ॥ ३० ॥</s-l></s-lg><s-lg><s-l>ततः शक्रं समानाय्य देवानाह पितामहः ।</s-l><s-l>वरदानान्मम सुरा नहुषो राज्यमाप्तवान् ।</s-l><s-l>स चागस्त्येन क्रुद्धेन भ्रंशितो भूतलं गतः ॥ ३१ ॥</s-l></s-lg><s-lg><s-l>न च शक्यं विना राज्ञा सुरा वर्तयितुं क्वचित् ।</s-l><s-l>तस्मादयं पुनः शक्रो देवराज्येऽभिषिच्यताम् ॥ ३२ ॥</s-l></s-lg><s-lg><s-l>एवं संभाषमाणं तु देवाः पार्थ पितामहम् ।</s-l><s-l>एवमस्त्विति संहृष्टाः प्रत्यूचुस्ते पितामहम् ॥ ३३ ॥</s-l></s-lg><s-lg><s-l>सोऽभिषिक्तो भगवता देवराज्येन वासवः ।</s-l><s-l>ब्रह्मणा राजशार्दूल यथापूर्वं व्यरोचत ॥ ३४ ॥</s-l></s-lg><s-lg><s-l>एवमेतत्पुरावृत्तं नहुषस्य व्यतिक्रमात् ।</s-l><s-l>स च तैरेव संसिद्धो नहुषः कर्मभिः पुनः ॥ ३५ ॥</s-l></s-lg><s-lg><s-l>तस्माद्दीपाः प्रदातव्याः सायं वै गृहमेधिभिः ।</s-l><s-l>दिव्यं चक्षुरवाप्नोति प्रेत्य दीपप्रदायकः ।</s-l><s-l>पूर्णचन्द्रप्रतीकाशा दीपदाश्च भवन्त्युत ॥ ३६ ॥</s-l></s-lg><s-lg><s-l>यावदक्षिनिमेषाणि ज्वलते तावतीः समाः ।</s-l><s-l>रूपवान्धनवांश्चापि नरो भवति दीपदः ॥ ३७ ॥</s-l></s-lg>