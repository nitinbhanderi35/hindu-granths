<s-lg><s-l> भीष्म उवाच ।</s-l><s-l>तथा विधौ प्रवृत्ते तु सर्व एव महर्षयः ।</s-l><s-l>पितृयज्ञानकुर्वन्त विधिदृष्टेन कर्मणा ॥ १ ॥</s-l></s-lg><s-lg><s-l>ऋषयो धर्मनित्यास्तु कृत्वा निवपनान्युत ।</s-l><s-l>तर्पणं चाप्यकुर्वन्त तीर्थाम्भोभिर्यतव्रताः ॥ २ ॥</s-l></s-lg><s-lg><s-l>निवापैर्दीयमानैश्च चातुर्वर्ण्येन भारत ।</s-l><s-l>तर्पिताः पितरो देवास्ते नान्नं जरयन्ति वै ॥ ३ ॥</s-l></s-lg><s-lg><s-l>अजीर्णेनाभिहन्यन्ते ते देवाः पितृभिः सह ।</s-l><s-l>सोममेवाभ्यपद्यन्त निवापान्नाभिपीडिताः ॥ ४ ॥</s-l></s-lg><s-lg><s-l>तेऽब्रुवन्सोममासाद्य पितरोऽजीर्णपीडिताः ।</s-l><s-l>निवापान्नेन पीड्यामः श्रेयो नोऽत्र विधीयताम् ॥ ५ ॥</s-l></s-lg><s-lg><s-l>तान्सोमः प्रत्युवाचाथ श्रेयश्चेदीप्सितं सुराः ।</s-l><s-l>स्वयंभूसदनं यात स वः श्रेयो विधास्यति ॥ ६ ॥</s-l></s-lg><s-lg><s-l>ते सोमवचनाद्देवाः पितृभिः सह भारत ।</s-l><s-l>मेरुशृङ्गे समासीनं पितामहमुपागमन् ॥ ७ ॥</s-l></s-lg><s-lg><s-l> पितर ऊचुः ।</s-l><s-l>निवापान्नेन भगवन्भृशं पीड्यामहे वयम् ।</s-l><s-l>प्रसादं कुरु नो देव श्रेयो नः संविधीयताम् ॥ ८ ॥</s-l></s-lg><s-lg><s-l>इति तेषां वचः श्रुत्वा स्वयंभूरिदमब्रवीत् ।</s-l><s-l>एष मे पार्श्वतो वह्निर्युष्मच्छ्रेयो विधास्यति ॥ ९ ॥</s-l></s-lg><s-lg><s-l> अग्निरुवाच ।</s-l><s-l>सहितास्तात भोक्ष्यामो निवापे समुपस्थिते ।</s-l><s-l>जरयिष्यथ चाप्यन्नं मया सार्धं न संशयः ॥ १० ॥</s-l></s-lg><s-lg><s-l>एतच्छ्रुत्वा तु पितरस्ततस्ते विज्वराभवन् ।</s-l><s-l>एतस्मात्कारणाच्चाग्नेः प्राक्तनं दीयते नृप ॥ ११ ॥</s-l></s-lg><s-lg><s-l>निवप्ते चाग्निपूर्वे वै निवापे पुरुषर्षभ ।</s-l><s-l>न ब्रह्मराक्षसास्तं वै निवापं धर्षयन्त्युत ।</s-l><s-l>रक्षांसि चापवर्तन्ते स्थिते देवे विभावसौ ॥ १२ ॥</s-l></s-lg><s-lg><s-l>पूर्वं पिण्डं पितुर्दद्यात्ततो दद्यात्पितामहे ।</s-l><s-l>प्रपितामहाय च तत एष श्राद्धविधिः स्मृतः ॥ १३ ॥</s-l></s-lg><s-lg><s-l>ब्रूयाच्छ्राद्धे च सावित्रीं पिण्डे पिण्डे समाहितः ।</s-l><s-l>सोमायेति च वक्तव्यं तथा पितृमतेति च ॥ १४ ॥</s-l></s-lg><s-lg><s-l>रजस्वला च या नारी व्यङ्गिता कर्णयोश्च या ।</s-l><s-l>निवापे नोपतिष्ठेत संग्राह्या नान्यवंशजाः ॥ १५ ॥</s-l></s-lg><s-lg><s-l>जलं प्रतरमाणश्च कीर्तयेत पितामहान् ।</s-l><s-l>नदीमासाद्य कुर्वीत पितॄणां पिण्डतर्पणम् ॥ १६ ॥</s-l></s-lg><s-lg><s-l>पूर्वं स्ववंशजानां तु कृत्वाद्भिस्तर्पणं पुनः ।</s-l><s-l>सुहृत्संबन्धिवर्गाणां ततो दद्याज्जलाञ्जलिम् ॥ १७ ॥</s-l></s-lg><s-lg><s-l>कल्माषगोयुगेनाथ युक्तेन तरतो जलम् ।</s-l><s-l>पितरोऽभिलषन्ते वै नावं चाप्यधिरोहतः ।</s-l><s-l>सदा नावि जलं तज्ज्ञाः प्रयच्छन्ति समाहिताः ॥ १८ ॥</s-l></s-lg><s-lg><s-l>मासार्धे कृष्णपक्षस्य कुर्यान्निवपनानि वै ।</s-l><s-l>पुष्टिरायुस्तथा वीर्यं श्रीश्चैव पितृवर्तिनः ॥ १९ ॥</s-l></s-lg><s-lg><s-l>पितामहः पुलस्त्यश्च वसिष्ठः पुलहस्तथा ।</s-l><s-l>अङ्गिराश्च क्रतुश्चैव कश्यपश्च महानृषिः ।</s-l><s-l>एते कुरुकुलश्रेष्ठ महायोगेश्वराः स्मृताः ॥ २० ॥</s-l></s-lg><s-lg><s-l>एते च पितरो राजन्नेष श्राद्धविधिः परः ।</s-l><s-l>प्रेतास्तु पिण्डसंबन्धान्मुच्यन्ते तेन कर्मणा ॥ २१ ॥</s-l></s-lg><s-lg><s-l>इत्येषा पुरुषश्रेष्ठ श्राद्धोत्पत्तिर्यथागमम् ।</s-l><s-l>ख्यापिता पूर्वनिर्दिष्टा दानं वक्ष्याम्यतः परम् ॥ २२ ॥</s-l></s-lg>