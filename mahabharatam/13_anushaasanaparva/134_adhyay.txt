<s-lg><s-l> महेश्वर उवाच ।</s-l><s-l>परावरज्ञे धर्मज्ञे तपोवननिवासिनि ।</s-l><s-l>साध्वि सुभ्रु सुकेशान्ते हिमवत्पर्वतात्मजे ॥ १ ॥</s-l></s-lg><s-lg><s-l>दक्षे शमदमोपेते निर्ममे धर्मचारिणि ।</s-l><s-l>पृच्छामि त्वां वरारोहे पृष्टा वद ममेप्सितम् ॥ २ ॥</s-l></s-lg><s-lg><s-l>सावित्री ब्रह्मणः साध्वी कौशिकस्य शची सती ।</s-l><s-l>मार्तण्डजस्य धूमोर्णा ऋद्धिर्वैश्रवणस्य च ॥ ३ ॥</s-l></s-lg><s-lg><s-l>वरुणस्य ततो गौरी सूर्यस्य च सुवर्चला ।</s-l><s-l>रोहिणी शशिनः साध्वी स्वाहा चैव विभावसोः ॥ ४ ॥</s-l></s-lg><s-lg><s-l>अदितिः कश्यपस्याथ सर्वास्ताः पतिदेवताः ।</s-l><s-l>पृष्टाश्चोपासिताश्चैव तास्त्वया देवि नित्यशः ॥ ५ ॥</s-l></s-lg><s-lg><s-l>तेन त्वां परिपृच्छामि धर्मज्ञे धर्मवादिनि ।</s-l><s-l>स्त्रीधर्मं श्रोतुमिच्छामि त्वयोदाहृतमादितः ॥ ६ ॥</s-l></s-lg><s-lg><s-l>सहधर्मचरी मे त्वं समशीला समव्रता ।</s-l><s-l>समानसारवीर्या च तपस्तीव्रं कृतं च ते ।</s-l><s-l>त्वया ह्युक्तो विशेषेण प्रमाणत्वमुपैष्यति ॥ ७ ॥</s-l></s-lg><s-lg><s-l>स्त्रियश्चैव विशेषेण स्त्रीजनस्य गतिः सदा ।</s-l><s-l>गौर्गां गच्छति सुश्रोणि लोकेष्वेषा स्थितिः सदा ॥ ८ ॥</s-l></s-lg><s-lg><s-l>मम चार्धं शरीरस्य मम चार्धाद्विनिःसृता ।</s-l><s-l>सुरकार्यकरी च त्वं लोकसंतानकारिणी ॥ ९ ॥</s-l></s-lg><s-lg><s-l>तव सर्वः सुविदितः स्त्रीधर्मः शाश्वतः शुभे ।</s-l><s-l>तस्मादशेषतो ब्रूहि स्त्रीधर्मं विस्तरेण मे ॥ १० ॥</s-l></s-lg><s-lg><s-l> उमोवाच ।</s-l><s-l>भगवन्सर्वभूतेश भूतभव्यभवोद्भव ।</s-l><s-l>त्वत्प्रभावादियं देव वाक्चैव प्रतिभाति मे ॥ ११ ॥</s-l></s-lg><s-lg><s-l>इमास्तु नद्यो देवेश सर्वतीर्थोदकैर्युताः ।</s-l><s-l>उपस्पर्शनहेतोस्त्वा समीपस्था उपासते ॥ १२ ॥</s-l></s-lg><s-lg><s-l>एताभिः सह संमन्त्र्य प्रवक्ष्याम्यनुपूर्वशः ।</s-l><s-l>प्रभवन्योऽनहंवादी स वै पुरुष उच्यते ॥ १३ ॥</s-l></s-lg><s-lg><s-l>स्त्री च भूतेश सततं स्त्रियमेवानुधावति ।</s-l><s-l>मया संमानिताश्चैव भविष्यन्ति सरिद्वराः ॥ १४ ॥</s-l></s-lg><s-lg><s-l>एषा सरस्वती पुण्या नदीनामुत्तमा नदी ।</s-l><s-l>प्रथमा सर्वसरितां नदी सागरगामिनी ॥ १५ ॥</s-l></s-lg><s-lg><s-l>विपाशा च वितस्ता च चन्द्रभागा इरावती ।</s-l><s-l>शतद्रुर्देविका सिन्धुः कौशिकी गोमती तथा ॥ १६ ॥</s-l></s-lg><s-lg><s-l>तथा देवनदी चेयं सर्वतीर्थाभिसंवृता ।</s-l><s-l>गगनाद्गां गता देवी गङ्गा सर्वसरिद्वरा ॥ १७ ॥</s-l></s-lg><s-lg><s-l>इत्युक्त्वा देवदेवस्य पत्नी धर्मभृतां वरा ।</s-l><s-l>स्मितपूर्वमिवाभाष्य सर्वास्ताः सरितस्तदा ॥ १८ ॥</s-l></s-lg><s-lg><s-l>अपृच्छद्देवमहिषी स्त्रीधर्मं धर्मवत्सला ।</s-l><s-l>स्त्रीधर्मकुशलास्ता वै गङ्गाद्याः सरितां वराः ॥ १९ ॥</s-l></s-lg><s-lg><s-l>अयं भगवता दत्तः प्रश्नः स्त्रीधर्मसंश्रितः ।</s-l><s-l>तं तु संमन्त्र्य युष्माभिर्वक्तुमिच्छामि शंकरे ॥ २० ॥</s-l></s-lg><s-lg><s-l>न चैकसाध्यं पश्यामि विज्ञानं भुवि कस्यचित् ।</s-l><s-l>दिवि वा सागरगमास्तेन वो मानयाम्यहम् ॥ २१ ॥</s-l></s-lg><s-lg><s-l> भीष्म उवाच ।</s-l><s-l>एवं सर्वाः सरिच्छ्रेष्ठाः पृष्टाः पुण्यतमाः शिवाः ।</s-l><s-l>ततो देवनदी गङ्गा नियुक्ता प्रतिपूज्य ताम् ॥ २२ ॥</s-l></s-lg><s-lg><s-l>बह्वीभिर्बुद्धिभिः स्फीता स्त्रीधर्मज्ञा शुचिस्मिता ।</s-l><s-l>शैलराजसुतां देवीं पुण्या पापापहां शिवाम् ॥ २३ ॥</s-l></s-lg><s-lg><s-l>बुद्ध्या विनयसंपन्ना सर्वज्ञानविशारदा ।</s-l><s-l>सस्मितं बहुबुद्ध्याढ्या गङ्गा वचनमब्रवीत् ॥ २४ ॥</s-l></s-lg><s-lg><s-l>धन्याः स्मोऽनुगृहीताः स्मो देवि धर्मपरायणा ।</s-l><s-l>या त्वं सर्वजगन्मान्या नदीर्मानयसेऽनघे ॥ २५ ॥</s-l></s-lg><s-lg><s-l>प्रभवन्पृच्छते यो हि संमानयति वा पुनः ।</s-l><s-l>नूनं जनमदुष्टात्मा पण्डिताख्यां स गच्छति ॥ २६ ॥</s-l></s-lg><s-lg><s-l>ज्ञानविज्ञानसंपन्नानूहापोहविशारदान् ।</s-l><s-l>प्रवक्तॄन्पृच्छते योऽन्यान्स वै ना पदमर्च्छति ॥ २७ ॥</s-l></s-lg><s-lg><s-l>अन्यथा बहुबुद्ध्याढ्यो वाक्यं वदति संसदि ।</s-l><s-l>अन्यथैव ह्यहंमानी दुर्बलं वदते वचः ॥ २८ ॥</s-l></s-lg><s-lg><s-l>दिव्यज्ञाने दिवि श्रेष्ठे दिव्यपुण्ये सदोत्थिते ।</s-l><s-l>त्वमेवार्हसि नो देवि स्त्रीधर्ममनुशासितुम् ॥ २९ ॥</s-l></s-lg><s-lg><s-l> भीष्म उवाच ।</s-l><s-l>ततः साराधिता देवी गङ्गया बहुभिर्गुणैः ।</s-l><s-l>प्राह सर्वमशेषेण स्त्रीधर्मं सुरसुन्दरी ॥ ३० ॥</s-l></s-lg><s-lg><s-l>स्त्रीधर्मो मां प्रति यथा प्रतिभाति यथाविधि ।</s-l><s-l>तमहं कीर्तयिष्यामि तथैव प्रथितो भवेत् ॥ ३१ ॥</s-l></s-lg><s-lg><s-l>स्त्रीधर्मः पूर्व एवायं विवाहे बन्धुभिः कृतः ।</s-l><s-l>सहधर्मचरी भर्तुर्भवत्यग्निसमीपतः ॥ ३२ ॥</s-l></s-lg><s-lg><s-l>सुस्वभावा सुवचना सुवृत्ता सुखदर्शना ।</s-l><s-l>अनन्यचित्ता सुमुखी भर्तुः सा धर्मचारिणी ॥ ३३ ॥</s-l></s-lg><s-lg><s-l>सा भवेद्धर्मपरमा सा भवेद्धर्मभागिनी ।</s-l><s-l>देववत्सततं साध्वी या भर्तारं प्रपश्यति ॥ ३४ ॥</s-l></s-lg><s-lg><s-l>शुश्रूषां परिचारं च देववद्या करोति च ।</s-l><s-l>नान्यभावा ह्यविमनाः सुव्रता सुखदर्शना ॥ ३५ ॥</s-l></s-lg><s-lg><s-l>पुत्रवक्त्रमिवाभीक्ष्णं भर्तुर्वदनमीक्षते ।</s-l><s-l>या साध्वी नियताचारा सा भवेद्धर्मचारिणी ॥ ३६ ॥</s-l></s-lg><s-lg><s-l>श्रुत्वा दंपतिधर्मं वै सहधर्मकृतं शुभम् ।</s-l><s-l>अनन्यचित्ता सुमुखी भर्तुः सा धर्मचारिणी ॥ ३७ ॥</s-l></s-lg><s-lg><s-l>परुषाण्यपि चोक्ता या दृष्टा वा क्रूरचक्षुषा ।</s-l><s-l>सुप्रसन्नमुखी भर्तुर्या नारी सा पतिव्रता ॥ ३८ ॥</s-l></s-lg><s-lg><s-l>न चन्द्रसूर्यौ न तरुं पुंनाम्नो या निरीक्षते ।</s-l><s-l>भर्तृवर्जं वरारोहा सा भवेद्धर्मचारिणी ॥ ३९ ॥</s-l></s-lg><s-lg><s-l>दरिद्रं व्याधितं दीनमध्वना परिकर्शितम् ।</s-l><s-l>पतिं पुत्रमिवोपास्ते सा नारी धर्मभागिनी ॥ ४० ॥</s-l></s-lg><s-lg><s-l>या नारी प्रयता दक्षा या नारी पुत्रिणी भवेत् ।</s-l><s-l>पतिप्रिया पतिप्राणा सा नारी धर्मभागिनी ॥ ४१ ॥</s-l></s-lg><s-lg><s-l>शुश्रूषां परिचर्यां च करोत्यविमनाः सदा ।</s-l><s-l>सुप्रतीता विनीता च सा नारी धर्मभागिनी ॥ ४२ ॥</s-l></s-lg><s-lg><s-l>न कामेषु न भोगेषु नैश्वर्ये न सुखे तथा ।</s-l><s-l>स्पृहा यस्या यथा पत्यौ सा नारी धर्मभागिनी ॥ ४३ ॥</s-l></s-lg><s-lg><s-l>कल्योत्थानरता नित्यं गुरुशुश्रूषणे रता ।</s-l><s-l>सुसंमृष्टक्षया चैव गोशकृत्कृतलेपना ॥ ४४ ॥</s-l></s-lg><s-lg><s-l>अग्निकार्यपरा नित्यं सदा पुष्पबलिप्रदा ।</s-l><s-l>देवतातिथिभृत्यानां निरुप्य पतिना सह ॥ ४५ ॥</s-l></s-lg><s-lg><s-l>शेषान्नमुपभुञ्जाना यथान्यायं यथाविधि ।</s-l><s-l>तुष्टपुष्टजना नित्यं नारी धर्मेण युज्यते ॥ ४६ ॥</s-l></s-lg><s-lg><s-l>श्वश्रूश्वशुरयोः पादौ तोषयन्ती गुणान्विता ।</s-l><s-l>मातापितृपरा नित्यं या नारी सा तपोधना ॥ ४७ ॥</s-l></s-lg><s-lg><s-l>ब्राह्मणान्दुर्बलानाथान्दीनान्धकृपणांस्तथा ।</s-l><s-l>बिभर्त्यन्नेन या नारी सा पतिव्रतभागिनी ॥ ४८ ॥</s-l></s-lg><s-lg><s-l>व्रतं चरति या नित्यं दुश्चरं लघुसत्त्वया ।</s-l><s-l>पतिचित्ता पतिहिता सा पतिव्रतभागिनी ॥ ४९ ॥</s-l></s-lg><s-lg><s-l>पुण्यमेतत्तपश्चैव स्वर्गश्चैष सनातनः ।</s-l><s-l>या नारी भर्तृपरमा भवेद्भर्तृव्रता शिवा ॥ ५० ॥</s-l></s-lg><s-lg><s-l>पतिर्हि देवो नारीणां पतिर्बन्धुः पतिर्गतिः ।</s-l><s-l>पत्या समा गतिर्नास्ति दैवतं वा यथा पतिः ॥ ५१ ॥</s-l></s-lg><s-lg><s-l>पतिप्रसादः स्वर्गो वा तुल्यो नार्या न वा भवेत् ।</s-l><s-l>अहं स्वर्गं न हीच्छेयं त्वय्यप्रीते महेश्वर ॥ ५२ ॥</s-l></s-lg><s-lg><s-l>यद्यकार्यमधर्मं वा यदि वा प्राणनाशनम् ।</s-l><s-l>पतिर्ब्रूयाद्दरिद्रो वा व्याधितो वा कथंचन ॥ ५३ ॥</s-l></s-lg><s-lg><s-l>आपन्नो रिपुसंस्थो वा ब्रह्मशापार्दितोऽपि वा ।</s-l><s-l>आपद्धर्माननुप्रेक्ष्य तत्कार्यमविशङ्कया ॥ ५४ ॥</s-l></s-lg><s-lg><s-l>एष देव मया प्रोक्तः स्त्रीधर्मो वचनात्तव ।</s-l><s-l>या त्वेवंभाविनी नारी सा भवेद्धर्मभागिनी ॥ ५५ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः स तु देवेशः प्रतिपूज्य गिरेः सुताम् ।</s-l><s-l>लोकान्विसर्जयामास सर्वैरनुचरैः सह ॥ ५६ ॥</s-l></s-lg><s-lg><s-l>ततो ययुर्भूतगणाः सरितश्च यथागतम् ।</s-l><s-l>गन्धर्वाप्सरसश्चैव प्रणम्य शिरसा भवम् ॥ ५७ ॥</s-l></s-lg>