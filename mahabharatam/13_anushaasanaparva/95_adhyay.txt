<s-lg><s-l> भीष्म उवाच ।</s-l><s-l>अथात्रिप्रमुखा राजन्वने तस्मिन्महर्षयः ।</s-l><s-l>व्यचरन्भक्षयन्तो वै मूलानि च फलानि च ॥ १ ॥</s-l></s-lg><s-lg><s-l>अथापश्यन्सुपीनांसपाणिपादमुखोदरम् ।</s-l><s-l>परिव्रजन्तं स्थूलाङ्गं परिव्राजं शुनःसखम् ॥ २ ॥</s-l></s-lg><s-lg><s-l>अरुन्धती तु तं दृष्ट्वा सर्वाङ्गोपचितं शुभा ।</s-l><s-l>भवितारो भवन्तो वै नैवमित्यब्रवीदृषीन् ॥ ३ ॥</s-l></s-lg><s-lg><s-l> वसिष्ठ उवाच ।</s-l><s-l>नैतस्येह यथास्माकमग्निहोत्रमनिर्हुतम् ।</s-l><s-l>सायं प्रातश्च होतव्यं तेन पीवाञ्शुनःसखः ॥ ४ ॥</s-l></s-lg><s-lg><s-l> अत्रिरुवाच ।</s-l><s-l>नैतस्येह यथास्माकं क्षुधा वीर्यं समाहतम् ।</s-l><s-l>कृच्छ्राधीतं प्रनष्टं च तेन पीवाञ्शुनःसखः ॥ ५ ॥</s-l></s-lg><s-lg><s-l> विश्वामित्र उवाच ।</s-l><s-l>नैतस्येह यथास्माकं शश्वच्छास्त्रं जरद्गवः ।</s-l><s-l>अलसः क्षुत्परो मूर्खस्तेन पीवाञ्शुनःसखः ॥ ६ ॥</s-l></s-lg><s-lg><s-l> जमदग्निरुवाच ।</s-l><s-l>नैतस्येह यथास्माकं भक्तमिन्धनमेव च ।</s-l><s-l>संचिन्त्य वार्षिकं किंचित्तेन पीवाञ्शुनःसखः ॥ ७ ॥</s-l></s-lg><s-lg><s-l> कश्यप उवाच ।</s-l><s-l>नैतस्येह यथास्माकं चत्वारश्च सहोदराः ।</s-l><s-l>देहि देहीति भिक्षन्ति तेन पीवाञ्शुनःसखः ॥ ८ ॥</s-l></s-lg><s-lg><s-l> भरद्वाज उवाच ।</s-l><s-l>नैतस्येह यथास्माकं ब्रह्मबन्धोरचेतसः ।</s-l><s-l>शोको भार्यापवादेन तेन पीवाञ्शुनःसखः ॥ ९ ॥</s-l></s-lg><s-lg><s-l> गौतम उवाच ।</s-l><s-l>नैतस्येह यथास्माकं त्रिकौशेयं हि राङ्कवम् ।</s-l><s-l>एकैकं वै त्रिवार्षीयं तेन पीवाञ्शुनःसखः ॥ १० ॥</s-l></s-lg><s-lg><s-l> भीष्म उवाच ।</s-l><s-l>अथ दृष्ट्वा परिव्राट्स तान्महर्षीञ्शुनःसखः ।</s-l><s-l>अभिगम्य यथान्यायं पाणिस्पर्शमथाचरत् ॥ ११ ॥</s-l></s-lg><s-lg><s-l>परिचर्यां वने तां तु क्षुत्प्रतीघातकारिकाम् ।</s-l><s-l>अन्योन्येन निवेद्याथ प्रातिष्ठन्त सहैव ते ॥ १२ ॥</s-l></s-lg><s-lg><s-l>एकनिश्चयकार्याश्च व्यचरन्त वनानि ते ।</s-l><s-l>आददानाः समुद्धृत्य मूलानि च फलानि च ॥ १३ ॥</s-l></s-lg><s-lg><s-l>कदाचिद्विचरन्तस्ते वृक्षैरविरलैर्वृताम् ।</s-l><s-l>शुचिवारिप्रसन्नोदां ददृशुः पद्मिनीं शुभाम् ॥ १४ ॥</s-l></s-lg><s-lg><s-l>बालादित्यवपुःप्रख्यैः पुष्करैरुपशोभिताम् ।</s-l><s-l>वैदूर्यवर्णसदृशैः पद्मपत्रैरथावृताम् ॥ १५ ॥</s-l></s-lg><s-lg><s-l>नानाविधैश्च विहगैर्जलप्रकरसेविभिः ।</s-l><s-l>एकद्वारामनादेयां सूपतीर्थामकर्दमाम् ॥ १६ ॥</s-l></s-lg><s-lg><s-l>वृषादर्भिप्रयुक्ता तु कृत्या विकृतदर्शना ।</s-l><s-l>यातुधानीति विख्याता पद्मिनीं तामरक्षत ॥ १७ ॥</s-l></s-lg><s-lg><s-l>शुनःसखसहायास्तु बिसार्थं ते महर्षयः ।</s-l><s-l>पद्मिनीमभिजग्मुस्ते सर्वे कृत्याभिरक्षिताम् ॥ १८ ॥</s-l></s-lg><s-lg><s-l>ततस्ते यातुधानीं तां दृष्ट्वा विकृतदर्शनाम् ।</s-l><s-l>स्थितां कमलिनीतीरे कृत्यामूचुर्महर्षयः ॥ १९ ॥</s-l></s-lg><s-lg><s-l>एका तिष्ठसि का नु त्वं कस्यार्थे किं प्रयोजनम् ।</s-l><s-l>पद्मिनीतीरमाश्रित्य ब्रूहि त्वं किं चिकीर्षसि ॥ २० ॥</s-l></s-lg><s-lg><s-l> यातुधान्युवाच ।</s-l><s-l>यास्मि सास्म्यनुयोगो मे न कर्तव्यः कथंचन ।</s-l><s-l>आरक्षिणीं मां पद्मिन्या वित्त सर्वे तपोधनाः ॥ २१ ॥</s-l></s-lg><s-lg><s-l> ऋषय ऊचुः ।</s-l><s-l>सर्व एव क्षुधार्ताः स्म न चान्यत्किंचिदस्ति नः ।</s-l><s-l>भवत्याः संमते सर्वे गृह्णीमहि बिसान्युत ॥ २२ ॥</s-l></s-lg><s-lg><s-l> यातुधान्युवाच ।</s-l><s-l>समयेन बिसानीतो गृह्णीध्वं कामकारतः ।</s-l><s-l>एकैको नाम मे प्रोक्त्वा ततो गृह्णीत माचिरम् ॥ २३ ॥</s-l></s-lg><s-lg><s-l> भीष्म उवाच ।</s-l><s-l>विज्ञाय यातुधानीं तां कृत्यामृषिवधैषिणीम् ।</s-l><s-l>अत्रिः क्षुधापरीतात्मा ततो वचनमब्रवीत् ॥ २४ ॥</s-l></s-lg><s-lg><s-l>अरात्रिरत्रेः सा रात्रिर्यां नाधीते त्रिरद्य वै ।</s-l><s-l>अरात्रिरत्रिरित्येव नाम मे विद्धि शोभने ॥ २५ ॥</s-l></s-lg><s-lg><s-l> यातुधान्युवाच ।</s-l><s-l>यथोदाहृतमेतत्ते मयि नाम महामुने ।</s-l><s-l>दुर्धार्यमेतन्मनसा गच्छावतर पद्मिनीम् ॥ २६ ॥</s-l></s-lg><s-lg><s-l> वसिष्ठ उवाच ।</s-l><s-l>वसिष्ठोऽस्मि वरिष्ठोऽस्मि वसे वासं गृहेष्वपि ।</s-l><s-l>वरिष्ठत्वाच्च वासाच्च वसिष्ठ इति विद्धि माम् ॥ २७ ॥</s-l></s-lg><s-lg><s-l> यातुधान्युवाच ।</s-l><s-l>नामनैरुक्तमेतत्ते दुःखव्याभाषिताक्षरम् ।</s-l><s-l>नैतद्धारयितुं शक्यं गच्छावतर पद्मिनीम् ॥ २८ ॥</s-l></s-lg><s-lg><s-l> कश्यप उवाच ।</s-l><s-l>कुलं कुलं च कुपपः कुपयः कश्यपो द्विजः ।</s-l><s-l>काश्यः काशनिकाशत्वादेतन्मे नाम धारय ॥ २९ ॥</s-l></s-lg><s-lg><s-l> यातुधान्युवाच ।</s-l><s-l>यथोदाहृतमेतत्ते मयि नाम महामुने ।</s-l><s-l>दुर्धार्यमेतन्मनसा गच्छावतर पद्मिनीम् ॥ ३० ॥</s-l></s-lg><s-lg><s-l> भरद्वाज उवाच ।</s-l><s-l>भरे सुतान्भरे शिष्यान्भरे देवान्भरे द्विजान् ।</s-l><s-l>भरे भार्यामनव्याजो भरद्वाजोऽस्मि शोभने ॥ ३१ ॥</s-l></s-lg><s-lg><s-l> यातुधान्युवाच ।</s-l><s-l>नामनैरुक्तमेतत्ते दुःखव्याभाषिताक्षरम् ।</s-l><s-l>नैतद्धारयितुं शक्यं गच्छावतर पद्मिनीम् ॥ ३२ ॥</s-l></s-lg><s-lg><s-l> गौतम उवाच ।</s-l><s-l>गोदमो दमगोऽधूमो दमो दुर्दर्शनश्च ते ।</s-l><s-l>विद्धि मां गौतमं कृत्ये यातुधानि निबोध मे ॥ ३३ ॥</s-l></s-lg><s-lg><s-l> यातुधान्युवाच ।</s-l><s-l>यथोदाहृतमेतत्ते मयि नाम महामुने ।</s-l><s-l>नैतद्धारयितुं शक्यं गच्छावतर पद्मिनीम् ॥ ३४ ॥</s-l></s-lg><s-lg><s-l> विश्वामित्र उवाच ।</s-l><s-l>विश्वेदेवाश्च मे मित्रं मित्रमस्मि गवां तथा ।</s-l><s-l>विश्वामित्रमिति ख्यातं यातुधानि निबोध मे ॥ ३५ ॥</s-l></s-lg><s-lg><s-l> यातुधान्युवाच ।</s-l><s-l>नामनैरुक्तमेतत्ते दुःखव्याभाषिताक्षरम् ।</s-l><s-l>नैतद्धारयितुं शक्यं गच्छावतर पद्मिनीम् ॥ ३६ ॥</s-l></s-lg><s-lg><s-l> जमदग्निरुवाच ।</s-l><s-l>जाजमद्यजजा नाम मृजा माह जिजायिषे ।</s-l><s-l>जमदग्निरिति ख्यातमतो मां विद्धि शोभने ॥ ३७ ॥</s-l></s-lg><s-lg><s-l> यातुधान्युवाच ।</s-l><s-l>यथोदाहृतमेतत्ते मयि नाम महामुने ।</s-l><s-l>नैतद्धारयितुं शक्यं गच्छावतर पद्मिनीम् ॥ ३८ ॥</s-l></s-lg><s-lg><s-l> अरुन्धत्युवाच ।</s-l><s-l>धरां धरित्रीं वसुधां भर्तुस्तिष्ठाम्यनन्तरम् ।</s-l><s-l>मनोऽनुरुन्धती भर्तुरिति मां विद्ध्यरुन्धतीम् ॥ ३९ ॥</s-l></s-lg><s-lg><s-l> यातुधान्युवाच ।</s-l><s-l>नामनैरुक्तमेतत्ते दुःखव्याभाषिताक्षरम् ।</s-l><s-l>नैतद्धारयितुं शक्यं गच्छावतर पद्मिनीम् ॥ ४० ॥</s-l></s-lg><s-lg><s-l> गण्डोवाच ।</s-l><s-l>गण्डं गण्डं गतवती गण्डगण्डेति संज्ञिता ।</s-l><s-l>गण्डगण्डेव गण्डेति विद्धि मानलसंभवे ॥ ४१ ॥</s-l></s-lg><s-lg><s-l> यातुधान्युवाच ।</s-l><s-l>नामनैरुक्तमेतत्ते दुःखव्याभाषिताक्षरम् ।</s-l><s-l>नैतद्धारयितुं शक्यं गच्छावतर पद्मिनीम् ॥ ४२ ॥</s-l></s-lg><s-lg><s-l> पशुसख उवाच ।</s-l><s-l>सखा सखे यः सख्येयः पशूनां च सखा सदा ।</s-l><s-l>गौणं पशुसखेत्येवं विद्धि मामग्निसंभवे ॥ ४३ ॥</s-l></s-lg><s-lg><s-l> यातुधान्युवाच ।</s-l><s-l>नामनैरुक्तमेतत्ते दुःखव्याभाषिताक्षरम् ।</s-l><s-l>नैतद्धारयितुं शक्यं गच्छावतर पद्मिनीम् ॥ ४४ ॥</s-l></s-lg><s-lg><s-l> शुनःसख उवाच ।</s-l><s-l>एभिरुक्तं यथा नाम नाहं वक्तुमिहोत्सहे ।</s-l><s-l>शुनःसखसखायं मां यातुधान्युपधारय ॥ ४५ ॥</s-l></s-lg><s-lg><s-l> यातुधान्युवाच ।</s-l><s-l>नाम तेऽव्यक्तमुक्तं वै वाक्यं संदिग्धया गिरा ।</s-l><s-l>तस्मात्सकृदिदानीं त्वं ब्रूहि यन्नाम ते द्विज ॥ ४६ ॥</s-l></s-lg><s-lg><s-l> शुनःसख उवाच ।</s-l><s-l>सकृदुक्तं मया नाम न गृहीतं यदा त्वया ।</s-l><s-l>तस्मात्त्रिदण्डाभिहता गच्छ भस्मेति माचिरम् ॥ ४७ ॥</s-l></s-lg><s-lg><s-l> भीष्म उवाच ।</s-l><s-l>सा ब्रह्मदण्डकल्पेन तेन मूर्ध्नि हता तदा ।</s-l><s-l>कृत्या पपात मेदिन्यां भस्मसाच्च जगाम ह ॥ ४८ ॥</s-l></s-lg><s-lg><s-l>शुनःसखश्च हत्वा तां यातुधानीं महाबलाम् ।</s-l><s-l>भुवि त्रिदण्डं विष्टभ्य शाद्वले समुपाविशत् ॥ ४९ ॥</s-l></s-lg><s-lg><s-l>ततस्ते मुनयः सर्वे पुष्कराणि बिसानि च ।</s-l><s-l>यथाकाममुपादाय समुत्तस्थुर्मुदान्विताः ॥ ५० ॥</s-l></s-lg><s-lg><s-l>श्रमेण महता युक्तास्ते बिसानि कलापशः ।</s-l><s-l>तीरे निक्षिप्य पद्मिन्यास्तर्पणं चक्रुरम्भसा ॥ ५१ ॥</s-l></s-lg><s-lg><s-l>अथोत्थाय जलात्तस्मात्सर्वे ते वै समागमन् ।</s-l><s-l>नापश्यंश्चापि ते तानि बिसानि पुरुषर्षभ ॥ ५२ ॥</s-l></s-lg><s-lg><s-l> ऋषय ऊचुः ।</s-l><s-l>केन क्षुधाभिभूतानामस्माकं पापकर्मणा ।</s-l><s-l>नृशंसेनापनीतानि बिसान्याहारकाङ्क्षिणाम् ॥ ५३ ॥</s-l></s-lg><s-lg><s-l>ते शङ्कमानास्त्वन्योन्यं पप्रच्छुर्द्विजसत्तमाः ।</s-l><s-l>त ऊचुः शपथं सर्वे कुर्म इत्यरिकर्शन ॥ ५४ ॥</s-l></s-lg><s-lg><s-l>त उक्त्वा बाढमित्येव सर्व एव शुनःसखम् ।</s-l><s-l>क्षुधार्ताः सुपरिश्रान्ताः शपथायोपचक्रमुः ॥ ५५ ॥</s-l></s-lg><s-lg><s-l> अत्रिरुवाच ।</s-l><s-l>स गां स्पृशतु पादेन सूर्यं च प्रतिमेहतु ।</s-l><s-l>अनध्यायेष्वधीयीत बिसस्तैन्यं करोति यः ॥ ५६ ॥</s-l></s-lg><s-lg><s-l> वसिष्ठ उवाच ।</s-l><s-l>अनध्यायपरो लोके शुनः स परिकर्षतु ।</s-l><s-l>परिव्राट्कामवृत्तोऽस्तु बिसस्तैन्यं करोति यः ॥ ५७ ॥</s-l></s-lg><s-lg><s-l>शरणागतं हन्तु मित्रं स्वसुतां चोपजीवतु ।</s-l><s-l>अर्थान्काङ्क्षतु कीनाशाद्बिसस्तैन्यं करोति यः ॥ ५८ ॥</s-l></s-lg><s-lg><s-l> कश्यप उवाच ।</s-l><s-l>सर्वत्र सर्वं पणतु न्यासलोपं करोतु च ।</s-l><s-l>कूटसाक्षित्वमभ्येतु बिसस्तैन्यं करोति यः ॥ ५९ ॥</s-l></s-lg><s-lg><s-l>वृथामांसं समश्नातु वृथादानं करोतु च ।</s-l><s-l>यातु स्त्रियं दिवा चैव बिसस्तैन्यं करोति यः ॥ ६० ॥</s-l></s-lg><s-lg><s-l> भरद्वाज उवाच ।</s-l><s-l>नृशंसस्त्यक्तधर्मास्तु स्त्रीषु ज्ञातिषु गोषु च ।</s-l><s-l>ब्राह्मणं चापि जयतां बिसस्तैन्यं करोति यः ॥ ६१ ॥</s-l></s-lg><s-lg><s-l>उपाध्यायमधः कृत्वा ऋचोऽध्येतु यजूंषि च ।</s-l><s-l>जुहोतु च स कक्षाग्नौ बिसस्तैन्यं करोति यः ॥ ६२ ॥</s-l></s-lg><s-lg><s-l> जमदग्निरुवाच ।</s-l><s-l>पुरीषमुत्सृजत्वप्सु हन्तु गां चापि दोहिनीम् ।</s-l><s-l>अनृतौ मैथुनं यातु बिसस्तैन्यं करोति यः ॥ ६३ ॥</s-l></s-lg><s-lg><s-l>द्वेष्यो भार्योपजीवी स्याद्दूरबन्धुश्च वैरवान् ।</s-l><s-l>अन्योन्यस्यातिथिश्चास्तु बिसस्तैन्यं करोति यः ॥ ६४ ॥</s-l></s-lg><s-lg><s-l> गौतम उवाच ।</s-l><s-l>अधीत्य वेदांस्त्यजतु त्रीनग्नीनपविध्यतु ।</s-l><s-l>विक्रीणातु तथा सोमं बिसस्तैन्यं करोति यः ॥ ६५ ॥</s-l></s-lg><s-lg><s-l>उदपानप्लवे ग्रामे ब्राह्मणो वृषलीपतिः ।</s-l><s-l>तस्य सालोक्यतां यातु बिसस्तैन्यं करोति यः ॥ ६६ ॥</s-l></s-lg><s-lg><s-l> विश्वामित्र उवाच ।</s-l><s-l>जीवतो वै गुरून्भृत्यान्भरन्त्वस्य परे जनाः ।</s-l><s-l>अगतिर्बहुपुत्रः स्याद्बिसस्तैन्यं करोति यः ॥ ६७ ॥</s-l></s-lg><s-lg><s-l>अशुचिर्ब्रह्मकूटोऽस्तु ऋद्ध्या चैवाप्यहंकृतः ।</s-l><s-l>कर्षको मत्सरी चास्तु बिसस्तैन्यं करोति यः ॥ ६८ ॥</s-l></s-lg><s-lg><s-l>वर्षान्करोतु भृतको राज्ञश्चास्तु पुरोहितः ।</s-l><s-l>अयाज्यस्य भवेदृत्विग्बिसस्तैन्यं करोति यः ॥ ६९ ॥</s-l></s-lg><s-lg><s-l> अरुन्धत्युवाच ।</s-l><s-l>नित्यं परिवदेच्छ्वश्रूं भर्तुर्भवतु दुर्मनाः ।</s-l><s-l>एका स्वादु समश्नातु बिसस्तैन्यं करोति या ॥ ७० ॥</s-l></s-lg><s-lg><s-l>ज्ञातीनां गृहमध्यस्था सक्तूनत्तु दिनक्षये ।</s-l><s-l>अभाग्यावीरसूरस्तु बिसस्तैन्यं करोति या ॥ ७१ ॥</s-l></s-lg><s-lg><s-l> गण्डोवाच ।</s-l><s-l>अनृतं भाषतु सदा साधुभिश्च विरुध्यतु ।</s-l><s-l>ददातु कन्यां शुल्केन बिसस्तैन्यं करोति या ॥ ७२ ॥</s-l></s-lg><s-lg><s-l>साधयित्वा स्वयं प्राशेद्दास्ये जीवतु चैव ह ।</s-l><s-l>विकर्मणा प्रमीयेत बिसस्तैन्यं करोति या ॥ ७३ ॥</s-l></s-lg><s-lg><s-l> पशुसख उवाच ।</s-l><s-l>दास्य एव प्रजायेत सोऽप्रसूतिरकिंचनः ।</s-l><s-l>दैवतेष्वनमस्कारो बिसस्तैन्यं करोति यः ॥ ७४ ॥</s-l></s-lg><s-lg><s-l> शुनःसख उवाच ।</s-l><s-l>अध्वर्यवे दुहितरं ददातु च्छन्दोगे वा चरितब्रह्मचर्ये ।</s-l><s-l>आथर्वणं वेदमधीत्य विप्रः स्नायीत यो वै हरते बिसानि ॥ ७५ ॥</s-l></s-lg><s-lg><s-l> ऋषय ऊचुः ।</s-l><s-l>इष्टमेतद्द्विजातीनां योऽयं ते शपथः कृतः ।</s-l><s-l>त्वया कृतं बिसस्तैन्यं सर्वेषां नः शुनःसख ॥ ७६ ॥</s-l></s-lg><s-lg><s-l> शुनःसख उवाच ।</s-l><s-l>न्यस्तमाद्यमपश्यद्भिर्यदुक्तं कृतकर्मभिः ।</s-l><s-l>सत्यमेतन्न मिथ्यैतद्बिसस्तैन्यं कृतं मया ॥ ७७ ॥</s-l></s-lg><s-lg><s-l>मया ह्यन्तर्हितानीह बिसानीमानि पश्यत ।</s-l><s-l>परीक्षार्थं भगवतां कृतमेतन्मयानघाः ।</s-l><s-l>रक्षणार्थं च सर्वेषां भवतामहमागतः ॥ ७८ ॥</s-l></s-lg><s-lg><s-l>यातुधानी ह्यतिक्रुद्धा कृत्यैषा वो वधैषिणी ।</s-l><s-l>वृषादर्भिप्रयुक्तैषा निहता मे तपोधनाः ॥ ७९ ॥</s-l></s-lg><s-lg><s-l>दुष्टा हिंस्यादियं पापा युष्मान्प्रत्यग्निसंभवा ।</s-l><s-l>तस्मादस्म्यागतो विप्रा वासवं मां निबोधत ॥ ८० ॥</s-l></s-lg><s-lg><s-l>अलोभादक्षया लोकाः प्राप्ता वः सार्वकामिकाः ।</s-l><s-l>उत्तिष्ठध्वमितः क्षिप्रं तानवाप्नुत वै द्विजाः ॥ ८१ ॥</s-l></s-lg><s-lg><s-l> भीष्म उवाच ।</s-l><s-l>ततो महर्षयः प्रीतास्तथेत्युक्त्वा पुरंदरम् ।</s-l><s-l>सहैव त्रिदशेन्द्रेण सर्वे जग्मुस्त्रिविष्टपम् ॥ ८२ ॥</s-l></s-lg><s-lg><s-l>एवमेते महात्मानो भोगैर्बहुविधैरपि ।</s-l><s-l>क्षुधा परमया युक्ताश्छन्द्यमाना महात्मभिः ।</s-l><s-l>नैव लोभं तदा चक्रुस्ततः स्वर्गमवाप्नुवन् ॥ ८३ ॥</s-l></s-lg><s-lg><s-l>तस्मात्सर्वास्ववस्थासु नरो लोभं विवर्जयेत् ।</s-l><s-l>एष धर्मः परो राजन्नलोभ इति विश्रुतः ॥ ८४ ॥</s-l></s-lg><s-lg><s-l>इदं नरः सच्चरितं समवायेषु कीर्तयेत् ।</s-l><s-l>सुखभागी च भवति न च दुर्गाण्यवाप्नुते ॥ ८५ ॥</s-l></s-lg><s-lg><s-l>प्रीयन्ते पितरश्चास्य ऋषयो देवतास्तथा ।</s-l><s-l>यशोधर्मार्थभागी च भवति प्रेत्य मानवः ॥ ८६ ॥</s-l></s-lg>