<s-lg><s-l> युधिष्ठिर उवाच ।</s-l><s-l>कां तु ब्राह्मणपूजायां व्युष्टिं दृष्ट्वा जनाधिप ।</s-l><s-l>कं वा कर्मोदयं मत्वा तानर्चसि महामते ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>पवनस्य च संवादमर्जुनस्य च भारत ॥ २ ॥</s-l></s-lg><s-lg><s-l>सहस्रभुजभृच्छ्रीमान्कार्तवीर्योऽभवत्प्रभुः ।</s-l><s-l>अस्य लोकस्य सर्वस्य माहिष्मत्यां महाबलः ॥ ३ ॥</s-l></s-lg><s-lg><s-l>स तु रत्नाकरवतीं सद्वीपां सागराम्बराम् ।</s-l><s-l>शशास सर्वां पृथिवीं हैहयः सत्यविक्रमः ॥ ४ ॥</s-l></s-lg><s-lg><s-l>स्ववित्तं तेन दत्तं तु दत्तात्रेयाय कारणे ।</s-l><s-l>क्षत्रधर्मं पुरस्कृत्य विनयं श्रुतमेव च ॥ ५ ॥</s-l></s-lg><s-lg><s-l>आराधयामास च तं कृतवीर्यात्मजो मुनिम् ।</s-l><s-l>न्यमन्त्रयत संहृष्टः स द्विजश्च वरैस्त्रिभिः ॥ ६ ॥</s-l></s-lg><s-lg><s-l>स वरैश्छन्दितस्तेन नृपो वचनमब्रवीत् ।</s-l><s-l>सहस्रबाहुर्भूयां वै चमूमध्ये गृहेऽन्यथा ॥ ७ ॥</s-l></s-lg><s-lg><s-l>मम बाहुसहस्रं तु पश्यन्तां सैनिका रणे ।</s-l><s-l>विक्रमेण महीं कृत्स्नां जयेयं विपुलव्रत ।</s-l><s-l>तां च धर्मेण संप्राप्य पालयेयमतन्द्रितः ॥ ८ ॥</s-l></s-lg><s-lg><s-l>चतुर्थं तु वरं याचे त्वामहं द्विजसत्तम ।</s-l><s-l>तं ममानुग्रहकृते दातुमर्हस्यनिन्दित ।</s-l><s-l>अनुशासन्तु मां सन्तो मिथ्यावृत्तं तदाश्रयम् ॥ ९ ॥</s-l></s-lg><s-lg><s-l>इत्युक्तः स द्विजः प्राह तथास्त्विति नराधिपम् ।</s-l><s-l>एवं समभवंस्तस्य वरास्ते दीप्ततेजसः ॥ १० ॥</s-l></s-lg><s-lg><s-l>ततः स रथमास्थाय ज्वलनार्कसमद्युतिः ।</s-l><s-l>अब्रवीद्वीर्यसंमोहात्को न्वस्ति सदृशो मया ।</s-l><s-l>वीर्यधैर्ययशःशौचैर्विक्रमेणौजसापि वा ॥ ११ ॥</s-l></s-lg><s-lg><s-l>तद्वाक्यान्ते चान्तरिक्षे वागुवाचाशरीरिणी ।</s-l><s-l>न त्वं मूढ विजानीषे ब्राह्मणं क्षत्रियाद्वरम् ।</s-l><s-l>सहितो ब्राह्मणेनेह क्षत्रियो रक्षति प्रजाः ॥ १२ ॥</s-l></s-lg><s-lg><s-l> अर्जुन उवाच ।</s-l><s-l>कुर्यां भूतानि तुष्टोऽहं क्रुद्धो नाशं तथा नये ।</s-l><s-l>कर्मणा मनसा वाचा न मत्तोऽस्ति वरो द्विजः ॥ १३ ॥</s-l></s-lg><s-lg><s-l>पूर्वो ब्रह्मोत्तरो वादो द्वितीयः क्षत्रियोत्तरः ।</s-l><s-l>त्वयोक्तौ यौ तु तौ हेतू विशेषस्त्वत्र दृश्यते ॥ १४ ॥</s-l></s-lg><s-lg><s-l>ब्राह्मणाः संश्रिताः क्षत्रं न क्षत्रं ब्राह्मणाश्रितम् ।</s-l><s-l>श्रितान्ब्रह्मोपधा विप्राः खादन्ति क्षत्रियान्भुवि ॥ १५ ॥</s-l></s-lg><s-lg><s-l>क्षत्रियेष्वाश्रितो धर्मः प्रजानां परिपालनम् ।</s-l><s-l>क्षत्राद्वृत्तिर्ब्राह्मणानां तैः कथं ब्राह्मणो वरः ॥ १६ ॥</s-l></s-lg><s-lg><s-l>सर्वभूतप्रधानांस्तान्भैक्षवृत्तीनहं सदा ।</s-l><s-l>आत्मसंभावितान्विप्रान्स्थापयाम्यात्मनो वशे ॥ १७ ॥</s-l></s-lg><s-lg><s-l>कथितं ह्यनया सत्यं गायत्र्या कन्यया दिवि ।</s-l><s-l>विजेष्याम्यवशान्सर्वान्ब्राह्मणांश्चर्मवाससः ॥ १८ ॥</s-l></s-lg><s-lg><s-l>न च मां च्यावयेद्राष्ट्रात्त्रिषु लोकेषु कश्चन ।</s-l><s-l>देवो वा मानुषो वापि तस्माज्ज्येष्ठो द्विजादहम् ॥ १९ ॥</s-l></s-lg><s-lg><s-l>अद्य ब्रह्मोत्तरं लोकं करिष्ये क्षत्रियोत्तरम् ।</s-l><s-l>न हि मे संयुगे कश्चित्सोढुमुत्सहते बलम् ॥ २० ॥</s-l></s-lg><s-lg><s-l>अर्जुनस्य वचः श्रुत्वा वित्रस्ताभून्निशाचरी ।</s-l><s-l>अथैनमन्तरिक्षस्थस्ततो वायुरभाषत ॥ २१ ॥</s-l></s-lg><s-lg><s-l>त्यजैनं कलुषं भावं ब्राह्मणेभ्यो नमस्कुरु ।</s-l><s-l>एतेषां कुर्वतः पापं राष्ट्रक्षोभो हि ते भवेत् ॥ २२ ॥</s-l></s-lg><s-lg><s-l>अथ वा त्वां महीपाल शमयिष्यन्ति वै द्विजाः ।</s-l><s-l>निरसिष्यन्ति वा राष्ट्राद्धतोत्साहं महाबलाः ॥ २३ ॥</s-l></s-lg><s-lg><s-l>तं राजा कस्त्वमित्याह ततस्तं प्राह मारुतः ।</s-l><s-l>वायुर्वै देवदूतोऽस्मि हितं त्वां प्रब्रवीम्यहम् ॥ २४ ॥</s-l></s-lg><s-lg><s-l> अर्जुन उवाच ।</s-l><s-l>अहो त्वयाद्य विप्रेषु भक्तिरागः प्रदर्शितः ।</s-l><s-l>यादृशं पृथिवी भूतं तादृशं ब्रूहि वै द्विजम् ॥ २५ ॥</s-l></s-lg><s-lg><s-l>वायोर्वा सदृशं किंचिद्ब्रूहि त्वं ब्राह्मणोत्तमम् ।</s-l><s-l>अपां वै सदृशं ब्रूहि सूर्यस्य नभसोऽपि वा ॥ २६ ॥</s-l></s-lg>