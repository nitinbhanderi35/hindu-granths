<s-lg><s-l> युधिष्ठिर उवाच ।</s-l><s-l>किं कर्तव्यं मनुष्येण लोकयात्राहितार्थिना ।</s-l><s-l>कथं वै लोकयात्रां तु किंशीलश्च समाचरेत् ॥ १ ॥</s-l></s-lg><s-lg><s-l> भीष्म उवाच ।</s-l><s-l>कायेन त्रिविधं कर्म वाचा चापि चतुर्विधम् ।</s-l><s-l>मनसा त्रिविधं चैव दश कर्मपथांस्त्यजेत् ॥ २ ॥</s-l></s-lg><s-lg><s-l>प्राणातिपातं स्तैन्यं च परदारमथापि च ।</s-l><s-l>त्रीणि पापानि कायेन सर्वतः परिवर्जयेत् ॥ ३ ॥</s-l></s-lg><s-lg><s-l>असत्प्रलापं पारुष्यं पैशुन्यमनृतं तथा ।</s-l><s-l>चत्वारि वाचा राजेन्द्र न जल्पेन्नानुचिन्तयेत् ॥ ४ ॥</s-l></s-lg><s-lg><s-l>अनभिध्या परस्वेषु सर्वसत्त्वेषु सौहृदम् ।</s-l><s-l>कर्मणां फलमस्तीति त्रिविधं मनसा चरेत् ॥ ५ ॥</s-l></s-lg><s-lg><s-l>तस्माद्वाक्कायमनसा नाचरेदशुभं नरः ।</s-l><s-l>शुभाशुभान्याचरन्हि तस्य तस्याश्नुते फलम् ॥ ६ ॥</s-l></s-lg>