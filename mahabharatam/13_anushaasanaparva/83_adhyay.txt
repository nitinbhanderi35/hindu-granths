<s-lg><s-l> युधिष्ठिर उवाच ।</s-l><s-l>उक्तं पितामहेनेदं गवां दानमनुत्तमम् ।</s-l><s-l>विशेषेण नरेन्द्राणामिति धर्ममवेक्षताम् ॥ १ ॥</s-l></s-lg><s-lg><s-l>राज्यं हि सततं दुःखमाश्रमाश्च सुदुर्विदाः ।</s-l><s-l>परिवारेण वै दुःखं दुर्धरं चाकृतात्मभिः ।</s-l><s-l>भूयिष्ठं च नरेन्द्राणां विद्यते न शुभा गतिः ॥ २ ॥</s-l></s-lg><s-lg><s-l>पूयन्ते तेऽत्र नियतं प्रयच्छन्तो वसुंधराम् ।</s-l><s-l>पूर्वं च कथिता धर्मास्त्वया मे कुरुनन्दन ॥ ३ ॥</s-l></s-lg><s-lg><s-l>एवमेव गवामुक्तं प्रदानं ते नृगेण ह ।</s-l><s-l>ऋषिणा नाचिकेतेन पूर्वमेव निदर्शितम् ॥ ४ ॥</s-l></s-lg><s-lg><s-l>वेदोपनिषदे चैव सर्वकर्मसु दक्षिणा ।</s-l><s-l>सर्वक्रतुषु चोद्दिष्टं भूमिर्गावोऽथ काञ्चनम् ॥ ५ ॥</s-l></s-lg><s-lg><s-l>तत्र श्रुतिस्तु परमा सुवर्णं दक्षिणेति वै ।</s-l><s-l>एतदिच्छाम्यहं श्रोतुं पितामह यथातथम् ॥ ६ ॥</s-l></s-lg><s-lg><s-l>किं सुवर्णं कथं जातं कस्मिन्काले किमात्मकम् ।</s-l><s-l>किं दानं किं फलं चैव कस्माच्च परमुच्यते ॥ ७ ॥</s-l></s-lg><s-lg><s-l>कस्माद्दानं सुवर्णस्य पूजयन्ति मनीषिणः ।</s-l><s-l>कस्माच्च दक्षिणार्थं तद्यज्ञकर्मसु शस्यते ॥ ८ ॥</s-l></s-lg><s-lg><s-l>कस्माच्च पावनं श्रेष्ठं भूमेर्गोभ्यश्च काञ्चनम् ।</s-l><s-l>परमं दक्षिणार्थे च तद्ब्रवीहि पितामह ॥ ९ ॥</s-l></s-lg><s-lg><s-l> भीष्म उवाच ।</s-l><s-l>शृणु राजन्नवहितो बहुकारणविस्तरम् ।</s-l><s-l>जातरूपसमुत्पत्तिमनुभूतं च यन्मया ॥ १० ॥</s-l></s-lg><s-lg><s-l>पिता मम महातेजाः शंतनुर्निधनं गतः ।</s-l><s-l>तस्य दित्सुरहं श्राद्धं गङ्गाद्वारमुपागमम् ॥ ११ ॥</s-l></s-lg><s-lg><s-l>तत्रागम्य पितुः पुत्र श्राद्धकर्म समारभम् ।</s-l><s-l>माता मे जाह्नवी चैव साहाय्यमकरोत्तदा ॥ १२ ॥</s-l></s-lg><s-lg><s-l>ततोऽग्रतस्तपःसिद्धानुपवेश्य बहूनृषीन् ।</s-l><s-l>तोयप्रदानात्प्रभृति कार्याण्यहमथारभम् ॥ १३ ॥</s-l></s-lg><s-lg><s-l>तत्समाप्य यथोद्दिष्टं पूर्वकर्म समाहितः ।</s-l><s-l>दातुं निर्वपणं सम्यग्यथावदहमारभम् ॥ १४ ॥</s-l></s-lg><s-lg><s-l>ततस्तं दर्भविन्यासं भित्त्वा सुरुचिराङ्गदः ।</s-l><s-l>प्रलम्बाभरणो बाहुरुदतिष्ठद्विशां पते ॥ १५ ॥</s-l></s-lg><s-lg><s-l>तमुत्थितमहं दृष्ट्वा परं विस्मयमागमम् ।</s-l><s-l>प्रतिग्रहीता साक्षान्मे पितेति भरतर्षभ ॥ १६ ॥</s-l></s-lg><s-lg><s-l>ततो मे पुनरेवासीत्संज्ञा संचिन्त्य शास्त्रतः ।</s-l><s-l>नायं वेदेषु विहितो विधिर्हस्त इति प्रभो ।</s-l><s-l>पिण्डो देयो नरेणेह ततो मतिरभून्मम ॥ १७ ॥</s-l></s-lg><s-lg><s-l>साक्षान्नेह मनुष्यस्य पितरोऽन्तर्हिताः क्वचित् ।</s-l><s-l>गृह्णन्ति विहितं त्वेवं पिण्डो देयः कुशेष्विति ॥ १८ ॥</s-l></s-lg><s-lg><s-l>ततोऽहं तदनादृत्य पितुर्हस्तनिदर्शनम् ।</s-l><s-l>शास्त्रप्रमाणात्सूक्ष्मं तु विधिं पार्थिव संस्मरन् ॥ १९ ॥</s-l></s-lg><s-lg><s-l>ततो दर्भेषु तत्सर्वमददं भरतर्षभ ।</s-l><s-l>शास्त्रमार्गानुसारेण तद्विद्धि मनुजर्षभ ॥ २० ॥</s-l></s-lg><s-lg><s-l>ततः सोऽन्तर्हितो बाहुः पितुर्मम नराधिप ।</s-l><s-l>ततो मां दर्शयामासुः स्वप्नान्ते पितरस्तदा ॥ २१ ॥</s-l></s-lg><s-lg><s-l>प्रीयमाणास्तु मामूचुः प्रीताः स्म भरतर्षभ ।</s-l><s-l>विज्ञानेन तवानेन यन्न मुह्यसि धर्मतः ॥ २२ ॥</s-l></s-lg><s-lg><s-l>त्वया हि कुर्वता शास्त्रं प्रमाणमिह पार्थिव ।</s-l><s-l>आत्मा धर्मः श्रुतं वेदाः पितरश्च महर्षिभिः ॥ २३ ॥</s-l></s-lg><s-lg><s-l>साक्षात्पितामहो ब्रह्मा गुरवोऽथ प्रजापतिः ।</s-l><s-l>प्रमाणमुपनीता वै स्थितिश्च न विचालिता ॥ २४ ॥</s-l></s-lg><s-lg><s-l>तदिदं सम्यगारब्धं त्वयाद्य भरतर्षभ ।</s-l><s-l>किं तु भूमेर्गवां चार्थे सुवर्णं दीयतामिति ॥ २५ ॥</s-l></s-lg><s-lg><s-l>एवं वयं च धर्मश्च सर्वे चास्मत्पितामहाः ।</s-l><s-l>पाविता वै भविष्यन्ति पावनं परमं हि तत् ॥ २६ ॥</s-l></s-lg><s-lg><s-l>दश पूर्वान्दश परांस्तथा संतारयन्ति ते ।</s-l><s-l>सुवर्णं ये प्रयच्छन्ति एवं मे पितरोऽब्रुवन् ॥ २७ ॥</s-l></s-lg><s-lg><s-l>ततोऽहं विस्मितो राजन्प्रतिबुद्धो विशां पते ।</s-l><s-l>सुवर्णदानेऽकरवं मतिं भरतसत्तम ॥ २८ ॥</s-l></s-lg><s-lg><s-l>इतिहासमिमं चापि शृणु राजन्पुरातनम् ।</s-l><s-l>जामदग्न्यं प्रति विभो धन्यमायुष्यमेव च ॥ २९ ॥</s-l></s-lg><s-lg><s-l>जामदग्न्येन रामेण तीव्ररोषान्वितेन वै ।</s-l><s-l>त्रिःसप्तकृत्वः पृथिवी कृता निःक्षत्रिया पुरा ॥ ३० ॥</s-l></s-lg><s-lg><s-l>ततो जित्वा महीं कृत्स्नां रामो राजीवलोचनः ।</s-l><s-l>आजहार क्रतुं वीरो ब्रह्मक्षत्रेण पूजितम् ॥ ३१ ॥</s-l></s-lg><s-lg><s-l>वाजिमेधं महाराज सर्वकामसमन्वितम् ।</s-l><s-l>पावनं सर्वभूतानां तेजोद्युतिविवर्धनम् ॥ ३२ ॥</s-l></s-lg><s-lg><s-l>विपाप्मापि स तेजस्वी तेन क्रतुफलेन वै ।</s-l><s-l>नैवात्मनोऽथ लघुतां जामदग्न्योऽभ्यगच्छत ॥ ३३ ॥</s-l></s-lg><s-lg><s-l>स तु क्रतुवरेणेष्ट्वा महात्मा दक्षिणावता ।</s-l><s-l>पप्रच्छागमसंपन्नानृषीन्देवांश्च भार्गवः ॥ ३४ ॥</s-l></s-lg><s-lg><s-l>पावनं यत्परं नॄणामुग्रे कर्मणि वर्तताम् ।</s-l><s-l>तदुच्यतां महाभागा इति जातघृणोऽब्रवीत् ॥ ३५ ॥</s-l></s-lg><s-lg><s-l> वसिष्ठ उवाच ।</s-l><s-l>देवतास्ते प्रयच्छन्ति सुवर्णं ये ददत्युत ।</s-l><s-l>अग्निर्हि देवताः सर्वाः सुवर्णं च तदात्मकम् ॥ ३६ ॥</s-l></s-lg><s-lg><s-l>तस्मात्सुवर्णं ददता दत्ताः सर्वाश्च देवताः ।</s-l><s-l>भवन्ति पुरुषव्याघ्र न ह्यतः परमं विदुः ॥ ३७ ॥</s-l></s-lg><s-lg><s-l>भूय एव च माहात्म्यं सुवर्णस्य निबोध मे ।</s-l><s-l>गदतो मम विप्रर्षे सर्वशस्त्रभृतां वर ॥ ३८ ॥</s-l></s-lg><s-lg><s-l>मया श्रुतमिदं पूर्वं पुराणे भृगुनन्दन ।</s-l><s-l>प्रजापतेः कथयतो मनोः स्वायंभुवस्य वै ॥ ३९ ॥</s-l></s-lg><s-lg><s-l>शूलपाणेर्भगवतो रुद्रस्य च महात्मनः ।</s-l><s-l>गिरौ हिमवति श्रेष्ठे तदा भृगुकुलोद्वह ॥ ४० ॥</s-l></s-lg><s-lg><s-l>देव्या विवाहे निर्वृत्ते रुद्राण्या भृगुनन्दन ।</s-l><s-l>समागमे भगवतो देव्या सह महात्मनः ।</s-l><s-l>ततः सर्वे समुद्विग्ना भगवन्तमुपागमन् ॥ ४१ ॥</s-l></s-lg><s-lg><s-l>ते महादेवमासीनं देवीं च वरदामुमाम् ।</s-l><s-l>प्रसाद्य शिरसा सर्वे रुद्रमूचुर्भृगूद्वह ॥ ४२ ॥</s-l></s-lg><s-lg><s-l>अयं समागमो देव देव्या सह तवानघ ।</s-l><s-l>तपस्विनस्तपस्विन्या तेजस्विन्यातितेजसः ।</s-l><s-l>अमोघतेजास्त्वं देव देवी चेयमुमा तथा ॥ ४३ ॥</s-l></s-lg><s-lg><s-l>अपत्यं युवयोर्देव बलवद्भविता प्रभो ।</s-l><s-l>तन्नूनं त्रिषु लोकेषु न किंचिच्छेषयिष्यति ॥ ४४ ॥</s-l></s-lg><s-lg><s-l>तदेभ्यः प्रणतेभ्यस्त्वं देवेभ्यः पृथुलोचन ।</s-l><s-l>वरं प्रयच्छ लोकेश त्रैलोक्यहितकाम्यया ।</s-l><s-l>अपत्यार्थं निगृह्णीष्व तेजो ज्वलितमुत्तमम् ॥ ४५ ॥</s-l></s-lg><s-lg><s-l>इति तेषां कथयतां भगवान्गोवृषध्वजः ।</s-l><s-l>एवमस्त्विति देवांस्तान्विप्रर्षे प्रत्यभाषत ॥ ४६ ॥</s-l></s-lg><s-lg><s-l>इत्युक्त्वा चोर्ध्वमनयत्तद्रेतो वृषवाहनः ।</s-l><s-l>ऊर्ध्वरेताः समभवत्ततःप्रभृति चापि सः ॥ ४७ ॥</s-l></s-lg><s-lg><s-l>रुद्राणी तु ततः क्रुद्धा प्रजोच्छेदे तथा कृते ।</s-l><s-l>देवानथाब्रवीत्तत्र स्त्रीभावात्परुषं वचः ॥ ४८ ॥</s-l></s-lg><s-lg><s-l>यस्मादपत्यकामो वै भर्ता मे विनिवर्तितः ।</s-l><s-l>तस्मात्सर्वे सुरा यूयमनपत्या भविष्यथ ॥ ४९ ॥</s-l></s-lg><s-lg><s-l>प्रजोच्छेदो मम कृतो यस्माद्युष्माभिरद्य वै ।</s-l><s-l>तस्मात्प्रजा वः खगमाः सर्वेषां न भविष्यति ॥ ५० ॥</s-l></s-lg><s-lg><s-l>पावकस्तु न तत्रासीच्छापकाले भृगूद्वह ।</s-l><s-l>देवा देव्यास्तथा शापादनपत्यास्तदाभवन् ॥ ५१ ॥</s-l></s-lg><s-lg><s-l>रुद्रस्तु तेजोऽप्रतिमं धारयामास तत्तदा ।</s-l><s-l>प्रस्कन्नं तु ततस्तस्मात्किंचित्तत्रापतद्भुवि ॥ ५२ ॥</s-l></s-lg><s-lg><s-l>तत्पपात तदा चाग्नौ ववृधे चाद्भुतोपमम् ।</s-l><s-l>तेजस्तेजसि संपृक्तमेकयोनित्वमागतम् ॥ ५३ ॥</s-l></s-lg><s-lg><s-l>एतस्मिन्नेव काले तु देवाः शक्रपुरोगमाः ।</s-l><s-l>असुरस्तारको नाम तेन संतापिता भृशम् ॥ ५४ ॥</s-l></s-lg><s-lg><s-l>आदित्या वसवो रुद्रा मरुतोऽथाश्विनावपि ।</s-l><s-l>साध्याश्च सर्वे संत्रस्ता दैतेयस्य पराक्रमात् ॥ ५५ ॥</s-l></s-lg><s-lg><s-l>स्थानानि देवतानां हि विमानानि पुराणि च ।</s-l><s-l>ऋषीणामाश्रमाश्चैव बभूवुरसुरैर्हृताः ॥ ५६ ॥</s-l></s-lg><s-lg><s-l>ते दीनमनसः सर्वे देवाश्च ऋषयश्च ह ।</s-l><s-l>प्रजग्मुः शरणं देवं ब्रह्माणमजरं प्रभुम् ॥ ५७ ॥</s-l></s-lg>