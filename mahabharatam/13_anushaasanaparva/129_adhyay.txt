<s-lg><s-l> उमोवाच ।</s-l><s-l>उक्तास्त्वया पृथग्धर्माश्चातुर्वर्ण्यहिताः शुभाः ।</s-l><s-l>सर्वव्यापी तु यो धर्मो भगवंस्तं ब्रवीहि मे ॥ १ ॥</s-l></s-lg><s-lg><s-l> महेश्वर उवाच ।</s-l><s-l>ब्राह्मणा लोकसारेण सृष्टा धात्रा गुणार्थिना ।</s-l><s-l>लोकांस्तारयितुं कृत्स्नान्मर्त्येषु क्षितिदेवताः ॥ २ ॥</s-l></s-lg><s-lg><s-l>तेषामिमं प्रवक्ष्यामि धर्मकर्मफलोदयम् ।</s-l><s-l>ब्राह्मणेषु हि यो धर्मः स धर्मः परमो मतः ॥ ३ ॥</s-l></s-lg><s-lg><s-l>इमे तु लोकधर्मार्थं त्रयः सृष्टाः स्वयंभुवा ।</s-l><s-l>पृथिव्याः सर्जने नित्यं सृष्टास्तानपि मे शृणु ॥ ४ ॥</s-l></s-lg><s-lg><s-l>वेदोक्तः परमो धर्मः स्मृतिशास्त्रगतोऽपरः ।</s-l><s-l>शिष्टाचीर्णः परः प्रोक्तस्त्रयो धर्माः सनातनाः ॥ ५ ॥</s-l></s-lg><s-lg><s-l>त्रैविद्यो ब्राह्मणो विद्वान्न चाध्ययनजीवनः ।</s-l><s-l>त्रिकर्मा त्रिपरिक्रान्तो मैत्र एष स्मृतो द्विजः ॥ ६ ॥</s-l></s-lg><s-lg><s-l>षडिमानि तु कर्माणि प्रोवाच भुवनेश्वरः ।</s-l><s-l>वृत्त्यर्थं ब्राह्मणानां वै शृणु तानि समाहिता ॥ ७ ॥</s-l></s-lg><s-lg><s-l>यजनं याजनं चैव तथा दानप्रतिग्रहौ ।</s-l><s-l>अध्यापनमधीतं च षट्कर्मा धर्मभाग्द्विजः ॥ ८ ॥</s-l></s-lg><s-lg><s-l>नित्यस्वाध्यायता धर्मो धर्मो यज्ञः सनातनः ।</s-l><s-l>दानं प्रशस्यते चास्य यथाशक्ति यथाविधि ॥ ९ ॥</s-l></s-lg><s-lg><s-l>अयं तु परमो धर्मः प्रवृत्तः सत्सु नित्यशः ।</s-l><s-l>गृहस्थता विशुद्धानां धर्मस्य निचयो महान् ॥ १० ॥</s-l></s-lg><s-lg><s-l>पञ्चयज्ञविशुद्धात्मा सत्यवागनसूयकः ।</s-l><s-l>दाता ब्राह्मणसत्कर्ता सुसंमृष्टनिवेशनः ॥ ११ ॥</s-l></s-lg><s-lg><s-l>अमानी च सदाजिह्मः स्निग्धवाणीप्रदस्तथा ।</s-l><s-l>अतिथ्यभ्यागतरतिः शेषान्नकृतभोजनः ॥ १२ ॥</s-l></s-lg><s-lg><s-l>पाद्यमर्घ्यं यथान्यायमासनं शयनं तथा ।</s-l><s-l>दीपं प्रतिश्रयं चापि यो ददाति स धार्मिकः ॥ १३ ॥</s-l></s-lg><s-lg><s-l>प्रातरुत्थाय चाचम्य भोजनेनोपमन्त्र्य च ।</s-l><s-l>सत्कृत्यानुव्रजेद्यश्च तस्य धर्मः सनातनः ॥ १४ ॥</s-l></s-lg><s-lg><s-l>सर्वातिथ्यं त्रिवर्गस्य यथाशक्ति दिवानिशम् ।</s-l><s-l>शूद्रधर्मः समाख्यातस्त्रिवर्णपरिचारणम् ॥ १५ ॥</s-l></s-lg><s-lg><s-l>प्रवृत्तिलक्षणो धर्मो गृहस्थेषु विधीयते ।</s-l><s-l>तमहं कीर्तयिष्यामि सर्वभूतहितं शुभम् ॥ १६ ॥</s-l></s-lg><s-lg><s-l>दातव्यमसकृच्छक्त्या यष्टव्यमसकृत्तथा ।</s-l><s-l>पुष्टिकर्मविधानं च कर्तव्यं भूतिमिच्छता ॥ १७ ॥</s-l></s-lg><s-lg><s-l>धर्मेणार्थः समाहार्यो धर्मलब्धं त्रिधा धनम् ।</s-l><s-l>कर्तव्यं धर्मपरमं मानवेन प्रयत्नतः ॥ १८ ॥</s-l></s-lg><s-lg><s-l>एकेनांशेन धर्मार्थश्चर्तव्यो भूतिमिच्छता ।</s-l><s-l>एकेनांशेन कामार्थ एकमंशं विवर्धयेत् ॥ १९ ॥</s-l></s-lg><s-lg><s-l>निवृत्तिलक्षणस्त्वन्यो धर्मो मोक्ष इति स्मृतः ।</s-l><s-l>तस्य वृत्तिं प्रवक्ष्यामि शृणु मे देवि तत्त्वतः ॥ २० ॥</s-l></s-lg><s-lg><s-l>सर्वभूतदया धर्मो न चैकग्रामवासिता ।</s-l><s-l>आशापाशविमोक्षश्च शस्यते मोक्षकाङ्क्षिणाम् ॥ २१ ॥</s-l></s-lg><s-lg><s-l>न कुण्ड्यां नोदके सङ्गो न वाससि न चासने ।</s-l><s-l>न त्रिदण्डे न शयने नाग्नौ न शरणालये ॥ २२ ॥</s-l></s-lg><s-lg><s-l>अध्यात्मगतचित्तो यस्तन्मनास्तत्परायणः ।</s-l><s-l>युक्तो योगं प्रति सदा प्रतिसंख्यानमेव च ॥ २३ ॥</s-l></s-lg><s-lg><s-l>वृक्षमूलशयो नित्यं शून्यागारनिवेशनः ।</s-l><s-l>नदीपुलिनशायी च नदीतीररतिश्च यः ॥ २४ ॥</s-l></s-lg><s-lg><s-l>विमुक्तः सर्वसङ्गेषु स्नेहबन्धेषु च द्विजः ।</s-l><s-l>आत्मन्येवात्मनो भावं समासज्याटति द्विजः ॥ २५ ॥</s-l></s-lg><s-lg><s-l>स्थाणुभूतो निराहारो मोक्षदृष्टेन कर्मणा ।</s-l><s-l>परिव्रजति यो युक्तस्तस्य धर्मः सनातनः ॥ २६ ॥</s-l></s-lg><s-lg><s-l>न चैकत्र चिरासक्तो न चैकग्रामगोचरः ।</s-l><s-l>युक्तो ह्यटति निर्मुक्तो न चैकपुलिनेशयः ॥ २७ ॥</s-l></s-lg><s-lg><s-l>एष मोक्षविदां धर्मो वेदोक्तः सत्पथः सताम् ।</s-l><s-l>यो मार्गमनुयातीमं पदं तस्य न विद्यते ॥ २८ ॥</s-l></s-lg><s-lg><s-l>चतुर्विधा भिक्षवस्ते कुटीचरकृतोदकः ।</s-l><s-l>हंसः परमहंसश्च यो यः पश्चात्स उत्तमः ॥ २९ ॥</s-l></s-lg><s-lg><s-l>अतः परतरं नास्ति नाधरं न तिरोऽग्रतः ।</s-l><s-l>अदुःखमसुखं सौम्यमजरामरमव्ययम् ॥ ३० ॥</s-l></s-lg><s-lg><s-l> उमोवाच ।</s-l><s-l>गार्हस्थ्यो मोक्षधर्मश्च सज्जनाचरितस्त्वया ।</s-l><s-l>भाषितो मर्त्यलोकस्य मार्गः श्रेयस्करो महान् ॥ ३१ ॥</s-l></s-lg><s-lg><s-l>ऋषिधर्मं तु धर्मज्ञ श्रोतुमिच्छाम्यनुत्तमम् ।</s-l><s-l>स्पृहा भवति मे नित्यं तपोवननिवासिषु ॥ ३२ ॥</s-l></s-lg><s-lg><s-l>आज्यधूमोद्भवो गन्धो रुणद्धीव तपोवनम् ।</s-l><s-l>तं दृष्ट्वा मे मनः प्रीतं महेश्वर सदा भवेत् ॥ ३३ ॥</s-l></s-lg><s-lg><s-l>एतं मे संशयं देव मुनिधर्मकृतं विभो ।</s-l><s-l>सर्वधर्मार्थतत्त्वज्ञ देवदेव वदस्व मे ।</s-l><s-l>निखिलेन मया पृष्टं महादेव यथातथम् ॥ ३४ ॥</s-l></s-lg><s-lg><s-l> महेश्वर उवाच ।</s-l><s-l>हन्त तेऽहं प्रवक्ष्यामि मुनिधर्ममनुत्तमम् ।</s-l><s-l>यं कृत्वा मुनयो यान्ति सिद्धिं स्वतपसा शुभे ॥ ३५ ॥</s-l></s-lg><s-lg><s-l>फेनपानामृषीणां यो धर्मो धर्मविदां सदा ।</s-l><s-l>तं मे शृणु महाभागे धर्मज्ञे धर्ममादितः ॥ ३६ ॥</s-l></s-lg><s-lg><s-l>उञ्छन्ति सततं तस्मिन्ब्राह्मं फेनोत्करं शुभम् ।</s-l><s-l>अमृतं ब्रह्मणा पीतं मधुरं प्रसृतं दिवि ॥ ३७ ॥</s-l></s-lg><s-lg><s-l>एष तेषां विशुद्धानां फेनपानां तपोधने ।</s-l><s-l>धर्मचर्याकृतो मार्गो वालखिल्यगणे शृणु ॥ ३८ ॥</s-l></s-lg><s-lg><s-l>वालखिल्यास्तपःसिद्धा मुनयः सूर्यमण्डले ।</s-l><s-l>उञ्छमुञ्छन्ति धर्मज्ञाः शाकुनीं वृत्तिमास्थिताः ॥ ३९ ॥</s-l></s-lg><s-lg><s-l>मृगनिर्मोकवसनाश्चीरवल्कलवाससः ।</s-l><s-l>निर्द्वंद्वाः सत्पथं प्राप्ता वालखिल्यास्तपोधनाः ॥ ४० ॥</s-l></s-lg><s-lg><s-l>अङ्गुष्ठपर्वमात्रास्ते स्वेष्वङ्गेषु व्यवस्थिताः ।</s-l><s-l>तपश्चरणमीहन्ते तेषां धर्मफलं महत् ॥ ४१ ॥</s-l></s-lg><s-lg><s-l>ते सुरैः समतां यान्ति सुरकार्यार्थसिद्धये ।</s-l><s-l>द्योतयन्तो दिशः सर्वास्तपसा दग्धकिल्बिषाः ॥ ४२ ॥</s-l></s-lg><s-lg><s-l>ये त्वन्ये शुद्धमनसो दयाधर्मपरायणाः ।</s-l><s-l>सन्तश्चक्रचराः पुण्याः सोमलोकचराश्च ये ॥ ४३ ॥</s-l></s-lg><s-lg><s-l>पितृलोकसमीपस्थास्त उञ्छन्ति यथाविधि ।</s-l><s-l>संप्रक्षालाश्मकुट्टाश्च दन्तोलूखलिनस्तथा ॥ ४४ ॥</s-l></s-lg><s-lg><s-l>सोमपानां च देवानामूष्मपाणां तथैव च ।</s-l><s-l>उञ्छन्ति ये समीपस्थाः स्वभावनियतेन्द्रियाः ॥ ४५ ॥</s-l></s-lg><s-lg><s-l>तेषामग्निपरिष्यन्दः पितृदेवार्चनं तथा ।</s-l><s-l>यज्ञानां चापि पञ्चानां यजनं धर्म उच्यते ॥ ४६ ॥</s-l></s-lg><s-lg><s-l>एष चक्रचरैर्देवि देवलोकचरैर्द्विजैः ।</s-l><s-l>ऋषिधर्मः सदा चीर्णो योऽन्यस्तमपि मे शृणु ॥ ४७ ॥</s-l></s-lg><s-lg><s-l>सर्वेष्वेवर्षिधर्मेषु जेय आत्मा जितेन्द्रियः ।</s-l><s-l>कामक्रोधौ ततः पश्चाज्जेतव्याविति मे मतिः ॥ ४८ ॥</s-l></s-lg><s-lg><s-l>अग्निहोत्रपरिस्पन्दो धर्मरात्रिसमासनम् ।</s-l><s-l>सोमयज्ञाभ्यनुज्ञानं पञ्चमी यज्ञदक्षिणा ॥ ४९ ॥</s-l></s-lg><s-lg><s-l>नित्यं यज्ञक्रिया धर्मः पितृदेवार्चने रतिः ।</s-l><s-l>सर्वातिथ्यं च कर्तव्यमन्नेनोञ्छार्जितेन वै ॥ ५० ॥</s-l></s-lg><s-lg><s-l>निवृत्तिरुपभोगस्य गोरसानां च वै रतिः ।</s-l><s-l>स्थण्डिले शयनं योगः शाकपर्णनिषेवणम् ॥ ५१ ॥</s-l></s-lg><s-lg><s-l>फलमूलाशनं वायुरापः शैवलभक्षणम् ।</s-l><s-l>ऋषीणां नियमा ह्येते यैर्जयन्त्यजितां गतिम् ॥ ५२ ॥</s-l></s-lg><s-lg><s-l>विधूमे न्यस्तमुसले व्यङ्गारे भुक्तवज्जने ।</s-l><s-l>अतीतपात्रसंचारे काले विगतभैक्षके ॥ ५३ ॥</s-l></s-lg><s-lg><s-l>अतिथिं काङ्क्षमाणो वै शेषान्नकृतभोजनः ।</s-l><s-l>सत्यधर्मरतिः क्षान्तो मुनिधर्मेण युज्यते ॥ ५४ ॥</s-l></s-lg><s-lg><s-l>न स्तम्भी न च मानी यो न प्रमत्तो न विस्मितः ।</s-l><s-l>मित्रामित्रसमो मैत्रो यः स धर्मविदुत्तमः ॥ ५५ ॥</s-l></s-lg>