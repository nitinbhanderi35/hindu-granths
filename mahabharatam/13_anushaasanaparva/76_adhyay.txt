<s-lg><s-l> वैशंपायन उवाच ।</s-l><s-l>ततो युधिष्ठिरो राजा भूयः शांतनवं नृप ।</s-l><s-l>गोदाने विस्तरं धीमान्पप्रच्छ विनयान्वितः ॥ १ ॥</s-l></s-lg><s-lg><s-l> युधिष्ठिर उवाच ।</s-l><s-l>गोप्रदाने गुणान्सम्यक्पुनः प्रब्रूहि भारत ।</s-l><s-l>न हि तृप्याम्यहं वीर शृण्वानोऽमृतमीदृशम् ॥ २ ॥</s-l></s-lg><s-lg><s-l>इत्युक्तो धर्मराजेन तदा शांतनवो नृप ।</s-l><s-l>सम्यगाह गुणांस्तस्मै गोप्रदानस्य केवलान् ॥ ३ ॥</s-l></s-lg><s-lg><s-l> भीष्म उवाच ।</s-l><s-l>वत्सलां गुणसंपन्नां तरुणीं वस्त्रसंवृताम् ।</s-l><s-l>दत्त्वेदृशीं गां विप्राय सर्वपापैः प्रमुच्यते ॥ ४ ॥</s-l></s-lg><s-lg><s-l>असुर्या नाम ते लोका गां दत्त्वा तत्र गच्छति ।</s-l><s-l>पीतोदकां जग्धतृणां नष्टदुग्धां निरिन्द्रियाम् ॥ ५ ॥</s-l></s-lg><s-lg><s-l>जरोग्रामुपयुक्तार्थां जीर्णां कूपमिवाजलम् ।</s-l><s-l>दत्त्वा तमः प्रविशति द्विजं क्लेशेन योजयेत् ॥ ६ ॥</s-l></s-lg><s-lg><s-l>दुष्टा रुष्टा व्याधिता दुर्बला वा न दातव्या याश्च मूल्यैरदत्तैः ।</s-l><s-l>क्लेशैर्विप्रं योऽफलैः संयुनक्ति तस्यावीर्याश्चाफलाश्चैव लोकाः ॥ ७ ॥</s-l></s-lg><s-lg><s-l>बलान्विताः शीलवयोपपन्नाः सर्वाः प्रशंसन्ति सुगन्धवत्यः ।</s-l><s-l>यथा हि गङ्गा सरितां वरिष्ठा तथार्जुनीनां कपिला वरिष्ठा ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>कस्मात्समाने बहुलाप्रदाने सद्भिः प्रशस्तं कपिलाप्रदानम् ।</s-l><s-l>विशेषमिच्छामि महानुभाव श्रोतुं समर्थो हि भवान्प्रवक्तुम् ॥ ९ ॥</s-l></s-lg><s-lg><s-l> भीष्म उवाच ।</s-l><s-l>वृद्धानां ब्रुवतां तात श्रुतं मे यत्प्रभाषसे ।</s-l><s-l>वक्ष्यामि तदशेषेण रोहिण्यो निर्मिता यथा ॥ १० ॥</s-l></s-lg><s-lg><s-l>प्रजाः सृजेति व्यादिष्टः पूर्वं दक्षः स्वयंभुवा ।</s-l><s-l>असृजद्वृत्तिमेवाग्रे प्रजानां हितकाम्यया ॥ ११ ॥</s-l></s-lg><s-lg><s-l>यथा ह्यमृतमाश्रित्य वर्तयन्ति दिवौकसः ।</s-l><s-l>तथा वृत्तिं समाश्रित्य वर्तयन्ति प्रजा विभो ॥ १२ ॥</s-l></s-lg><s-lg><s-l>अचरेभ्यश्च भूतेभ्यश्चराः श्रेष्ठास्ततो नराः ।</s-l><s-l>ब्राह्मणाश्च ततः श्रेष्ठास्तेषु यज्ञाः प्रतिष्ठिताः ॥ १३ ॥</s-l></s-lg><s-lg><s-l>यज्ञैराप्यायते सोमः स च गोषु प्रतिष्ठितः ।</s-l><s-l>सर्वे देवाः प्रमोदन्ते पूर्ववृत्तास्ततः प्रजाः ॥ १४ ॥</s-l></s-lg><s-lg><s-l>एतान्येव तु भूतानि प्राक्रोशन्वृत्तिकाङ्क्षया ।</s-l><s-l>वृत्तिदं चान्वपद्यन्त तृषिताः पितृमातृवत् ॥ १५ ॥</s-l></s-lg><s-lg><s-l>इतीदं मनसा गत्वा प्रजासर्गार्थमात्मनः ।</s-l><s-l>प्रजापतिर्बलाधानममृतं प्रापिबत्तदा ॥ १६ ॥</s-l></s-lg><s-lg><s-l>स गतस्तस्य तृप्तिं तु गन्धं सुरभिमुद्गिरन् ।</s-l><s-l>ददर्शोद्गारसंवृत्तां सुरभिं मुखजां सुताम् ॥ १७ ॥</s-l></s-lg><s-lg><s-l>सासृजत्सौरभेयीस्तु सुरभिर्लोकमातरः ।</s-l><s-l>सुवर्णवर्णाः कपिलाः प्रजानां वृत्तिधेनवः ॥ १८ ॥</s-l></s-lg><s-lg><s-l>तासाममृतवर्णानां क्षरन्तीनां समन्ततः ।</s-l><s-l>बभूवामृतजः फेनः स्रवन्तीनामिवोर्मिजः ॥ १९ ॥</s-l></s-lg><s-lg><s-l>स वत्समुखविभ्रष्टो भवस्य भुवि तिष्ठतः ।</s-l><s-l>शिरस्यवाप तत्क्रुद्धः स तदोदैक्षत प्रभुः ।</s-l><s-l>ललाटप्रभवेनाक्ष्णा रोहिणीः प्रदहन्निव ॥ २० ॥</s-l></s-lg><s-lg><s-l>तत्तेजस्तु ततो रौद्रं कपिला गा विशां पते ।</s-l><s-l>नानावर्णत्वमनयन्मेघानिव दिवाकरः ॥ २१ ॥</s-l></s-lg><s-lg><s-l>यास्तु तस्मादपक्रम्य सोममेवाभिसंश्रिताः ।</s-l><s-l>यथोत्पन्नाः स्ववर्णस्थास्ता नीता नान्यवर्णताम् ॥ २२ ॥</s-l></s-lg><s-lg><s-l>अथ क्रुद्धं महादेवं प्रजापतिरभाषत ।</s-l><s-l>अमृतेनावसिक्तस्त्वं नोच्छिष्टं विद्यते गवाम् ॥ २३ ॥</s-l></s-lg><s-lg><s-l>यथा ह्यमृतमादाय सोमो विष्यन्दते पुनः ।</s-l><s-l>तथा क्षीरं क्षरन्त्येता रोहिण्योऽमृतसंभवाः ॥ २४ ॥</s-l></s-lg><s-lg><s-l>न दुष्यत्यनिलो नाग्निर्न सुवर्णं न चोदधिः ।</s-l><s-l>नामृतेनामृतं पीतं वत्सपीता न वत्सला ॥ २५ ॥</s-l></s-lg><s-lg><s-l>इमाँल्लोकान्भरिष्यन्ति हविषा प्रस्नवेन च ।</s-l><s-l>आसामैश्वर्यमश्नीहि सर्वामृतमयं शुभम् ॥ २६ ॥</s-l></s-lg><s-lg><s-l>वृषभं च ददौ तस्मै सह ताभिः प्रजापतिः ।</s-l><s-l>प्रसादयामास मनस्तेन रुद्रस्य भारत ॥ २७ ॥</s-l></s-lg><s-lg><s-l>प्रीतश्चापि महादेवश्चकार वृषभं तदा ।</s-l><s-l>ध्वजं च वाहनं चैव तस्मात्स वृषभध्वजः ॥ २८ ॥</s-l></s-lg><s-lg><s-l>ततो देवैर्महादेवस्तदा पशुपतिः कृतः ।</s-l><s-l>ईश्वरः स गवां मध्ये वृषाङ्क इति चोच्यते ॥ २९ ॥</s-l></s-lg><s-lg><s-l>एवमव्यग्रवर्णानां कपिलानां महौजसाम् ।</s-l><s-l>प्रदाने प्रथमः कल्पः सर्वासामेव कीर्तितः ॥ ३० ॥</s-l></s-lg><s-lg><s-l>लोकज्येष्ठा लोकवृत्तिप्रवृत्ता रुद्रोपेताः सोमविष्यन्दभूताः ।</s-l><s-l>सौम्याः पुण्याः कामदाः प्राणदाश्च गा वै दत्त्वा सर्वकामप्रदः स्यात् ॥ ३१ ॥</s-l></s-lg><s-lg><s-l>इमं गवां प्रभवविधानमुत्तमं पठन्सदा शुचिरतिमङ्गलप्रियः ।</s-l><s-l>विमुच्यते कलिकलुषेण मानवः प्रियं सुतान्पशुधनमाप्नुयात्तथा ॥ ३२ ॥</s-l></s-lg><s-lg><s-l>हव्यं कव्यं तर्पणं शान्तिकर्म यानं वासो वृद्धबालस्य पुष्टिम् ।</s-l><s-l>एतान्सर्वान्गोप्रदाने गुणान्वै दाता राजन्नाप्नुयाद्वै सदैव ॥ ३३ ॥</s-l></s-lg><s-lg><s-l> वैशंपायन उवाच ।</s-l><s-l>पितामहस्याथ निशम्य वाक्यं राजा सह भ्रातृभिराजमीढः ।</s-l><s-l>सौवर्णकांस्योपदुहास्ततो गाः पार्थो ददौ ब्राह्मणसत्तमेभ्यः ॥ ३४ ॥</s-l></s-lg><s-lg><s-l>तथैव तेभ्योऽभिददौ द्विजेभ्यो गवां सहस्राणि शतानि चैव ।</s-l><s-l>यज्ञान्समुद्दिश्य च दक्षिणार्थे लोकान्विजेतुं परमां च कीर्तिम् ॥ ३५ ॥</s-l></s-lg>