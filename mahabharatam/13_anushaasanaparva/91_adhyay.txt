<s-lg><s-l> युधिष्ठिर उवाच ।</s-l><s-l>केन संकल्पितं श्राद्धं कस्मिन्काले किमात्मकम् ।</s-l><s-l>भृग्वङ्गिरसके काले मुनिना कतरेण वा ॥ १ ॥</s-l></s-lg><s-lg><s-l>कानि श्राद्धेषु वर्ज्यानि तथा मूलफलानि च ।</s-l><s-l>धान्यजातिश्च का वर्ज्या तन्मे ब्रूहि पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>यथा श्राद्धं संप्रवृत्तं यस्मिन्काले यदात्मकम् ।</s-l><s-l>येन संकल्पितं चैव तन्मे शृणु जनाधिप ॥ ३ ॥</s-l></s-lg><s-lg><s-l>स्वायंभुवोऽत्रिः कौरव्य परमर्षिः प्रतापवान् ।</s-l><s-l>तस्य वंशे महाराज दत्तात्रेय इति स्मृतः ॥ ४ ॥</s-l></s-lg><s-lg><s-l>दत्तात्रेयस्य पुत्रोऽभून्निमिर्नाम तपोधनः ।</s-l><s-l>निमेश्चाप्यभवत्पुत्रः श्रीमान्नाम श्रिया वृतः ॥ ५ ॥</s-l></s-lg><s-lg><s-l>पूर्णे वर्षसहस्रान्ते स कृत्वा दुष्करं तपः ।</s-l><s-l>कालधर्मपरीतात्मा निधनं समुपागतः ॥ ६ ॥</s-l></s-lg><s-lg><s-l>निमिस्तु कृत्वा शौचानि विधिदृष्टेन कर्मणा ।</s-l><s-l>संतापमगमत्तीव्रं पुत्रशोकपरायणः ॥ ७ ॥</s-l></s-lg><s-lg><s-l>अथ कृत्वोपहार्याणि चतुर्दश्यां महामतिः ।</s-l><s-l>तमेव गणयञ्शोकं विरात्रे प्रत्यबुध्यत ॥ ८ ॥</s-l></s-lg><s-lg><s-l>तस्यासीत्प्रतिबुद्धस्य शोकेन पिहितात्मनः ।</s-l><s-l>मनः संहृत्य विषये बुद्धिर्विस्तरगामिनी ॥ ९ ॥</s-l></s-lg><s-lg><s-l>ततः संचिन्तयामास श्राद्धकल्पं समाहितः ।</s-l><s-l>यानि तस्यैव भोज्यानि मूलानि च फलानि च ॥ १० ॥</s-l></s-lg><s-lg><s-l>उक्तानि यानि चान्यानि यानि चेष्टानि तस्य ह ।</s-l><s-l>तानि सर्वाणि मनसा विनिश्चित्य तपोधनः ॥ ११ ॥</s-l></s-lg><s-lg><s-l>अमावास्यां महाप्राज्ञ विप्रानानाय्य पूजितान् ।</s-l><s-l>दक्षिणावर्तिकाः सर्वा बृसीः स्वयमथाकरोत् ॥ १२ ॥</s-l></s-lg><s-lg><s-l>सप्त विप्रांस्ततो भोज्ये युगपत्समुपानयत् ।</s-l><s-l>ऋते च लवणं भोज्यं श्यामाकान्नं ददौ प्रभुः ॥ १३ ॥</s-l></s-lg><s-lg><s-l>दक्षिणाग्रास्ततो दर्भा विष्टरेषु निवेशिताः ।</s-l><s-l>पादयोश्चैव विप्राणां ये त्वन्नमुपभुञ्जते ॥ १४ ॥</s-l></s-lg><s-lg><s-l>कृत्वा च दक्षिणाग्रान्वै दर्भान्सुप्रयतः शुचिः ।</s-l><s-l>प्रददौ श्रीमते पिण्डं नामगोत्रमुदाहरन् ॥ १५ ॥</s-l></s-lg><s-lg><s-l>तत्कृत्वा स मुनिश्रेष्ठो धर्मसंकरमात्मनः ।</s-l><s-l>पश्चात्तापेन महता तप्यमानोऽभ्यचिन्तयत् ॥ १६ ॥</s-l></s-lg><s-lg><s-l>अकृतं मुनिभिः पूर्वं किं मयैतदनुष्ठितम् ।</s-l><s-l>कथं नु शापेन न मां दहेयुर्ब्राह्मणा इति ॥ १७ ॥</s-l></s-lg><s-lg><s-l>ततः संचिन्तयामास वंशकर्तारमात्मनः ।</s-l><s-l>ध्यातमात्रस्तथा चात्रिराजगाम तपोधनः ॥ १८ ॥</s-l></s-lg><s-lg><s-l>अथात्रिस्तं तथा दृष्ट्वा पुत्रशोकेन कर्शितम् ।</s-l><s-l>भृशमाश्वासयामास वाग्भिरिष्टाभिरव्ययः ॥ १९ ॥</s-l></s-lg><s-lg><s-l>निमे संकल्पितस्तेऽयं पितृयज्ञस्तपोधनः ।</s-l><s-l>मा ते भूद्भीः पूर्वदृष्टो धर्मोऽयं ब्रह्मणा स्वयम् ॥ २० ॥</s-l></s-lg><s-lg><s-l>सोऽयं स्वयंभुविहितो धर्मः संकल्पितस्त्वया ।</s-l><s-l>ऋते स्वयंभुवः कोऽन्यः श्राद्धेयं विधिमाहरेत् ॥ २१ ॥</s-l></s-lg><s-lg><s-l>आख्यास्यामि च ते भूयः श्राद्धेयं विधिमुत्तमम् ।</s-l><s-l>स्वयंभुविहितं पुत्र तत्कुरुष्व निबोध मे ॥ २२ ॥</s-l></s-lg><s-lg><s-l>कृत्वाग्निकरणं पूर्वं मन्त्रपूर्वं तपोधन ।</s-l><s-l>ततोऽर्यम्णे च सोमाय वरुणाय च नित्यशः ॥ २३ ॥</s-l></s-lg><s-lg><s-l>विश्वेदेवाश्च ये नित्यं पितृभिः सह गोचराः ।</s-l><s-l>तेभ्यः संकल्पिता भागाः स्वयमेव स्वयंभुवा ॥ २४ ॥</s-l></s-lg><s-lg><s-l>स्तोतव्या चेह पृथिवी निवापस्येह धारिणी ।</s-l><s-l>वैष्णवी काश्यपी चेति तथैवेहाक्षयेति च ॥ २५ ॥</s-l></s-lg><s-lg><s-l>उदकानयने चैव स्तोतव्यो वरुणो विभुः ।</s-l><s-l>ततोऽग्निश्चैव सोमश्च आप्याय्याविह तेऽनघ ॥ २६ ॥</s-l></s-lg><s-lg><s-l>देवास्तु पितरो नाम निर्मिता वै स्वयंभुवा ।</s-l><s-l>ऊष्मपाः सुमहाभागास्तेषां भागाः प्रकल्पिताः ॥ २७ ॥</s-l></s-lg><s-lg><s-l>ते श्राद्धेनार्च्यमाना वै विमुच्यन्ते ह किल्बिषात् ।</s-l><s-l>सप्तकः पितृवंशस्तु पूर्वदृष्टः स्वयंभुवा ॥ २८ ॥</s-l></s-lg><s-lg><s-l>विश्वे चाग्निमुखा देवाः संख्याताः पूर्वमेव ते ।</s-l><s-l>तेषां नामानि वक्ष्यामि भागार्हाणां महात्मनाम् ॥ २९ ॥</s-l></s-lg><s-lg><s-l>सहः कृतिर्विपाप्मा च पुण्यकृत्पावनस्तथा ।</s-l><s-l>ग्राम्निः क्षेमः समूहश्च दिव्यसानुस्तथैव च ॥ ३० ॥</s-l></s-lg><s-lg><s-l>विवस्वान्वीर्यवान्ह्रीमान्कीर्तिमान्कृत एव च ।</s-l><s-l>विपूर्वः सोमपूर्वश्च सूर्यश्रीश्चेति नामतः ॥ ३१ ॥</s-l></s-lg><s-lg><s-l>सोमपः सूर्यसावित्रो दत्तात्मा पुष्करीयकः ।</s-l><s-l>उष्णीनाभो नभोदश्च विश्वायुर्दीप्तिरेव च ॥ ३२ ॥</s-l></s-lg><s-lg><s-l>चमूहरः सुवेषश्च व्योमारिः शंकरो भवः ।</s-l><s-l>ईशः कर्ता कृतिर्दक्षो भुवनो दिव्यकर्मकृत् ॥ ३३ ॥</s-l></s-lg><s-lg><s-l>गणितः पञ्चवीर्यश्च आदित्यो रश्मिमांस्तथा ।</s-l><s-l>सप्तकृत्सोमवर्चाश्च विश्वकृत्कविरेव च ॥ ३४ ॥</s-l></s-lg><s-lg><s-l>अनुगोप्ता सुगोप्ता च नप्ता चेश्वर एव च ।</s-l><s-l>जितात्मा मुनिवीर्यश्च दीप्तलोमा भयंकरः ॥ ३५ ॥</s-l></s-lg><s-lg><s-l>अतिकर्मा प्रतीतश्च प्रदाता चांशुमांस्तथा ।</s-l><s-l>शैलाभः परमक्रोधी धीरोष्णी भूपतिस्तथा ॥ ३६ ॥</s-l></s-lg><s-lg><s-l>स्रजी वज्री वरी चैव विश्वेदेवाः सनातनाः ।</s-l><s-l>कीर्तितास्ते महाभागाः कालस्य गतिगोचराः ॥ ३७ ॥</s-l></s-lg><s-lg><s-l>अश्राद्धेयानि धान्यानि कोद्रवाः पुलकास्तथा ।</s-l><s-l>हिङ्गु द्रव्येषु शाकेषु पलाण्डुं लशुनं तथा ॥ ३८ ॥</s-l></s-lg><s-lg><s-l>पलाण्डुः सौभञ्जनकस्तथा गृञ्जनकादयः ।</s-l><s-l>कूष्माण्डजात्यलाबुं च कृष्णं लवणमेव च ॥ ३९ ॥</s-l></s-lg><s-lg><s-l>ग्राम्यं वाराहमांसं च यच्चैवाप्रोक्षितं भवेत् ।</s-l><s-l>कृष्णाजाजी विडश्चैव शीतपाकी तथैव च ।</s-l><s-l>अङ्कुराद्यास्तथा वर्ज्या इह शृङ्गाटकानि च ॥ ४० ॥</s-l></s-lg><s-lg><s-l>वर्जयेल्लवणं सर्वं तथा जम्बूफलानि च ।</s-l><s-l>अवक्षुतावरुदितं तथा श्राद्धेषु वर्जयेत् ॥ ४१ ॥</s-l></s-lg><s-lg><s-l>निवापे हव्यकव्ये वा गर्हितं च श्वदर्शनम् ।</s-l><s-l>पितरश्चैव देवाश्च नाभिनन्दन्ति तद्धविः ॥ ४२ ॥</s-l></s-lg><s-lg><s-l>चण्डालश्वपचौ वर्ज्यौ निवापे समुपस्थिते ।</s-l><s-l>काषायवासी कुष्ठी वा पतितो ब्रह्महापि वा ॥ ४३ ॥</s-l></s-lg><s-lg><s-l>संकीर्णयोनिर्विप्रश्च संबन्धी पतितश्च यः ।</s-l><s-l>वर्जनीया बुधैरेते निवापे समुपस्थिते ॥ ४४ ॥</s-l></s-lg><s-lg><s-l>इत्येवमुक्त्वा भगवान्स्ववंशजमृषिं पुरा ।</s-l><s-l>पितामहसभां दिव्यां जगामात्रिस्तपोधनः ॥ ४५ ॥</s-l></s-lg>