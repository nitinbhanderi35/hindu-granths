<s-lg><s-l> भीष्म उवाच ।</s-l><s-l>ब्राह्मणानेव सततं भृशं संप्रतिपूजयेत् ।</s-l><s-l>एते हि सोमराजान ईश्वराः सुखदुःखयोः ॥ १ ॥</s-l></s-lg><s-lg><s-l>एते भोगैरलंकारैरन्यैश्चैव किमिच्छकैः ।</s-l><s-l>सदा पूज्या नमस्कार्या रक्ष्याश्च पितृवन्नृपैः ।</s-l><s-l>अतो राष्ट्रस्य शान्तिर्हि भूतानामिव वासवात् ॥ २ ॥</s-l></s-lg><s-lg><s-l>जायतां ब्रह्मवर्चस्वी राष्ट्रे वै ब्राह्मणः शुचिः ।</s-l><s-l>महारथश्च राजन्य एष्टव्यः शत्रुतापनः ॥ ३ ॥</s-l></s-lg><s-lg><s-l>ब्राह्मणं जातिसंपन्नं धर्मज्ञं संशितव्रतम् ।</s-l><s-l>वासयेत गृहे राजन्न तस्मात्परमस्ति वै ॥ ४ ॥</s-l></s-lg><s-lg><s-l>ब्राह्मणेभ्यो हविर्दत्तं प्रतिगृह्णन्ति देवताः ।</s-l><s-l>पितरः सर्वभूतानां नैतेभ्यो विद्यते परम् ॥ ५ ॥</s-l></s-lg><s-lg><s-l>आदित्यश्चन्द्रमा वायुर्भूमिरापोऽम्बरं दिशः ।</s-l><s-l>सर्वे ब्राह्मणमाविश्य सदान्नमुपभुञ्जते ॥ ६ ॥</s-l></s-lg><s-lg><s-l>न तस्याश्नन्ति पितरो यस्य विप्रा न भुञ्जते ।</s-l><s-l>देवाश्चाप्यस्य नाश्नन्ति पापस्य ब्राह्मणद्विषः ॥ ७ ॥</s-l></s-lg><s-lg><s-l>ब्राह्मणेषु तु तुष्टेषु प्रीयन्ते पितरः सदा ।</s-l><s-l>तथैव देवता राजन्नात्र कार्या विचारणा ॥ ८ ॥</s-l></s-lg><s-lg><s-l>तथैव तेऽपि प्रीयन्ते येषां भवति तद्धविः ।</s-l><s-l>न च प्रेत्य विनश्यन्ति गच्छन्ति परमां गतिम् ॥ ९ ॥</s-l></s-lg><s-lg><s-l>येन येनैव हविषा ब्राह्मणांस्तर्पयेन्नरः ।</s-l><s-l>तेन तेनैव प्रीयन्ते पितरो देवतास्तथा ॥ १० ॥</s-l></s-lg><s-lg><s-l>ब्राह्मणादेव तद्भूतं प्रभवन्ति यतः प्रजाः ।</s-l><s-l>यतश्चायं प्रभवति प्रेत्य यत्र च गच्छति ॥ ११ ॥</s-l></s-lg><s-lg><s-l>वेदैष मार्गं स्वर्गस्य तथैव नरकस्य च ।</s-l><s-l>आगतानागते चोभे ब्राह्मणो द्विपदां वरः ।</s-l><s-l>ब्राह्मणो भरतश्रेष्ठ स्वधर्मं वेद मेधया ॥ १२ ॥</s-l></s-lg><s-lg><s-l>ये चैनमनुवर्तन्ते ते न यान्ति पराभवम् ।</s-l><s-l>न ते प्रेत्य विनश्यन्ति गच्छन्ति न पराभवम् ॥ १३ ॥</s-l></s-lg><s-lg><s-l>ये ब्राह्मणमुखात्प्राप्तं प्रतिगृह्णन्ति वै वचः ।</s-l><s-l>कृतात्मानो महात्मानस्ते न यान्ति पराभवम् ॥ १४ ॥</s-l></s-lg><s-lg><s-l>क्षत्रियाणां प्रतपतां तेजसा च बलेन च ।</s-l><s-l>ब्राह्मणेष्वेव शाम्यन्ति तेजांसि च बलानि च ॥ १५ ॥</s-l></s-lg><s-lg><s-l>भृगवोऽजयंस्तालजङ्घान्नीपानङ्गिरसोऽजयन् ।</s-l><s-l>भरद्वाजो वैतहव्यानैलांश्च भरतर्षभ ॥ १६ ॥</s-l></s-lg><s-lg><s-l>चित्रायुधांश्चाप्यजयन्नेते कृष्णाजिनध्वजाः ।</s-l><s-l>प्रक्षिप्याथ च कुम्भान्वै पारगामिनमारभेत् ॥ १७ ॥</s-l></s-lg><s-lg><s-l>यत्किंचित्कथ्यते लोके श्रूयते पश्यतेऽपि वा ।</s-l><s-l>सर्वं तद्ब्राह्मणेष्वेव गूढोऽग्निरिव दारुषु ॥ १८ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>संवादं वासुदेवस्य पृथ्व्याश्च भरतर्षभ ॥ १९ ॥</s-l></s-lg><s-lg><s-l> वासुदेव उवाच ।</s-l><s-l>मातरं सर्वभूतानां पृच्छे त्वा संशयं शुभे ।</s-l><s-l>केन स्वित्कर्मणा पापं व्यपोहति नरो गृही ॥ २० ॥</s-l></s-lg><s-lg><s-l> पृथिव्युवाच ।</s-l><s-l>ब्राह्मणानेव सेवेत पवित्रं ह्येतदुत्तमम् ।</s-l><s-l>ब्राह्मणान्सेवमानस्य रजः सर्वं प्रणश्यति ॥ २१ ॥</s-l></s-lg><s-lg><s-l>अतो भूतिरतः कीर्तिरतो बुद्धिः प्रजायते ।</s-l><s-l>अपरेषां परेषां च परेभ्यश्चैव ये परे ॥ २२ ॥</s-l></s-lg><s-lg><s-l>ब्राह्मणा यं प्रशंसन्ति पुरुषः स प्रवर्धते ।</s-l><s-l>अथ यो ब्राह्मणाक्रुष्टः पराभवति सोऽचिरात् ॥ २३ ॥</s-l></s-lg><s-lg><s-l>यथा महार्णवे क्षिप्त आमलोष्टो विनश्यति ।</s-l><s-l>तथा दुश्चरितं कर्म पराभावाय कल्पते ॥ २४ ॥</s-l></s-lg><s-lg><s-l>पश्य चन्द्रे कृतं लक्ष्म समुद्रे लवणोदकम् ।</s-l><s-l>तथा भगसहस्रेण महेन्द्रं परिचिह्नितम् ॥ २५ ॥</s-l></s-lg><s-lg><s-l>तेषामेव प्रभावेन सहस्रनयनो ह्यसौ ।</s-l><s-l>शतक्रतुः समभवत्पश्य माधव यादृशम् ॥ २६ ॥</s-l></s-lg><s-lg><s-l>इच्छन्भूतिं च कीर्तिं च लोकांश्च मधुसूदन ।</s-l><s-l>ब्राह्मणानुमते तिष्ठेत्पुरुषः शुचिरात्मवान् ॥ २७ ॥</s-l></s-lg><s-lg><s-l>इत्येतद्वचनं श्रुत्वा मेदिन्या मधुसूदनः ।</s-l><s-l>साधु साध्वित्यथेत्युक्त्वा मेदिनीं प्रत्यपूजयत् ॥ २८ ॥</s-l></s-lg><s-lg><s-l>एतां श्रुत्वोपमां पार्थ प्रयतो ब्राह्मणर्षभान् ।</s-l><s-l>सततं पूजयेथास्त्वं ततः श्रेयोऽभिपत्स्यसे ॥ २९ ॥</s-l></s-lg>