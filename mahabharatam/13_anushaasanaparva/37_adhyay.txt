<s-lg><s-l> युधिष्ठिर उवाच ।</s-l><s-l>अपूर्वं वा भवेत्पात्रमथ वापि चिरोषितम् ।</s-l><s-l>दूरादभ्यागतं वापि किं पात्रं स्यात्पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>क्रिया भवति केषांचिदुपांशुव्रतमुत्तमम् ।</s-l><s-l>यो यो याचेत यत्किंचित्सर्वं दद्याम इत्युत ॥ २ ॥</s-l></s-lg><s-lg><s-l>अपीडयन्भृत्यवर्गमित्येवमनुशुश्रुम ।</s-l><s-l>पीडयन्भृत्यवर्गं हि आत्मानमपकर्षति ॥ ३ ॥</s-l></s-lg><s-lg><s-l>अपूर्वं वापि यत्पात्रं यच्चापि स्याच्चिरोषितम् ।</s-l><s-l>दूरादभ्यागतं चापि तत्पात्रं च विदुर्बुधाः ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>अपीडया च भृत्यानां धर्मस्याहिंसया तथा ।</s-l><s-l>पात्रं विद्याम तत्त्वेन यस्मै दत्तं न संतपेत् ॥ ५ ॥</s-l></s-lg><s-lg><s-l> भीष्म उवाच ।</s-l><s-l>ऋत्विक्पुरोहिताचार्याः शिष्याः संबन्धिबान्धवाः ।</s-l><s-l>सर्वे पूज्याश्च मान्याश्च श्रुतवृत्तोपसंहिताः ॥ ६ ॥</s-l></s-lg><s-lg><s-l>अतोऽन्यथा वर्तमानाः सर्वे नार्हन्ति सत्क्रियाम् ।</s-l><s-l>तस्मान्नित्यं परीक्षेत पुरुषान्प्रणिधाय वै ॥ ७ ॥</s-l></s-lg><s-lg><s-l>अक्रोधः सत्यवचनमहिंसा दम आर्जवम् ।</s-l><s-l>अद्रोहो नातिमानश्च ह्रीस्तितिक्षा तपः शमः ॥ ८ ॥</s-l></s-lg><s-lg><s-l>यस्मिन्नेतानि दृश्यन्ते न चाकार्याणि भारत ।</s-l><s-l>भावतो विनिविष्टानि तत्पात्रं मानमर्हति ॥ ९ ॥</s-l></s-lg><s-lg><s-l>तथा चिरोषितं चापि संप्रत्यागतमेव च ।</s-l><s-l>अपूर्वं चैव पूर्वं च तत्पात्रं मानमर्हति ॥ १० ॥</s-l></s-lg><s-lg><s-l>अप्रामाण्यं च वेदानां शास्त्राणां चातिलङ्घनम् ।</s-l><s-l>सर्वत्र चानवस्थानमेतन्नाशनमात्मनः ॥ ११ ॥</s-l></s-lg><s-lg><s-l>भवेत्पण्डितमानी यो ब्राह्मणो वेदनिन्दकः ।</s-l><s-l>आन्वीक्षिकीं तर्कविद्यामनुरक्तो निरर्थिकाम् ॥ १२ ॥</s-l></s-lg><s-lg><s-l>हेतुवादान्ब्रुवन्सत्सु विजेताहेतुवादिकः ।</s-l><s-l>आक्रोष्टा चातिवक्ता च ब्राह्मणानां सदैव हि ॥ १३ ॥</s-l></s-lg><s-lg><s-l>सर्वाभिशङ्की मूढश्च बालः कटुकवागपि ।</s-l><s-l>बोद्धव्यस्तादृशस्तात नरश्वानं हि तं विदुः ॥ १४ ॥</s-l></s-lg><s-lg><s-l>यथा श्वा भषितुं चैव हन्तुं चैवावसृज्यते ।</s-l><s-l>एवं संभाषणार्थाय सर्वशास्त्रवधाय च ।</s-l><s-l>अल्पश्रुताः कुतर्काश्च दृष्टाः स्पृष्टाः कुपण्डिताः ॥ १५ ॥</s-l></s-lg><s-lg><s-l>श्रुतिस्मृतीतिहासादिपुराणारण्यवेदिनः ।</s-l><s-l>अनुरुन्ध्याद्बहुज्ञांश्च सारज्ञांश्चैव पण्डितान् ॥ १६ ॥</s-l></s-lg><s-lg><s-l>लोकयात्रा च द्रष्टव्या धर्मश्चात्महितानि च ।</s-l><s-l>एवं नरो वर्तमानः शाश्वतीरेधते समाः ॥ १७ ॥</s-l></s-lg><s-lg><s-l>ऋणमुन्मुच्य देवानामृषीणां च तथैव च ।</s-l><s-l>पितॄणामथ विप्राणामतिथीनां च पञ्चमम् ॥ १८ ॥</s-l></s-lg><s-lg><s-l>पर्यायेण विशुद्धेन सुनिर्णिक्तेन कर्मणा ।</s-l><s-l>एवं गृहस्थः कर्माणि कुर्वन्धर्मान्न हीयते ॥ १९ ॥</s-l></s-lg>