<s-lg><s-l> भीष्म उवाच ।</s-l><s-l>यमस्तु यानि श्राद्धानि प्रोवाच शशबिन्दवे ।</s-l><s-l>तानि मे शृणु काम्यानि नक्षत्रेषु पृथक्पृथक् ॥ १ ॥</s-l></s-lg><s-lg><s-l>श्राद्धं यः कृत्तिकायोगे कुर्वीत सततं नरः ।</s-l><s-l>अग्नीनाधाय सापत्यो यजेत विगतज्वरः ॥ २ ॥</s-l></s-lg><s-lg><s-l>अपत्यकामो रोहिण्यामोजस्कामो मृगोत्तमे ।</s-l><s-l>क्रूरकर्मा ददच्छ्राद्धमार्द्रायां मानवो भवेत् ॥ ३ ॥</s-l></s-lg><s-lg><s-l>कृषिभागी भवेन्मर्त्यः कुर्वञ्श्राद्धं पुनर्वसौ ।</s-l><s-l>पुष्टिकामोऽथ पुष्येण श्राद्धमीहेत मानवः ॥ ४ ॥</s-l></s-lg><s-lg><s-l>आश्लेषायां ददच्छ्राद्धं वीरान्पुत्रान्प्रजायते ।</s-l><s-l>ज्ञातीनां तु भवेच्छ्रेष्ठो मघासु श्राद्धमावपन् ॥ ५ ॥</s-l></s-lg><s-lg><s-l>फल्गुनीषु ददच्छ्राद्धं सुभगः श्राद्धदो भवेत् ।</s-l><s-l>अपत्यभागुत्तरासु हस्तेन फलभाग्भवेत् ॥ ६ ॥</s-l></s-lg><s-lg><s-l>चित्रायां तु ददच्छ्राद्धं लभेद्रूपवतः सुतान् ।</s-l><s-l>स्वातियोगे पितॄनर्च्य वाणिज्यमुपजीवति ॥ ७ ॥</s-l></s-lg><s-lg><s-l>बहुपुत्रो विशाखासु पित्र्यमीहन्भवेन्नरः ।</s-l><s-l>अनुराधासु कुर्वाणो राजचक्रं प्रवर्तयेत् ॥ ८ ॥</s-l></s-lg><s-lg><s-l>आदिपत्यं व्रजेन्मर्त्यो ज्येष्ठायामपवर्जयन् ।</s-l><s-l>नरः कुरुकुलश्रेष्ठ श्रद्धादमपुरःसरः ॥ ९ ॥</s-l></s-lg><s-lg><s-l>मूले त्वारोग्यमर्च्छेत यशोऽषाढास्वनुत्तमम् ।</s-l><s-l>उत्तरासु त्वषाढासु वीतशोकश्चरेन्महीम् ॥ १० ॥</s-l></s-lg><s-lg><s-l>श्राद्धं त्वभिजिता कुर्वन्विद्यां श्रेष्ठामवाप्नुयात् ।</s-l><s-l>श्रवणे तु ददच्छ्राद्धं प्रेत्य गच्छेत्परां गतिम् ॥ ११ ॥</s-l></s-lg><s-lg><s-l>राज्यभागी धनिष्ठायां प्राप्नुयान्नापदं नरः ।</s-l><s-l>नक्षत्रे वारुणे कुर्वन्भिषक्सिद्धिमवाप्नुयात् ॥ १२ ॥</s-l></s-lg><s-lg><s-l>पूर्वप्रोष्ठपदाः कुर्वन्बहु विन्देदजाविकम् ।</s-l><s-l>उत्तरास्वथ कुर्वाणो विन्दते गाः सहस्रशः ॥ १३ ॥</s-l></s-lg><s-lg><s-l>बहुरूप्यकृतं वित्तं विन्दते रेवतीं श्रितः ।</s-l><s-l>अश्वांश्चाश्वयुजे वेत्ति भरणीष्वायुरुत्तमम् ॥ १४ ॥</s-l></s-lg><s-lg><s-l>इमं श्राद्धविधिं श्रुत्वा शशबिन्दुस्तथाकरोत् ।</s-l><s-l>अक्लेशेनाजयच्चापि महीं सोऽनुशशास ह ॥ १५ ॥</s-l></s-lg>