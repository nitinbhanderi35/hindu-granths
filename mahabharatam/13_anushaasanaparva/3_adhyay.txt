<s-lg><s-l> युधिष्ठिर उवाच ।</s-l><s-l>ब्राह्मण्यं यदि दुष्प्रापं त्रिभिर्वर्णैर्नराधिप ।</s-l><s-l>कथं प्राप्तं महाराज क्षत्रियेण महात्मना ॥ १ ॥</s-l></s-lg><s-lg><s-l>विश्वामित्रेण धर्मात्मन्ब्राह्मणत्वं नरर्षभ ।</s-l><s-l>श्रोतुमिच्छामि तत्त्वेन तन्मे ब्रूहि पितामह ॥ २ ॥</s-l></s-lg><s-lg><s-l>तेन ह्यमितवीर्येण वसिष्ठस्य महात्मनः ।</s-l><s-l>हतं पुत्रशतं सद्यस्तपसा प्रपितामह ॥ ३ ॥</s-l></s-lg><s-lg><s-l>यातुधानाश्च बहवो राक्षसास्तिग्मतेजसः ।</s-l><s-l>मन्युनाविष्टदेहेन सृष्टाः कालान्तकोपमाः ॥ ४ ॥</s-l></s-lg><s-lg><s-l>महान्कुशिकवंशश्च ब्रह्मर्षिशतसंकुलः ।</s-l><s-l>स्थापितो नरलोकेऽस्मिन्विद्वान्ब्राह्मणसंस्तुतः ॥ ५ ॥</s-l></s-lg><s-lg><s-l>ऋचीकस्यात्मजश्चैव शुनःशेपो महातपाः ।</s-l><s-l>विमोक्षितो महासत्रात्पशुतामभ्युपागतः ॥ ६ ॥</s-l></s-lg><s-lg><s-l>हरिश्चन्द्रक्रतौ देवांस्तोषयित्वात्मतेजसा ।</s-l><s-l>पुत्रतामनुसंप्राप्तो विश्वामित्रस्य धीमतः ॥ ७ ॥</s-l></s-lg><s-lg><s-l>नाभिवादयते ज्येष्ठं देवरातं नराधिप ।</s-l><s-l>पुत्राः पञ्चशताश्चापि शप्ताः श्वपचतां गताः ॥ ८ ॥</s-l></s-lg><s-lg><s-l>त्रिशङ्कुर्बन्धुसंत्यक्त इक्ष्वाकुः प्रीतिपूर्वकम् ।</s-l><s-l>अवाक्शिरा दिवं नीतो दक्षिणामाश्रितो दिशम् ॥ ९ ॥</s-l></s-lg><s-lg><s-l>विश्वामित्रस्य विपुला नदी राजर्षिसेविता ।</s-l><s-l>कौशिकीति शिवा पुण्या ब्रह्मर्षिगणसेविता ॥ १० ॥</s-l></s-lg><s-lg><s-l>तपोविघ्नकरी चैव पञ्चचूडा सुसंमता ।</s-l><s-l>रम्भा नामाप्सराः शापाद्यस्य शैलत्वमागता ॥ ११ ॥</s-l></s-lg><s-lg><s-l>तथैवास्य भयाद्बद्ध्वा वसिष्ठः सलिले पुरा ।</s-l><s-l>आत्मानं मज्जयामास विपाशः पुनरुत्थितः ॥ १२ ॥</s-l></s-lg><s-lg><s-l>तदाप्रभृति पुण्या हि विपाशाभून्महानदी ।</s-l><s-l>विख्याता कर्मणा तेन वसिष्ठस्य महात्मनः ॥ १३ ॥</s-l></s-lg><s-lg><s-l>वाग्भिश्च भगवान्येन देवसेनाग्रगः प्रभुः ।</s-l><s-l>स्तुतः प्रीतमनाश्चासीच्छापाच्चैनममोचयत् ॥ १४ ॥</s-l></s-lg><s-lg><s-l>ध्रुवस्यौत्तानपादस्य ब्रह्मर्षीणां तथैव च ।</s-l><s-l>मध्ये ज्वलति यो नित्यमुदीचीमाश्रितो दिशम् ॥ १५ ॥</s-l></s-lg><s-lg><s-l>तस्यैतानि च कर्माणि तथान्यानि च कौरव ।</s-l><s-l>क्षत्रियस्येत्यतो जातमिदं कौतूहलं मम ॥ १६ ॥</s-l></s-lg><s-lg><s-l>किमेतदिति तत्त्वेन प्रब्रूहि भरतर्षभ ।</s-l><s-l>देहान्तरमनासाद्य कथं स ब्राह्मणोऽभवत् ॥ १७ ॥</s-l></s-lg><s-lg><s-l>एतत्तत्त्वेन मे राजन्सर्वमाख्यातुमर्हसि ।</s-l><s-l>मतंगस्य यथातत्त्वं तथैवैतद्ब्रवीहि मे ॥ १८ ॥</s-l></s-lg><s-lg><s-l>स्थाने मतंगो ब्राह्मण्यं नालभद्भरतर्षभ ।</s-l><s-l>चण्डालयोनौ जातो हि कथं ब्राह्मण्यमाप्नुयात् ॥ १९ ॥</s-l></s-lg>