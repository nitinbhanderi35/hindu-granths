<s-lg><s-l> भीष्म उवाच ।</s-l><s-l>सर्वान्कामान्प्रयच्छन्ति ये प्रयच्छन्ति काञ्चनम् ।</s-l><s-l>इत्येवं भगवानत्रिः पितामहसुतोऽब्रवीत् ॥ १ ॥</s-l></s-lg><s-lg><s-l>पवित्रं शुच्यथायुष्यं पितॄणामक्षयं च तत् ।</s-l><s-l>सुवर्णं मनुजेन्द्रेण हरिश्चन्द्रेण कीर्तितम् ॥ २ ॥</s-l></s-lg><s-lg><s-l>पानीयदानं परमं दानानां मनुरब्रवीत् ।</s-l><s-l>तस्माद्वापीश्च कूपांश्च तडागानि च खानयेत् ॥ ३ ॥</s-l></s-lg><s-lg><s-l>अर्धं पापस्य हरति पुरुषस्येह कर्मणः ।</s-l><s-l>कूपः प्रवृत्तपानीयः सुप्रवृत्तश्च नित्यशः ॥ ४ ॥</s-l></s-lg><s-lg><s-l>सर्वं तारयते वंशं यस्य खाते जलाशये ।</s-l><s-l>गावः पिबन्ति विप्राश्च साधवश्च नराः सदा ॥ ५ ॥</s-l></s-lg><s-lg><s-l>निदाघकाले पानीयं यस्य तिष्ठत्यवारितम् ।</s-l><s-l>स दुर्गं विषमं कृच्छ्रं न कदाचिदवाप्नुते ॥ ६ ॥</s-l></s-lg><s-lg><s-l>बृहस्पतेर्भगवतः पूष्णश्चैव भगस्य च ।</s-l><s-l>अश्विनोश्चैव वह्नेश्च प्रीतिर्भवति सर्पिषा ॥ ७ ॥</s-l></s-lg><s-lg><s-l>परमं भेषजं ह्येतद्यज्ञानामेतदुत्तमम् ।</s-l><s-l>रसानामुत्तमं चैतत्फलानां चैतदुत्तमम् ॥ ८ ॥</s-l></s-lg><s-lg><s-l>फलकामो यशस्कामः पुष्टिकामश्च नित्यदा ।</s-l><s-l>घृतं दद्याद्द्विजातिभ्यः पुरुषः शुचिरात्मवान् ॥ ९ ॥</s-l></s-lg><s-lg><s-l>घृतं मासे आश्वयुजि विप्रेभ्यो यः प्रयच्छति ।</s-l><s-l>तस्मै प्रयच्छतो रूपं प्रीतौ देवाविहाश्विनौ ॥ १० ॥</s-l></s-lg><s-lg><s-l>पायसं सर्पिषा मिश्रं द्विजेभ्यो यः प्रयच्छति ।</s-l><s-l>गृहं तस्य न रक्षांसि धर्षयन्ति कदाचन ॥ ११ ॥</s-l></s-lg><s-lg><s-l>पिपासया न म्रियते सोपच्छन्दश्च दृश्यते ।</s-l><s-l>न प्राप्नुयाच्च व्यसनं करकान्यः प्रयच्छति ॥ १२ ॥</s-l></s-lg><s-lg><s-l>प्रयतो ब्राह्मणाग्रेभ्यः श्रद्धया परया युतः ।</s-l><s-l>उपस्पर्शनषड्भागं लभते पुरुषः सदा ॥ १३ ॥</s-l></s-lg><s-lg><s-l>यः साधनार्थं काष्ठानि ब्राह्मणेभ्यः प्रयच्छति ।</s-l><s-l>प्रतापार्थं च राजेन्द्र वृत्तवद्भ्यः सदा नरः ॥ १४ ॥</s-l></s-lg><s-lg><s-l>सिध्यन्त्यर्थाः सदा तस्य कार्याणि विविधानि च ।</s-l><s-l>उपर्युपरि शत्रूणां वपुषा दीप्यते च सः ॥ १५ ॥</s-l></s-lg><s-lg><s-l>भगवांश्चास्य सुप्रीतो वह्निर्भवति नित्यशः ।</s-l><s-l>न तं त्यजन्ते पशवः संग्रामे च जयत्यपि ॥ १६ ॥</s-l></s-lg><s-lg><s-l>पुत्राञ्छ्रियं च लभते यश्छत्रं संप्रयच्छति ।</s-l><s-l>चक्षुर्व्याधिं न लभते यज्ञभागमथाश्नुते ॥ १७ ॥</s-l></s-lg><s-lg><s-l>निदाघकाले वर्षे वा यश्छत्रं संप्रयच्छति ।</s-l><s-l>नास्य कश्चिन्मनोदाहः कदाचिदपि जायते ।</s-l><s-l>कृच्छ्रात्स विषमाच्चैव विप्र मोक्षमवाप्नुते ॥ १८ ॥</s-l></s-lg><s-lg><s-l>प्रदानं सर्वदानानां शकटस्य विशिष्यते ।</s-l><s-l>एवमाह महाभागः शाण्डिल्यो भगवानृषिः ॥ १९ ॥</s-l></s-lg>