<s-lg><s-l> च्यवन उवाच ।</s-l><s-l>अवश्यं कथनीयं मे तवैतन्नरपुंगव ।</s-l><s-l>यदर्थं त्वाहमुच्छेत्तुं संप्राप्तो मनुजाधिप ॥ १ ॥</s-l></s-lg><s-lg><s-l>भृगूणां क्षत्रिया याज्या नित्यमेव जनाधिप ।</s-l><s-l>ते च भेदं गमिष्यन्ति दैवयुक्तेन हेतुना ॥ २ ॥</s-l></s-lg><s-lg><s-l>क्षत्रियाश्च भृगून्सर्वान्वधिष्यन्ति नराधिप ।</s-l><s-l>आ गर्भादनुकृन्तन्तो दैवदण्डनिपीडिताः ॥ ३ ॥</s-l></s-lg><s-lg><s-l>तत उत्पत्स्यतेऽस्माकं कुले गोत्रविवर्धनः ।</s-l><s-l>और्वो नाम महातेजा ज्वलनार्कसमद्युतिः ॥ ४ ॥</s-l></s-lg><s-lg><s-l>स त्रैलोक्यविनाशाय कोपाग्निं जनयिष्यति ।</s-l><s-l>महीं सपर्वतवनां यः करिष्यति भस्मसात् ॥ ५ ॥</s-l></s-lg><s-lg><s-l>कंचित्कालं तु तं वह्निं स एव शमयिष्यति ।</s-l><s-l>समुद्रे वडवावक्त्रे प्रक्षिप्य मुनिसत्तमः ॥ ६ ॥</s-l></s-lg><s-lg><s-l>पुत्रं तस्य महाभागमृचीकं भृगुनन्दनम् ।</s-l><s-l>साक्षात्कृत्स्नो धनुर्वेदः समुपस्थास्यतेऽनघ ॥ ७ ॥</s-l></s-lg><s-lg><s-l>क्षत्रियाणामभावाय दैवयुक्तेन हेतुना ।</s-l><s-l>स तु तं प्रतिगृह्यैव पुत्रे संक्रामयिष्यति ॥ ८ ॥</s-l></s-lg><s-lg><s-l>जमदग्नौ महाभागे तपसा भावितात्मनि ।</s-l><s-l>स चापि भृगुशार्दूलस्तं वेदं धारयिष्यति ॥ ९ ॥</s-l></s-lg><s-lg><s-l>कुलात्तु तव धर्मात्मन्कन्यां सोऽधिगमिष्यति ।</s-l><s-l>उद्भावनार्थं भवतो वंशस्य नृपसत्तम ॥ १० ॥</s-l></s-lg><s-lg><s-l>गाधेर्दुहितरं प्राप्य पौत्रीं तव महातपाः ।</s-l><s-l>ब्राह्मणं क्षत्रधर्माणं राममुत्पादयिष्यति ॥ ११ ॥</s-l></s-lg><s-lg><s-l>क्षत्रियं विप्रकर्माणं बृहस्पतिमिवौजसा ।</s-l><s-l>विश्वामित्रं तव कुले गाधेः पुत्रं सुधार्मिकम् ।</s-l><s-l>तपसा महता युक्तं प्रदास्यति महाद्युते ॥ १२ ॥</s-l></s-lg><s-lg><s-l>स्त्रियौ तु कारणं तत्र परिवर्ते भविष्यतः ।</s-l><s-l>पितामहनियोगाद्वै नान्यथैतद्भविष्यति ॥ १३ ॥</s-l></s-lg><s-lg><s-l>तृतीये पुरुषे तुभ्यं ब्राह्मणत्वमुपैष्यति ।</s-l><s-l>भविता त्वं च संबन्धी भृगूणां भावितात्मनाम् ॥ १४ ॥</s-l></s-lg><s-lg><s-l> भीष्म उवाच ।</s-l><s-l>कुशिकस्तु मुनेर्वाक्यं च्यवनस्य महात्मनः ।</s-l><s-l>श्रुत्वा हृष्टोऽभवद्राजा वाक्यं चेदमुवाच ह ।</s-l><s-l>एवमस्त्विति धर्मात्मा तदा भरतसत्तम ॥ १५ ॥</s-l></s-lg><s-lg><s-l>च्यवनस्तु महातेजाः पुनरेव नराधिपम् ।</s-l><s-l>वरार्थं चोदयामास तमुवाच स पार्थिवः ॥ १६ ॥</s-l></s-lg><s-lg><s-l>बाढमेवं ग्रहीष्यामि कामं त्वत्तो महामुने ।</s-l><s-l>ब्रह्मभूतं कुलं मेऽस्तु धर्मे चास्य मनो भवेत् ॥ १७ ॥</s-l></s-lg><s-lg><s-l>एवमुक्तस्तथेत्येवं प्रत्युक्त्वा च्यवनो मुनिः ।</s-l><s-l>अभ्यनुज्ञाय नृपतिं तीर्थयात्रां ययौ तदा ॥ १८ ॥</s-l></s-lg><s-lg><s-l>एतत्ते कथितं सर्वमशेषेण मया नृप ।</s-l><s-l>भृगूणां कुशिकानां च प्रति संबन्धकारणम् ॥ १९ ॥</s-l></s-lg><s-lg><s-l>यथोक्तं मुनिना चापि तथा तदभवन्नृप ।</s-l><s-l>जन्म रामस्य च मुनेर्विश्वामित्रस्य चैव ह ॥ २० ॥</s-l></s-lg>