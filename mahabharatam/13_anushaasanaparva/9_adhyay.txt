<s-lg><s-l> युधिष्ठिर उवाच ।</s-l><s-l>ब्राह्मणानां तु ये लोके प्रतिश्रुत्य पितामह ।</s-l><s-l>न प्रयच्छन्ति मोहात्ते के भवन्ति महामते ॥ १ ॥</s-l></s-lg><s-lg><s-l>एतन्मे तत्त्वतो ब्रूहि धर्मं धर्मभृतां वर ।</s-l><s-l>प्रतिश्रुत्य दुरात्मानो न प्रयच्छन्ति ये नराः ॥ २ ॥</s-l></s-lg><s-lg><s-l> भीष्म उवाच ।</s-l><s-l>यो न दद्यात्प्रतिश्रुत्य स्वल्पं वा यदि वा बहु ।</s-l><s-l>आशास्तस्य हताः सर्वाः क्लीबस्येव प्रजाफलम् ॥ ३ ॥</s-l></s-lg><s-lg><s-l>यां रात्रिं जायते पापो यां च रात्रिं विनश्यति ।</s-l><s-l>एतस्मिन्नन्तरे यद्यत्सुकृतं तस्य भारत ।</s-l><s-l>यच्च तस्य हुतं किंचित्सर्वं तस्योपहन्यते ॥ ४ ॥</s-l></s-lg><s-lg><s-l>अत्रैतद्वचनं प्राहुर्धर्मशास्त्रविदो जनाः ।</s-l><s-l>निशम्य भरतश्रेष्ठ बुद्ध्या परमयुक्तया ॥ ५ ॥</s-l></s-lg><s-lg><s-l>अपि चोदाहरन्तीमं धर्मशास्त्रविदो जनाः ।</s-l><s-l>अश्वानां श्यामकर्णानां सहस्रेण स मुच्यते ॥ ६ ॥</s-l></s-lg><s-lg><s-l>अत्रैवोदाहरन्तीममितिहासं पुरातनम् ।</s-l><s-l>सृगालस्य च संवादं वानरस्य च भारत ॥ ७ ॥</s-l></s-lg><s-lg><s-l>तौ सखायौ पुरा ह्यास्तां मानुषत्वे परंतप ।</s-l><s-l>अन्यां योनिं समापन्नौ सार्गालीं वानरीं तथा ॥ ८ ॥</s-l></s-lg><s-lg><s-l>ततः परासून्खादन्तं सृगालं वानरोऽब्रवीत् ।</s-l><s-l>श्मशानमध्ये संप्रेक्ष्य पूर्वजातिमनुस्मरन् ॥ ९ ॥</s-l></s-lg><s-lg><s-l>किं त्वया पापकं कर्म कृतं पूर्वं सुदारुणम् ।</s-l><s-l>यस्त्वं श्मशाने मृतकान्पूतिकानत्सि कुत्सितान् ॥ १० ॥</s-l></s-lg><s-lg><s-l>एवमुक्तः प्रत्युवाच सृगालो वानरं तदा ।</s-l><s-l>ब्राह्मणस्य प्रतिश्रुत्य न मया तदुपाकृतम् ॥ ११ ॥</s-l></s-lg><s-lg><s-l>तत्कृते पापिकां योनिमापन्नोऽस्मि प्लवंगम ।</s-l><s-l>तस्मादेवंविधं भक्ष्यं भक्षयामि बुभुक्षितः ॥ १२ ॥</s-l></s-lg><s-lg><s-l>इत्येतद्ब्रुवतो राजन्ब्राह्मणस्य मया श्रुतम् ।</s-l><s-l>कथां कथयतः पुण्यां धर्मज्ञस्य पुरातनीम् ॥ १३ ॥</s-l></s-lg><s-lg><s-l>श्रुतं चापि मया भूयः कृष्णस्यापि विशां पते ।</s-l><s-l>कथां कथयतः पूर्वं ब्राह्मणं प्रति पाण्डव ॥ १४ ॥</s-l></s-lg><s-lg><s-l>एवमेव च मां नित्यं ब्राह्मणाः संदिशन्ति वै ।</s-l><s-l>प्रतिश्रुत्य भवेद्देयं नाशा कार्या हि ब्राह्मणैः ॥ १५ ॥</s-l></s-lg><s-lg><s-l>ब्राह्मणो ह्याशया पूर्वं कृतया पृथिवीपते ।</s-l><s-l>सुसमिद्धो यथा दीप्तः पावकस्तद्विधः स्मृतः ॥ १६ ॥</s-l></s-lg><s-lg><s-l>यं निरीक्षेत संक्रुद्ध आशया पूर्वजातया ।</s-l><s-l>प्रदहेत हि तं राजन्कक्षमक्षय्यभुग्यथा ॥ १७ ॥</s-l></s-lg><s-lg><s-l>स एव हि यदा तुष्टो वचसा प्रतिनन्दति ।</s-l><s-l>भवत्यगदसंकाशो विषये तस्य भारत ॥ १८ ॥</s-l></s-lg><s-lg><s-l>पुत्रान्पौत्रान्पशूंश्चैव बान्धवान्सचिवांस्तथा ।</s-l><s-l>पुरं जनपदं चैव शान्तिरिष्टेव पुष्यति ॥ १९ ॥</s-l></s-lg><s-lg><s-l>एतद्धि परमं तेजो ब्राह्मणस्येह दृश्यते ।</s-l><s-l>सहस्रकिरणस्येव सवितुर्धरणीतले ॥ २० ॥</s-l></s-lg><s-lg><s-l>तस्माद्दातव्यमेवेह प्रतिश्रुत्य युधिष्ठिर ।</s-l><s-l>यदीच्छेच्छोभनां जातिं प्राप्तुं भरतसत्तम ॥ २१ ॥</s-l></s-lg><s-lg><s-l>ब्राह्मणस्य हि दत्तेन ध्रुवं स्वर्गो ह्यनुत्तमः ।</s-l><s-l>शक्यं प्राप्तुं विशेषेण दानं हि महती क्रिया ॥ २२ ॥</s-l></s-lg><s-lg><s-l>इतो दत्तेन जीवन्ति देवताः पितरस्तथा ।</s-l><s-l>तस्माद्दानानि देयानि ब्राह्मणेभ्यो विजानता ॥ २३ ॥</s-l></s-lg><s-lg><s-l>महद्धि भरतश्रेष्ठ ब्राह्मणस्तीर्थमुच्यते ।</s-l><s-l>वेलायां न तु कस्यांचिद्गच्छेद्विप्रो ह्यपूजितः ॥ २४ ॥</s-l></s-lg>