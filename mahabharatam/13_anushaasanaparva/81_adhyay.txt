<s-lg><s-l> युधिष्ठिर उवाच ।</s-l><s-l>मया गवां पुरीषं वै श्रिया जुष्टमिति श्रुतम् ।</s-l><s-l>एतदिच्छाम्यहं श्रोतुं संशयोऽत्र हि मे महान् ॥ १ ॥</s-l></s-lg><s-lg><s-l> भीष्म उवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>गोभिर्नृपेह संवादं श्रिया भरतसत्तम ॥ २ ॥</s-l></s-lg><s-lg><s-l>श्रीः कृत्वेह वपुः कान्तं गोमध्यं प्रविवेश ह ।</s-l><s-l>गावोऽथ विस्मितास्तस्या दृष्ट्वा रूपस्य संपदम् ॥ ३ ॥</s-l></s-lg><s-lg><s-l> गाव ऊचुः ।</s-l><s-l>कासि देवि कुतो वा त्वं रूपेणाप्रतिमा भुवि ।</s-l><s-l>विस्मिताः स्म महाभागे तव रूपस्य संपदा ॥ ४ ॥</s-l></s-lg><s-lg><s-l>इच्छामस्त्वां वयं ज्ञातुं का त्वं क्व च गमिष्यसि ।</s-l><s-l>तत्त्वेन च सुवर्णाभे सर्वमेतद्ब्रवीहि नः ॥ ५ ॥</s-l></s-lg><s-lg><s-l> श्रीरुवाच ।</s-l><s-l>लोककान्तास्मि भद्रं वः श्रीर्नाम्नेह परिश्रुता ।</s-l><s-l>मया दैत्याः परित्यक्ता विनष्टाः शाश्वतीः समाः ॥ ६ ॥</s-l></s-lg><s-lg><s-l>इन्द्रो विवस्वान्सोमश्च विष्णुरापोऽग्निरेव च ।</s-l><s-l>मयाभिपन्ना ऋध्यन्ते ऋषयो देवतास्तथा ॥ ७ ॥</s-l></s-lg><s-lg><s-l>यांश्च द्विषाम्यहं गावस्ते विनश्यन्ति सर्वशः ।</s-l><s-l>धर्मार्थकामहीनाश्च ते भवन्त्यसुखान्विताः ॥ ८ ॥</s-l></s-lg><s-lg><s-l>एवंप्रभावां मां गावो विजानीत सुखप्रदाम् ।</s-l><s-l>इच्छामि चापि युष्मासु वस्तुं सर्वासु नित्यदा ।</s-l><s-l>आगता प्रार्थयानाहं श्रीजुष्टा भवतानघाः ॥ ९ ॥</s-l></s-lg><s-lg><s-l> गाव ऊचुः ।</s-l><s-l>अध्रुवां चञ्चलां च त्वां सामान्यां बहुभिः सह ।</s-l><s-l>न त्वामिच्छामि भद्रं ते गम्यतां यत्र रोचते ॥ १० ॥</s-l></s-lg><s-lg><s-l>वपुष्मन्त्यो वयं सर्वाः किमस्माकं त्वयाद्य वै ।</s-l><s-l>यत्रेष्टं गम्यतां तत्र कृतकार्या वयं त्वया ॥ ११ ॥</s-l></s-lg><s-lg><s-l> श्रीरुवाच ।</s-l><s-l>किमेतद्वः क्षमं गावो यन्मां नेहाभ्यनन्दथ ।</s-l><s-l>न मां संप्रति गृह्णीथ कस्माद्वै दुर्लभां सतीम् ॥ १२ ॥</s-l></s-lg><s-lg><s-l>सत्यश्च लोकवादोऽयं लोके चरति सुव्रताः ।</s-l><s-l>स्वयं प्राप्ते परिभवो भवतीति विनिश्चयः ॥ १३ ॥</s-l></s-lg><s-lg><s-l>महदुग्रं तपः कृत्वा मां निषेवन्ति मानवाः ।</s-l><s-l>देवदानवगन्धर्वाः पिशाचोरगराक्षसाः ॥ १४ ॥</s-l></s-lg><s-lg><s-l>क्षममेतद्धि वो गावः प्रतिगृह्णीत मामिह ।</s-l><s-l>नावमन्या ह्यहं सौम्यास्त्रैलोक्ये सचराचरे ॥ १५ ॥</s-l></s-lg><s-lg><s-l> गाव ऊचुः ।</s-l><s-l>नावमन्यामहे देवि न त्वां परिभवामहे ।</s-l><s-l>अध्रुवा चलचित्तासि ततस्त्वां वर्जयामहे ॥ १६ ॥</s-l></s-lg><s-lg><s-l>बहुनात्र किमुक्तेन गम्यतां यत्र वाञ्छसि ।</s-l><s-l>वपुष्मत्यो वयं सर्वाः किमस्माकं त्वयानघे ॥ १७ ॥</s-l></s-lg><s-lg><s-l> श्रीरुवाच ।</s-l><s-l>अवज्ञाता भविष्यामि सर्वलोकेषु मानदाः ।</s-l><s-l>प्रत्याख्यानेन युष्माभिः प्रसादः क्रियतामिति ॥ १८ ॥</s-l></s-lg><s-lg><s-l>महाभागा भवत्यो वै शरण्याः शरणागताम् ।</s-l><s-l>परित्रायन्तु मां नित्यं भजमानामनिन्दिताम् ।</s-l><s-l>माननां त्वहमिच्छामि भवत्यः सततं शुभाः ॥ १९ ॥</s-l></s-lg><s-lg><s-l>अप्येकाङ्गे तु वो वस्तुमिच्छामि च सुकुत्सिते ।</s-l><s-l>न वोऽस्ति कुत्सितं किंचिदङ्गेष्वालक्ष्यतेऽनघाः ॥ २० ॥</s-l></s-lg><s-lg><s-l>पुण्याः पवित्राः सुभगा ममादेशं प्रयच्छत ।</s-l><s-l>वसेयं यत्र चाङ्गेऽहं तन्मे व्याख्यातुमर्हथ ॥ २१ ॥</s-l></s-lg><s-lg><s-l> भीष्म उवाच ।</s-l><s-l>एवमुक्तास्तु ता गावः शुभाः करुणवत्सलाः ।</s-l><s-l>संमन्त्र्य सहिताः सर्वाः श्रियमूचुर्नराधिप ॥ २२ ॥</s-l></s-lg><s-lg><s-l>अवश्यं मानना कार्या तवास्माभिर्यशस्विनि ।</s-l><s-l>शकृन्मूत्रे निवस नः पुण्यमेतद्धि नः शुभे ॥ २३ ॥</s-l></s-lg><s-lg><s-l> श्रीरुवाच ।</s-l><s-l>दिष्ट्या प्रसादो युष्माभिः कृतो मेऽनुग्रहात्मकः ।</s-l><s-l>एवं भवतु भद्रं वः पूजितास्मि सुखप्रदाः ॥ २४ ॥</s-l></s-lg><s-lg><s-l> भीष्म उवाच ।</s-l><s-l>एवं कृत्वा तु समयं श्रीर्गोभिः सह भारत ।</s-l><s-l>पश्यन्तीनां ततस्तासां तत्रैवान्तरधीयत ॥ २५ ॥</s-l></s-lg><s-lg><s-l>एतद्गोशकृतः पुत्र माहात्म्यं तेऽनुवर्णितम् ।</s-l><s-l>माहात्म्यं च गवां भूयः श्रूयतां गदतो मम ॥ २६ ॥</s-l></s-lg>