<s-lg><s-l> युधिष्ठिर उवाच ।</s-l><s-l>साम्ना वापि प्रदाने वा ज्यायः किं भवतो मतम् ।</s-l><s-l>प्रब्रूहि भरतश्रेष्ठ यदत्र व्यतिरिच्यते ॥ १ ॥</s-l></s-lg><s-lg><s-l> भीष्म उवाच ।</s-l><s-l>साम्ना प्रसाद्यते कश्चिद्दानेन च तथापरः ।</s-l><s-l>पुरुषः प्रकृतिं ज्ञात्वा तयोरेकतरं भजेत् ॥ २ ॥</s-l></s-lg><s-lg><s-l>गुणांस्तु शृणु मे राजन्सान्त्वस्य भरतर्षभ ।</s-l><s-l>दारुणान्यपि भूतानि सान्त्वेनाराधयेद्यथा ॥ ३ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>गृहीत्वा रक्षसा मुक्तो द्विजातिः कानने यथा ॥ ४ ॥</s-l></s-lg><s-lg><s-l>कश्चित्तु बुद्धिसंपन्नो ब्राह्मणो विजने वने ।</s-l><s-l>गृहीतः कृच्छ्रमापन्नो रक्षसा भक्षयिष्यता ॥ ५ ॥</s-l></s-lg><s-lg><s-l>स बुद्धिश्रुतसंपन्नस्तं दृष्ट्वातीव भीषणम् ।</s-l><s-l>सामैवास्मिन्प्रयुयुजे न मुमोह न विव्यथे ॥ ६ ॥</s-l></s-lg><s-lg><s-l>रक्षस्तु वाचा संपूज्य प्रश्नं पप्रच्छ तं द्विजम् ।</s-l><s-l>मोक्ष्यसे ब्रूहि मे प्रश्नं केनास्मि हरिणः कृशः ॥ ७ ॥</s-l></s-lg><s-lg><s-l>मुहूर्तमथ संचिन्त्य ब्राह्मणस्तस्य रक्षसः ।</s-l><s-l>आभिर्गाथाभिरव्यग्रः प्रश्नं प्रतिजगाद ह ॥ ८ ॥</s-l></s-lg><s-lg><s-l>विदेशस्थो विलोकस्थो विना नूनं सुहृज्जनैः ।</s-l><s-l>विषयानतुलान्भुङ्क्षे तेनासि हरिणः कृशः ॥ ९ ॥</s-l></s-lg><s-lg><s-l>नूनं मित्राणि ते रक्षः साधूपचरितान्यपि ।</s-l><s-l>स्वदोषादपरज्यन्ते तेनासि हरिणः कृशः ॥ १० ॥</s-l></s-lg><s-lg><s-l>धनैश्वर्याधिकाः स्तब्धास्त्वद्गुणैः परमावराः ।</s-l><s-l>अवजानन्ति नूनं त्वां तेनासि हरिणः कृशः ॥ ११ ॥</s-l></s-lg><s-lg><s-l>गुणवान्विगुणानन्यान्नूनं पश्यसि सत्कृतान् ।</s-l><s-l>प्राज्ञोऽप्राज्ञान्विनीतात्मा तेनासि हरिणः कृशः ॥ १२ ॥</s-l></s-lg><s-lg><s-l>अवृत्त्या क्लिश्यमानोऽपि वृत्त्युपायान्विगर्हयन् ।</s-l><s-l>माहात्म्याद्व्यथसे नूनं तेनासि हरिणः कृशः ॥ १३ ॥</s-l></s-lg><s-lg><s-l>संपीड्यात्मानमार्यत्वात्त्वया कश्चिदुपस्कृतः ।</s-l><s-l>जितं त्वां मन्यते साधो तेनासि हरिणः कृशः ॥ १४ ॥</s-l></s-lg><s-lg><s-l>क्लिश्यमानान्विमार्गेषु कामक्रोधावृतात्मनः ।</s-l><s-l>मन्ये नु ध्यायसि जनांस्तेनासि हरिणः कृशः ॥ १५ ॥</s-l></s-lg><s-lg><s-l>प्राज्ञैः संभावितो नूनं नप्राज्ञैरुपसंहितः ।</s-l><s-l>ह्रीमानमर्षी दुर्वृत्तैस्तेनासि हरिणः कृशः ॥ १६ ॥</s-l></s-lg><s-lg><s-l>नूनं मित्रमुखः शत्रुः कश्चिदार्यवदाचरन् ।</s-l><s-l>वञ्चयित्वा गतस्त्वां वै तेनासि हरिणः कृशः ॥ १७ ॥</s-l></s-lg><s-lg><s-l>प्रकाशार्थगतिर्नूनं रहस्यकुशलः कृती ।</s-l><s-l>तज्ज्ञैर्न पूज्यसे नूनं तेनासि हरिणः कृशः ॥ १८ ॥</s-l></s-lg><s-lg><s-l>असत्स्वभिनिविष्टेषु ब्रुवतो मुक्तसंशयम् ।</s-l><s-l>गुणास्ते न विराजन्ते तेनासि हरिणः कृशः ॥ १९ ॥</s-l></s-lg><s-lg><s-l>धनबुद्धिश्रुतैर्हीनः केवलं तेजसान्वितः ।</s-l><s-l>महत्प्रार्थयसे नूनं तेनासि हरिणः कृशः ॥ २० ॥</s-l></s-lg><s-lg><s-l>तपःप्रणिहितात्मानं मन्ये त्वारण्यकाङ्क्षिणम् ।</s-l><s-l>बन्धुवर्गो न गृह्णाति तेनासि हरिणः कृशः ॥ २१ ॥</s-l></s-lg><s-lg><s-l>नूनमर्थवतां मध्ये तव वाक्यमनुत्तमम् ।</s-l><s-l>न भाति कालेऽभिहितं तेनासि हरिणः कृशः ॥ २२ ॥</s-l></s-lg><s-lg><s-l>दृढपूर्वश्रुतं मूर्खं कुपितं हृदयप्रियम् ।</s-l><s-l>अनुनेतुं न शक्नोषि तेनासि हरिणः कृशः ॥ २३ ॥</s-l></s-lg><s-lg><s-l>नूनमासंजयित्वा ते कृत्ये कस्मिंश्चिदीप्सिते ।</s-l><s-l>कश्चिदर्थयतेऽत्यर्थं तेनासि हरिणः कृशः ॥ २४ ॥</s-l></s-lg><s-lg><s-l>नूनं त्वा स्वगुणापेक्षं पूजयानं सुहृद्ध्रुवम् ।</s-l><s-l>मयार्थ इति जानाति तेनासि हरिणः कृशः ॥ २५ ॥</s-l></s-lg><s-lg><s-l>अन्तर्गतमभिप्रायं न नूनं लज्जयेच्छसि ।</s-l><s-l>विवक्तुं प्राप्तिशैथिल्यात्तेनासि हरिणः कृशः ॥ २६ ॥</s-l></s-lg><s-lg><s-l>नानाबुद्धिरुचीँल्लोके मनुष्यान्नूनमिच्छसि ।</s-l><s-l>ग्रहीतुं स्वगुणैः सर्वांस्तेनासि हरिणः कृशः ॥ २७ ॥</s-l></s-lg><s-lg><s-l>अविद्वान्भीरुरल्पार्थो विद्याविक्रमदानजम् ।</s-l><s-l>यशः प्रार्थयसे नूनं तेनासि हरिणः कृशः ॥ २८ ॥</s-l></s-lg><s-lg><s-l>चिराभिलषितं किंचित्फलमप्राप्तमेव ते ।</s-l><s-l>कृतमन्यैरपहृतं तेनासि हरिणः कृशः ॥ २९ ॥</s-l></s-lg><s-lg><s-l>नूनमात्मकृतं दोषमपश्यन्किंचिदात्मनि ।</s-l><s-l>अकारणेऽभिशस्तोऽसि तेनासि हरिणः कृशः ॥ ३० ॥</s-l></s-lg><s-lg><s-l>सुहृदामप्रमत्तानामप्रमोक्ष्यार्थहानिजम् ।</s-l><s-l>दुःखमर्थगुणैर्हीनं तेनासि हरिणः कृशः ॥ ३१ ॥</s-l></s-lg><s-lg><s-l>साधून्गृहस्थान्दृष्ट्वा च तथासाधून्वनेचरान् ।</s-l><s-l>मुक्तांश्चावसथे सक्तांस्तेनासि हरिणः कृशः ॥ ३२ ॥</s-l></s-lg><s-lg><s-l>धर्म्यमर्थं च काले च देशे चाभिहितं वचः ।</s-l><s-l>न प्रतिष्ठति ते नूनं तेनासि हरिणः कृशः ॥ ३३ ॥</s-l></s-lg><s-lg><s-l>दत्तानकुशलैरर्थान्मनीषी संजिजीविषुः ।</s-l><s-l>प्राप्य वर्तयसे नूनं तेनासि हरिणः कृशः ॥ ३४ ॥</s-l></s-lg><s-lg><s-l>पापान्विवर्धतो दृष्ट्वा कल्याणांश्चावसीदतः ।</s-l><s-l>ध्रुवं मृगयसे योग्यं तेनासि हरिणः कृशः ॥ ३५ ॥</s-l></s-lg><s-lg><s-l>परस्परविरुद्धानां प्रियं नूनं चिकीर्षसि ।</s-l><s-l>सुहृदामविरोधेन तेनासि हरिणः कृशः ॥ ३६ ॥</s-l></s-lg><s-lg><s-l>श्रोत्रियांश्च विकर्मस्थान्प्राज्ञांश्चाप्यजितेन्द्रियान् ।</s-l><s-l>मन्येऽनुध्यायसि जनांस्तेनासि हरिणः कृशः ॥ ३७ ॥</s-l></s-lg><s-lg><s-l>एवं संपूजितं रक्षो विप्रं तं प्रत्यपूजयत् ।</s-l><s-l>सखायमकरोच्चैनं संयोज्यार्थैर्मुमोच ह ॥ ३८ ॥</s-l></s-lg>