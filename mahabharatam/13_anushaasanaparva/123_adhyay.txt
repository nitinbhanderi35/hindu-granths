<s-lg><s-l> भीष्म उवाच ।</s-l><s-l>एवमुक्तः स भगवान्मैत्रेयं प्रत्यभाषत ।</s-l><s-l>दिष्ट्यैवं त्वं विजानासि दिष्ट्या ते बुद्धिरीदृशी ।</s-l><s-l>लोको ह्ययं गुणानेव भूयिष्ठं स्म प्रशंसति ॥ १ ॥</s-l></s-lg><s-lg><s-l>रूपमानवयोमानश्रीमानाश्चाप्यसंशयम् ।</s-l><s-l>दिष्ट्या नाभिभवन्ति त्वां दैवस्तेऽयमनुग्रहः ।</s-l><s-l>यत्ते भृशतरं दानाद्वर्तयिष्यामि तच्छृणु ॥ २ ॥</s-l></s-lg><s-lg><s-l>यानीहागमशास्त्राणि याश्च काश्चित्प्रवृत्तयः ।</s-l><s-l>तानि वेदं पुरस्कृत्य प्रवृत्तानि यथाक्रमम् ॥ ३ ॥</s-l></s-lg><s-lg><s-l>अहं दानं प्रशंसामि भवानपि तपःश्रुते ।</s-l><s-l>तपः पवित्रं वेदस्य तपः स्वर्गस्य साधनम् ॥ ४ ॥</s-l></s-lg><s-lg><s-l>तपसा महदाप्नोति विद्यया चेति नः श्रुतम् ।</s-l><s-l>तपसैव चापनुदेद्यच्चान्यदपि दुष्कृतम् ॥ ५ ॥</s-l></s-lg><s-lg><s-l>यद्यद्धि किंचित्संधाय पुरुषस्तप्यते तपः ।</s-l><s-l>सर्वमेतदवाप्नोति ब्राह्मणो वेदपारगः ॥ ६ ॥</s-l></s-lg><s-lg><s-l>दुरन्वयं दुष्प्रधृष्यं दुरापं दुरतिक्रमम् ।</s-l><s-l>सर्वं वै तपसाभ्येति तपो हि बलवत्तरम् ॥ ७ ॥</s-l></s-lg><s-lg><s-l>सुरापोऽसंमतादायी भ्रूणहा गुरुतल्पगः ।</s-l><s-l>तपसा तरते सर्वमेनसश्च प्रमुच्यते ॥ ८ ॥</s-l></s-lg><s-lg><s-l>सर्वविद्यस्तु चक्षुष्मानपि यादृशतादृशः ।</s-l><s-l>तपस्विनौ च तावाहुस्ताभ्यां कार्यं सदा नमः ॥ ९ ॥</s-l></s-lg><s-lg><s-l>सर्वे पूज्याः श्रुतधनास्तथैव च तपस्विनः ।</s-l><s-l>दानप्रदाः सुखं प्रेत्य प्राप्नुवन्तीह च श्रियम् ॥ १० ॥</s-l></s-lg><s-lg><s-l>इमं च ब्रह्मलोकं च लोकं च बलवत्तरम् ।</s-l><s-l>अन्नदानैः सुकृतिनः प्रतिपद्यन्ति लौकिकाः ॥ ११ ॥</s-l></s-lg><s-lg><s-l>पूजिताः पूजयन्त्येतान्मानिता मानयन्ति च ।</s-l><s-l>अदाता यत्र यत्रैति सर्वतः संप्रणुद्यते ॥ १२ ॥</s-l></s-lg><s-lg><s-l>अकर्ता चैव कर्ता च लभते यस्य यादृशम् ।</s-l><s-l>यद्येवोर्ध्वं यद्यवाक्च त्वं लोकमभियास्यसि ॥ १३ ॥</s-l></s-lg><s-lg><s-l>प्राप्स्यसे त्वन्नपानानि यानि दास्यसि कानिचित् ।</s-l><s-l>मेधाव्यसि कुले जातः श्रुतवाननृशंसवान् ॥ १४ ॥</s-l></s-lg><s-lg><s-l>कौमारदारव्रतवान्मैत्रेय निरतो भव ।</s-l><s-l>एतद्गृहाण प्रथमं प्रशस्तं गृहमेधिनाम् ॥ १५ ॥</s-l></s-lg><s-lg><s-l>यो भर्ता वासितातुष्टो भर्तुस्तुष्टा च वासिता ।</s-l><s-l>यस्मिन्नेवं कुले सर्वं कल्याणं तत्र वर्तते ॥ १६ ॥</s-l></s-lg><s-lg><s-l>अद्भिर्गात्रान्मलमिव तमोऽग्निप्रभया यथा ।</s-l><s-l>दानेन तपसा चैव सर्वपापमपोह्यते ॥ १७ ॥</s-l></s-lg><s-lg><s-l>स्वस्ति प्राप्नुहि मैत्रेय गृहान्साधु व्रजाम्यहम् ।</s-l><s-l>एतन्मनसि कर्तव्यं श्रेय एवं भविष्यति ॥ १८ ॥</s-l></s-lg><s-lg><s-l>तं प्रणम्याथ मैत्रेयः कृत्वा चाभिप्रदक्षिणम् ।</s-l><s-l>स्वस्ति प्राप्नोतु भगवानित्युवाच कृताञ्जलिः ॥ १९ ॥</s-l></s-lg>