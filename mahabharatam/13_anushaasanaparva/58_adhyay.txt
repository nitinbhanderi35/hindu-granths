<s-lg><s-l> युधिष्ठिर उवाच ।</s-l><s-l>यानीमानि बहिर्वेद्यां दानानि परिचक्षते ।</s-l><s-l>तेभ्यो विशिष्टं किं दानं मतं ते कुरुपुंगव ॥ १ ॥</s-l></s-lg><s-lg><s-l>कौतूहलं हि परमं तत्र मे वर्तते प्रभो ।</s-l><s-l>दातारं दत्तमन्वेति यद्दानं तत्प्रचक्ष्व मे ॥ २ ॥</s-l></s-lg><s-lg><s-l> भीष्म उवाच ।</s-l><s-l>अभयं सर्वभूतेभ्यो व्यसने चाप्यनुग्रहम् ।</s-l><s-l>यच्चाभिलषितं दद्यात्तृषितायाभियाचते ॥ ३ ॥</s-l></s-lg><s-lg><s-l>दत्तं मन्येत यद्दत्त्वा तद्दानं श्रेष्ठमुच्यते ।</s-l><s-l>दत्तं दातारमन्वेति यद्दानं भरतर्षभ ॥ ४ ॥</s-l></s-lg><s-lg><s-l>हिरण्यदानं गोदानं पृथिवीदानमेव च ।</s-l><s-l>एतानि वै पवित्राणि तारयन्त्यपि दुष्कृतम् ॥ ५ ॥</s-l></s-lg><s-lg><s-l>एतानि पुरुषव्याघ्र साधुभ्यो देहि नित्यदा ।</s-l><s-l>दानानि हि नरं पापान्मोक्षयन्ति न संशयः ॥ ६ ॥</s-l></s-lg><s-lg><s-l>यद्यदिष्टतमं लोके यच्चास्य दयितं गृहे ।</s-l><s-l>तत्तद्गुणवते देयं तदेवाक्षयमिच्छता ॥ ७ ॥</s-l></s-lg><s-lg><s-l>प्रियाणि लभते लोके प्रियदः प्रियकृत्तथा ।</s-l><s-l>प्रियो भवति भूतानामिह चैव परत्र च ॥ ८ ॥</s-l></s-lg><s-lg><s-l>याचमानमभीमानादाशावन्तमकिंचनम् ।</s-l><s-l>यो नार्चति यथाशक्ति स नृशंसो युधिष्ठिर ॥ ९ ॥</s-l></s-lg><s-lg><s-l>अमित्रमपि चेद्दीनं शरणैषिणमागतम् ।</s-l><s-l>व्यसने योऽनुगृह्णाति स वै पुरुषसत्तमः ॥ १० ॥</s-l></s-lg><s-lg><s-l>कृशाय ह्रीमते तात वृत्तिक्षीणाय सीदते ।</s-l><s-l>अपहन्यात्क्षुधं यस्तु न तेन पुरुषः समः ॥ ११ ॥</s-l></s-lg><s-lg><s-l>ह्रिया तु नियतान्साधून्पुत्रदारैश्च कर्शितान् ।</s-l><s-l>अयाचमानान्कौन्तेय सर्वोपायैर्निमन्त्रय ॥ १२ ॥</s-l></s-lg><s-lg><s-l>आशिषं ये न देवेषु न मर्त्येषु च कुर्वते ।</s-l><s-l>अर्हन्तो नित्यसत्त्वस्था यथालब्धोपजीविनः ॥ १३ ॥</s-l></s-lg><s-lg><s-l>आशीविषसमेभ्यश्च तेभ्यो रक्षस्व भारत ।</s-l><s-l>तान्युक्तैरुपजिज्ञास्य तथा द्विजवरोत्तमान् ॥ १४ ॥</s-l></s-lg><s-lg><s-l>कृतैरावसथैर्नित्यं सप्रेष्यैः सपरिच्छदैः ।</s-l><s-l>निमन्त्रयेथाः कौरव्य सर्वकामसुखावहैः ॥ १५ ॥</s-l></s-lg><s-lg><s-l>यदि ते प्रतिगृह्णीयुः श्रद्धापूतं युधिष्ठिर ।</s-l><s-l>कार्यमित्येव मन्वाना धार्मिकाः पुण्यकर्मिणः ॥ १६ ॥</s-l></s-lg><s-lg><s-l>विद्यास्नाता व्रतस्नाता ये व्यपाश्रित्यजीविनः ।</s-l><s-l>गूढस्वाध्यायतपसो ब्राह्मणाः संशितव्रताः ॥ १७ ॥</s-l></s-lg><s-lg><s-l>तेषु शुद्धेषु दान्तेषु स्वदारनिरतेषु च ।</s-l><s-l>यत्करिष्यसि कल्याणं तत्त्वा लोकेषु धास्यति ॥ १८ ॥</s-l></s-lg><s-lg><s-l>यथाग्निहोत्रं सुहुतं सायं प्रातर्द्विजातिना ।</s-l><s-l>तथा भवति दत्तं वै द्विजेभ्योऽथ कृतात्मना ॥ १९ ॥</s-l></s-lg><s-lg><s-l>एष ते विततो यज्ञः श्रद्धापूतः सदक्षिणः ।</s-l><s-l>विशिष्टः सर्वयज्ञेभ्यो ददतस्तात वर्तताम् ॥ २० ॥</s-l></s-lg><s-lg><s-l>निवापो दानसदृशस्तादृशेषु युधिष्ठिर ।</s-l><s-l>निवपन्पूजयंश्चैव तेष्वानृण्यं निगच्छति ॥ २१ ॥</s-l></s-lg><s-lg><s-l>य एव नो न कुप्यन्ति न लुभ्यन्ति तृणेष्वपि ।</s-l><s-l>त एव नः पूज्यतमा ये चान्ये प्रियवादिनः ॥ २२ ॥</s-l></s-lg><s-lg><s-l>ये नो न बहु मन्यन्ते न प्रवर्तन्ति चापरे ।</s-l><s-l>पुत्रवत्परिपाल्यास्ते नमस्तेभ्यस्तथाभयम् ॥ २३ ॥</s-l></s-lg><s-lg><s-l>ऋत्विक्पुरोहिताचार्या मृदुब्रह्मधरा हि ते ।</s-l><s-l>क्षत्रेणापि हि संसृष्टं तेजः शाम्यति वै द्विजे ॥ २४ ॥</s-l></s-lg><s-lg><s-l>अस्ति मे बलवानस्मि राजास्मीति युधिष्ठिर ।</s-l><s-l>ब्राह्मणान्मा स्म पर्यश्नीर्वासोभिरशनेन च ॥ २५ ॥</s-l></s-lg><s-lg><s-l>यच्छोभार्थं बलार्थं वा वित्तमस्ति तवानघ ।</s-l><s-l>तेन ते ब्राह्मणाः पूज्याः स्वधर्ममनुतिष्ठता ॥ २६ ॥</s-l></s-lg><s-lg><s-l>नमस्कार्यास्त्वया विप्रा वर्तमाना यथातथम् ।</s-l><s-l>यथासुखं यथोत्साहं ललन्तु त्वयि पुत्रवत् ॥ २७ ॥</s-l></s-lg><s-lg><s-l>को ह्यन्यः सुप्रसादानां सुहृदामल्पतोषिणाम् ।</s-l><s-l>वृत्तिमर्हत्युपक्षेप्तुं त्वदन्यः कुरुसत्तम ॥ २८ ॥</s-l></s-lg><s-lg><s-l>यथा पत्याश्रयो धर्मः स्त्रीणां लोके सनातनः ।</s-l><s-l>स देवः सा गतिर्नान्या तथास्माकं द्विजातयः ॥ २९ ॥</s-l></s-lg><s-lg><s-l>यदि नो ब्राह्मणास्तात संत्यजेयुरपूजिताः ।</s-l><s-l>पश्यन्तो दारुणं कर्म सततं क्षत्रिये स्थितम् ॥ ३० ॥</s-l></s-lg><s-lg><s-l>अवेदानामकीर्तीनामलोकानामयज्वनाम् ।</s-l><s-l>कोऽस्माकं जीवितेनार्थस्तद्धि नो ब्राह्मणाश्रयम् ॥ ३१ ॥</s-l></s-lg><s-lg><s-l>अत्र ते वर्तयिष्यामि यथा धर्मः सनातनः ।</s-l><s-l>राजन्यो ब्राह्मणं राजन्पुरा परिचचार ह ।</s-l><s-l>वैश्यो राजन्यमित्येव शूद्रो वैश्यमिति श्रुतिः ॥ ३२ ॥</s-l></s-lg><s-lg><s-l>दूराच्छूद्रेणोपचर्यो ब्राह्मणोऽग्निरिव ज्वलन् ।</s-l><s-l>संस्पर्शपरिचर्यस्तु वैश्येन क्षत्रियेण च ॥ ३३ ॥</s-l></s-lg><s-lg><s-l>मृदुभावान्सत्यशीलान्सत्यधर्मानुपालकान् ।</s-l><s-l>आशीविषानिव क्रुद्धांस्तानुपाचरत द्विजान् ॥ ३४ ॥</s-l></s-lg><s-lg><s-l>अपरेषां परेषां च परेभ्यश्चैव ये परे ।</s-l><s-l>क्षत्रियाणां प्रतपतां तेजसा च बलेन च ।</s-l><s-l>ब्राह्मणेष्वेव शाम्यन्ति तेजांसि च तपांसि च ॥ ३५ ॥</s-l></s-lg><s-lg><s-l>न मे पिता प्रियतरो न त्वं तात तथा प्रियः ।</s-l><s-l>न मे पितुः पिता राजन्न चात्मा न च जीवितम् ॥ ३६ ॥</s-l></s-lg><s-lg><s-l>त्वत्तश्च मे प्रियतरः पृथिव्यां नास्ति कश्चन ।</s-l><s-l>त्वत्तोऽपि मे प्रियतरा ब्राह्मणा भरतर्षभ ॥ ३७ ॥</s-l></s-lg><s-lg><s-l>ब्रवीमि सत्यमेतच्च यथाहं पाण्डुनन्दन ।</s-l><s-l>तेन सत्येन गच्छेयं लोकान्यत्र स शंतनुः ॥ ३८ ॥</s-l></s-lg><s-lg><s-l>पश्येयं च सतां लोकाञ्छुचीन्ब्रह्मपुरस्कृतान् ।</s-l><s-l>तत्र मे तात गन्तव्यमह्नाय च चिराय च ॥ ३९ ॥</s-l></s-lg><s-lg><s-l>सोऽहमेतादृशाँल्लोकान्दृष्ट्वा भरतसत्तम ।</s-l><s-l>यन्मे कृतं ब्राह्मणेषु न तप्ये तेन पार्थिव ॥ ४० ॥</s-l></s-lg>