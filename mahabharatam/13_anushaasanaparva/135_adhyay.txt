<s-lg><s-l> वैशंपायन उवाच ।</s-l><s-l>श्रुत्वा धर्मानशेषेण पावनानि च सर्वशः ।</s-l><s-l>युधिष्ठिरः शांतनवं पुनरेवाभ्यभाषत ॥ १ ॥</s-l></s-lg><s-lg><s-l>किमेकं दैवतं लोके किं वाप्येकं परायणम् ।</s-l><s-l>स्तुवन्तः कं कमर्चन्तः प्राप्नुयुर्मानवाः शुभम् ॥ २ ॥</s-l></s-lg><s-lg><s-l>को धर्मः सर्वधर्माणां भवतः परमो मतः ।</s-l><s-l>किं जपन्मुच्यते जन्तुर्जन्मसंसारबन्धनात् ॥ ३ ॥</s-l></s-lg><s-lg><s-l> भीष्म उवाच ।</s-l><s-l>जगत्प्रभुं देवदेवमनन्तं पुरुषोत्तमम् ।</s-l><s-l>स्तुवन्नामसहस्रेण पुरुषः सततोत्थितः ॥ ४ ॥</s-l></s-lg><s-lg><s-l>तमेव चार्चयन्नित्यं भक्त्या पुरुषमव्ययम् ।</s-l><s-l>ध्यायन्स्तुवन्नमस्यंश्च यजमानस्तमेव च ॥ ५ ॥</s-l></s-lg><s-lg><s-l>अनादिनिधनं विष्णुं सर्वलोकमहेश्वरम् ।</s-l><s-l>लोकाध्यक्षं स्तुवन्नित्यं सर्वदुःखातिगो भवेत् ॥ ६ ॥</s-l></s-lg><s-lg><s-l>ब्रह्मण्यं सर्वधर्मज्ञं लोकानां कीर्तिवर्धनम् ।</s-l><s-l>लोकनाथं महद्भूतं सर्वभूतभवोद्भवम् ॥ ७ ॥</s-l></s-lg><s-lg><s-l>एष मे सर्वधर्माणां धर्मोऽधिकतमो मतः ।</s-l><s-l>यद्भक्त्या पुण्डरीकाक्षं स्तवैरर्चेन्नरः सदा ॥ ८ ॥</s-l></s-lg><s-lg><s-l>परमं यो महत्तेजः परमं यो महत्तपः ।</s-l><s-l>परमं यो महद्ब्रह्म परमं यः परायणम् ॥ ९ ॥</s-l></s-lg><s-lg><s-l>पवित्राणां पवित्रं यो मङ्गलानां च मङ्गलम् ।</s-l><s-l>दैवतं देवतानां च भूतानां योऽव्ययः पिता ॥ १० ॥</s-l></s-lg><s-lg><s-l>यतः सर्वाणि भूतानि भवन्त्यादियुगागमे ।</s-l><s-l>यस्मिंश्च प्रलयं यान्ति पुनरेव युगक्षये ॥ ११ ॥</s-l></s-lg><s-lg><s-l>तस्य लोकप्रधानस्य जगन्नाथस्य भूपते ।</s-l><s-l>विष्णोर्नामसहस्रं मे शृणु पापभयापहम् ॥ १२ ॥</s-l></s-lg><s-lg><s-l>यानि नामानि गौणानि विख्यातानि महात्मनः ।</s-l><s-l>ऋषिभिः परिगीतानि तानि वक्ष्यामि भूतये ॥ १३ ॥</s-l></s-lg><s-lg><s-l>विश्वं विष्णुर्वषट्कारो भूतभव्यभवत्प्रभुः ।</s-l><s-l>भूतकृद्भूतभृद्भावो भूतात्मा भूतभावनः ॥ १४ ॥</s-l></s-lg><s-lg><s-l>पूतात्मा परमात्मा च मुक्तानां परमा गतिः ।</s-l><s-l>अव्ययः पुरुषः साक्षी क्षेत्रज्ञोऽक्षर एव च ॥ १५ ॥</s-l></s-lg><s-lg><s-l>योगो योगविदां नेता प्रधानपुरुषेश्वरः ।</s-l><s-l>नारसिंहवपुः श्रीमान्केशवः पुरुषोत्तमः ॥ १६ ॥</s-l></s-lg><s-lg><s-l>सर्वः शर्वः शिवः स्थाणुर्भूतादिर्निधिरव्ययः ।</s-l><s-l>संभवो भावनो भर्ता प्रभवः प्रभुरीश्वरः ॥ १७ ॥</s-l></s-lg><s-lg><s-l>स्वयंभूः शंभुरादित्यः पुष्कराक्षो महास्वनः ।</s-l><s-l>अनादिनिधनो धाता विधाता धातुरुत्तमः ॥ १८ ॥</s-l></s-lg><s-lg><s-l>अप्रमेयो हृषीकेशः पद्मनाभोऽमरप्रभुः ।</s-l><s-l>विश्वकर्मा मनुस्त्वष्टा स्थविष्ठः स्थविरो ध्रुवः ॥ १९ ॥</s-l></s-lg><s-lg><s-l>अग्राह्यः शाश्वतः कृष्णो लोहिताक्षः प्रतर्दनः ।</s-l><s-l>प्रभूतस्त्रिककुब्धाम पवित्रं मङ्गलं परम् ॥ २० ॥</s-l></s-lg><s-lg><s-l>ईशानः प्राणदः प्राणो ज्येष्ठः श्रेष्ठः प्रजापतिः ।</s-l><s-l>हिरण्यगर्भो भूगर्भो माधवो मधुसूदनः ॥ २१ ॥</s-l></s-lg><s-lg><s-l>ईश्वरो विक्रमी धन्वी मेधावी विक्रमः क्रमः ।</s-l><s-l>अनुत्तमो दुराधर्षः कृतज्ञः कृतिरात्मवान् ॥ २२ ॥</s-l></s-lg><s-lg><s-l>सुरेशः शरणं शर्म विश्वरेताः प्रजाभवः ।</s-l><s-l>अहः संवत्सरो व्यालः प्रत्ययः सर्वदर्शनः ॥ २३ ॥</s-l></s-lg><s-lg><s-l>अजः सर्वेश्वरः सिद्धः सिद्धिः सर्वादिरच्युतः ।</s-l><s-l>वृषाकपिरमेयात्मा सर्वयोगविनिःसृतः ॥ २४ ॥</s-l></s-lg><s-lg><s-l>वसुर्वसुमनाः सत्यः समात्मा संमितः समः ।</s-l><s-l>अमोघः पुण्डरीकाक्षो वृषकर्मा वृषाकृतिः ॥ २५ ॥</s-l></s-lg><s-lg><s-l>रुद्रो बहुशिरा बभ्रुर्विश्वयोनिः शुचिश्रवाः ।</s-l><s-l>अमृतः शाश्वतः स्थाणुर्वरारोहो महातपाः ॥ २६ ॥</s-l></s-lg><s-lg><s-l>सर्वगः सर्वविद्भानुर्विष्वक्सेनो जनार्दनः ।</s-l><s-l>वेदो वेदविदव्यङ्गो वेदाङ्गो वेदवित्कविः ॥ २७ ॥</s-l></s-lg><s-lg><s-l>लोकाध्यक्षः सुराध्यक्षो धर्माध्यक्षः कृताकृतः ।</s-l><s-l>चतुरात्मा चतुर्व्यूहश्चतुर्दंष्ट्रश्चतुर्भुजः ॥ २८ ॥</s-l></s-lg><s-lg><s-l>भ्राजिष्णुर्भोजनं भोक्ता सहिष्णुर्जगदादिजः ।</s-l><s-l>अनघो विजयो जेता विश्वयोनिः पुनर्वसुः ॥ २९ ॥</s-l></s-lg><s-lg><s-l>उपेन्द्रो वामनः प्रांशुरमोघः शुचिरूर्जितः ।</s-l><s-l>अतीन्द्रः संग्रहः सर्गो धृतात्मा नियमो यमः ॥ ३० ॥</s-l></s-lg><s-lg><s-l>वेद्यो वैद्यः सदायोगी वीरहा माधवो मधुः ।</s-l><s-l>अतीन्द्रियो महामायो महोत्साहो महाबलः ॥ ३१ ॥</s-l></s-lg><s-lg><s-l>महाबुद्धिर्महावीर्यो महाशक्तिर्महाद्युतिः ।</s-l><s-l>अनिर्देश्यवपुः श्रीमानमेयात्मा महाद्रिधृक् ॥ ३२ ॥</s-l></s-lg><s-lg><s-l>महेष्वासो महीभर्ता श्रीनिवासः सतां गतिः ।</s-l><s-l>अनिरुद्धः सुरानन्दो गोविन्दो गोविदां पतिः ॥ ३३ ॥</s-l></s-lg><s-lg><s-l>मरीचिर्दमनो हंसः सुपर्णो भुजगोत्तमः ।</s-l><s-l>हिरण्यनाभः सुतपाः पद्मनाभः प्रजापतिः ॥ ३४ ॥</s-l></s-lg><s-lg><s-l>अमृत्युः सर्वदृक्सिंहः संधाता संधिमान्स्थिरः ।</s-l><s-l>अजो दुर्मर्षणः शास्ता विश्रुतात्मा सुरारिहा ॥ ३५ ॥</s-l></s-lg><s-lg><s-l>गुरुर्गुरुतमो धाम सत्यः सत्यपराक्रमः ।</s-l><s-l>निमिषोऽनिमिषः स्रग्वी वाचस्पतिरुदारधीः ॥ ३६ ॥</s-l></s-lg><s-lg><s-l>अग्रणीर्ग्रामणीः श्रीमान्न्यायो नेता समीरणः ।</s-l><s-l>सहस्रमूर्धा विश्वात्मा सहस्राक्षः सहस्रपात् ॥ ३७ ॥</s-l></s-lg><s-lg><s-l>आवर्तनो निवृत्तात्मा संवृतः संप्रमर्दनः ।</s-l><s-l>अहः संवर्तको वह्निरनिलो धरणीधरः ॥ ३८ ॥</s-l></s-lg><s-lg><s-l>सुप्रसादः प्रसन्नात्मा विश्वधृग्विश्वभुग्विभुः ।</s-l><s-l>सत्कर्ता सत्कृतः साधुर्जह्नुर्नारायणो नरः ॥ ३९ ॥</s-l></s-lg><s-lg><s-l>असंख्येयोऽप्रमेयात्मा विशिष्टः शिष्टकृच्छुचिः ।</s-l><s-l>सिद्धार्थः सिद्धसंकल्पः सिद्धिदः सिद्धिसाधनः ॥ ४० ॥</s-l></s-lg><s-lg><s-l>वृषाही वृषभो विष्णुर्वृषपर्वा वृषोदरः ।</s-l><s-l>वर्धनो वर्धमानश्च विविक्तः श्रुतिसागरः ॥ ४१ ॥</s-l></s-lg><s-lg><s-l>सुभुजो दुर्धरो वाग्मी महेन्द्रो वसुदो वसुः ।</s-l><s-l>नैकरूपो बृहद्रूपः शिपिविष्टः प्रकाशनः ॥ ४२ ॥</s-l></s-lg><s-lg><s-l>ओजस्तेजो द्युतिधरः प्रकाशात्मा प्रतापनः ।</s-l><s-l>ऋद्धः स्पष्टाक्षरो मन्त्रश्चन्द्रांशुर्भास्करद्युतिः ॥ ४३ ॥</s-l></s-lg><s-lg><s-l>अमृतांशूद्भवो भानुः शशबिन्दुः सुरेश्वरः ।</s-l><s-l>औषधं जगतः सेतुः सत्यधर्मपराक्रमः ॥ ४४ ॥</s-l></s-lg><s-lg><s-l>भूतभव्यभवन्नाथः पवनः पावनोऽनिलः ।</s-l><s-l>कामहा कामकृत्कान्तः कामः कामप्रदः प्रभुः ॥ ४५ ॥</s-l></s-lg><s-lg><s-l>युगादिकृद्युगावर्तो नैकमायो महाशनः ।</s-l><s-l>अदृश्यो व्यक्तरूपश्च सहस्रजिदनन्तजित् ॥ ४६ ॥</s-l></s-lg><s-lg><s-l>इष्टो विशिष्टः शिष्टेष्टः शिखण्डी नहुषो वृषः ।</s-l><s-l>क्रोधहा क्रोधकृत्कर्ता विश्वबाहुर्महीधरः ॥ ४७ ॥</s-l></s-lg><s-lg><s-l>अच्युतः प्रथितः प्राणः प्राणदो वासवानुजः ।</s-l><s-l>अपां निधिरधिष्ठानमप्रमत्तः प्रतिष्ठितः ॥ ४८ ॥</s-l></s-lg><s-lg><s-l>स्कन्दः स्कन्दधरो धुर्यो वरदो वायुवाहनः ।</s-l><s-l>वासुदेवो बृहद्भानुरादिदेवः पुरंदरः ॥ ४९ ॥</s-l></s-lg><s-lg><s-l>अशोकस्तारणस्तारः शूरः शौरिर्जनेश्वरः ।</s-l><s-l>अनुकूलः शतावर्तः पद्मी पद्मनिभेक्षणः ॥ ५० ॥</s-l></s-lg><s-lg><s-l>पद्मनाभोऽरविन्दाक्षः पद्मगर्भः शरीरभृत् ।</s-l><s-l>महर्द्धिरृद्धो वृद्धात्मा महाक्षो गरुडध्वजः ॥ ५१ ॥</s-l></s-lg><s-lg><s-l>अतुलः शरभो भीमः समयज्ञो हविर्हरिः ।</s-l><s-l>सर्वलक्षणलक्षण्यो लक्ष्मीवान्समितिंजयः ॥ ५२ ॥</s-l></s-lg><s-lg><s-l>विक्षरो रोहितो मार्गो हेतुर्दामोदरः सहः ।</s-l><s-l>महीधरो महाभागो वेगवानमिताशनः ॥ ५३ ॥</s-l></s-lg><s-lg><s-l>उद्भवः क्षोभणो देवः श्रीगर्भः परमेश्वरः ।</s-l><s-l>करणं कारणं कर्ता विकर्ता गहनो गुहः ॥ ५४ ॥</s-l></s-lg><s-lg><s-l>व्यवसायो व्यवस्थानः संस्थानः स्थानदो ध्रुवः ।</s-l><s-l>परर्द्धिः परमः स्पष्टस्तुष्टः पुष्टः शुभेक्षणः ॥ ५५ ॥</s-l></s-lg><s-lg><s-l>रामो विरामो विरतो मार्गो नेयो नयोऽनयः ।</s-l><s-l>वीरः शक्तिमतां श्रेष्ठो धर्मो धर्मविदुत्तमः ॥ ५६ ॥</s-l></s-lg><s-lg><s-l>वैकुण्ठः पुरुषः प्राणः प्राणदः प्रणवः पृथुः ।</s-l><s-l>हिरण्यगर्भः शत्रुघ्नो व्याप्तो वायुरधोक्षजः ॥ ५७ ॥</s-l></s-lg><s-lg><s-l>ऋतुः सुदर्शनः कालः परमेष्ठी परिग्रहः ।</s-l><s-l>उग्रः संवत्सरो दक्षो विश्रामो विश्वदक्षिणः ॥ ५८ ॥</s-l></s-lg><s-lg><s-l>विस्तारः स्थावरः स्थाणुः प्रमाणं बीजमव्ययम् ।</s-l><s-l>अर्थोऽनर्थो महाकोशो महाभोगो महाधनः ॥ ५९ ॥</s-l></s-lg><s-lg><s-l>अनिर्विण्णः स्थविष्ठो भूर्धर्मयूपो महामखः ।</s-l><s-l>नक्षत्रनेमिर्नक्षत्री क्षमः क्षामः समीहनः ॥ ६० ॥</s-l></s-lg><s-lg><s-l>यज्ञ इज्यो महेज्यश्च क्रतुः सत्रं सतां गतिः ।</s-l><s-l>सर्वदर्शी विमुक्तात्मा सर्वज्ञो ज्ञानमुत्तमम् ॥ ६१ ॥</s-l></s-lg><s-lg><s-l>सुव्रतः सुमुखः सूक्ष्मः सुघोषः सुखदः सुहृत् ।</s-l><s-l>मनोहरो जितक्रोधो वीरबाहुर्विदारणः ॥ ६२ ॥</s-l></s-lg><s-lg><s-l>स्वापनः स्ववशो व्यापी नैकात्मा नैककर्मकृत् ।</s-l><s-l>वत्सरो वत्सलो वत्सी रत्नगर्भो धनेश्वरः ॥ ६३ ॥</s-l></s-lg><s-lg><s-l>धर्मगुब्धर्मकृद्धर्मी सदसत्क्षरमक्षरम् ।</s-l><s-l>अविज्ञाता सहस्रांशुर्विधाता कृतलक्षणः ॥ ६४ ॥</s-l></s-lg><s-lg><s-l>गभस्तिनेमिः सत्त्वस्थः सिंहो भूतमहेश्वरः ।</s-l><s-l>आदिदेवो महादेवो देवेशो देवभृद्गुरुः ॥ ६५ ॥</s-l></s-lg><s-lg><s-l>उत्तरो गोपतिर्गोप्ता ज्ञानगम्यः पुरातनः ।</s-l><s-l>शरीरभूतभृद्भोक्ता कपीन्द्रो भूरिदक्षिणः ॥ ६६ ॥</s-l></s-lg><s-lg><s-l>सोमपोऽमृतपः सोमः पुरुजित्पुरुसत्तमः ।</s-l><s-l>विनयो जयः सत्यसंधो दाशार्हः सात्वतां पतिः ॥ ६७ ॥</s-l></s-lg><s-lg><s-l>जीवो विनयिता साक्षी मुकुन्दोऽमितविक्रमः ।</s-l><s-l>अम्भोनिधिरनन्तात्मा महोदधिशयोऽन्तकः ॥ ६८ ॥</s-l></s-lg><s-lg><s-l>अजो महार्हः स्वाभाव्यो जितामित्रः प्रमोदनः ।</s-l><s-l>आनन्दो नन्दनो नन्दः सत्यधर्मा त्रिविक्रमः ॥ ६९ ॥</s-l></s-lg><s-lg><s-l>महर्षिः कपिलाचार्यः कृतज्ञो मेदिनीपतिः ।</s-l><s-l>त्रिपदस्त्रिदशाध्यक्षो महाशृङ्गः कृतान्तकृत् ॥ ७० ॥</s-l></s-lg><s-lg><s-l>महावराहो गोविन्दः सुषेणः कनकाङ्गदी ।</s-l><s-l>गुह्यो गभीरो गहनो गुप्तश्चक्रगदाधरः ॥ ७१ ॥</s-l></s-lg><s-lg><s-l>वेधाः स्वाङ्गोऽजितः कृष्णो दृढः संकर्षणोऽच्युतः ।</s-l><s-l>वरुणो वारुणो वृक्षः पुष्कराक्षो महामनाः ॥ ७२ ॥</s-l></s-lg><s-lg><s-l>भगवान्भगहा नन्दी वनमाली हलायुधः ।</s-l><s-l>आदित्यो ज्योतिरादित्यः सहिष्णुर्गतिसत्तमः ॥ ७३ ॥</s-l></s-lg><s-lg><s-l>सुधन्वा खण्डपरशुर्दारुणो द्रविणप्रदः ।</s-l><s-l>दिवःस्पृक्सर्वदृग्व्यासो वाचस्पतिरयोनिजः ॥ ७४ ॥</s-l></s-lg><s-lg><s-l>त्रिसामा सामगः साम निर्वाणं भेषजं भिषक् ।</s-l><s-l>संन्यासकृच्छमः शान्तो निष्ठा शान्तिः परायणम् ॥ ७५ ॥</s-l></s-lg><s-lg><s-l>शुभाङ्गः शान्तिदः स्रष्टा कुमुदः कुवलेशयः ।</s-l><s-l>गोहितो गोपतिर्गोप्ता वृषभाक्षो वृषप्रियः ॥ ७६ ॥</s-l></s-lg><s-lg><s-l>अनिवर्ती निवृत्तात्मा संक्षेप्ता क्षेमकृच्छिवः ।</s-l><s-l>श्रीवत्सवक्षाः श्रीवासः श्रीपतिः श्रीमतां वरः ॥ ७७ ॥</s-l></s-lg><s-lg><s-l>श्रीदः श्रीशः श्रीनिवासः श्रीनिधिः श्रीविभावनः ।</s-l><s-l>श्रीधरः श्रीकरः श्रेयः श्रीमाँल्लोकत्रयाश्रयः ॥ ७८ ॥</s-l></s-lg><s-lg><s-l>स्वक्षः स्वङ्गः शतानन्दो नन्दिर्ज्योतिर्गणेश्वरः ।</s-l><s-l>विजितात्मा विधेयात्मा सत्कीर्तिश्छिन्नसंशयः ॥ ७९ ॥</s-l></s-lg><s-lg><s-l>उदीर्णः सर्वतश्चक्षुरनीशः शाश्वतः स्थिरः ।</s-l><s-l>भूशयो भूषणो भूतिर्विशोकः शोकनाशनः ॥ ८० ॥</s-l></s-lg><s-lg><s-l>अर्चिष्मानर्चितः कुम्भो विशुद्धात्मा विशोधनः ।</s-l><s-l>अनिरुद्धोऽप्रतिरथः प्रद्युम्नोऽमितविक्रमः ॥ ८१ ॥</s-l></s-lg><s-lg><s-l>कालनेमिनिहा वीरः शूरः शौरिर्जनेश्वरः ।</s-l><s-l>त्रिलोकात्मा त्रिलोकेशः केशवः केशिहा हरिः ॥ ८२ ॥</s-l></s-lg><s-lg><s-l>कामदेवः कामपालः कामी कान्तः कृतागमः ।</s-l><s-l>अनिर्देश्यवपुर्विष्णुर्वीरोऽनन्तो धनंजयः ॥ ८३ ॥</s-l></s-lg><s-lg><s-l>ब्रह्मण्यो ब्रह्मकृद्ब्रह्मा ब्रह्म ब्रह्मविवर्धनः ।</s-l><s-l>ब्रह्मविद्ब्राह्मणो ब्रह्मी ब्रह्मज्ञो ब्राह्मणप्रियः ॥ ८४ ॥</s-l></s-lg><s-lg><s-l>महाक्रमो महाकर्मा महातेजा महोरगः ।</s-l><s-l>महाक्रतुर्महायज्वा महायज्ञो महाहविः ॥ ८५ ॥</s-l></s-lg><s-lg><s-l>स्तव्यः स्तवप्रियः स्तोत्रं स्तुतिः स्तोता रणप्रियः ।</s-l><s-l>पूर्णः पूरयिता पुण्यः पुण्यकीर्तिरनामयः ॥ ८६ ॥</s-l></s-lg><s-lg><s-l>मनोजवस्तीर्थकरो वसुरेता वसुप्रदः ।</s-l><s-l>वसुप्रदो वासुदेवो वसुर्वसुमना हविः ॥ ८७ ॥</s-l></s-lg><s-lg><s-l>सद्गतिः सत्कृतिः सत्ता सद्भूतिः सत्परायणः ।</s-l><s-l>शूरसेनो यदुश्रेष्ठः सन्निवासः सुयामुनः ॥ ८८ ॥</s-l></s-lg><s-lg><s-l>भूतावासो वासुदेवो सर्वासुनिलयोऽनलः ।</s-l><s-l>दर्पहा दर्पदो दृप्तो दुर्धरोऽथापराजितः ॥ ८९ ॥</s-l></s-lg><s-lg><s-l>विश्वमूर्तिर्महामूर्तिर्दीप्तमूर्तिरमूर्तिमान् ।</s-l><s-l>अनेकमूर्तिरव्यक्तः शतमूर्तिः शताननः ॥ ९० ॥</s-l></s-lg><s-lg><s-l>एको नैकः सवः कः किं यत्तत्पदमनुत्तमम् ।</s-l><s-l>लोकबन्धुर्लोकनाथो माधवो भक्तवत्सलः ॥ ९१ ॥</s-l></s-lg><s-lg><s-l>सुवर्णवर्णो हेमाङ्गो वराङ्गश्चन्दनाङ्गदी ।</s-l><s-l>वीरहा विषमः शून्यो घृताशीरचलश्चलः ॥ ९२ ॥</s-l></s-lg><s-lg><s-l>अमानी मानदो मान्यो लोकस्वामी त्रिलोकधृक् ।</s-l><s-l>सुमेधा मेधजो धन्यः सत्यमेधा धराधरः ॥ ९३ ॥</s-l></s-lg><s-lg><s-l>तेजो वृषो द्युतिधरः सर्वशस्त्रभृतां वरः ।</s-l><s-l>प्रग्रहो निग्रहोऽव्यग्रो नैकशृङ्गो गदाग्रजः ॥ ९४ ॥</s-l></s-lg><s-lg><s-l>चतुर्मूर्तिश्चतुर्बाहुश्चतुर्व्यूहश्चतुर्गतिः ।</s-l><s-l>चतुरात्मा चतुर्भावश्चतुर्वेदविदेकपात् ॥ ९५ ॥</s-l></s-lg><s-lg><s-l>समावर्तो निवृत्तात्मा दुर्जयो दुरतिक्रमः ।</s-l><s-l>दुर्लभो दुर्गमो दुर्गो दुरावासो दुरारिहा ॥ ९६ ॥</s-l></s-lg><s-lg><s-l>शुभाङ्गो लोकसारङ्गः सुतन्तुस्तन्तुवर्धनः ।</s-l><s-l>इन्द्रकर्मा महाकर्मा कृतकर्मा कृतागमः ॥ ९७ ॥</s-l></s-lg><s-lg><s-l>उद्भवः सुन्दरः सुन्दो रत्ननाभः सुलोचनः ।</s-l><s-l>अर्को वाजसनः शृङ्गी जयन्तः सर्वविज्जयी ॥ ९८ ॥</s-l></s-lg><s-lg><s-l>सुवर्णबिन्दुरक्षोभ्यः सर्ववागीश्वरेश्वरः ।</s-l><s-l>महाह्रदो महागर्तो महाभूतो महानिधिः ॥ ९९ ॥</s-l></s-lg><s-lg><s-l>कुमुदः कुंदरः कुन्दः पर्जन्यः पवनोऽनिलः ।</s-l><s-l>अमृतांशोऽमृतवपुः सर्वज्ञः सर्वतोमुखः ॥ १०० ॥</s-l></s-lg><s-lg><s-l>सुलभः सुव्रतः सिद्धः शत्रुजिच्छत्रुतापनः ।</s-l><s-l>न्यग्रोधोदुम्बरोऽश्वत्थश्चाणूरान्ध्रनिषूदनः ॥ १०१ ॥</s-l></s-lg><s-lg><s-l>सहस्रार्चिः सप्तजिह्वः सप्तैधाः सप्तवाहनः ।</s-l><s-l>अमूर्तिरनघोऽचिन्त्यो भयकृद्भयनाशनः ॥ १०२ ॥</s-l></s-lg><s-lg><s-l>अणुर्बृहत्कृशः स्थूलो गुणभृन्निर्गुणो महान् ।</s-l><s-l>अधृतः स्वधृतः स्वास्यः प्राग्वंशो वंशवर्धनः ॥ १०३ ॥</s-l></s-lg><s-lg><s-l>भारभृत्कथितो योगी योगीशः सर्वकामदः ।</s-l><s-l>आश्रमः श्रमणः क्षामः सुपर्णो वायुवाहनः ॥ १०४ ॥</s-l></s-lg><s-lg><s-l>धनुर्धरो धनुर्वेदो दण्डो दमयिता दमः ।</s-l><s-l>अपराजितः सर्वसहो नियन्ता नियमो यमः ॥ १०५ ॥</s-l></s-lg><s-lg><s-l>सत्त्ववान्सात्त्विकः सत्यः सत्यधर्मपरायणः ।</s-l><s-l>अभिप्रायः प्रियार्होऽर्हः प्रियकृत्प्रीतिवर्धनः ॥ १०६ ॥</s-l></s-lg><s-lg><s-l>विहायसगतिर्ज्योतिः सुरुचिर्हुतभुग्विभुः ।</s-l><s-l>रविर्विरोचनः सूर्यः सविता रविलोचनः ॥ १०७ ॥</s-l></s-lg><s-lg><s-l>अनन्तो हुतभुग्भोक्ता सुखदो नैकदोऽग्रजः ।</s-l><s-l>अनिर्विण्णः सदामर्षी लोकाधिष्ठानमद्भुतम् ॥ १०८ ॥</s-l></s-lg><s-lg><s-l>सनात्सनातनतमः कपिलः कपिरव्ययः ।</s-l><s-l>स्वस्तिदः स्वस्तिकृत्स्वस्ति स्वस्तिभुक्स्वस्तिदक्षिणः ॥ १०९ ॥</s-l></s-lg><s-lg><s-l>अरौद्रः कुण्डली चक्री विक्रम्यूर्जितशासनः ।</s-l><s-l>शब्दातिगः शब्दसहः शिशिरः शर्वरीकरः ॥ ११० ॥</s-l></s-lg><s-lg><s-l>अक्रूरः पेशलो दक्षो दक्षिणः क्षमिणां वरः ।</s-l><s-l>विद्वत्तमो वीतभयः पुण्यश्रवणकीर्तनः ॥ १११ ॥</s-l></s-lg><s-lg><s-l>उत्तारणो दुष्कृतिहा पुण्यो दुःस्वप्ननाशनः ।</s-l><s-l>वीरहा रक्षणः सन्तो जीवनः पर्यवस्थितः ॥ ११२ ॥</s-l></s-lg><s-lg><s-l>अनन्तरूपोऽनन्तश्रीर्जितमन्युर्भयापहः ।</s-l><s-l>चतुरस्रो गभीरात्मा विदिशो व्यादिशो दिशः ॥ ११३ ॥</s-l></s-lg><s-lg><s-l>अनादिर्भूर्भुवो लक्ष्मीः सुवीरो रुचिराङ्गदः ।</s-l><s-l>जननो जनजन्मादिर्भीमो भीमपराक्रमः ॥ ११४ ॥</s-l></s-lg><s-lg><s-l>आधारनिलयो धाता पुष्पहासः प्रजागरः ।</s-l><s-l>ऊर्ध्वगः सत्पथाचारः प्राणदः प्रणवः पणः ॥ ११५ ॥</s-l></s-lg><s-lg><s-l>प्रमाणं प्राणनिलयः प्राणकृत्प्राणजीवनः ।</s-l><s-l>तत्त्वं तत्त्वविदेकात्मा जन्ममृत्युजरातिगः ॥ ११६ ॥</s-l></s-lg><s-lg><s-l>भूर्भुवः स्वस्तरुस्तारः सविता प्रपितामहः ।</s-l><s-l>यज्ञो यज्ञपतिर्यज्वा यज्ञाङ्गो यज्ञवाहनः ॥ ११७ ॥</s-l></s-lg><s-lg><s-l>यज्ञभृद्यज्ञकृद्यज्ञी यज्ञभुग्यज्ञसाधनः ।</s-l><s-l>यज्ञान्तकृद्यज्ञगुह्यमन्नमन्नाद एव च ॥ ११८ ॥</s-l></s-lg><s-lg><s-l>आत्मयोनिः स्वयंजातो वैखानः सामगायनः ।</s-l><s-l>देवकीनन्दनः स्रष्टा क्षितीशः पापनाशनः ॥ ११९ ॥</s-l></s-lg><s-lg><s-l>शङ्खभृन्नन्दकी चक्री शार्ङ्गधन्वा गदाधरः ।</s-l><s-l>रथाङ्गपाणिरक्षोभ्यः सर्वप्रहरणायुधः ॥ १२० ॥</s-l></s-lg><s-lg><s-l>इतीदं कीर्तनीयस्य केशवस्य महात्मनः ।</s-l><s-l>नाम्नां सहस्रं दिव्यानामशेषेण प्रकीर्तितम् ॥ १२१ ॥</s-l></s-lg><s-lg><s-l>य इदं शृणुयान्नित्यं यश्चापि परिकीर्तयेत् ।</s-l><s-l>नाशुभं प्राप्नुयात्किंचित्सोऽमुत्रेह च मानवः ॥ १२२ ॥</s-l></s-lg><s-lg><s-l>वेदान्तगो ब्राह्मणः स्यात्क्षत्रियो विजयी भवेत् ।</s-l><s-l>वैश्यो धनसमृद्धः स्याच्छूद्रः सुखमवाप्नुयात् ॥ १२३ ॥</s-l></s-lg><s-lg><s-l>धर्मार्थी प्राप्नुयाद्धर्ममर्थार्थी चार्थमाप्नुयात् ।</s-l><s-l>कामानवाप्नुयात्कामी प्रजार्थी चाप्नुयात्प्रजाः ॥ १२४ ॥</s-l></s-lg><s-lg><s-l>भक्तिमान्यः सदोत्थाय शुचिस्तद्गतमानसः ।</s-l><s-l>सहस्रं वासुदेवस्य नाम्नामेतत्प्रकीर्तयेत् ॥ १२५ ॥</s-l></s-lg><s-lg><s-l>यशः प्राप्नोति विपुलं ज्ञातिप्राधान्यमेव च ।</s-l><s-l>अचलां श्रियमाप्नोति श्रेयश्चाप्नोत्यनुत्तमम् ॥ १२६ ॥</s-l></s-lg><s-lg><s-l>न भयं क्वचिदाप्नोति वीर्यं तेजश्च विन्दति ।</s-l><s-l>भवत्यरोगो द्युतिमान्बलरूपगुणान्वितः ॥ १२७ ॥</s-l></s-lg><s-lg><s-l>रोगार्तो मुच्यते रोगाद्बद्धो मुच्येत बन्धनात् ।</s-l><s-l>भयान्मुच्येत भीतश्च मुच्येतापन्न आपदः ॥ १२८ ॥</s-l></s-lg><s-lg><s-l>दुर्गाण्यतितरत्याशु पुरुषः पुरुषोत्तमम् ।</s-l><s-l>स्तुवन्नामसहस्रेण नित्यं भक्तिसमन्वितः ॥ १२९ ॥</s-l></s-lg><s-lg><s-l>वासुदेवाश्रयो मर्त्यो वासुदेवपरायणः ।</s-l><s-l>सर्वपापविशुद्धात्मा याति ब्रह्म सनातनम् ॥ १३० ॥</s-l></s-lg><s-lg><s-l>न वासुदेवभक्तानामशुभं विद्यते क्वचित् ।</s-l><s-l>जन्ममृत्युजराव्याधिभयं वाप्युपजायते ॥ १३१ ॥</s-l></s-lg><s-lg><s-l>इमं स्तवमधीयानः श्रद्धाभक्तिसमन्वितः ।</s-l><s-l>युज्येतात्मसुखक्षान्तिश्रीधृतिस्मृतिकीर्तिभिः ॥ १३२ ॥</s-l></s-lg><s-lg><s-l>न क्रोधो न च मात्सर्यं न लोभो नाशुभा मतिः ।</s-l><s-l>भवन्ति कृतपुण्यानां भक्तानां पुरुषोत्तमे ॥ १३३ ॥</s-l></s-lg><s-lg><s-l>द्यौः सचन्द्रार्कनक्षत्रा खं दिशो भूर्महोदधिः ।</s-l><s-l>वासुदेवस्य वीर्येण विधृतानि महात्मनः ॥ १३४ ॥</s-l></s-lg><s-lg><s-l>ससुरासुरगन्धर्वं सयक्षोरगराक्षसम् ।</s-l><s-l>जगद्वशे वर्ततेदं कृष्णस्य सचराचरम् ॥ १३५ ॥</s-l></s-lg><s-lg><s-l>इन्द्रियाणि मनो बुद्धिः सत्त्वं तेजो बलं धृतिः ।</s-l><s-l>वासुदेवात्मकान्याहुः क्षेत्रं क्षेत्रज्ञ एव च ॥ १३६ ॥</s-l></s-lg><s-lg><s-l>सर्वागमानामाचारः प्रथमं परिकल्प्यते ।</s-l><s-l>आचारप्रभवो धर्मो धर्मस्य प्रभुरच्युतः ॥ १३७ ॥</s-l></s-lg><s-lg><s-l>ऋषयः पितरो देवा महाभूतानि धातवः ।</s-l><s-l>जङ्गमाजङ्गमं चेदं जगन्नारायणोद्भवम् ॥ १३८ ॥</s-l></s-lg><s-lg><s-l>योगो ज्ञानं तथा सांख्यं विद्याः शिल्पानि कर्म च ।</s-l><s-l>वेदाः शास्त्राणि विज्ञानमेतत्सर्वं जनार्दनात् ॥ १३९ ॥</s-l></s-lg><s-lg><s-l>एको विष्णुर्महद्भूतं पृथग्भूतान्यनेकशः ।</s-l><s-l>त्रीँल्लोकान्व्याप्य भूतात्मा भुङ्क्ते विश्वभुगव्ययः ॥ १४० ॥</s-l></s-lg><s-lg><s-l>इमं स्तवं भगवतो विष्णोर्व्यासेन कीर्तितम् ।</s-l><s-l>पठेद्य इच्छेत्पुरुषः श्रेयः प्राप्तुं सुखानि च ॥ १४१ ॥</s-l></s-lg><s-lg><s-l>विश्वेश्वरमजं देवं जगतः प्रभवाप्ययम् ।</s-l><s-l>भजन्ति ये पुष्कराक्षं न ते यान्ति पराभवम् ॥ १४२ ॥</s-l></s-lg>