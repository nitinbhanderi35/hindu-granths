<s-lg><s-l> युधिष्ठिर उवाच ।</s-l><s-l>अकामाश्च सकामाश्च हता येऽस्मिन्महाहवे ।</s-l><s-l>कां योनिं प्रतिपन्नास्ते तन्मे ब्रूहि पितामह ॥ १ ॥</s-l></s-lg><s-lg><s-l>दुःखं प्राणपरित्यागः पुरुषाणां महामृधे ।</s-l><s-l>जानामि तत्त्वं धर्मज्ञ प्राणत्यागं सुदुष्करम् ॥ २ ॥</s-l></s-lg><s-lg><s-l>समृद्धे वासमृद्धे वा शुभे वा यदि वाशुभे ।</s-l><s-l>कारणं तत्र मे ब्रूहि सर्वज्ञो ह्यसि मे मतः ॥ ३ ॥</s-l></s-lg><s-lg><s-l> भीष्म उवाच ।</s-l><s-l>समृद्धे वासमृद्धे वा शुभे वा यदि वाशुभे ।</s-l><s-l>संसारेऽस्मिन्समाजाताः प्राणिनः पृथिवीपते ॥ ४ ॥</s-l></s-lg><s-lg><s-l>निरता येन भावेन तत्र मे शृणु कारणम् ।</s-l><s-l>सम्यक्चायमनुप्रश्नस्त्वयोक्तश्च युधिष्ठिर ॥ ५ ॥</s-l></s-lg><s-lg><s-l>अत्र ते वर्तयिष्यामि पुरावृत्तमिदं नृप ।</s-l><s-l>द्वैपायनस्य संवादं कीटस्य च युधिष्ठिर ॥ ६ ॥</s-l></s-lg><s-lg><s-l>ब्रह्मभूतश्चरन्विप्रः कृष्णद्वैपायनः पुरा ।</s-l><s-l>ददर्श कीटं धावन्तं शीघ्रं शकटवर्त्मनि ॥ ७ ॥</s-l></s-lg><s-lg><s-l>गतिज्ञः सर्वभूतानां रुतज्ञश्च शरीरिणाम् ।</s-l><s-l>सर्वज्ञः सर्वतो दृष्ट्वा कीटं वचनमब्रवीत् ॥ ८ ॥</s-l></s-lg><s-lg><s-l>कीट संत्रस्तरूपोऽसि त्वरितश्चैव लक्ष्यसे ।</s-l><s-l>क्व धावसि तदाचक्ष्व कुतस्ते भयमागतम् ॥ ९ ॥</s-l></s-lg><s-lg><s-l> कीट उवाच ।</s-l><s-l>शकटस्यास्य महतो घोषं श्रुत्वा भयं मम ।</s-l><s-l>आगतं वै महाबुद्धे स्वन एष हि दारुणः ।</s-l><s-l>श्रूयते न स मां हन्यादिति तस्मादपाक्रमे ॥ १० ॥</s-l></s-lg><s-lg><s-l>श्वसतां च शृणोम्येवं गोपुत्राणां प्रचोद्यताम् ।</s-l><s-l>वहतां सुमहाभारं संनिकर्षे स्वनं प्रभो ।</s-l><s-l>नृणां च संवाहयतां श्रूयते विविधः स्वनः ॥ ११ ॥</s-l></s-lg><s-lg><s-l>सोढुमस्मद्विधेनैष न शक्यः कीटयोनिना ।</s-l><s-l>तस्मादपक्रमाम्येष भयादस्मात्सुदारुणात् ॥ १२ ॥</s-l></s-lg><s-lg><s-l>दुःखं हि मृत्युर्भूतानां जीवितं च सुदुर्लभम् ।</s-l><s-l>अतो भीतः पलायामि गच्छेयं नासुखं सुखात् ॥ १३ ॥</s-l></s-lg><s-lg><s-l> भीष्म उवाच ।</s-l><s-l>इत्युक्तः स तु तं प्राह कुतः कीट सुखं तव ।</s-l><s-l>मरणं ते सुखं मन्ये तिर्यग्योनौ हि वर्तसे ॥ १४ ॥</s-l></s-lg><s-lg><s-l>शब्दं स्पर्शं रसं गन्धं भोगांश्चोच्चावचान्बहून् ।</s-l><s-l>नाभिजानासि कीट त्वं श्रेयो मरणमेव ते ॥ १५ ॥</s-l></s-lg><s-lg><s-l> कीट उवाच ।</s-l><s-l>सर्वत्र निरतो जीव इतीहापि सुखं मम ।</s-l><s-l>चेतयामि महाप्राज्ञ तस्मादिच्छामि जीवितुम् ॥ १६ ॥</s-l></s-lg><s-lg><s-l>इहापि विषयः सर्वो यथादेहं प्रवर्तितः ।</s-l><s-l>मानुषास्तिर्यगाश्चैव पृथग्भोगा विशेषतः ॥ १७ ॥</s-l></s-lg><s-lg><s-l>अहमासं मनुष्यो वै शूद्रो बहुधनः पुरा ।</s-l><s-l>अब्रह्मण्यो नृशंसश्च कदर्यो वृद्धिजीवनः ॥ १८ ॥</s-l></s-lg><s-lg><s-l>वाक्तीक्ष्णो निकृतिप्रज्ञो मोष्टा विश्वस्य सर्वशः ।</s-l><s-l>मिथःकृतोऽपनिधनः परस्वहरणे रतः ॥ १९ ॥</s-l></s-lg><s-lg><s-l>भृत्यातिथिजनश्चापि गृहे पर्युषितो मया ।</s-l><s-l>मात्सर्यात्स्वादुकामेन नृशंसेन बुभूषता ॥ २० ॥</s-l></s-lg><s-lg><s-l>देवार्थं पितृयज्ञार्थमन्नं श्रद्धाकृतं मया ।</s-l><s-l>न दत्तमर्थकामेन देयमन्नं पुनाति ह ॥ २१ ॥</s-l></s-lg><s-lg><s-l>गुप्तं शरणमाश्रित्य भयेषु शरणागताः ।</s-l><s-l>अकस्मान्नो भयात्त्यक्ता न च त्राताभयैषिणः ॥ २२ ॥</s-l></s-lg><s-lg><s-l>धनं धान्यं प्रियान्दारान्यानं वासस्तथाद्भुतम् ।</s-l><s-l>श्रियं दृष्ट्वा मनुष्याणामसूयामि निरर्थकम् ॥ २३ ॥</s-l></s-lg><s-lg><s-l>ईर्ष्युः परसुखं दृष्ट्वा आतताय्यबुभूषकः ।</s-l><s-l>त्रिवर्गहन्ता चान्येषामात्मकामानुवर्तकः ॥ २४ ॥</s-l></s-lg><s-lg><s-l>नृशंसगुणभूयिष्ठं पुरा कर्म कृतं मया ।</s-l><s-l>स्मृत्वा तदनुतप्येऽहं त्यक्त्वा प्रियमिवात्मजम् ॥ २५ ॥</s-l></s-lg><s-lg><s-l>शुभानामपि जानामि कृतानां कर्मणां फलम् ।</s-l><s-l>माता च पूजिता वृद्धा ब्राह्मणश्चार्चितो मया ॥ २६ ॥</s-l></s-lg><s-lg><s-l>सकृज्जातिगुणोपेतः संगत्या गृहमागतः ।</s-l><s-l>अतिथिः पूजितो ब्रह्मंस्तेन मां नाजहात्स्मृतिः ॥ २७ ॥</s-l></s-lg><s-lg><s-l>कर्मणा तेन चैवाहं सुखाशामिह लक्षये ।</s-l><s-l>तच्छ्रोतुमहमिच्छामि त्वत्तः श्रेयस्तपोधन ॥ २८ ॥</s-l></s-lg>