<s-lg><s-l> युधिष्ठिर उवाच ।</s-l><s-l>इमे वै मानवा लोके भृशं मांसस्य गृद्धिनः ।</s-l><s-l>विसृज्य भक्षान्विविधान्यथा रक्षोगणास्तथा ॥ १ ॥</s-l></s-lg><s-lg><s-l>नापूपान्विविधाकाराञ्शाकानि विविधानि च ।</s-l><s-l>षाडवान्रसयोगांश्च तथेच्छन्ति यथामिषम् ॥ २ ॥</s-l></s-lg><s-lg><s-l>तत्र मे बुद्धिरत्रैव विसर्गे परिमुह्यते ।</s-l><s-l>न मन्ये रसतः किंचिन्मांसतोऽस्तीह किंचन ॥ ३ ॥</s-l></s-lg><s-lg><s-l>तदिच्छामि गुणाञ्श्रोतुं मांसस्याभक्षणेऽपि वा ।</s-l><s-l>भक्षणे चैव ये दोषास्तांश्चैव पुरुषर्षभ ॥ ४ ॥</s-l></s-lg><s-lg><s-l>सर्वं तत्त्वेन धर्मज्ञ यथावदिह धर्मतः ।</s-l><s-l>किं वा भक्ष्यमभक्ष्यं वा सर्वमेतद्वदस्व मे ॥ ५ ॥</s-l></s-lg><s-lg><s-l> भीष्म उवाच ।</s-l><s-l>एवमेतन्महाबाहो यथा वदसि भारत ।</s-l><s-l>न मांसात्परमत्रान्यद्रसतो विद्यते भुवि ॥ ६ ॥</s-l></s-lg><s-lg><s-l>क्षतक्षीणाभितप्तानां ग्राम्यधर्मरताश्च ये ।</s-l><s-l>अध्वना कर्शितानां च न मांसाद्विद्यते परम् ॥ ७ ॥</s-l></s-lg><s-lg><s-l>सद्यो वर्धयति प्राणान्पुष्टिमग्र्यां ददाति च ।</s-l><s-l>न भक्षोऽभ्यधिकः कश्चिन्मांसादस्ति परंतप ॥ ८ ॥</s-l></s-lg><s-lg><s-l>विवर्जने तु बहवो गुणाः कौरवनन्दन ।</s-l><s-l>ये भवन्ति मनुष्याणां तान्मे निगदतः शृणु ॥ ९ ॥</s-l></s-lg><s-lg><s-l>स्वमांसं परमांसैर्यो विवर्धयितुमिच्छति ।</s-l><s-l>नास्ति क्षुद्रतरस्तस्मान्न नृशंसतरो नरः ॥ १० ॥</s-l></s-lg><s-lg><s-l>न हि प्राणात्प्रियतरं लोके किंचन विद्यते ।</s-l><s-l>तस्माद्दयां नरः कुर्याद्यथात्मनि तथा परे ॥ ११ ॥</s-l></s-lg><s-lg><s-l>शुक्राच्च तात संभूतिर्मांसस्येह न संशयः ।</s-l><s-l>भक्षणे तु महान्दोषो वधेन सह कल्पते ॥ १२ ॥</s-l></s-lg><s-lg><s-l>अहिंसालक्षणो धर्म इति वेदविदो विदुः ।</s-l><s-l>यदहिंस्रं भवेत्कर्म तत्कुर्यादात्मवान्नरः ॥ १३ ॥</s-l></s-lg><s-lg><s-l>पितृदैवतयज्ञेषु प्रोक्षितं हविरुच्यते ।</s-l><s-l>विधिना वेददृष्टेन तद्भुक्त्वेह न दुष्यति ॥ १४ ॥</s-l></s-lg><s-lg><s-l>यज्ञार्थे पशवः सृष्टा इत्यपि श्रूयते श्रुतिः ।</s-l><s-l>अतोऽन्यथा प्रवृत्तानां राक्षसो विधिरुच्यते ॥ १५ ॥</s-l></s-lg><s-lg><s-l>क्षत्रियाणां तु यो दृष्टो विधिस्तमपि मे शृणु ।</s-l><s-l>वीर्येणोपार्जितं मांसं यथा खादन्न दुष्यति ॥ १६ ॥</s-l></s-lg><s-lg><s-l>आरण्याः सर्वदैवत्याः प्रोक्षिताः सर्वशो मृगाः ।</s-l><s-l>अगस्त्येन पुरा राजन्मृगया येन पूज्यते ॥ १७ ॥</s-l></s-lg><s-lg><s-l>नात्मानमपरित्यज्य मृगया नाम विद्यते ।</s-l><s-l>समतामुपसंगम्य रूपं हन्यान्न वा नृप ॥ १८ ॥</s-l></s-lg><s-lg><s-l>अतो राजर्षयः सर्वे मृगयां यान्ति भारत ।</s-l><s-l>लिप्यन्ते न हि दोषेण न चैतत्पातकं विदुः ॥ १९ ॥</s-l></s-lg><s-lg><s-l>न हि तत्परमं किंचिदिह लोके परत्र च ।</s-l><s-l>यत्सर्वेष्विह लोकेषु दया कौरवनन्दन ॥ २० ॥</s-l></s-lg><s-lg><s-l>न भयं विद्यते जातु नरस्येह दयावतः ।</s-l><s-l>दयावतामिमे लोकाः परे चापि तपस्विनाम् ॥ २१ ॥</s-l></s-lg><s-lg><s-l>अभयं सर्वभूतेभ्यो यो ददाति दयापरः ।</s-l><s-l>अभयं तस्य भूतानि ददतीत्यनुशुश्रुमः ॥ २२ ॥</s-l></s-lg><s-lg><s-l>क्षतं च स्खलितं चैव पतितं क्लिष्टमाहतम् ।</s-l><s-l>सर्वभूतानि रक्षन्ति समेषु विषमेषु च ॥ २३ ॥</s-l></s-lg><s-lg><s-l>नैनं व्यालमृगा घ्नन्ति न पिशाचा न राक्षसाः ।</s-l><s-l>मुच्यन्ते भयकालेषु मोक्षयन्ति च ये परान् ॥ २४ ॥</s-l></s-lg><s-lg><s-l>प्राणदानात्परं दानं न भूतं न भविष्यति ।</s-l><s-l>न ह्यात्मनः प्रियतरः कश्चिदस्तीति निश्चितम् ॥ २५ ॥</s-l></s-lg><s-lg><s-l>अनिष्टं सर्वभूतानां मरणं नाम भारत ।</s-l><s-l>मृत्युकाले हि भूतानां सद्यो जायति वेपथुः ॥ २६ ॥</s-l></s-lg><s-lg><s-l>जातिजन्मजरादुःखे नित्यं संसारसागरे ।</s-l><s-l>जन्तवः परिवर्तन्ते मरणादुद्विजन्ति च ॥ २७ ॥</s-l></s-lg><s-lg><s-l>गर्भवासेषु पच्यन्ते क्षाराम्लकटुकै रसैः ।</s-l><s-l>मूत्रश्लेष्मपुरीषाणां स्पर्शैश्च भृशदारुणैः ॥ २८ ॥</s-l></s-lg><s-lg><s-l>जाताश्चाप्यवशास्तत्र भिद्यमानाः पुनः पुनः ।</s-l><s-l>पाट्यमानाश्च दृश्यन्ते विवशा मांसगृद्धिनः ॥ २९ ॥</s-l></s-lg><s-lg><s-l>कुम्भीपाके च पच्यन्ते तां तां योनिमुपागताः ।</s-l><s-l>आक्रम्य मार्यमाणाश्च भ्राम्यन्ते वै पुनः पुनः ॥ ३० ॥</s-l></s-lg><s-lg><s-l>नात्मनोऽस्ति प्रियतरः पृथिव्यामनुसृत्य ह ।</s-l><s-l>तस्मात्प्राणिषु सर्वेषु दयावानात्मवान्भवेत् ॥ ३१ ॥</s-l></s-lg><s-lg><s-l>सर्वमांसानि यो राजन्यावज्जीवं न भक्षयेत् ।</s-l><s-l>स्वर्गे स विपुलं स्थानं प्राप्नुयान्नात्र संशयः ॥ ३२ ॥</s-l></s-lg><s-lg><s-l>ये भक्षयन्ति मांसानि भूतानां जीवितैषिणाम् ।</s-l><s-l>भक्ष्यन्ते तेऽपि तैर्भूतैरिति मे नास्ति संशयः ॥ ३३ ॥</s-l></s-lg><s-lg><s-l>मां स भक्षयते यस्माद्भक्षयिष्ये तमप्यहम् ।</s-l><s-l>एतन्मांसस्य मांसत्वमतो बुध्यस्व भारत ॥ ३४ ॥</s-l></s-lg><s-lg><s-l>घातको वध्यते नित्यं तथा वध्येत बन्धकः ।</s-l><s-l>आक्रोष्टाक्रुश्यते राजन्द्वेष्टा द्वेष्यत्वमाप्नुते ॥ ३५ ॥</s-l></s-lg><s-lg><s-l>येन येन शरीरेण यद्यत्कर्म करोति यः ।</s-l><s-l>तेन तेन शरीरेण तत्तत्फलमुपाश्नुते ॥ ३६ ॥</s-l></s-lg><s-lg><s-l>अहिंसा परमो धर्मस्तथाहिंसा परो दमः ।</s-l><s-l>अहिंसा परमं दानमहिंसा परमं तपः ॥ ३७ ॥</s-l></s-lg><s-lg><s-l>अहिंसा परमो यज्ञस्तथाहिंसा परं बलम् ।</s-l><s-l>अहिंसा परमं मित्रमहिंसा परमं सुखम् ।</s-l><s-l>अहिंसा परमं सत्यमहिंसा परमं श्रुतम् ॥ ३८ ॥</s-l></s-lg><s-lg><s-l>सर्वयज्ञेषु वा दानं सर्वतीर्थेषु चाप्लुतम् ।</s-l><s-l>सर्वदानफलं वापि नैतत्तुल्यमहिंसया ॥ ३९ ॥</s-l></s-lg><s-lg><s-l>अहिंस्रस्य तपोऽक्षय्यमहिंस्रो यजते सदा ।</s-l><s-l>अहिंस्रः सर्वभूतानां यथा माता यथा पिता ॥ ४० ॥</s-l></s-lg><s-lg><s-l>एतत्फलमहिंसाया भूयश्च कुरुपुंगव ।</s-l><s-l>न हि शक्या गुणा वक्तुमिह वर्षशतैरपि ॥ ४१ ॥</s-l></s-lg>