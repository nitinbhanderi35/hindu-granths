<s-lg><s-l> भीष्म उवाच ।</s-l><s-l>क्षत्रधर्ममनुप्राप्तः स्मरन्नेव स वीर्यवान् ।</s-l><s-l>त्यक्त्वा स कीटतां राजंश्चचार विपुलं तपः ॥ १ ॥</s-l></s-lg><s-lg><s-l>तस्य धर्मार्थविदुषो दृष्ट्वा तद्विपुलं तपः ।</s-l><s-l>आजगाम द्विजश्रेष्ठः कृष्णद्वैपायनस्तदा ॥ २ ॥</s-l></s-lg><s-lg><s-l> व्यास उवाच ।</s-l><s-l>क्षात्रं चैव व्रतं कीट भूतानां परिपालनम् ।</s-l><s-l>क्षात्रं चैव व्रतं ध्यायंस्ततो विप्रत्वमेष्यसि ॥ ३ ॥</s-l></s-lg><s-lg><s-l>पाहि सर्वाः प्रजाः सम्यक्शुभाशुभविदात्मवान् ।</s-l><s-l>शुभैः संविभजन्कामैरशुभानां च पावनैः ॥ ४ ॥</s-l></s-lg><s-lg><s-l>आत्मवान्भव सुप्रीतः स्वधर्मचरणे रतः ।</s-l><s-l>क्षात्रीं तनुं समुत्सृज्य ततो विप्रत्वमेष्यसि ॥ ५ ॥</s-l></s-lg><s-lg><s-l> भीष्म उवाच ।</s-l><s-l>सोऽथारण्यमभिप्रेत्य पुनरेव युधिष्ठिर ।</s-l><s-l>महर्षेर्वचनं श्रुत्वा प्रजा धर्मेण पाल्य च ॥ ६ ॥</s-l></s-lg><s-lg><s-l>अचिरेणैव कालेन कीटः पार्थिवसत्तम ।</s-l><s-l>प्रजापालनधर्मेण प्रेत्य विप्रत्वमागतः ॥ ७ ॥</s-l></s-lg><s-lg><s-l>ततस्तं ब्राह्मणं दृष्ट्वा पुनरेव महायशाः ।</s-l><s-l>आजगाम महाप्राज्ञः कृष्णद्वैपायनस्तदा ॥ ८ ॥</s-l></s-lg><s-lg><s-l> व्यास उवाच ।</s-l><s-l>भो भो विप्रर्षभ श्रीमन्मा व्यथिष्ठाः कथंचन ।</s-l><s-l>शुभकृच्छुभयोनीषु पापकृत्पापयोनिषु ।</s-l><s-l>उपपद्यति धर्मज्ञ यथाधर्मं यथागमम् ॥ ९ ॥</s-l></s-lg><s-lg><s-l>तस्मान्मृत्युभयात्कीट मा व्यथिष्ठाः कथंचन ।</s-l><s-l>धर्मलोपाद्भयं ते स्यात्तस्माद्धर्मं चरोत्तमम् ॥ १० ॥</s-l></s-lg><s-lg><s-l> कीट उवाच ।</s-l><s-l>सुखात्सुखतरं प्राप्तो भगवंस्त्वत्कृते ह्यहम् ।</s-l><s-l>धर्ममूलां श्रियं प्राप्य पाप्मा नष्ट इहाद्य मे ॥ ११ ॥</s-l></s-lg><s-lg><s-l> भीष्म उवाच ।</s-l><s-l>भगवद्वचनात्कीटो ब्राह्मण्यं प्राप्य दुर्लभम् ।</s-l><s-l>अकरोत्पृथिवीं राजन्यज्ञयूपशताङ्किताम् ।</s-l><s-l>ततः सालोक्यमगमद्ब्रह्मणो ब्रह्मवित्तमः ॥ १२ ॥</s-l></s-lg><s-lg><s-l>अवाप च परं कीटः पार्थ ब्रह्म सनातनम् ।</s-l><s-l>स्वकर्मफलनिर्वृत्तं व्यासस्य वचनात्तदा ॥ १३ ॥</s-l></s-lg><s-lg><s-l>तेऽपि यस्मात्स्वभावेन हताः क्षत्रियपुंगवाः ।</s-l><s-l>संप्राप्तास्ते गतिं पुण्यां तस्मान्मा शोच पुत्रक ॥ १४ ॥</s-l></s-lg>