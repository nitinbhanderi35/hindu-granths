<s-lg><s-l> युधिष्ठिर उवाच ।</s-l><s-l>अहिंसा परमो धर्म इत्युक्तं बहुशस्त्वया ।</s-l><s-l>श्राद्धेषु च भवानाह पितॄनामिषकाङ्क्षिणः ॥ १ ॥</s-l></s-lg><s-lg><s-l>मांसैर्बहुविधैः प्रोक्तस्त्वया श्राद्धविधिः पुरा ।</s-l><s-l>अहत्वा च कुतो मांसमेवमेतद्विरुध्यते ॥ २ ॥</s-l></s-lg><s-lg><s-l>जातो नः संशयो धर्मे मांसस्य परिवर्जने ।</s-l><s-l>दोषो भक्षयतः कः स्यात्कश्चाभक्षयतो गुणः ॥ ३ ॥</s-l></s-lg><s-lg><s-l>हत्वा भक्षयतो वापि परेणोपहृतस्य वा ।</s-l><s-l>हन्याद्वा यः परस्यार्थे क्रीत्वा वा भक्षयेन्नरः ॥ ४ ॥</s-l></s-lg><s-lg><s-l>एतदिच्छामि तत्त्वेन कथ्यमानं त्वयानघ ।</s-l><s-l>निश्चयेन चिकीर्षामि धर्ममेतं सनातनम् ॥ ५ ॥</s-l></s-lg><s-lg><s-l>कथमायुरवाप्नोति कथं भवति सत्त्ववान् ।</s-l><s-l>कथमव्यङ्गतामेति लक्षण्यो जायते कथम् ॥ ६ ॥</s-l></s-lg><s-lg><s-l> भीष्म उवाच ।</s-l><s-l>मांसस्य भक्षणे राजन्योऽधर्मः कुरुपुंगव ।</s-l><s-l>तं मे शृणु यथातत्त्वं यश्चास्य विधिरुत्तमः ॥ ७ ॥</s-l></s-lg><s-lg><s-l>रूपमव्यङ्गतामायुर्बुद्धिं सत्त्वं बलं स्मृतिम् ।</s-l><s-l>प्राप्तुकामैर्नरैर्हिंसा वर्जिता वै कृतात्मभिः ॥ ८ ॥</s-l></s-lg><s-lg><s-l>ऋषीणामत्र संवादो बहुशः कुरुपुंगव ।</s-l><s-l>बभूव तेषां तु मतं यत्तच्छृणु युधिष्ठिर ॥ ९ ॥</s-l></s-lg><s-lg><s-l>यो यजेताश्वमेधेन मासि मासि यतव्रतः ।</s-l><s-l>वर्जयेन्मधु मांसं च सममेतद्युधिष्ठिर ॥ १० ॥</s-l></s-lg><s-lg><s-l>सप्तर्षयो वालखिल्यास्तथैव च मरीचिपाः ।</s-l><s-l>अमांसभक्षणं राजन्प्रशंसन्ति मनीषिणः ॥ ११ ॥</s-l></s-lg><s-lg><s-l>न भक्षयति यो मांसं न हन्यान्न च घातयेत् ।</s-l><s-l>तं मित्रं सर्वभूतानां मनुः स्वायंभुवोऽब्रवीत् ॥ १२ ॥</s-l></s-lg><s-lg><s-l>अधृष्यः सर्वभूतानां विश्वास्यः सर्वजन्तुषु ।</s-l><s-l>साधूनां संमतो नित्यं भवेन्मांसस्य वर्जनात् ॥ १३ ॥</s-l></s-lg><s-lg><s-l>स्वमांसं परमांसेन यो वर्धयितुमिच्छति ।</s-l><s-l>नारदः प्राह धर्मात्मा नियतं सोऽवसीदति ॥ १४ ॥</s-l></s-lg><s-lg><s-l>ददाति यजते चापि तपस्वी च भवत्यपि ।</s-l><s-l>मधुमांसनिवृत्त्येति प्राहैवं स बृहस्पतिः ॥ १५ ॥</s-l></s-lg><s-lg><s-l>मासि मास्यश्वमेधेन यो यजेत शतं समाः ।</s-l><s-l>न खादति च यो मांसं सममेतन्मतं मम ॥ १६ ॥</s-l></s-lg><s-lg><s-l>सदा यजति सत्रेण सदा दानं प्रयच्छति ।</s-l><s-l>सदा तपस्वी भवति मधुमांसस्य वर्जनात् ॥ १७ ॥</s-l></s-lg><s-lg><s-l>सर्वे वेदा न तत्कुर्युः सर्वयज्ञाश्च भारत ।</s-l><s-l>यो भक्षयित्वा मांसानि पश्चादपि निवर्तते ॥ १८ ॥</s-l></s-lg><s-lg><s-l>दुष्करं हि रसज्ञेन मांसस्य परिवर्जनम् ।</s-l><s-l>चर्तुं व्रतमिदं श्रेष्ठं सर्वप्राण्यभयप्रदम् ॥ १९ ॥</s-l></s-lg><s-lg><s-l>सर्वभूतेषु यो विद्वान्ददात्यभयदक्षिणाम् ।</s-l><s-l>दाता भवति लोके स प्राणानां नात्र संशयः ॥ २० ॥</s-l></s-lg><s-lg><s-l>एवं वै परमं धर्मं प्रशंसन्ति मनीषिणः ।</s-l><s-l>प्राणा यथात्मनोऽभीष्टा भूतानामपि ते तथा ॥ २१ ॥</s-l></s-lg><s-lg><s-l>आत्मौपम्येन गन्तव्यं बुद्धिमद्भिर्महात्मभिः ।</s-l><s-l>मृत्युतो भयमस्तीति विदुषां भूतिमिच्छताम् ॥ २२ ॥</s-l></s-lg><s-lg><s-l>किं पुनर्हन्यमानानां तरसा जीवितार्थिनाम् ।</s-l><s-l>अरोगाणामपापानां पापैर्मांसोपजीविभिः ॥ २३ ॥</s-l></s-lg><s-lg><s-l>तस्माद्विद्धि महाराज मांसस्य परिवर्जनम् ।</s-l><s-l>धर्मस्यायतनं श्रेष्ठं स्वर्गस्य च सुखस्य च ॥ २४ ॥</s-l></s-lg><s-lg><s-l>अहिंसा परमो धर्मस्तथाहिंसा परं तपः ।</s-l><s-l>अहिंसा परमं सत्यं ततो धर्मः प्रवर्तते ॥ २५ ॥</s-l></s-lg><s-lg><s-l>न हि मांसं तृणात्काष्ठादुपलाद्वापि जायते ।</s-l><s-l>हत्वा जन्तुं ततो मांसं तस्माद्दोषोऽस्य भक्षणे ॥ २६ ॥</s-l></s-lg><s-lg><s-l>स्वाहास्वधामृतभुजो देवाः सत्यार्जवप्रियाः ।</s-l><s-l>क्रव्यादान्राक्षसान्विद्धि जिह्मानृतपरायणान् ॥ २७ ॥</s-l></s-lg><s-lg><s-l>कान्तारेष्वथ घोरेषु दुर्गेषु गहनेषु च ।</s-l><s-l>रात्रावहनि संध्यासु चत्वरेषु सभासु च ।</s-l><s-l>अमांसभक्षणे राजन्भयमन्ते न गच्छति ॥ २८ ॥</s-l></s-lg><s-lg><s-l>यदि चेत्खादको न स्यान्न तदा घातको भवेत् ।</s-l><s-l>घातकः खादकार्थाय तं घातयति वै नरः ॥ २९ ॥</s-l></s-lg><s-lg><s-l>अभक्ष्यमेतदिति वा इति हिंसा निवर्तते ।</s-l><s-l>खादकार्थमतो हिंसा मृगादीनां प्रवर्तते ॥ ३० ॥</s-l></s-lg><s-lg><s-l>यस्माद्ग्रसति चैवायुर्हिंसकानां महाद्युते ।</s-l><s-l>तस्माद्विवर्जयेन्मांसं य इच्छेद्भूतिमात्मनः ॥ ३१ ॥</s-l></s-lg><s-lg><s-l>त्रातारं नाधिगच्छन्ति रौद्राः प्राणिविहिंसकाः ।</s-l><s-l>उद्वेजनीया भूतानां यथा व्यालमृगास्तथा ॥ ३२ ॥</s-l></s-lg><s-lg><s-l>लोभाद्वा बुद्धिमोहाद्वा बलवीर्यार्थमेव च ।</s-l><s-l>संसर्गाद्वाथ पापानामधर्मरुचिता नृणाम् ॥ ३३ ॥</s-l></s-lg><s-lg><s-l>स्वमांसं परमांसेन यो वर्धयितुमिच्छति ।</s-l><s-l>उद्विग्नवासे वसति यत्रतत्राभिजायते ॥ ३४ ॥</s-l></s-lg><s-lg><s-l>धन्यं यशस्यमायुष्यं स्वर्ग्यं स्वस्त्ययनं महत् ।</s-l><s-l>मांसस्याभक्षणं प्राहुर्नियताः परमर्षयः ॥ ३५ ॥</s-l></s-lg><s-lg><s-l>इदं तु खलु कौन्तेय श्रुतमासीत्पुरा मया ।</s-l><s-l>मार्कण्डेयस्य वदतो ये दोषा मांसभक्षणे ॥ ३६ ॥</s-l></s-lg><s-lg><s-l>यो हि खादति मांसानि प्राणिनां जीवितार्थिनाम् ।</s-l><s-l>हतानां वा मृतानां वा यथा हन्ता तथैव सः ॥ ३७ ॥</s-l></s-lg><s-lg><s-l>धनेन क्रायको हन्ति खादकश्चोपभोगतः ।</s-l><s-l>घातको वधबन्धाभ्यामित्येष त्रिविधो वधः ॥ ३८ ॥</s-l></s-lg><s-lg><s-l>अखादन्ननुमोदंश्च भावदोषेण मानवः ।</s-l><s-l>योऽनुमन्येत हन्तव्यं सोऽपि दोषेण लिप्यते ॥ ३९ ॥</s-l></s-lg><s-lg><s-l>अधृष्यः सर्वभूतानामायुष्मान्नीरुजः सुखी ।</s-l><s-l>भवत्यभक्षयन्मांसं दयावान्प्राणिनामिह ॥ ४० ॥</s-l></s-lg><s-lg><s-l>हिरण्यदानैर्गोदानैर्भूमिदानैश्च सर्वशः ।</s-l><s-l>मांसस्याभक्षणे धर्मो विशिष्टः स्यादिति श्रुतिः ॥ ४१ ॥</s-l></s-lg><s-lg><s-l>अप्रोक्षितं वृथामांसं विधिहीनं न भक्षयेत् ।</s-l><s-l>भक्षयन्निरयं याति नरो नास्त्यत्र संशयः ॥ ४२ ॥</s-l></s-lg><s-lg><s-l>प्रोक्षिताभ्युक्षितं मांसं तथा ब्राह्मणकाम्यया ।</s-l><s-l>अल्पदोषमिह ज्ञेयं विपरीते तु लिप्यते ॥ ४३ ॥</s-l></s-lg><s-lg><s-l>खादकस्य कृते जन्तुं यो हन्यात्पुरुषाधमः ।</s-l><s-l>महादोषकरस्तत्र खादको न तु घातकः ॥ ४४ ॥</s-l></s-lg><s-lg><s-l>इज्यायज्ञश्रुतिकृतैर्यो मार्गैरबुधो जनः ।</s-l><s-l>हन्याज्जन्तुं मांसगृद्ध्री स वै नरकभाङ्नरः ॥ ४५ ॥</s-l></s-lg><s-lg><s-l>भक्षयित्वा तु यो मांसं पश्चादपि निवर्तते ।</s-l><s-l>तस्यापि सुमहान्धर्मो यः पापाद्विनिवर्तते ॥ ४६ ॥</s-l></s-lg><s-lg><s-l>आहर्ता चानुमन्ता च विशस्ता क्रयविक्रयी ।</s-l><s-l>संस्कर्ता चोपभोक्ता च घातकाः सर्व एव ते ॥ ४७ ॥</s-l></s-lg><s-lg><s-l>इदमन्यत्तु वक्ष्यामि प्रमाणं विधिनिर्मितम् ।</s-l><s-l>पुराणमृषिभिर्जुष्टं वेदेषु परिनिश्चितम् ॥ ४८ ॥</s-l></s-lg><s-lg><s-l>प्रवृत्तिलक्षणे धर्मे फलार्थिभिरभिद्रुते ।</s-l><s-l>यथोक्तं राजशार्दूल न तु तन्मोक्षकाङ्क्षिणाम् ॥ ४९ ॥</s-l></s-lg><s-lg><s-l>हविर्यत्संस्कृतं मन्त्रैः प्रोक्षिताभ्युक्षितं शुचि ।</s-l><s-l>वेदोक्तेन प्रमाणेन पितॄणां प्रक्रियासु च ।</s-l><s-l>अतोऽन्यथा वृथामांसमभक्ष्यं मनुरब्रवीत् ॥ ५० ॥</s-l></s-lg><s-lg><s-l>अस्वर्ग्यमयशस्यं च रक्षोवद्भरतर्षभ ।</s-l><s-l>विधिना हि नराः पूर्वं मांसं राजन्नभक्षयन् ॥ ५१ ॥</s-l></s-lg><s-lg><s-l>य इच्छेत्पुरुषोऽत्यन्तमात्मानं निरुपद्रवम् ।</s-l><s-l>स वर्जयेत मांसानि प्राणिनामिह सर्वशः ॥ ५२ ॥</s-l></s-lg><s-lg><s-l>श्रूयते हि पुराकल्पे नृणां व्रीहिमयः पशुः ।</s-l><s-l>येनायजन्त यज्वानः पुण्यलोकपरायणाः ॥ ५३ ॥</s-l></s-lg><s-lg><s-l>ऋषिभिः संशयं पृष्टो वसुश्चेदिपतिः पुरा ।</s-l><s-l>अभक्ष्यमिति मांसं स प्राह भक्ष्यमिति प्रभो ॥ ५४ ॥</s-l></s-lg><s-lg><s-l>आकाशान्मेदिनीं प्राप्तस्ततः स पृथिवीपतिः ।</s-l><s-l>एतदेव पुनश्चोक्त्वा विवेश धरणीतलम् ॥ ५५ ॥</s-l></s-lg><s-lg><s-l>प्रजानां हितकामेन त्वगस्त्येन महात्मना ।</s-l><s-l>आरण्याः सर्वदैवत्याः प्रोक्षितास्तपसा मृगाः ॥ ५६ ॥</s-l></s-lg><s-lg><s-l>क्रिया ह्येवं न हीयन्ते पितृदैवतसंश्रिताः ।</s-l><s-l>प्रीयन्ते पितरश्चैव न्यायतो मांसतर्पिताः ॥ ५७ ॥</s-l></s-lg><s-lg><s-l>इदं तु शृणु राजेन्द्र कीर्त्यमानं मयानघ ।</s-l><s-l>अभक्षणे सर्वसुखं मांसस्य मनुजाधिप ॥ ५८ ॥</s-l></s-lg><s-lg><s-l>यस्तु वर्षशतं पूर्णं तपस्तप्येत्सुदारुणम् ।</s-l><s-l>यश्चैकं वर्जयेन्मांसं सममेतन्मतं मम ॥ ५९ ॥</s-l></s-lg><s-lg><s-l>कौमुदे तु विशेषेण शुक्लपक्षे नराधिप ।</s-l><s-l>वर्जयेत्सर्वमांसानि धर्मो ह्यत्र विधीयते ॥ ६० ॥</s-l></s-lg><s-lg><s-l>चतुरो वार्षिकान्मासान्यो मांसं परिवर्जयेत् ।</s-l><s-l>चत्वारि भद्राण्याप्नोति कीर्तिमायुर्यशो बलम् ॥ ६१ ॥</s-l></s-lg><s-lg><s-l>अथ वा मासमप्येकं सर्वमांसान्यभक्षयन् ।</s-l><s-l>अतीत्य सर्वदुःखानि सुखी जीवेन्निरामयः ॥ ६२ ॥</s-l></s-lg><s-lg><s-l>ये वर्जयन्ति मांसानि मासशः पक्षशोऽपि वा ।</s-l><s-l>तेषां हिंसानिवृत्तानां ब्रह्मलोको विधीयते ॥ ६३ ॥</s-l></s-lg><s-lg><s-l>मांसं तु कौमुदं पक्षं वर्जितं पार्थ राजभिः ।</s-l><s-l>सर्वभूतात्मभूतैस्तैर्विज्ञातार्थपरावरैः ॥ ६४ ॥</s-l></s-lg><s-lg><s-l>नाभागेनाम्बरीषेण गयेन च महात्मना ।</s-l><s-l>आयुषा चानरण्येन दिलीपरघुपूरुभिः ॥ ६५ ॥</s-l></s-lg><s-lg><s-l>कार्तवीर्यानिरुद्धाभ्यां नहुषेण ययातिना ।</s-l><s-l>नृगेण विष्वगश्वेन तथैव शशबिन्दुना ।</s-l><s-l>युवनाश्वेन च तथा शिबिनौशीनरेण च ॥ ६६ ॥</s-l></s-lg><s-lg><s-l>श्येनचित्रेण राजेन्द्र सोमकेन वृकेण च ।</s-l><s-l>रैवतेन रन्तिदेवेन वसुना सृञ्जयेन च ॥ ६७ ॥</s-l></s-lg><s-lg><s-l>दुःषन्तेन करूषेण रामालर्कनलैस्तथा ।</s-l><s-l>विरूपाश्वेन निमिना जनकेन च धीमता ॥ ६८ ॥</s-l></s-lg><s-lg><s-l>सिलेन पृथुना चैव वीरसेनेन चैव ह ।</s-l><s-l>इक्ष्वाकुणा शंभुना च श्वेतेन सगरेण च ॥ ६९ ॥</s-l></s-lg><s-lg><s-l>एतैश्चान्यैश्च राजेन्द्र पुरा मांसं न भक्षितम् ।</s-l><s-l>शारदं कौमुदं मासं ततस्ते स्वर्गमाप्नुवन् ॥ ७० ॥</s-l></s-lg><s-lg><s-l>ब्रह्मलोके च तिष्ठन्ति ज्वलमानाः श्रियान्विताः ।</s-l><s-l>उपास्यमाना गन्धर्वैः स्त्रीसहस्रसमन्विताः ॥ ७१ ॥</s-l></s-lg><s-lg><s-l>तदेतदुत्तमं धर्ममहिंसालक्षणं शुभम् ।</s-l><s-l>ये चरन्ति महात्मानो नाकपृष्ठे वसन्ति ते ॥ ७२ ॥</s-l></s-lg><s-lg><s-l>मधु मांसं च ये नित्यं वर्जयन्तीह धार्मिकाः ।</s-l><s-l>जन्मप्रभृति मद्यं च सर्वे ते मुनयः स्मृताः ।</s-l><s-l>विशिष्टतां ज्ञातिषु च लभन्ते नात्र संशयः ॥ ७३ ॥</s-l></s-lg><s-lg><s-l>आपन्नश्चापदो मुच्येद्बद्धो मुच्येत बन्धनात् ।</s-l><s-l>मुच्येत्तथातुरो रोगाद्दुःखान्मुच्येत दुःखितः ॥ ७४ ॥</s-l></s-lg><s-lg><s-l>तिर्यग्योनिं न गच्छेत रूपवांश्च भवेन्नरः ।</s-l><s-l>बुद्धिमान्वै कुरुश्रेष्ठ प्राप्नुयाच्च महद्यशः ॥ ७५ ॥</s-l></s-lg><s-lg><s-l>एतत्ते कथितं राजन्मांसस्य परिवर्जने ।</s-l><s-l>प्रवृत्तौ च निवृत्तौ च विधानमृषिनिर्मितम् ॥ ७६ ॥</s-l></s-lg>