<s-lg><s-l> युधिष्ठिर उवाच ।</s-l><s-l>श्रुतं मे महदाख्यानमेतत्कुरुकुलोद्वह ।</s-l><s-l>सुदुष्प्रापं ब्रवीषि त्वं ब्राह्मण्यं वदतां वर ॥ १ ॥</s-l></s-lg><s-lg><s-l>विश्वामित्रेण च पुरा ब्राह्मण्यं प्राप्तमित्युत ।</s-l><s-l>श्रूयते वदसे तच्च दुष्प्रापमिति सत्तम ॥ २ ॥</s-l></s-lg><s-lg><s-l>वीतहव्यश्च राजर्षिः श्रुतो मे विप्रतां गतः ।</s-l><s-l>तदेव तावद्गाङ्गेय श्रोतुमिच्छाम्यहं विभो ॥ ३ ॥</s-l></s-lg><s-lg><s-l>स केन कर्मणा प्राप्तो ब्राह्मण्यं राजसत्तम ।</s-l><s-l>वरेण तपसा वापि तन्मे व्याख्यातुमर्हति ॥ ४ ॥</s-l></s-lg><s-lg><s-l> भीष्म उवाच ।</s-l><s-l>शृणु राजन्यथा राजा वीतहव्यो महायशाः ।</s-l><s-l>क्षत्रियः सन्पुनः प्राप्तो ब्राह्मण्यं लोकसत्कृतम् ॥ ५ ॥</s-l></s-lg><s-lg><s-l>मनोर्महात्मनस्तात प्रजाधर्मेण शासतः ।</s-l><s-l>बभूव पुत्रो धर्मात्मा शर्यातिरिति विश्रुतः ॥ ६ ॥</s-l></s-lg><s-lg><s-l>तस्यान्ववाये द्वौ राजन्राजानौ संबभूवतुः ।</s-l><s-l>हेहयस्तालजङ्घश्च वत्सेषु जयतां वर ॥ ७ ॥</s-l></s-lg><s-lg><s-l>हेहयस्य तु पुत्राणां दशसु स्त्रीषु भारत ।</s-l><s-l>शतं बभूव प्रख्यातं शूराणामनिवर्तिनाम् ॥ ८ ॥</s-l></s-lg><s-lg><s-l>तुल्यरूपप्रभावाणां विदुषां युद्धशालिनाम् ।</s-l><s-l>धनुर्वेदे च वेदे च सर्वत्रैव कृतश्रमाः ॥ ९ ॥</s-l></s-lg><s-lg><s-l>काशिष्वपि नृपो राजन्दिवोदासपितामहः ।</s-l><s-l>हर्यश्व इति विख्यातो बभूव जयतां वरः ॥ १० ॥</s-l></s-lg><s-lg><s-l>स वीतहव्यदायादैरागत्य पुरुषर्षभ ।</s-l><s-l>गङ्गायमुनयोर्मध्ये संग्रामे विनिपातितः ॥ ११ ॥</s-l></s-lg><s-lg><s-l>तं तु हत्वा नरवरं हेहयास्ते महारथाः ।</s-l><s-l>प्रतिजग्मुः पुरीं रम्यां वत्सानामकुतोभयाः ॥ १२ ॥</s-l></s-lg><s-lg><s-l>हर्यश्वस्य तु दायादः काशिराजोऽभ्यषिच्यत ।</s-l><s-l>सुदेवो देवसंकाशः साक्षाद्धर्म इवापरः ॥ १३ ॥</s-l></s-lg><s-lg><s-l>स पालयन्नेव महीं धर्मात्मा काशिनन्दनः ।</s-l><s-l>तैर्वीतहव्यैरागत्य युधि सर्वैर्विनिर्जितः ॥ १४ ॥</s-l></s-lg><s-lg><s-l>तमप्याजौ विनिर्जित्य प्रतिजग्मुर्यथागतम् ।</s-l><s-l>सौदेविस्त्वथ काशीशो दिवोदासोऽभ्यषिच्यत ॥ १५ ॥</s-l></s-lg><s-lg><s-l>दिवोदासस्तु विज्ञाय वीर्यं तेषां महात्मनाम् ।</s-l><s-l>वाराणसीं महातेजा निर्ममे शक्रशासनात् ॥ १६ ॥</s-l></s-lg><s-lg><s-l>विप्रक्षत्रियसंबाधां वैश्यशूद्रसमाकुलाम् ।</s-l><s-l>नैकद्रव्योच्चयवतीं समृद्धविपणापणाम् ॥ १७ ॥</s-l></s-lg><s-lg><s-l>गङ्गाया उत्तरे कूले वप्रान्ते राजसत्तम ।</s-l><s-l>गोमत्या दक्षिणे चैव शक्रस्येवामरावतीम् ॥ १८ ॥</s-l></s-lg><s-lg><s-l>तत्र तं राजशार्दूलं निवसन्तं महीपतिम् ।</s-l><s-l>आगत्य हेहया भूयः पर्यधावन्त भारत ॥ १९ ॥</s-l></s-lg><s-lg><s-l>स निष्पत्य ददौ युद्धं तेभ्यो राजा महाबलः ।</s-l><s-l>देवासुरसमं घोरं दिवोदासो महाद्युतिः ॥ २० ॥</s-l></s-lg><s-lg><s-l>स तु युद्धे महाराज दिनानां दशतीर्दश ।</s-l><s-l>हतवाहनभूयिष्ठस्ततो दैन्यमुपागमत् ॥ २१ ॥</s-l></s-lg><s-lg><s-l>हतयोधस्ततो राजन्क्षीणकोशश्च भूमिपः ।</s-l><s-l>दिवोदासः पुरीं हित्वा पलायनपरोऽभवत् ॥ २२ ॥</s-l></s-lg><s-lg><s-l>स त्वाश्रममुपागम्य भरद्वाजस्य धीमतः ।</s-l><s-l>जगाम शरणं राजा कृताञ्जलिररिंदम ॥ २३ ॥</s-l></s-lg><s-lg><s-l> राजोवाच ।</s-l><s-l>भगवन्वैतहव्यैर्मे युद्धे वंशः प्रणाशितः ।</s-l><s-l>अहमेकः परिद्यूनो भवन्तं शरणं गतः ॥ २४ ॥</s-l></s-lg><s-lg><s-l>शिष्यस्नेहेन भगवन्स मां रक्षितुमर्हसि ।</s-l><s-l>निःशेषो हि कृतो वंशो मम तैः पापकर्मभिः ॥ २५ ॥</s-l></s-lg><s-lg><s-l>तमुवाच महाभागो भरद्वाजः प्रतापवान् ।</s-l><s-l>न भेतव्यं न भेतव्यं सौदेव व्येतु ते भयम् ॥ २६ ॥</s-l></s-lg><s-lg><s-l>अहमिष्टिं करोम्यद्य पुत्रार्थं ते विशां पते ।</s-l><s-l>वैतहव्यसहस्राणि यथा त्वं प्रसहिष्यसि ॥ २७ ॥</s-l></s-lg><s-lg><s-l>तत इष्टिं चकारर्षिस्तस्य वै पुत्रकामिकीम् ।</s-l><s-l>अथास्य तनयो जज्ञे प्रतर्दन इति श्रुतः ॥ २८ ॥</s-l></s-lg><s-lg><s-l>स जातमात्रो ववृधे समाः सद्यस्त्रयोदश ।</s-l><s-l>वेदं चाधिजगे कृत्स्नं धनुर्वेदं च भारत ॥ २९ ॥</s-l></s-lg><s-lg><s-l>योगेन च समाविष्टो भरद्वाजेन धीमता ।</s-l><s-l>तेजो लौक्यं स संगृह्य तस्मिन्देशे समाविशत् ॥ ३० ॥</s-l></s-lg><s-lg><s-l>ततः स कवची धन्वी बाणी दीप्त इवानलः ।</s-l><s-l>प्रययौ स धनुर्धुन्वन्विवर्षुरिव तोयदः ॥ ३१ ॥</s-l></s-lg><s-lg><s-l>तं दृष्ट्वा परमं हर्षं सुदेवतनयो ययौ ।</s-l><s-l>मेने च मनसा दग्धान्वैतहव्यान्स पार्थिवः ॥ ३२ ॥</s-l></s-lg><s-lg><s-l>ततस्तं यौवराज्येन स्थापयित्वा प्रतर्दनम् ।</s-l><s-l>कृतकृत्यं तदात्मानं स राजा अभ्यनन्दत ॥ ३३ ॥</s-l></s-lg><s-lg><s-l>ततस्तु वैतहव्यानां वधाय स महीपतिः ।</s-l><s-l>पुत्रं प्रस्थापयामास प्रतर्दनमरिंदमम् ॥ ३४ ॥</s-l></s-lg><s-lg><s-l>सरथः स तु संतीर्य गङ्गामाशु पराक्रमी ।</s-l><s-l>प्रययौ वीतहव्यानां पुरीं परपुरंजयः ॥ ३५ ॥</s-l></s-lg><s-lg><s-l>वैतहव्यास्तु संश्रुत्य रथघोषं समुद्धतम् ।</s-l><s-l>निर्ययुर्नगराकारै रथैः पररथारुजैः ॥ ३६ ॥</s-l></s-lg><s-lg><s-l>निष्क्रम्य ते नरव्याघ्रा दंशिताश्चित्रयोधिनः ।</s-l><s-l>प्रतर्दनं समाजघ्नुः शरवर्षैरुदायुधाः ॥ ३७ ॥</s-l></s-lg><s-lg><s-l>अस्त्रैश्च विविधाकारै रथौघैश्च युधिष्ठिर ।</s-l><s-l>अभ्यवर्षन्त राजानं हिमवन्तमिवाम्बुदाः ॥ ३८ ॥</s-l></s-lg><s-lg><s-l>अस्त्रैरस्त्राणि संवार्य तेषां राजा प्रतर्दनः ।</s-l><s-l>जघान तान्महातेजा वज्रानलसमैः शरैः ॥ ३९ ॥</s-l></s-lg><s-lg><s-l>कृत्तोत्तमाङ्गास्ते राजन्भल्लैः शतसहस्रशः ।</s-l><s-l>अपतन्रुधिरार्द्राङ्गा निकृत्ता इव किंशुकाः ॥ ४० ॥</s-l></s-lg><s-lg><s-l>हतेषु तेषु सर्वेषु वीतहव्यः सुतेष्वथ ।</s-l><s-l>प्राद्रवन्नगरं हित्वा भृगोराश्रममप्युत ॥ ४१ ॥</s-l></s-lg><s-lg><s-l>ययौ भृगुं च शरणं वीतहव्यो नराधिपः ।</s-l><s-l>अभयं च ददौ तस्मै राज्ञे राजन्भृगुस्तथा ।</s-l><s-l>ततो ददावासनं च तस्मै शिष्यो भृगोस्तदा ॥ ४२ ॥</s-l></s-lg><s-lg><s-l>अथानुपदमेवाशु तत्रागच्छत्प्रतर्दनः ।</s-l><s-l>स प्राप्य चाश्रमपदं दिवोदासात्मजोऽब्रवीत् ॥ ४३ ॥</s-l></s-lg><s-lg><s-l>भो भोः केऽत्राश्रमे सन्ति भृगोः शिष्या महात्मनः ।</s-l><s-l>द्रष्टुमिच्छे मुनिमहं तस्याचक्षत मामिति ॥ ४४ ॥</s-l></s-lg><s-lg><s-l>स तं विदित्वा तु भृगुर्निश्चक्रामाश्रमात्तदा ।</s-l><s-l>पूजयामास च ततो विधिना परमेण ह ॥ ४५ ॥</s-l></s-lg><s-lg><s-l>उवाच चैनं राजेन्द्र किं कार्यमिति पार्थिवम् ।</s-l><s-l>स चोवाच नृपस्तस्मै यदागमनकारणम् ॥ ४६ ॥</s-l></s-lg><s-lg><s-l>अयं ब्रह्मन्नितो राजा वीतहव्यो विसर्ज्यताम् ।</s-l><s-l>अस्य पुत्रैर्हि मे ब्रह्मन्कृत्स्नो वंशः प्रणाशितः ।</s-l><s-l>उत्सादितश्च विषयः काशीनां रत्नसंचयः ॥ ४७ ॥</s-l></s-lg><s-lg><s-l>एतस्य वीर्यदृप्तस्य हतं पुत्रशतं मया ।</s-l><s-l>अस्येदानीं वधाद्ब्रह्मन्भविष्याम्यनृणः पितुः ॥ ४८ ॥</s-l></s-lg><s-lg><s-l>तमुवाच कृपाविष्टो भृगुर्धर्मभृतां वरः ।</s-l><s-l>नेहास्ति क्षत्रियः कश्चित्सर्वे हीमे द्विजातयः ॥ ४९ ॥</s-l></s-lg><s-lg><s-l>एवं तु वचनं श्रुत्वा भृगोस्तथ्यं प्रतर्दनः ।</s-l><s-l>पादावुपस्पृश्य शनैः प्रहसन्वाक्यमब्रवीत् ॥ ५० ॥</s-l></s-lg><s-lg><s-l>एवमप्यस्मि भगवन्कृतकृत्यो न संशयः ।</s-l><s-l>यदेष राजा वीर्येण स्वजातिं त्याजितो मया ॥ ५१ ॥</s-l></s-lg><s-lg><s-l>अनुजानीहि मां ब्रह्मन्ध्यायस्व च शिवेन माम् ।</s-l><s-l>त्याजितो हि मया जातिमेष राजा भृगूद्वह ॥ ५२ ॥</s-l></s-lg><s-lg><s-l>ततस्तेनाभ्यनुज्ञातो ययौ राजा प्रतर्दनः ।</s-l><s-l>यथागतं महाराज मुक्त्वा विषमिवोरगः ॥ ५३ ॥</s-l></s-lg><s-lg><s-l>भृगोर्वचनमात्रेण स च ब्रह्मर्षितां गतः ।</s-l><s-l>वीतहव्यो महाराज ब्रह्मवादित्वमेव च ॥ ५४ ॥</s-l></s-lg><s-lg><s-l>तस्य गृत्समदः पुत्रो रूपेणेन्द्र इवापरः ।</s-l><s-l>शक्रस्त्वमिति यो दैत्यैर्निगृहीतः किलाभवत् ॥ ५५ ॥</s-l></s-lg><s-lg><s-l>ऋग्वेदे वर्तते चाग्र्या श्रुतिरत्र विशां पते ।</s-l><s-l>यत्र गृत्समदो ब्रह्मन्ब्राह्मणैः स महीयते ॥ ५६ ॥</s-l></s-lg><s-lg><s-l>स ब्रह्मचारी विप्रर्षिः श्रीमान्गृत्समदोऽभवत् ।</s-l><s-l>पुत्रो गृत्समदस्यापि सुचेता अभवद्द्विजः ॥ ५७ ॥</s-l></s-lg><s-lg><s-l>वर्चाः सुतेजसः पुत्रो विहव्यस्तस्य चात्मजः ।</s-l><s-l>विहव्यस्य तु पुत्रस्तु वितत्यस्तस्य चात्मजः ॥ ५८ ॥</s-l></s-lg><s-lg><s-l>वितत्यस्य सुतः सत्यः सन्तः सत्यस्य चात्मजः ।</s-l><s-l>श्रवास्तस्य सुतश्चर्षिः श्रवसश्चाभवत्तमः ॥ ५९ ॥</s-l></s-lg><s-lg><s-l>तमसश्च प्रकाशोऽभूत्तनयो द्विजसत्तमः ।</s-l><s-l>प्रकाशस्य च वागिन्द्रो बभूव जयतां वरः ॥ ६० ॥</s-l></s-lg><s-lg><s-l>तस्यात्मजश्च प्रमतिर्वेदवेदाङ्गपारगः ।</s-l><s-l>घृताच्यां तस्य पुत्रस्तु रुरुर्नामोदपद्यत ॥ ६१ ॥</s-l></s-lg><s-lg><s-l>प्रमद्वरायां तु रुरोः पुत्रः समुदपद्यत ।</s-l><s-l>शुनको नाम विप्रर्षिर्यस्य पुत्रोऽथ शौनकः ॥ ६२ ॥</s-l></s-lg><s-lg><s-l>एवं विप्रत्वमगमद्वीतहव्यो नराधिपः ।</s-l><s-l>भृगोः प्रसादाद्राजेन्द्र क्षत्रियः क्षत्रियर्षभ ॥ ६३ ॥</s-l></s-lg><s-lg><s-l>तथैव कथितो वंशो मया गार्त्समदस्तव ।</s-l><s-l>विस्तरेण महाराज किमन्यदनुपृच्छसि ॥ ६४ ॥</s-l></s-lg>