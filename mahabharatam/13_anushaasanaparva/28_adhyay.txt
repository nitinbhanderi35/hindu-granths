<s-lg><s-l> युधिष्ठिर उवाच ।</s-l><s-l>प्रज्ञाश्रुताभ्यां वृत्तेन शीलेन च यथा भवान् ।</s-l><s-l>गुणैः समुदितः सर्वैर्वयसा च समन्वितः ।</s-l><s-l>तस्माद्भवन्तं पृच्छामि धर्मं धर्मभृतां वर ॥ १ ॥</s-l></s-lg><s-lg><s-l>क्षत्रियो यदि वा वैश्यः शूद्रो वा राजसत्तम ।</s-l><s-l>ब्राह्मण्यं प्राप्नुयात्केन तन्मे व्याख्यातुमर्हसि ॥ २ ॥</s-l></s-lg><s-lg><s-l>तपसा वा सुमहता कर्मणा वा श्रुतेन वा ।</s-l><s-l>ब्राह्मण्यमथ चेदिच्छेत्तन्मे ब्रूहि पितामह ॥ ३ ॥</s-l></s-lg><s-lg><s-l> भीष्म उवाच ।</s-l><s-l>ब्राह्मण्यं तात दुष्प्रापं वर्णैः क्षत्रादिभिस्त्रिभिः ।</s-l><s-l>परं हि सर्वभूतानां स्थानमेतद्युधिष्ठिर ॥ ४ ॥</s-l></s-lg><s-lg><s-l>बह्वीस्तु संसरन्योनीर्जायमानः पुनः पुनः ।</s-l><s-l>पर्याये तात कस्मिंश्चिद्ब्राह्मणो नाम जायते ॥ ५ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>मतङ्गस्य च संवादं गर्दभ्याश्च युधिष्ठिर ॥ ६ ॥</s-l></s-lg><s-lg><s-l>द्विजातेः कस्यचित्तात तुल्यवर्णः सुतः प्रभुः ।</s-l><s-l>मतङ्गो नाम नाम्नाभूत्सर्वैः समुदितो गुणैः ॥ ७ ॥</s-l></s-lg><s-lg><s-l>स यज्ञकारः कौन्तेय पित्रा सृष्टः परंतप ।</s-l><s-l>प्रायाद्गर्दभयुक्तेन रथेनेहाशुगामिना ॥ ८ ॥</s-l></s-lg><s-lg><s-l>स बालं गर्दभं राजन्वहन्तं मातुरन्तिके ।</s-l><s-l>निरविध्यत्प्रतोदेन नासिकायां पुनः पुनः ॥ ९ ॥</s-l></s-lg><s-lg><s-l>तं तु तीव्रव्रणं दृष्ट्वा गर्दभी पुत्रगृद्धिनी ।</s-l><s-l>उवाच मा शुचः पुत्र चण्डालस्त्वाधितिष्ठति ॥ १० ॥</s-l></s-lg><s-lg><s-l>ब्राह्मणे दारुणं नास्ति मैत्रो ब्राह्मण उच्यते ।</s-l><s-l>आचार्यः सर्वभूतानां शास्ता किं प्रहरिष्यति ॥ ११ ॥</s-l></s-lg><s-lg><s-l>अयं तु पापप्रकृतिर्बाले न कुरुते दयाम् ।</s-l><s-l>स्वयोनिं मानयत्येष भावो भावं निगच्छति ॥ १२ ॥</s-l></s-lg><s-lg><s-l>एतच्छ्रुत्वा मतङ्गस्तु दारुणं रासभीवचः ।</s-l><s-l>अवतीर्य रथात्तूर्णं रासभीं प्रत्यभाषत ॥ १३ ॥</s-l></s-lg><s-lg><s-l>ब्रूहि रासभि कल्याणि माता मे येन दूषिता ।</s-l><s-l>कथं मां वेत्सि चण्डालं क्षिप्रं रासभि शंस मे ॥ १४ ॥</s-l></s-lg><s-lg><s-l>केन जातोऽस्मि चण्डालो ब्राह्मण्यं येन मेऽनशत् ।</s-l><s-l>तत्त्वेनैतन्महाप्राज्ञे ब्रूहि सर्वमशेषतः ॥ १५ ॥</s-l></s-lg><s-lg><s-l> गर्दभ्युवाच ।</s-l><s-l>ब्राह्मण्यां वृषलेन त्वं मत्तायां नापितेन ह ।</s-l><s-l>जातस्त्वमसि चण्डालो ब्राह्मण्यं तेन तेऽनशत् ॥ १६ ॥</s-l></s-lg><s-lg><s-l>एवमुक्तो मतङ्गस्तु प्रत्युपायाद्गृहं प्रति ।</s-l><s-l>तमागतमभिप्रेक्ष्य पिता वाक्यमथाब्रवीत् ॥ १७ ॥</s-l></s-lg><s-lg><s-l>मया त्वं यज्ञसंसिद्धौ नियुक्तो गुरुकर्मणि ।</s-l><s-l>कस्मात्प्रतिनिवृत्तोऽसि कच्चिन्न कुशलं तव ॥ १८ ॥</s-l></s-lg><s-lg><s-l> मतङ्ग उवाच ।</s-l><s-l>अयोनिरग्र्ययोनिर्वा यः स्यात्स कुशली भवेत् ।</s-l><s-l>कुशलं तु कुतस्तस्य यस्येयं जननी पितः ॥ १९ ॥</s-l></s-lg><s-lg><s-l>ब्राह्मण्यां वृषलाज्जातं पितर्वेदयतीह माम् ।</s-l><s-l>अमानुषी गर्दभीयं तस्मात्तप्स्ये तपो महत् ॥ २० ॥</s-l></s-lg><s-lg><s-l>एवमुक्त्वा स पितरं प्रतस्थे कृतनिश्चयः ।</s-l><s-l>ततो गत्वा महारण्यमतप्यत महत्तपः ॥ २१ ॥</s-l></s-lg><s-lg><s-l>ततः संतापयामास विबुधांस्तपसान्वितः ।</s-l><s-l>मतङ्गः सुसुखं प्रेप्सुः स्थानं सुचरितादपि ॥ २२ ॥</s-l></s-lg><s-lg><s-l>तं तथा तपसा युक्तमुवाच हरिवाहनः ।</s-l><s-l>मतङ्ग तप्यसे किं त्वं भोगानुत्सृज्य मानुषान् ॥ २३ ॥</s-l></s-lg><s-lg><s-l>वरं ददानि ते हन्त वृणीष्व त्वं यदिच्छसि ।</s-l><s-l>यच्चाप्यवाप्यमन्यत्ते सर्वं प्रब्रूहि माचिरम् ॥ २४ ॥</s-l></s-lg><s-lg><s-l> मतङ्ग उवाच ।</s-l><s-l>ब्राह्मण्यं कामयानोऽहमिदमारब्धवांस्तपः ।</s-l><s-l>गच्छेयं तदवाप्येह वर एष वृतो मया ॥ २५ ॥</s-l></s-lg><s-lg><s-l>एतच्छ्रुत्वा तु वचनं तमुवाच पुरंदरः ।</s-l><s-l>ब्राह्मण्यं प्रार्थयानस्त्वमप्राप्यमकृतात्मभिः ॥ २६ ॥</s-l></s-lg><s-lg><s-l>श्रेष्ठं यत्सर्वभूतेषु तपो यन्नातिवर्तते ।</s-l><s-l>तदग्र्यं प्रार्थयानस्त्वमचिराद्विनशिष्यसि ॥ २७ ॥</s-l></s-lg><s-lg><s-l>देवतासुरमर्त्येषु यत्पवित्रं परं स्मृतम् ।</s-l><s-l>चण्डालयोनौ जातेन न तत्प्राप्यं कथंचन ॥ २८ ॥</s-l></s-lg>