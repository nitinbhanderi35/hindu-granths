<s-lg><s-l> युधिष्ठिर उवाच ।</s-l><s-l>अर्थाश्रयाद्वा कामाद्वा वर्णानां वाप्यनिश्चयात् ।</s-l><s-l>अज्ञानाद्वापि वर्णानां जायते वर्णसंकरः ॥ १ ॥</s-l></s-lg><s-lg><s-l>तेषामेतेन विधिना जातानां वर्णसंकरे ।</s-l><s-l>को धर्मः कानि कर्माणि तन्मे ब्रूहि पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>चातुर्वर्ण्यस्य कर्माणि चातुर्वर्ण्यं च केवलम् ।</s-l><s-l>असृजत्स ह यज्ञार्थे पूर्वमेव प्रजापतिः ॥ ३ ॥</s-l></s-lg><s-lg><s-l>भार्याश्चतस्रो विप्रस्य द्वयोरात्मास्य जायते ।</s-l><s-l>आनुपूर्व्याद्द्वयोर्हीनौ मातृजात्यौ प्रसूयतः ॥ ४ ॥</s-l></s-lg><s-lg><s-l>परं शवाद्ब्राह्मणस्यैष पुत्रः शूद्रापुत्रं पारशवं तमाहुः ।</s-l><s-l>शुश्रूषकः स्वस्य कुलस्य स स्यात्स्वं चारित्रं नित्यमथो न जह्यात् ॥ ५ ॥</s-l></s-lg><s-lg><s-l>सर्वानुपायानपि संप्रधार्य समुद्धरेत्स्वस्य कुलस्य तन्तुम् ।</s-l><s-l>ज्येष्ठो यवीयानपि यो द्विजस्य शुश्रूषवान्दानपरायणः स्यात् ॥ ६ ॥</s-l></s-lg><s-lg><s-l>तिस्रः क्षत्रियसंबन्धाद्द्वयोरात्मास्य जायते ।</s-l><s-l>हीनवर्णस्तृतीयायां शूद्र उग्र इति स्मृतः ॥ ७ ॥</s-l></s-lg><s-lg><s-l>द्वे चापि भार्ये वैश्यस्य द्वयोरात्मास्य जायते ।</s-l><s-l>शूद्रा शूद्रस्य चाप्येका शूद्रमेव प्रजायते ॥ ८ ॥</s-l></s-lg><s-lg><s-l>अतो विशिष्टस्त्वधमो गुरुदारप्रधर्षकः ।</s-l><s-l>बाह्यं वर्णं जनयति चातुर्वर्ण्यविगर्हितम् ॥ ९ ॥</s-l></s-lg><s-lg><s-l>अयाज्यं क्षत्रियो व्रात्यं सूतं स्तोमक्रियापरम् ।</s-l><s-l>वैश्यो वैदेहकं चापि मौद्गल्यमपवर्जितम् ॥ १० ॥</s-l></s-lg><s-lg><s-l>शूद्रश्चण्डालमत्युग्रं वध्यघ्नं बाह्यवासिनम् ।</s-l><s-l>ब्राह्मण्यां संप्रजायन्त इत्येते कुलपांसनाः ।</s-l><s-l>एते मतिमतां श्रेष्ठ वर्णसंकरजाः प्रभो ॥ ११ ॥</s-l></s-lg><s-lg><s-l>बन्दी तु जायते वैश्यान्मागधो वाक्यजीवनः ।</s-l><s-l>शूद्रान्निषादो मत्स्यघ्नः क्षत्रियायां व्यतिक्रमात् ॥ १२ ॥</s-l></s-lg><s-lg><s-l>शूद्रादायोगवश्चापि वैश्यायां ग्रामधर्मिणः ।</s-l><s-l>ब्राह्मणैरप्रतिग्राह्यस्तक्षा स वनजीवनः ॥ १३ ॥</s-l></s-lg><s-lg><s-l>एतेऽपि सदृशं वर्णं जनयन्ति स्वयोनिषु ।</s-l><s-l>मातृजात्यां प्रसूयन्ते प्रवरा हीनयोनिषु ॥ १४ ॥</s-l></s-lg><s-lg><s-l>यथा चतुर्षु वर्णेषु द्वयोरात्मास्य जायते ।</s-l><s-l>आनन्तर्यात्तु जायन्ते तथा बाह्याः प्रधानतः ॥ १५ ॥</s-l></s-lg><s-lg><s-l>ते चापि सदृशं वर्णं जनयन्ति स्वयोनिषु ।</s-l><s-l>परस्परस्य वर्तन्तो जनयन्ति विगर्हितान् ॥ १६ ॥</s-l></s-lg><s-lg><s-l>यथा च शूद्रो ब्राह्मण्यां जन्तुं बाह्यं प्रसूयते ।</s-l><s-l>एवं बाह्यतराद्बाह्यश्चातुर्वर्ण्यात्प्रसूयते ॥ १७ ॥</s-l></s-lg><s-lg><s-l>प्रतिलोमं तु वर्तन्तो बाह्याद्बाह्यतरं पुनः ।</s-l><s-l>हीना हीनात्प्रसूयन्ते वर्णाः पञ्चदशैव ते ॥ १८ ॥</s-l></s-lg><s-lg><s-l>अगम्यागमनाच्चैव वर्तते वर्णसंकरः ।</s-l><s-l>व्रात्यानामत्र जायन्ते सैरन्ध्रा मागधेषु च ।</s-l><s-l>प्रसाधनोपचारज्ञमदासं दासजीवनम् ॥ १९ ॥</s-l></s-lg><s-lg><s-l>अतश्चायोगवं सूते वागुरावनजीवनम् ।</s-l><s-l>मैरेयकं च वैदेहः संप्रसूतेऽथ माधुकम् ॥ २० ॥</s-l></s-lg><s-lg><s-l>निषादो मुद्गरं सूते दाशं नावोपजीविनम् ।</s-l><s-l>मृतपं चापि चण्डालः श्वपाकमतिकुत्सितम् ॥ २१ ॥</s-l></s-lg><s-lg><s-l>चतुरो मागधी सूते क्रूरान्मायोपजीविनः ।</s-l><s-l>मांसस्वादुकरं सूदं सौगन्धमिति संज्ञितम् ॥ २२ ॥</s-l></s-lg><s-lg><s-l>वैदेहकाच्च पापिष्ठं क्रूरं भार्योपजीविनम् ।</s-l><s-l>निषादान्मद्रनाभं च खरयानप्रयायिनम् ॥ २३ ॥</s-l></s-lg><s-lg><s-l>चण्डालात्पुल्कसं चापि खराश्वगजभोजिनम् ।</s-l><s-l>मृतचेलप्रतिच्छन्नं भिन्नभाजनभोजिनम् ॥ २४ ॥</s-l></s-lg><s-lg><s-l>आयोगवीषु जायन्ते हीनवर्णासु ते त्रयः ।</s-l><s-l>क्षुद्रो वैदेहकादन्ध्रो बहिर्ग्रामप्रतिश्रयः ॥ २५ ॥</s-l></s-lg><s-lg><s-l>कारावरो निषाद्यां तु चर्मकारात्प्रजायते ।</s-l><s-l>चण्डालात्पाण्डुसौपाकस्त्वक्सारव्यवहारवान् ॥ २६ ॥</s-l></s-lg><s-lg><s-l>आहिण्डिको निषादेन वैदेह्यां संप्रजायते ।</s-l><s-l>चण्डालेन तु सौपाको मौद्गल्यसमवृत्तिमान् ॥ २७ ॥</s-l></s-lg><s-lg><s-l>निषादी चापि चण्डालात्पुत्रमन्तावसायिनम् ।</s-l><s-l>श्मशानगोचरं सूते बाह्यैरपि बहिष्कृतम् ॥ २८ ॥</s-l></s-lg><s-lg><s-l>इत्येताः संकरे जात्यः पितृमातृव्यतिक्रमात् ।</s-l><s-l>प्रच्छन्ना वा प्रकाशा वा वेदितव्याः स्वकर्मभिः ॥ २९ ॥</s-l></s-lg><s-lg><s-l>चतुर्णामेव वर्णानां धर्मो नान्यस्य विद्यते ।</s-l><s-l>वर्णानां धर्महीनेषु संज्ञा नास्तीह कस्यचित् ॥ ३० ॥</s-l></s-lg><s-lg><s-l>यदृच्छयोपसंपन्नैर्यज्ञसाधुबहिष्कृतैः ।</s-l><s-l>बाह्या बाह्यैस्तु जायन्ते यथावृत्ति यथाश्रयम् ॥ ३१ ॥</s-l></s-lg><s-lg><s-l>चतुष्पथश्मशानानि शैलांश्चान्यान्वनस्पतीन् ।</s-l><s-l>युञ्जन्ते चाप्यलंकारांस्तथोपकरणानि च ॥ ३२ ॥</s-l></s-lg><s-lg><s-l>गोब्राह्मणार्थे साहाय्यं कुर्वाणा वै न संशयः ।</s-l><s-l>आनृशंस्यमनुक्रोशः सत्यवाक्यमथ क्षमा ॥ ३३ ॥</s-l></s-lg><s-lg><s-l>स्वशरीरैः परित्राणं बाह्यानां सिद्धिकारकम् ।</s-l><s-l>मनुजव्याघ्र भवति तत्र मे नास्ति संशयः ॥ ३४ ॥</s-l></s-lg><s-lg><s-l>यथोपदेशं परिकीर्तितासु नरः प्रजायेत विचार्य बुद्धिमान् ।</s-l><s-l>विहीनयोनिर्हि सुतोऽवसादयेत्तितीर्षमाणं सलिले यथोपलम् ॥ ३५ ॥</s-l></s-lg><s-lg><s-l>अविद्वांसमलं लोके विद्वांसमपि वा पुनः ।</s-l><s-l>नयन्ते ह्युत्पथं नार्यः कामक्रोधवशानुगम् ॥ ३६ ॥</s-l></s-lg><s-lg><s-l>स्वभावश्चैव नारीणां नराणामिह दूषणम् ।</s-l><s-l>इत्यर्थं न प्रसज्जन्ते प्रमदासु विपश्चितः ॥ ३७ ॥</s-l></s-lg><s-lg><s-l> युधिष्ठिर उवाच ।</s-l><s-l>वर्णापेतमविज्ञातं नरं कलुषयोनिजम् ।</s-l><s-l>आर्यरूपमिवानार्यं कथं विद्यामहे नृप ॥ ३८ ॥</s-l></s-lg><s-lg><s-l> भीष्म उवाच ।</s-l><s-l>योनिसंकलुषे जातं नानाचारसमाहितम् ।</s-l><s-l>कर्मभिः सज्जनाचीर्णैर्विज्ञेया योनिशुद्धता ॥ ३९ ॥</s-l></s-lg><s-lg><s-l>अनार्यत्वमनाचारः क्रूरत्वं निष्क्रियात्मता ।</s-l><s-l>पुरुषं व्यञ्जयन्तीह लोके कलुषयोनिजम् ॥ ४० ॥</s-l></s-lg><s-lg><s-l>पित्र्यं वा भजते शीलं मातृजं वा तथोभयम् ।</s-l><s-l>न कथंचन संकीर्णः प्रकृतिं स्वां नियच्छति ॥ ४१ ॥</s-l></s-lg><s-lg><s-l>यथैव सदृशो रूपे मातापित्रोर्हि जायते ।</s-l><s-l>व्याघ्रश्चित्रैस्तथा योनिं पुरुषः स्वां नियच्छति ॥ ४२ ॥</s-l></s-lg><s-lg><s-l>कुलस्रोतसि संछन्ने यस्य स्याद्योनिसंकरः ।</s-l><s-l>संश्रयत्येव तच्छीलं नरोऽल्पमपि वा बहु ॥ ४३ ॥</s-l></s-lg><s-lg><s-l>आर्यरूपसमाचारं चरन्तं कृतके पथि ।</s-l><s-l>स्ववर्णमन्यवर्णं वा स्वशीलं शास्ति निश्चये ॥ ४४ ॥</s-l></s-lg><s-lg><s-l>नानावृत्तेषु भूतेषु नानाकर्मरतेषु च ।</s-l><s-l>जन्मवृत्तसमं लोके सुश्लिष्टं न विरज्यते ॥ ४५ ॥</s-l></s-lg><s-lg><s-l>शरीरमिह सत्त्वेन नरस्य परिकृष्यते ।</s-l><s-l>ज्येष्ठमध्यावरं सत्त्वं तुल्यसत्त्वं प्रमोदते ॥ ४६ ॥</s-l></s-lg><s-lg><s-l>ज्यायांसमपि शीलेन विहीनं नैव पूजयेत् ।</s-l><s-l>अपि शूद्रं तु सद्वृत्तं धर्मज्ञमभिपूजयेत् ॥ ४७ ॥</s-l></s-lg><s-lg><s-l>आत्मानमाख्याति हि कर्मभिर्नरः स्वशीलचारित्रकृतैः शुभाशुभैः ।</s-l><s-l>प्रनष्टमप्यात्मकुलं तथा नरः पुनः प्रकाशं कुरुते स्वकर्मभिः ॥ ४८ ॥</s-l></s-lg><s-lg><s-l>योनिष्वेतासु सर्वासु संकीर्णास्वितरासु च ।</s-l><s-l>यत्रात्मानं न जनयेद्बुधस्ताः परिवर्जयेत् ॥ ४९ ॥</s-l></s-lg>