<s-lg><s-l> युधिष्ठिर उवाच ।</s-l><s-l>इदं मे तत्त्वतो राजन्वक्तुमर्हसि भारत ।</s-l><s-l>अहिंसयित्वा केनेह ब्रह्महत्या विधीयते ॥ १ ॥</s-l></s-lg><s-lg><s-l> भीष्म उवाच ।</s-l><s-l>व्यासमामन्त्र्य राजेन्द्र पुरा यत्पृष्टवानहम् ।</s-l><s-l>तत्तेऽहं संप्रवक्ष्यामि तदिहैकमनाः शृणु ॥ २ ॥</s-l></s-lg><s-lg><s-l>चतुर्थस्त्वं वसिष्ठस्य तत्त्वमाख्याहि मे मुने ।</s-l><s-l>अहिंसयित्वा केनेह ब्रह्महत्या विधीयते ॥ ३ ॥</s-l></s-lg><s-lg><s-l>इति पृष्टो महाराज पराशरशरीरजः ।</s-l><s-l>अब्रवीन्निपुणो धर्मे निःसंशयमनुत्तमम् ॥ ४ ॥</s-l></s-lg><s-lg><s-l>ब्राह्मणं स्वयमाहूय भिक्षार्थे कृशवृत्तिनम् ।</s-l><s-l>ब्रूयान्नास्तीति यः पश्चात्तं विद्याद्ब्रह्मघातिनम् ॥ ५ ॥</s-l></s-lg><s-lg><s-l>मध्यस्थस्येह विप्रस्य योऽनूचानस्य भारत ।</s-l><s-l>वृत्तिं हरति दुर्बुद्धिस्तं विद्याद्ब्रह्मघातिनम् ॥ ६ ॥</s-l></s-lg><s-lg><s-l>गोकुलस्य तृषार्तस्य जलार्थे वसुधाधिप ।</s-l><s-l>उत्पादयति यो विघ्नं तं विद्याद्ब्रह्मघातिनम् ॥ ७ ॥</s-l></s-lg><s-lg><s-l>यः प्रवृत्तां श्रुतिं सम्यक्शास्त्रं वा मुनिभिः कृतम् ।</s-l><s-l>दूषयत्यनभिज्ञाय तं विद्याद्ब्रह्मघातिनम् ॥ ८ ॥</s-l></s-lg><s-lg><s-l>आत्मजां रूपसंपन्नां महतीं सदृशे वरे ।</s-l><s-l>न प्रयच्छति यः कन्यां तं विद्याद्ब्रह्मघातिनम् ॥ ९ ॥</s-l></s-lg><s-lg><s-l>अधर्मनिरतो मूढो मिथ्या यो वै द्विजातिषु ।</s-l><s-l>दद्यान्मर्मातिगं शोकं तं विद्याद्ब्रह्मघातिनम् ॥ १० ॥</s-l></s-lg><s-lg><s-l>चक्षुषा विप्रहीनस्य पङ्गुलस्य जडस्य वा ।</s-l><s-l>हरेत यो वै सर्वस्वं तं विद्याद्ब्रह्मघातिनम् ॥ ११ ॥</s-l></s-lg><s-lg><s-l>आश्रमे वा वने वा यो ग्रामे वा यदि वा पुरे ।</s-l><s-l>अग्निं समुत्सृजेन्मोहात्तं विद्याद्ब्रह्मघातिनम् ॥ १२ ॥</s-l></s-lg>