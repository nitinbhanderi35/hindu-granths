<s-lg><s-l> वैशंपायन उवाच ।</s-l><s-l>ततो दुर्योधनं दृष्ट्वा गान्धारी शोककर्शिता ।</s-l><s-l>सहसा न्यपतद्भूमौ छिन्नेव कदली वने ॥ १ ॥</s-l></s-lg><s-lg><s-l>सा तु लब्ध्वा पुनः संज्ञां विक्रुश्य च पुनः पुनः ।</s-l><s-l>दुर्योधनमभिप्रेक्ष्य शयानं रुधिरोक्षितम् ॥ २ ॥</s-l></s-lg><s-lg><s-l>परिष्वज्य च गान्धारी कृपणं पर्यदेवयत् ।</s-l><s-l>हा हा पुत्रेति शोकार्ता विललापाकुलेन्द्रिया ॥ ३ ॥</s-l></s-lg><s-lg><s-l>सुगूढजत्रु विपुलं हारनिष्कनिषेवितम् ।</s-l><s-l>वारिणा नेत्रजेनोरः सिञ्चन्ती शोकतापिता ।</s-l><s-l>समीपस्थं हृषीकेशमिदं वचनमब्रवीत् ॥ ४ ॥</s-l></s-lg><s-lg><s-l>उपस्थितेऽस्मिन्संग्रामे ज्ञातीनां संक्षये विभो ।</s-l><s-l>मामयं प्राह वार्ष्णेय प्राञ्जलिर्नृपसत्तमः ।</s-l><s-l>अस्मिञ्ज्ञातिसमुद्धर्षे जयमम्बा ब्रवीतु मे ॥ ५ ॥</s-l></s-lg><s-lg><s-l>इत्युक्ते जानती सर्वमहं स्वं व्यसनागमम् ।</s-l><s-l>अब्रुवं पुरुषव्याघ्र यतो धर्मस्ततो जयः ॥ ६ ॥</s-l></s-lg><s-lg><s-l>यथा न युध्यमानस्त्वं संप्रमुह्यसि पुत्रक ।</s-l><s-l>ध्रुवं शस्त्रजिताँल्लोकान्प्राप्तास्यमरवद्विभो ॥ ७ ॥</s-l></s-lg><s-lg><s-l>इत्येवमब्रुवं पूर्वं नैनं शोचामि वै प्रभो ।</s-l><s-l>धृतराष्ट्रं तु शोचामि कृपणं हतबान्धवम् ॥ ८ ॥</s-l></s-lg><s-lg><s-l>अमर्षणं युधां श्रेष्ठं कृतास्त्रं युद्धदुर्मदम् ।</s-l><s-l>शयानं वीरशयने पश्य माधव मे सुतम् ॥ ९ ॥</s-l></s-lg><s-lg><s-l>योऽयं मूर्धावसिक्तानामग्रे याति परंतपः ।</s-l><s-l>सोऽयं पांसुषु शेतेऽद्य पश्य कालस्य पर्ययम् ॥ १० ॥</s-l></s-lg><s-lg><s-l>ध्रुवं दुर्योधनो वीरो गतिं नसुलभां गतः ।</s-l><s-l>तथा ह्यभिमुखः शेते शयने वीरसेविते ॥ ११ ॥</s-l></s-lg><s-lg><s-l>यं पुरा पर्युपासीना रमयन्ति महीक्षितः ।</s-l><s-l>महीतलस्थं निहतं गृध्रास्तं पर्युपासते ॥ १२ ॥</s-l></s-lg><s-lg><s-l>यं पुरा व्यजनैरग्र्यैरुपवीजन्ति योषितः ।</s-l><s-l>तमद्य पक्षव्यजनैरुपवीजन्ति पक्षिणः ॥ १३ ॥</s-l></s-lg><s-lg><s-l>एष शेते महाबाहुर्बलवान्सत्यविक्रमः ।</s-l><s-l>सिंहेनेव द्विपः संख्ये भीमसेनेन पातितः ॥ १४ ॥</s-l></s-lg><s-lg><s-l>पश्य दुर्योधनं कृष्ण शयानं रुधिरोक्षितम् ।</s-l><s-l>निहतं भीमसेनेन गदामुद्यम्य भारत ॥ १५ ॥</s-l></s-lg><s-lg><s-l>अक्षौहिणीर्महाबाहुर्दश चैकां च केशव ।</s-l><s-l>अनयद्यः पुरा संख्ये सोऽनयान्निधनं गतः ॥ १६ ॥</s-l></s-lg><s-lg><s-l>एष दुर्योधनः शेते महेष्वासो महारथः ।</s-l><s-l>शार्दूल इव सिंहेन भीमसेनेन पातितः ॥ १७ ॥</s-l></s-lg><s-lg><s-l>विदुरं ह्यवमन्यैष पितरं चैव मन्दभाक् ।</s-l><s-l>बालो वृद्धावमानेन मन्दो मृत्युवशं गतः ॥ १८ ॥</s-l></s-lg><s-lg><s-l>निःसपत्ना मही यस्य त्रयोदश समाः स्थिता ।</s-l><s-l>स शेते निहतो भूमौ पुत्रो मे पृथिवीपतिः ॥ १९ ॥</s-l></s-lg><s-lg><s-l>अपश्यं कृष्ण पृथिवीं धार्तराष्ट्रानुशासनात् ।</s-l><s-l>पूर्णां हस्तिगवाश्वस्य वार्ष्णेय न तु तच्चिरम् ॥ २० ॥</s-l></s-lg><s-lg><s-l>तामेवाद्य महाबाहो पश्याम्यन्यानुशासनात् ।</s-l><s-l>हीनां हस्तिगवाश्वेन किं नु जीवामि माधव ॥ २१ ॥</s-l></s-lg><s-lg><s-l>इदं कृच्छ्रतरं पश्य पुत्रस्यापि वधान्मम ।</s-l><s-l>यदिमाः पर्युपासन्ते हताञ्शूरान्रणे स्त्रियः ॥ २२ ॥</s-l></s-lg><s-lg><s-l>प्रकीर्णकेशां सुश्रोणीं दुर्योधनभुजाङ्कगाम् ।</s-l><s-l>रुक्मवेदीनिभां पश्य कृष्ण लक्ष्मणमातरम् ॥ २३ ॥</s-l></s-lg><s-lg><s-l>नूनमेषा पुरा बाला जीवमाने महाभुजे ।</s-l><s-l>भुजावाश्रित्य रमते सुभुजस्य मनस्विनी ॥ २४ ॥</s-l></s-lg><s-lg><s-l>कथं तु शतधा नेदं हृदयं मम दीर्यते ।</s-l><s-l>पश्यन्त्या निहतं पुत्रं पुत्रेण सहितं रणे ॥ २५ ॥</s-l></s-lg><s-lg><s-l>पुत्रं रुधिरसंसिक्तमुपजिघ्रत्यनिन्दिता ।</s-l><s-l>दुर्योधनं तु वामोरूः पाणिना परिमार्जति ॥ २६ ॥</s-l></s-lg><s-lg><s-l>किं नु शोचति भर्तारं पुत्रं चैषा मनस्विनी ।</s-l><s-l>तथा ह्यवस्थिता भाति पुत्रं चाप्यभिवीक्ष्य सा ॥ २७ ॥</s-l></s-lg><s-lg><s-l>स्वशिरः पञ्चशाखाभ्यामभिहत्यायतेक्षणा ।</s-l><s-l>पतत्युरसि वीरस्य कुरुराजस्य माधव ॥ २८ ॥</s-l></s-lg><s-lg><s-l>पुण्डरीकनिभा भाति पुण्डरीकान्तरप्रभा ।</s-l><s-l>मुखं विमृज्य पुत्रस्य भर्तुश्चैव तपस्विनी ॥ २९ ॥</s-l></s-lg><s-lg><s-l>यदि चाप्यागमाः सन्ति यदि वा श्रुतयस्तथा ।</s-l><s-l>ध्रुवं लोकानवाप्तोऽयं नृपो बाहुबलार्जितान् ॥ ३० ॥</s-l></s-lg>