<s-lg><s-l> गान्धार्युवाच ।</s-l><s-l>काम्बोजं पश्य दुर्धर्षं काम्बोजास्तरणोचितम् ।</s-l><s-l>शयानमृषभस्कन्धं हतं पांसुशु माधव ॥ १ ॥</s-l></s-lg><s-lg><s-l>यस्य क्षतजसंदिग्धौ बाहू चन्दनरूषितौ ।</s-l><s-l>अवेक्ष्य कृपणं भार्या विलपत्यतिदुःखिता ॥ २ ॥</s-l></s-lg><s-lg><s-l>इमौ तौ परिघप्रख्यौ बाहू शुभतलाङ्गुली ।</s-l><s-l>ययोर्विवरमापन्नां न रतिर्मां पुराजहत् ॥ ३ ॥</s-l></s-lg><s-lg><s-l>कां गतिं नु गमिष्यामि त्वया हीना जनेश्वर ।</s-l><s-l>दूरबन्धुरनाथेव अतीव मधुरस्वरा ॥ ४ ॥</s-l></s-lg><s-lg><s-l>आतपे क्लाम्यमानानां विविधानामिव स्रजाम् ।</s-l><s-l>क्लान्तानामपि नारीणां न श्रीर्जहति वै तनुम् ॥ ५ ॥</s-l></s-lg><s-lg><s-l>शयानमभितः शूरं कालिङ्गं मधुसूदन ।</s-l><s-l>पश्य दीप्ताङ्गदयुगप्रतिबद्धमहाभुजम् ॥ ६ ॥</s-l></s-lg><s-lg><s-l>मागधानामधिपतिं जयत्सेनं जनार्दन ।</s-l><s-l>परिवार्य प्ररुदिता मागध्यः पश्य योषितः ॥ ७ ॥</s-l></s-lg><s-lg><s-l>आसामायतनेत्राणां सुस्वराणां जनार्दन ।</s-l><s-l>मनःश्रुतिहरो नादो मनो मोहयतीव मे ॥ ८ ॥</s-l></s-lg><s-lg><s-l>प्रकीर्णसर्वाभरणा रुदन्त्यः शोककर्शिताः ।</s-l><s-l>स्वास्तीर्णशयनोपेता मागध्यः शेरते भुवि ॥ ९ ॥</s-l></s-lg><s-lg><s-l>कोसलानामधिपतिं राजपुत्रं बृहद्बलम् ।</s-l><s-l>भर्तारं परिवार्यैताः पृथक्प्ररुदिताः स्त्रियः ॥ १० ॥</s-l></s-lg><s-lg><s-l>अस्य गात्रगतान्बाणान्कार्ष्णिबाहुबलार्पितान् ।</s-l><s-l>उद्धरन्त्यसुखाविष्टा मूर्छमानाः पुनः पुनः ॥ ११ ॥</s-l></s-lg><s-lg><s-l>आसां सर्वानवद्यानामातपेन परिश्रमात् ।</s-l><s-l>प्रम्लाननलिनाभानि भान्ति वक्त्राणि माधव ॥ १२ ॥</s-l></s-lg><s-lg><s-l>द्रोणेन निहताः शूराः शेरते रुचिराङ्गदाः ।</s-l><s-l>द्रोणेनाभिमुखाः सर्वे भ्रातरः पञ्च केकयाः ॥ १३ ॥</s-l></s-lg><s-lg><s-l>तप्तकाञ्चनवर्माणस्ताम्रध्वजरथस्रजः ।</s-l><s-l>भासयन्ति महीं भासा ज्वलिता इव पावकाः ॥ १४ ॥</s-l></s-lg><s-lg><s-l>द्रोणेन द्रुपदं संख्ये पश्य माधव पातितम् ।</s-l><s-l>महाद्विपमिवारण्ये सिंहेन महता हतम् ॥ १५ ॥</s-l></s-lg><s-lg><s-l>पाञ्चालराज्ञो विपुलं पुण्डरीकाक्ष पाण्डुरम् ।</s-l><s-l>आतपत्रं समाभाति शरदीव दिवाकरः ॥ १६ ॥</s-l></s-lg><s-lg><s-l>एतास्तु द्रुपदं वृद्धं स्नुषा भार्याश्च दुःखिताः ।</s-l><s-l>दग्ध्वा गच्छन्ति पाञ्चाल्यं राजानमपसव्यतः ॥ १७ ॥</s-l></s-lg><s-lg><s-l>धृष्टकेतुं महेष्वासं चेदिपुंगवमङ्गनाः ।</s-l><s-l>द्रोणेन निहतं शूरं हरन्ति हृतचेतसः ॥ १८ ॥</s-l></s-lg><s-lg><s-l>द्रोणास्त्रमभिहत्यैष विमर्दे मधुसूदन ।</s-l><s-l>महेष्वासो हतः शेते नद्या हृत इव द्रुमः ॥ १९ ॥</s-l></s-lg><s-lg><s-l>एष चेदिपतिः शूरो धृष्टकेतुर्महारथः ।</s-l><s-l>शेते विनिहतः संख्ये हत्वा शत्रून्सहस्रशः ॥ २० ॥</s-l></s-lg><s-lg><s-l>वितुद्यमानं विहगैस्तं भार्याः प्रत्युपस्थिताः ।</s-l><s-l>चेदिराजं हृषीकेश हतं सबलबान्धवम् ॥ २१ ॥</s-l></s-lg><s-lg><s-l>दाशार्हीपुत्रजं वीरं शयानं सत्यविक्रमम् ।</s-l><s-l>आरोप्याङ्के रुदन्त्येताश्चेदिराजवराङ्गनाः ॥ २२ ॥</s-l></s-lg><s-lg><s-l>अस्य पुत्रं हृषीकेश सुवक्त्रं चारुकुण्डलम् ।</s-l><s-l>द्रोणेन समरे पश्य निकृत्तं बहुधा शरैः ॥ २३ ॥</s-l></s-lg><s-lg><s-l>पितरं नूनमाजिस्थं युध्यमानं परैः सह ।</s-l><s-l>नाजहात्पृष्ठतो वीरमद्यापि मधुसूदन ॥ २४ ॥</s-l></s-lg><s-lg><s-l>एवं ममापि पुत्रस्य पुत्रः पितरमन्वगात् ।</s-l><s-l>दुर्योधनं महाबाहो लक्ष्मणः परवीरहा ॥ २५ ॥</s-l></s-lg><s-lg><s-l>विन्दानुविन्दावावन्त्यौ पतितौ पश्य माधव ।</s-l><s-l>हिमान्ते पुष्पितौ शालौ मरुता गलिताविव ॥ २६ ॥</s-l></s-lg><s-lg><s-l>काञ्चनाङ्गदवर्माणौ बाणखड्गधनुर्धरौ ।</s-l><s-l>ऋषभप्रतिरूपाक्षौ शयानौ विमलस्रजौ ॥ २७ ॥</s-l></s-lg><s-lg><s-l>अवध्याः पाण्डवाः कृष्ण सर्व एव त्वया सह ।</s-l><s-l>ये मुक्ता द्रोणभीष्माभ्यां कर्णाद्वैकर्तनात्कृपात् ॥ २८ ॥</s-l></s-lg><s-lg><s-l>दुर्योधनाद्द्रोणसुतात्सैन्धवाच्च महारथात् ।</s-l><s-l>सोमदत्ताद्विकर्णाच्च शूराच्च कृतवर्मणः ।</s-l><s-l>ये हन्युः शस्त्रवेगेन देवानपि नरर्षभाः ॥ २९ ॥</s-l></s-lg><s-lg><s-l>त इमे निहताः संख्ये पश्य कालस्य पर्ययम् ।</s-l><s-l>नातिभारोऽस्ति दैवस्य ध्रुवं माधव कश्चन ।</s-l><s-l>यदिमे निहताः शूराः क्षत्रियैः क्षत्रियर्षभाः ॥ ३० ॥</s-l></s-lg><s-lg><s-l>तदैव निहताः कृष्ण मम पुत्रास्तरस्विनः ।</s-l><s-l>यदैवाकृतकामस्त्वमुपप्लव्यं गतः पुनः ॥ ३१ ॥</s-l></s-lg><s-lg><s-l>शंतनोश्चैव पुत्रेण प्राज्ञेन विदुरेण च ।</s-l><s-l>तदैवोक्तास्मि मा स्नेहं कुरुष्वात्मसुतेष्विति ॥ ३२ ॥</s-l></s-lg><s-lg><s-l>तयोर्न दर्शनं तात मिथ्या भवितुमर्हति ।</s-l><s-l>अचिरेणैव मे पुत्रा भस्मीभूता जनार्दन ॥ ३३ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा न्यपतद्भूमौ गान्धारी शोककर्शिता ।</s-l><s-l>दुःखोपहतविज्ञाना धैर्यमुत्सृज्य भारत ॥ ३४ ॥</s-l></s-lg><s-lg><s-l>ततः कोपपरीताङ्गी पुत्रशोकपरिप्लुता ।</s-l><s-l>जगाम शौरिं दोषेण गान्धारी व्यथितेन्द्रिया ॥ ३५ ॥</s-l></s-lg><s-lg><s-l> गान्धार्युवाच ।</s-l><s-l>पाण्डवा धार्तराष्ट्राश्च द्रुग्धाः कृष्ण परस्परम् ।</s-l><s-l>उपेक्षिता विनश्यन्तस्त्वया कस्माज्जनार्दन ॥ ३६ ॥</s-l></s-lg><s-lg><s-l>शक्तेन बहुभृत्येन विपुले तिष्ठता बले ।</s-l><s-l>उभयत्र समर्थेन श्रुतवाक्येन चैव ह ॥ ३७ ॥</s-l></s-lg><s-lg><s-l>इच्छतोपेक्षितो नाशः कुरूणां मधुसूदन ।</s-l><s-l>यस्मात्त्वया महाबाहो फलं तस्मादवाप्नुहि ॥ ३८ ॥</s-l></s-lg><s-lg><s-l>पतिशुश्रूषया यन्मे तपः किंचिदुपार्जितम् ।</s-l><s-l>तेन त्वां दुरवापात्मञ्शप्स्ये चक्रगदाधर ॥ ३९ ॥</s-l></s-lg><s-lg><s-l>यस्मात्परस्परं घ्नन्तो ज्ञातयः कुरुपाण्डवाः ।</s-l><s-l>उपेक्षितास्ते गोविन्द तस्माज्ज्ञातीन्वधिष्यसि ॥ ४० ॥</s-l></s-lg><s-lg><s-l>त्वमप्युपस्थिते वर्षे षट्त्रिंशे मधुसूदन ।</s-l><s-l>हतज्ञातिर्हतामात्यो हतपुत्रो वनेचरः ।</s-l><s-l>कुत्सितेनाभ्युपायेन निधनं समवाप्स्यसि ॥ ४१ ॥</s-l></s-lg><s-lg><s-l>तवाप्येवं हतसुता निहतज्ञातिबान्धवाः ।</s-l><s-l>स्त्रियः परिपतिष्यन्ति यथैता भरतस्त्रियः ॥ ४२ ॥</s-l></s-lg><s-lg><s-l> वैशंपायन उवाच ।</s-l><s-l>तच्छ्रुत्वा वचनं घोरं वासुदेवो महामनाः ।</s-l><s-l>उवाच देवीं गान्धारीमीषदभ्युत्स्मयन्निव ॥ ४३ ॥</s-l></s-lg><s-lg><s-l>संहर्ता वृष्णिचक्रस्य नान्यो मद्विद्यते शुभे ।</s-l><s-l>जानेऽहमेतदप्येवं चीर्णं चरसि क्षत्रिये ॥ ४४ ॥</s-l></s-lg><s-lg><s-l>अवध्यास्ते नरैरन्यैरपि वा देवदानवैः ।</s-l><s-l>परस्परकृतं नाशमतः प्राप्स्यन्ति यादवाः ॥ ४५ ॥</s-l></s-lg><s-lg><s-l>इत्युक्तवति दाशार्हे पाण्डवास्त्रस्तचेतसः ।</s-l><s-l>बभूवुर्भृशसंविग्ना निराशाश्चापि जीविते ॥ ४६ ॥</s-l></s-lg>