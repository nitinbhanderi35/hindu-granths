<s-lg><s-l> वैशंपायन उवाच ।</s-l><s-l>ततोऽमृतसमैर्वाक्यैर्ह्लादयन्पुरुषर्षभम् ।</s-l><s-l>वैचित्रवीर्यं विदुरो यदुवाच निबोध तत् ॥ १ ॥</s-l></s-lg><s-lg><s-l> विदुर उवाच ।</s-l><s-l>उत्तिष्ठ राजन्किं शेषे धारयात्मानमात्मना ।</s-l><s-l>स्थिरजङ्गममर्त्यानां सर्वेषामेष निर्णयः ॥ २ ॥</s-l></s-lg><s-lg><s-l>सर्वे क्षयान्ता निचयाः पतनान्ताः समुच्छ्रयाः ।</s-l><s-l>संयोगा विप्रयोगान्ता मरणान्तं हि जीवितम् ॥ ३ ॥</s-l></s-lg><s-lg><s-l>यदा शूरं च भीरुं च यमः कर्षति भारत ।</s-l><s-l>तत्किं न योत्स्यन्ति हि ते क्षत्रियाः क्षत्रियर्षभ ॥ ४ ॥</s-l></s-lg><s-lg><s-l>अयुध्यमानो म्रियते युध्यमानश्च जीवति ।</s-l><s-l>कालं प्राप्य महाराज न कश्चिदतिवर्तते ॥ ५ ॥</s-l></s-lg><s-lg><s-l>न चाप्येतान्हतान्युद्धे राजञ्शोचितुमर्हसि ।</s-l><s-l>प्रमाणं यदि शास्त्राणि गतास्ते परमां गतिम् ॥ ६ ॥</s-l></s-lg><s-lg><s-l>सर्वे स्वाध्यायवन्तो हि सर्वे च चरितव्रताः ।</s-l><s-l>सर्वे चाभिमुखाः क्षीणास्तत्र का परिदेवना ॥ ७ ॥</s-l></s-lg><s-lg><s-l>अदर्शनादापतिताः पुनश्चादर्शनं गताः ।</s-l><s-l>न ते तव न तेषां त्वं तत्र का परिदेवना ॥ ८ ॥</s-l></s-lg><s-lg><s-l>हतोऽपि लभते स्वर्गं हत्वा च लभते यशः ।</s-l><s-l>उभयं नो बहुगुणं नास्ति निष्फलता रणे ॥ ९ ॥</s-l></s-lg><s-lg><s-l>तेषां कामदुघाँल्लोकानिन्द्रः संकल्पयिष्यति ।</s-l><s-l>इन्द्रस्यातिथयो ह्येते भवन्ति पुरुषर्षभ ॥ १० ॥</s-l></s-lg><s-lg><s-l>न यज्ञैर्दक्षिणावद्भिर्न तपोभिर्न विद्यया ।</s-l><s-l>स्वर्गं यान्ति तथा मर्त्या यथा शूरा रणे हताः ॥ ११ ॥</s-l></s-lg><s-lg><s-l>मातापितृसहस्राणि पुत्रदारशतानि च ।</s-l><s-l>संसारेष्वनुभूतानि कस्य ते कस्य वा वयम् ॥ १२ ॥</s-l></s-lg><s-lg><s-l>शोकस्थानसहस्राणि भयस्थानशतानि च ।</s-l><s-l>दिवसे दिवसे मूढमाविशन्ति न पण्डितम् ॥ १३ ॥</s-l></s-lg><s-lg><s-l>न कालस्य प्रियः कश्चिन्न द्वेष्यः कुरुसत्तम ।</s-l><s-l>न मध्यस्थः क्वचित्कालः सर्वं कालः प्रकर्षति ॥ १४ ॥</s-l></s-lg><s-lg><s-l>अनित्यं जीवितं रूपं यौवनं द्रव्यसंचयः ।</s-l><s-l>आरोग्यं प्रियसंवासो गृध्येदेषु न पण्डितः ॥ १५ ॥</s-l></s-lg><s-lg><s-l>न जानपदिकं दुःखमेकः शोचितुमर्हसि ।</s-l><s-l>अप्यभावेन युज्येत तच्चास्य न निवर्तते ॥ १६ ॥</s-l></s-lg><s-lg><s-l>अशोचन्प्रतिकुर्वीत यदि पश्येत्पराक्रमम् ।</s-l><s-l>भैषज्यमेतद्दुःखस्य यदेतन्नानुचिन्तयेत् ।</s-l><s-l>चिन्त्यमानं हि न व्येति भूयश्चापि विवर्धते ॥ १७ ॥</s-l></s-lg><s-lg><s-l>अनिष्टसंप्रयोगाच्च विप्रयोगात्प्रियस्य च ।</s-l><s-l>मनुष्या मानसैर्दुःखैर्युज्यन्ते येऽल्पबुद्धयः ॥ १८ ॥</s-l></s-lg><s-lg><s-l>नार्थो न धर्मो न सुखं यदेतदनुशोचसि ।</s-l><s-l>न च नापैति कार्यार्थात्त्रिवर्गाच्चैव भ्रश्यते ॥ १९ ॥</s-l></s-lg><s-lg><s-l>अन्यामन्यां धनावस्थां प्राप्य वैशेषिकीं नराः ।</s-l><s-l>असंतुष्टाः प्रमुह्यन्ति संतोषं यान्ति पण्डिताः ॥ २० ॥</s-l></s-lg><s-lg><s-l>प्रज्ञया मानसं दुःखं हन्याच्छारीरमौषधैः ।</s-l><s-l>एतज्ज्ञानस्य सामर्थ्यं न बालैः समतामियात् ॥ २१ ॥</s-l></s-lg><s-lg><s-l>शयानं चानुशयति तिष्ठन्तं चानुतिष्ठति ।</s-l><s-l>अनुधावति धावन्तं कर्म पूर्वकृतं नरम् ॥ २२ ॥</s-l></s-lg><s-lg><s-l>यस्यां यस्यामवस्थायां यत्करोति शुभाशुभम् ।</s-l><s-l>तस्यां तस्यामवस्थायां तत्तत्फलमुपाश्नुते ॥ २३ ॥</s-l></s-lg>