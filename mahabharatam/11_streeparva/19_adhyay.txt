<s-lg><s-l> गान्धार्युवाच ।</s-l><s-l>एष माधव पुत्रो मे विकर्णः प्राज्ञसंमतः ।</s-l><s-l>भूमौ विनिहतः शेते भीमेन शतधा कृतः ॥ १ ॥</s-l></s-lg><s-lg><s-l>गजमध्यगतः शेते विकर्णो मधुसूदन ।</s-l><s-l>नीलमेघपरिक्षिप्तः शरदीव दिवाकरः ॥ २ ॥</s-l></s-lg><s-lg><s-l>अस्य चापग्रहेणैष पाणिः कृतकिणो महान् ।</s-l><s-l>कथंचिच्छिद्यते गृध्रैरत्तुकामैस्तलत्रवान् ॥ ३ ॥</s-l></s-lg><s-lg><s-l>अस्य भार्यामिषप्रेप्सून्गृध्रानेतांस्तपस्विनी ।</s-l><s-l>वारयत्यनिशं बाला न च शक्नोति माधव ॥ ४ ॥</s-l></s-lg><s-lg><s-l>युवा वृन्दारकः शूरो विकर्णः पुरुषर्षभ ।</s-l><s-l>सुखोचितः सुखार्हश्च शेते पांसुषु माधव ॥ ५ ॥</s-l></s-lg><s-lg><s-l>कर्णिनालीकनाराचैर्भिन्नमर्माणमाहवे ।</s-l><s-l>अद्यापि न जहात्येनं लक्ष्मीर्भरतसत्तमम् ॥ ६ ॥</s-l></s-lg><s-lg><s-l>एष संग्रामशूरेण प्रतिज्ञां पालयिष्यता ।</s-l><s-l>दुर्मुखोऽभिमुखः शेते हतोऽरिगणहा रणे ॥ ७ ॥</s-l></s-lg><s-lg><s-l>तस्यैतद्वदनं कृष्ण श्वापदैरर्धभक्षितम् ।</s-l><s-l>विभात्यभ्यधिकं तात सप्तम्यामिव चन्द्रमाः ॥ ८ ॥</s-l></s-lg><s-lg><s-l>शूरस्य हि रणे कृष्ण यस्याननमथेदृशम् ।</s-l><s-l>स कथं निहतोऽमित्रैः पांसून्ग्रसति मे सुतः ॥ ९ ॥</s-l></s-lg><s-lg><s-l>यस्याहवमुखे सौम्य स्थाता नैवोपपद्यते ।</s-l><s-l>स कथं दुर्मुखोऽमित्रैर्हतो विबुधलोकजित् ॥ १० ॥</s-l></s-lg><s-lg><s-l>चित्रसेनं हतं भूमौ शयानं मधुसूदन ।</s-l><s-l>धार्तराष्ट्रमिमं पश्य प्रतिमानं दनुष्मताम् ॥ ११ ॥</s-l></s-lg><s-lg><s-l>तं चित्रमाल्याभरणं युवत्यः शोककर्शिताः ।</s-l><s-l>क्रव्यादसंघैः सहिता रुदन्त्यः पर्युपासते ॥ १२ ॥</s-l></s-lg><s-lg><s-l>स्त्रीणां रुदितनिर्घोषः श्वापदानां च गर्जितम् ।</s-l><s-l>चित्ररूपमिदं कृष्ण विचित्रं प्रतिभाति मे ॥ १३ ॥</s-l></s-lg><s-lg><s-l>युवा वृन्दारको नित्यं प्रवरस्त्रीनिषेवितः ।</s-l><s-l>विविंशतिरसौ शेते ध्वस्तः पांसुषु माधव ॥ १४ ॥</s-l></s-lg><s-lg><s-l>शरसंकृत्तवर्माणं वीरं विशसने हतम् ।</s-l><s-l>परिवार्यासते गृध्राः परिविंशा विविंशतिम् ॥ १५ ॥</s-l></s-lg><s-lg><s-l>प्रविश्य समरे वीरः पाण्डवानामनीकिनीम् ।</s-l><s-l>आविश्य शयने शेते पुनः सत्पुरुषोचितम् ॥ १६ ॥</s-l></s-lg><s-lg><s-l>स्मितोपपन्नं सुनसं सुभ्रु ताराधिपोपमम् ।</s-l><s-l>अतीव शुभ्रं वदनं पश्य कृष्ण विविंशतेः ॥ १७ ॥</s-l></s-lg><s-lg><s-l>यं स्म तं पर्युपासन्ते वसुं वासवयोषितः ।</s-l><s-l>क्रीडन्तमिव गन्धर्वं देवकन्याः सहस्रशः ॥ १८ ॥</s-l></s-lg><s-lg><s-l>हन्तारं वीरसेनानां शूरं समितिशोभनम् ।</s-l><s-l>निबर्हणममित्राणां दुःसहं विषहेत कः ॥ १९ ॥</s-l></s-lg><s-lg><s-l>दुःसहस्यैतदाभाति शरीरं संवृतं शरैः ।</s-l><s-l>गिरिरात्मरुहैः फुल्लैः कर्णिकारैरिवावृतः ॥ २० ॥</s-l></s-lg><s-lg><s-l>शातकौम्भ्या स्रजा भाति कवचेन च भास्वता ।</s-l><s-l>अग्निनेव गिरिः श्वेतो गतासुरपि दुःसहः ॥ २१ ॥</s-l></s-lg>