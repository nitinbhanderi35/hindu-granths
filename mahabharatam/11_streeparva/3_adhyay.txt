<s-lg><s-l> धृतराष्ट्र उवाच ।</s-l><s-l>सुभाषितैर्महाप्राज्ञ शोकोऽयं विगतो मम ।</s-l><s-l>भुय एव तु वाक्यानि श्रोतुमिच्छामि तत्त्वतः ॥ १ ॥</s-l></s-lg><s-lg><s-l>अनिष्टानां च संसर्गादिष्टानां च विवर्जनात् ।</s-l><s-l>कथं हि मानसैर्दुःखैः प्रमुच्यन्तेऽत्र पण्डिताः ॥ २ ॥</s-l></s-lg><s-lg><s-l> विदुर उवाच ।</s-l><s-l>यतो यतो मनो दुःखात्सुखाद्वापि प्रमुच्यते ।</s-l><s-l>ततस्ततः शमं लब्ध्वा सुगतिं विन्दते बुधः ॥ ३ ॥</s-l></s-lg><s-lg><s-l>अशाश्वतमिदं सर्वं चिन्त्यमानं नरर्षभ ।</s-l><s-l>कदलीसंनिभो लोकः सारो ह्यस्य न विद्यते ॥ ४ ॥</s-l></s-lg><s-lg><s-l>गृहाण्येव हि मर्त्यानामाहुर्देहानि पण्डिताः ।</s-l><s-l>कालेन विनियुज्यन्ते सत्त्वमेकं तु शोभनम् ॥ ५ ॥</s-l></s-lg><s-lg><s-l>यथा जीर्णमजीर्णं वा वस्त्रं त्यक्त्वा तु वै नरः ।</s-l><s-l>अन्यद्रोचयते वस्त्रमेवं देहाः शरीरिणाम् ॥ ६ ॥</s-l></s-lg><s-lg><s-l>वैचित्रवीर्य वासं हि दुःखं वा यदि वा सुखम् ।</s-l><s-l>प्राप्नुवन्तीह भूतानि स्वकृतेनैव कर्मणा ॥ ७ ॥</s-l></s-lg><s-lg><s-l>कर्मणा प्राप्यते स्वर्गं सुखं दुःखं च भारत ।</s-l><s-l>ततो वहति तं भारमवशः स्ववशोऽपि वा ॥ ८ ॥</s-l></s-lg><s-lg><s-l>यथा च मृन्मयं भाण्डं चक्रारूढं विपद्यते ।</s-l><s-l>किंचित्प्रक्रियमाणं वा कृतमात्रमथापि वा ॥ ९ ॥</s-l></s-lg><s-lg><s-l>छिन्नं वाप्यवरोप्यन्तमवतीर्णमथापि वा ।</s-l><s-l>आर्द्रं वाप्यथ वा शुष्कं पच्यमानमथापि वा ॥ १० ॥</s-l></s-lg><s-lg><s-l>अवतार्यमाणमापाकादुद्धृतं वापि भारत ।</s-l><s-l>अथ वा परिभुज्यन्तमेवं देहाः शरीरिणाम् ॥ ११ ॥</s-l></s-lg><s-lg><s-l>गर्भस्थो वा प्रसूतो वाप्यथ वा दिवसान्तरः ।</s-l><s-l>अर्धमासगतो वापि मासमात्रगतोऽपि वा ॥ १२ ॥</s-l></s-lg><s-lg><s-l>संवत्सरगतो वापि द्विसंवत्सर एव वा ।</s-l><s-l>यौवनस्थोऽपि मध्यस्थो वृद्धो वापि विपद्यते ॥ १३ ॥</s-l></s-lg><s-lg><s-l>प्राक्कर्मभिस्तु भूतानि भवन्ति न भवन्ति च ।</s-l><s-l>एवं सांसिद्धिके लोके किमर्थमनुतप्यसे ॥ १४ ॥</s-l></s-lg><s-lg><s-l>यथा च सलिले राजन्क्रीडार्थमनुसंचरन् ।</s-l><s-l>उन्मज्जेच्च निमज्जेच्च किंचित्सत्त्वं नराधिप ॥ १५ ॥</s-l></s-lg><s-lg><s-l>एवं संसारगहनादुन्मज्जननिमज्जनात् ।</s-l><s-l>कर्मभोगेन बध्यन्तः क्लिश्यन्ते येऽल्पबुद्धयः ॥ १६ ॥</s-l></s-lg><s-lg><s-l>ये तु प्राज्ञाः स्थिताः सत्ये संसारान्तगवेषिणः ।</s-l><s-l>समागमज्ञा भूतानां ते यान्ति परमां गतिम् ॥ १७ ॥</s-l></s-lg>