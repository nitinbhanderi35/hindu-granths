<s-lg><s-l> धृतराष्ट्र उवाच ।</s-l><s-l>यदिदं धर्मगहनं बुद्ध्या समनुगम्यते ।</s-l><s-l>एतद्विस्तरशः सर्वं बुद्धिमार्गं प्रशंस मे ॥ १ ॥</s-l></s-lg><s-lg><s-l> विदुर उवाच ।</s-l><s-l>अत्र ते वर्तयिष्यामि नमस्कृत्वा स्वयंभुवे ।</s-l><s-l>यथा संसारगहनं वदन्ति परमर्षयः ॥ २ ॥</s-l></s-lg><s-lg><s-l>कश्चिन्महति संसारे वर्तमानो द्विजः किल ।</s-l><s-l>वनं दुर्गमनुप्राप्तो महत्क्रव्यादसंकुलम् ॥ ३ ॥</s-l></s-lg><s-lg><s-l>सिंहव्याघ्रगजाकारैरतिघोरैर्महाशनैः ।</s-l><s-l>समन्तात्संपरिक्षिप्तं मृत्योरपि भयप्रदम् ॥ ४ ॥</s-l></s-lg><s-lg><s-l>तदस्य दृष्ट्वा हृदयमुद्वेगमगमत्परम् ।</s-l><s-l>अभ्युच्छ्रयश्च रोम्णां वै विक्रियाश्च परंतप ॥ ५ ॥</s-l></s-lg><s-lg><s-l>स तद्वनं व्यनुसरन्विप्रधावनितस्ततः ।</s-l><s-l>वीक्षमाणो दिशः सर्वाः शरणं क्व भवेदिति ॥ ६ ॥</s-l></s-lg><s-lg><s-l>स तेषां छिद्रमन्विच्छन्प्रद्रुतो भयपीडितः ।</s-l><s-l>न च निर्याति वै दूरं न च तैर्विप्रयुज्यते ॥ ७ ॥</s-l></s-lg><s-lg><s-l>अथापश्यद्वनं घोरं समन्ताद्वागुरावृतम् ।</s-l><s-l>बाहुभ्यां संपरिष्वक्तं स्त्रिया परमघोरया ॥ ८ ॥</s-l></s-lg><s-lg><s-l>पञ्चशीर्षधरैर्नागैः शैलैरिव समुन्नतैः ।</s-l><s-l>नभःस्पृशैर्महावृक्षैः परिक्षिप्तं महावनम् ॥ ९ ॥</s-l></s-lg><s-lg><s-l>वनमध्ये च तत्राभूदुदपानः समावृतः ।</s-l><s-l>वल्लीभिस्तृणछन्नाभिर्गूढाभिरभिसंवृतः ॥ १० ॥</s-l></s-lg><s-lg><s-l>पपात स द्विजस्तत्र निगूढे सलिलाशये ।</s-l><s-l>विलग्नश्चाभवत्तस्मिँल्लतासंतानसंकटे ॥ ११ ॥</s-l></s-lg><s-lg><s-l>पनसस्य यथा जातं वृन्तबद्धं महाफलम् ।</s-l><s-l>स तथा लम्बते तत्र ऊर्ध्वपादो ह्यधःशिराः ॥ १२ ॥</s-l></s-lg><s-lg><s-l>अथ तत्रापि चान्योऽस्य भूयो जात उपद्रवः ।</s-l><s-l>कूपवीनाहवेलायामपश्यत महागजम् ॥ १३ ॥</s-l></s-lg><s-lg><s-l>षड्वक्त्रं कृष्णशबलं द्विषट्कपदचारिणम् ।</s-l><s-l>क्रमेण परिसर्पन्तं वल्लीवृक्षसमावृतम् ॥ १४ ॥</s-l></s-lg><s-lg><s-l>तस्य चापि प्रशाखासु वृक्षशाखावलम्बिनः ।</s-l><s-l>नानारूपा मधुकरा घोररूपा भयावहाः ।</s-l><s-l>आसते मधु संभृत्य पूर्वमेव निकेतजाः ॥ १५ ॥</s-l></s-lg><s-lg><s-l>भूयो भूयः समीहन्ते मधूनि भरतर्षभ ।</s-l><s-l>स्वादनीयानि भूतानां न यैर्बालोऽपि तृप्यते ॥ १६ ॥</s-l></s-lg><s-lg><s-l>तेषां मधूनां बहुधा धारा प्रस्रवते सदा ।</s-l><s-l>तां लम्बमानः स पुमान्धारां पिबति सर्वदा ।</s-l><s-l>न चास्य तृष्णा विरता पिबमानस्य संकटे ॥ १७ ॥</s-l></s-lg><s-lg><s-l>अभीप्सति च तां नित्यमतृप्तः स पुनः पुनः ।</s-l><s-l>न चास्य जीविते राजन्निर्वेदः समजायत ॥ १८ ॥</s-l></s-lg><s-lg><s-l>तत्रैव च मनुष्यस्य जीविताशा प्रतिष्ठिता ।</s-l><s-l>कृष्णाः श्वेताश्च तं वृक्षं कुट्टयन्ति स्म मूषकाः ॥ १९ ॥</s-l></s-lg><s-lg><s-l>व्यालैश्च वनदुर्गान्ते स्त्रिया च परमोग्रया ।</s-l><s-l>कूपाधस्ताच्च नागेन वीनाहे कुञ्जरेण च ॥ २० ॥</s-l></s-lg><s-lg><s-l>वृक्षप्रपाताच्च भयं मूषकेभ्यश्च पञ्चमम् ।</s-l><s-l>मधुलोभान्मधुकरैः षष्ठमाहुर्महद्भयम् ॥ २१ ॥</s-l></s-lg><s-lg><s-l>एवं स वसते तत्र क्षिप्तः संसारसागरे ।</s-l><s-l>न चैव जीविताशायां निर्वेदमुपगच्छति ॥ २२ ॥</s-l></s-lg>