<s-lg><s-l> वैशंपायन उवाच ।</s-l><s-l>ते समासाद्य गङ्गां तु शिवां पुण्यजनोचिताम् ।</s-l><s-l>ह्रदिनीं वप्रसंपन्नां महानूपां महावनाम् ॥ १ ॥</s-l></s-lg><s-lg><s-l>भूषणान्युत्तरीयाणि वेष्टनान्यवमुच्य च ।</s-l><s-l>ततः पितॄणां पौत्राणां भ्रातॄणां स्वजनस्य च ॥ २ ॥</s-l></s-lg><s-lg><s-l>पुत्राणामार्यकाणां च पतीनां च कुरुस्त्रियः ।</s-l><s-l>उदकं चक्रिरे सर्वा रुदन्त्यो भृशदुःखिताः ।</s-l><s-l>सुहृदां चापि धर्मज्ञाः प्रचक्रुः सलिलक्रियाः ॥ ३ ॥</s-l></s-lg><s-lg><s-l>उदके क्रियमाणे तु वीराणां वीरपत्निभिः ।</s-l><s-l>सूपतीर्थाभवद्गङ्गा भूयो विप्रससार च ॥ ४ ॥</s-l></s-lg><s-lg><s-l>तन्महोदधिसंकाशं निरानन्दमनुत्सवम् ।</s-l><s-l>वीरपत्नीभिराकीर्णं गङ्गातीरमशोभत ॥ ५ ॥</s-l></s-lg><s-lg><s-l>ततः कुन्ती महाराज सहसा शोककर्शिता ।</s-l><s-l>रुदती मन्दया वाचा पुत्रान्वचनमब्रवीत् ॥ ६ ॥</s-l></s-lg><s-lg><s-l>यः स शूरो महेष्वासो रथयूथपयूथपः ।</s-l><s-l>अर्जुनेन हतः संख्ये वीरलक्षणलक्षितः ॥ ७ ॥</s-l></s-lg><s-lg><s-l>यं सूतपुत्रं मन्यध्वं राधेयमिति पाण्डवाः ।</s-l><s-l>यो व्यराजच्चमूमध्ये दिवाकर इव प्रभुः ॥ ८ ॥</s-l></s-lg><s-lg><s-l>प्रत्ययुध्यत यः सर्वान्पुरा वः सपदानुगान् ।</s-l><s-l>दुर्योधनबलं सर्वं यः प्रकर्षन्व्यरोचत ॥ ९ ॥</s-l></s-lg><s-lg><s-l>यस्य नास्ति समो वीर्ये पृथिव्यामपि कश्चन ।</s-l><s-l>सत्यसंधस्य शूरस्य संग्रामेष्वपलायिनः ॥ १० ॥</s-l></s-lg><s-lg><s-l>कुरुध्वमुदकं तस्य भ्रातुरक्लिष्टकर्मणः ।</s-l><s-l>स हि वः पूर्वजो भ्राता भास्करान्मय्यजायत ।</s-l><s-l>कुण्डली कवची शूरो दिवाकरसमप्रभः ॥ ११ ॥</s-l></s-lg><s-lg><s-l>श्रुत्वा तु पाण्डवाः सर्वे मातुर्वचनमप्रियम् ।</s-l><s-l>कर्णमेवानुशोचन्त भूयश्चार्ततराभवन् ॥ १२ ॥</s-l></s-lg><s-lg><s-l>ततः स पुरुषव्याघ्रः कुन्तीपुत्रो युधिष्ठिरः ।</s-l><s-l>उवाच मातरं वीरो निःश्वसन्निव पन्नगः ॥ १३ ॥</s-l></s-lg><s-lg><s-l>यस्येषुपातमासाद्य नान्यस्तिष्ठेद्धनंजयात् ।</s-l><s-l>कथं पुत्रो भवत्यां स देवगर्भः पुराभवत् ॥ १४ ॥</s-l></s-lg><s-lg><s-l>यस्य बाहुप्रतापेन तापिताः सर्वतो वयम् ।</s-l><s-l>तमग्निमिव वस्त्रेण कथं छादितवत्यसि ।</s-l><s-l>यस्य बाहुबलं घोरं धार्तराष्ट्रैरुपासितम् ॥ १५ ॥</s-l></s-lg><s-lg><s-l>नान्यः कुन्तीसुतात्कर्णादगृह्णाद्रथिनां रथी ।</s-l><s-l>स नः प्रथमजो भ्राता सर्वशस्त्रभृतां वरः ।</s-l><s-l>असूत तं भवत्यग्रे कथमद्भुतविक्रमम् ॥ १६ ॥</s-l></s-lg><s-lg><s-l>अहो भवत्या मन्त्रस्य पिधानेन वयं हताः ।</s-l><s-l>निधनेन हि कर्णस्य पीडिताः स्म सबान्धवाः ॥ १७ ॥</s-l></s-lg><s-lg><s-l>अभिमन्योर्विनाशेन द्रौपदेयवधेन च ।</s-l><s-l>पाञ्चालानां च नाशेन कुरूणां पतनेन च ॥ १८ ॥</s-l></s-lg><s-lg><s-l>ततः शतगुणं दुःखमिदं मामस्पृशद्भृशम् ।</s-l><s-l>कर्णमेवानुशोचन्हि दह्याम्यग्नाविवाहितः ॥ १९ ॥</s-l></s-lg><s-lg><s-l>न हि स्म किंचिदप्राप्यं भवेदपि दिवि स्थितम् ।</s-l><s-l>न च स्म वैशसं घोरं कौरवान्तकरं भवेत् ॥ २० ॥</s-l></s-lg><s-lg><s-l>एवं विलप्य बहुलं धर्मराजो युधिष्ठिरः ।</s-l><s-l>विनदञ्शनकै राजंश्चकारास्योदकं प्रभुः ॥ २१ ॥</s-l></s-lg><s-lg><s-l>ततो विनेदुः सहसा स्त्रीपुंसास्तत्र सर्वशः ।</s-l><s-l>अभितो ये स्थितास्तत्र तस्मिन्नुदककर्मणि ॥ २२ ॥</s-l></s-lg><s-lg><s-l>तत आनाययामास कर्णस्य सपरिच्छदम् ।</s-l><s-l>स्त्रियः कुरुपतिर्धीमान्भ्रातुः प्रेम्णा युधिष्ठिरः ॥ २३ ॥</s-l></s-lg><s-lg><s-l>स ताभिः सह धर्मात्मा प्रेतकृत्यमनन्तरम् ।</s-l><s-l>कृत्वोत्ततार गङ्गायाः सलिलादाकुलेन्द्रियः ॥ २४ ॥</s-l></s-lg>