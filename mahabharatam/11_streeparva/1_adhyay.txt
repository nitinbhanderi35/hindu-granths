<s-lg><s-l> जनमेजय उवाच ।</s-l><s-l>हते दुर्योधने चैव हते सैन्ये च सर्वशः ।</s-l><s-l>धृतराष्ट्रो महाराजः श्रुत्वा किमकरोन्मुने ॥ १ ॥</s-l></s-lg><s-lg><s-l>तथैव कौरवो राजा धर्मपुत्रो महामनाः ।</s-l><s-l>कृपप्रभृतयश्चैव किमकुर्वत ते त्रयः ॥ २ ॥</s-l></s-lg><s-lg><s-l>अश्वत्थाम्नः श्रुतं कर्म शापश्चान्योन्यकारितः ।</s-l><s-l>वृत्तान्तमुत्तरं ब्रूहि यदभाषत संजयः ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>हते पुत्रशते दीनं छिन्नशाखमिव द्रुमम् ।</s-l><s-l>पुत्रशोकाभिसंतप्तं धृतराष्ट्रं महीपतिम् ॥ ४ ॥</s-l></s-lg><s-lg><s-l>ध्यानमूकत्वमापन्नं चिन्तया समभिप्लुतम् ।</s-l><s-l>अभिगम्य महाप्राज्ञः संजयो वाक्यमब्रवीत् ॥ ५ ॥</s-l></s-lg><s-lg><s-l>किं शोचसि महाराज नास्ति शोके सहायता ।</s-l><s-l>अक्षौहिण्यो हताश्चाष्टौ दश चैव विशां पते ।</s-l><s-l>निर्जनेयं वसुमती शून्या संप्रति केवला ॥ ६ ॥</s-l></s-lg><s-lg><s-l>नानादिग्भ्यः समागम्य नानादेश्या नराधिपाः ।</s-l><s-l>सहितास्तव पुत्रेण सर्वे वै निधनं गताः ॥ ७ ॥</s-l></s-lg><s-lg><s-l>पितॄणां पुत्रपौत्राणां ज्ञातीनां सुहृदां तथा ।</s-l><s-l>गुरूणां चानुपूर्व्येण प्रेतकार्याणि कारय ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>तच्छ्रुत्वा करुणं वाक्यं पुत्रपौत्रवधार्दितः ।</s-l><s-l>पपात भुवि दुर्धर्षो वाताहत इव द्रुमः ॥ ९ ॥</s-l></s-lg><s-lg><s-l> धृतराष्ट्र उवाच ।</s-l><s-l>हतपुत्रो हतामात्यो हतसर्वसुहृज्जनः ।</s-l><s-l>दुःखं नूनं भविष्यामि विचरन्पृथिवीमिमाम् ॥ १० ॥</s-l></s-lg><s-lg><s-l>किं नु बन्धुविहीनस्य जीवितेन ममाद्य वै ।</s-l><s-l>लूनपक्षस्य इव मे जराजीर्णस्य पक्षिणः ॥ ११ ॥</s-l></s-lg><s-lg><s-l>हृतराज्यो हतसुहृद्धतचक्षुश्च वै तथा ।</s-l><s-l>न भ्राजिष्ये महाप्राज्ञ क्षीणरश्मिरिवांशुमान् ॥ १२ ॥</s-l></s-lg><s-lg><s-l>न कृतं सुहृदां वाक्यं जामदग्न्यस्य जल्पतः ।</s-l><s-l>नारदस्य च देवर्षेः कृष्णद्वैपायनस्य च ॥ १३ ॥</s-l></s-lg><s-lg><s-l>सभामध्ये तु कृष्णेन यच्छ्रेयोऽभिहितं मम ।</s-l><s-l>अलं वैरेण ते राजन्पुत्रः संगृह्यतामिति ॥ १४ ॥</s-l></s-lg><s-lg><s-l>तच्च वाक्यमकृत्वाहं भृशं तप्यामि दुर्मतिः ।</s-l><s-l>न हि श्रोतास्मि भीष्मस्य धर्मयुक्तं प्रभाषितम् ॥ १५ ॥</s-l></s-lg><s-lg><s-l>दुर्योधनस्य च तथा वृषभस्येव नर्दतः ।</s-l><s-l>दुःशासनवधं श्रुत्वा कर्णस्य च विपर्ययम् ।</s-l><s-l>द्रोणसूर्योपरागं च हृदयं मे विदीर्यते ॥ १६ ॥</s-l></s-lg><s-lg><s-l>न स्मराम्यात्मनः किंचित्पुरा संजय दुष्कृतम् ।</s-l><s-l>यस्येदं फलमद्येह मया मूढेन भुज्यते ॥ १७ ॥</s-l></s-lg><s-lg><s-l>नूनं ह्यपकृतं किंचिन्मया पूर्वेषु जन्मसु ।</s-l><s-l>येन मां दुःखभागेषु धाता कर्मसु युक्तवान् ॥ १८ ॥</s-l></s-lg><s-lg><s-l>परिणामश्च वयसः सर्वबन्धुक्षयश्च मे ।</s-l><s-l>सुहृन्मित्रविनाशश्च दैवयोगादुपागतः ।</s-l><s-l>कोऽन्योऽस्ति दुःखिततरो मया लोके पुमानिह ॥ १९ ॥</s-l></s-lg><s-lg><s-l>तन्मामद्यैव पश्यन्तु पाण्डवाः संशितव्रतम् ।</s-l><s-l>विवृतं ब्रह्मलोकस्य दीर्घमध्वानमास्थितम् ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>तस्य लालप्यमानस्य बहुशोकं विचिन्वतः ।</s-l><s-l>शोकापहं नरेन्द्रस्य संजयो वाक्यमब्रवीत् ॥ २१ ॥</s-l></s-lg><s-lg><s-l>शोकं राजन्व्यपनुद श्रुतास्ते वेदनिश्चयाः ।</s-l><s-l>शास्त्रागमाश्च विविधा वृद्धेभ्यो नृपसत्तम ।</s-l><s-l>सृञ्जये पुत्रशोकार्ते यदूचुर्मुनयः पुरा ॥ २२ ॥</s-l></s-lg><s-lg><s-l>तथा यौवनजं दर्पमास्थिते ते सुते नृप ।</s-l><s-l>न त्वया सुहृदां वाक्यं ब्रुवतामवधारितम् ।</s-l><s-l>स्वार्थश्च न कृतः कश्चिल्लुब्धेन फलगृद्धिना ॥ २३ ॥</s-l></s-lg><s-lg><s-l>तव दुःशासनो मन्त्री राधेयश्च दुरात्मवान् ।</s-l><s-l>शकुनिश्चैव दुष्टात्मा चित्रसेनश्च दुर्मतिः ।</s-l><s-l>शल्यश्च येन वै सर्वं शल्यभूतं कृतं जगत् ॥ २४ ॥</s-l></s-lg><s-lg><s-l>कुरुवृद्धस्य भीष्मस्य गान्धार्या विदुरस्य च ।</s-l><s-l>न कृतं वचनं तेन तव पुत्रेण भारत ॥ २५ ॥</s-l></s-lg><s-lg><s-l>न धर्मः सत्कृतः कश्चिन्नित्यं युद्धमिति ब्रुवन् ।</s-l><s-l>क्षपिताः क्षत्रियाः सर्वे शत्रूणां वर्धितं यशः ॥ २६ ॥</s-l></s-lg><s-lg><s-l>मध्यस्थो हि त्वमप्यासीर्न क्षमं किंचिदुक्तवान् ।</s-l><s-l>धूर्धरेण त्वया भारस्तुलया न समं धृतः ॥ २७ ॥</s-l></s-lg><s-lg><s-l>आदावेव मनुष्येण वर्तितव्यं यथा क्षमम् ।</s-l><s-l>यथा नातीतमर्थं वै पश्चात्तापेन युज्यते ॥ २८ ॥</s-l></s-lg><s-lg><s-l>पुत्रगृद्ध्या त्वया राजन्प्रियं तस्य चिकीर्षता ।</s-l><s-l>पश्चात्तापमिदं प्राप्तं न त्वं शोचितुमर्हसि ॥ २९ ॥</s-l></s-lg><s-lg><s-l>मधु यः केवलं दृष्ट्वा प्रपातं नानुपश्यति ।</s-l><s-l>स भ्रष्टो मधुलोभेन शोचत्येव यथा भवान् ॥ ३० ॥</s-l></s-lg><s-lg><s-l>अर्थान्न शोचन्प्राप्नोति न शोचन्विन्दते सुखम् ।</s-l><s-l>न शोचञ्श्रियमाप्नोति न शोचन्विन्दते परम् ॥ ३१ ॥</s-l></s-lg><s-lg><s-l>स्वयमुत्पादयित्वाग्निं वस्त्रेण परिवेष्टयेत् ।</s-l><s-l>दह्यमानो मनस्तापं भजते न स पण्डितः ॥ ३२ ॥</s-l></s-lg><s-lg><s-l>त्वयैव ससुतेनायं वाक्यवायुसमीरितः ।</s-l><s-l>लोभाज्येन च संसिक्तो ज्वलितः पार्थपावकः ॥ ३३ ॥</s-l></s-lg><s-lg><s-l>तस्मिन्समिद्धे पतिताः शलभा इव ते सुताः ।</s-l><s-l>तान्केशवार्चिर्निर्दग्धान्न त्वं शोचितुमर्हसि ॥ ३४ ॥</s-l></s-lg><s-lg><s-l>यच्चाश्रुपातकलिलं वदनं वहसे नृप ।</s-l><s-l>अशास्त्रदृष्टमेतद्धि न प्रशंसन्ति पण्डिताः ॥ ३५ ॥</s-l></s-lg><s-lg><s-l>विस्फुलिङ्गा इव ह्येतान्दहन्ति किल मानवान् ।</s-l><s-l>जहीहि मन्युं बुद्ध्या वै धारयात्मानमात्मना ॥ ३६ ॥</s-l></s-lg><s-lg><s-l>एवमाश्वासितस्तेन संजयेन महात्मना ।</s-l><s-l>विदुरो भूय एवाह बुद्धिपूर्वं परंतप ॥ ३७ ॥</s-l></s-lg>