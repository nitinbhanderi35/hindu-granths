<s-lg><s-l> गान्धार्युवाच ।</s-l><s-l>पश्य माधव पुत्रान्मे शतसंख्याञ्जितक्लमान् ।</s-l><s-l>गदया भीमसेनेन भूयिष्ठं निहतान्रणे ॥ १ ॥</s-l></s-lg><s-lg><s-l>इदं दुःखतरं मेऽद्य यदिमा मुक्तमूर्धजाः ।</s-l><s-l>हतपुत्रा रणे बालाः परिधावन्ति मे स्नुषाः ॥ २ ॥</s-l></s-lg><s-lg><s-l>प्रासादतलचारिण्यश्चरणैर्भूषणान्वितैः ।</s-l><s-l>आपन्ना यत्स्पृशन्तीमा रुधिरार्द्रां वसुंधराम् ॥ ३ ॥</s-l></s-lg><s-lg><s-l>गृध्रानुत्सारयन्त्यश्च गोमायून्वायसांस्तथा ।</s-l><s-l>शोकेनार्ता विघूर्णन्त्यो मत्ता इव चरन्त्युत ॥ ४ ॥</s-l></s-lg><s-lg><s-l>एषान्या त्वनवद्याङ्गी करसंमितमध्यमा ।</s-l><s-l>घोरं तद्वैशसं दृष्ट्वा निपतत्यतिदुःखिता ॥ ५ ॥</s-l></s-lg><s-lg><s-l>दृष्ट्वा मे पार्थिवसुतामेतां लक्ष्मणमातरम् ।</s-l><s-l>राजपुत्रीं महाबाहो मनो न व्युपशाम्यति ॥ ६ ॥</s-l></s-lg><s-lg><s-l>भ्रातॄंश्चान्याः पतींश्चान्याः पुत्रांश्च निहतान्भुवि ।</s-l><s-l>दृष्ट्वा परिपतन्त्येताः प्रगृह्य सुभुजा भुजान् ॥ ७ ॥</s-l></s-lg><s-lg><s-l>मध्यमानां तु नारीणां वृद्धानां चापराजित ।</s-l><s-l>आक्रन्दं हतबन्धूनां दारुणे वैशसे शृणु ॥ ८ ॥</s-l></s-lg><s-lg><s-l>रथनीडानि देहांश्च हतानां गजवाजिनाम् ।</s-l><s-l>आश्रिताः श्रममोहार्ताः स्थिताः पश्य महाबल ॥ ९ ॥</s-l></s-lg><s-lg><s-l>अन्या चापहृतं कायाच्चारुकुण्डलमुन्नसम् ।</s-l><s-l>स्वस्य बन्धोः शिरः कृष्ण गृहीत्वा पश्य तिष्ठति ॥ १० ॥</s-l></s-lg><s-lg><s-l>पूर्वजातिकृतं पापं मन्ये नाल्पमिवानघ ।</s-l><s-l>एताभिरनवद्याभिर्मया चैवाल्पमेधया ॥ ११ ॥</s-l></s-lg><s-lg><s-l>तदिदं धर्मराजेन यातितं नो जनार्दन ।</s-l><s-l>न हि नाशोऽस्ति वार्ष्णेय कर्मणोः शुभपापयोः ॥ १२ ॥</s-l></s-lg><s-lg><s-l>प्रत्यग्रवयसः पश्य दर्शनीयकुचोदराः ।</s-l><s-l>कुलेषु जाता ह्रीमत्यः कृष्णपक्षाक्षिमूर्धजाः ॥ १३ ॥</s-l></s-lg><s-lg><s-l>हंसगद्गदभाषिण्यो दुःखशोकप्रमोहिताः ।</s-l><s-l>सारस्य इव वाशन्त्यः पतिताः पश्य माधव ॥ १४ ॥</s-l></s-lg><s-lg><s-l>फुल्लपद्मप्रकाशानि पुण्डरीकाक्ष योषिताम् ।</s-l><s-l>अनवद्यानि वक्त्राणि तपत्यसुखरश्मिवान् ॥ १५ ॥</s-l></s-lg><s-lg><s-l>ईर्षूणां मम पुत्राणां वासुदेवावरोधनम् ।</s-l><s-l>मत्तमातङ्गदर्पाणां पश्यन्त्यद्य पृथग्जनाः ॥ १६ ॥</s-l></s-lg><s-lg><s-l>शतचन्द्राणि चर्माणि ध्वजांश्चादित्यसंनिभान् ।</s-l><s-l>रौक्माणि चैव वर्माणि निष्कानपि च काञ्चनान् ॥ १७ ॥</s-l></s-lg><s-lg><s-l>शीर्षत्राणानि चैतानि पुत्राणां मे महीतले ।</s-l><s-l>पश्य दीप्तानि गोविन्द पावकान्सुहुतानिव ॥ १८ ॥</s-l></s-lg><s-lg><s-l>एष दुःशासनः शेते शूरेणामित्रघातिना ।</s-l><s-l>पीतशोणितसर्वाङ्गो भीमसेनेन पातितः ॥ १९ ॥</s-l></s-lg><s-lg><s-l>गदया वीरघातिन्या पश्य माधव मे सुतम् ।</s-l><s-l>द्यूतक्लेशाननुस्मृत्य द्रौपद्या चोदितेन च ॥ २० ॥</s-l></s-lg><s-lg><s-l>उक्ता ह्यनेन पाञ्चाली सभायां द्यूतनिर्जिता ।</s-l><s-l>प्रियं चिकीर्षता भ्रातुः कर्णस्य च जनार्दन ॥ २१ ॥</s-l></s-lg><s-lg><s-l>सहैव सहदेवेन नकुलेनार्जुनेन च ।</s-l><s-l>दासभार्यासि पाञ्चालि क्षिप्रं प्रविश नो गृहान् ॥ २२ ॥</s-l></s-lg><s-lg><s-l>ततोऽहमब्रुवं कृष्ण तदा दुर्योधनं नृपम् ।</s-l><s-l>मृत्युपाशपरिक्षिप्तं शकुनिं पुत्र वर्जय ॥ २३ ॥</s-l></s-lg><s-lg><s-l>निबोधैनं सुदुर्बुद्धिं मातुलं कलहप्रियम् ।</s-l><s-l>क्षिप्रमेनं परित्यज्य पुत्र शाम्यस्व पाण्डवैः ॥ २४ ॥</s-l></s-lg><s-lg><s-l>न बुध्यसे त्वं दुर्बुद्धे भीमसेनममर्षणम् ।</s-l><s-l>वाङ्नाराचैस्तुदंस्तीक्ष्णैरुल्काभिरिव कुञ्जरम् ॥ २५ ॥</s-l></s-lg><s-lg><s-l>तानेष रभसः क्रूरो वाक्शल्यानवधारयन् ।</s-l><s-l>उत्ससर्ज विषं तेषु सर्पो गोवृषभेष्विव ॥ २६ ॥</s-l></s-lg><s-lg><s-l>एष दुःशासनः शेते विक्षिप्य विपुलौ भुजौ ।</s-l><s-l>निहतो भीमसेनेन सिंहेनेव महर्षभः ॥ २७ ॥</s-l></s-lg><s-lg><s-l>अत्यर्थमकरोद्रौद्रं भीमसेनोऽत्यमर्षणः ।</s-l><s-l>दुःशासनस्य यत्क्रुद्धोऽपिबच्छोणितमाहवे ॥ २८ ॥</s-l></s-lg>