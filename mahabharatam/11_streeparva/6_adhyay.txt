<s-lg><s-l> धृतराष्ट्र उवाच ।</s-l><s-l>अहो खलु महद्दुःखं कृच्छ्रवासं वसत्यसौ ।</s-l><s-l>कथं तस्य रतिस्तत्र तुष्टिर्वा वदतां वर ॥ १ ॥</s-l></s-lg><s-lg><s-l>स देशः क्व नु यत्रासौ वसते धर्मसंकटे ।</s-l><s-l>कथं वा स विमुच्येत नरस्तस्मान्महाभयात् ॥ २ ॥</s-l></s-lg><s-lg><s-l>एतन्मे सर्वमाचक्ष्व साधु चेष्टामहे तथा ।</s-l><s-l>कृपा मे महती जाता तस्याभ्युद्धरणेन हि ॥ ३ ॥</s-l></s-lg><s-lg><s-l> विदुर उवाच ।</s-l><s-l>उपमानमिदं राजन्मोक्षविद्भिरुदाहृतम् ।</s-l><s-l>सुगतिं विन्दते येन परलोकेषु मानवः ॥ ४ ॥</s-l></s-lg><s-lg><s-l>यत्तदुच्यति कान्तारं महत्संसार एव सः ।</s-l><s-l>वनं दुर्गं हि यत्त्वेतत्संसारगहनं हि तत् ॥ ५ ॥</s-l></s-lg><s-lg><s-l>ये च ते कथिता व्याला व्याधयस्ते प्रकीर्तिताः ।</s-l><s-l>या सा नारी बृहत्काया अधितिष्ठति तत्र वै ।</s-l><s-l>तामाहुस्तु जरां प्राज्ञा वर्णरूपविनाशिनीम् ॥ ६ ॥</s-l></s-lg><s-lg><s-l>यस्तत्र कूपो नृपते स तु देहः शरीरिणाम् ।</s-l><s-l>यस्तत्र वसतेऽधस्तान्महाहिः काल एव सः ।</s-l><s-l>अन्तकः सर्वभूतानां देहिनां सर्वहार्यसौ ॥ ७ ॥</s-l></s-lg><s-lg><s-l>कूपमध्ये च या जाता वल्ली यत्र स मानवः ।</s-l><s-l>प्रताने लम्बते सा तु जीविताशा शरीरिणाम् ॥ ८ ॥</s-l></s-lg><s-lg><s-l>स यस्तु कूपवीनाहे तं वृक्षं परिसर्पति ।</s-l><s-l>षड्वक्त्रः कुञ्जरो राजन्स तु संवत्सरः स्मृतः ।</s-l><s-l>मुखानि ऋतवो मासाः पादा द्वादश कीर्तिताः ॥ ९ ॥</s-l></s-lg><s-lg><s-l>ये तु वृक्षं निकृन्तन्ति मूषकाः सततोत्थिताः ।</s-l><s-l>रात्र्यहानि तु तान्याहुर्भूतानां परिचिन्तकाः ।</s-l><s-l>ये ते मधुकरास्तत्र कामास्ते परिकीर्तिताः ॥ १० ॥</s-l></s-lg><s-lg><s-l>यास्तु ता बहुशो धाराः स्रवन्ति मधुनिस्रवम् ।</s-l><s-l>तांस्तु कामरसान्विद्याद्यत्र मज्जन्ति मानवाः ॥ ११ ॥</s-l></s-lg><s-lg><s-l>एवं संसारचक्रस्य परिवृत्तिं स्म ये विदुः ।</s-l><s-l>ते वै संसारचक्रस्य पाशांश्छिन्दन्ति वै बुधाः ॥ १२ ॥</s-l></s-lg>