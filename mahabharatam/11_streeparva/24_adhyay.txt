<s-lg><s-l> गान्धार्युवाच ।</s-l><s-l>सोमदत्तसुतं पश्य युयुधानेन पातितम् ।</s-l><s-l>वितुद्यमानं विहगैर्बहुभिर्माधवान्तिके ॥ १ ॥</s-l></s-lg><s-lg><s-l>पुत्रशोकाभिसंतप्तः सोमदत्तो जनार्दन ।</s-l><s-l>युयुधानं महेष्वासं गर्हयन्निव दृश्यते ॥ २ ॥</s-l></s-lg><s-lg><s-l>असौ तु भूरिश्रवसो माता शोकपरिप्लुता ।</s-l><s-l>आश्वासयति भर्तारं सोमदत्तमनिन्दिता ॥ ३ ॥</s-l></s-lg><s-lg><s-l>दिष्ट्या नेदं महाराज दारुणं भरतक्षयम् ।</s-l><s-l>कुरुसंक्रन्दनं घोरं युगान्तमनुपश्यसि ॥ ४ ॥</s-l></s-lg><s-lg><s-l>दिष्ट्या यूपध्वजं वीरं पुत्रं भूरिसहस्रदम् ।</s-l><s-l>अनेकक्रतुयज्वानं निहतं नाद्य पश्यसि ॥ ५ ॥</s-l></s-lg><s-lg><s-l>दिष्ट्या स्नुषाणामाक्रन्दे घोरं विलपितं बहु ।</s-l><s-l>न शृणोषि महाराज सारसीनामिवार्णवे ॥ ६ ॥</s-l></s-lg><s-lg><s-l>एकवस्त्रानुसंवीताः प्रकीर्णासितमूर्धजाः ।</s-l><s-l>स्नुषास्ते परिधावन्ति हतापत्या हतेश्वराः ॥ ७ ॥</s-l></s-lg><s-lg><s-l>श्वापदैर्भक्ष्यमाणं त्वमहो दिष्ट्या न पश्यसि ।</s-l><s-l>छिन्नबाहुं नरव्याघ्रमर्जुनेन निपातितम् ॥ ८ ॥</s-l></s-lg><s-lg><s-l>शलं विनिहतं संख्ये भूरिश्रवसमेव च ।</s-l><s-l>स्नुषाश्च विधवाः सर्वा दिष्ट्या नाद्येह पश्यसि ॥ ९ ॥</s-l></s-lg><s-lg><s-l>दिष्ट्या तत्काञ्चनं छत्रं यूपकेतोर्महात्मनः ।</s-l><s-l>विनिकीर्णं रथोपस्थे सौमदत्तेर्न पश्यसि ॥ १० ॥</s-l></s-lg><s-lg><s-l>अमूस्तु भूरिश्रवसो भार्याः सात्यकिना हतम् ।</s-l><s-l>परिवार्यानुशोचन्ति भर्तारमसितेक्षणाः ॥ ११ ॥</s-l></s-lg><s-lg><s-l>एता विलप्य बहुलं भर्तृशोकेन कर्शिताः ।</s-l><s-l>पतन्त्यभिमुखा भूमौ कृपणं बत केशव ॥ १२ ॥</s-l></s-lg><s-lg><s-l>बीभत्सुरतिबीभत्सं कर्मेदमकरोत्कथम् ।</s-l><s-l>प्रमत्तस्य यदच्छैत्सीद्बाहुं शूरस्य यज्वनः ॥ १३ ॥</s-l></s-lg><s-lg><s-l>ततः पापतरं कर्म कृतवानपि सात्यकिः ।</s-l><s-l>यस्मात्प्रायोपविष्टस्य प्राहार्षीत्संशितात्मनः ॥ १४ ॥</s-l></s-lg><s-lg><s-l>एको द्वाभ्यां हतः शेषे त्वमधर्मेण धार्मिकः ।</s-l><s-l>इति यूपध्वजस्यैताः स्त्रियः क्रोशन्ति माधव ॥ १५ ॥</s-l></s-lg><s-lg><s-l>भार्या यूपध्वजस्यैषा करसंमितमध्यमा ।</s-l><s-l>कृत्वोत्सङ्गे भुजं भर्तुः कृपणं पर्यदेवयत् ॥ १६ ॥</s-l></s-lg><s-lg><s-l>अयं स रशनोत्कर्षी पीनस्तनविमर्दनः ।</s-l><s-l>नाभ्यूरुजघनस्पर्शी नीवीविस्रंसनः करः ॥ १७ ॥</s-l></s-lg><s-lg><s-l>वासुदेवस्य सांनिध्ये पार्थेनाक्लिष्टकर्मणा ।</s-l><s-l>युध्यतः समरेऽन्येन प्रमत्तस्य निपातितः ॥ १८ ॥</s-l></s-lg><s-lg><s-l>किं नु वक्ष्यसि संसत्सु कथासु च जनार्दन ।</s-l><s-l>अर्जुनस्य महत्कर्म स्वयं वा स किरीटवान् ॥ १९ ॥</s-l></s-lg><s-lg><s-l>इत्येवं गर्हयित्वैषा तूष्णीमास्ते वराङ्गना ।</s-l><s-l>तामेतामनुशोचन्ति सपत्न्यः स्वामिव स्नुषाम् ॥ २० ॥</s-l></s-lg><s-lg><s-l>गान्धारराजः शकुनिर्बलवान्सत्यविक्रमः ।</s-l><s-l>निहतः सहदेवेन भागिनेयेन मातुलः ॥ २१ ॥</s-l></s-lg><s-lg><s-l>यः पुरा हेमदण्डाभ्यां व्यजनाभ्यां स्म वीज्यते ।</s-l><s-l>स एष पक्षिभिः पक्षैः शयान उपवीज्यते ॥ २२ ॥</s-l></s-lg><s-lg><s-l>यः स्म रूपाणि कुरुते शतशोऽथ सहस्रशः ।</s-l><s-l>तस्य मायाविनो माया दग्धाः पाण्डवतेजसा ॥ २३ ॥</s-l></s-lg><s-lg><s-l>मायया निकृतिप्रज्ञो जितवान्यो युधिष्ठिरम् ।</s-l><s-l>सभायां विपुलं राज्यं स पुनर्जीवितं जितः ॥ २४ ॥</s-l></s-lg><s-lg><s-l>शकुन्ताः शकुनिं कृष्ण समन्तात्पर्युपासते ।</s-l><s-l>कितवं मम पुत्राणां विनाशायोपशिक्षितम् ॥ २५ ॥</s-l></s-lg><s-lg><s-l>एतेनैतन्महद्वैरं प्रसक्तं पाण्डवैः सह ।</s-l><s-l>वधाय मम पुत्राणामात्मनः सगणस्य च ॥ २६ ॥</s-l></s-lg><s-lg><s-l>यथैव मम पुत्राणां लोकाः शस्त्रजिताः प्रभो ।</s-l><s-l>एवमस्यापि दुर्बुद्धेर्लोकाः शस्त्रेण वै जिताः ॥ २७ ॥</s-l></s-lg><s-lg><s-l>कथं च नायं तत्रापि पुत्रान्मे भ्रातृभिः सह ।</s-l><s-l>विरोधयेदृजुप्रज्ञाननृजुर्मधुसूदन ॥ २८ ॥</s-l></s-lg>