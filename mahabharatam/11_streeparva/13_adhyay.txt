<s-lg><s-l> वैशंपायन उवाच ।</s-l><s-l>धृतराष्ट्राभ्यनुज्ञातास्ततस्ते कुरुपुंगवाः ।</s-l><s-l>अभ्ययुर्भ्रातरः सर्वे गान्धारीं सहकेशवाः ॥ १ ॥</s-l></s-lg><s-lg><s-l>ततो ज्ञात्वा हतामित्रं धर्मराजं युधिष्ठिरम् ।</s-l><s-l>गान्धारी पुत्रशोकार्ता शप्तुमैच्छदनिन्दिता ॥ २ ॥</s-l></s-lg><s-lg><s-l>तस्याः पापमभिप्रायं विदित्वा पाण्डवान्प्रति ।</s-l><s-l>ऋषिः सत्यवतीपुत्रः प्रागेव समबुध्यत ॥ ३ ॥</s-l></s-lg><s-lg><s-l>स गङ्गायामुपस्पृश्य पुण्यगन्धं पयः शुचि ।</s-l><s-l>तं देशमुपसंपेदे परमर्षिर्मनोजवः ॥ ४ ॥</s-l></s-lg><s-lg><s-l>दिव्येन चक्षुषा पश्यन्मनसानुद्धतेन च ।</s-l><s-l>सर्वप्राणभृतां भावं स तत्र समबुध्यत ॥ ५ ॥</s-l></s-lg><s-lg><s-l>स स्नुषामब्रवीत्काले कल्यवादी महातपाः ।</s-l><s-l>शापकालमवाक्षिप्य शमकालमुदीरयन् ॥ ६ ॥</s-l></s-lg><s-lg><s-l>न कोपः पाण्डवे कार्यो गान्धारि शममाप्नुहि ।</s-l><s-l>रजो निगृह्यतामेतच्छृणु चेदं वचो मम ॥ ७ ॥</s-l></s-lg><s-lg><s-l>उक्तास्यष्टादशाहानि पुत्रेण जयमिच्छता ।</s-l><s-l>शिवमाशास्स्व मे मातर्युध्यमानस्य शत्रुभिः ॥ ८ ॥</s-l></s-lg><s-lg><s-l>सा तथा याच्यमाना त्वं काले काले जयैषिणा ।</s-l><s-l>उक्तवत्यसि गान्धारि यतो धर्मस्ततो जयः ॥ ९ ॥</s-l></s-lg><s-lg><s-l>न चाप्यतीतां गान्धारि वाचं ते वितथामहम् ।</s-l><s-l>स्मरामि भाषमाणायास्तथा प्रणिहिता ह्यसि ॥ १० ॥</s-l></s-lg><s-lg><s-l>सा त्वं धर्मं परिस्मृत्य वाचा चोक्त्वा मनस्विनि ।</s-l><s-l>कोपं संयच्छ गान्धारि मैवं भूः सत्यवादिनि ॥ ११ ॥</s-l></s-lg><s-lg><s-l> गान्धार्युवाच ।</s-l><s-l>भगवन्नाभ्यसूयामि नैतानिच्छामि नश्यतः ।</s-l><s-l>पुत्रशोकेन तु बलान्मनो विह्वलतीव मे ॥ १२ ॥</s-l></s-lg><s-lg><s-l>यथैव कुन्त्या कौन्तेया रक्षितव्यास्तथा मया ।</s-l><s-l>यथैव धृतराष्ट्रेण रक्षितव्यास्तथा मया ॥ १३ ॥</s-l></s-lg><s-lg><s-l>दुर्योधनापराधेन शकुनेः सौबलस्य च ।</s-l><s-l>कर्णदुःशासनाभ्यां च वृत्तोऽयं कुरुसंक्षयः ॥ १४ ॥</s-l></s-lg><s-lg><s-l>नापराध्यति बीभत्सुर्न च पार्थो वृकोदरः ।</s-l><s-l>नकुलः सहदेवो वा नैव जातु युधिष्ठिरः ॥ १५ ॥</s-l></s-lg><s-lg><s-l>युध्यमाना हि कौरव्याः कृन्तमानाः परस्परम् ।</s-l><s-l>निहताः सहिताश्चान्यैस्तत्र नास्त्यप्रियं मम ॥ १६ ॥</s-l></s-lg><s-lg><s-l>यत्तु कर्माकरोद्भीमो वासुदेवस्य पश्यतः ।</s-l><s-l>दुर्योधनं समाहूय गदायुद्धे महामनाः ॥ १७ ॥</s-l></s-lg><s-lg><s-l>शिक्षयाभ्यधिकं ज्ञात्वा चरन्तं बहुधा रणे ।</s-l><s-l>अधो नाभ्यां प्रहृतवांस्तन्मे कोपमवर्धयत् ॥ १८ ॥</s-l></s-lg><s-lg><s-l>कथं नु धर्मं धर्मज्ञैः समुद्दिष्टं महात्मभिः ।</s-l><s-l>त्यजेयुराहवे शूराः प्राणहेतोः कथंचन ॥ १९ ॥</s-l></s-lg>