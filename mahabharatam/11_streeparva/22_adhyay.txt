<s-lg><s-l> गान्धार्युवाच ।</s-l><s-l>आवन्त्यं भीमसेनेन भक्षयन्ति निपातितम् ।</s-l><s-l>गृध्रगोमायवः शूरं बहुबन्धुमबन्धुवत् ॥ १ ॥</s-l></s-lg><s-lg><s-l>तं पश्य कदनं कृत्वा शत्रूणां मधुसूदन ।</s-l><s-l>शयानं वीरशयने रुधिरेण समुक्षितम् ॥ २ ॥</s-l></s-lg><s-lg><s-l>तं सृगालाश्च कङ्काश्च क्रव्यादाश्च पृथग्विधाः ।</s-l><s-l>तेन तेन विकर्षन्ति पश्य कालस्य पर्ययम् ॥ ३ ॥</s-l></s-lg><s-lg><s-l>शयानं वीरशयने वीरमाक्रन्दसारिणम् ।</s-l><s-l>आवन्त्यमभितो नार्यो रुदत्यः पर्युपासते ॥ ४ ॥</s-l></s-lg><s-lg><s-l>प्रातिपीयं महेष्वासं हतं भल्लेन बाह्लिकम् ।</s-l><s-l>प्रसुप्तमिव शार्दूलं पश्य कृष्ण मनस्विनम् ॥ ५ ॥</s-l></s-lg><s-lg><s-l>अतीव मुखवर्णोऽस्य निहतस्यापि शोभते ।</s-l><s-l>सोमस्येवाभिपूर्णस्य पौर्णमास्यां समुद्यतः ॥ ६ ॥</s-l></s-lg><s-lg><s-l>पुत्रशोकाभितप्तेन प्रतिज्ञां परिरक्षता ।</s-l><s-l>पाकशासनिना संख्ये वार्द्धक्षत्रिर्निपातितः ॥ ७ ॥</s-l></s-lg><s-lg><s-l>एकादश चमूर्जित्वा रक्ष्यमाणं महात्मना ।</s-l><s-l>सत्यं चिकीर्षता पश्य हतमेनं जयद्रथम् ॥ ८ ॥</s-l></s-lg><s-lg><s-l>सिन्धुसौवीरभर्तारं दर्पपूर्णं मनस्विनम् ।</s-l><s-l>भक्षयन्ति शिवा गृध्रा जनार्दन जयद्रथम् ॥ ९ ॥</s-l></s-lg><s-lg><s-l>संरक्ष्यमाणं भार्याभिरनुरक्ताभिरच्युत ।</s-l><s-l>भषन्तो व्यपकर्षन्ति गहनं निम्नमन्तिकात् ॥ १० ॥</s-l></s-lg><s-lg><s-l>तमेताः पर्युपासन्ते रक्षमाणा महाभुजम् ।</s-l><s-l>सिन्धुसौवीरगान्धारकाम्बोजयवनस्त्रियः ॥ ११ ॥</s-l></s-lg><s-lg><s-l>यदा कृष्णामुपादाय प्राद्रवत्केकयैः सह ।</s-l><s-l>तदैव वध्यः पाण्डूनां जनार्दन जयद्रथः ॥ १२ ॥</s-l></s-lg><s-lg><s-l>दुःशलां मानयद्भिस्तु यदा मुक्तो जयद्रथः ।</s-l><s-l>कथमद्य न तां कृष्ण मानयन्ति स्म ते पुनः ॥ १३ ॥</s-l></s-lg><s-lg><s-l>सैषा मम सुता बाला विलपन्ती सुदुःखिता ।</s-l><s-l>प्रमापयति चात्मानमाक्रोशति च पाण्डवान् ॥ १४ ॥</s-l></s-lg><s-lg><s-l>किं नु दुःखतरं कृष्ण परं मम भविष्यति ।</s-l><s-l>यत्सुता विधवा बाला स्नुषाश्च निहतेश्वराः ॥ १५ ॥</s-l></s-lg><s-lg><s-l>अहो धिग्दुःशलां पश्य वीतशोकभयामिव ।</s-l><s-l>शिरो भर्तुरनासाद्य धावमानामितस्ततः ॥ १६ ॥</s-l></s-lg><s-lg><s-l>वारयामास यः सर्वान्पाण्डवान्पुत्रगृद्धिनः ।</s-l><s-l>स हत्वा विपुलाः सेनाः स्वयं मृत्युवशं गतः ॥ १७ ॥</s-l></s-lg><s-lg><s-l>तं मत्तमिव मातङ्गं वीरं परमदुर्जयम् ।</s-l><s-l>परिवार्य रुदन्त्येताः स्त्रियश्चन्द्रोपमाननाः ॥ १८ ॥</s-l></s-lg>