<s-lg><s-l> जनमेजय उवाच ।</s-l><s-l>गते भगवति व्यासे धृतराष्ट्रो महीपतिः ।</s-l><s-l>किमचेष्टत विप्रर्षे तन्मे व्याख्यातुमर्हसि ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एतच्छ्रुत्वा नरश्रेष्ठ चिरं ध्यात्वा त्वचेतनः ।</s-l><s-l>संजयं योजयेत्युक्त्वा विदुरं प्रत्यभाषत ॥ २ ॥</s-l></s-lg><s-lg><s-l>क्षिप्रमानय गान्धारीं सर्वाश्च भरतस्त्रियः ।</s-l><s-l>वधूं कुन्तीमुपादाय याश्चान्यास्तत्र योषितः ॥ ३ ॥</s-l></s-lg><s-lg><s-l>एवमुक्त्वा स धर्मात्मा विदुरं धर्मवित्तमम् ।</s-l><s-l>शोकविप्रहतज्ञानो यानमेवान्वपद्यत ॥ ४ ॥</s-l></s-lg><s-lg><s-l>गान्धारी चैव शोकार्ता भर्तुर्वचनचोदिता ।</s-l><s-l>सह कुन्त्या यतो राजा सह स्त्रीभिरुपाद्रवत् ॥ ५ ॥</s-l></s-lg><s-lg><s-l>ताः समासाद्य राजानं भृशं शोकसमन्विताः ।</s-l><s-l>आमन्त्र्यान्योन्यमीयुः स्म भृशमुच्चुक्रुशुस्ततः ॥ ६ ॥</s-l></s-lg><s-lg><s-l>ताः समाश्वासयत्क्षत्ता ताभ्यश्चार्ततरः स्वयम् ।</s-l><s-l>अश्रुकण्ठीः समारोप्य ततोऽसौ निर्ययौ पुरात् ॥ ७ ॥</s-l></s-lg><s-lg><s-l>ततः प्रणादः संजज्ञे सर्वेषु कुरुवेश्मसु ।</s-l><s-l>आकुमारं पुरं सर्वमभवच्छोककर्शितम् ॥ ८ ॥</s-l></s-lg><s-lg><s-l>अदृष्टपूर्वा या नार्यः पुरा देवगणैरपि ।</s-l><s-l>पृथग्जनेन दृश्यन्त तास्तदा निहतेश्वराः ॥ ९ ॥</s-l></s-lg><s-lg><s-l>प्रकीर्य केशान्सुशुभान्भूषणान्यवमुच्य च ।</s-l><s-l>एकवस्त्रधरा नार्यः परिपेतुरनाथवत् ॥ १० ॥</s-l></s-lg><s-lg><s-l>श्वेतपर्वतरूपेभ्यो गृहेभ्यस्तास्त्वपाक्रमन् ।</s-l><s-l>गुहाभ्य इव शैलानां पृषत्यो हतयूथपाः ॥ ११ ॥</s-l></s-lg><s-lg><s-l>तान्युदीर्णानि नारीणां तदा वृन्दान्यनेकशः ।</s-l><s-l>शोकार्तान्यद्रवन्राजन्किशोरीणामिवाङ्गने ॥ १२ ॥</s-l></s-lg><s-lg><s-l>प्रगृह्य बाहून्क्रोशन्त्यः पुत्रान्भ्रातॄन्पितॄनपि ।</s-l><s-l>दर्शयन्तीव ता ह स्म युगान्ते लोकसंक्षयम् ॥ १३ ॥</s-l></s-lg><s-lg><s-l>विलपन्त्यो रुदन्त्यश्च धावमानास्ततस्ततः ।</s-l><s-l>शोकेनाभ्याहतज्ञानाः कर्तव्यं न प्रजज्ञिरे ॥ १४ ॥</s-l></s-lg><s-lg><s-l>व्रीडां जग्मुः पुरा याः स्म सखीनामपि योषितः ।</s-l><s-l>ता एकवस्त्रा निर्लज्जाः श्वश्रूणां पुरतोऽभवन् ॥ १५ ॥</s-l></s-lg><s-lg><s-l>परस्परं सुसूक्ष्मेषु शोकेष्वाश्वासयन्स्म याः ।</s-l><s-l>ताः शोकविह्वला राजन्नुपैक्षन्त परस्परम् ॥ १६ ॥</s-l></s-lg><s-lg><s-l>ताभिः परिवृतो राजा रुदतीभिः सहस्रशः ।</s-l><s-l>निर्ययौ नगराद्दीनस्तूर्णमायोधनं प्रति ॥ १७ ॥</s-l></s-lg><s-lg><s-l>शिल्पिनो वणिजो वैश्याः सर्वकर्मोपजीविनः ।</s-l><s-l>ते पार्थिवं पुरस्कृत्य निर्ययुर्नगराद्बहिः ॥ १८ ॥</s-l></s-lg><s-lg><s-l>तासां विक्रोशमानानामार्तानां कुरुसंक्षये ।</s-l><s-l>प्रादुरासीन्महाञ्शब्दो व्यथयन्भुवनान्युत ॥ १९ ॥</s-l></s-lg><s-lg><s-l>युगान्तकाले संप्राप्ते भूतानां दह्यतामिव ।</s-l><s-l>अभावः स्यादयं प्राप्त इति भूतानि मेनिरे ॥ २० ॥</s-l></s-lg><s-lg><s-l>भृशमुद्विग्नमनसस्ते पौराः कुरुसंक्षये ।</s-l><s-l>प्राक्रोशन्त महाराज स्वनुरक्तास्तदा भृशम् ॥ २१ ॥</s-l></s-lg>