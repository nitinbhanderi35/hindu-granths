<s-lg><s-l> वैशंपायन उवाच ।</s-l><s-l>तत एनमुपातिष्ठञ्शौचार्थं परिचारकाः ।</s-l><s-l>कृतशौचं पुनश्चैनं प्रोवाच मधुसूदनः ॥ १ ॥</s-l></s-lg><s-lg><s-l>राजन्नधीता वेदास्ते शास्त्राणि विविधानि च ।</s-l><s-l>श्रुतानि च पुराणानि राजधर्माश्च केवलाः ॥ २ ॥</s-l></s-lg><s-lg><s-l>एवं विद्वान्महाप्राज्ञ नाकार्षीर्वचनं तदा ।</s-l><s-l>पाण्डवानधिकाञ्जानन्बले शौर्ये च कौरव ॥ ३ ॥</s-l></s-lg><s-lg><s-l>राजा हि यः स्थिरप्रज्ञः स्वयं दोषानवेक्षते ।</s-l><s-l>देशकालविभागं च परं श्रेयः स विन्दति ॥ ४ ॥</s-l></s-lg><s-lg><s-l>उच्यमानं च यः श्रेयो गृह्णीते नो हिताहिते ।</s-l><s-l>आपदं समनुप्राप्य स शोचत्यनये स्थितः ॥ ५ ॥</s-l></s-lg><s-lg><s-l>ततोऽन्यवृत्तमात्मानं समवेक्षस्व भारत ।</s-l><s-l>राजंस्त्वं ह्यविधेयात्मा दुर्योधनवशे स्थितः ॥ ६ ॥</s-l></s-lg><s-lg><s-l>आत्मापराधादायस्तस्तत्किं भीमं जिघांससि ।</s-l><s-l>तस्मात्संयच्छ कोपं त्वं स्वमनुस्मृत्य दुष्कृतम् ॥ ७ ॥</s-l></s-lg><s-lg><s-l>यस्तु तां स्पर्धया क्षुद्रः पाञ्चालीमानयत्सभाम् ।</s-l><s-l>स हतो भीमसेनेन वैरं प्रतिचिकीर्षता ॥ ८ ॥</s-l></s-lg><s-lg><s-l>आत्मनोऽतिक्रमं पश्य पुत्रस्य च दुरात्मनः ।</s-l><s-l>यदनागसि पाण्डूनां परित्यागः परंतप ॥ ९ ॥</s-l></s-lg><s-lg><s-l>एवमुक्तः स कृष्णेन सर्वं सत्यं जनाधिप ।</s-l><s-l>उवाच देवकीपुत्रं धृतराष्ट्रो महीपतिः ॥ १० ॥</s-l></s-lg><s-lg><s-l>एवमेतन्महाबाहो यथा वदसि माधव ।</s-l><s-l>पुत्रस्नेहस्तु धर्मात्मन्धैर्यान्मां समचालयत् ॥ ११ ॥</s-l></s-lg><s-lg><s-l>दिष्ट्या तु पुरुषव्याघ्रो बलवान्सत्यविक्रमः ।</s-l><s-l>त्वद्गुप्तो नागमत्कृष्ण भीमो बाह्वन्तरं मम ॥ १२ ॥</s-l></s-lg><s-lg><s-l>इदानीं त्वहमेकाग्रो गतमन्युर्गतज्वरः ।</s-l><s-l>मध्यमं पाण्डवं वीरं स्प्रष्टुमिच्छामि केशव ॥ १३ ॥</s-l></s-lg><s-lg><s-l>हतेषु पार्थिवेन्द्रेषु पुत्रेषु निहतेषु च ।</s-l><s-l>पाण्डुपुत्रेषु मे शर्म प्रीतिश्चाप्यवतिष्ठते ॥ १४ ॥</s-l></s-lg><s-lg><s-l>ततः स भीमं च धनंजयं च माद्र्याश्च पुत्रौ पुरुषप्रवीरौ ।</s-l><s-l>पस्पर्श गात्रैः प्ररुदन्सुगात्रानाश्वास्य कल्याणमुवाच चैनान् ॥ १५ ॥</s-l></s-lg>