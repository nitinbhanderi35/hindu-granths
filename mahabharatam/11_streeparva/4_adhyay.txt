<s-lg><s-l> धृतराष्ट्र उवाच ।</s-l><s-l>कथं संसारगहनं विज्ञेयं वदतां वर ।</s-l><s-l>एतदिच्छाम्यहं श्रोतुं तत्त्वमाख्याहि पृच्छतः ॥ १ ॥</s-l></s-lg><s-lg><s-l> विदुर उवाच ।</s-l><s-l>जन्मप्रभृति भूतानां क्रियाः सर्वाः शृणु प्रभो ।</s-l><s-l>पूर्वमेवेह कलले वसते किंचिदन्तरम् ॥ २ ॥</s-l></s-lg><s-lg><s-l>ततः स पञ्चमेऽतीते मासे मांसं प्रकल्पयेत् ।</s-l><s-l>ततः सर्वाङ्गसंपूर्णो गर्भो मासे प्रजायते ॥ ३ ॥</s-l></s-lg><s-lg><s-l>अमेध्यमध्ये वसति मांसशोणितलेपने ।</s-l><s-l>ततस्तु वायुवेगेन ऊर्ध्वपादो ह्यधःशिराः ॥ ४ ॥</s-l></s-lg><s-lg><s-l>योनिद्वारमुपागम्य बहून्क्लेशान्समृच्छति ।</s-l><s-l>योनिसंपीडनाच्चैव पूर्वकर्मभिरन्वितः ॥ ५ ॥</s-l></s-lg><s-lg><s-l>तस्मान्मुक्तः स संसारादन्यान्पश्यत्युपद्रवान् ।</s-l><s-l>ग्रहास्तमुपसर्पन्ति सारमेया इवामिषम् ॥ ६ ॥</s-l></s-lg><s-lg><s-l>ततः प्राप्तोत्तरे काले व्याधयश्चापि तं तथा ।</s-l><s-l>उपसर्पन्ति जीवन्तं बध्यमानं स्वकर्मभिः ॥ ७ ॥</s-l></s-lg><s-lg><s-l>बद्धमिन्द्रियपाशैस्तं सङ्गस्वादुभिरातुरम् ।</s-l><s-l>व्यसनान्युपवर्तन्ते विविधानि नराधिप ।</s-l><s-l>बध्यमानश्च तैर्भूयो नैव तृप्तिमुपैति सः ॥ ८ ॥</s-l></s-lg><s-lg><s-l>अयं न बुध्यते तावद्यमलोकमथागतम् ।</s-l><s-l>यमदूतैर्विकृष्यंश्च मृत्युं कालेन गच्छति ॥ ९ ॥</s-l></s-lg><s-lg><s-l>वाग्घीनस्य च यन्मात्रमिष्टानिष्टं कृतं मुखे ।</s-l><s-l>भूय एवात्मनात्मानं बध्यमानमुपेक्षते ॥ १० ॥</s-l></s-lg><s-lg><s-l>अहो विनिकृतो लोको लोभेन च वशीकृतः ।</s-l><s-l>लोभक्रोधमदोन्मत्तो नात्मानमवबुध्यते ॥ ११ ॥</s-l></s-lg><s-lg><s-l>कुलीनत्वेन रमते दुष्कुलीनान्विकुत्सयन् ।</s-l><s-l>धनदर्पेण दृप्तश्च दरिद्रान्परिकुत्सयन् ॥ १२ ॥</s-l></s-lg><s-lg><s-l>मूर्खानिति परानाह नात्मानं समवेक्षते ।</s-l><s-l>शिक्षां क्षिपति चान्येषां नात्मानं शास्तुमिच्छति ॥ १३ ॥</s-l></s-lg><s-lg><s-l>अध्रुवे जीवलोकेऽस्मिन्यो धर्ममनुपालयन् ।</s-l><s-l>जन्मप्रभृति वर्तेत प्राप्नुयात्परमां गतिम् ॥ १४ ॥</s-l></s-lg><s-lg><s-l>एवं सर्वं विदित्वा वै यस्तत्त्वमनुवर्तते ।</s-l><s-l>स प्रमोक्षाय लभते पन्थानं मनुजाधिप ॥ १५ ॥</s-l></s-lg>