<s-lg><s-l> वासुदेव उवाच ।</s-l><s-l>उत्तिष्ठोत्तिष्ठ गान्धारि मा च शोके मनः कृथाः ।</s-l><s-l>तवैव ह्यपराधेन कुरवो निधनं गताः ॥ १ ॥</s-l></s-lg><s-lg><s-l>या त्वं पुत्रं दुरात्मानमीर्षुमत्यन्तमानिनम् ।</s-l><s-l>दुर्योधनं पुरस्कृत्य दुष्कृतं साधु मन्यसे ॥ २ ॥</s-l></s-lg><s-lg><s-l>निष्ठुरं वैरपरुषं वृद्धानां शासनातिगम् ।</s-l><s-l>कथमात्मकृतं दोषं मय्याधातुमिहेच्छसि ॥ ३ ॥</s-l></s-lg><s-lg><s-l>मृतं वा यदि वा नष्टं योऽतीतमनुशोचति ।</s-l><s-l>दुःखेन लभते दुःखं द्वावनर्थौ प्रपद्यते ॥ ४ ॥</s-l></s-lg><s-lg><s-l>तपोर्थीयं ब्राह्मणी धत्त गर्भं गौर्वोढारं धावितारं तुरंगी ।</s-l><s-l>शूद्रा दासं पशुपालं तु वैश्या वधार्थीयं त्वद्विधा राजपुत्री ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>तच्छ्रुत्वा वासुदेवस्य पुनरुक्तं वचोऽप्रियम् ।</s-l><s-l>तूष्णीं बभूव गान्धारी शोकव्याकुललोचना ॥ ६ ॥</s-l></s-lg><s-lg><s-l>धृतराष्ट्रस्तु राजर्षिर्निगृह्याबुद्धिजं तमः ।</s-l><s-l>पर्यपृच्छत धर्मात्मा धर्मराजं युधिष्ठिरम् ॥ ७ ॥</s-l></s-lg><s-lg><s-l>जीवतां परिमाणज्ञः सैन्यानामसि पाण्डव ।</s-l><s-l>हतानां यदि जानीषे परिमाणं वदस्व मे ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>दशायुतानामयुतं सहस्राणि च विंशतिः ।</s-l><s-l>कोट्यः षष्टिश्च षट्चैव येऽस्मिन्राजमृधे हताः ॥ ९ ॥</s-l></s-lg><s-lg><s-l>अलक्ष्याणां तु वीराणां सहस्राणि चतुर्दश ।</s-l><s-l>दश चान्यानि राजेन्द्र शतं षष्टिश्च पञ्च च ॥ १० ॥</s-l></s-lg><s-lg><s-l> धृतराष्ट्र उवाच ।</s-l><s-l>युधिष्ठिर गतिं कां ते गताः पुरुषसत्तमाः ।</s-l><s-l>आचक्ष्व मे महाबाहो सर्वज्ञो ह्यसि मे मतः ॥ ११ ॥</s-l></s-lg><s-lg><s-l> युधिष्ठिर उवाच ।</s-l><s-l>यैर्हुतानि शरीराणि हृष्टैः परमसंयुगे ।</s-l><s-l>देवराजसमाँल्लोकान्गतास्ते सत्यविक्रमाः ॥ १२ ॥</s-l></s-lg><s-lg><s-l>ये त्वहृष्टेन मनसा मर्तव्यमिति भारत ।</s-l><s-l>युध्यमाना हताः संख्ये ते गन्धर्वैः समागताः ॥ १३ ॥</s-l></s-lg><s-lg><s-l>ये तु संग्रामभूमिष्ठा याचमानाः पराङ्मुखाः ।</s-l><s-l>शस्त्रेण निधनं प्राप्ता गतास्ते गुह्यकान्प्रति ॥ १४ ॥</s-l></s-lg><s-lg><s-l>पीड्यमानाः परैर्ये तु हीयमाना निरायुधाः ।</s-l><s-l>ह्रीनिषेधा महात्मानः परानभिमुखा रणे ॥ १५ ॥</s-l></s-lg><s-lg><s-l>छिद्यमानाः शितैः शस्त्रैः क्षत्रधर्मपरायणाः ।</s-l><s-l>गतास्ते ब्रह्मसदनं हता वीराः सुवर्चसः ॥ १६ ॥</s-l></s-lg><s-lg><s-l>ये तत्र निहता राजन्नन्तरायोधनं प्रति ।</s-l><s-l>यथा कथंचित्ते राजन्संप्राप्ता उत्तरान्कुरून् ॥ १७ ॥</s-l></s-lg><s-lg><s-l> धृतराष्ट्र उवाच ।</s-l><s-l>केन ज्ञानबलेनैवं पुत्र पश्यसि सिद्धवत् ।</s-l><s-l>तन्मे वद महाबाहो श्रोतव्यं यदि वै मया ॥ १८ ॥</s-l></s-lg><s-lg><s-l> युधिष्ठिर उवाच ।</s-l><s-l>निदेशाद्भवतः पूर्वं वने विचरता मया ।</s-l><s-l>तीर्थयात्राप्रसङ्गेन संप्राप्तोऽयमनुग्रहः ॥ १९ ॥</s-l></s-lg><s-lg><s-l>देवर्षिर्लोमशो दृष्टस्ततः प्राप्तोऽस्म्यनुस्मृतिम् ।</s-l><s-l>दिव्यं चक्षुरपि प्राप्तं ज्ञानयोगेन वै पुरा ॥ २० ॥</s-l></s-lg><s-lg><s-l> धृतराष्ट्र उवाच ।</s-l><s-l>येऽत्रानाथा जनस्यास्य सनाथा ये च भारत ।</s-l><s-l>कच्चित्तेषां शरीराणि धक्ष्यन्ति विधिपूर्वकम् ॥ २१ ॥</s-l></s-lg><s-lg><s-l>न येषां सन्ति कर्तारो न च येऽत्राहिताग्नयः ।</s-l><s-l>वयं च कस्य कुर्यामो बहुत्वात्तात कर्मणः ॥ २२ ॥</s-l></s-lg><s-lg><s-l>यान्सुपर्णाश्च गृध्राश्च विकर्षन्ति ततस्ततः ।</s-l><s-l>तेषां तु कर्मणा लोका भविष्यन्ति युधिष्ठिर ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तो महाप्राज्ञः कुन्तीपुत्रो युधिष्ठिरः ।</s-l><s-l>आदिदेश सुधर्माणं धौम्यं सूतं च संजयम् ॥ २४ ॥</s-l></s-lg><s-lg><s-l>विदुरं च महाबुद्धिं युयुत्सुं चैव कौरवम् ।</s-l><s-l>इन्द्रसेनमुखांश्चैव भृत्यान्सूतांश्च सर्वशः ॥ २५ ॥</s-l></s-lg><s-lg><s-l>भवन्तः कारयन्त्वेषां प्रेतकार्याणि सर्वशः ।</s-l><s-l>यथा चानाथवत्किंचिच्छरीरं न विनश्यति ॥ २६ ॥</s-l></s-lg><s-lg><s-l>शासनाद्धर्मराजस्य क्षत्ता सूतश्च संजयः ।</s-l><s-l>सुधर्मा धौम्यसहित इन्द्रसेनादयस्तथा ॥ २७ ॥</s-l></s-lg><s-lg><s-l>चन्दनागुरुकाष्ठानि तथा कालीयकान्युत ।</s-l><s-l>घृतं तैलं च गन्धांश्च क्षौमाणि वसनानि च ॥ २८ ॥</s-l></s-lg><s-lg><s-l>समाहृत्य महार्हाणि दारूणां चैव संचयान् ।</s-l><s-l>रथांश्च मृदितांस्तत्र नानाप्रहरणानि च ॥ २९ ॥</s-l></s-lg><s-lg><s-l>चिताः कृत्वा प्रयत्नेन यथामुख्यान्नराधिपान् ।</s-l><s-l>दाहयामासुरव्यग्रा विधिदृष्टेन कर्मणा ॥ ३० ॥</s-l></s-lg><s-lg><s-l>दुर्योधनं च राजानं भ्रातॄंश्चास्य शताधिकान् ।</s-l><s-l>शल्यं शलं च राजानं भूरिश्रवसमेव च ॥ ३१ ॥</s-l></s-lg><s-lg><s-l>जयद्रथं च राजानमभिमन्युं च भारत ।</s-l><s-l>दौःशासनिं लक्ष्मणं च धृष्टकेतुं च पार्थिवम् ॥ ३२ ॥</s-l></s-lg><s-lg><s-l>बृहन्तं सोमदत्तं च सृञ्जयांश्च शताधिकान् ।</s-l><s-l>राजानं क्षेमधन्वानं विराटद्रुपदौ तथा ॥ ३३ ॥</s-l></s-lg><s-lg><s-l>शिखण्डिनं च पाञ्चाल्यं धृष्टद्युम्नं च पार्षतम् ।</s-l><s-l>युधामन्युं च विक्रान्तमुत्तमौजसमेव च ॥ ३४ ॥</s-l></s-lg><s-lg><s-l>कौसल्यं द्रौपदेयांश्च शकुनिं चापि सौबलम् ।</s-l><s-l>अचलं वृषकं चैव भगदत्तं च पार्थिवम् ॥ ३५ ॥</s-l></s-lg><s-lg><s-l>कर्णं वैकर्तनं चैव सहपुत्रममर्षणम् ।</s-l><s-l>केकयांश्च महेष्वासांस्त्रिगर्तांश्च महारथान् ॥ ३६ ॥</s-l></s-lg><s-lg><s-l>घटोत्कचं राक्षसेन्द्रं बकभ्रातरमेव च ।</s-l><s-l>अलम्बुसं च राजानं जलसंधं च पार्थिवम् ॥ ३७ ॥</s-l></s-lg><s-lg><s-l>अन्यांश्च पार्थिवान्राजञ्शतशोऽथ सहस्रशः ।</s-l><s-l>घृतधाराहुतैर्दीप्तैः पावकैः समदाहयन् ॥ ३८ ॥</s-l></s-lg><s-lg><s-l>पितृमेधाश्च केषांचिदवर्तन्त महात्मनाम् ।</s-l><s-l>सामभिश्चाप्यगायन्त तेऽन्वशोच्यन्त चापरैः ॥ ३९ ॥</s-l></s-lg><s-lg><s-l>साम्नामृचां च नादेन स्त्रीणां च रुदितस्वनैः ।</s-l><s-l>कश्मलं सर्वभूतानां निशायां समपद्यत ॥ ४० ॥</s-l></s-lg><s-lg><s-l>ते विधूमाः प्रदीप्ताश्च दीप्यमानाश्च पावकाः ।</s-l><s-l>नभसीवान्वदृश्यन्त ग्रहास्तन्वभ्रसंवृताः ॥ ४१ ॥</s-l></s-lg><s-lg><s-l>ये चाप्यनाथास्तत्रासन्नानादेशसमागताः ।</s-l><s-l>तांश्च सर्वान्समानाय्य राशीन्कृत्वा सहस्रशः ॥ ४२ ॥</s-l></s-lg><s-lg><s-l>चित्वा दारुभिरव्यग्रः प्रभूतैः स्नेहतापितैः ।</s-l><s-l>दाहयामास विदुरो धर्मराजस्य शासनात् ॥ ४३ ॥</s-l></s-lg><s-lg><s-l>कारयित्वा क्रियास्तेषां कुरुराजो युधिष्ठिरः ।</s-l><s-l>धृतराष्ट्रं पुरस्कृत्य गङ्गामभिमुखोऽगमत् ॥ ४४ ॥</s-l></s-lg>