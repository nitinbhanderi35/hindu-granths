<s-lg><s-l> गान्धार्युवाच ।</s-l><s-l>एष वैकर्तनः शेते महेष्वासो महारथः ।</s-l><s-l>ज्वलितानलवत्संख्ये संशान्तः पार्थतेजसा ॥ १ ॥</s-l></s-lg><s-lg><s-l>पश्य वैकर्तनं कर्णं निहत्यातिरथान्बहून् ।</s-l><s-l>शोणितौघपरीताङ्गं शयानं पतितं भुवि ॥ २ ॥</s-l></s-lg><s-lg><s-l>अमर्षी दीर्घरोषश्च महेष्वासो महारथः ।</s-l><s-l>रणे विनिहतः शेते शूरो गाण्डीवधन्वना ॥ ३ ॥</s-l></s-lg><s-lg><s-l>यं स्म पाण्डवसंत्रासान्मम पुत्रा महारथाः ।</s-l><s-l>प्रायुध्यन्त पुरस्कृत्य मातङ्गा इव यूथपम् ॥ ४ ॥</s-l></s-lg><s-lg><s-l>शार्दूलमिव सिंहेन समरे सव्यसाचिना ।</s-l><s-l>मातङ्गमिव मत्तेन मातङ्गेन निपातितम् ॥ ५ ॥</s-l></s-lg><s-lg><s-l>समेताः पुरुषव्याघ्र निहतं शूरमाहवे ।</s-l><s-l>प्रकीर्णमूर्धजाः पत्न्यो रुदत्यः पर्युपासते ॥ ६ ॥</s-l></s-lg><s-lg><s-l>उद्विग्नः सततं यस्माद्धर्मराजो युधिष्ठिरः ।</s-l><s-l>त्रयोदश समा निद्रां चिन्तयन्नाध्यगच्छत ॥ ७ ॥</s-l></s-lg><s-lg><s-l>अनाधृष्यः परैर्युद्धे शत्रुभिर्मघवानिव ।</s-l><s-l>युगान्ताग्निरिवार्चिष्मान्हिमवानिव च स्थिरः ॥ ८ ॥</s-l></s-lg><s-lg><s-l>स भूत्वा शरणं वीरो धार्तराष्ट्रस्य माधव ।</s-l><s-l>भूमौ विनिहतः शेते वातरुग्ण इव द्रुमः ॥ ९ ॥</s-l></s-lg><s-lg><s-l>पश्य कर्णस्य पत्नीं त्वं वृषसेनस्य मातरम् ।</s-l><s-l>लालप्यमानाः करुणं रुदतीं पतितां भुवि ॥ १० ॥</s-l></s-lg><s-lg><s-l>आचार्यशापोऽनुगतो ध्रुवं त्वां यदग्रसच्चक्रमियं धरा ते ।</s-l><s-l>ततः शरेणापहृतं शिरस्ते धनंजयेनाहवे शत्रुमध्ये ॥ ११ ॥</s-l></s-lg><s-lg><s-l>अहो धिगेषा पतिता विसंज्ञा समीक्ष्य जाम्बूनदबद्धनिष्कम् ।</s-l><s-l>कर्णं महाबाहुमदीनसत्त्वं सुषेणमाता रुदती भृशार्ता ॥ १२ ॥</s-l></s-lg><s-lg><s-l>अल्पावशेषो हि कृतो महात्मा शरीरभक्षैः परिभक्षयद्भिः ।</s-l><s-l>द्रष्टुं न संप्रीतिकरः शशीव कृष्णश्य पक्षस्य चतुर्दशाहे ॥ १३ ॥</s-l></s-lg><s-lg><s-l>सावर्तमाना पतिता पृथिव्यामुत्थाय दीना पुनरेव चैषा ।</s-l><s-l>कर्णस्य वक्त्रं परिजिघ्रमाणा रोरूयते पुत्रवधाभितप्ता ॥ १४ ॥</s-l></s-lg>