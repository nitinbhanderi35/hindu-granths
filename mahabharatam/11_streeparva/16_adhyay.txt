<s-lg><s-l> वैशंपायन उवाच ।</s-l><s-l>एवमुक्त्वा तु गान्धारी कुरूणामाविकर्तनम् ।</s-l><s-l>अपश्यत्तत्र तिष्ठन्ती सर्वं दिव्येन चक्षुषा ॥ १ ॥</s-l></s-lg><s-lg><s-l>पतिव्रता महाभागा समानव्रतचारिणी ।</s-l><s-l>उग्रेण तपसा युक्ता सततं सत्यवादिनी ॥ २ ॥</s-l></s-lg><s-lg><s-l>वरदानेन कृष्णस्य महर्षेः पुण्यकर्मणः ।</s-l><s-l>दिव्यज्ञानबलोपेता विविधं पर्यदेवयत् ॥ ३ ॥</s-l></s-lg><s-lg><s-l>ददर्श सा बुद्धिमती दूरादपि यथान्तिके ।</s-l><s-l>रणाजिरं नृवीराणामद्भुतं लोमहर्षणम् ॥ ४ ॥</s-l></s-lg><s-lg><s-l>अस्थिकेशपरिस्तीर्णं शोणितौघपरिप्लुतम् ।</s-l><s-l>शरीरैर्बहुसाहस्रैर्विनिकीर्णं समन्ततः ॥ ५ ॥</s-l></s-lg><s-lg><s-l>गजाश्वरथयोधानामावृतं रुधिराविलैः ।</s-l><s-l>शरीरैरशिरस्कैश्च विदेहैश्च शिरोगणैः ॥ ६ ॥</s-l></s-lg><s-lg><s-l>गजाश्वनरवीराणां निःसत्त्वैरभिसंवृतम् ।</s-l><s-l>सृगालबडकाकोलकङ्ककाकनिषेवितम् ॥ ७ ॥</s-l></s-lg><s-lg><s-l>रक्षसां पुरुषादानां मोदनं कुरराकुलम् ।</s-l><s-l>अशिवाभिः शिवाभिश्च नादितं गृध्रसेवितम् ॥ ८ ॥</s-l></s-lg><s-lg><s-l>ततो व्यासाभ्यनुज्ञातो धृतराष्ट्रो महीपतिः ।</s-l><s-l>पाण्डुपुत्राश्च ते सर्वे युधिष्ठिरपुरोगमाः ॥ ९ ॥</s-l></s-lg><s-lg><s-l>वासुदेवं पुरस्कृत्य हतबन्धुं च पार्थिवम् ।</s-l><s-l>कुरुस्त्रियः समासाद्य जग्मुरायोधनं प्रति ॥ १० ॥</s-l></s-lg><s-lg><s-l>समासाद्य कुरुक्षेत्रं ताः स्त्रियो निहतेश्वराः ।</s-l><s-l>अपश्यन्त हतांस्तत्र पुत्रान्भ्रातॄन्पितॄन्पतीन् ॥ ११ ॥</s-l></s-lg><s-lg><s-l>क्रव्यादैर्भक्ष्यमाणान्वै गोमायुबडवायसैः ।</s-l><s-l>भूतैः पिशाचै रक्षोभिर्विविधैश्च निशाचरैः ॥ १२ ॥</s-l></s-lg><s-lg><s-l>रुद्राक्रीडनिभं दृष्ट्वा तदा विशसनं स्त्रियः ।</s-l><s-l>महार्हेभ्योऽथ यानेभ्यो विक्रोशन्त्यो निपेतिरे ॥ १३ ॥</s-l></s-lg><s-lg><s-l>अदृष्टपूर्वं पश्यन्त्यो दुःखार्ता भरतस्त्रियः ।</s-l><s-l>शरीरेष्वस्खलन्नन्या न्यपतंश्चापरा भुवि ॥ १४ ॥</s-l></s-lg><s-lg><s-l>श्रान्तानां चाप्यनाथानां नासीत्काचन चेतना ।</s-l><s-l>पाञ्चालकुरुयोषाणां कृपणं तदभून्महत् ॥ १५ ॥</s-l></s-lg><s-lg><s-l>दुःखोपहतचित्ताभिः समन्तादनुनादितम् ।</s-l><s-l>दृष्ट्वायोधनमत्युग्रं धर्मज्ञा सुबलात्मजा ॥ १६ ॥</s-l></s-lg><s-lg><s-l>ततः सा पुण्डरीकाक्षमामन्त्र्य पुरुषोत्तमम् ।</s-l><s-l>कुरूणां वैशसं दृष्ट्वा दुःखाद्वचनमब्रवीत् ॥ १७ ॥</s-l></s-lg><s-lg><s-l>पश्यैताः पुण्डरीकाक्ष स्नुषा मे निहतेश्वराः ।</s-l><s-l>प्रकीर्णकेशाः क्रोशन्तीः कुररीरिव माधव ॥ १८ ॥</s-l></s-lg><s-lg><s-l>अमूस्त्वभिसमागम्य स्मरन्त्यो भरतर्षभान् ।</s-l><s-l>पृथगेवाभ्यधावन्त पुत्रान्भ्रातॄन्पितॄन्पतीन् ॥ १९ ॥</s-l></s-lg><s-lg><s-l>वीरसूभिर्महाबाहो हतपुत्राभिरावृतम् ।</s-l><s-l>क्वचिच्च वीरपत्नीभिर्हतवीराभिराकुलम् ॥ २० ॥</s-l></s-lg><s-lg><s-l>शोभितं पुरुषव्याघ्रैर्भीष्मकर्णाभिमन्युभिः ।</s-l><s-l>द्रोणद्रुपदशल्यैश्च ज्वलद्भिरिव पावकैः ॥ २१ ॥</s-l></s-lg><s-lg><s-l>काञ्चनैः कवचैर्निष्कैर्मणिभिश्च महात्मनाम् ।</s-l><s-l>अङ्गदैर्हस्तकेयूरैः स्रग्भिश्च समलंकृतम् ॥ २२ ॥</s-l></s-lg><s-lg><s-l>वीरबाहुविसृष्टाभिः शक्तिभिः परिघैरपि ।</s-l><s-l>खड्गैश्च विमलैस्तीक्ष्णैः सशरैश्च शरासनैः ॥ २३ ॥</s-l></s-lg><s-lg><s-l>क्रव्यादसंघैर्मुदितैस्तिष्ठद्भिः सहितैः क्वचित् ।</s-l><s-l>क्वचिदाक्रीडमानैश्च शयानैरपरैः क्वचित् ॥ २४ ॥</s-l></s-lg><s-lg><s-l>एतदेवंविधं वीर संपश्यायोधनं विभो ।</s-l><s-l>पश्यमाना च दह्यामि शोकेनाहं जनार्दन ॥ २५ ॥</s-l></s-lg><s-lg><s-l>पाञ्चालानां कुरूणां च विनाशं मधुसूदन ।</s-l><s-l>पञ्चानामिव भूतानां नाहं वधमचिन्तयम् ॥ २६ ॥</s-l></s-lg><s-lg><s-l>तान्सुपर्णाश्च गृध्राश्च निष्कर्षन्त्यसृगुक्षितान् ।</s-l><s-l>निगृह्य कवचेषूग्रा भक्षयन्ति सहस्रशः ॥ २७ ॥</s-l></s-lg><s-lg><s-l>जयद्रथस्य कर्णस्य तथैव द्रोणभीष्मयोः ।</s-l><s-l>अभिमन्योर्विनाशं च कश्चिन्तयितुमर्हति ॥ २८ ॥</s-l></s-lg><s-lg><s-l>अवध्यकल्पान्निहतान्दृष्ट्वाहं मधुसूदन ।</s-l><s-l>गृध्रकङ्कबडश्येनश्वसृगालादनीकृतान् ॥ २९ ॥</s-l></s-lg><s-lg><s-l>अमर्षवशमापन्नान्दुर्योधनवशे स्थितान् ।</s-l><s-l>पश्येमान्पुरुषव्याघ्रान्संशान्तान्पावकानिव ॥ ३० ॥</s-l></s-lg><s-lg><s-l>शयनान्युचिताः सर्वे मृदूनि विमलानि च ।</s-l><s-l>विपन्नास्तेऽद्य वसुधां विवृतामधिशेरते ॥ ३१ ॥</s-l></s-lg><s-lg><s-l>बन्दिभिः सततं काले स्तुवद्भिरभिनन्दिताः ।</s-l><s-l>शिवानामशिवा घोराः शृण्वन्ति विविधा गिरः ॥ ३२ ॥</s-l></s-lg><s-lg><s-l>ये पुरा शेरते वीराः शयनेषु यशस्विनः ।</s-l><s-l>चन्दनागुरुदिग्धाङ्गास्तेऽद्य पांसुषु शेरते ॥ ३३ ॥</s-l></s-lg><s-lg><s-l>तेषामाभरणान्येते गृध्रगोमायुवायसाः ।</s-l><s-l>आक्षिपन्त्यशिवा घोरा विनदन्तः पुनः पुनः ॥ ३४ ॥</s-l></s-lg><s-lg><s-l>चापानि विशिखान्पीतान्निस्त्रिंशान्विमला गदाः ।</s-l><s-l>युद्धाभिमानिनः प्रीता जीवन्त इव बिभ्रति ॥ ३५ ॥</s-l></s-lg><s-lg><s-l>सुरूपवर्णा बहवः क्रव्यादैरवघट्टिताः ।</s-l><s-l>ऋषभप्रतिरूपाक्षाः शेरते हरितस्रजः ॥ ३६ ॥</s-l></s-lg><s-lg><s-l>अपरे पुनरालिङ्ग्य गदाः परिघबाहवः ।</s-l><s-l>शेरतेऽभिमुखाः शूरा दयिता इव योषितः ॥ ३७ ॥</s-l></s-lg><s-lg><s-l>बिभ्रतः कवचान्यन्ये विमलान्यायुधानि च ।</s-l><s-l>न धर्षयन्ति क्रव्यादा जीवन्तीति जनार्दन ॥ ३८ ॥</s-l></s-lg><s-lg><s-l>क्रव्यादैः कृष्यमाणानामपरेषां महात्मनाम् ।</s-l><s-l>शातकौम्भ्यः स्रजश्चित्रा विप्रकीर्णाः समन्ततः ॥ ३९ ॥</s-l></s-lg><s-lg><s-l>एते गोमायवो भीमा निहतानां यशस्विनाम् ।</s-l><s-l>कण्ठान्तरगतान्हारानाक्षिपन्ति सहस्रशः ॥ ४० ॥</s-l></s-lg><s-lg><s-l>सर्वेष्वपररात्रेषु याननन्दन्त बन्दिनः ।</s-l><s-l>स्तुतिभिश्च परार्ध्याभिरुपचारैश्च शिक्षिताः ॥ ४१ ॥</s-l></s-lg><s-lg><s-l>तानिमाः परिदेवन्ति दुःखार्ताः परमाङ्गनाः ।</s-l><s-l>कृपणं वृष्णिशार्दूल दुःखशोकार्दिता भृशम् ॥ ४२ ॥</s-l></s-lg><s-lg><s-l>रक्तोत्पलवनानीव विभान्ति रुचिराणि वै ।</s-l><s-l>मुखानि परमस्त्रीणां परिशुष्काणि केशव ॥ ४३ ॥</s-l></s-lg><s-lg><s-l>रुदितोपरता ह्येता ध्यायन्त्यः संपरिप्लुताः ।</s-l><s-l>कुरुस्त्रियोऽभिगच्छन्ति तेन तेनैव दुःखिताः ॥ ४४ ॥</s-l></s-lg><s-lg><s-l>एतान्यादित्यवर्णानि तपनीयनिभानि च ।</s-l><s-l>रोषरोदनताम्राणि वक्त्राणि कुरुयोषिताम् ॥ ४५ ॥</s-l></s-lg><s-lg><s-l>आसामपरिपूर्णार्थं निशम्य परिदेवितम् ।</s-l><s-l>इतरेतरसंक्रन्दान्न विजानन्ति योषितः ॥ ४६ ॥</s-l></s-lg><s-lg><s-l>एता दीर्घमिवोच्छ्वस्य विक्रुश्य च विलप्य च ।</s-l><s-l>विस्पन्दमाना दुःखेन वीरा जहति जीवितम् ॥ ४७ ॥</s-l></s-lg><s-lg><s-l>बह्व्यो दृष्ट्वा शरीराणि क्रोशन्ति विलपन्ति च ।</s-l><s-l>पाणिभिश्चापरा घ्नन्ति शिरांसि मृदुपाणयः ॥ ४८ ॥</s-l></s-lg><s-lg><s-l>शिरोभिः पतितैर्हस्तैः सर्वाङ्गैर्यूथशः कृतैः ।</s-l><s-l>इतरेतरसंपृक्तैराकीर्णा भाति मेदिनी ॥ ४९ ॥</s-l></s-lg><s-lg><s-l>विशिरस्कानथो कायान्दृष्ट्वा घोराभिनन्दिनः ।</s-l><s-l>मुह्यन्त्यनुचिता नार्यो विदेहानि शिरांसि च ॥ ५० ॥</s-l></s-lg><s-lg><s-l>शिरः कायेन संधाय प्रेक्षमाणा विचेतसः ।</s-l><s-l>अपश्यन्त्यो परं तत्र नेदमस्येति दुःखिताः ॥ ५१ ॥</s-l></s-lg><s-lg><s-l>बाहूरुचरणानन्यान्विशिखोन्मथितान्पृथक् ।</s-l><s-l>संदधत्योऽसुखाविष्टा मूर्छन्त्येताः पुनः पुनः ॥ ५२ ॥</s-l></s-lg><s-lg><s-l>उत्कृत्तशिरसश्चान्यान्विजग्धान्मृगपक्षिभिः ।</s-l><s-l>दृष्ट्वा काश्चिन्न जानन्ति भर्तॄन्भरतयोषितः ॥ ५३ ॥</s-l></s-lg><s-lg><s-l>पाणिभिश्चापरा घ्नन्ति शिरांसि मधुसूदन ।</s-l><s-l>प्रेक्ष्य भ्रातॄन्पितॄन्पुत्रान्पतींश्च निहतान्परैः ॥ ५४ ॥</s-l></s-lg><s-lg><s-l>बाहुभिश्च सखड्गैश्च शिरोभिश्च सकुण्डलैः ।</s-l><s-l>अगम्यकल्पा पृथिवी मांसशोणितकर्दमा ॥ ५५ ॥</s-l></s-lg><s-lg><s-l>न दुःखेषूचिताः पूर्वं दुःखं गाहन्त्यनिन्दिताः ।</s-l><s-l>भ्रातृभिः पितृभिः पुत्रैरुपकीर्णां वसुंधराम् ॥ ५६ ॥</s-l></s-lg><s-lg><s-l>यूथानीव किशोरीणां सुकेशीनां जनार्दन ।</s-l><s-l>स्नुषाणां धृतराष्ट्रस्य पश्य वृन्दान्यनेकशः ॥ ५७ ॥</s-l></s-lg><s-lg><s-l>अतो दुःखतरं किं नु केशव प्रतिभाति मे ।</s-l><s-l>यदिमाः कुर्वते सर्वा रूपमुच्चावचं स्त्रियः ॥ ५८ ॥</s-l></s-lg><s-lg><s-l>नूनमाचरितं पापं मया पूर्वेषु जन्मसु ।</s-l><s-l>या पश्यामि हतान्पुत्रान्पौत्रान्भ्रातॄंश्च केशव ।</s-l><s-l>एवमार्ता विलपती ददर्श निहतं सुतम् ॥ ५९ ॥</s-l></s-lg>