<s-lg><s-l> वैशंपायन उवाच ।</s-l><s-l>विदुरस्य तु तद्वाक्यं निशम्य कुरुसत्तमः ।</s-l><s-l>पुत्रशोकाभिसंतप्तः पपात भुवि मूर्छितः ॥ १ ॥</s-l></s-lg><s-lg><s-l>तं तथा पतितं भूमौ निःसंज्ञं प्रेक्ष्य बान्धवाः ।</s-l><s-l>कृष्णद्वैपायनश्चैव क्षत्ता च विदुरस्तथा ॥ २ ॥</s-l></s-lg><s-lg><s-l>संजयः सुहृदश्चान्ये द्वाःस्था ये चास्य संमताः ।</s-l><s-l>जलेन सुखशीतेन तालवृन्तैश्च भारत ॥ ३ ॥</s-l></s-lg><s-lg><s-l>पस्पृशुश्च करैर्गात्रं वीजमानाश्च यत्नतः ।</s-l><s-l>अन्वासन्सुचिरं कालं धृतराष्ट्रं तथागतम् ॥ ४ ॥</s-l></s-lg><s-lg><s-l>अथ दीर्घस्य कालस्य लब्धसंज्ञो महीपतिः ।</s-l><s-l>विललाप चिरं कालं पुत्राधिभिरभिप्लुतः ॥ ५ ॥</s-l></s-lg><s-lg><s-l>धिगस्तु खलु मानुष्यं मानुष्ये च परिग्रहम् ।</s-l><s-l>यतोमूलानि दुःखानि संभवन्ति मुहुर्मुहुः ॥ ६ ॥</s-l></s-lg><s-lg><s-l>पुत्रनाशेऽर्थनाशे च ज्ञातिसंबन्धिनामपि ।</s-l><s-l>प्राप्यते सुमहद्दुःखं विषाग्निप्रतिमं विभो ॥ ७ ॥</s-l></s-lg><s-lg><s-l>येन दह्यन्ति गात्राणि येन प्रज्ञा विनश्यति ।</s-l><s-l>येनाभिभूतः पुरुषो मरणं बहु मन्यते ॥ ८ ॥</s-l></s-lg><s-lg><s-l>तदिदं व्यसनं प्राप्तं मया भाग्यविपर्ययात् ।</s-l><s-l>तच्चैवाहं करिष्यामि अद्यैव द्विजसत्तम ॥ ९ ॥</s-l></s-lg><s-lg><s-l>इत्युक्त्वा तु महात्मानं पितरं ब्रह्मवित्तमम् ।</s-l><s-l>धृतराष्ट्रोऽभवन्मूढः शोकं च परमं गतः ।</s-l><s-l>अभूच्च तूष्णीं राजासौ ध्यायमानो महीपते ॥ १० ॥</s-l></s-lg><s-lg><s-l>तस्य तद्वचनं श्रुत्वा कृष्णद्वैपायनः प्रभुः ।</s-l><s-l>पुत्रशोकाभिसंतप्तं पुत्रं वचनमब्रवीत् ॥ ११ ॥</s-l></s-lg><s-lg><s-l>धृतराष्ट्र महाबाहो यत्त्वां वक्ष्यामि तच्छृणु ।</s-l><s-l>श्रुतवानसि मेधावी धर्मार्थकुशलस्तथा ॥ १२ ॥</s-l></s-lg><s-lg><s-l>न तेऽस्त्यविदितं किंचिद्वेदितव्यं परंतप ।</s-l><s-l>अनित्यतां हि मर्त्यानां विजानासि न संशयः ॥ १३ ॥</s-l></s-lg><s-lg><s-l>अध्रुवे जीवलोके च स्थाने वाशाश्वते सति ।</s-l><s-l>जीविते मरणान्ते च कस्माच्छोचसि भारत ॥ १४ ॥</s-l></s-lg><s-lg><s-l>प्रत्यक्षं तव राजेन्द्र वैरस्यास्य समुद्भवः ।</s-l><s-l>पुत्रं ते कारणं कृत्वा कालयोगेन कारितः ॥ १५ ॥</s-l></s-lg><s-lg><s-l>अवश्यं भवितव्ये च कुरूणां वैशसे नृप ।</s-l><s-l>कस्माच्छोचसि ताञ्शूरान्गतान्परमिकां गतिम् ॥ १६ ॥</s-l></s-lg><s-lg><s-l>जानता च महाबाहो विदुरेण महात्मना ।</s-l><s-l>यतितं सर्वयत्नेन शमं प्रति जनेश्वर ॥ १७ ॥</s-l></s-lg><s-lg><s-l>न च दैवकृतो मार्गः शक्यो भूतेन केनचित् ।</s-l><s-l>घटतापि चिरं कालं नियन्तुमिति मे मतिः ॥ १८ ॥</s-l></s-lg><s-lg><s-l>देवतानां हि यत्कार्यं मया प्रत्यक्षतः श्रुतम् ।</s-l><s-l>तत्तेऽहं संप्रवक्ष्यामि कथं स्थैर्यं भवेत्तव ॥ १९ ॥</s-l></s-lg><s-lg><s-l>पुराहं त्वरितो यातः सभामैन्द्रीं जितक्लमः ।</s-l><s-l>अपश्यं तत्र च तदा समवेतान्दिवौकसः ।</s-l><s-l>नारदप्रमुखांश्चापि सर्वान्देवऋषींस्तथा ॥ २० ॥</s-l></s-lg><s-lg><s-l>तत्र चापि मया दृष्टा पृथिवी पृथिवीपते ।</s-l><s-l>कार्यार्थमुपसंप्राप्ता देवतानां समीपतः ॥ २१ ॥</s-l></s-lg><s-lg><s-l>उपगम्य तदा धात्री देवानाह समागतान् ।</s-l><s-l>यत्कार्यं मम युष्माभिर्ब्रह्मणः सदने तदा ।</s-l><s-l>प्रतिज्ञातं महाभागास्तच्छीघ्रं संविधीयताम् ॥ २२ ॥</s-l></s-lg><s-lg><s-l>तस्यास्तद्वचनं श्रुत्वा विष्णुर्लोकनमस्कृतः ।</s-l><s-l>उवाच प्रहसन्वाक्यं पृथिवीं देवसंसदि ॥ २३ ॥</s-l></s-lg><s-lg><s-l>धृतराष्ट्रस्य पुत्राणां यस्तु ज्येष्ठः शतस्य वै ।</s-l><s-l>दुर्योधन इति ख्यातः स ते कार्यं करिष्यति ।</s-l><s-l>तं च प्राप्य महीपालं कृतकृत्या भविष्यसि ॥ २४ ॥</s-l></s-lg><s-lg><s-l>तस्यार्थे पृथिवीपालाः कुरुक्षेत्रे समागताः ।</s-l><s-l>अन्योन्यं घातयिष्यन्ति दृढैः शस्त्रैः प्रहारिणः ॥ २५ ॥</s-l></s-lg><s-lg><s-l>ततस्ते भविता देवि भारस्य युधि नाशनम् ।</s-l><s-l>गच्छ शीघ्रं स्वकं स्थानं लोकान्धारय शोभने ॥ २६ ॥</s-l></s-lg><s-lg><s-l>स एष ते सुतो राजँल्लोकसंहारकारणात् ।</s-l><s-l>कलेरंशः समुत्पन्नो गान्धार्या जठरे नृप ॥ २७ ॥</s-l></s-lg><s-lg><s-l>अमर्षी चपलश्चापि क्रोधनो दुष्प्रसाधनः ।</s-l><s-l>दैवयोगात्समुत्पन्ना भ्रातरश्चास्य तादृशाः ॥ २८ ॥</s-l></s-lg><s-lg><s-l>शकुनिर्मातुलश्चैव कर्णश्च परमः सखा ।</s-l><s-l>समुत्पन्ना विनाशार्थं पृथिव्यां सहिता नृपाः ।</s-l><s-l>एतमर्थं महाबाहो नारदो वेद तत्त्वतः ॥ २९ ॥</s-l></s-lg><s-lg><s-l>आत्मापराधात्पुत्रास्ते विनष्टाः पृथिवीपते ।</s-l><s-l>मा ताञ्शोचस्व राजेन्द्र न हि शोकेऽस्ति कारणम् ॥ ३० ॥</s-l></s-lg><s-lg><s-l>न हि ते पाण्डवाः स्वल्पमपराध्यन्ति भारत ।</s-l><s-l>पुत्रास्तव दुरात्मानो यैरियं घातिता मही ॥ ३१ ॥</s-l></s-lg><s-lg><s-l>नारदेन च भद्रं ते पूर्वमेव न संशयः ।</s-l><s-l>युधिष्ठिरस्य समितौ राजसूये निवेदितम् ॥ ३२ ॥</s-l></s-lg><s-lg><s-l>पाण्डवाः कौरवाश्चैव समासाद्य परस्परम् ।</s-l><s-l>न भविष्यन्ति कौन्तेय यत्ते कृत्यं तदाचर ॥ ३३ ॥</s-l></s-lg><s-lg><s-l>नारदस्य वचः श्रुत्वा तदाशोचन्त पाण्डवाः ।</s-l><s-l>एतत्ते सर्वमाख्यातं देवगुह्यं सनातनम् ॥ ३४ ॥</s-l></s-lg><s-lg><s-l>कथं ते शोकनाशः स्यात्प्राणेषु च दया प्रभो ।</s-l><s-l>स्नेहश्च पाण्डुपुत्रेषु ज्ञात्वा दैवकृतं विधिम् ॥ ३५ ॥</s-l></s-lg><s-lg><s-l>एष चार्थो महाबाहो पूर्वमेव मया श्रुतः ।</s-l><s-l>कथितो धर्मराजस्य राजसूये क्रतूत्तमे ॥ ३६ ॥</s-l></s-lg><s-lg><s-l>यतितं धर्मपुत्रेण मया गुह्ये निवेदिते ।</s-l><s-l>अविग्रहे कौरवाणां दैवं तु बलवत्तरम् ॥ ३७ ॥</s-l></s-lg><s-lg><s-l>अनतिक्रमणीयो हि विधी राजन्कथंचन ।</s-l><s-l>कृतान्तस्य हि भूतेन स्थावरेण त्रसेन च ॥ ३८ ॥</s-l></s-lg><s-lg><s-l>भवान्धर्मपरो यत्र बुद्धिश्रेष्ठश्च भारत ।</s-l><s-l>मुह्यते प्राणिनां ज्ञात्वा गतिं चागतिमेव च ॥ ३९ ॥</s-l></s-lg><s-lg><s-l>त्वां तु शोकेन संतप्तं मुह्यमानं मुहुर्मुहुः ।</s-l><s-l>ज्ञात्वा युधिष्ठिरो राजा प्राणानपि परित्यजेत् ॥ ४० ॥</s-l></s-lg><s-lg><s-l>कृपालुर्नित्यशो वीरस्तिर्यग्योनिगतेष्वपि ।</s-l><s-l>स कथं त्वयि राजेन्द्र कृपां वै न करिष्यति ॥ ४१ ॥</s-l></s-lg><s-lg><s-l>मम चैव नियोगेन विधेश्चाप्यनिवर्तनात् ।</s-l><s-l>पाण्डवानां च कारुण्यात्प्राणान्धारय भारत ॥ ४२ ॥</s-l></s-lg><s-lg><s-l>एवं ते वर्तमानस्य लोके कीर्तिर्भविष्यति ।</s-l><s-l>धर्मश्च सुमहांस्तात तप्तं स्याच्च तपश्चिरात् ॥ ४३ ॥</s-l></s-lg><s-lg><s-l>पुत्रशोकसमुत्पन्नं हुताशं ज्वलितं यथा ।</s-l><s-l>प्रज्ञाम्भसा महाराज निर्वापय सदा सदा ॥ ४४ ॥</s-l></s-lg><s-lg><s-l>एतच्छ्रुत्वा तु वचनं व्यासस्यामिततेजसः ।</s-l><s-l>मुहूर्तं समनुध्याय धृतराष्ट्रोऽभ्यभाषत ॥ ४५ ॥</s-l></s-lg><s-lg><s-l>महता शोकजालेन प्रणुन्नोऽस्मि द्विजोत्तम ।</s-l><s-l>नात्मानमवबुध्यामि मुह्यमानो मुहुर्मुहुः ॥ ४६ ॥</s-l></s-lg><s-lg><s-l>इदं तु वचनं श्रुत्वा तव दैवनियोगजम् ।</s-l><s-l>धारयिष्याम्यहं प्राणान्यतिष्ये च नशोचितुम् ॥ ४७ ॥</s-l></s-lg><s-lg><s-l>एतच्छ्रुत्वा तु वचनं व्यासः सत्यवतीसुतः ।</s-l><s-l>धृतराष्ट्रस्य राजेन्द्र तत्रैवान्तरधीयत ॥ ४८ ॥</s-l></s-lg>