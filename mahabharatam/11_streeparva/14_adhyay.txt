<s-lg><s-l> वैशंपायन उवाच ।</s-l><s-l>तच्छ्रुत्वा वचनं तस्या भीमसेनोऽथ भीतवत् ।</s-l><s-l>गान्धारीं प्रत्युवाचेदं वचः सानुनयं तदा ॥ १ ॥</s-l></s-lg><s-lg><s-l>अधर्मो यदि वा धर्मस्त्रासात्तत्र मया कृतः ।</s-l><s-l>आत्मानं त्रातुकामेन तन्मे त्वं क्षन्तुमर्हसि ॥ २ ॥</s-l></s-lg><s-lg><s-l>न हि युद्धेन पुत्रस्ते धर्मेण स महाबलः ।</s-l><s-l>शक्यः केनचिदुद्यन्तुमतो विषममाचरम् ॥ ३ ॥</s-l></s-lg><s-lg><s-l>सैन्यस्यैकोऽवशिष्टोऽयं गदायुद्धे च वीर्यवान् ।</s-l><s-l>मां हत्वा न हरेद्राज्यमिति चैतत्कृतं मया ॥ ४ ॥</s-l></s-lg><s-lg><s-l>राजपुत्रीं च पाञ्चालीमेकवस्त्रां रजस्वलाम् ।</s-l><s-l>भवत्या विदितं सर्वमुक्तवान्यत्सुतस्तव ॥ ५ ॥</s-l></s-lg><s-lg><s-l>सुयोधनमसंगृह्य न शक्या भूः ससागरा ।</s-l><s-l>केवला भोक्तुमस्माभिरतश्चैतत्कृतं मया ॥ ६ ॥</s-l></s-lg><s-lg><s-l>तच्चाप्यप्रियमस्माकं पुत्रस्ते समुपाचरत् ।</s-l><s-l>द्रौपद्या यत्सभामध्ये सव्यमूरुमदर्शयत् ॥ ७ ॥</s-l></s-lg><s-lg><s-l>तत्रैव वध्यः सोऽस्माकं दुराचारोऽम्ब ते सुतः ।</s-l><s-l>धर्मराजाज्ञया चैव स्थिताः स्म समये तदा ॥ ८ ॥</s-l></s-lg><s-lg><s-l>वैरमुद्धुक्षितं राज्ञि पुत्रेण तव तन्महत् ।</s-l><s-l>क्लेशिताश्च वने नित्यं तत एतत्कृतं मया ॥ ९ ॥</s-l></s-lg><s-lg><s-l>वैरस्यास्य गतः पारं हत्वा दुर्योधनं रणे ।</s-l><s-l>राज्यं युधिष्ठिरः प्राप्तो वयं च गतमन्यवः ॥ १० ॥</s-l></s-lg><s-lg><s-l> गान्धार्युवाच ।</s-l><s-l>न तस्यैष वधस्तात यत्प्रशंससि मे सुतम् ।</s-l><s-l>कृतवांश्चापि तत्सर्वं यदिदं भाषसे मयि ॥ ११ ॥</s-l></s-lg><s-lg><s-l>हताश्वे नकुले यत्तद्वृषसेनेन भारत ।</s-l><s-l>अपिबः शोणितं संख्ये दुःशासनशरीरजम् ॥ १२ ॥</s-l></s-lg><s-lg><s-l>सद्भिर्विगर्हितं घोरमनार्यजनसेवितम् ।</s-l><s-l>क्रूरं कर्माकरोः कस्मात्तदयुक्तं वृकोदर ॥ १३ ॥</s-l></s-lg><s-lg><s-l> भीमसेन उवाच ।</s-l><s-l>अन्यस्यापि न पातव्यं रुधिरं किं पुनः स्वकम् ।</s-l><s-l>यथैवात्मा तथा भ्राता विशेषो नास्ति कश्चन ॥ १४ ॥</s-l></s-lg><s-lg><s-l>रुधिरं न व्यतिक्रामद्दन्तोष्ठं मेऽम्ब मा शुचः ।</s-l><s-l>वैवस्वतस्तु तद्वेद हस्तौ मे रुधिरोक्षितौ ॥ १५ ॥</s-l></s-lg><s-lg><s-l>हताश्वं नकुलं दृष्ट्वा वृषसेनेन संयुगे ।</s-l><s-l>भ्रातॄणां संप्रहृष्टानां त्रासः संजनितो मया ॥ १६ ॥</s-l></s-lg><s-lg><s-l>केशपक्षपरामर्शे द्रौपद्या द्यूतकारिते ।</s-l><s-l>क्रोधाद्यदब्रुवं चाहं तच्च मे हृदि वर्तते ॥ १७ ॥</s-l></s-lg><s-lg><s-l>क्षत्रधर्माच्च्युतो राज्ञि भवेयं शाश्वतीः समाः ।</s-l><s-l>प्रतिज्ञां तामनिस्तीर्य ततस्तत्कृतवानहम् ॥ १८ ॥</s-l></s-lg><s-lg><s-l>न मामर्हसि गान्धारि दोषेण परिशङ्कितुम् ।</s-l><s-l>अनिगृह्य पुरा पुत्रानस्मास्वनपकारिषु ॥ १९ ॥</s-l></s-lg><s-lg><s-l> गान्धार्युवाच ।</s-l><s-l>वृद्धस्यास्य शतं पुत्रान्निघ्नंस्त्वमपराजितः ।</s-l><s-l>कस्मान्न शेषयः कंचिद्येनाल्पमपराधितम् ॥ २० ॥</s-l></s-lg><s-lg><s-l>संतानमावयोस्तात वृद्धयोर्हृतराज्ययोः ।</s-l><s-l>कथमन्धद्वयस्यास्य यष्टिरेका न वर्जिता ॥ २१ ॥</s-l></s-lg><s-lg><s-l>शेषे ह्यवस्थिते तात पुत्राणामन्तके त्वयि ।</s-l><s-l>न मे दुःखं भवेदेतद्यदि त्वं धर्ममाचरः ॥ २२ ॥</s-l></s-lg>