<s-lg><s-l> वैशंपायन उवाच ।</s-l><s-l>हतेषु सर्वसैन्येषु धर्मराजो युधिष्ठिरः ।</s-l><s-l>शुश्रुवे पितरं वृद्धं निर्यातं गजसाह्वयात् ॥ १ ॥</s-l></s-lg><s-lg><s-l>सोऽभ्ययात्पुत्रशोकार्तः पुत्रशोकपरिप्लुतम् ।</s-l><s-l>शोचमानो महाराज भ्रातृभिः सहितस्तदा ॥ २ ॥</s-l></s-lg><s-lg><s-l>अन्वीयमानो वीरेण दाशार्हेण महात्मना ।</s-l><s-l>युयुधानेन च तथा तथैव च युयुत्सुना ॥ ३ ॥</s-l></s-lg><s-lg><s-l>तमन्वगात्सुदुःखार्ता द्रौपदी शोककर्शिता ।</s-l><s-l>सह पाञ्चालयोषिद्भिर्यास्तत्रासन्समागताः ॥ ४ ॥</s-l></s-lg><s-lg><s-l>स गङ्गामनु वृन्दानि स्त्रीणां भरतसत्तम ।</s-l><s-l>कुररीणामिवार्तानां क्रोशन्तीनां ददर्श ह ॥ ५ ॥</s-l></s-lg><s-lg><s-l>ताभिः परिवृतो राजा रुदतीभिः सहस्रशः ।</s-l><s-l>ऊर्ध्वबाहुभिरार्ताभिर्ब्रुवतीभिः प्रियाप्रिये ॥ ६ ॥</s-l></s-lg><s-lg><s-l>क्व नु धर्मज्ञता राज्ञः क्व नु साद्यानृशंसता ।</s-l><s-l>यदावधीत्पितॄन्भ्रातॄन्गुरून्पुत्रान्सखीनपि ॥ ७ ॥</s-l></s-lg><s-lg><s-l>घातयित्वा कथं द्रोणं भीष्मं चापि पितामहम् ।</s-l><s-l>मनस्तेऽभून्महाबाहो हत्वा चापि जयद्रथम् ॥ ८ ॥</s-l></s-lg><s-lg><s-l>किं नु राज्येन ते कार्यं पितॄन्भ्रातॄनपश्यतः ।</s-l><s-l>अभिमन्युं च दुर्धर्षं द्रौपदेयांश्च भारत ॥ ९ ॥</s-l></s-lg><s-lg><s-l>अतीत्य ता महाबाहुः क्रोशन्तीः कुररीरिव ।</s-l><s-l>ववन्दे पितरं ज्येष्ठं धर्मराजो युधिष्ठिरः ॥ १० ॥</s-l></s-lg><s-lg><s-l>ततोऽभिवाद्य पितरं धर्मेणामित्रकर्शनाः ।</s-l><s-l>न्यवेदयन्त नामानि पाण्डवास्तेऽपि सर्वशः ॥ ११ ॥</s-l></s-lg><s-lg><s-l>तमात्मजान्तकरणं पिता पुत्रवधार्दितः ।</s-l><s-l>अप्रीयमाणः शोकार्तः पाण्डवं परिषस्वजे ॥ १२ ॥</s-l></s-lg><s-lg><s-l>धर्मराजं परिष्वज्य सान्त्वयित्वा च भारत ।</s-l><s-l>दुष्टात्मा भीममन्वैच्छद्दिधक्षुरिव पावकः ॥ १३ ॥</s-l></s-lg><s-lg><s-l>स कोपपावकस्तस्य शोकवायुसमीरितः ।</s-l><s-l>भीमसेनमयं दावं दिधक्षुरिव दृश्यते ॥ १४ ॥</s-l></s-lg><s-lg><s-l>तस्य संकल्पमाज्ञाय भीमं प्रत्यशुभं हरिः ।</s-l><s-l>भीममाक्षिप्य पाणिभ्यां प्रददौ भीममायसम् ॥ १५ ॥</s-l></s-lg><s-lg><s-l>प्रागेव तु महाबुद्धिर्बुद्ध्वा तस्येङ्गितं हरिः ।</s-l><s-l>संविधानं महाप्राज्ञस्तत्र चक्रे जनार्दनः ॥ १६ ॥</s-l></s-lg><s-lg><s-l>तं तु गृह्यैव पाणिभ्यां भीमसेनमयस्मयम् ।</s-l><s-l>बभञ्ज बलवान्राजा मन्यमानो वृकोदरम् ॥ १७ ॥</s-l></s-lg><s-lg><s-l>नागायुतबलप्राणः स राजा भीममायसम् ।</s-l><s-l>भङ्क्त्वा विमथितोरस्कः सुस्राव रुधिरं मुखात् ॥ १८ ॥</s-l></s-lg><s-lg><s-l>ततः पपात मेदिन्यां तथैव रुधिरोक्षितः ।</s-l><s-l>प्रपुष्पिताग्रशिखरः पारिजात इव द्रुमः ॥ १९ ॥</s-l></s-lg><s-lg><s-l>पर्यगृह्णत तं विद्वान्सूतो गावल्गणिस्तदा ।</s-l><s-l>मैवमित्यब्रवीच्चैनं शमयन्सान्त्वयन्निव ॥ २० ॥</s-l></s-lg><s-lg><s-l>स तु कोपं समुत्सृज्य गतमन्युर्महामनाः ।</s-l><s-l>हा हा भीमेति चुक्रोश भूयः शोकसमन्वितः ॥ २१ ॥</s-l></s-lg><s-lg><s-l>तं विदित्वा गतक्रोधं भीमसेनवधार्दितम् ।</s-l><s-l>वासुदेवो वरः पुंसामिदं वचनमब्रवीत् ॥ २२ ॥</s-l></s-lg><s-lg><s-l>मा शुचो धृतराष्ट्र त्वं नैष भीमस्त्वया हतः ।</s-l><s-l>आयसी प्रतिमा ह्येषा त्वया राजन्निपातिता ॥ २३ ॥</s-l></s-lg><s-lg><s-l>त्वां क्रोधवशमापन्नं विदित्वा भरतर्षभ ।</s-l><s-l>मयापकृष्टः कौन्तेयो मृत्योर्दंष्ट्रान्तरं गतः ॥ २४ ॥</s-l></s-lg><s-lg><s-l>न हि ते राजशार्दूल बले तुल्योऽस्ति कश्चन ।</s-l><s-l>कः सहेत महाबाहो बाह्वोर्निग्रहणं नरः ॥ २५ ॥</s-l></s-lg><s-lg><s-l>यथान्तकमनुप्राप्य जीवन्कश्चिन्न मुच्यते ।</s-l><s-l>एवं बाह्वन्तरं प्राप्य तव जीवेन्न कश्चन ॥ २६ ॥</s-l></s-lg><s-lg><s-l>तस्मात्पुत्रेण या सा ते प्रतिमा कारितायसी ।</s-l><s-l>भीमस्य सेयं कौरव्य तवैवोपहृता मया ॥ २७ ॥</s-l></s-lg><s-lg><s-l>पुत्रशोकाभिसंतापाद्धर्मादपहृतं मनः ।</s-l><s-l>तव राजेन्द्र तेन त्वं भीमसेनं जिघांससि ॥ २८ ॥</s-l></s-lg><s-lg><s-l>न च ते तत्क्षमं राजन्हन्यास्त्वं यद्वृकोदरम् ।</s-l><s-l>न हि पुत्रा महाराज जीवेयुस्ते कथंचन ॥ २९ ॥</s-l></s-lg><s-lg><s-l>तस्माद्यत्कृतमस्माभिर्मन्यमानैः क्षमं प्रति ।</s-l><s-l>अनुमन्यस्व तत्सर्वं मा च शोके मनः कृथाः ॥ ३० ॥</s-l></s-lg>