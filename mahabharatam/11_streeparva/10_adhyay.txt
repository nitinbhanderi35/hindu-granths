<s-lg><s-l> वैशंपायन उवाच ।</s-l><s-l>क्रोशमात्रं ततो गत्वा ददृशुस्तान्महारथान् ।</s-l><s-l>शारद्वतं कृपं द्रौणिं कृतवर्माणमेव च ॥ १ ॥</s-l></s-lg><s-lg><s-l>ते तु दृष्ट्वैव राजानं प्रज्ञाचक्षुषमीश्वरम् ।</s-l><s-l>अश्रुकण्ठा विनिःश्वस्य रुदन्तमिदमब्रुवन् ॥ २ ॥</s-l></s-lg><s-lg><s-l>पुत्रस्तव महाराज कृत्वा कर्म सुदुष्करम् ।</s-l><s-l>गतः सानुचरो राजञ्शक्रलोकं महीपतिः ॥ ३ ॥</s-l></s-lg><s-lg><s-l>दुर्योधनबलान्मुक्ता वयमेव त्रयो रथाः ।</s-l><s-l>सर्वमन्यत्परिक्षीणं सैन्यं ते भरतर्षभ ॥ ४ ॥</s-l></s-lg><s-lg><s-l>इत्येवमुक्त्वा राजानं कृपः शारद्वतस्तदा ।</s-l><s-l>गान्धारीं पुत्रशोकार्तामिदं वचनमब्रवीत् ॥ ५ ॥</s-l></s-lg><s-lg><s-l>अभीता युध्यमानास्ते घ्नन्तः शत्रुगणान्बहून् ।</s-l><s-l>वीरकर्माणि कुर्वाणाः पुत्रास्ते निधनं गताः ॥ ६ ॥</s-l></s-lg><s-lg><s-l>ध्रुवं संप्राप्य लोकांस्ते निर्मलाञ्शस्त्रनिर्जितान् ।</s-l><s-l>भास्वरं देहमास्थाय विहरन्त्यमरा इव ॥ ७ ॥</s-l></s-lg><s-lg><s-l>न हि कश्चिद्धि शूराणां युध्यमानः पराङ्मुखः ।</s-l><s-l>शस्त्रेण निधनं प्राप्तो न च कश्चित्कृताञ्जलिः ॥ ८ ॥</s-l></s-lg><s-lg><s-l>एतां तां क्षत्रियस्याहुः पुराणां परमां गतिम् ।</s-l><s-l>शस्त्रेण निधनं संख्ये तान्न शोचितुमर्हसि ॥ ९ ॥</s-l></s-lg><s-lg><s-l>न चापि शत्रवस्तेषामृध्यन्ते राज्ञि पाण्डवाः ।</s-l><s-l>शृणु यत्कृतमस्माभिरश्वत्थामपुरोगमैः ॥ १० ॥</s-l></s-lg><s-lg><s-l>अधर्मेण हतं श्रुत्वा भीमसेनेन ते सुतम् ।</s-l><s-l>सुप्तं शिबिरमाविश्य पाण्डूनां कदनं कृतम् ॥ ११ ॥</s-l></s-lg><s-lg><s-l>पाञ्चाला निहताः सर्वे धृष्टद्युम्नपुरोगमाः ।</s-l><s-l>द्रुपदस्यात्मजाश्चैव द्रौपदेयाश्च पातिताः ॥ १२ ॥</s-l></s-lg><s-lg><s-l>तथा विशसनं कृत्वा पुत्रशत्रुगणस्य ते ।</s-l><s-l>प्राद्रवाम रणे स्थातुं न हि शक्यामहे त्रयः ॥ १३ ॥</s-l></s-lg><s-lg><s-l>ते हि शूरा महेष्वासाः क्षिप्रमेष्यन्ति पाण्डवाः ।</s-l><s-l>अमर्षवशमापन्ना वैरं प्रतिजिहीर्षवः ॥ १४ ॥</s-l></s-lg><s-lg><s-l>निहतानात्मजाञ्श्रुत्वा प्रमत्तान्पुरुषर्षभाः ।</s-l><s-l>निनीषन्तः पदं शूराः क्षिप्रमेव यशस्विनि ॥ १५ ॥</s-l></s-lg><s-lg><s-l>पाण्डूनां किल्बिषं कृत्वा संस्थातुं नोत्सहामहे ।</s-l><s-l>अनुजानीहि नो राज्ञि मा च शोके मनः कृथाः ॥ १६ ॥</s-l></s-lg><s-lg><s-l>राजंस्त्वमनुजानीहि धैर्यमातिष्ठ चोत्तमम् ।</s-l><s-l>निष्ठान्तं पश्य चापि त्वं क्षत्रधर्मं च केवलम् ॥ १७ ॥</s-l></s-lg><s-lg><s-l>इत्येवमुक्त्वा राजानं कृत्वा चाभिप्रदक्षिणम् ।</s-l><s-l>कृपश्च कृतवर्मा च द्रोणपुत्रश्च भारत ॥ १८ ॥</s-l></s-lg><s-lg><s-l>अवेक्षमाणा राजानं धृतराष्ट्रं मनीषिणम् ।</s-l><s-l>गङ्गामनु महात्मानस्तूर्णमश्वानचोदयन् ॥ १९ ॥</s-l></s-lg><s-lg><s-l>अपक्रम्य तु ते राजन्सर्व एव महारथाः ।</s-l><s-l>आमन्त्र्यान्योन्यमुद्विग्नास्त्रिधा ते प्रययुस्ततः ॥ २० ॥</s-l></s-lg><s-lg><s-l>जगाम हास्तिनपुरं कृपः शारद्वतस्तदा ।</s-l><s-l>स्वमेव राष्ट्रं हार्दिक्यो द्रौणिर्व्यासाश्रमं ययौ ॥ २१ ॥</s-l></s-lg><s-lg><s-l>एवं ते प्रययुर्वीरा वीक्षमाणाः परस्परम् ।</s-l><s-l>भयार्ताः पाण्डुपुत्राणामागस्कृत्वा महात्मनाम् ॥ २२ ॥</s-l></s-lg><s-lg><s-l>समेत्य वीरा राजानं तदा त्वनुदिते रवौ ।</s-l><s-l>विप्रजग्मुर्महाराज यथेच्छकमरिंदमाः ॥ २३ ॥</s-l></s-lg>