<s-lg><s-l> धृतराष्ट्र उवाच ।</s-l><s-l>अहोऽभिहितमाख्यानं भवता तत्त्वदर्शिना ।</s-l><s-l>भूय एव तु मे हर्षः श्रोतुं वागमृतं तव ॥ १ ॥</s-l></s-lg><s-lg><s-l> विदुर उवाच ।</s-l><s-l>शृणु भूयः प्रवक्ष्यामि मार्गस्यैतस्य विस्तरम् ।</s-l><s-l>यच्छ्रुत्वा विप्रमुच्यन्ते संसारेभ्यो विचक्षणाः ॥ २ ॥</s-l></s-lg><s-lg><s-l>यथा तु पुरुषो राजन्दीर्घमध्वानमास्थितः ।</s-l><s-l>क्वचित्क्वचिच्छ्रमात्स्थाता कुरुते वासमेव वा ॥ ३ ॥</s-l></s-lg><s-lg><s-l>एवं संसारपर्याये गर्भवासेषु भारत ।</s-l><s-l>कुर्वन्ति दुर्बुधा वासं मुच्यन्ते तत्र पण्डिताः ॥ ४ ॥</s-l></s-lg><s-lg><s-l>तस्मादध्वानमेवैतमाहुः शास्त्रविदो जनाः ।</s-l><s-l>यत्तु संसारगहनं वनमाहुर्मनीषिणः ॥ ५ ॥</s-l></s-lg><s-lg><s-l>सोऽयं लोकसमावर्तो मर्त्यानां भरतर्षभ ।</s-l><s-l>चराणां स्थावराणां च गृध्येत्तत्र न पण्डितः ॥ ६ ॥</s-l></s-lg><s-lg><s-l>शारीरा मानसाश्चैव मर्त्यानां ये तु व्याधयः ।</s-l><s-l>प्रत्यक्षाश्च परोक्षाश्च ते व्यालाः कथिता बुधैः ॥ ७ ॥</s-l></s-lg><s-lg><s-l>क्लिश्यमानाश्च तैर्नित्यं हन्यमानाश्च भारत ।</s-l><s-l>स्वकर्मभिर्महाव्यालैर्नोद्विजन्त्यल्पबुद्धयः ॥ ८ ॥</s-l></s-lg><s-lg><s-l>अथापि तैर्विमुच्येत व्याधिभिः पुरुषो नृप ।</s-l><s-l>आवृणोत्येव तं पश्चाज्जरा रूपविनाशिनी ॥ ९ ॥</s-l></s-lg><s-lg><s-l>शब्दरूपरसस्पर्शैर्गन्धैश्च विविधैरपि ।</s-l><s-l>मज्जमानं महापङ्के निरालम्बे समन्ततः ॥ १० ॥</s-l></s-lg><s-lg><s-l>संवत्सरर्तवो मासाः पक्षाहोरात्रसंधयः ।</s-l><s-l>क्रमेणास्य प्रलुम्पन्ति रूपमायुस्तथैव च ॥ ११ ॥</s-l></s-lg><s-lg><s-l>एते कालस्य निधयो नैताञ्जानन्ति दुर्बुधाः ।</s-l><s-l>अत्राभिलिखितान्याहुः सर्वभूतानि कर्मणा ॥ १२ ॥</s-l></s-lg><s-lg><s-l>रथं शरीरं भूतानां सत्त्वमाहुस्तु सारथिम् ।</s-l><s-l>इन्द्रियाणि हयानाहुः कर्म बुद्धिश्च रश्मयः ॥ १३ ॥</s-l></s-lg><s-lg><s-l>तेषां हयानां यो वेगं धावतामनुधावति ।</s-l><s-l>स तु संसारचक्रेऽस्मिंश्चक्रवत्परिवर्तते ॥ १४ ॥</s-l></s-lg><s-lg><s-l>यस्तान्यमयते बुद्ध्या स यन्ता न निवर्तते ।</s-l><s-l>याम्यमाहू रथं ह्येनं मुह्यन्ते येन दुर्बुधाः ॥ १५ ॥</s-l></s-lg><s-lg><s-l>स चैतत्प्राप्नुते राजन्यत्त्वं प्राप्तो नराधिप ।</s-l><s-l>राज्यनाशं सुहृन्नाशं सुतनाशं च भारत ॥ १६ ॥</s-l></s-lg><s-lg><s-l>अनुतर्षुलमेवैतद्दुःखं भवति भारत ।</s-l><s-l>साधुः परमदुःखानां दुःखभैषज्यमाचरेत् ॥ १७ ॥</s-l></s-lg><s-lg><s-l>न विक्रमो न चाप्यर्थो न मित्रं न सुहृज्जनः ।</s-l><s-l>तथोन्मोचयते दुःखाद्यथात्मा स्थिरसंयमः ॥ १८ ॥</s-l></s-lg><s-lg><s-l>तस्मान्मैत्रं समास्थाय शीलमापद्य भारत ।</s-l><s-l>दमस्त्यागोऽप्रमादश्च ते त्रयो ब्रह्मणो हयाः ॥ १९ ॥</s-l></s-lg><s-lg><s-l>शीलरश्मिसमायुक्ते स्थितो यो मानसे रथे ।</s-l><s-l>त्यक्त्वा मृत्युभयं राजन्ब्रह्मलोकं स गच्छति ॥ २० ॥</s-l></s-lg>