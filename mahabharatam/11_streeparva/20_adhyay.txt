<s-lg><s-l> गान्धार्युवाच ।</s-l><s-l>अध्यर्धगुणमाहुर्यं बले शौर्ये च माधव ।</s-l><s-l>पित्रा त्वया च दाशार्ह दृप्तं सिंहमिवोत्कटम् ॥ १ ॥</s-l></s-lg><s-lg><s-l>यो बिभेद चमूमेको मम पुत्रस्य दुर्भिदाम् ।</s-l><s-l>स भूत्वा मृत्युरन्येषां स्वयं मृत्युवशं गतः ॥ २ ॥</s-l></s-lg><s-lg><s-l>तस्योपलक्षये कृष्ण कार्ष्णेरमिततेजसः ।</s-l><s-l>अभिमन्योर्हतस्यापि प्रभा नैवोपशाम्यति ॥ ३ ॥</s-l></s-lg><s-lg><s-l>एषा विराटदुहिता स्नुषा गाण्डीवधन्वनः ।</s-l><s-l>आर्ता बाला पतिं वीरं शोच्या शोचत्यनिन्दिता ॥ ४ ॥</s-l></s-lg><s-lg><s-l>तमेषा हि समासाद्य भार्या भर्तारमन्तिके ।</s-l><s-l>विराटदुहिता कृष्ण पाणिना परिमार्जति ॥ ५ ॥</s-l></s-lg><s-lg><s-l>तस्य वक्त्रमुपाघ्राय सौभद्रस्य यशस्विनी ।</s-l><s-l>विबुद्धकमलाकारं कम्बुवृत्तशिरोधरम् ॥ ६ ॥</s-l></s-lg><s-lg><s-l>काम्यरूपवती चैषा परिष्वजति भामिनी ।</s-l><s-l>लज्जमाना पुरेवैनं माध्वीकमदमूर्छिता ॥ ७ ॥</s-l></s-lg><s-lg><s-l>तस्य क्षतजसंदिग्धं जातरूपपरिष्कृतम् ।</s-l><s-l>विमुच्य कवचं कृष्ण शरीरमभिवीक्षते ॥ ८ ॥</s-l></s-lg><s-lg><s-l>अवेक्षमाणा तं बाला कृष्ण त्वामभिभाषते ।</s-l><s-l>अयं ते पुण्डरीकाक्ष सदृशाक्षो निपातितः ॥ ९ ॥</s-l></s-lg><s-lg><s-l>बले वीर्ये च सदृशस्तेजसा चैव तेऽनघ ।</s-l><s-l>रूपेण च तवात्यर्थं शेते भुवि निपातितः ॥ १० ॥</s-l></s-lg><s-lg><s-l>अत्यन्तसुकुमारस्य राङ्कवाजिनशायिनः ।</s-l><s-l>कच्चिदद्य शरीरं ते भूमौ न परितप्यते ॥ ११ ॥</s-l></s-lg><s-lg><s-l>मातङ्गभुजवर्ष्माणौ ज्याक्षेपकठिनत्वचौ ।</s-l><s-l>काञ्चनाङ्गदिनौ शेषे निक्षिप्य विपुलौ भुजौ ॥ १२ ॥</s-l></s-lg><s-lg><s-l>व्यायम्य बहुधा नूनं सुखसुप्तः श्रमादिव ।</s-l><s-l>एवं विलपतीमार्तां न हि मामभिभाषसे ॥ १३ ॥</s-l></s-lg><s-lg><s-l>आर्यामार्य सुभद्रां त्वमिमांश्च त्रिदशोपमान् ।</s-l><s-l>पितॄन्मां चैव दुःखार्तां विहाय क्व गमिष्यसि ॥ १४ ॥</s-l></s-lg><s-lg><s-l>तस्य शोणितसंदिग्धान्केशानुन्नाम्य पाणिना ।</s-l><s-l>उत्सङ्गे वक्त्रमाधाय जीवन्तमिव पृच्छति ।</s-l><s-l>स्वस्रीयं वासुदेवस्य पुत्रं गाण्डीवधन्वनः ॥ १५ ॥</s-l></s-lg><s-lg><s-l>कथं त्वां रणमध्यस्थं जघ्नुरेते महारथाः ।</s-l><s-l>धिगस्तु क्रूरकर्तॄंस्तान्कृपकर्णजयद्रथान् ॥ १६ ॥</s-l></s-lg><s-lg><s-l>द्रोणद्रौणायनी चोभौ यैरसि व्यसनीकृतः ।</s-l><s-l>रथर्षभाणां सर्वेषां कथमासीत्तदा मनः ॥ १७ ॥</s-l></s-lg><s-lg><s-l>बालं त्वां परिवार्यैकं मम दुःखाय जघ्नुषाम् ।</s-l><s-l>कथं नु पाण्डवानां च पाञ्चालानां च पश्यताम् ।</s-l><s-l>त्वं वीर निधनं प्राप्तो नाथवान्सन्ननाथवत् ॥ १८ ॥</s-l></s-lg><s-lg><s-l>दृष्ट्वा बहुभिराक्रन्दे निहतं त्वामनाथवत् ।</s-l><s-l>वीरः पुरुषशार्दूलः कथं जीवति पाण्डवः ॥ १९ ॥</s-l></s-lg><s-lg><s-l>न राज्यलाभो विपुलः शत्रूणां वा पराभवः ।</s-l><s-l>प्रीतिं दास्यति पार्थानां त्वामृते पुष्करेक्षण ॥ २० ॥</s-l></s-lg><s-lg><s-l>तव शस्त्रजिताँल्लोकान्धर्मेण च दमेन च ।</s-l><s-l>क्षिप्रमन्वागमिष्यामि तत्र मां प्रतिपालय ॥ २१ ॥</s-l></s-lg><s-lg><s-l>दुर्मरं पुनरप्राप्ते काले भवति केनचित् ।</s-l><s-l>यदहं त्वां रणे दृष्ट्वा हतं जीवामि दुर्भगा ॥ २२ ॥</s-l></s-lg><s-lg><s-l>कामिदानीं नरव्याघ्र श्लक्ष्णया स्मितया गिरा ।</s-l><s-l>पितृलोके समेत्यान्यां मामिवामन्त्रयिष्यसि ॥ २३ ॥</s-l></s-lg><s-lg><s-l>नूनमप्सरसां स्वर्गे मनांसि प्रमथिष्यसि ।</s-l><s-l>परमेण च रूपेण गिरा च स्मितपूर्वया ॥ २४ ॥</s-l></s-lg><s-lg><s-l>प्राप्य पुण्यकृताँल्लोकानप्सरोभिः समेयिवान् ।</s-l><s-l>सौभद्र विहरन्काले स्मरेथाः सुकृतानि मे ॥ २५ ॥</s-l></s-lg><s-lg><s-l>एतावानिह संवासो विहितस्ते मया सह ।</s-l><s-l>षण्मासान्सप्तमे मासि त्वं वीर निधनं गतः ॥ २६ ॥</s-l></s-lg><s-lg><s-l>इत्युक्तवचनामेतामपकर्षन्ति दुःखिताम् ।</s-l><s-l>उत्तरां मोघसंकल्पां मत्स्यराजकुलस्त्रियः ॥ २७ ॥</s-l></s-lg><s-lg><s-l>उत्तरामपकृष्यैनामार्तामार्ततराः स्वयम् ।</s-l><s-l>विराटं निहतं दृष्ट्वा क्रोशन्ति विलपन्ति च ॥ २८ ॥</s-l></s-lg><s-lg><s-l>द्रोणास्त्रशरसंकृत्तं शयानं रुधिरोक्षितम् ।</s-l><s-l>विराटं वितुदन्त्येते गृध्रगोमायुवायसाः ॥ २९ ॥</s-l></s-lg><s-lg><s-l>वितुद्यमानं विहगैर्विराटमसितेक्षणाः ।</s-l><s-l>न शक्नुवन्ति विवशा निवर्तयितुमातुराः ॥ ३० ॥</s-l></s-lg><s-lg><s-l>आसामातपतप्तानामायासेन च योषिताम् ।</s-l><s-l>श्रमेण च विवर्णानां रूपाणां विगतं वपुः ॥ ३१ ॥</s-l></s-lg><s-lg><s-l>उत्तरं चाभिमन्युं च काम्बोजं च सुदक्षिणम् ।</s-l><s-l>शिशूनेतान्हतान्पश्य लक्ष्मणं च सुदर्शनम् ।</s-l><s-l>आयोधनशिरोमध्ये शयानं पश्य माधव ॥ ३२ ॥</s-l></s-lg>