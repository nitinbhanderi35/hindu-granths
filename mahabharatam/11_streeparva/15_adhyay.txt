<s-lg><s-l> वैशंपायन उवाच ।</s-l><s-l>एवमुक्त्वा तु गान्धारी युधिष्ठिरमपृच्छत ।</s-l><s-l>क्व स राजेति सक्रोधा पुत्रपौत्रवधार्दिता ॥ १ ॥</s-l></s-lg><s-lg><s-l>तामभ्यगच्छद्राजेन्द्रो वेपमानः कृताञ्जलिः ।</s-l><s-l>युधिष्ठिर इदं चैनां मधुरं वाक्यमब्रवीत् ॥ २ ॥</s-l></s-lg><s-lg><s-l>पुत्रहन्ता नृशंसोऽहं तव देवि युधिष्ठिरः ।</s-l><s-l>शापार्हः पृथिवीनाशे हेतुभूतः शपस्व माम् ॥ ३ ॥</s-l></s-lg><s-lg><s-l>न हि मे जीवितेनार्थो न राज्येन धनेन वा ।</s-l><s-l>तादृशान्सुहृदो हत्वा मूढस्यास्य सुहृद्द्रुहः ॥ ४ ॥</s-l></s-lg><s-lg><s-l>तमेवंवादिनं भीतं संनिकर्षगतं तदा ।</s-l><s-l>नोवाच किंचिद्गान्धारी निःश्वासपरमा भृशम् ॥ ५ ॥</s-l></s-lg><s-lg><s-l>तस्यावनतदेहस्य पादयोर्निपतिष्यतः ।</s-l><s-l>युधिष्ठिरस्य नृपतेर्धर्मज्ञा धर्मदर्शिनी ।</s-l><s-l>अङ्गुल्यग्राणि ददृशे देवी पट्टान्तरेण सा ॥ ६ ॥</s-l></s-lg><s-lg><s-l>ततः स कुनखीभूतो दर्शनीयनखो नृपः ।</s-l><s-l>तं दृष्ट्वा चार्जुनोऽगच्छद्वासुदेवस्य पृष्ठतः ॥ ७ ॥</s-l></s-lg><s-lg><s-l>एवं संचेष्टमानांस्तानितश्चेतश्च भारत ।</s-l><s-l>गान्धारी विगतक्रोधा सान्त्वयामास मातृवत् ॥ ८ ॥</s-l></s-lg><s-lg><s-l>तया ते समनुज्ञाता मातरं वीरमातरम् ।</s-l><s-l>अभ्यगच्छन्त सहिताः पृथां पृथुलवक्षसः ॥ ९ ॥</s-l></s-lg><s-lg><s-l>चिरस्य दृष्ट्वा पुत्रान्सा पुत्राधिभिरभिप्लुता ।</s-l><s-l>बाष्पमाहारयद्देवी वस्त्रेणावृत्य वै मुखम् ॥ १० ॥</s-l></s-lg><s-lg><s-l>ततो बाष्पं समुत्सृज्य सह पुत्रैस्तथा पृथा ।</s-l><s-l>अपश्यदेताञ्शस्त्रौघैर्बहुधा परिविक्षतान् ॥ ११ ॥</s-l></s-lg><s-lg><s-l>सा तानेकैकशः पुत्रान्संस्पृशन्ती पुनः पुनः ।</s-l><s-l>अन्वशोचन्त दुःखार्ता द्रौपदीं च हतात्मजाम् ।</s-l><s-l>रुदतीमथ पाञ्चालीं ददर्श पतितां भुवि ॥ १२ ॥</s-l></s-lg><s-lg><s-l> द्रौपद्युवाच ।</s-l><s-l>आर्ये पौत्राः क्व ते सर्वे सौभद्रसहिता गताः ।</s-l><s-l>न त्वां तेऽद्याभिगच्छन्ति चिरदृष्टां तपस्विनीम् ।</s-l><s-l>किं नु राज्येन वै कार्यं विहीनायाः सुतैर्मम ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>तां समाश्वासयामास पृथा पृथुललोचना ।</s-l><s-l>उत्थाप्य याज्ञसेनीं तु रुदतीं शोककर्शिताम् ॥ १४ ॥</s-l></s-lg><s-lg><s-l>तयैव सहिता चापि पुत्रैरनुगता पृथा ।</s-l><s-l>अभ्यगच्छत गान्धारीमार्तामार्ततरा स्वयम् ॥ १५ ॥</s-l></s-lg><s-lg><s-l>तामुवाचाथ गान्धारी सह वध्वा यशस्विनीम् ।</s-l><s-l>मैवं पुत्रीति शोकार्ता पश्य मामपि दुःखिताम् ॥ १६ ॥</s-l></s-lg><s-lg><s-l>मन्ये लोकविनाशोऽयं कालपर्यायचोदितः ।</s-l><s-l>अवश्यभावी संप्राप्तः स्वभावाल्लोमहर्षणः ॥ १७ ॥</s-l></s-lg><s-lg><s-l>इदं तत्समनुप्राप्तं विदुरस्य वचो महत् ।</s-l><s-l>असिद्धानुनये कृष्णे यदुवाच महामतिः ॥ १८ ॥</s-l></s-lg><s-lg><s-l>तस्मिन्नपरिहार्येऽर्थे व्यतीते च विशेषतः ।</s-l><s-l>मा शुचो न हि शोच्यास्ते संग्रामे निधनं गताः ॥ १९ ॥</s-l></s-lg><s-lg><s-l>यथैव त्वं तथैवाहं को वा माश्वासयिष्यति ।</s-l><s-l>ममैव ह्यपराधेन कुलमग्र्यं विनाशितम् ॥ २० ॥</s-l></s-lg>