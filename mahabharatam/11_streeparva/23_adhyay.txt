<s-lg><s-l> गान्धार्युवाच ।</s-l><s-l>एष शल्यो हतः शेते साक्षान्नकुलमातुलः ।</s-l><s-l>धर्मज्ञेन सता तात धर्मराजेन संयुगे ॥ १ ॥</s-l></s-lg><s-lg><s-l>यस्त्वया स्पर्धते नित्यं सर्वत्र पुरुषर्षभ ।</s-l><s-l>स एष निहतः शेते मद्रराजो महारथः ॥ २ ॥</s-l></s-lg><s-lg><s-l>येन संगृह्णता तात रथमाधिरथेर्युधि ।</s-l><s-l>जयार्थं पाण्डुपुत्राणां तथा तेजोवधः कृतः ॥ ३ ॥</s-l></s-lg><s-lg><s-l>अहो धिक्पश्य शल्यस्य पूर्णचन्द्रसुदर्शनम् ।</s-l><s-l>मुखं पद्मपलाशाक्षं वडैरादष्टमव्रणम् ॥ ४ ॥</s-l></s-lg><s-lg><s-l>एषा चामीकराभस्य तप्तकाञ्चनसप्रभा ।</s-l><s-l>आस्याद्विनिःसृता जिह्वा भक्ष्यते कृष्ण पक्षिभिः ॥ ५ ॥</s-l></s-lg><s-lg><s-l>युधिष्ठिरेण निहतं शल्यं समितिशोभनम् ।</s-l><s-l>रुदन्त्यः पर्युपासन्ते मद्रराजकुलस्त्रियः ॥ ६ ॥</s-l></s-lg><s-lg><s-l>एताः सुसूक्ष्मवसना मद्रराजं नरर्षभम् ।</s-l><s-l>क्रोशन्त्यभिसमासाद्य क्षत्रियाः क्षत्रियर्षभम् ॥ ७ ॥</s-l></s-lg><s-lg><s-l>शल्यं निपतितं नार्यः परिवार्याभितः स्थिताः ।</s-l><s-l>वाशिता गृष्टयः पङ्के परिमग्नमिवर्षभम् ॥ ८ ॥</s-l></s-lg><s-lg><s-l>शल्यं शरणदं शूरं पश्यैनं रथसत्तमम् ।</s-l><s-l>शयानं वीरशयने शरैर्विशकलीकृतम् ॥ ९ ॥</s-l></s-lg><s-lg><s-l>एष शैलालयो राजा भगदत्तः प्रतापवान् ।</s-l><s-l>गजाङ्कुशधरः श्रेष्ठः शेते भुवि निपातितः ॥ १० ॥</s-l></s-lg><s-lg><s-l>यस्य रुक्ममयी माला शिरस्येषा विराजते ।</s-l><s-l>श्वापदैर्भक्ष्यमाणस्य शोभयन्तीव मूर्धजान् ॥ ११ ॥</s-l></s-lg><s-lg><s-l>एतेन किल पार्थस्य युद्धमासीत्सुदारुणम् ।</s-l><s-l>लोमहर्षणमत्युग्रं शक्रस्य बलिना यथा ॥ १२ ॥</s-l></s-lg><s-lg><s-l>योधयित्वा महाबाहुरेष पार्थं धनंजयम् ।</s-l><s-l>संशयं गमयित्वा च कुन्तीपुत्रेण पातितः ॥ १३ ॥</s-l></s-lg><s-lg><s-l>यस्य नास्ति समो लोके शौर्ये वीर्ये च कश्चन ।</s-l><s-l>स एष निहतः शेते भीष्मो भीष्मकृदाहवे ॥ १४ ॥</s-l></s-lg><s-lg><s-l>पश्य शांतनवं कृष्ण शयानं सूर्यवर्चसम् ।</s-l><s-l>युगान्त इव कालेन पातितं सूर्यमम्बरात् ॥ १५ ॥</s-l></s-lg><s-lg><s-l>एष तप्त्वा रणे शत्रूञ्शस्त्रतापेन वीर्यवान् ।</s-l><s-l>नरसूर्योऽस्तमभ्येति सूर्योऽस्तमिव केशव ॥ १६ ॥</s-l></s-lg><s-lg><s-l>शरतल्पगतं वीरं धर्मे देवापिना समम् ।</s-l><s-l>शयानं वीरशयने पश्य शूरनिषेविते ॥ १७ ॥</s-l></s-lg><s-lg><s-l>कर्णिनालीकनाराचैरास्तीर्य शयनोत्तमम् ।</s-l><s-l>आविश्य शेते भगवान्स्कन्दः शरवणं यथा ॥ १८ ॥</s-l></s-lg><s-lg><s-l>अतूलपूर्णं गाङ्गेयस्त्रिभिर्बाणैः समन्वितम् ।</s-l><s-l>उपधायोपधानाग्र्यं दत्तं गाण्डीवधन्वना ॥ १९ ॥</s-l></s-lg><s-lg><s-l>पालयानः पितुः शास्त्रमूर्ध्वरेता महायशाः ।</s-l><s-l>एष शांतनवः शेते माधवाप्रतिमो युधि ॥ २० ॥</s-l></s-lg><s-lg><s-l>धर्मात्मा तात धर्मज्ञः पारंपर्येण निर्णये ।</s-l><s-l>अमर्त्य इव मर्त्यः सन्नेष प्राणानधारयत् ॥ २१ ॥</s-l></s-lg><s-lg><s-l>नास्ति युद्धे कृती कश्चिन्न विद्वान्न पराक्रमी ।</s-l><s-l>यत्र शांतनवो भीष्मः शेतेऽद्य निहतः परैः ॥ २२ ॥</s-l></s-lg><s-lg><s-l>स्वयमेतेन शूरेण पृच्छ्यमानेन पाण्डवैः ।</s-l><s-l>धर्मज्ञेनाहवे मृत्युराख्यातः सत्यवादिना ॥ २३ ॥</s-l></s-lg><s-lg><s-l>प्रनष्टः कुरुवंशश्च पुनर्येन समुद्धृतः ।</s-l><s-l>स गतः कुरुभिः सार्धं महाबुद्धिः पराभवम् ॥ २४ ॥</s-l></s-lg><s-lg><s-l>धर्मेषु कुरवः कं नु परिप्रक्ष्यन्ति माधव ।</s-l><s-l>गते देवव्रते स्वर्गं देवकल्पे नरर्षभे ॥ २५ ॥</s-l></s-lg><s-lg><s-l>अर्जुनस्य विनेतारमाचार्यं सात्यकेस्तथा ।</s-l><s-l>तं पश्य पतितं द्रोणं कुरूणां गुरुसत्तमम् ॥ २६ ॥</s-l></s-lg><s-lg><s-l>अस्त्रं चतुर्विधं वेद यथैव त्रिदशेश्वरः ।</s-l><s-l>भार्गवो वा महावीर्यस्तथा द्रोणोऽपि माधव ॥ २७ ॥</s-l></s-lg><s-lg><s-l>यस्य प्रसादाद्बीभत्सुः पाण्डवः कर्म दुष्करम् ।</s-l><s-l>चकार स हतः शेते नैनमस्त्राण्यपालयन् ॥ २८ ॥</s-l></s-lg><s-lg><s-l>यं पुरोधाय कुरव आह्वयन्ति स्म पाण्डवान् ।</s-l><s-l>सोऽयं शस्त्रभृतां श्रेष्ठो द्रोणः शस्त्रैः पृथक्कृतः ॥ २९ ॥</s-l></s-lg><s-lg><s-l>यस्य निर्दहतः सेनां गतिरग्नेरिवाभवत् ।</s-l><s-l>स भूमौ निहतः शेते शान्तार्चिरिव पावकः ॥ ३० ॥</s-l></s-lg><s-lg><s-l>धनुर्मुष्टिरशीर्णश्च हस्तावापश्च माधव ।</s-l><s-l>द्रोणस्य निहतस्यापि दृश्यते जीवतो यथा ॥ ३१ ॥</s-l></s-lg><s-lg><s-l>वेदा यस्माच्च चत्वारः सर्वास्त्राणि च केशव ।</s-l><s-l>अनपेतानि वै शूराद्यथैवादौ प्रजापतेः ॥ ३२ ॥</s-l></s-lg><s-lg><s-l>वन्दनार्हाविमौ तस्य बन्दिभिर्वन्दितौ शुभौ ।</s-l><s-l>गोमायवो विकर्षन्ति पादौ शिष्यशतार्चितौ ॥ ३३ ॥</s-l></s-lg><s-lg><s-l>द्रोणं द्रुपदपुत्रेण निहतं मधुसूदन ।</s-l><s-l>कृपी कृपणमन्वास्ते दुःखोपहतचेतना ॥ ३४ ॥</s-l></s-lg><s-lg><s-l>तां पश्य रुदतीमार्तां मुक्तकेशीमधोमुखीम् ।</s-l><s-l>हतं पतिमुपासन्तीं द्रोणं शस्त्रभृतां वरम् ॥ ३५ ॥</s-l></s-lg><s-lg><s-l>बाणैर्भिन्नतनुत्राणं धृष्टद्युम्नेन केशव ।</s-l><s-l>उपास्ते वै मृधे द्रोणं जटिला ब्रह्मचारिणी ॥ ३६ ॥</s-l></s-lg><s-lg><s-l>प्रेतकृत्ये च यतते कृपी कृपणमातुरा ।</s-l><s-l>हतस्य समरे भर्तुः सुकुमारी यशस्विनी ॥ ३७ ॥</s-l></s-lg><s-lg><s-l>अग्नीनाहृत्य विधिवच्चितां प्रज्वाल्य सर्वशः ।</s-l><s-l>द्रोणमाधाय गायन्ति त्रीणि सामानि सामगाः ॥ ३८ ॥</s-l></s-lg><s-lg><s-l>किरन्ति च चितामेते जटिला ब्रह्मचारिणः ।</s-l><s-l>धनुर्भिः शक्तिभिश्चैव रथनीडैश्च माधव ॥ ३९ ॥</s-l></s-lg><s-lg><s-l>शस्त्रैश्च विविधैरन्यैर्धक्ष्यन्ते भूरितेजसम् ।</s-l><s-l>त एते द्रोणमाधाय शंसन्ति च रुदन्ति च ॥ ४० ॥</s-l></s-lg><s-lg><s-l>सामभिस्त्रिभिरन्तःस्थैरनुशंसन्ति चापरे ।</s-l><s-l>अग्नावग्निमिवाधाय द्रोणं हुत्वा हुताशने ॥ ४१ ॥</s-l></s-lg><s-lg><s-l>गच्छन्त्यभिमुखा गङ्गां द्रोणशिष्या द्विजातयः ।</s-l><s-l>अपसव्यां चितिं कृत्वा पुरस्कृत्य कृपीं तदा ॥ ४२ ॥</s-l></s-lg>