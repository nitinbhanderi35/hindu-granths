<s-lg><s-l> वैशंपायन उवाच ।</s-l><s-l>संजये प्रतियाते तु धर्मराजो युधिष्ठिरः ।</s-l><s-l>अभ्यभाषत दाशार्हमृषभं सर्वसात्वताम् ॥ १ ॥</s-l></s-lg><s-lg><s-l>अयं स कालः संप्राप्तो मित्राणां मे जनार्दन ।</s-l><s-l>न च त्वदन्यं पश्यामि यो न आपत्सु तारयेत् ॥ २ ॥</s-l></s-lg><s-lg><s-l>त्वां हि माधव संश्रित्य निर्भया मोहदर्पितम् ।</s-l><s-l>धार्तराष्ट्रं सहामात्यं स्वमंशमनुयुञ्ज्महे ॥ ३ ॥</s-l></s-lg><s-lg><s-l>यथा हि सर्वास्वापत्सु पासि वृष्णीनरिंदम ।</s-l><s-l>तथा ते पाण्डवा रक्ष्याः पाह्यस्मान्महतो भयात् ॥ ४ ॥</s-l></s-lg><s-lg><s-l> भगवानुवाच ।</s-l><s-l>अयमस्मि महाबाहो ब्रूहि यत्ते विवक्षितम् ।</s-l><s-l>करिष्यामि हि तत्सर्वं यत्त्वं वक्ष्यसि भारत ॥ ५ ॥</s-l></s-lg><s-lg><s-l> युधिष्ठिर उवाच ।</s-l><s-l>श्रुतं ते धृतराष्ट्रस्य सपुत्रस्य चिकीर्षितम् ।</s-l><s-l>एतद्धि सकलं कृष्ण संजयो मां यदब्रवीत् ॥ ६ ॥</s-l></s-lg><s-lg><s-l>तन्मतं धृतराष्ट्रस्य सोऽस्यात्मा विवृतान्तरः ।</s-l><s-l>यथोक्तं दूत आचष्टे वध्यः स्यादन्यथा ब्रुवन् ॥ ७ ॥</s-l></s-lg><s-lg><s-l>अप्रदानेन राज्यस्य शान्तिमस्मासु मार्गति ।</s-l><s-l>लुब्धः पापेन मनसा चरन्नसममात्मनः ॥ ८ ॥</s-l></s-lg><s-lg><s-l>यत्तद्द्वादश वर्षाणि वने निर्व्युषिता वयम् ।</s-l><s-l>छद्मना शरदं चैकां धृतराष्ट्रस्य शासनात् ॥ ९ ॥</s-l></s-lg><s-lg><s-l>स्थाता नः समये तस्मिन्धृतराष्ट्र इति प्रभो ।</s-l><s-l>नाहास्म समयं कृष्ण तद्धि नो ब्राह्मणा विदुः ॥ १० ॥</s-l></s-lg><s-lg><s-l>वृद्धो राजा धृतराष्ट्रः स्वधर्मं नानुपश्यति ।</s-l><s-l>पश्यन्वा पुत्रगृद्धित्वान्मन्दस्यान्वेति शासनम् ॥ ११ ॥</s-l></s-lg><s-lg><s-l>सुयोधनमते तिष्ठन्राजास्मासु जनार्दन ।</s-l><s-l>मिथ्या चरति लुब्धः संश्चरन्प्रियमिवात्मनः ॥ १२ ॥</s-l></s-lg><s-lg><s-l>इतो दुःखतरं किं नु यत्राहं मातरं ततः ।</s-l><s-l>संविधातुं न शक्नोमि मित्राणां वा जनार्दन ॥ १३ ॥</s-l></s-lg><s-lg><s-l>काशिभिश्चेदिपाञ्चालैर्मत्स्यैश्च मधुसूदन ।</s-l><s-l>भवता चैव नाथेन पञ्च ग्रामा वृता मया ॥ १४ ॥</s-l></s-lg><s-lg><s-l>कुशस्थलं वृकस्थलमासन्दी वारणावतम् ।</s-l><s-l>अवसानं च गोविन्द किंचिदेवात्र पञ्चमम् ॥ १५ ॥</s-l></s-lg><s-lg><s-l>पञ्च नस्तात दीयन्तां ग्रामा वा नगराणि वा ।</s-l><s-l>वसेम सहिता येषु मा च नो भरता नशन् ॥ १६ ॥</s-l></s-lg><s-lg><s-l>न च तानपि दुष्टात्मा धार्तराष्ट्रोऽनुमन्यते ।</s-l><s-l>स्वाम्यमात्मनि मत्वासावतो दुःखतरं नु किम् ॥ १७ ॥</s-l></s-lg><s-lg><s-l>कुले जातस्य वृद्धस्य परवित्तेषु गृध्यतः ।</s-l><s-l>लोभः प्रज्ञानमाहन्ति प्रज्ञा हन्ति हता ह्रियम् ॥ १८ ॥</s-l></s-lg><s-lg><s-l>ह्रीर्हता बाधते धर्मं धर्मो हन्ति हतः श्रियम् ।</s-l><s-l>श्रीर्हता पुरुषं हन्ति पुरुषस्यास्वता वधः ॥ १९ ॥</s-l></s-lg><s-lg><s-l>अस्वतो हि निवर्तन्ते ज्ञातयः सुहृदर्त्विजः ।</s-l><s-l>अपुष्पादफलाद्वृक्षाद्यथा तात पतत्रिणः ॥ २० ॥</s-l></s-lg><s-lg><s-l>एतच्च मरणं तात यदस्मात्पतितादिव ।</s-l><s-l>ज्ञातयो विनिवर्तन्ते प्रेतसत्त्वादिवासवः ॥ २१ ॥</s-l></s-lg><s-lg><s-l>नातः पापीयसीं कांचिदवस्थां शम्बरोऽब्रवीत् ।</s-l><s-l>यत्र नैवाद्य न प्रातर्भोजनं प्रतिदृश्यते ॥ २२ ॥</s-l></s-lg><s-lg><s-l>धनमाहुः परं धर्मं धने सर्वं प्रतिष्ठितम् ।</s-l><s-l>जीवन्ति धनिनो लोके मृता ये त्वधना नराः ॥ २३ ॥</s-l></s-lg><s-lg><s-l>ये धनादपकर्षन्ति नरं स्वबलमाश्रिताः ।</s-l><s-l>ते धर्ममर्थं कामं च प्रमथ्नन्ति नरं च तम् ॥ २४ ॥</s-l></s-lg><s-lg><s-l>एतामवस्थां प्राप्यैके मरणं वव्रिरे जनाः ।</s-l><s-l>ग्रामायैके वनायैके नाशायैके प्रवव्रजुः ॥ २५ ॥</s-l></s-lg><s-lg><s-l>उन्मादमेके पुष्यन्ति यान्त्यन्ये द्विषतां वशम् ।</s-l><s-l>दास्यमेके निगच्छन्ति परेषामर्थहेतुना ॥ २६ ॥</s-l></s-lg><s-lg><s-l>आपदेवास्य मरणात्पुरुषस्य गरीयसी ।</s-l><s-l>श्रियो विनाशस्तद्ध्यस्य निमित्तं धर्मकामयोः ॥ २७ ॥</s-l></s-lg><s-lg><s-l>यदस्य धर्म्यं मरणं शाश्वतं लोकवर्त्म तत् ।</s-l><s-l>समन्तात्सर्वभूतानां न तदत्येति कश्चन ॥ २८ ॥</s-l></s-lg><s-lg><s-l>न तथा बाध्यते कृष्ण प्रकृत्या निर्धनो जनः ।</s-l><s-l>यथा भद्रां श्रियं प्राप्य तया हीनः सुखैधितः ॥ २९ ॥</s-l></s-lg><s-lg><s-l>स तदात्मापराधेन संप्राप्तो व्यसनं महत् ।</s-l><s-l>सेन्द्रान्गर्हयते देवान्नात्मानं च कथंचन ॥ ३० ॥</s-l></s-lg><s-lg><s-l>न चास्मिन्सर्वशास्त्राणि प्रतरन्ति निगर्हणाम् ।</s-l><s-l>सोऽभिक्रुध्यति भृत्यानां सुहृदश्चाभ्यसूयति ॥ ३१ ॥</s-l></s-lg><s-lg><s-l>तं तदा मन्युरेवैति स भूयः संप्रमुह्यति ।</s-l><s-l>स मोहवशमापन्नः क्रूरं कर्म निषेवते ॥ ३२ ॥</s-l></s-lg><s-lg><s-l>पापकर्मात्ययायैव संकरं तेन पुष्यति ।</s-l><s-l>संकरो नरकायैव सा काष्ठा पापकर्मणाम् ॥ ३३ ॥</s-l></s-lg><s-lg><s-l>न चेत्प्रबुध्यते कृष्ण नरकायैव गच्छति ।</s-l><s-l>तस्य प्रबोधः प्रज्ञैव प्रज्ञाचक्षुर्न रिष्यति ॥ ३४ ॥</s-l></s-lg><s-lg><s-l>प्रज्ञालाभे हि पुरुषः शास्त्राण्येवान्ववेक्षते ।</s-l><s-l>शास्त्रनित्यः पुनर्धर्मं तस्य ह्रीरङ्गमुत्तमम् ॥ ३५ ॥</s-l></s-lg><s-lg><s-l>ह्रीमान्हि पापं प्रद्वेष्टि तस्य श्रीरभिवर्धते ।</s-l><s-l>श्रीमान्स यावद्भवति तावद्भवति पूरुषः ॥ ३६ ॥</s-l></s-lg><s-lg><s-l>धर्मनित्यः प्रशान्तात्मा कार्ययोगवहः सदा ।</s-l><s-l>नाधर्मे कुरुते बुद्धिं न च पापेषु वर्तते ॥ ३७ ॥</s-l></s-lg><s-lg><s-l>अह्रीको वा विमूढो वा नैव स्त्री न पुनः पुमान् ।</s-l><s-l>नास्याधिकारो धर्मेऽस्ति यथा शूद्रस्तथैव सः ॥ ३८ ॥</s-l></s-lg><s-lg><s-l>ह्रीमानवति देवांश्च पितॄनात्मानमेव च ।</s-l><s-l>तेनामृतत्वं व्रजति सा काष्ठा पुण्यकर्मणाम् ॥ ३९ ॥</s-l></s-lg><s-lg><s-l>तदिदं मयि ते दृष्टं प्रत्यक्षं मधुसूदन ।</s-l><s-l>यथा राज्यात्परिभ्रष्टो वसामि वसतीरिमाः ॥ ४० ॥</s-l></s-lg><s-lg><s-l>ते वयं न श्रियं हातुमलं न्यायेन केनचित् ।</s-l><s-l>अत्र नो यतमानानां वधश्चेदपि साधु तत् ॥ ४१ ॥</s-l></s-lg><s-lg><s-l>तत्र नः प्रथमः कल्पो यद्वयं ते च माधव ।</s-l><s-l>प्रशान्ताः समभूताश्च श्रियं तामश्नुवीमहि ॥ ४२ ॥</s-l></s-lg><s-lg><s-l>तत्रैषा परमा काष्ठा रौद्रकर्मक्षयोदया ।</s-l><s-l>यद्वयं कौरवान्हत्वा तानि राष्ट्राण्यशीमहि ॥ ४३ ॥</s-l></s-lg><s-lg><s-l>ये पुनः स्युरसंबद्धा अनार्याः कृष्ण शत्रवः ।</s-l><s-l>तेषामप्यवधः कार्यः किं पुनर्ये स्युरीदृशाः ॥ ४४ ॥</s-l></s-lg><s-lg><s-l>ज्ञातयश्च हि भूयिष्ठाः सहाया गुरवश्च नः ।</s-l><s-l>तेषां वधोऽतिपापीयान्किं नु युद्धेऽस्ति शोभनम् ॥ ४५ ॥</s-l></s-lg><s-lg><s-l>पापः क्षत्रियधर्मोऽयं वयं च क्षत्रबान्धवाः ।</s-l><s-l>स नः स्वधर्मोऽधर्मो वा वृत्तिरन्या विगर्हिता ॥ ४६ ॥</s-l></s-lg><s-lg><s-l>शूद्रः करोति शुश्रूषां वैश्या विपणिजीविनः ।</s-l><s-l>वयं वधेन जीवामः कपालं ब्राह्मणैर्वृतम् ॥ ४७ ॥</s-l></s-lg><s-lg><s-l>क्षत्रियः क्षत्रियं हन्ति मत्स्यो मत्स्येन जीवति ।</s-l><s-l>श्वा श्वानं हन्ति दाशार्ह पश्य धर्मो यथागतः ॥ ४८ ॥</s-l></s-lg><s-lg><s-l>युद्धे कृष्ण कलिर्नित्यं प्राणाः सीदन्ति संयुगे ।</s-l><s-l>बलं तु नीतिमात्राय हठे जयपराजयौ ॥ ४९ ॥</s-l></s-lg><s-lg><s-l>नात्मच्छन्देन भूतानां जीवितं मरणं तथा ।</s-l><s-l>नाप्यकाले सुखं प्राप्यं दुःखं वापि यदूत्तम ॥ ५० ॥</s-l></s-lg><s-lg><s-l>एको ह्यपि बहून्हन्ति घ्नन्त्येकं बहवोऽप्युत ।</s-l><s-l>शूरं कापुरुषो हन्ति अयशस्वी यशस्विनम् ॥ ५१ ॥</s-l></s-lg><s-lg><s-l>जयश्चैवोभयोर्दृष्ट उभयोश्च पराजयः ।</s-l><s-l>तथैवापचयो दृष्टो व्यपयाने क्षयव्ययौ ॥ ५२ ॥</s-l></s-lg><s-lg><s-l>सर्वथा वृजिनं युद्धं को घ्नन्न प्रतिहन्यते ।</s-l><s-l>हतस्य च हृषीकेश समौ जयपराजयौ ॥ ५३ ॥</s-l></s-lg><s-lg><s-l>पराजयश्च मरणान्मन्ये नैव विशिष्यते ।</s-l><s-l>यस्य स्याद्विजयः कृष्ण तस्याप्यपचयो ध्रुवम् ॥ ५४ ॥</s-l></s-lg><s-lg><s-l>अन्ततो दयितं घ्नन्ति केचिदप्यपरे जनाः ।</s-l><s-l>तस्याङ्ग बलहीनस्य पुत्रान्भ्रातॄनपश्यतः ।</s-l><s-l>निर्वेदो जीविते कृष्ण सर्वतश्चोपजायते ॥ ५५ ॥</s-l></s-lg><s-lg><s-l>ये ह्येव वीरा ह्रीमन्त आर्याः करुणवेदिनः ।</s-l><s-l>त एव युद्धे हन्यन्ते यवीयान्मुच्यते जनः ॥ ५६ ॥</s-l></s-lg><s-lg><s-l>हत्वाप्यनुशयो नित्यं परानपि जनार्दन ।</s-l><s-l>अनुबन्धश्च पापोऽत्र शेषश्चाप्यवशिष्यते ॥ ५७ ॥</s-l></s-lg><s-lg><s-l>शेषो हि बलमासाद्य न शेषमवशेषयेत् ।</s-l><s-l>सर्वोच्छेदे च यतते वैरस्यान्तविधित्सया ॥ ५८ ॥</s-l></s-lg><s-lg><s-l>जयो वैरं प्रसृजति दुःखमास्ते पराजितः ।</s-l><s-l>सुखं प्रशान्तः स्वपिति हित्वा जयपराजयौ ॥ ५९ ॥</s-l></s-lg><s-lg><s-l>जातवैरश्च पुरुषो दुःखं स्वपिति नित्यदा ।</s-l><s-l>अनिर्वृतेन मनसा ससर्प इव वेश्मनि ॥ ६० ॥</s-l></s-lg><s-lg><s-l>उत्सादयति यः सर्वं यशसा स वियुज्यते ।</s-l><s-l>अकीर्तिं सर्वभूतेषु शाश्वतीं स नियच्छति ॥ ६१ ॥</s-l></s-lg><s-lg><s-l>न हि वैराणि शाम्यन्ति दीर्घकालकृतान्यपि ।</s-l><s-l>आख्यातारश्च विद्यन्ते पुमांश्चोत्पद्यते कुले ॥ ६२ ॥</s-l></s-lg><s-lg><s-l>न चापि वैरं वैरेण केशव व्युपशाम्यति ।</s-l><s-l>हविषाग्निर्यथा कृष्ण भूय एवाभिवर्धते ॥ ६३ ॥</s-l></s-lg><s-lg><s-l>अतोऽन्यथा नास्ति शान्तिर्नित्यमन्तरमन्ततः ।</s-l><s-l>अन्तरं लिप्समानानामयं दोषो निरन्तरः ॥ ६४ ॥</s-l></s-lg><s-lg><s-l>पौरुषेयो हि बलवानाधिर्हृदयबाधनः ।</s-l><s-l>तस्य त्यागेन वा शान्तिर्निवृत्त्या मनसोऽपि वा ॥ ६५ ॥</s-l></s-lg><s-lg><s-l>अथ वा मूलघातेन द्विषतां मधुसूदन ।</s-l><s-l>फलनिर्वृत्तिरिद्धा स्यात्तन्नृशंसतरं भवेत् ॥ ६६ ॥</s-l></s-lg><s-lg><s-l>या तु त्यागेन शान्तिः स्यात्तदृते वध एव सः ।</s-l><s-l>संशयाच्च समुच्छेदाद्द्विषतामात्मनस्तथा ॥ ६७ ॥</s-l></s-lg><s-lg><s-l>न च त्यक्तुं तदिच्छामो न चेच्छामः कुलक्षयम् ।</s-l><s-l>अत्र या प्रणिपातेन शान्तिः सैव गरीयसी ॥ ६८ ॥</s-l></s-lg><s-lg><s-l>सर्वथा यतमानानामयुद्धमभिकाङ्क्षताम् ।</s-l><s-l>सान्त्वे प्रतिहते युद्धं प्रसिद्धमपराक्रमम् ॥ ६९ ॥</s-l></s-lg><s-lg><s-l>प्रतिघातेन सान्त्वस्य दारुणं संप्रवर्तते ।</s-l><s-l>तच्छुनामिव गोपादे पण्डितैरुपलक्षितम् ॥ ७० ॥</s-l></s-lg><s-lg><s-l>लाङ्गूलचालनं क्ष्वेडः प्रतिरावो विवर्तनम् ।</s-l><s-l>दन्तदर्शनमारावस्ततो युद्धं प्रवर्तते ॥ ७१ ॥</s-l></s-lg><s-lg><s-l>तत्र यो बलवान्कृष्ण जित्वा सोऽत्ति तदामिषम् ।</s-l><s-l>एवमेव मनुष्येषु विशेषो नास्ति कश्चन ॥ ७२ ॥</s-l></s-lg><s-lg><s-l>सर्वथा त्वेतदुचितं दुर्बलेषु बलीयसाम् ।</s-l><s-l>अनादरो विरोधश्च प्रणिपाती हि दुर्बलः ॥ ७३ ॥</s-l></s-lg><s-lg><s-l>पिता राजा च वृद्धश्च सर्वथा मानमर्हति ।</s-l><s-l>तस्मान्मान्यश्च पूज्यश्च धृतराष्ट्रो जनार्दन ॥ ७४ ॥</s-l></s-lg><s-lg><s-l>पुत्रस्नेहस्तु बलवान्धृतराष्ट्रस्य माधव ।</s-l><s-l>स पुत्रवशमापन्नः प्रणिपातं प्रहास्यति ॥ ७५ ॥</s-l></s-lg><s-lg><s-l>तत्र किं मन्यसे कृष्ण प्राप्तकालमनन्तरम् ।</s-l><s-l>कथमर्थाच्च धर्माच्च न हीयेमहि माधव ॥ ७६ ॥</s-l></s-lg><s-lg><s-l>ईदृशे ह्यर्थकृच्छ्रेऽस्मिन्कमन्यं मधुसूदन ।</s-l><s-l>उपसंप्रष्टुमर्हामि त्वामृते पुरुषोत्तम ॥ ७७ ॥</s-l></s-lg><s-lg><s-l>प्रियश्च प्रियकामश्च गतिज्ञः सर्वकर्मणाम् ।</s-l><s-l>को हि कृष्णास्ति नस्त्वादृक्सर्वनिश्चयवित्सुहृत् ॥ ७८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः प्रत्युवाच धर्मराजं जनार्दनः ।</s-l><s-l>उभयोरेव वामर्थे यास्यामि कुरुसंसदम् ॥ ७९ ॥</s-l></s-lg><s-lg><s-l>शमं तत्र लभेयं चेद्युष्मदर्थमहापयन् ।</s-l><s-l>पुण्यं मे सुमहद्राजंश्चरितं स्यान्महाफलम् ॥ ८० ॥</s-l></s-lg><s-lg><s-l>मोचयेयं मृत्युपाशात्संरब्धान्कुरुसृञ्जयान् ।</s-l><s-l>पाण्डवान्धार्तराष्ट्रांश्च सर्वां च पृथिवीमिमाम् ॥ ८१ ॥</s-l></s-lg><s-lg><s-l> युधिष्ठिर उवाच ।</s-l><s-l>न ममैतन्मतं कृष्ण यत्त्वं यायाः कुरून्प्रति ।</s-l><s-l>सुयोधनः सूक्तमपि न करिष्यति ते वचः ॥ ८२ ॥</s-l></s-lg><s-lg><s-l>समेतं पार्थिवं क्षत्रं सुयोधनवशानुगम् ।</s-l><s-l>तेषां मध्यावतरणं तव कृष्ण न रोचये ॥ ८३ ॥</s-l></s-lg><s-lg><s-l>न हि नः प्रीणयेद्द्रव्यं न देवत्वं कुतः सुखम् ।</s-l><s-l>न च सर्वामरैश्वर्यं तव रोधेन माधव ॥ ८४ ॥</s-l></s-lg><s-lg><s-l> भगवानुवाच ।</s-l><s-l>जानाम्येतां महाराज धार्तराष्ट्रस्य पापताम् ।</s-l><s-l>अवाच्यास्तु भविष्यामः सर्वलोके महीक्षिताम् ॥ ८५ ॥</s-l></s-lg><s-lg><s-l>न चापि मम पर्याप्ताः सहिताः सर्वपार्थिवाः ।</s-l><s-l>क्रुद्धस्य प्रमुखे स्थातुं सिंहस्येवेतरे मृगाः ॥ ८६ ॥</s-l></s-lg><s-lg><s-l>अथ चेत्ते प्रवर्तेरन्मयि किंचिदसांप्रतम् ।</s-l><s-l>निर्दहेयं कुरून्सर्वानिति मे धीयते मतिः ॥ ८७ ॥</s-l></s-lg><s-lg><s-l>न जातु गमनं तत्र भवेत्पार्थ निरर्थकम् ।</s-l><s-l>अर्थप्राप्तिः कदाचित्स्यादन्ततो वाप्यवाच्यता ॥ ८८ ॥</s-l></s-lg><s-lg><s-l> युधिष्ठिर उवाच ।</s-l><s-l>यत्तुभ्यं रोचते कृष्ण स्वस्ति प्राप्नुहि कौरवान् ।</s-l><s-l>कृतार्थं स्वस्तिमन्तं त्वां द्रक्ष्यामि पुनरागतम् ॥ ८९ ॥</s-l></s-lg><s-lg><s-l>विष्वक्सेन कुरून्गत्वा भारताञ्शमयेः प्रभो ।</s-l><s-l>यथा सर्वे सुमनसः सह स्यामः सुचेतसः ॥ ९० ॥</s-l></s-lg><s-lg><s-l>भ्राता चासि सखा चासि बीभत्सोर्मम च प्रियः ।</s-l><s-l>सौहृदेनाविशङ्क्योऽसि स्वस्ति प्राप्नुहि भूतये ॥ ९१ ॥</s-l></s-lg><s-lg><s-l>अस्मान्वेत्थ परान्वेत्थ वेत्थार्थं वेत्थ भाषितम् ।</s-l><s-l>यद्यदस्मद्धितं कृष्ण तत्तद्वाच्यः सुयोधनः ॥ ९२ ॥</s-l></s-lg><s-lg><s-l>यद्यद्धर्मेण संयुक्तमुपपद्येद्धितं वचः ।</s-l><s-l>तत्तत्केशव भाषेथाः सान्त्वं वा यदि वेतरत् ॥ ९३ ॥</s-l></s-lg>