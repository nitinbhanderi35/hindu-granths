<s-lg><s-l> वैशंपायन उवाच ।</s-l><s-l>ततः सूर्यान्निश्चरितां कर्णः शुश्राव भारतीम् ।</s-l><s-l>दुरत्ययां प्रणयिनीं पितृवद्भास्करेरिताम् ॥ १ ॥</s-l></s-lg><s-lg><s-l>सत्यमाह पृथा वाक्यं कर्ण मातृवचः कुरु ।</s-l><s-l>श्रेयस्ते स्यान्नरव्याघ्र सर्वमाचरतस्तथा ॥ २ ॥</s-l></s-lg><s-lg><s-l>एवमुक्तस्य मात्रा च स्वयं पित्रा च भानुना ।</s-l><s-l>चचाल नैव कर्णस्य मतिः सत्यधृतेस्तदा ॥ ३ ॥</s-l></s-lg><s-lg><s-l> कर्ण उवाच ।</s-l><s-l>न ते न श्रद्दधे वाक्यं क्षत्रिये भाषितं त्वया ।</s-l><s-l>धर्मद्वारं ममैतत्स्यान्नियोगकरणं तव ॥ ४ ॥</s-l></s-lg><s-lg><s-l>अकरोन्मयि यत्पापं भवती सुमहात्ययम् ।</s-l><s-l>अवकीर्णोऽस्मि ते तेन तद्यशःकीर्तिनाशनम् ॥ ५ ॥</s-l></s-lg><s-lg><s-l>अहं च क्षत्रियो जातो न प्राप्तः क्षत्रसत्क्रियाम् ।</s-l><s-l>त्वत्कृते किं नु पापीयः शत्रुः कुर्यान्ममाहितम् ॥ ६ ॥</s-l></s-lg><s-lg><s-l>क्रियाकाले त्वनुक्रोशमकृत्वा त्वमिमं मम ।</s-l><s-l>हीनसंस्कारसमयमद्य मां समचूचुदः ॥ ७ ॥</s-l></s-lg><s-lg><s-l>न वै मम हितं पूर्वं मातृवच्चेष्टितं त्वया ।</s-l><s-l>सा मां संबोधयस्यद्य केवलात्महितैषिणी ॥ ८ ॥</s-l></s-lg><s-lg><s-l>कृष्णेन सहितात्को वै न व्यथेत धनंजयात् ।</s-l><s-l>कोऽद्य भीतं न मां विद्यात्पार्थानां समितिं गतम् ॥ ९ ॥</s-l></s-lg><s-lg><s-l>अभ्राता विदितः पूर्वं युद्धकाले प्रकाशितः ।</s-l><s-l>पाण्डवान्यदि गच्छामि किं मां क्षत्रं वदिष्यति ॥ १० ॥</s-l></s-lg><s-lg><s-l>सर्वकामैः संविभक्तः पूजितश्च सदा भृशम् ।</s-l><s-l>अहं वै धार्तराष्ट्राणां कुर्यां तदफलं कथम् ॥ ११ ॥</s-l></s-lg><s-lg><s-l>उपनह्य परैर्वैरं ये मां नित्यमुपासते ।</s-l><s-l>नमस्कुर्वन्ति च सदा वसवो वासवं यथा ॥ १२ ॥</s-l></s-lg><s-lg><s-l>मम प्राणेन ये शत्रूञ्शक्ताः प्रतिसमासितुम् ।</s-l><s-l>मन्यन्तेऽद्य कथं तेषामहं भिन्द्यां मनोरथम् ॥ १३ ॥</s-l></s-lg><s-lg><s-l>मया प्लवेन संग्रामं तितीर्षन्ति दुरत्ययम् ।</s-l><s-l>अपारे पारकामा ये त्यजेयं तानहं कथम् ॥ १४ ॥</s-l></s-lg><s-lg><s-l>अयं हि कालः संप्राप्तो धार्तराष्ट्रोपजीविनाम् ।</s-l><s-l>निर्वेष्टव्यं मया तत्र प्राणानपरिरक्षता ॥ १५ ॥</s-l></s-lg><s-lg><s-l>कृतार्थाः सुभृता ये हि कृत्यकाल उपस्थिते ।</s-l><s-l>अनवेक्ष्य कृतं पापा विकुर्वन्त्यनवस्थिताः ॥ १६ ॥</s-l></s-lg><s-lg><s-l>राजकिल्बिषिणां तेषां भर्तृपिण्डापहारिणाम् ।</s-l><s-l>नैवायं न परो लोको विद्यते पापकर्मणाम् ॥ १७ ॥</s-l></s-lg><s-lg><s-l>धृतराष्ट्रस्य पुत्राणामर्थे योत्स्यामि ते सुतैः ।</s-l><s-l>बलं च शक्तिं चास्थाय न वै त्वय्यनृतं वदे ॥ १८ ॥</s-l></s-lg><s-lg><s-l>आनृशंस्यमथो वृत्तं रक्षन्सत्पुरुषोचितम् ।</s-l><s-l>अतोऽर्थकरमप्येतन्न करोम्यद्य ते वचः ॥ १९ ॥</s-l></s-lg><s-lg><s-l>न तु तेऽयं समारम्भो मयि मोघो भविष्यति ।</s-l><s-l>वध्यान्विषह्यान्संग्रामे न हनिष्यामि ते सुतान् ।</s-l><s-l>युधिष्ठिरं च भीमं च यमौ चैवार्जुनादृते ॥ २० ॥</s-l></s-lg><s-lg><s-l>अर्जुनेन समं युद्धं मम यौधिष्ठिरे बले ।</s-l><s-l>अर्जुनं हि निहत्याजौ संप्राप्तं स्यात्फलं मया ।</s-l><s-l>यशसा चापि युज्येयं निहतः सव्यसाचिना ॥ २१ ॥</s-l></s-lg><s-lg><s-l>न ते जातु नशिष्यन्ति पुत्राः पञ्च यशस्विनि ।</s-l><s-l>निरर्जुनाः सकर्णा वा सार्जुना वा हते मयि ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>इति कर्णवचः श्रुत्वा कुन्ती दुःखात्प्रवेपती ।</s-l><s-l>उवाच पुत्रमाश्लिष्य कर्णं धैर्यादकम्पितम् ॥ २३ ॥</s-l></s-lg><s-lg><s-l>एवं वै भाव्यमेतेन क्षयं यास्यन्ति कौरवाः ।</s-l><s-l>यथा त्वं भाषसे कर्ण दैवं तु बलवत्तरम् ॥ २४ ॥</s-l></s-lg><s-lg><s-l>त्वया चतुर्णां भ्रातॄणामभयं शत्रुकर्शन ।</s-l><s-l>दत्तं तत्प्रतिजानीहि संगरप्रतिमोचनम् ॥ २५ ॥</s-l></s-lg><s-lg><s-l>अनामयं स्वस्ति चेति पृथाथो कर्णमब्रवीत् ।</s-l><s-l>तां कर्णोऽभ्यवदत्प्रीतस्ततस्तौ जग्मतुः पृथक् ॥ २६ ॥</s-l></s-lg>