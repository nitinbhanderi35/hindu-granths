<s-lg><s-l> वैशंपायन उवाच ।</s-l><s-l>समवेतेषु सर्वेषु तेषु राजसु भारत ।</s-l><s-l>दुर्योधनमिदं वाक्यं भीष्मः शांतनवोऽब्रवीत् ॥ १ ॥</s-l></s-lg><s-lg><s-l>बृहस्पतिश्चोशना च ब्रह्माणं पर्युपस्थितौ ।</s-l><s-l>मरुतश्च सहेन्द्रेण वसवश्च सहाश्विनौ ॥ २ ॥</s-l></s-lg><s-lg><s-l>आदित्याश्चैव साध्याश्च ये च सप्तर्षयो दिवि ।</s-l><s-l>विश्वावसुश्च गन्धर्वः शुभाश्चाप्सरसां गणाः ॥ ३ ॥</s-l></s-lg><s-lg><s-l>नमस्कृत्वोपजग्मुस्ते लोकवृद्धं पितामहम् ।</s-l><s-l>परिवार्य च विश्वेशं पर्यासत दिवौकसः ॥ ४ ॥</s-l></s-lg><s-lg><s-l>तेषां मनश्च तेजश्चाप्याददानौ दिवौकसाम् ।</s-l><s-l>पूर्वदेवौ व्यतिक्रान्तौ नरनारायणावृषी ॥ ५ ॥</s-l></s-lg><s-lg><s-l>बृहस्पतिश्च पप्रच्छ ब्राह्मणं काविमाविति ।</s-l><s-l>भवन्तं नोपतिष्ठेते तौ नः शंस पितामह ॥ ६ ॥</s-l></s-lg><s-lg><s-l> ब्रह्मोवाच ।</s-l><s-l>यावेतौ पृथिवीं द्यां च भासयन्तौ तपस्विनौ ।</s-l><s-l>ज्वलन्तौ रोचमानौ च व्याप्यातीतौ महाबलौ ॥ ७ ॥</s-l></s-lg><s-lg><s-l>नरनारायणावेतौ लोकाल्लोकं समास्थितौ ।</s-l><s-l>ऊर्जितौ स्वेन तपसा महासत्त्वपराक्रमौ ॥ ८ ॥</s-l></s-lg><s-lg><s-l>एतौ हि कर्मणा लोकान्नन्दयामासतुर्ध्रुवौ ।</s-l><s-l>असुराणामभावाय देवगन्धर्वपूजितौ ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>जगाम शक्रस्तच्छ्रुत्वा यत्र तौ तेपतुस्तपः ।</s-l><s-l>सार्धं देवगणैः सर्वैर्बृहस्पतिपुरोगमैः ॥ १० ॥</s-l></s-lg><s-lg><s-l>तदा देवासुरे घोरे भये जाते दिवौकसाम् ।</s-l><s-l>अयाचत महात्मानौ नरनारायणौ वरम् ॥ ११ ॥</s-l></s-lg><s-lg><s-l>तावब्रूतां वृणीष्वेति तदा भरतसत्तम ।</s-l><s-l>अथैतावब्रवीच्छक्रः साह्यं नः क्रियतामिति ॥ १२ ॥</s-l></s-lg><s-lg><s-l>ततस्तौ शक्रमब्रूतां करिष्यावो यदिच्छसि ।</s-l><s-l>ताभ्यां च सहितः शक्रो विजिग्ये दैत्यदानवान् ॥ १३ ॥</s-l></s-lg><s-lg><s-l>नर इन्द्रस्य संग्रामे हत्वा शत्रून्परंतपः ।</s-l><s-l>पौलोमान्कालखञ्जांश्च सहस्राणि शतानि च ॥ १४ ॥</s-l></s-lg><s-lg><s-l>एष भ्रान्ते रथे तिष्ठन्भल्लेनापहरच्छिरः ।</s-l><s-l>जम्भस्य ग्रसमानस्य यज्ञमर्जुन आहवे ॥ १५ ॥</s-l></s-lg><s-lg><s-l>एष पारे समुद्रस्य हिरण्यपुरमारुजत् ।</s-l><s-l>हत्वा षष्टिसहस्राणि निवातकवचान्रणे ॥ १६ ॥</s-l></s-lg><s-lg><s-l>एष देवान्सहेन्द्रेण जित्वा परपुरंजयः ।</s-l><s-l>अतर्पयन्महाबाहुरर्जुनो जातवेदसम् ।</s-l><s-l>नारायणस्तथैवात्र भूयसोऽन्याञ्जघान ह ॥ १७ ॥</s-l></s-lg><s-lg><s-l>एवमेतौ महावीर्यौ तौ पश्यत समागतौ ।</s-l><s-l>वासुदेवार्जुनौ वीरौ समवेतौ महारथौ ॥ १८ ॥</s-l></s-lg><s-lg><s-l>नरनारायणौ देवौ पूर्वदेवाविति श्रुतिः ।</s-l><s-l>अजेयौ मानुषे लोके सेन्द्रैरपि सुरासुरैः ॥ १९ ॥</s-l></s-lg><s-lg><s-l>एष नारायणः कृष्णः फल्गुनस्तु नरः स्मृतः ।</s-l><s-l>नारायणो नरश्चैव सत्त्वमेकं द्विधाकृतम् ॥ २० ॥</s-l></s-lg><s-lg><s-l>एतौ हि कर्मणा लोकानश्नुवातेऽक्षयान्ध्रुवान् ।</s-l><s-l>तत्र तत्रैव जायेते युद्धकाले पुनः पुनः ॥ २१ ॥</s-l></s-lg><s-lg><s-l>तस्मात्कर्मैव कर्तव्यमिति होवाच नारदः ।</s-l><s-l>एतद्धि सर्वमाचष्ट वृष्णिचक्रस्य वेदवित् ॥ २२ ॥</s-l></s-lg><s-lg><s-l>शङ्खचक्रगदाहस्तं यदा द्रक्ष्यसि केशवम् ।</s-l><s-l>पर्याददानं चास्त्राणि भीमधन्वानमर्जुनम् ॥ २३ ॥</s-l></s-lg><s-lg><s-l>सनातनौ महात्मानौ कृष्णावेकरथे स्थितौ ।</s-l><s-l>दुर्योधन तदा तात स्मर्तासि वचनं मम ॥ २४ ॥</s-l></s-lg><s-lg><s-l>नो चेदयमभावः स्यात्कुरूणां प्रत्युपस्थितः ।</s-l><s-l>अर्थाच्च तात धर्माच्च तव बुद्धिरुपप्लुता ॥ २५ ॥</s-l></s-lg><s-lg><s-l>न चेद्ग्रहीष्यसे वाक्यं श्रोतासि सुबहून्हतान् ।</s-l><s-l>तवैव हि मतं सर्वे कुरवः पर्युपासते ॥ २६ ॥</s-l></s-lg><s-lg><s-l>त्रयाणामेव च मतं तत्त्वमेकोऽनुमन्यसे ।</s-l><s-l>रामेण चैव शप्तस्य कर्णस्य भरतर्षभ ॥ २७ ॥</s-l></s-lg><s-lg><s-l>दुर्जातेः सूतपुत्रस्य शकुनेः सौबलस्य च ।</s-l><s-l>तथा क्षुद्रस्य पापस्य भ्रातुर्दुःशासनस्य च ॥ २८ ॥</s-l></s-lg><s-lg><s-l> कर्ण उवाच ।</s-l><s-l>नैवमायुष्मता वाच्यं यन्मामात्थ पितामह ।</s-l><s-l>क्षत्रधर्मे स्थितो ह्यस्मि स्वधर्मादनपेयिवान् ॥ २९ ॥</s-l></s-lg><s-lg><s-l>किं चान्यन्मयि दुर्वृत्तं येन मां परिगर्हसे ।</s-l><s-l>न हि मे वृजिनं किंचिद्धार्तराष्ट्रा विदुः क्वचित् ॥ ३० ॥</s-l></s-lg><s-lg><s-l>राज्ञो हि धृतराष्ट्रस्य सर्वं कार्यं प्रियं मया ।</s-l><s-l>तथा दुर्योधनस्यापि स हि राज्ये समाहितः ॥ ३१ ॥</s-l></s-lg><s-lg><s-l> वैशंपायन उवाच ।</s-l><s-l>कर्णस्य तु वचः श्रुत्वा भीष्मः शांतनवः पुनः ।</s-l><s-l>धृतराष्ट्रं महाराजमाभाष्येदं वचोऽब्रवीत् ॥ ३२ ॥</s-l></s-lg><s-lg><s-l>यदयं कत्थते नित्यं हन्ताहं पाण्डवानिति ।</s-l><s-l>नायं कलापि संपूर्णा पाण्डवानां महात्मनाम् ॥ ३३ ॥</s-l></s-lg><s-lg><s-l>अनयो योऽयमागन्ता पुत्राणां ते दुरात्मनाम् ।</s-l><s-l>तदस्य कर्म जानीहि सूतपुत्रस्य दुर्मतेः ॥ ३४ ॥</s-l></s-lg><s-lg><s-l>एनमाश्रित्य पुत्रस्ते मन्दबुद्धिः सुयोधनः ।</s-l><s-l>अवमन्यत तान्वीरान्देवपुत्रानरिंदमान् ॥ ३५ ॥</s-l></s-lg><s-lg><s-l>किं चाप्यनेन तत्कर्म कृतं पूर्वं सुदुष्करम् ।</s-l><s-l>तैर्यथा पाण्डवैः सर्वैरेकैकेन कृतं पुरा ॥ ३६ ॥</s-l></s-lg><s-lg><s-l>दृष्ट्वा विराटनगरे भ्रातरं निहतं प्रियम् ।</s-l><s-l>धनंजयेन विक्रम्य किमनेन तदा कृतम् ॥ ३७ ॥</s-l></s-lg><s-lg><s-l>सहितान्हि कुरून्सर्वानभियातो धनंजयः ।</s-l><s-l>प्रमथ्य चाच्छिनद्गावः किमयं प्रोषितस्तदा ॥ ३८ ॥</s-l></s-lg><s-lg><s-l>गन्धर्वैर्घोषयात्रायां ह्रियते यत्सुतस्तव ।</s-l><s-l>क्व तदा सूतपुत्रोऽभूद्य इदानीं वृषायते ॥ ३९ ॥</s-l></s-lg><s-lg><s-l>ननु तत्रापि पार्थेन भीमेन च महात्मना ।</s-l><s-l>यमाभ्यामेव चागम्य गन्धर्वास्ते पराजिताः ॥ ४० ॥</s-l></s-lg><s-lg><s-l>एतान्यस्य मृषोक्तानि बहूनि भरतर्षभ ।</s-l><s-l>विकत्थनस्य भद्रं ते सदा धर्मार्थलोपिनः ॥ ४१ ॥</s-l></s-lg><s-lg><s-l>भीष्मस्य तु वचः श्रुत्वा भारद्वाजो महामनाः ।</s-l><s-l>धृतराष्ट्रमुवाचेदं राजमध्येऽभिपूजयन् ॥ ४२ ॥</s-l></s-lg><s-lg><s-l>यदाह भरतश्रेष्ठो भीष्मस्तत्क्रियतां नृप ।</s-l><s-l>न काममर्थलिप्सूनां वचनं कर्तुमर्हसि ॥ ४३ ॥</s-l></s-lg><s-lg><s-l>पुरा युद्धात्साधु मन्ये पाण्डवैः सह संगमम् ।</s-l><s-l>यद्वाक्यमर्जुनेनोक्तं संजयेन निवेदितम् ॥ ४४ ॥</s-l></s-lg><s-lg><s-l>सर्वं तदभिजानामि करिष्यति च पाण्डवः ।</s-l><s-l>न ह्यस्य त्रिषु लोकेषु सदृशोऽस्ति धनुर्धरः ॥ ४५ ॥</s-l></s-lg><s-lg><s-l>अनादृत्य तु तद्वाक्यमर्थवद्द्रोणभीष्मयोः ।</s-l><s-l>ततः स संजयं राजा पर्यपृच्छत पाण्डवम् ॥ ४६ ॥</s-l></s-lg><s-lg><s-l>तदैव कुरवः सर्वे निराशा जीवितेऽभवन् ।</s-l><s-l>भीष्मद्रोणौ यदा राजा न सम्यगनुभाषते ॥ ४७ ॥</s-l></s-lg>