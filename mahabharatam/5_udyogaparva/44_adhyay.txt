<s-lg><s-l> धृतराष्ट्र उवाच ।</s-l><s-l>सनत्सुजात यदिमां परार्थां ब्राह्मीं वाचं प्रवदसि विश्वरूपाम् ।</s-l><s-l>परां हि कामेषु सुदुर्लभां कथां तद्ब्रूहि मे वाक्यमेतत्कुमार ॥ १ ॥</s-l></s-lg><s-lg><s-l> सनत्सुजात उवाच ।</s-l><s-l>नैतद्ब्रह्म त्वरमाणेन लभ्यं यन्मां पृच्छस्यभिहृष्यस्यतीव ।</s-l><s-l>अव्यक्तविद्यामभिधास्ये पुराणीं बुद्ध्या च तेषां ब्रह्मचर्येण सिद्धाम् ॥ २ ॥</s-l></s-lg><s-lg><s-l> धृतराष्ट्र उवाच ।</s-l><s-l>अव्यक्तविद्यामिति यत्सनातनीं ब्रवीषि त्वं ब्रह्मचर्येण सिद्धाम् ।</s-l><s-l>अनारभ्या वसतीहार्य काले कथं ब्राह्मण्यममृतत्वं लभेत ॥ ३ ॥</s-l></s-lg><s-lg><s-l> सनत्सुजात उवाच ।</s-l><s-l>येऽस्मिँल्लोके विजयन्तीह कामान्ब्राह्मीं स्थितिमनुतितिक्षमाणाः ।</s-l><s-l>त आत्मानं निर्हरन्तीह देहान्मुञ्जादिषीकामिव सत्त्वसंस्थाः ॥ ४ ॥</s-l></s-lg><s-lg><s-l>शरीरमेतौ कुरुतः पिता माता च भारत ।</s-l><s-l>आचार्यशास्ता या जातिः सा सत्या साजरामरा ॥ ५ ॥</s-l></s-lg><s-lg><s-l>आचार्ययोनिमिह ये प्रविश्य भूत्वा गर्भं ब्रह्मचर्यं चरन्ति ।</s-l><s-l>इहैव ते शास्त्रकारा भवन्ति प्रहाय देहं परमं यान्ति योगम् ॥ ६ ॥</s-l></s-lg><s-lg><s-l>य आवृणोत्यवितथेन कर्णावृतं कुर्वन्नमृतं संप्रयच्छन् ।</s-l><s-l>तं मन्येत पितरं मातरं च तस्मै न द्रुह्येत्कृतमस्य जानन् ॥ ७ ॥</s-l></s-lg><s-lg><s-l>गुरुं शिष्यो नित्यमभिमन्यमानः स्वाध्यायमिच्छेच्छुचिरप्रमत्तः ।</s-l><s-l>मानं न कुर्यान्न दधीत रोषमेष प्रथमो ब्रह्मचर्यस्य पादः ॥ ८ ॥</s-l></s-lg><s-lg><s-l>आचार्यस्य प्रियं कुर्यात्प्राणैरपि धनैरपि ।</s-l><s-l>कर्मणा मनसा वाचा द्वितीयः पाद उच्यते ॥ ९ ॥</s-l></s-lg><s-lg><s-l>समा गुरौ यथा वृत्तिर्गुरुपत्न्यां तथा भवेत् ।</s-l><s-l>यथोक्तकारी प्रियकृत्तृतीयः पाद उच्यते ॥ १० ॥</s-l></s-lg><s-lg><s-l>नाचार्यायेहोपकृत्वा प्रवादं प्राज्ञः कुर्वीत नैतदहं करोमि ।</s-l><s-l>इतीव मन्येत न भाषयेत स वै चतुर्थो ब्रह्मचर्यस्य पादः ॥ ११ ॥</s-l></s-lg><s-lg><s-l>एवं वसन्तं यदुपप्लवेद्धनमाचार्याय तदनुप्रयच्छेत् ।</s-l><s-l>सतां वृत्तिं बहुगुणामेवमेति गुरोः पुत्रे भवति च वृत्तिरेषा ॥ १२ ॥</s-l></s-lg><s-lg><s-l>एवं वसन्सर्वतो वर्धतीह बहून्पुत्राँल्लभते च प्रतिष्ठाम् ।</s-l><s-l>वर्षन्ति चास्मै प्रदिशो दिशश्च वसन्त्यस्मिन्ब्रह्मचर्ये जनाश्च ॥ १३ ॥</s-l></s-lg><s-lg><s-l>एतेन ब्रह्मचर्येण देवा देवत्वमाप्नुवन् ।</s-l><s-l>ऋषयश्च महाभागा ब्रह्मलोकं मनीषिणः ॥ १४ ॥</s-l></s-lg><s-lg><s-l>गन्धर्वाणामनेनैव रूपमप्सरसामभूत् ।</s-l><s-l>एतेन ब्रह्मचर्येण सूर्यो अह्नाय जायते ॥ १५ ॥</s-l></s-lg><s-lg><s-l>य आशयेत्पाटयेच्चापि राजन्सर्वं शरीरं तपसा तप्यमानः ।</s-l><s-l>एतेनासौ बाल्यमत्येति विद्वान्मृत्युं तथा रोधयत्यन्तकाले ॥ १६ ॥</s-l></s-lg><s-lg><s-l>अन्तवन्तः क्षत्रिय ते जयन्ति लोकाञ्जनाः कर्मणा निर्मितेन ।</s-l><s-l>ब्रह्मैव विद्वांस्तेन अभ्येति सर्वं नान्यः पन्था अयनाय विद्यते ॥ १७ ॥</s-l></s-lg><s-lg><s-l> धृतराष्ट्र उवाच ।</s-l><s-l>आभाति शुक्लमिव लोहितमिव अथो कृष्णमथाञ्जनं काद्रवं वा ।</s-l><s-l>तद्ब्राह्मणः पश्यति योऽत्र विद्वान्कथंरूपं तदमृतमक्षरं पदम् ॥ १८ ॥</s-l></s-lg><s-lg><s-l> सनत्सुजात उवाच ।</s-l><s-l>नाभाति शुक्लमिव लोहितमिव अथो कृष्णमायसमर्कवर्णम् ।</s-l><s-l>न पृथिव्यां तिष्ठति नान्तरिक्षे नैतत्समुद्रे सलिलं बिभर्ति ॥ १९ ॥</s-l></s-lg><s-lg><s-l>न तारकासु न च विद्युदाश्रितं न चाभ्रेषु दृश्यते रूपमस्य ।</s-l><s-l>न चापि वायौ न च देवतासु न तच्चन्द्रे दृश्यते नोत सूर्ये ॥ २० ॥</s-l></s-lg><s-lg><s-l>नैवर्क्षु तन्न यजुःषु नाप्यथर्वसु न चैव दृश्यत्यमलेषु सामसु ।</s-l><s-l>रथंतरे बार्हते चापि राजन्महाव्रते नैव दृश्येद्ध्रुवं तत् ॥ २१ ॥</s-l></s-lg><s-lg><s-l>अपारणीयं तमसः परस्तात्तदन्तकोऽप्येति विनाशकाले ।</s-l><s-l>अणीयरूपं क्षुरधारया तन्महच्च रूपं त्वपि पर्वतेभ्यः ॥ २२ ॥</s-l></s-lg><s-lg><s-l>सा प्रतिष्ठा तदमृतं लोकास्तद्ब्रह्म तद्यशः ।</s-l><s-l>भूतानि जज्ञिरे तस्मात्प्रलयं यान्ति तत्र च ॥ २३ ॥</s-l></s-lg><s-lg><s-l>अनामयं तन्महदुद्यतं यशो वाचो विकारान्कवयो वदन्ति ।</s-l><s-l>तस्मिञ्जगत्सर्वमिदं प्रतिष्ठितं ये तद्विदुरमृतास्ते भवन्ति ॥ २४ ॥</s-l></s-lg>