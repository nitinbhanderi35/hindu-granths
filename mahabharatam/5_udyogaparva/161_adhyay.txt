<s-lg><s-l> संजय उवाच ।</s-l><s-l>उलूकस्य वचः श्रुत्वा कुन्तीपुत्रो युधिष्ठिरः ।</s-l><s-l>सेनां निर्यापयामास धृष्टद्युम्नपुरोगमाम् ॥ १ ॥</s-l></s-lg><s-lg><s-l>पदातिनीं नागवतीं रथिनीमश्ववृन्दिनीम् ।</s-l><s-l>चतुर्विधबलां भीमामकम्प्यां पृथिवीमिव ॥ २ ॥</s-l></s-lg><s-lg><s-l>भीमसेनादिभिर्गुप्तां सार्जुनैश्च महारथैः ।</s-l><s-l>धृष्टद्युम्नवशां दुर्गां सागरस्तिमितोपमाम् ॥ ३ ॥</s-l></s-lg><s-lg><s-l>तस्यास्त्वग्रे महेष्वासः पाञ्चाल्यो युद्धदुर्मदः ।</s-l><s-l>द्रोणप्रेप्सुरनीकानि धृष्टद्युम्नः प्रकर्षति ॥ ४ ॥</s-l></s-lg><s-lg><s-l>यथाबलं यथोत्साहं रथिनः समुपादिशत् ।</s-l><s-l>अर्जुनं सूतपुत्राय भीमं दुर्योधनाय च ॥ ५ ॥</s-l></s-lg><s-lg><s-l>अश्वत्थाम्ने च नकुलं शैब्यं च कृतवर्मणे ।</s-l><s-l>सैन्धवाय च वार्ष्णेयं युयुधानमुपादिशत् ॥ ६ ॥</s-l></s-lg><s-lg><s-l>शिखण्डिनं च भीष्माय प्रमुखे समकल्पयत् ।</s-l><s-l>सहदेवं शकुनये चेकितानं शलाय च ॥ ७ ॥</s-l></s-lg><s-lg><s-l>धृष्टकेतुं च शल्याय गौतमायोत्तमौजसम् ।</s-l><s-l>द्रौपदेयांश्च पञ्चभ्यस्त्रिगर्तेभ्यः समादिशत् ॥ ८ ॥</s-l></s-lg><s-lg><s-l>वृषसेनाय सौभद्रं शेषाणां च महीक्षिताम् ।</s-l><s-l>समर्थं तं हि मेने वै पार्थादभ्यधिकं रणे ॥ ९ ॥</s-l></s-lg><s-lg><s-l>एवं विभज्य योधांस्तान्पृथक्च सह चैव ह ।</s-l><s-l>ज्वालावर्णो महेष्वासो द्रोणमंशमकल्पयत् ॥ १० ॥</s-l></s-lg><s-lg><s-l>धृष्टद्युम्नो महेष्वासः सेनापतिपतिस्ततः ।</s-l><s-l>विधिवद्व्यूह्य मेधावी युद्धाय धृतमानसः ॥ ११ ॥</s-l></s-lg><s-lg><s-l>यथादिष्टान्यनीकानि पाण्डवानामयोजयत् ।</s-l><s-l>जयाय पाण्डुपुत्राणां यत्तस्तस्थौ रणाजिरे ॥ १२ ॥</s-l></s-lg>