<s-lg><s-l> वासुदेव उवाच ।</s-l><s-l>एवमुक्ते तु भीष्मेण द्रोणेन विदुरेण च ।</s-l><s-l>गान्धार्या धृतराष्ट्रेण न च मन्दोऽन्वबुध्यत ॥ १ ॥</s-l></s-lg><s-lg><s-l>अवधूयोत्थितः क्रुद्धो रोषात्संरक्तलोचनः ।</s-l><s-l>अन्वद्रवन्त तं पश्चाद्राजानस्त्यक्तजीविताः ॥ २ ॥</s-l></s-lg><s-lg><s-l>अज्ञापयच्च राज्ञस्तान्पार्थिवान्दुष्टचेतसः ।</s-l><s-l>प्रयाध्वं वै कुरुक्षेत्रं पुष्योऽद्येति पुनः पुनः ॥ ३ ॥</s-l></s-lg><s-lg><s-l>ततस्ते पृथिवीपालाः प्रययुः सहसैनिकाः ।</s-l><s-l>भीष्मं सेनापतिं कृत्वा संहृष्टाः कालचोदिताः ॥ ४ ॥</s-l></s-lg><s-lg><s-l>अक्षौहिण्यो दशैका च पार्थिवानां समागताः ।</s-l><s-l>तासां प्रमुखतो भीष्मस्तालकेतुर्व्यरोचत ।</s-l><s-l>यदत्र युक्तं प्राप्तं च तद्विधत्स्व विशां पते ॥ ५ ॥</s-l></s-lg><s-lg><s-l>उक्तं भीष्मेण यद्वाक्यं द्रोणेन विदुरेण च ।</s-l><s-l>गान्धार्या धृतराष्ट्रेण समक्षं मम भारत ।</s-l><s-l>एतत्ते कथितं राजन्यद्वृत्तं कुरुसंसदि ॥ ६ ॥</s-l></s-lg><s-lg><s-l>साम आदौ प्रयुक्तं मे राजन्सौभ्रात्रमिच्छता ।</s-l><s-l>अभेदात्कुरुवंशस्य प्रजानां च विवृद्धये ॥ ७ ॥</s-l></s-lg><s-lg><s-l>पुनर्भेदश्च मे युक्तो यदा साम न गृह्यते ।</s-l><s-l>कर्मानुकीर्तनं चैव देवमानुषसंहितम् ॥ ८ ॥</s-l></s-lg><s-lg><s-l>यदा नाद्रियते वाक्यं सामपूर्वं सुयोधनः ।</s-l><s-l>तदा मया समानीय भेदिताः सर्वपार्थिवाः ॥ ९ ॥</s-l></s-lg><s-lg><s-l>अद्भुतानि च घोराणि दारुणानि च भारत ।</s-l><s-l>अमानुषाणि कर्माणि दर्शितानि च मे विभो ॥ १० ॥</s-l></s-lg><s-lg><s-l>भर्त्सयित्वा तु राज्ञस्तांस्तृणीकृत्य सुयोधनम् ।</s-l><s-l>राधेयं भीषयित्वा च सौबलं च पुनः पुनः ॥ ११ ॥</s-l></s-lg><s-lg><s-l>न्यूनतां धार्तराष्ट्राणां निन्दां चैव पुनः पुनः ।</s-l><s-l>भेदयित्वा नृपान्सर्वान्वाग्भिर्मन्त्रेण चासकृत् ॥ १२ ॥</s-l></s-lg><s-lg><s-l>पुनः सामाभिसंयुक्तं संप्रदानमथाब्रुवम् ।</s-l><s-l>अभेदात्कुरुवंशस्य कार्ययोगात्तथैव च ॥ १३ ॥</s-l></s-lg><s-lg><s-l>ते बाला धृतराष्ट्रस्य भीष्मस्य विदुरस्य च ।</s-l><s-l>तिष्ठेयुः पाण्डवाः सर्वे हित्वा मानमधश्चराः ॥ १४ ॥</s-l></s-lg><s-lg><s-l>प्रयच्छन्तु च ते राज्यमनीशास्ते भवन्तु च ।</s-l><s-l>यथाह राजा गाङ्गेयो विदुरश्च तथास्तु तत् ॥ १५ ॥</s-l></s-lg><s-lg><s-l>सर्वं भवतु ते राज्यं पञ्च ग्रामान्विसर्जय ।</s-l><s-l>अवश्यं भरणीया हि पितुस्ते राजसत्तम ॥ १६ ॥</s-l></s-lg><s-lg><s-l>एवमुक्तस्तु दुष्टात्मा नैव भावं व्यमुञ्चत ।</s-l><s-l>दण्डं चतुर्थं पश्यामि तेषु पापेषु नान्यथा ॥ १७ ॥</s-l></s-lg><s-lg><s-l>निर्याताश्च विनाशाय कुरुक्षेत्रं नराधिपाः ।</s-l><s-l>एतत्ते कथितं सर्वं यद्वृत्तं कुरुसंसदि ॥ १८ ॥</s-l></s-lg><s-lg><s-l>न ते राज्यं प्रयच्छन्ति विना युद्धेन पाण्डव ।</s-l><s-l>विनाशहेतवः सर्वे प्रत्युपस्थितमृत्यवः ॥ १९ ॥</s-l></s-lg>