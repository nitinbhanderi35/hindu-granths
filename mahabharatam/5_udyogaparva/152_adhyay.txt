<s-lg><s-l> वैशंपायन उवाच ।</s-l><s-l>व्युषितायां रजन्यां तु राजा दुर्योधनस्ततः ।</s-l><s-l>व्यभजत्तान्यनीकानि दश चैकं च भारत ॥ १ ॥</s-l></s-lg><s-lg><s-l>नरहस्तिरथाश्वानां सारं मध्यं च फल्गु च ।</s-l><s-l>सर्वेष्वेतेष्वनीकेषु संदिदेश महीपतिः ॥ २ ॥</s-l></s-lg><s-lg><s-l>सानुकर्षाः सतूणीराः सवरूथाः सतोमराः ।</s-l><s-l>सोपासङ्गाः सशक्तीकाः सनिषङ्गाः सपोथिकाः ॥ ३ ॥</s-l></s-lg><s-lg><s-l>सध्वजाः सपताकाश्च सशरासनतोमराः ।</s-l><s-l>रज्जुभिश्च विचित्राभिः सपाशाः सपरिस्तराः ॥ ४ ॥</s-l></s-lg><s-lg><s-l>सकचग्रहविक्षेपाः सतैलगुडवालुकाः ।</s-l><s-l>साशीविषघटाः सर्वे ससर्जरसपांसवः ॥ ५ ॥</s-l></s-lg><s-lg><s-l>सघण्टाफलकाः सर्वे वासीवृक्षादनान्विताः ।</s-l><s-l>व्याघ्रचर्मपरीवारा वृताश्च द्वीपिचर्मभिः ॥ ६ ॥</s-l></s-lg><s-lg><s-l>सवस्तयः सशृङ्गाश्च सप्रासविविधायुधाः ।</s-l><s-l>सकुठाराः सकुद्दालाः सतैलक्षौमसर्पिषः ॥ ७ ॥</s-l></s-lg><s-lg><s-l>चित्रानीकाः सुवपुषो ज्वलिता इव पावकाः ।</s-l><s-l>तथा कवचिनः शूराः शस्त्रेषु कृतनिश्रमाः ॥ ८ ॥</s-l></s-lg><s-lg><s-l>कुलीना हययोनिज्ञाः सारथ्ये विनिवेशिताः ।</s-l><s-l>बद्धारिष्टा बद्धकक्ष्या बद्धध्वजपताकिनः ॥ ९ ॥</s-l></s-lg><s-lg><s-l>चतुर्युजो रथाः सर्वे सर्वे शस्त्रसमायुताः ।</s-l><s-l>संहृष्टवाहनाः सर्वे सर्वे शतशरासनाः ॥ १० ॥</s-l></s-lg><s-lg><s-l>धुर्ययोर्हययोरेकस्तथान्यौ पार्ष्णिसारथी ।</s-l><s-l>तौ चापि रथिनां श्रेष्ठौ रथी च हयवित्तथा ॥ ११ ॥</s-l></s-lg><s-lg><s-l>नगराणीव गुप्तानि दुरादेयानि शत्रुभिः ।</s-l><s-l>आसन्रथसहस्राणि हेममालीनि सर्वशः ॥ १२ ॥</s-l></s-lg><s-lg><s-l>यथा रथास्तथा नागा बद्धकक्ष्याः स्वलंकृताः ।</s-l><s-l>बभूवुः सप्त पुरुषा रत्नवन्त इवाद्रयः ॥ १३ ॥</s-l></s-lg><s-lg><s-l>द्वावङ्कुशधरौ तेषु द्वावुत्तमधनुर्धरौ ।</s-l><s-l>द्वौ वरासिधरौ राजन्नेकः शक्तिपताकधृक् ॥ १४ ॥</s-l></s-lg><s-lg><s-l>गजैर्मत्तैः समाकीर्णं सवर्मायुधकोशकैः ।</s-l><s-l>तद्बभूव बलं राजन्कौरव्यस्य सहस्रशः ॥ १५ ॥</s-l></s-lg><s-lg><s-l>विचित्रकवचामुक्तैः सपताकैः स्वलंकृतैः ।</s-l><s-l>सादिभिश्चोपसंपन्ना आसन्नयुतशो हयाः ॥ १६ ॥</s-l></s-lg><s-lg><s-l>सुसंग्राहाः सुसंतोषा हेमभाण्डपरिच्छदाः ।</s-l><s-l>अनेकशतसाहस्रास्ते च सादिवशे स्थिताः ॥ १७ ॥</s-l></s-lg><s-lg><s-l>नानारूपविकाराश्च नानाकवचशस्त्रिणः ।</s-l><s-l>पदातिनो नरास्तत्र बभूवुर्हेममालिनः ॥ १८ ॥</s-l></s-lg><s-lg><s-l>रथस्यासन्दश गजा गजस्य दश वाजिनः ।</s-l><s-l>नरा दश हयस्यासन्पादरक्षाः समन्ततः ॥ १९ ॥</s-l></s-lg><s-lg><s-l>रथस्य नागाः पञ्चाशन्नागस्यासञ्शतं हयाः ।</s-l><s-l>हयस्य पुरुषाः सप्त भिन्नसंधानकारिणः ॥ २० ॥</s-l></s-lg><s-lg><s-l>सेना पञ्चशतं नागा रथास्तावन्त एव च ।</s-l><s-l>दशसेना च पृतना पृतना दशवाहिनी ॥ २१ ॥</s-l></s-lg><s-lg><s-l>वाहिनी पृतना सेना ध्वजिनी सादिनी चमूः ।</s-l><s-l>अक्षौहिणीति पर्यायैर्निरुक्ताथ वरूथिनी ।</s-l><s-l>एवं व्यूढान्यनीकानि कौरवेयेण धीमता ॥ २२ ॥</s-l></s-lg><s-lg><s-l>अक्षौहिण्यो दशैका च संख्याताः सप्त चैव ह ।</s-l><s-l>अक्षौहिण्यस्तु सप्तैव पाण्डवानामभूद्बलम् ।</s-l><s-l>अक्षौहिण्यो दशैका च कौरवाणामभूद्बलम् ॥ २३ ॥</s-l></s-lg><s-lg><s-l>नराणां पञ्चपञ्चाशदेषा पत्तिर्विधीयते ।</s-l><s-l>सेनामुखं च तिस्रस्ता गुल्म इत्यभिसंज्ञितः ॥ २४ ॥</s-l></s-lg><s-lg><s-l>दश गुल्मा गणस्त्वासीद्गणास्त्वयुतशोऽभवन् ।</s-l><s-l>दुर्योधनस्य सेनासु योत्स्यमानाः प्रहारिणः ॥ २५ ॥</s-l></s-lg><s-lg><s-l>तत्र दुर्योधनो राजा शूरान्बुद्धिमतो नरान् ।</s-l><s-l>प्रसमीक्ष्य महाबाहुश्चक्रे सेनापतींस्तदा ॥ २६ ॥</s-l></s-lg><s-lg><s-l>पृथगक्षौहिणीनां च प्रणेतॄन्नरसत्तमान् ।</s-l><s-l>विधिपूर्वं समानीय पार्थिवानभ्यषेचयत् ॥ २७ ॥</s-l></s-lg><s-lg><s-l>कृपं द्रोणं च शल्यं च सैन्धवं च महारथम् ।</s-l><s-l>सुदक्षिणं च काम्बोजं कृतवर्माणमेव च ॥ २८ ॥</s-l></s-lg><s-lg><s-l>द्रोणपुत्रं च कर्णं च भूरिश्रवसमेव च ।</s-l><s-l>शकुनिं सौबलं चैव बाह्लीकं च महारथम् ॥ २९ ॥</s-l></s-lg><s-lg><s-l>दिवसे दिवसे तेषां प्रतिवेलं च भारत ।</s-l><s-l>चक्रे स विविधाः संज्ञाः प्रत्यक्षं च पुनः पुनः ॥ ३० ॥</s-l></s-lg><s-lg><s-l>तथा विनियताः सर्वे ये च तेषां पदानुगाः ।</s-l><s-l>बभूवुः सैनिका राजन्राज्ञः प्रियचिकीर्षवः ॥ ३१ ॥</s-l></s-lg>