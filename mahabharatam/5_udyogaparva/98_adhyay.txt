<s-lg><s-l> नारद उवाच ।</s-l><s-l>हिरण्यपुरमित्येतत्ख्यातं पुरवरं महत् ।</s-l><s-l>दैत्यानां दानवानां च मायाशतविचारिणाम् ॥ १ ॥</s-l></s-lg><s-lg><s-l>अनल्पेन प्रयत्नेन निर्मितं विश्वकर्मणा ।</s-l><s-l>मयेन मनसा सृष्टं पातालतलमाश्रितम् ॥ २ ॥</s-l></s-lg><s-lg><s-l>अत्र मायासहस्राणि विकुर्वाणा महौजसः ।</s-l><s-l>दानवा निवसन्ति स्म शूरा दत्तवराः पुरा ॥ ३ ॥</s-l></s-lg><s-lg><s-l>नैते शक्रेण नान्येन वरुणेन यमेन वा ।</s-l><s-l>शक्यन्ते वशमानेतुं तथैव धनदेन च ॥ ४ ॥</s-l></s-lg><s-lg><s-l>असुराः कालखञ्जाश्च तथा विष्णुपदोद्भवाः ।</s-l><s-l>नैरृता यातुधानाश्च ब्रह्मवेदोद्भवाश्च ये ॥ ५ ॥</s-l></s-lg><s-lg><s-l>दंष्ट्रिणो भीमरूपाश्च निवसन्त्यात्मरक्षिणः ।</s-l><s-l>मायावीर्योपसंपन्ना निवसन्त्यात्मरक्षिणः ॥ ६ ॥</s-l></s-lg><s-lg><s-l>निवातकवचा नाम दानवा युद्धदुर्मदाः ।</s-l><s-l>जानासि च यथा शक्रो नैताञ्शक्नोति बाधितुम् ॥ ७ ॥</s-l></s-lg><s-lg><s-l>बहुशो मातले त्वं च तव पुत्रश्च गोमुखः ।</s-l><s-l>निर्भग्नो देवराजश्च सहपुत्रः शचीपतिः ॥ ८ ॥</s-l></s-lg><s-lg><s-l>पश्य वेश्मानि रौक्माणि मातले राजतानि च ।</s-l><s-l>कर्मणा विधियुक्तेन युक्तान्युपगतानि च ॥ ९ ॥</s-l></s-lg><s-lg><s-l>वैडूर्यहरितानीव प्रवालरुचिराणि च ।</s-l><s-l>अर्कस्फटिकशुभ्राणि वज्रसारोज्ज्वलानि च ॥ १० ॥</s-l></s-lg><s-lg><s-l>पार्थिवानीव चाभान्ति पुनर्नगमयानि च ।</s-l><s-l>शैलानीव च दृश्यन्ते तारकाणीव चाप्युत ॥ ११ ॥</s-l></s-lg><s-lg><s-l>सूर्यरूपाणि चाभान्ति दीप्ताग्निसदृशानि च ।</s-l><s-l>मणिजालविचित्राणि प्रांशूनि निबिडानि च ॥ १२ ॥</s-l></s-lg><s-lg><s-l>नैतानि शक्यं निर्देष्टुं रूपतो द्रव्यतस्तथा ।</s-l><s-l>गुणतश्चैव सिद्धानि प्रमाणगुणवन्ति च ॥ १३ ॥</s-l></s-lg><s-lg><s-l>आक्रीडान्पश्य दैत्यानां तथैव शयनान्युत ।</s-l><s-l>रत्नवन्ति महार्हाणि भाजनान्यासनानि च ॥ १४ ॥</s-l></s-lg><s-lg><s-l>जलदाभांस्तथा शैलांस्तोयप्रस्रवणान्वितान् ।</s-l><s-l>कामपुष्पफलांश्चैव पादपान्कामचारिणः ॥ १५ ॥</s-l></s-lg><s-lg><s-l>मातले कश्चिदत्रापि रुचितस्ते वरो भवेत् ।</s-l><s-l>अथ वान्यां दिशं भूमेर्गच्छाव यदि मन्यसे ॥ १६ ॥</s-l></s-lg><s-lg><s-l> कण्व उवाच ।</s-l><s-l>मातलिस्त्वब्रवीदेनं भाषमाणं तथाविधम् ।</s-l><s-l>देवर्षे नैव मे कार्यं विप्रियं त्रिदिवौकसाम् ॥ १७ ॥</s-l></s-lg><s-lg><s-l>नित्यानुषक्तवैरा हि भ्रातरो देवदानवाः ।</s-l><s-l>अरिपक्षेण संबन्धं रोचयिष्याम्यहं कथम् ॥ १८ ॥</s-l></s-lg><s-lg><s-l>अन्यत्र साधु गच्छावो द्रष्टुं नार्हामि दानवान् ।</s-l><s-l>जानामि तु तथात्मानं दित्सात्मकमलं यथा ॥ १९ ॥</s-l></s-lg>