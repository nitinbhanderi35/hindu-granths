<s-lg><s-l> नारद उवाच ।</s-l><s-l>ऋषभस्य ततः शृङ्गे निपत्य द्विजपक्षिणौ ।</s-l><s-l>शाण्डिलीं ब्राह्मणीं तत्र ददृशाते तपोन्विताम् ॥ १ ॥</s-l></s-lg><s-lg><s-l>अभिवाद्य सुपर्णस्तु गालवश्चाभिपूज्य ताम् ।</s-l><s-l>तया च स्वागतेनोक्तौ विष्टरे संनिषीदतुः ॥ २ ॥</s-l></s-lg><s-lg><s-l>सिद्धमन्नं तया क्षिप्रं बलिमन्त्रोपबृंहितम् ।</s-l><s-l>भुक्त्वा तृप्तावुभौ भूमौ सुप्तौ तावन्नमोहितौ ॥ ३ ॥</s-l></s-lg><s-lg><s-l>मुहूर्तात्प्रतिबुद्धस्तु सुपर्णो गमनेप्सया ।</s-l><s-l>अथ भ्रष्टतनूजाङ्गमात्मानं ददृशे खगः ॥ ४ ॥</s-l></s-lg><s-lg><s-l>मांसपिण्डोपमोऽभूत्स मुखपादान्वितः खगः ।</s-l><s-l>गालवस्तं तथा दृष्ट्वा विषण्णः पर्यपृच्छत ॥ ५ ॥</s-l></s-lg><s-lg><s-l>किमिदं भवता प्राप्तमिहागमनजं फलम् ।</s-l><s-l>वासोऽयमिह कालं तु कियन्तं नौ भविष्यति ॥ ६ ॥</s-l></s-lg><s-lg><s-l>किं नु ते मनसा ध्यातमशुभं धर्मदूषणम् ।</s-l><s-l>न ह्ययं भवतः स्वल्पो व्यभिचारो भविष्यति ॥ ७ ॥</s-l></s-lg><s-lg><s-l>सुपर्णोऽथाब्रवीद्विप्रं प्रध्यातं वै मया द्विज ।</s-l><s-l>इमां सिद्धामितो नेतुं तत्र यत्र प्रजापतिः ॥ ८ ॥</s-l></s-lg><s-lg><s-l>यत्र देवो महादेवो यत्र विष्णुः सनातनः ।</s-l><s-l>यत्र धर्मश्च यज्ञश्च तत्रेयं निवसेदिति ॥ ९ ॥</s-l></s-lg><s-lg><s-l>सोऽहं भगवतीं याचे प्रणतः प्रियकाम्यया ।</s-l><s-l>मयैतन्नाम प्रध्यातं मनसा शोचता किल ॥ १० ॥</s-l></s-lg><s-lg><s-l>तदेवं बहुमानात्ते मयेहानीप्सितं कृतम् ।</s-l><s-l>सुकृतं दुष्कृतं वा त्वं माहात्म्यात्क्षन्तुमर्हसि ॥ ११ ॥</s-l></s-lg><s-lg><s-l>सा तौ तदाब्रवीत्तुष्टा पतगेन्द्रद्विजर्षभौ ।</s-l><s-l>न भेतव्यं सुपर्णोऽसि सुपर्ण त्यज संभ्रमम् ॥ १२ ॥</s-l></s-lg><s-lg><s-l>निन्दितास्मि त्वया वत्स न च निन्दां क्षमाम्यहम् ।</s-l><s-l>लोकेभ्यः स परिभ्रश्येद्यो मां निन्देत पापकृत् ॥ १३ ॥</s-l></s-lg><s-lg><s-l>हीनयालक्षणैः सर्वैस्तथानिन्दितया मया ।</s-l><s-l>आचारं प्रतिगृह्णन्त्या सिद्धिः प्राप्तेयमुत्तमा ॥ १४ ॥</s-l></s-lg><s-lg><s-l>आचाराल्लभते धर्ममाचाराल्लभते धनम् ।</s-l><s-l>आचाराच्छ्रियमाप्नोति आचारो हन्त्यलक्षणम् ॥ १५ ॥</s-l></s-lg><s-lg><s-l>तदायुष्मन्खगपते यथेष्टं गम्यतामितः ।</s-l><s-l>न च ते गर्हणीयापि गर्हितव्याः स्त्रियः क्वचित् ॥ १६ ॥</s-l></s-lg><s-lg><s-l>भवितासि यथापूर्वं बलवीर्यसमन्वितः ।</s-l><s-l>बभूवतुस्ततस्तस्य पक्षौ द्रविणवत्तरौ ॥ १७ ॥</s-l></s-lg><s-lg><s-l>अनुज्ञातश्च शाण्डिल्या यथागतमुपागमत् ।</s-l><s-l>नैव चासादयामास तथारूपांस्तुरंगमान् ॥ १८ ॥</s-l></s-lg><s-lg><s-l>विश्वामित्रोऽथ तं दृष्ट्वा गालवं चाध्वनि स्थितम् ।</s-l><s-l>उवाच वदतां श्रेष्ठो वैनतेयस्य संनिधौ ॥ १९ ॥</s-l></s-lg><s-lg><s-l>यस्त्वया स्वयमेवार्थः प्रतिज्ञातो मम द्विज ।</s-l><s-l>तस्य कालोऽपवर्गस्य यथा वा मन्यते भवान् ॥ २० ॥</s-l></s-lg><s-lg><s-l>प्रतीक्षिष्याम्यहं कालमेतावन्तं तथा परम् ।</s-l><s-l>यथा संसिध्यते विप्र स मार्गस्तु निशम्यताम् ॥ २१ ॥</s-l></s-lg><s-lg><s-l>सुपर्णोऽथाब्रवीद्दीनं गालवं भृशदुःखितम् ।</s-l><s-l>प्रत्यक्षं खल्विदानीं मे विश्वामित्रो यदुक्तवान् ॥ २२ ॥</s-l></s-lg><s-lg><s-l>तदागच्छ द्विजश्रेष्ठ मन्त्रयिष्याव गालव ।</s-l><s-l>नादत्त्वा गुरवे शक्यं कृत्स्नमर्थं त्वयासितुम् ॥ २३ ॥</s-l></s-lg>