<s-lg><s-l> वैशंपायन उवाच ।</s-l><s-l>एतस्मिन्नेव काले तु भीष्मकस्य महात्मनः ।</s-l><s-l>हिरण्यलोम्नो नृपतेः साक्षादिन्द्रसखस्य वै ॥ १ ॥</s-l></s-lg><s-lg><s-l>आहृतीनामधिपतेर्भोजस्यातियशस्विनः ।</s-l><s-l>दाक्षिणात्यपतेः पुत्रो दिक्षु रुक्मीति विश्रुतः ॥ २ ॥</s-l></s-lg><s-lg><s-l>यः किंपुरुषसिंहस्य गन्धमादनवासिनः ।</s-l><s-l>शिष्यः कृत्स्नं धनुर्वेदं चतुष्पादमवाप्तवान् ॥ ३ ॥</s-l></s-lg><s-lg><s-l>यो माहेन्द्रं धनुर्लेभे तुल्यं गाण्डीवतेजसा ।</s-l><s-l>शार्ङ्गेण च महाबाहुः संमितं दिव्यमक्षयम् ॥ ४ ॥</s-l></s-lg><s-lg><s-l>त्रीण्येवैतानि दिव्यानि धनूंषि दिविचारिणाम् ।</s-l><s-l>वारुणं गाण्डिवं तत्र माहेन्द्रं विजयं धनुः ॥ ५ ॥</s-l></s-lg><s-lg><s-l>शार्ङ्गं तु वैष्णवं प्राहुर्दिव्यं तेजोमयं धनुः ।</s-l><s-l>धारयामास यत्कृष्णः परसेनाभयावहम् ॥ ६ ॥</s-l></s-lg><s-lg><s-l>गाण्डीवं पावकाल्लेभे खाण्डवे पाकशासनिः ।</s-l><s-l>द्रुमाद्रुक्मी महातेजा विजयं प्रत्यपद्यत ॥ ७ ॥</s-l></s-lg><s-lg><s-l>संछिद्य मौरवान्पाशान्निहत्य मुरमोजसा ।</s-l><s-l>निर्जित्य नरकं भौममाहृत्य मणिकुण्डले ॥ ८ ॥</s-l></s-lg><s-lg><s-l>षोडश स्त्रीसहस्राणि रत्नानि विविधानि च ।</s-l><s-l>प्रतिपेदे हृषीकेशः शार्ङ्गं च धनुरुत्तमम् ॥ ९ ॥</s-l></s-lg><s-lg><s-l>रुक्मी तु विजयं लब्ध्वा धनुर्मेघसमस्वनम् ।</s-l><s-l>विभीषयन्निव जगत्पाण्डवानभ्यवर्तत ॥ १० ॥</s-l></s-lg><s-lg><s-l>नामृष्यत पुरा योऽसौ स्वबाहुबलदर्पितः ।</s-l><s-l>रुक्मिण्या हरणं वीरो वासुदेवेन धीमता ॥ ११ ॥</s-l></s-lg><s-lg><s-l>कृत्वा प्रतिज्ञां नाहत्वा निवर्तिष्यामि केशवम् ।</s-l><s-l>ततोऽन्वधावद्वार्ष्णेयं सर्वशस्त्रभृतां वरम् ॥ १२ ॥</s-l></s-lg><s-lg><s-l>सेनया चतुरङ्गिण्या महत्या दूरपातया ।</s-l><s-l>विचित्रायुधवर्मिण्या गङ्गयेव प्रवृद्धया ॥ १३ ॥</s-l></s-lg><s-lg><s-l>स समासाद्य वार्ष्णेयं योगानामीश्वरं प्रभुम् ।</s-l><s-l>व्यंसितो व्रीडितो राजन्नाजगाम स कुण्डिनम् ॥ १४ ॥</s-l></s-lg><s-lg><s-l>यत्रैव कृष्णेन रणे निर्जितः परवीरहा ।</s-l><s-l>तत्र भोजकटं नाम चक्रे नगरमुत्तमम् ॥ १५ ॥</s-l></s-lg><s-lg><s-l>सैन्येन महता तेन प्रभूतगजवाजिना ।</s-l><s-l>पुरं तद्भुवि विख्यातं नाम्ना भोजकटं नृप ॥ १६ ॥</s-l></s-lg><s-lg><s-l>स भोजराजः सैन्येन महता परिवारितः ।</s-l><s-l>अक्षौहिण्या महावीर्यः पाण्डवान्समुपागमत् ॥ १७ ॥</s-l></s-lg><s-lg><s-l>ततः स कवची खड्गी शरी धन्वी तली रथी ।</s-l><s-l>ध्वजेनादित्यवर्णेन प्रविवेश महाचमूम् ॥ १८ ॥</s-l></s-lg><s-lg><s-l>विदितः पाण्डवेयानां वासुदेवप्रियेप्सया ।</s-l><s-l>युधिष्ठिरस्तु तं राजा प्रत्युद्गम्याभ्यपूजयत् ॥ १९ ॥</s-l></s-lg><s-lg><s-l>स पूजितः पाण्डुसुतैर्यथान्यायं सुसत्कृतः ।</s-l><s-l>प्रतिपूज्य च तान्सर्वान्विश्रान्तः सहसैनिकः ।</s-l><s-l>उवाच मध्ये वीराणां कुन्तीपुत्रं धनंजयम् ॥ २० ॥</s-l></s-lg><s-lg><s-l>सहायोऽस्मि स्थितो युद्धे यदि भीतोऽसि पाण्डव ।</s-l><s-l>करिष्यामि रणे साह्यमसह्यं तव शत्रुभिः ॥ २१ ॥</s-l></s-lg><s-lg><s-l>न हि मे विक्रमे तुल्यः पुमानस्तीह कश्चन ।</s-l><s-l>निहत्य समरे शत्रूंस्तव दास्यामि फल्गुन ॥ २२ ॥</s-l></s-lg><s-lg><s-l>इत्युक्तो धर्मराजस्य केशवस्य च संनिधौ ।</s-l><s-l>शृण्वतां पार्थिवेन्द्राणामन्येषां चैव सर्वशः ॥ २३ ॥</s-l></s-lg><s-lg><s-l>वासुदेवमभिप्रेक्ष्य धर्मराजं च पाण्डवम् ।</s-l><s-l>उवाच धीमान्कौन्तेयः प्रहस्य सखिपूर्वकम् ॥ २४ ॥</s-l></s-lg><s-lg><s-l>युध्यमानस्य मे वीर गन्धर्वैः सुमहाबलैः ।</s-l><s-l>सहायो घोषयात्रायां कस्तदासीत्सखा मम ॥ २५ ॥</s-l></s-lg><s-lg><s-l>तथा प्रतिभये तस्मिन्देवदानवसंकुले ।</s-l><s-l>खाण्डवे युध्यमानस्य कः सहायस्तदाभवत् ॥ २६ ॥</s-l></s-lg><s-lg><s-l>निवातकवचैर्युद्धे कालकेयैश्च दानवैः ।</s-l><s-l>तत्र मे युध्यमानस्य कः सहायस्तदाभवत् ॥ २७ ॥</s-l></s-lg><s-lg><s-l>तथा विराटनगरे कुरुभिः सह संगरे ।</s-l><s-l>युध्यतो बहुभिस्तात कः सहायोऽभवन्मम ॥ २८ ॥</s-l></s-lg><s-lg><s-l>उपजीव्य रणे रुद्रं शक्रं वैश्रवणं यमम् ।</s-l><s-l>वरुणं पावकं चैव कृपं द्रोणं च माधवम् ॥ २९ ॥</s-l></s-lg><s-lg><s-l>धारयन्गाण्डिवं दिव्यं धनुस्तेजोमयं दृढम् ।</s-l><s-l>अक्षय्यशरसंयुक्तो दिव्यास्त्रपरिबृंहितः ॥ ३० ॥</s-l></s-lg><s-lg><s-l>कौरवाणां कुले जातः पाण्डोः पुत्रो विशेषतः ।</s-l><s-l>द्रोणं व्यपदिशञ्शिष्यो वासुदेवसहायवान् ॥ ३१ ॥</s-l></s-lg><s-lg><s-l>कथमस्मद्विधो ब्रूयाद्भीतोऽस्मीत्ययशस्करम् ।</s-l><s-l>वचनं नरशार्दूल वज्रायुधमपि स्वयम् ॥ ३२ ॥</s-l></s-lg><s-lg><s-l>नास्मि भीतो महाबाहो सहायार्थश्च नास्ति मे ।</s-l><s-l>यथाकामं यथायोगं गच्छ वान्यत्र तिष्ठ वा ॥ ३३ ॥</s-l></s-lg><s-lg><s-l>विनिवर्त्य ततो रुक्मी सेनां सागरसंनिभाम् ।</s-l><s-l>दुर्योधनमुपागच्छत्तथैव भरतर्षभ ॥ ३४ ॥</s-l></s-lg><s-lg><s-l>तथैव चाभिगम्यैनमुवाच स नराधिपः ।</s-l><s-l>प्रत्याख्यातश्च तेनापि स तदा शूरमानिना ॥ ३५ ॥</s-l></s-lg><s-lg><s-l>द्वावेव तु महाराज तस्माद्युद्धाद्व्यपेयतुः ।</s-l><s-l>रौहिणेयश्च वार्ष्णेयो रुक्मी च वसुधाधिपः ॥ ३६ ॥</s-l></s-lg><s-lg><s-l>गते रामे तीर्थयात्रां भीष्मकस्य सुते तथा ।</s-l><s-l>उपाविशन्पाण्डवेया मन्त्राय पुनरेव हि ॥ ३७ ॥</s-l></s-lg><s-lg><s-l>समितिर्धर्मराजस्य सा पार्थिवसमाकुला ।</s-l><s-l>शुशुभे तारकाचित्रा द्यौश्चन्द्रेणेव भारत ॥ ३८ ॥</s-l></s-lg>