<s-lg><s-l> वैशंपायन उवाच ।</s-l><s-l>पृथामामन्त्र्य गोविन्दः कृत्वा चापि प्रदक्षिणम् ।</s-l><s-l>दुर्योधनगृहं शौरिरभ्यगच्छदरिंदमः ॥ १ ॥</s-l></s-lg><s-lg><s-l>लक्ष्म्या परमया युक्तं पुरंदरगृहोपमम् ।</s-l><s-l>तस्य कक्ष्या व्यतिक्रम्य तिस्रो द्वाःस्थैरवारितः ॥ २ ॥</s-l></s-lg><s-lg><s-l>ततोऽभ्रघनसंकाशं गिरिकूटमिवोच्छ्रितम् ।</s-l><s-l>श्रिया ज्वलन्तं प्रासादमारुरोह महायशाः ॥ ३ ॥</s-l></s-lg><s-lg><s-l>तत्र राजसहस्रैश्च कुरुभिश्चाभिसंवृतम् ।</s-l><s-l>धार्तराष्ट्रं महाबाहुं ददर्शासीनमासने ॥ ४ ॥</s-l></s-lg><s-lg><s-l>दुःशासनं च कर्णं च शकुनिं चापि सौबलम् ।</s-l><s-l>दुर्योधनसमीपे तानासनस्थान्ददर्श सः ॥ ५ ॥</s-l></s-lg><s-lg><s-l>अभ्यागच्छति दाशार्हे धार्तराष्ट्रो महायशाः ।</s-l><s-l>उदतिष्ठत्सहामात्यः पूजयन्मधुसूदनम् ॥ ६ ॥</s-l></s-lg><s-lg><s-l>समेत्य धार्तराष्ट्रेण सहामात्येन केशवः ।</s-l><s-l>राजभिस्तत्र वार्ष्णेयः समागच्छद्यथावयः ॥ ७ ॥</s-l></s-lg><s-lg><s-l>तत्र जाम्बूनदमयं पर्यङ्कं सुपरिष्कृतम् ।</s-l><s-l>विविधास्तरणास्तीर्णमभ्युपाविशदच्युतः ॥ ८ ॥</s-l></s-lg><s-lg><s-l>तस्मिन्गां मधुपर्कं च उपहृत्य जनार्दने ।</s-l><s-l>निवेदयामास तदा गृहान्राज्यं च कौरवः ॥ ९ ॥</s-l></s-lg><s-lg><s-l>तत्र गोविन्दमासीनं प्रसन्नादित्यवर्चसम् ।</s-l><s-l>उपासां चक्रिरे सर्वे कुरवो राजभिः सह ॥ १० ॥</s-l></s-lg><s-lg><s-l>ततो दुर्योधनो राजा वार्ष्णेयं जयतां वरम् ।</s-l><s-l>न्यमन्त्रयद्भोजनेन नाभ्यनन्दच्च केशवः ॥ ११ ॥</s-l></s-lg><s-lg><s-l>ततो दुर्योधनः कृष्णमब्रवीद्राजसंसदि ।</s-l><s-l>मृदुपूर्वं शठोदर्कं कर्णमाभाष्य कौरवः ॥ १२ ॥</s-l></s-lg><s-lg><s-l>कस्मादन्नानि पानानि वासांसि शयनानि च ।</s-l><s-l>त्वदर्थमुपनीतानि नाग्रहीस्त्वं जनार्दन ॥ १३ ॥</s-l></s-lg><s-lg><s-l>उभयोश्चाददः साह्यमुभयोश्च हिते रतः ।</s-l><s-l>संबन्धी दयितश्चासि धृतराष्ट्रस्य माधव ॥ १४ ॥</s-l></s-lg><s-lg><s-l>त्वं हि गोविन्द धर्मार्थौ वेत्थ तत्त्वेन सर्वशः ।</s-l><s-l>तत्र कारणमिच्छामि श्रोतुं चक्रगदाधर ॥ १५ ॥</s-l></s-lg><s-lg><s-l>स एवमुक्तो गोविन्दः प्रत्युवाच महामनाः ।</s-l><s-l>ओघमेघस्वनः काले प्रगृह्य विपुलं भुजम् ॥ १६ ॥</s-l></s-lg><s-lg><s-l>अनम्बूकृतमग्रस्तमनिरस्तमसंकुलम् ।</s-l><s-l>राजीवनेत्रो राजानं हेतुमद्वाक्यमुत्तमम् ॥ १७ ॥</s-l></s-lg><s-lg><s-l>कृतार्था भुञ्जते दूताः पूजां गृह्णन्ति चैव हि ।</s-l><s-l>कृतार्थं मां सहामात्यस्त्वमर्चिष्यसि भारत ॥ १८ ॥</s-l></s-lg><s-lg><s-l>एवमुक्तः प्रत्युवाच धार्तराष्ट्रो जनार्दनम् ।</s-l><s-l>न युक्तं भवतास्मासु प्रतिपत्तुमसांप्रतम् ॥ १९ ॥</s-l></s-lg><s-lg><s-l>कृतार्थं चाकृतार्थं च त्वां वयं मधुसूदन ।</s-l><s-l>यतामहे पूजयितुं गोविन्द न च शक्नुमः ॥ २० ॥</s-l></s-lg><s-lg><s-l>न च तत्कारणं विद्मो यस्मिन्नो मधुसूदन ।</s-l><s-l>पूजां कृतां प्रीयमाणैर्नामंस्थाः पुरुषोत्तम ॥ २१ ॥</s-l></s-lg><s-lg><s-l>वैरं नो नास्ति भवता गोविन्द न च विग्रहः ।</s-l><s-l>स भवान्प्रसमीक्ष्यैतन्नेदृशं वक्तुमर्हति ॥ २२ ॥</s-l></s-lg><s-lg><s-l>एवमुक्तः प्रत्युवाच धार्तराष्ट्रं जनार्दनः ।</s-l><s-l>अभिवीक्ष्य सहामात्यं दाशार्हः प्रहसन्निव ॥ २३ ॥</s-l></s-lg><s-lg><s-l>नाहं कामान्न संरम्भान्न द्वेषान्नार्थकारणात् ।</s-l><s-l>न हेतुवादाल्लोभाद्वा धर्मं जह्यां कथंचन ॥ २४ ॥</s-l></s-lg><s-lg><s-l>संप्रीतिभोज्यान्यन्नानि आपद्भोज्यानि वा पुनः ।</s-l><s-l>न च संप्रीयसे राजन्न चाप्यापद्गता वयम् ॥ २५ ॥</s-l></s-lg><s-lg><s-l>अकस्माद्द्विषसे राजञ्जन्मप्रभृति पाण्डवान् ।</s-l><s-l>प्रियानुवर्तिनो भ्रातॄन्सर्वैः समुदितान्गुणैः ॥ २६ ॥</s-l></s-lg><s-lg><s-l>अकस्माच्चैव पार्थानां द्वेषणं नोपपद्यते ।</s-l><s-l>धर्मे स्थिताः पाण्डवेयाः कस्तान्किं वक्तुमर्हति ॥ २७ ॥</s-l></s-lg><s-lg><s-l>यस्तान्द्वेष्टि स मां द्वेष्टि यस्ताननु स मामनु ।</s-l><s-l>ऐकात्म्यं मां गतं विद्धि पाण्डवैर्धर्मचारिभिः ॥ २८ ॥</s-l></s-lg><s-lg><s-l>कामक्रोधानुवर्ती हि यो मोहाद्विरुरुत्सते ।</s-l><s-l>गुणवन्तं च यो द्वेष्टि तमाहुः पुरुषाधमम् ॥ २९ ॥</s-l></s-lg><s-lg><s-l>यः कल्याणगुणाञ्ज्ञातीन्मोहाल्लोभाद्दिदृक्षते ।</s-l><s-l>सोऽजितात्माजितक्रोधो न चिरं तिष्ठति श्रियम् ॥ ३० ॥</s-l></s-lg><s-lg><s-l>अथ यो गुणसंपन्नान्हृदयस्याप्रियानपि ।</s-l><s-l>प्रियेण कुरुते वश्यांश्चिरं यशसि तिष्ठति ॥ ३१ ॥</s-l></s-lg><s-lg><s-l>सर्वमेतदभोक्तव्यमन्नं दुष्टाभिसंहितम् ।</s-l><s-l>क्षत्तुरेकस्य भोक्तव्यमिति मे धीयते मतिः ॥ ३२ ॥</s-l></s-lg><s-lg><s-l>एवमुक्त्वा महाबाहुर्दुर्योधनममर्षणम् ।</s-l><s-l>निश्चक्राम ततः शुभ्राद्धार्तराष्ट्रनिवेशनात् ॥ ३३ ॥</s-l></s-lg><s-lg><s-l>निर्याय च महाबाहुर्वासुदेवो महामनाः ।</s-l><s-l>निवेशाय ययौ वेश्म विदुरस्य महात्मनः ॥ ३४ ॥</s-l></s-lg><s-lg><s-l>तमभ्यगच्छद्द्रोणश्च कृपो भीष्मोऽथ बाह्लिकः ।</s-l><s-l>कुरवश्च महाबाहुं विदुरस्य गृहे स्थितम् ॥ ३५ ॥</s-l></s-lg><s-lg><s-l>तेऽभिगम्याब्रुवंस्तत्र कुरवो मधुसूदनम् ।</s-l><s-l>निवेदयामो वार्ष्णेय सरत्नांस्ते गृहान्वयम् ॥ ३६ ॥</s-l></s-lg><s-lg><s-l>तानुवाच महातेजाः कौरवान्मधुसूदनः ।</s-l><s-l>सर्वे भवन्तो गच्छन्तु सर्वा मेऽपचितिः कृता ॥ ३७ ॥</s-l></s-lg><s-lg><s-l>यातेषु कुरुषु क्षत्ता दाशार्हमपराजितम् ।</s-l><s-l>अभ्यर्चयामास तदा सर्वकामैः प्रयत्नवान् ॥ ३८ ॥</s-l></s-lg><s-lg><s-l>ततः क्षत्तान्नपानानि शुचीनि गुणवन्ति च ।</s-l><s-l>उपाहरदनेकानि केशवाय महात्मने ॥ ३९ ॥</s-l></s-lg><s-lg><s-l>तैर्तर्पयित्वा प्रथमं ब्राह्मणान्मधुसूदनः ।</s-l><s-l>वेदविद्भ्यो ददौ कृष्णः परमद्रविणान्यपि ॥ ४० ॥</s-l></s-lg><s-lg><s-l>ततोऽनुयायिभिः सार्धं मरुद्भिरिव वासवः ।</s-l><s-l>विदुरान्नानि बुभुजे शुचीनि गुणवन्ति च ॥ ४१ ॥</s-l></s-lg>