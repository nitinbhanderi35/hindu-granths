<s-lg><s-l> वैशंपायन उवाच ।</s-l><s-l>एवमुक्तस्तु विमनास्तिर्यग्दृष्टिरधोमुखः ।</s-l><s-l>संहत्य च भ्रुवोर्मध्यं न किंचिद्व्याजहार ह ॥ १ ॥</s-l></s-lg><s-lg><s-l>तं वै विमनसं दृष्ट्वा संप्रेक्ष्यान्योन्यमन्तिकात् ।</s-l><s-l>पुनरेवोत्तरं वाक्यमुक्तवन्तौ नरर्षभौ ॥ २ ॥</s-l></s-lg><s-lg><s-l> भीष्म उवाच ।</s-l><s-l>शुश्रूषुमनसूयं च ब्रह्मण्यं सत्यसंगरम् ।</s-l><s-l>प्रतियोत्स्यामहे पार्थमतो दुःखतरं नु किम् ॥ ३ ॥</s-l></s-lg><s-lg><s-l> द्रोण उवाच ।</s-l><s-l>अश्वत्थाम्नि यथा पुत्रे भूयो मम धनंजये ।</s-l><s-l>बहुमानः परो राजन्संनतिश्च कपिध्वजे ॥ ४ ॥</s-l></s-lg><s-lg><s-l>तं चेत्पुत्रात्प्रियतरं प्रतियोत्स्ये धनंजयम् ।</s-l><s-l>क्षत्रधर्ममनुष्ठाय धिगस्तु क्षत्रजीविकाम् ॥ ५ ॥</s-l></s-lg><s-lg><s-l>यस्य लोके समो नास्ति कश्चिदन्यो धनुर्धरः ।</s-l><s-l>मत्प्रसादात्स बीभत्सुः श्रेयानन्यैर्धनुर्धरैः ॥ ६ ॥</s-l></s-lg><s-lg><s-l>मित्रध्रुग्दुष्टभावश्च नास्तिकोऽथानृजुः शठः ।</s-l><s-l>न सत्सु लभते पूजां यज्ञे मूर्ख इवागतः ॥ ७ ॥</s-l></s-lg><s-lg><s-l>वार्यमाणोऽपि पापेभ्यः पापात्मा पापमिच्छति ।</s-l><s-l>चोद्यमानोऽपि पापेन शुभात्मा शुभमिच्छति ॥ ८ ॥</s-l></s-lg><s-lg><s-l>मिथ्योपचरिता ह्येते वर्तमाना ह्यनु प्रिये ।</s-l><s-l>अहितत्वाय कल्पन्ते दोषा भरतसत्तम ॥ ९ ॥</s-l></s-lg><s-lg><s-l>त्वमुक्तः कुरुवृद्धेन मया च विदुरेण च ।</s-l><s-l>वासुदेवेन च तथा श्रेयो नैवाभिपद्यसे ॥ १० ॥</s-l></s-lg><s-lg><s-l>अस्ति मे बलमित्येव सहसा त्वं तितीर्षसि ।</s-l><s-l>सग्राहनक्रमकरं गङ्गावेगमिवोष्णगे ॥ ११ ॥</s-l></s-lg><s-lg><s-l>वास एव यथा हि त्वं प्रावृण्वानोऽद्य मन्यसे ।</s-l><s-l>स्रजं त्यक्तामिव प्राप्य लोभाद्यौधिष्ठिरीं श्रियम् ॥ १२ ॥</s-l></s-lg><s-lg><s-l>द्रौपदीसहितं पार्थं सायुधैर्भ्रातृभिर्वृतम् ।</s-l><s-l>वनस्थमपि राज्यस्थः पाण्डवं कोऽतिजीवति ॥ १३ ॥</s-l></s-lg><s-lg><s-l>निदेशे यस्य राजानः सर्वे तिष्ठन्ति किंकराः ।</s-l><s-l>तमैलविलमासाद्य धर्मराजो व्यराजत ॥ १४ ॥</s-l></s-lg><s-lg><s-l>कुबेरसदनं प्राप्य ततो रत्नान्यवाप्य च ।</s-l><s-l>स्फीतमाक्रम्य ते राष्ट्रं राज्यमिच्छन्ति पाण्डवाः ॥ १५ ॥</s-l></s-lg><s-lg><s-l>दत्तं हुतमधीतं च ब्राह्मणास्तर्पिता धनैः ।</s-l><s-l>आवयोर्गतमायुश्च कृतकृत्यौ च विद्धि नौ ॥ १६ ॥</s-l></s-lg><s-lg><s-l>त्वं तु हित्वा सुखं राज्यं मित्राणि च धनानि च ।</s-l><s-l>विग्रहं पाण्डवैः कृत्वा महद्व्यसनमाप्स्यसि ॥ १७ ॥</s-l></s-lg><s-lg><s-l>द्रौपदी यस्य चाशास्ते विजयं सत्यवादिनी ।</s-l><s-l>तपोघोरव्रता देवी न त्वं जेष्यसि पाण्डवम् ॥ १८ ॥</s-l></s-lg><s-lg><s-l>मन्त्री जनार्दनो यस्य भ्राता यस्य धनंजयः ।</s-l><s-l>सर्वशस्त्रभृतां श्रेष्ठं कथं जेष्यसि पाण्डवम् ॥ १९ ॥</s-l></s-lg><s-lg><s-l>सहाया ब्राह्मणा यस्य धृतिमन्तो जितेन्द्रियाः ।</s-l><s-l>तमुग्रतपसं वीरं कथं जेष्यसि पाण्डवम् ॥ २० ॥</s-l></s-lg><s-lg><s-l>पुनरुक्तं च वक्ष्यामि यत्कार्यं भूतिमिच्छता ।</s-l><s-l>सुहृदा मज्जमानेषु सुहृत्सु व्यसनार्णवे ॥ २१ ॥</s-l></s-lg><s-lg><s-l>अलं युद्धेन तैर्वीरैः शाम्य त्वं कुरुवृद्धये ।</s-l><s-l>मा गमः ससुतामात्यः सबलश्च पराभवम् ॥ २२ ॥</s-l></s-lg>