<s-lg><s-l> नारद उवाच ।</s-l><s-l>एतत्तु नागलोकस्य नाभिस्थाने स्थितं पुरम् ।</s-l><s-l>पातालमिति विख्यातं दैत्यदानवसेवितम् ॥ १ ॥</s-l></s-lg><s-lg><s-l>इदमद्भिः समं प्राप्ता ये केचिद्ध्रुवजङ्गमाः ।</s-l><s-l>प्रविशन्तो महानादं नदन्ति भयपीडिताः ॥ २ ॥</s-l></s-lg><s-lg><s-l>अत्रासुरोऽग्निः सततं दीप्यते वारिभोजनः ।</s-l><s-l>व्यापारेण धृतात्मानं निबद्धं समबुध्यत ॥ ३ ॥</s-l></s-lg><s-lg><s-l>अत्रामृतं सुरैः पीत्वा निहितं निहतारिभिः ।</s-l><s-l>अतः सोमस्य हानिश्च वृद्धिश्चैव प्रदृश्यते ॥ ४ ॥</s-l></s-lg><s-lg><s-l>अत्र दिव्यं हयशिरः काले पर्वणि पर्वणि ।</s-l><s-l>उत्तिष्ठति सुवर्णाभं वार्भिरापूरयञ्जगत् ॥ ५ ॥</s-l></s-lg><s-lg><s-l>यस्मादत्र समग्रास्ताः पतन्ति जलमूर्तयः ।</s-l><s-l>तस्मात्पातालमित्येतत्ख्यायते पुरमुत्तमम् ॥ ६ ॥</s-l></s-lg><s-lg><s-l>ऐरावतोऽस्मात्सलिलं गृहीत्वा जगतो हितः ।</s-l><s-l>मेघेष्वामुञ्चते शीतं यन्महेन्द्रः प्रवर्षति ॥ ७ ॥</s-l></s-lg><s-lg><s-l>अत्र नानाविधाकारास्तिमयो नैकरूपिणः ।</s-l><s-l>अप्सु सोमप्रभां पीत्वा वसन्ति जलचारिणः ॥ ८ ॥</s-l></s-lg><s-lg><s-l>अत्र सूर्यांशुभिर्भिन्नाः पातालतलमाश्रिताः ।</s-l><s-l>मृता दिवसतः सूत पुनर्जीवन्ति ते निशि ॥ ९ ॥</s-l></s-lg><s-lg><s-l>उदये नित्यशश्चात्र चन्द्रमा रश्मिभिर्वृतः ।</s-l><s-l>अमृतं स्पृश्य संस्पर्शात्संजीवयति देहिनः ॥ १० ॥</s-l></s-lg><s-lg><s-l>अत्र तेऽधर्मनिरता बद्धाः कालेन पीडिताः ।</s-l><s-l>दैतेया निवसन्ति स्म वासवेन हृतश्रियः ॥ ११ ॥</s-l></s-lg><s-lg><s-l>अत्र भूतपतिर्नाम सर्वभूतमहेश्वरः ।</s-l><s-l>भूतये सर्वभूतानामचरत्तप उत्तमम् ॥ १२ ॥</s-l></s-lg><s-lg><s-l>अत्र गोव्रतिनो विप्राः स्वाध्यायाम्नायकर्शिताः ।</s-l><s-l>त्यक्तप्राणा जितस्वर्गा निवसन्ति महर्षयः ॥ १३ ॥</s-l></s-lg><s-lg><s-l>यत्रतत्रशयो नित्यं येनकेनचिदाशितः ।</s-l><s-l>येनकेनचिदाच्छन्नः स गोव्रत इहोच्यते ॥ १४ ॥</s-l></s-lg><s-lg><s-l>ऐरावतो नागराजो वामनः कुमुदोऽञ्जनः ।</s-l><s-l>प्रसूताः सुप्रतीकस्य वंशे वारणसत्तमाः ॥ १५ ॥</s-l></s-lg><s-lg><s-l>पश्य यद्यत्र ते कश्चिद्रोचते गुणतो वरः ।</s-l><s-l>वरयिष्याव तं गत्वा यत्नमास्थाय मातले ॥ १६ ॥</s-l></s-lg><s-lg><s-l>अण्डमेतज्जले न्यस्तं दीप्यमानमिव श्रिया ।</s-l><s-l>आ प्रजानां निसर्गाद्वै नोद्भिद्यति न सर्पति ॥ १७ ॥</s-l></s-lg><s-lg><s-l>नास्य जातिं निसर्गं वा कथ्यमानं शृणोमि वै ।</s-l><s-l>पितरं मातरं वापि नास्य जानाति कश्चन ॥ १८ ॥</s-l></s-lg><s-lg><s-l>अतः किल महानग्निरन्तकाले समुत्थितः ।</s-l><s-l>धक्ष्यते मातले सर्वं त्रैलोक्यं सचराचरम् ॥ १९ ॥</s-l></s-lg><s-lg><s-l> कण्व उवाच ।</s-l><s-l>मातलिस्त्वब्रवीच्छ्रुत्वा नारदस्याथ भाषितम् ।</s-l><s-l>न मेऽत्र रोचते कश्चिदन्यतो व्रज माचिरम् ॥ २० ॥</s-l></s-lg>