<s-lg><s-l> वैशंपायन उवाच ।</s-l><s-l>एतच्छ्रुत्वा तु कौन्तेयः सर्वान्भ्रातॄनुपह्वरे ।</s-l><s-l>आहूय भरतश्रेष्ठ इदं वचनमब्रवीत् ॥ १ ॥</s-l></s-lg><s-lg><s-l>धार्तराष्ट्रस्य सैन्येषु ये चारपुरुषा मम ।</s-l><s-l>ते प्रवृत्तिं प्रयच्छन्ति ममेमां व्युषितां निशाम् ॥ २ ॥</s-l></s-lg><s-lg><s-l>दुर्योधनः किलापृच्छदापगेयं महाव्रतम् ।</s-l><s-l>केन कालेन पाण्डूनां हन्याः सैन्यमिति प्रभो ॥ ३ ॥</s-l></s-lg><s-lg><s-l>मासेनेति च तेनोक्तो धार्तराष्ट्रः सुदुर्मतिः ।</s-l><s-l>तावता चापि कालेन द्रोणोऽपि प्रत्यजानत ॥ ४ ॥</s-l></s-lg><s-lg><s-l>गौतमो द्विगुणं कालमुक्तवानिति नः श्रुतम् ।</s-l><s-l>द्रौणिस्तु दशरात्रेण प्रतिजज्ञे महास्त्रवित् ॥ ५ ॥</s-l></s-lg><s-lg><s-l>तथा दिव्यास्त्रवित्कर्णः संपृष्टः कुरुसंसदि ।</s-l><s-l>पञ्चभिर्दिवसैर्हन्तुं स सैन्यं प्रतिजज्ञिवान् ॥ ६ ॥</s-l></s-lg><s-lg><s-l>तस्मादहमपीच्छामि श्रोतुमर्जुन ते वचः ।</s-l><s-l>कालेन कियता शत्रून्क्षपयेरिति संयुगे ॥ ७ ॥</s-l></s-lg><s-lg><s-l>एवमुक्तो गुडाकेशः पार्थिवेन धनंजयः ।</s-l><s-l>वासुदेवमवेक्ष्येदं वचनं प्रत्यभाषत ॥ ८ ॥</s-l></s-lg><s-lg><s-l>सर्व एते महात्मानः कृतास्त्राश्चित्रयोधिनः ।</s-l><s-l>असंशयं महाराज हन्युरेव बलं तव ॥ ९ ॥</s-l></s-lg><s-lg><s-l>अपैतु ते मनस्तापो यथासत्यं ब्रवीम्यहम् ।</s-l><s-l>हन्यामेकरथेनाहं वासुदेवसहायवान् ॥ १० ॥</s-l></s-lg><s-lg><s-l>सामरानपि लोकांस्त्रीन्सहस्थावरजङ्गमान् ।</s-l><s-l>भूतं भव्यं भविष्यच्च निमेषादिति मे मतिः ॥ ११ ॥</s-l></s-lg><s-lg><s-l>यत्तद्घोरं पशुपतिः प्रादादस्त्रं महन्मम ।</s-l><s-l>कैराते द्वन्द्वयुद्धे वै तदिदं मयि वर्तते ॥ १२ ॥</s-l></s-lg><s-lg><s-l>यद्युगान्ते पशुपतिः सर्वभूतानि संहरन् ।</s-l><s-l>प्रयुङ्क्ते पुरुषव्याघ्र तदिदं मयि वर्तते ॥ १३ ॥</s-l></s-lg><s-lg><s-l>तन्न जानाति गाङ्गेयो न द्रोणो न च गौतमः ।</s-l><s-l>न च द्रोणसुतो राजन्कुत एव तु सूतजः ॥ १४ ॥</s-l></s-lg><s-lg><s-l>न तु युक्तं रणे हन्तुं दिव्यैरस्त्रैः पृथग्जनम् ।</s-l><s-l>आर्जवेनैव युद्धेन विजेष्यामो वयं परान् ॥ १५ ॥</s-l></s-lg><s-lg><s-l>तथेमे पुरुषव्याघ्राः सहायास्तव पार्थिव ।</s-l><s-l>सर्वे दिव्यास्त्रविदुषः सर्वे युद्धाभिनन्दिनः ॥ १६ ॥</s-l></s-lg><s-lg><s-l>वेदान्तावभृथस्नाताः सर्व एतेऽपराजिताः ।</s-l><s-l>निहन्युः समरे सेनां देवानामपि पाण्डव ॥ १७ ॥</s-l></s-lg><s-lg><s-l>शिखण्डी युयुधानश्च धृष्टद्युम्नश्च पार्षतः ।</s-l><s-l>भीमसेनो यमौ चोभौ युधामन्यूत्तमौजसौ ॥ १८ ॥</s-l></s-lg><s-lg><s-l>विराटद्रुपदौ चोभौ भीष्मद्रोणसमौ युधि ।</s-l><s-l>स्वयं चापि समर्थोऽसि त्रैलोक्योत्सादने अपि ॥ १९ ॥</s-l></s-lg><s-lg><s-l>क्रोधाद्यं पुरुषं पश्येस्त्वं वासवसमद्युते ।</s-l><s-l>क्षिप्रं न स भवेद्व्यक्तमिति त्वां वेद्मि कौरव ॥ २० ॥</s-l></s-lg>