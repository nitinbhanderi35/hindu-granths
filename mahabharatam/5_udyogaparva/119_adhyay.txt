<s-lg><s-l> नारद उवाच ।</s-l><s-l>अथ प्रचलितः स्थानादासनाच्च परिच्युतः ।</s-l><s-l>कम्पितेनैव मनसा धर्षितः शोकवह्निना ॥ १ ॥</s-l></s-lg><s-lg><s-l>म्लानस्रग्भ्रष्टविज्ञानः प्रभ्रष्टमुकुटाङ्गदः ।</s-l><s-l>विघूर्णन्स्रस्तसर्वाङ्गः प्रभ्रष्टाभरणाम्बरः ॥ २ ॥</s-l></s-lg><s-lg><s-l>अदृश्यमानस्तान्पश्यन्नपश्यंश्च पुनः पुनः ।</s-l><s-l>शून्यः शून्येन मनसा प्रपतिष्यन्महीतलम् ॥ ३ ॥</s-l></s-lg><s-lg><s-l>किं मया मनसा ध्यातमशुभं धर्मदूषणम् ।</s-l><s-l>येनाहं चलितः स्थानादिति राजा व्यचिन्तयत् ॥ ४ ॥</s-l></s-lg><s-lg><s-l>ते तु तत्रैव राजानः सिद्धाश्चाप्सरसस्तथा ।</s-l><s-l>अपश्यन्त निरालम्बं ययातिं तं परिच्युतम् ॥ ५ ॥</s-l></s-lg><s-lg><s-l>अथैत्य पुरुषः कश्चित्क्षीणपुण्यनिपातकः ।</s-l><s-l>ययातिमब्रवीद्राजन्देवराजस्य शासनात् ॥ ६ ॥</s-l></s-lg><s-lg><s-l>अतीव मदमत्तस्त्वं न कंचिन्नावमन्यसे ।</s-l><s-l>मानेन भ्रष्टः स्वर्गस्ते नार्हस्त्वं पार्थिवात्मज ।</s-l><s-l>न च प्रज्ञायसे गच्छ पतस्वेति तमब्रवीत् ॥ ७ ॥</s-l></s-lg><s-lg><s-l>पतेयं सत्स्विति वचस्त्रिरुक्त्वा नहुषात्मजः ।</s-l><s-l>पतिष्यंश्चिन्तयामास गतिं गतिमतां वरः ॥ ८ ॥</s-l></s-lg><s-lg><s-l>एतस्मिन्नेव काले तु नैमिषे पार्थिवर्षभान् ।</s-l><s-l>चतुरोऽपश्यत नृपस्तेषां मध्ये पपात सः ॥ ९ ॥</s-l></s-lg><s-lg><s-l>प्रतर्दनो वसुमनाः शिबिरौशीनरोऽष्टकः ।</s-l><s-l>वाजपेयेन यज्ञेन तर्पयन्ति सुरेश्वरम् ॥ १० ॥</s-l></s-lg><s-lg><s-l>तेषामध्वरजं धूमं स्वर्गद्वारमुपस्थितम् ।</s-l><s-l>ययातिरुपजिघ्रन्वै निपपात महीं प्रति ॥ ११ ॥</s-l></s-lg><s-lg><s-l>भूमौ स्वर्गे च संबद्धां नदीं धूममयीं नृपः ।</s-l><s-l>स गङ्गामिव गच्छन्तीमालम्ब्य जगतीपतिः ॥ १२ ॥</s-l></s-lg><s-lg><s-l>श्रीमत्स्ववभृथाग्र्येषु चतुर्षु प्रतिबन्धुषु ।</s-l><s-l>मध्ये निपतितो राजा लोकपालोपमेषु च ॥ १३ ॥</s-l></s-lg><s-lg><s-l>चतुर्षु हुतकल्पेषु राजसिंहमहाग्निषु ।</s-l><s-l>पपात मध्ये राजर्षिर्ययातिः पुण्यसंक्षये ॥ १४ ॥</s-l></s-lg><s-lg><s-l>तमाहुः पार्थिवाः सर्वे प्रतिमानमिव श्रियः ।</s-l><s-l>को भवान्कस्य वा बन्धुर्देशस्य नगरस्य वा ॥ १५ ॥</s-l></s-lg><s-lg><s-l>यक्षो वाप्यथ वा देवो गन्धर्वो राक्षसोऽपि वा ।</s-l><s-l>न हि मानुषरूपोऽसि को वार्थः काङ्क्षितस्त्वया ॥ १६ ॥</s-l></s-lg><s-lg><s-l> ययातिरुवाच ।</s-l><s-l>ययातिरस्मि राजर्षिः क्षीणपुण्यश्च्युतो दिवः ।</s-l><s-l>पतेयं सत्स्विति ध्यायन्भवत्सु पतितस्ततः ॥ १७ ॥</s-l></s-lg><s-lg><s-l> राजान ऊचुः ।</s-l><s-l>सत्यमेतद्भवतु ते काङ्क्षितं पुरुषर्षभ ।</s-l><s-l>सर्वेषां नः क्रतुफलं धर्मश्च प्रतिगृह्यताम् ॥ १८ ॥</s-l></s-lg><s-lg><s-l> ययातिरुवाच ।</s-l><s-l>नाहं प्रतिग्रहधनो ब्राह्मणः क्षत्रियो ह्यहम् ।</s-l><s-l>न च मे प्रवणा बुद्धिः परपुण्यविनाशने ॥ १९ ॥</s-l></s-lg><s-lg><s-l> नारद उवाच ।</s-l><s-l>एतस्मिन्नेव काले तु मृगचर्याक्रमागताम् ।</s-l><s-l>माधवीं प्रेक्ष्य राजानस्तेऽभिवाद्येदमब्रुवन् ॥ २० ॥</s-l></s-lg><s-lg><s-l>किमागमनकृत्यं ते किं कुर्मः शासनं तव ।</s-l><s-l>आज्ञाप्या हि वयं सर्वे तव पुत्रास्तपोधने ॥ २१ ॥</s-l></s-lg><s-lg><s-l>तेषां तद्भाषितं श्रुत्वा माधवी परया मुदा ।</s-l><s-l>पितरं समुपागच्छद्ययातिं सा ववन्द च ॥ २२ ॥</s-l></s-lg><s-lg><s-l>दृष्ट्वा मूर्ध्ना नतान्पुत्रांस्तापसी वाक्यमब्रवीत् ।</s-l><s-l>दौहित्रास्तव राजेन्द्र मम पुत्रा न ते पराः ।</s-l><s-l>इमे त्वां तारयिष्यन्ति दिष्टमेतत्पुरातनम् ॥ २३ ॥</s-l></s-lg><s-lg><s-l>अहं ते दुहिता राजन्माधवी मृगचारिणी ।</s-l><s-l>मयाप्युपचितो धर्मस्ततोऽर्धं प्रतिगृह्यताम् ॥ २४ ॥</s-l></s-lg><s-lg><s-l>यस्माद्राजन्नराः सर्वे अपत्यफलभागिनः ।</s-l><s-l>तस्मादिच्छन्ति दौहित्रान्यथा त्वं वसुधाधिप ॥ २५ ॥</s-l></s-lg><s-lg><s-l>ततस्ते पार्थिवाः सर्वे शिरसा जननीं तदा ।</s-l><s-l>अभिवाद्य नमस्कृत्य मातामहमथाब्रुवन् ॥ २६ ॥</s-l></s-lg><s-lg><s-l>उच्चैरनुपमैः स्निग्धैः स्वरैरापूर्य मेदिनीम् ।</s-l><s-l>मातामहं नृपतयस्तारयन्तो दिवश्च्युतम् ॥ २७ ॥</s-l></s-lg><s-lg><s-l>अथ तस्मादुपगतो गालवोऽप्याह पार्थिवम् ।</s-l><s-l>तपसो मेऽष्टभागेन स्वर्गमारोहतां भवान् ॥ २८ ॥</s-l></s-lg>