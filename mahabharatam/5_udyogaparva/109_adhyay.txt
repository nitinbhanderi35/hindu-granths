<s-lg><s-l> सुपर्ण उवाच ।</s-l><s-l>यस्मादुत्तार्यते पापाद्यस्मान्निःश्रेयसोऽश्नुते ।</s-l><s-l>तस्मादुत्तारणफलादुत्तरेत्युच्यते बुधैः ॥ १ ॥</s-l></s-lg><s-lg><s-l>उत्तरस्य हिरण्यस्य परिवापस्य गालव ।</s-l><s-l>मार्गः पश्चिमपूर्वाभ्यां दिग्भ्यां वै मध्यमः स्मृतः ॥ २ ॥</s-l></s-lg><s-lg><s-l>अस्यां दिशि वरिष्ठायामुत्तरायां द्विजर्षभ ।</s-l><s-l>नासौम्यो नाविधेयात्मा नाधर्म्यो वसते जनः ॥ ३ ॥</s-l></s-lg><s-lg><s-l>अत्र नारायणः कृष्णो जिष्णुश्चैव नरोत्तमः ।</s-l><s-l>बदर्यामाश्रमपदे तथा ब्रह्मा च शाश्वतः ॥ ४ ॥</s-l></s-lg><s-lg><s-l>अत्र वै हिमवत्पृष्ठे नित्यमास्ते महेश्वरः ।</s-l><s-l>अत्र राज्येन विप्राणां चन्द्रमाश्चाभ्यषिच्यत ॥ ५ ॥</s-l></s-lg><s-lg><s-l>अत्र गङ्गां महादेवः पतन्तीं गगनाच्च्युताम् ।</s-l><s-l>प्रतिगृह्य ददौ लोके मानुषे ब्रह्मवित्तम ॥ ६ ॥</s-l></s-lg><s-lg><s-l>अत्र देव्या तपस्तप्तं महेश्वरपरीप्सया ।</s-l><s-l>अत्र कामश्च रोषश्च शैलश्चोमा च संबभुः ॥ ७ ॥</s-l></s-lg><s-lg><s-l>अत्र राक्षसयक्षाणां गन्धर्वाणां च गालव ।</s-l><s-l>आधिपत्येन कैलासे धनदोऽप्यभिषेचितः ॥ ८ ॥</s-l></s-lg><s-lg><s-l>अत्र चैत्ररथं रम्यमत्र वैखानसाश्रमः ।</s-l><s-l>अत्र मन्दाकिनी चैव मन्दरश्च द्विजर्षभ ॥ ९ ॥</s-l></s-lg><s-lg><s-l>अत्र सौगन्धिकवनं नैरृतैरभिरक्ष्यते ।</s-l><s-l>शाड्वलं कदलीस्कन्धमत्र संतानका नगाः ॥ १० ॥</s-l></s-lg><s-lg><s-l>अत्र संयमनित्यानां सिद्धानां स्वैरचारिणाम् ।</s-l><s-l>विमानान्यनुरूपाणि कामभोग्यानि गालव ॥ ११ ॥</s-l></s-lg><s-lg><s-l>अत्र ते ऋषयः सप्त देवी चारुन्धती तथा ।</s-l><s-l>अत्र तिष्ठति वै स्वातिरत्रास्या उदयः स्मृतः ॥ १२ ॥</s-l></s-lg><s-lg><s-l>अत्र यज्ञं समारुह्य ध्रुवं स्थाता पितामहः ।</s-l><s-l>ज्योतींषि चन्द्रसूर्यौ च परिवर्तन्ति नित्यशः ॥ १३ ॥</s-l></s-lg><s-lg><s-l>अत्र गायन्तिकाद्वारं रक्षन्ति द्विजसत्तमाः ।</s-l><s-l>धामा नाम महात्मानो मुनयः सत्यवादिनः ॥ १४ ॥</s-l></s-lg><s-lg><s-l>न तेषां ज्ञायते सूतिर्नाकृतिर्न तपश्चितम् ।</s-l><s-l>परिवर्तसहस्राणि कामभोग्यानि गालव ॥ १५ ॥</s-l></s-lg><s-lg><s-l>यथा यथा प्रविशति तस्मात्परतरं नरः ।</s-l><s-l>तथा तथा द्विजश्रेष्ठ प्रविलीयति गालव ॥ १६ ॥</s-l></s-lg><s-lg><s-l>न तत्केनचिदन्येन गतपूर्वं द्विजर्षभ ।</s-l><s-l>ऋते नारायणं देवं नरं वा जिष्णुमव्ययम् ॥ १७ ॥</s-l></s-lg><s-lg><s-l>अत्र कैलासमित्युक्तं स्थानमैलविलस्य तत् ।</s-l><s-l>अत्र विद्युत्प्रभा नाम जज्ञिरेऽप्सरसो दश ॥ १८ ॥</s-l></s-lg><s-lg><s-l>अत्र विष्णुपदं नाम क्रमता विष्णुना कृतम् ।</s-l><s-l>त्रिलोकविक्रमे ब्रह्मन्नुत्तरां दिशमाश्रितम् ॥ १९ ॥</s-l></s-lg><s-lg><s-l>अत्र राज्ञा मरुत्तेन यज्ञेनेष्टं द्विजोत्तम ।</s-l><s-l>उशीरबीजे विप्रर्षे यत्र जाम्बूनदं सरः ॥ २० ॥</s-l></s-lg><s-lg><s-l>जीमूतस्यात्र विप्रर्षेरुपतस्थे महात्मनः ।</s-l><s-l>साक्षाद्धैमवतः पुण्यो विमलः कमलाकरः ॥ २१ ॥</s-l></s-lg><s-lg><s-l>ब्राह्मणेषु च यत्कृत्स्नं स्वन्तं कृत्वा धनं महत् ।</s-l><s-l>वव्रे वनं महर्षिः स जैमूतं तद्वनं ततः ॥ २२ ॥</s-l></s-lg><s-lg><s-l>अत्र नित्यं दिशापालाः सायं प्रातर्द्विजर्षभ ।</s-l><s-l>कस्य कार्यं किमिति वै परिक्रोशन्ति गालव ॥ २३ ॥</s-l></s-lg><s-lg><s-l>एवमेषा द्विजश्रेष्ठ गुणैरन्यैर्दिगुत्तरा ।</s-l><s-l>उत्तरेति परिख्याता सर्वकर्मसु चोत्तरा ॥ २४ ॥</s-l></s-lg><s-lg><s-l>एता विस्तरशस्तात तव संकीर्तिता दिशः ।</s-l><s-l>चतस्रः क्रमयोगेन कामाशां गन्तुमिच्छसि ॥ २५ ॥</s-l></s-lg><s-lg><s-l>उद्यतोऽहं द्विजश्रेष्ठ तव दर्शयितुं दिशः ।</s-l><s-l>पृथिवीं चाखिलां ब्रह्मंस्तस्मादारोह मां द्विज ॥ २६ ॥</s-l></s-lg>