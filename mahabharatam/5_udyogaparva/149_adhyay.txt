<s-lg><s-l> वैशंपायन उवाच ।</s-l><s-l>जनार्दनवचः श्रुत्वा धर्मराजो युधिष्ठिरः ।</s-l><s-l>भ्रातॄनुवाच धर्मात्मा समक्षं केशवस्य ह ॥ १ ॥</s-l></s-lg><s-lg><s-l>श्रुतं भवद्भिर्यद्वृत्तं सभायां कुरुसंसदि ।</s-l><s-l>केशवस्यापि यद्वाक्यं तत्सर्वमवधारितम् ॥ २ ॥</s-l></s-lg><s-lg><s-l>तस्मात्सेनाविभागं मे कुरुध्वं नरसत्तमाः ।</s-l><s-l>अक्षौहिण्यस्तु सप्तैताः समेता विजयाय वै ॥ ३ ॥</s-l></s-lg><s-lg><s-l>तासां मे पतयः सप्त विख्यातास्तान्निबोधत ।</s-l><s-l>द्रुपदश्च विराटश्च धृष्टद्युम्नशिखण्डिनौ ॥ ४ ॥</s-l></s-lg><s-lg><s-l>सात्यकिश्चेकितानश्च भीमसेनश्च वीर्यवान् ।</s-l><s-l>एते सेनाप्रणेतारो वीराः सर्वे तनुत्यजः ॥ ५ ॥</s-l></s-lg><s-lg><s-l>सर्वे वेदविदः शूराः सर्वे सुचरितव्रताः ।</s-l><s-l>ह्रीमन्तो नीतिमन्तश्च सर्वे युद्धविशारदाः ।</s-l><s-l>इष्वस्त्रकुशलाश्चैव तथा सर्वास्त्रयोधिनः ॥ ६ ॥</s-l></s-lg><s-lg><s-l>सप्तानामपि यो नेता सेनानां प्रविभागवित् ।</s-l><s-l>यः सहेत रणे भीष्मं शरार्चिःपावकोपमम् ॥ ७ ॥</s-l></s-lg><s-lg><s-l>त्वं तावत्सहदेवात्र प्रब्रूहि कुरुनन्दन ।</s-l><s-l>स्वमतं पुरुषव्याघ्र को नः सेनापतिः क्षमः ॥ ८ ॥</s-l></s-lg><s-lg><s-l> सहदेव उवाच ।</s-l><s-l>संयुक्त एकदुःखश्च वीर्यवांश्च महीपतिः ।</s-l><s-l>यं समाश्रित्य धर्मज्ञं स्वमंशमनुयुञ्ज्महे ॥ ९ ॥</s-l></s-lg><s-lg><s-l>मत्स्यो विराटो बलवान्कृतास्त्रो युद्धदुर्मदः ।</s-l><s-l>प्रसहिष्यति संग्रामे भीष्मं तांश्च महारथान् ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>तथोक्ते सहदेवेन वाक्ये वाक्यविशारदः ।</s-l><s-l>नकुलोऽनन्तरं तस्मादिदं वचनमाददे ॥ ११ ॥</s-l></s-lg><s-lg><s-l>वयसा शास्त्रतो धैर्यात्कुलेनाभिजनेन च ।</s-l><s-l>ह्रीमान्कुलान्वितः श्रीमान्सर्वशास्त्रविशारदः ॥ १२ ॥</s-l></s-lg><s-lg><s-l>वेद चास्त्रं भरद्वाजाद्दुर्धर्षः सत्यसंगरः ।</s-l><s-l>यो नित्यं स्पर्धते द्रोणं भीष्मं चैव महाबलम् ॥ १३ ॥</s-l></s-lg><s-lg><s-l>श्लाघ्यः पार्थिवसंघस्य प्रमुखे वाहिनीपतिः ।</s-l><s-l>पुत्रपौत्रैः परिवृतः शतशाख इव द्रुमः ॥ १४ ॥</s-l></s-lg><s-lg><s-l>यस्तताप तपो घोरं सदारः पृथिवीपतिः ।</s-l><s-l>रोषाद्द्रोणविनाशाय वीरः समितिशोभनः ॥ १५ ॥</s-l></s-lg><s-lg><s-l>पितेवास्मान्समाधत्ते यः सदा पार्थिवर्षभः ।</s-l><s-l>श्वशुरो द्रुपदोऽस्माकं सेनामग्रे प्रकर्षतु ॥ १६ ॥</s-l></s-lg><s-lg><s-l>स द्रोणभीष्मावायान्तौ सहेदिति मतिर्मम ।</s-l><s-l>स हि दिव्यास्त्रविद्राजा सखा चाङ्गिरसो नृपः ॥ १७ ॥</s-l></s-lg><s-lg><s-l>माद्रीसुताभ्यामुक्ते तु स्वमते कुरुनन्दनः ।</s-l><s-l>वासविर्वासवसमः सव्यसाच्यब्रवीद्वचः ॥ १८ ॥</s-l></s-lg><s-lg><s-l>योऽयं तपःप्रभावेन ऋषिसंतोषणेन च ।</s-l><s-l>दिव्यः पुरुष उत्पन्नो ज्वालावर्णो महाबलः ॥ १९ ॥</s-l></s-lg><s-lg><s-l>धनुष्मान्कवची खड्गी रथमारुह्य दंशितः ।</s-l><s-l>दिव्यैर्हयवरैर्युक्तमग्निकुण्डात्समुत्थितः ॥ २० ॥</s-l></s-lg><s-lg><s-l>गर्जन्निव महामेघो रथघोषेण वीर्यवान् ।</s-l><s-l>सिंहसंहननो वीरः सिंहविक्रान्तविक्रमः ॥ २१ ॥</s-l></s-lg><s-lg><s-l>सिंहोरस्को महाबाहुः सिंहवक्षा महाबलः ।</s-l><s-l>सिंहप्रगर्जनो वीरः सिंहस्कन्धो महाद्युतिः ॥ २२ ॥</s-l></s-lg><s-lg><s-l>सुभ्रूः सुदंष्ट्रः सुहनुः सुबाहुः सुमुखोऽकृशः ।</s-l><s-l>सुजत्रुः सुविशालाक्षः सुपादः सुप्रतिष्ठितः ॥ २३ ॥</s-l></s-lg><s-lg><s-l>अभेद्यः सर्वशस्त्राणां प्रभिन्न इव वारणः ।</s-l><s-l>जज्ञे द्रोणविनाशाय सत्यवादी जितेन्द्रियः ॥ २४ ॥</s-l></s-lg><s-lg><s-l>धृष्टद्युम्नमहं मन्ये सहेद्भीष्मस्य सायकान् ।</s-l><s-l>वज्राशनिसमस्पर्शान्दीप्तास्यानुरगानिव ॥ २५ ॥</s-l></s-lg><s-lg><s-l>यमदूतसमान्वेगे निपाते पावकोपमान् ।</s-l><s-l>रामेणाजौ विषहितान्वज्रनिष्पेषदारुणान् ॥ २६ ॥</s-l></s-lg><s-lg><s-l>पुरुषं तं न पश्यामि यः सहेत महाव्रतम् ।</s-l><s-l>धृष्टद्युम्नमृते राजन्निति मे धीयते मतिः ॥ २७ ॥</s-l></s-lg><s-lg><s-l>क्षिप्रहस्तश्चित्रयोधी मतः सेनापतिर्मम ।</s-l><s-l>अभेद्यकवचः श्रीमान्मातङ्ग इव यूथपः ॥ २८ ॥</s-l></s-lg><s-lg><s-l> भीम उवाच ।</s-l><s-l>वधार्थं यः समुत्पन्नः शिखण्डी द्रुपदात्मजः ।</s-l><s-l>वदन्ति सिद्धा राजेन्द्र ऋषयश्च समागताः ॥ २९ ॥</s-l></s-lg><s-lg><s-l>यस्य संग्राममध्येषु दिव्यमस्त्रं विकुर्वतः ।</s-l><s-l>रूपं द्रक्ष्यन्ति पुरुषा रामस्येव महात्मनः ॥ ३० ॥</s-l></s-lg><s-lg><s-l>न तं युद्धेषु पश्यामि यो विभिन्द्याच्छिखण्डिनम् ।</s-l><s-l>शस्त्रेण समरे राजन्संनद्धं स्यन्दने स्थितम् ॥ ३१ ॥</s-l></s-lg><s-lg><s-l>द्वैरथे विषहेन्नान्यो भीष्मं राजन्महाव्रतम् ।</s-l><s-l>शिखण्डिनमृते वीरं स मे सेनापतिर्मतः ॥ ३२ ॥</s-l></s-lg><s-lg><s-l> युधिष्ठिर उवाच ।</s-l><s-l>सर्वस्य जगतस्तात सारासारं बलाबलम् ।</s-l><s-l>सर्वं जानाति धर्मात्मा गतमेष्यच्च केशवः ॥ ३३ ॥</s-l></s-lg><s-lg><s-l>यमाह कृष्णो दाशार्हः सोऽस्तु नो वाहिनीपतिः ।</s-l><s-l>कृतास्त्रो ह्यकृतास्त्रो वा वृद्धो वा यदि वा युवा ॥ ३४ ॥</s-l></s-lg><s-lg><s-l>एष नो विजये मूलमेष तात विपर्यये ।</s-l><s-l>अत्र प्राणाश्च राज्यं च भावाभावौ सुखासुखे ॥ ३५ ॥</s-l></s-lg><s-lg><s-l>एष धाता विधाता च सिद्धिरत्र प्रतिष्ठिता ।</s-l><s-l>यमाह कृष्णो दाशार्हः स नः सेनापतिः क्षमः ।</s-l><s-l>ब्रवीतु वदतां श्रेष्ठो निशा समतिवर्तते ॥ ३६ ॥</s-l></s-lg><s-lg><s-l>ततः सेनापतिं कृत्वा कृष्णस्य वशवर्तिनम् ।</s-l><s-l>रात्रिशेषे व्यतिक्रान्ते प्रयास्यामो रणाजिरम् ।</s-l><s-l>अधिवासितशस्त्राश्च कृतकौतुकमङ्गलाः ॥ ३७ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा धर्मराजस्य धीमतः ।</s-l><s-l>अब्रवीत्पुण्डरीकाक्षो धनंजयमवेक्ष्य ह ॥ ३८ ॥</s-l></s-lg><s-lg><s-l>ममाप्येते महाराज भवद्भिर्य उदाहृताः ।</s-l><s-l>नेतारस्तव सेनायाः शूरा विक्रान्तयोधिनः ।</s-l><s-l>सर्व एते समर्था हि तव शत्रून्प्रमर्दितुम् ॥ ३९ ॥</s-l></s-lg><s-lg><s-l>इन्द्रस्यापि भयं ह्येते जनयेयुर्महाहवे ।</s-l><s-l>किं पुनर्धार्तराष्ट्राणां लुब्धानां पापचेतसाम् ॥ ४० ॥</s-l></s-lg><s-lg><s-l>मयापि हि महाबाहो त्वत्प्रियार्थमरिंदम ।</s-l><s-l>कृतो यत्नो महांस्तत्र शमः स्यादिति भारत ।</s-l><s-l>धर्मस्य गतमानृण्यं न स्म वाच्या विवक्षताम् ॥ ४१ ॥</s-l></s-lg><s-lg><s-l>कृतार्थं मन्यते बालः सोऽऽत्मानमविचक्षणः ।</s-l><s-l>धार्तराष्ट्रो बलस्थं च मन्यतेऽऽत्मानमातुरः ॥ ४२ ॥</s-l></s-lg><s-lg><s-l>युज्यतां वाहिनी साधु वधसाध्या हि ते मताः ।</s-l><s-l>न धार्तराष्ट्राः शक्ष्यन्ति स्थातुं दृष्ट्वा धनंजयम् ॥ ४३ ॥</s-l></s-lg><s-lg><s-l>भीमसेनं च संक्रुद्धं यमौ चापि यमोपमौ ।</s-l><s-l>युयुधानद्वितीयं च धृष्टद्युम्नममर्षणम् ॥ ४४ ॥</s-l></s-lg><s-lg><s-l>अभिमन्युं द्रौपदेयान्विराटद्रुपदावपि ।</s-l><s-l>अक्षौहिणीपतींश्चान्यान्नरेन्द्रान्दृढविक्रमान् ॥ ४५ ॥</s-l></s-lg><s-lg><s-l>सारवद्बलमस्माकं दुष्प्रधर्षं दुरासदम् ।</s-l><s-l>धार्तराष्ट्रबलं संख्ये वधिष्यति न संशयः ॥ ४६ ॥</s-l></s-lg><s-lg><s-l>एवमुक्ते तु कृष्णेन संप्रहृष्यन्नरोत्तमाः ।</s-l><s-l>तेषां प्रहृष्टमनसां नादः समभवन्महान् ॥ ४७ ॥</s-l></s-lg><s-lg><s-l>योग इत्यथ सैन्यानां त्वरतां संप्रधावताम् ।</s-l><s-l>हयवारणशब्दश्च नेमिघोषश्च सर्वशः ।</s-l><s-l>शङ्खदुन्दुभिनिर्घोषस्तुमुलः सर्वतोऽभवत् ॥ ४८ ॥</s-l></s-lg><s-lg><s-l>प्रयास्यतां पाण्डवानां ससैन्यानां समन्ततः ।</s-l><s-l>गङ्गेव पूर्णा दुर्धर्षा समदृश्यत वाहिनी ॥ ४९ ॥</s-l></s-lg><s-lg><s-l>अग्रानीके भीमसेनो माद्रीपुत्रौ च दंशितौ ।</s-l><s-l>सौभद्रो द्रौपदेयाश्च धृष्टद्युम्नश्च पार्षतः ।</s-l><s-l>प्रभद्रकाश्च पाञ्चाला भीमसेनमुखा ययुः ॥ ५० ॥</s-l></s-lg><s-lg><s-l>ततः शब्दः समभवत्समुद्रस्येव पर्वणि ।</s-l><s-l>हृष्टानां संप्रयातानां घोषो दिवमिवास्पृशत् ॥ ५१ ॥</s-l></s-lg><s-lg><s-l>प्रहृष्टा दंशिता योधाः परानीकविदारणाः ।</s-l><s-l>तेषां मध्ये ययौ राजा कुन्तीपुत्रो युधिष्ठिरः ॥ ५२ ॥</s-l></s-lg><s-lg><s-l>शकटापणवेशाश्च यानयुग्यं च सर्वशः ।</s-l><s-l>कोशयन्त्रायुधं चैव ये च वैद्याश्चिकित्सकाः ॥ ५३ ॥</s-l></s-lg><s-lg><s-l>फल्गु यच्च बलं किंचित्तथैव कृशदुर्बलम् ।</s-l><s-l>तत्संगृह्य ययौ राजा ये चापि परिचारकाः ॥ ५४ ॥</s-l></s-lg><s-lg><s-l>उपप्लव्ये तु पाञ्चाली द्रौपदी सत्यवादिनी ।</s-l><s-l>सह स्त्रीभिर्निववृते दासीदाससमावृता ॥ ५५ ॥</s-l></s-lg><s-lg><s-l>कृत्वा मूलप्रतीकारान्गुल्मैः स्थावरजङ्गमैः ।</s-l><s-l>स्कन्धावारेण महता प्रययुः पाण्डुनन्दनाः ॥ ५६ ॥</s-l></s-lg><s-lg><s-l>ददतो गां हिरण्यं च ब्राह्मणैरभिसंवृताः ।</s-l><s-l>स्तूयमाना ययू राजन्रथैर्मणिविभूषितैः ॥ ५७ ॥</s-l></s-lg><s-lg><s-l>केकया धृष्टकेतुश्च पुत्रः काश्यस्य चाभिभूः ।</s-l><s-l>श्रेणिमान्वसुदानश्च शिखण्डी चापराजितः ॥ ५८ ॥</s-l></s-lg><s-lg><s-l>हृष्टास्तुष्टाः कवचिनः सशस्त्राः समलंकृताः ।</s-l><s-l>राजानमन्वयुः सर्वे परिवार्य युधिष्ठिरम् ॥ ५९ ॥</s-l></s-lg><s-lg><s-l>जघनार्धे विराटश्च यज्ञसेनश्च सोमकिः ।</s-l><s-l>सुधर्मा कुन्तिभोजश्च धृष्टद्युम्नस्य चात्मजाः ॥ ६० ॥</s-l></s-lg><s-lg><s-l>रथायुतानि चत्वारि हयाः पञ्चगुणास्ततः ।</s-l><s-l>पत्तिसैन्यं दशगुणं सादिनामयुतानि षट् ॥ ६१ ॥</s-l></s-lg><s-lg><s-l>अनाधृष्टिश्चेकितानश्चेदिराजोऽथ सात्यकिः ।</s-l><s-l>परिवार्य ययुः सर्वे वासुदेवधनंजयौ ॥ ६२ ॥</s-l></s-lg><s-lg><s-l>आसाद्य तु कुरुक्षेत्रं व्यूढानीकाः प्रहारिणः ।</s-l><s-l>पाण्डवाः समदृश्यन्त नर्दन्तो वृषभा इव ॥ ६३ ॥</s-l></s-lg><s-lg><s-l>तेऽवगाह्य कुरुक्षेत्रं शङ्खान्दध्मुररिंदमाः ।</s-l><s-l>तथैव दध्मतुः शङ्खौ वासुदेवधनंजयौ ॥ ६४ ॥</s-l></s-lg><s-lg><s-l>पाञ्चजन्यस्य निर्घोषं विस्फूर्जितमिवाशनेः ।</s-l><s-l>निशम्य सर्वसैन्यानि समहृष्यन्त सर्वशः ॥ ६५ ॥</s-l></s-lg><s-lg><s-l>शङ्खदुन्दुभिसंसृष्टः सिंहनादस्तरस्विनाम् ।</s-l><s-l>पृथिवीं चान्तरिक्षं च सागरांश्चान्वनादयत् ॥ ६६ ॥</s-l></s-lg><s-lg><s-l>ततो देशे समे स्निग्धे प्रभूतयवसेन्धने ।</s-l><s-l>निवेशयामास तदा सेनां राजा युधिष्ठिरः ॥ ६७ ॥</s-l></s-lg><s-lg><s-l>परिहृत्य श्मशानानि देवतायतनानि च ।</s-l><s-l>आश्रमांश्च महर्षीणां तीर्थान्यायतनानि च ॥ ६८ ॥</s-l></s-lg><s-lg><s-l>मधुरानूषरे देशे शिवे पुण्ये महीपतिः ।</s-l><s-l>निवेशं कारयामास कुन्तीपुत्रो युधिष्ठिरः ॥ ६९ ॥</s-l></s-lg><s-lg><s-l>ततश्च पुनरुत्थाय सुखी विश्रान्तवाहनः ।</s-l><s-l>प्रययौ पृथिवीपालैर्वृतः शतसहस्रशः ॥ ७० ॥</s-l></s-lg><s-lg><s-l>विद्राव्य शतशो गुल्मान्धार्तराष्ट्रस्य सैनिकान् ।</s-l><s-l>पर्यक्रामत्समन्ताच्च पार्थेन सह केशवः ॥ ७१ ॥</s-l></s-lg><s-lg><s-l>शिबिरं मापयामास धृष्टद्युम्नश्च पार्षतः ।</s-l><s-l>सात्यकिश्च रथोदारो युयुधानः प्रतापवान् ॥ ७२ ॥</s-l></s-lg><s-lg><s-l>आसाद्य सरितं पुण्यां कुरुक्षेत्रे हिरण्वतीम् ।</s-l><s-l>सूपतीर्थां शुचिजलां शर्करापङ्कवर्जिताम् ॥ ७३ ॥</s-l></s-lg><s-lg><s-l>खानयामास परिखां केशवस्तत्र भारत ।</s-l><s-l>गुप्त्यर्थमपि चादिश्य बलं तत्र न्यवेशयत् ॥ ७४ ॥</s-l></s-lg><s-lg><s-l>विधिर्यः शिबिरस्यासीत्पाण्डवानां महात्मनाम् ।</s-l><s-l>तद्विधानि नरेन्द्राणां कारयामास केशवः ॥ ७५ ॥</s-l></s-lg><s-lg><s-l>प्रभूतजलकाष्ठानि दुराधर्षतराणि च ।</s-l><s-l>भक्ष्यभोज्योपपन्नानि शतशोऽथ सहस्रशः ॥ ७६ ॥</s-l></s-lg><s-lg><s-l>शिबिराणि महार्हाणि राज्ञां तत्र पृथक्पृथक् ।</s-l><s-l>विमानानीव राजेन्द्र निविष्टानि महीतले ॥ ७७ ॥</s-l></s-lg><s-lg><s-l>तत्रासञ्शिल्पिनः प्राज्ञाः शतशो दत्तवेतनाः ।</s-l><s-l>सर्वोपकरणैर्युक्ता वैद्याश्च सुविशारदाः ॥ ७८ ॥</s-l></s-lg><s-lg><s-l>ज्याधनुर्वर्मशस्त्राणां तथैव मधुसर्पिषोः ।</s-l><s-l>ससर्जरसपांसूनां राशयः पर्वतोपमाः ॥ ७९ ॥</s-l></s-lg><s-lg><s-l>बहूदकं सुयवसं तुषाङ्गारसमन्वितम् ।</s-l><s-l>शिबिरे शिबिरे राजा संचकार युधिष्ठिरः ॥ ८० ॥</s-l></s-lg><s-lg><s-l>महायन्त्राणि नाराचास्तोमरर्ष्टिपरश्वधाः ।</s-l><s-l>धनूंषि कवचादीनि हृद्यभूवन्नृणां तदा ॥ ८१ ॥</s-l></s-lg><s-lg><s-l>गजाः कङ्कटसंनाहा लोहवर्मोत्तरच्छदाः ।</s-l><s-l>अदृश्यंस्तत्र गिर्याभाः सहस्रशतयोधिनः ॥ ८२ ॥</s-l></s-lg><s-lg><s-l>निविष्टान्पाण्डवांस्तत्र ज्ञात्वा मित्राणि भारत ।</s-l><s-l>अभिसस्रुर्यथोद्देशं सबलाः सहवाहनाः ॥ ८३ ॥</s-l></s-lg><s-lg><s-l>चरितब्रह्मचर्यास्ते सोमपा भूरिदक्षिणाः ।</s-l><s-l>जयाय पाण्डुपुत्राणां समाजग्मुर्महीक्षितः ॥ ८४ ॥</s-l></s-lg>