<s-lg><s-l> भगवानुवाच ।</s-l><s-l>संजयस्य श्रुतं वाक्यं भवतश्च श्रुतं मया ।</s-l><s-l>सर्वं जानाम्यभिप्रायं तेषां च भवतश्च यः ॥ १ ॥</s-l></s-lg><s-lg><s-l>तव धर्माश्रिता बुद्धिस्तेषां वैराश्रिता मतिः ।</s-l><s-l>यदयुद्धेन लभ्येत तत्ते बहुमतं भवेत् ॥ २ ॥</s-l></s-lg><s-lg><s-l>न च तन्नैष्ठिकं कर्म क्षत्रियस्य विशां पते ।</s-l><s-l>आहुराश्रमिणः सर्वे यद्भैक्षं क्षत्रियश्चरेत् ॥ ३ ॥</s-l></s-lg><s-lg><s-l>जयो वधो वा संग्रामे धात्रा दिष्टः सनातनः ।</s-l><s-l>स्वधर्मः क्षत्रियस्यैष कार्पण्यं न प्रशस्यते ॥ ४ ॥</s-l></s-lg><s-lg><s-l>न हि कार्पण्यमास्थाय शक्या वृत्तिर्युधिष्ठिर ।</s-l><s-l>विक्रमस्व महाबाहो जहि शत्रूनरिंदम ॥ ५ ॥</s-l></s-lg><s-lg><s-l>अतिगृद्धाः कृतस्नेहा दीर्घकालं सहोषिताः ।</s-l><s-l>कृतमित्राः कृतबला धार्तराष्ट्राः परंतप ॥ ६ ॥</s-l></s-lg><s-lg><s-l>न पर्यायोऽस्ति यत्साम्यं त्वयि कुर्युर्विशां पते ।</s-l><s-l>बलवत्तां हि मन्यन्ते भीष्मद्रोणकृपादिभिः ॥ ७ ॥</s-l></s-lg><s-lg><s-l>यावच्च मार्दवेनैतान्राजन्नुपचरिष्यसि ।</s-l><s-l>तावदेते हरिष्यन्ति तव राज्यमरिंदम ॥ ८ ॥</s-l></s-lg><s-lg><s-l>नानुक्रोशान्न कार्पण्यान्न च धर्मार्थकारणात् ।</s-l><s-l>अलं कर्तुं धार्तराष्ट्रास्तव काममरिंदम ॥ ९ ॥</s-l></s-lg><s-lg><s-l>एतदेव निमित्तं ते पाण्डवास्तु यथा त्वयि ।</s-l><s-l>नान्वतप्यन्त कौपीनं तावत्कृत्वापि दुष्करम् ॥ १० ॥</s-l></s-lg><s-lg><s-l>पितामहस्य द्रोणस्य विदुरस्य च धीमतः ।</s-l><s-l>पश्यतां कुरुमुख्यानां सर्वेषामेव तत्त्वतः ॥ ११ ॥</s-l></s-lg><s-lg><s-l>दानशीलं मृदुं दान्तं धर्मकाममनुव्रतम् ।</s-l><s-l>यत्त्वामुपधिना राजन्द्यूतेनावञ्चयत्तदा ।</s-l><s-l>न चापत्रपते पापो नृशंसस्तेन कर्मणा ॥ १२ ॥</s-l></s-lg><s-lg><s-l>तथाशीलसमाचारे राजन्मा प्रणयं कृथाः ।</s-l><s-l>वध्यास्ते सर्वलोकस्य किं पुनस्तव भारत ॥ १३ ॥</s-l></s-lg><s-lg><s-l>वाग्भिस्त्वप्रतिरूपाभिरतुदत्सकनीयसम् ।</s-l><s-l>श्लाघमानः प्रहृष्टः सन्भाषते भ्रातृभिः सह ॥ १४ ॥</s-l></s-lg><s-lg><s-l>एतावत्पाण्डवानां हि नास्ति किंचिदिह स्वकम् ।</s-l><s-l>नामधेयं च गोत्रं च तदप्येषां न शिष्यते ॥ १५ ॥</s-l></s-lg><s-lg><s-l>कालेन महता चैषां भविष्यति पराभवः ।</s-l><s-l>प्रकृतिं ते भजिष्यन्ति नष्टप्रकृतयो जनाः ॥ १६ ॥</s-l></s-lg><s-lg><s-l>एताश्चान्याश्च परुषा वाचः स समुदीरयन् ।</s-l><s-l>श्लाघते ज्ञातिमध्ये स्म त्वयि प्रव्रजिते वनम् ॥ १७ ॥</s-l></s-lg><s-lg><s-l>ये तत्रासन्समानीतास्ते दृष्ट्वा त्वामनागसम् ।</s-l><s-l>अश्रुकण्ठा रुदन्तश्च सभायामासते तदा ॥ १८ ॥</s-l></s-lg><s-lg><s-l>न चैनमभ्यनन्दंस्ते राजानो ब्राह्मणैः सह ।</s-l><s-l>सर्वे दुर्योधनं तत्र निन्दन्ति स्म सभासदः ॥ १९ ॥</s-l></s-lg><s-lg><s-l>कुलीनस्य च या निन्दा वधश्चामित्रकर्शन ।</s-l><s-l>महागुणो वधो राजन्न तु निन्दा कुजीविका ॥ २० ॥</s-l></s-lg><s-lg><s-l>तदैव निहतो राजन्यदैव निरपत्रपः ।</s-l><s-l>निन्दितश्च महाराज पृथिव्यां सर्वराजसु ॥ २१ ॥</s-l></s-lg><s-lg><s-l>ईषत्कार्यो वधस्तस्य यस्य चारित्रमीदृशम् ।</s-l><s-l>प्रस्कम्भनप्रतिस्तब्धश्छिन्नमूल इव द्रुमः ॥ २२ ॥</s-l></s-lg><s-lg><s-l>वध्यः सर्प इवानार्यः सर्वलोकस्य दुर्मतिः ।</s-l><s-l>जह्येनं त्वममित्रघ्न मा राजन्विचिकित्सिथाः ॥ २३ ॥</s-l></s-lg><s-lg><s-l>सर्वथा त्वत्क्षमं चैतद्रोचते च ममानघ ।</s-l><s-l>यत्त्वं पितरि भीष्मे च प्रणिपातं समाचरेः ॥ २४ ॥</s-l></s-lg><s-lg><s-l>अहं तु सर्वलोकस्य गत्वा छेत्स्यामि संशयम् ।</s-l><s-l>येषामस्ति द्विधाभावो राजन्दुर्योधनं प्रति ॥ २५ ॥</s-l></s-lg><s-lg><s-l>मध्ये राज्ञामहं तत्र प्रातिपौरुषिकान्गुणान् ।</s-l><s-l>तव संकीर्तयिष्यामि ये च तस्य व्यतिक्रमाः ॥ २६ ॥</s-l></s-lg><s-lg><s-l>ब्रुवतस्तत्र मे वाक्यं धर्मार्थसहितं हितम् ।</s-l><s-l>निशम्य पार्थिवाः सर्वे नानाजनपदेश्वराः ॥ २७ ॥</s-l></s-lg><s-lg><s-l>त्वयि संप्रतिपत्स्यन्ते धर्मात्मा सत्यवागिति ।</s-l><s-l>तस्मिंश्चाधिगमिष्यन्ति यथा लोभादवर्तत ॥ २८ ॥</s-l></s-lg><s-lg><s-l>गर्हयिष्यामि चैवैनं पौरजानपदेष्वपि ।</s-l><s-l>वृद्धबालानुपादाय चातुर्वर्ण्यसमागमे ॥ २९ ॥</s-l></s-lg><s-lg><s-l>शमं चेद्याचमानस्त्वं न धर्मं तत्र लप्स्यसे ।</s-l><s-l>कुरून्विगर्हयिष्यन्ति धृतराष्ट्रं च पार्थिवाः ॥ ३० ॥</s-l></s-lg><s-lg><s-l>तस्मिँल्लोकपरित्यक्ते किं कार्यमवशिष्यते ।</s-l><s-l>हते दुर्योधने राजन्यदन्यत्क्रियतामिति ॥ ३१ ॥</s-l></s-lg><s-lg><s-l>यात्वा चाहं कुरून्सर्वान्युष्मदर्थमहापयन् ।</s-l><s-l>यतिष्ये प्रशमं कर्तुं लक्षयिष्ये च चेष्टितम् ॥ ३२ ॥</s-l></s-lg><s-lg><s-l>कौरवाणां प्रवृत्तिं च गत्वा युद्धाधिकारिकाम् ।</s-l><s-l>निशाम्य विनिवर्तिष्ये जयाय तव भारत ॥ ३३ ॥</s-l></s-lg><s-lg><s-l>सर्वथा युद्धमेवाहमाशंसामि परैः सह ।</s-l><s-l>निमित्तानि हि सर्वाणि तथा प्रादुर्भवन्ति मे ॥ ३४ ॥</s-l></s-lg><s-lg><s-l>मृगाः शकुन्ताश्च वदन्ति घोरं हस्त्यश्वमुख्येषु निशामुखेषु ।</s-l><s-l>घोराणि रूपाणि तथैव चाग्निर्वर्णान्बहून्पुष्यति घोररूपान् ।</s-l><s-l>मनुष्यलोकक्षपणोऽथ घोरो नो चेदनुप्राप्त इहान्तकः स्यात् ॥ ३५ ॥</s-l></s-lg><s-lg><s-l>शस्त्राणि पत्रं कवचान्रथांश्च नागान्ध्वजांश्च प्रतिपादयित्वा ।</s-l><s-l>योधाश्च सर्वे कृतनिश्रमास्ते भवन्तु हस्त्यश्वरथेषु यत्ताः ।</s-l><s-l>सांग्रामिकं ते यदुपार्जनीयं सर्वं समग्रं कुरु तन्नरेन्द्र ॥ ३६ ॥</s-l></s-lg><s-lg><s-l>दुर्योधनो न ह्यलमद्य दातुं जीवंस्तवैतन्नृपते कथंचित् ।</s-l><s-l>यत्ते पुरस्तादभवत्समृद्धं द्यूते हृतं पाण्डवमुख्य राज्यम् ॥ ३७ ॥</s-l></s-lg>