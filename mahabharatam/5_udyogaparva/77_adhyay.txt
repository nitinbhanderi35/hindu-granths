<s-lg><s-l> भगवानुवाच ।</s-l><s-l>एवमेतन्महाबाहो यथा वदसि पाण्डव ।</s-l><s-l>सर्वं त्विदं समायत्तं बीभत्सो कर्मणोर्द्वयोः ॥ १ ॥</s-l></s-lg><s-lg><s-l>क्षेत्रं हि रसवच्छुद्धं कर्षकेणोपपादितम् ।</s-l><s-l>ऋते वर्षं न कौन्तेय जातु निर्वर्तयेत्फलम् ॥ २ ॥</s-l></s-lg><s-lg><s-l>तत्र वै पौरुषं ब्रूयुरासेकं यत्नकारितम् ।</s-l><s-l>तत्र चापि ध्रुवं पश्येच्छोषणं दैवकारितम् ॥ ३ ॥</s-l></s-lg><s-lg><s-l>तदिदं निश्चितं बुद्ध्या पूर्वैरपि महात्मभिः ।</s-l><s-l>दैवे च मानुषे चैव संयुक्तं लोककारणम् ॥ ४ ॥</s-l></s-lg><s-lg><s-l>अहं हि तत्करिष्यामि परं पुरुषकारतः ।</s-l><s-l>दैवं तु न मया शक्यं कर्म कर्तुं कथंचन ॥ ५ ॥</s-l></s-lg><s-lg><s-l>स हि धर्मं च सत्यं च त्यक्त्वा चरति दुर्मतिः ।</s-l><s-l>न हि संतप्यते तेन तथारूपेण कर्मणा ॥ ६ ॥</s-l></s-lg><s-lg><s-l>तां चापि बुद्धिं पापिष्ठां वर्धयन्त्यस्य मन्त्रिणः ।</s-l><s-l>शकुनिः सूतपुत्रश्च भ्राता दुःशासनस्तथा ॥ ७ ॥</s-l></s-lg><s-lg><s-l>स हि त्यागेन राज्यस्य न शमं समुपेष्यति ।</s-l><s-l>अन्तरेण वधात्पार्थ सानुबन्धः सुयोधनः ॥ ८ ॥</s-l></s-lg><s-lg><s-l>न चापि प्रणिपातेन त्यक्तुमिच्छति धर्मराट् ।</s-l><s-l>याच्यमानस्तु राज्यं स न प्रदास्यति दुर्मतिः ॥ ९ ॥</s-l></s-lg><s-lg><s-l>न तु मन्ये स तद्वाच्यो यद्युधिष्ठिरशासनम् ।</s-l><s-l>उक्तं प्रयोजनं तत्र धर्मराजेन भारत ॥ १० ॥</s-l></s-lg><s-lg><s-l>तथा पापस्तु तत्सर्वं न करिष्यति कौरवः ।</s-l><s-l>तस्मिंश्चाक्रियमाणेऽसौ लोकवध्यो भविष्यति ॥ ११ ॥</s-l></s-lg><s-lg><s-l>मम चापि स वध्यो वै जगतश्चापि भारत ।</s-l><s-l>येन कौमारके यूयं सर्वे विप्रकृतास्तथा ॥ १२ ॥</s-l></s-lg><s-lg><s-l>विप्रलुप्तं च वो राज्यं नृशंसेन दुरात्मना ।</s-l><s-l>न चोपशाम्यते पापः श्रियं दृष्ट्वा युधिष्ठिरे ॥ १३ ॥</s-l></s-lg><s-lg><s-l>असकृच्चाप्यहं तेन त्वत्कृते पार्थ भेदितः ।</s-l><s-l>न मया तद्गृहीतं च पापं तस्य चिकीर्षितम् ॥ १४ ॥</s-l></s-lg><s-lg><s-l>जानासि हि महाबाहो त्वमप्यस्य परं मतम् ।</s-l><s-l>प्रियं चिकीर्षमाणं च धर्मराजस्य मामपि ॥ १५ ॥</s-l></s-lg><s-lg><s-l>स जानंस्तस्य चात्मानं मम चैव परं मतम् ।</s-l><s-l>अजानन्निव चाकस्मादर्जुनाद्याभिशङ्कसे ॥ १६ ॥</s-l></s-lg><s-lg><s-l>यच्चापि परमं दिव्यं तच्चाप्यवगतं त्वया ।</s-l><s-l>विधानविहितं पार्थ कथं शर्म भवेत्परैः ॥ १७ ॥</s-l></s-lg><s-lg><s-l>यत्तु वाचा मया शक्यं कर्मणा चापि पाण्डव ।</s-l><s-l>करिष्ये तदहं पार्थ न त्वाशंसे शमं परैः ॥ १८ ॥</s-l></s-lg><s-lg><s-l>कथं गोहरणे ब्रूयादिच्छञ्शर्म तथाविधम् ।</s-l><s-l>याच्यमानोऽपि भीष्मेण संवत्सरगतेऽध्वनि ॥ १९ ॥</s-l></s-lg><s-lg><s-l>तदैव ते पराभूता यदा संकल्पितास्त्वया ।</s-l><s-l>लवशः क्षणशश्चापि न च तुष्टः सुयोधनः ॥ २० ॥</s-l></s-lg><s-lg><s-l>सर्वथा तु मया कार्यं धर्मराजस्य शासनम् ।</s-l><s-l>विभाव्यं तस्य भूयश्च कर्म पापं दुरात्मनः ॥ २१ ॥</s-l></s-lg>