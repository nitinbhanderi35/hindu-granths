<s-lg><s-l> विदुर उवाच ।</s-l><s-l>राजन्बहुमतश्चासि त्रैलोक्यस्यापि सत्तमः ।</s-l><s-l>संभावितश्च लोकस्य संमतश्चासि भारत ॥ १ ॥</s-l></s-lg><s-lg><s-l>यत्त्वमेवंगते ब्रूयाः पश्चिमे वयसि स्थितः ।</s-l><s-l>शास्त्राद्वा सुप्रतर्काद्वा सुस्थिरः स्थविरो ह्यसि ॥ २ ॥</s-l></s-lg><s-lg><s-l>लेखाश्मनीव भाः सूर्ये महोर्मिरिव सागरे ।</s-l><s-l>धर्मस्त्वयि महान्राजन्निति व्यवसिताः प्रजाः ॥ ३ ॥</s-l></s-lg><s-lg><s-l>सदैव भावितो लोको गुणौघैस्तव पार्थिव ।</s-l><s-l>गुणानां रक्षणे नित्यं प्रयतस्व सबान्धवः ॥ ४ ॥</s-l></s-lg><s-lg><s-l>आर्जवं प्रतिपद्यस्व मा बाल्याद्बहुधा नशीः ।</s-l><s-l>राज्यं पुत्रांश्च पौत्रांश्च सुहृदश्चापि सुप्रियान् ॥ ५ ॥</s-l></s-lg><s-lg><s-l>यत्त्वं दित्ससि कृष्णाय राजन्नतिथये बहु ।</s-l><s-l>एतदन्यच्च दाशार्हः पृथिवीमपि चार्हति ॥ ६ ॥</s-l></s-lg><s-lg><s-l>न तु त्वं धर्ममुद्दिश्य तस्य वा प्रियकारणात् ।</s-l><s-l>एतदिच्छसि कृष्णाय सत्येनात्मानमालभे ॥ ७ ॥</s-l></s-lg><s-lg><s-l>मायैषातत्त्वमेवैतच्छद्मैतद्भूरिदक्षिण ।</s-l><s-l>जानामि ते मतं राजन्गूढं बाह्येन कर्मणा ॥ ८ ॥</s-l></s-lg><s-lg><s-l>पञ्च पञ्चैव लिप्सन्ति ग्रामकान्पाण्डवा नृप ।</s-l><s-l>न च दित्ससि तेभ्यस्तांस्तच्छमं कः करिष्यति ॥ ९ ॥</s-l></s-lg><s-lg><s-l>अर्थेन तु महाबाहुं वार्ष्णेयं त्वं जिहीर्षसि ।</s-l><s-l>अनेनैवाभ्युपायेन पाण्डवेभ्यो बिभित्ससि ॥ १० ॥</s-l></s-lg><s-lg><s-l>न च वित्तेन शक्योऽसौ नोद्यमेन न गर्हया ।</s-l><s-l>अन्यो धनंजयात्कर्तुमेतत्तत्त्वं ब्रवीमि ते ॥ ११ ॥</s-l></s-lg><s-lg><s-l>वेद कृष्णस्य माहात्म्यं वेदास्य दृढभक्तिताम् ।</s-l><s-l>अत्याज्यमस्य जानामि प्राणैस्तुल्यं धनंजयम् ॥ १२ ॥</s-l></s-lg><s-lg><s-l>अन्यत्कुम्भादपां पूर्णादन्यत्पादावसेचनात् ।</s-l><s-l>अन्यत्कुशलसंप्रश्नान्नैषिष्यति जनार्दनः ॥ १३ ॥</s-l></s-lg><s-lg><s-l>यत्त्वस्य प्रियमातिथ्यं मानार्हस्य महात्मनः ।</s-l><s-l>तदस्मै क्रियतां राजन्मानार्हो हि जनार्दनः ॥ १४ ॥</s-l></s-lg><s-lg><s-l>आशंसमानः कल्याणं कुरूनभ्येति केशवः ।</s-l><s-l>येनैव राजन्नर्थेन तदेवास्मा उपाकुरु ॥ १५ ॥</s-l></s-lg><s-lg><s-l>शममिच्छति दाशार्हस्तव दुर्योधनस्य च ।</s-l><s-l>पाण्डवानां च राजेन्द्र तदस्य वचनं कुरु ॥ १६ ॥</s-l></s-lg><s-lg><s-l>पितासि राजन्पुत्रास्ते वृद्धस्त्वं शिशवः परे ।</s-l><s-l>वर्तस्व पितृवत्तेषु वर्तन्ते ते हि पुत्रवत् ॥ १७ ॥</s-l></s-lg>