<s-lg><s-l> दुर्योधन उवाच ।</s-l><s-l>कथं शिखण्डी गाङ्गेय कन्या भूत्वा सती तदा ।</s-l><s-l>पुरुषोऽभवद्युधि श्रेष्ठ तन्मे ब्रूहि पितामह ॥ १ ॥</s-l></s-lg><s-lg><s-l> भीष्म उवाच ।</s-l><s-l>भार्या तु तस्य राजेन्द्र द्रुपदस्य महीपतेः ।</s-l><s-l>महिषी दयिता ह्यासीदपुत्रा च विशां पते ॥ २ ॥</s-l></s-lg><s-lg><s-l>एतस्मिन्नेव काले तु द्रुपदो वै महीपतिः ।</s-l><s-l>अपत्यार्थं महाराज तोषयामास शंकरम् ॥ ३ ॥</s-l></s-lg><s-lg><s-l>अस्मद्वधार्थं निश्चित्य तपो घोरं समास्थितः ।</s-l><s-l>लेभे कन्यां महादेवात्पुत्रो मे स्यादिति ब्रुवन् ॥ ४ ॥</s-l></s-lg><s-lg><s-l>भगवन्पुत्रमिच्छामि भीष्मं प्रतिचिकीर्षया ।</s-l><s-l>इत्युक्तो देवदेवेन स्त्रीपुमांस्ते भविष्यति ॥ ५ ॥</s-l></s-lg><s-lg><s-l>निवर्तस्व महीपाल नैतज्जात्वन्यथा भवेत् ।</s-l><s-l>स तु गत्वा च नगरं भार्यामिदमुवाच ह ॥ ६ ॥</s-l></s-lg><s-lg><s-l>कृतो यत्नो मया देवि पुत्रार्थे तपसा महान् ।</s-l><s-l>कन्या भूत्वा पुमान्भावी इति चोक्तोऽस्मि शंभुना ॥ ७ ॥</s-l></s-lg><s-lg><s-l>पुनः पुनर्याच्यमानो दिष्टमित्यब्रवीच्छिवः ।</s-l><s-l>न तदन्यद्धि भविता भवितव्यं हि तत्तथा ॥ ८ ॥</s-l></s-lg><s-lg><s-l>ततः सा नियता भूत्वा ऋतुकाले मनस्विनी ।</s-l><s-l>पत्नी द्रुपदराजस्य द्रुपदं संविवेश ह ॥ ९ ॥</s-l></s-lg><s-lg><s-l>लेभे गर्भं यथाकालं विधिदृष्टेन हेतुना ।</s-l><s-l>पार्षतात्सा महीपाल यथा मां नारदोऽब्रवीत् ॥ १० ॥</s-l></s-lg><s-lg><s-l>ततो दधार तं गर्भं देवी राजीवलोचना ।</s-l><s-l>तां स राजा प्रियां भार्यां द्रुपदः कुरुनन्दन ।</s-l><s-l>पुत्रस्नेहान्महाबाहुः सुखं पर्यचरत्तदा ॥ ११ ॥</s-l></s-lg><s-lg><s-l>अपुत्रस्य ततो राज्ञो द्रुपदस्य महीपतेः ।</s-l><s-l>कन्यां प्रवररूपां तां प्राजायत नराधिप ॥ १२ ॥</s-l></s-lg><s-lg><s-l>अपुत्रस्य तु राज्ञः सा द्रुपदस्य यशस्विनी ।</s-l><s-l>ख्यापयामास राजेन्द्र पुत्रो जातो ममेति वै ॥ १३ ॥</s-l></s-lg><s-lg><s-l>ततः स राजा द्रुपदः प्रच्छन्नाया नराधिप ।</s-l><s-l>पुत्रवत्पुत्रकार्याणि सर्वाणि समकारयत् ॥ १४ ॥</s-l></s-lg><s-lg><s-l>रक्षणं चैव मन्त्रस्य महिषी द्रुपदस्य सा ।</s-l><s-l>चकार सर्वयत्नेन ब्रुवाणा पुत्र इत्युत ।</s-l><s-l>न हि तां वेद नगरे कश्चिदन्यत्र पार्षतात् ॥ १५ ॥</s-l></s-lg><s-lg><s-l>श्रद्दधानो हि तद्वाक्यं देवस्याद्भुततेजसः ।</s-l><s-l>छादयामास तां कन्यां पुमानिति च सोऽब्रवीत् ॥ १६ ॥</s-l></s-lg><s-lg><s-l>जातकर्माणि सर्वाणि कारयामास पार्थिवः ।</s-l><s-l>पुंवद्विधानयुक्तानि शिखण्डीति च तां विदुः ॥ १७ ॥</s-l></s-lg><s-lg><s-l>अहमेकस्तु चारेण वचनान्नारदस्य च ।</s-l><s-l>ज्ञातवान्देववाक्येन अम्बायास्तपसा तथा ॥ १८ ॥</s-l></s-lg>