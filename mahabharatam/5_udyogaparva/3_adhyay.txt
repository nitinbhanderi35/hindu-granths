<s-lg><s-l> सात्यकिरुवाच ।</s-l><s-l>यादृशः पुरुषस्यात्मा तादृशं संप्रभाषते ।</s-l><s-l>यथारूपोऽन्तरात्मा ते तथारूपं प्रभाषसे ॥ १ ॥</s-l></s-lg><s-lg><s-l>सन्ति वै पुरुषाः शूराः सन्ति कापुरुषास्तथा ।</s-l><s-l>उभावेतौ दृढौ पक्षौ दृश्येते पुरुषान्प्रति ॥ २ ॥</s-l></s-lg><s-lg><s-l>एकस्मिन्नेव जायेते कुले क्लीबमहारथौ ।</s-l><s-l>फलाफलवती शाखे यथैकस्मिन्वनस्पतौ ॥ ३ ॥</s-l></s-lg><s-lg><s-l>नाभ्यसूयामि ते वाक्यं ब्रुवतो लाङ्गलध्वज ।</s-l><s-l>ये तु शृण्वन्ति ते वाक्यं तानसूयामि माधव ॥ ४ ॥</s-l></s-lg><s-lg><s-l>कथं हि धर्मराजस्य दोषमल्पमपि ब्रुवन् ।</s-l><s-l>लभते परिषन्मध्ये व्याहर्तुमकुतोभयः ॥ ५ ॥</s-l></s-lg><s-lg><s-l>समाहूय महात्मानं जितवन्तोऽक्षकोविदाः ।</s-l><s-l>अनक्षज्ञं यथाश्रद्धं तेषु धर्मजयः कुतः ॥ ६ ॥</s-l></s-lg><s-lg><s-l>यदि कुन्तीसुतं गेहे क्रीडन्तं भ्रातृभिः सह ।</s-l><s-l>अभिगम्य जयेयुस्ते तत्तेषां धर्मतो भवेत् ॥ ७ ॥</s-l></s-lg><s-lg><s-l>समाहूय तु राजानं क्षत्रधर्मरतं सदा ।</s-l><s-l>निकृत्या जितवन्तस्ते किं नु तेषां परं शुभम् ॥ ८ ॥</s-l></s-lg><s-lg><s-l>कथं प्रणिपतेच्चायमिह कृत्वा पणं परम् ।</s-l><s-l>वनवासाद्विमुक्तस्तु प्राप्तः पैतामहं पदम् ॥ ९ ॥</s-l></s-lg><s-lg><s-l>यद्ययं परवित्तानि कामयेत युधिष्ठिरः ।</s-l><s-l>एवमप्ययमत्यन्तं परान्नार्हति याचितुम् ॥ १० ॥</s-l></s-lg><s-lg><s-l>कथं च धर्मयुक्तास्ते न च राज्यं जिहीर्षवः ।</s-l><s-l>निवृत्तवासान्कौन्तेयान्य आहुर्विदिता इति ॥ ११ ॥</s-l></s-lg><s-lg><s-l>अनुनीता हि भीष्मेण द्रोणेन च महात्मना ।</s-l><s-l>न व्यवस्यन्ति पाण्डूनां प्रदातुं पैतृकं वसु ॥ १२ ॥</s-l></s-lg><s-lg><s-l>अहं तु ताञ्शितैर्बाणैरनुनीय रणे बलात् ।</s-l><s-l>पादयोः पातयिष्यामि कौन्तेयस्य महात्मनः ॥ १३ ॥</s-l></s-lg><s-lg><s-l>अथ ते न व्यवस्यन्ति प्रणिपाताय धीमतः ।</s-l><s-l>गमिष्यन्ति सहामात्या यमस्य सदनं प्रति ॥ १४ ॥</s-l></s-lg><s-lg><s-l>न हि ते युयुधानस्य संरब्धस्य युयुत्सतः ।</s-l><s-l>वेगं समर्थाः संसोढुं वज्रस्येव महीधराः ॥ १५ ॥</s-l></s-lg><s-lg><s-l>को हि गाण्डीवधन्वानं कश्च चक्रायुधं युधि ।</s-l><s-l>मां चापि विषहेत्को नु कश्च भीमं दुरासदम् ॥ १६ ॥</s-l></s-lg><s-lg><s-l>यमौ च दृढधन्वानौ यमकल्पौ महाद्युती ।</s-l><s-l>को जिजीविषुरासीदेद्धृष्टद्युम्नं च पार्षतम् ॥ १७ ॥</s-l></s-lg><s-lg><s-l>पञ्चेमान्पाण्डवेयांश्च द्रौपद्याः कीर्तिवर्धनान् ।</s-l><s-l>समप्रमाणान्पाण्डूनां समवीर्यान्मदोत्कटान् ॥ १८ ॥</s-l></s-lg><s-lg><s-l>सौभद्रं च महेष्वासममरैरपि दुःसहम् ।</s-l><s-l>गदप्रद्युम्नसाम्बांश्च कालवज्रानलोपमान् ॥ १९ ॥</s-l></s-lg><s-lg><s-l>ते वयं धृतराष्ट्रस्य पुत्रं शकुनिना सह ।</s-l><s-l>कर्णेन च निहत्याजावभिषेक्ष्याम पाण्डवम् ॥ २० ॥</s-l></s-lg><s-lg><s-l>नाधर्मो विद्यते कश्चिच्छत्रून्हत्वाततायिनः ।</s-l><s-l>अधर्म्यमयशस्यं च शात्रवाणां प्रयाचनम् ॥ २१ ॥</s-l></s-lg><s-lg><s-l>हृद्गतस्तस्य यः कामस्तं कुरुध्वमतन्द्रिताः ।</s-l><s-l>निसृष्टं धृतराष्ट्रेण राज्यं प्राप्नोतु पाण्डवः ॥ २२ ॥</s-l></s-lg><s-lg><s-l>अद्य पाण्डुसुतो राज्यं लभतां वा युधिष्ठिरः ।</s-l><s-l>निहता वा रणे सर्वे स्वप्स्यन्ति वसुधातले ॥ २३ ॥</s-l></s-lg>