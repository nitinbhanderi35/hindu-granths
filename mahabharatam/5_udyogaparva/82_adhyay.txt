<s-lg><s-l> वैशंपायन उवाच ।</s-l><s-l>प्रयान्तं देवकीपुत्रं परवीररुजो दश ।</s-l><s-l>महारथा महाबाहुमन्वयुः शस्त्रपाणयः ॥ १ ॥</s-l></s-lg><s-lg><s-l>पदातीनां सहस्रं च सादिनां च परंतप ।</s-l><s-l>भोज्यं च विपुलं राजन्प्रेष्याश्च शतशोऽपरे ॥ २ ॥</s-l></s-lg><s-lg><s-l> जनमेजय उवाच ।</s-l><s-l>कथं प्रयातो दाशार्हो महात्मा मधुसूदनः ।</s-l><s-l>कानि वा व्रजतस्तस्य निमित्तानि महौजसः ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>तस्य प्रयाणे यान्यासन्नद्भुतानि महात्मनः ।</s-l><s-l>तानि मे शृणु दिव्यानि दैवान्यौत्पातिकानि च ॥ ४ ॥</s-l></s-lg><s-lg><s-l>अनभ्रेऽशनिनिर्घोषः सविद्युत्समजायत ।</s-l><s-l>अन्वगेव च पर्जन्यः प्रावर्षद्विघने भृशम् ॥ ५ ॥</s-l></s-lg><s-lg><s-l>प्रत्यगूहुर्महानद्यः प्राङ्मुखाः सिन्धुसत्तमाः ।</s-l><s-l>विपरीता दिशः सर्वा न प्राज्ञायत किंचन ॥ ६ ॥</s-l></s-lg><s-lg><s-l>प्राज्वलन्नग्नयो राजन्पृथिवी समकम्पत ।</s-l><s-l>उदपानाश्च कुम्भाश्च प्रासिञ्चञ्शतशो जलम् ॥ ७ ॥</s-l></s-lg><s-lg><s-l>तमःसंवृतमप्यासीत्सर्वं जगदिदं तदा ।</s-l><s-l>न दिशो नादिशो राजन्प्रज्ञायन्ते स्म रेणुना ॥ ८ ॥</s-l></s-lg><s-lg><s-l>प्रादुरासीन्महाञ्शब्दः खे शरीरं न दृश्यते ।</s-l><s-l>सर्वेषु राजन्देशेषु तदद्भुतमिवाभवत् ॥ ९ ॥</s-l></s-lg><s-lg><s-l>प्रामथ्नाद्धास्तिनपुरं वातो दक्षिणपश्चिमः ।</s-l><s-l>आरुजन्गणशो वृक्षान्परुषो भीमनिस्वनः ॥ १० ॥</s-l></s-lg><s-lg><s-l>यत्र यत्र तु वार्ष्णेयो वर्तते पथि भारत ।</s-l><s-l>तत्र तत्र सुखो वायुः सर्वं चासीत्प्रदक्षिणम् ॥ ११ ॥</s-l></s-lg><s-lg><s-l>ववर्ष पुष्पवर्षं च कमलानि च भूरिशः ।</s-l><s-l>समश्च पन्था निर्दुःखो व्यपेतकुशकण्टकः ॥ १२ ॥</s-l></s-lg><s-lg><s-l>स गच्छन्ब्राह्मणै राजंस्तत्र तत्र महाभुजः ।</s-l><s-l>अर्च्यते मधुपर्कैश्च सुमनोभिर्वसुप्रदः ॥ १३ ॥</s-l></s-lg><s-lg><s-l>तं किरन्ति महात्मानं वन्यैः पुष्पैः सुगन्धिभिः ।</s-l><s-l>स्त्रियः पथि समागम्य सर्वभूतहिते रतम् ॥ १४ ॥</s-l></s-lg><s-lg><s-l>स शालिभवनं रम्यं सर्वसस्यसमाचितम् ।</s-l><s-l>सुखं परमधर्मिष्ठमत्यगाद्भरतर्षभ ॥ १५ ॥</s-l></s-lg><s-lg><s-l>पश्यन्बहुपशून्ग्रामान्रम्यान्हृदयतोषणान् ।</s-l><s-l>पुराणि च व्यतिक्रामन्राष्ट्राणि विविधानि च ॥ १६ ॥</s-l></s-lg><s-lg><s-l>नित्यहृष्टाः सुमनसो भारतैरभिरक्षिताः ।</s-l><s-l>नोद्विग्नाः परचक्राणामनयानामकोविदाः ॥ १७ ॥</s-l></s-lg><s-lg><s-l>उपप्लव्यादथायान्तं जनाः पुरनिवासिनः ।</s-l><s-l>पथ्यतिष्ठन्त सहिता विष्वक्सेनदिदृक्षया ॥ १८ ॥</s-l></s-lg><s-lg><s-l>ते तु सर्वे सुनामानमग्निमिद्धमिव प्रभुम् ।</s-l><s-l>अर्चयामासुरर्च्यं तं देशातिथिमुपस्थितम् ॥ १९ ॥</s-l></s-lg><s-lg><s-l>वृकस्थलं समासाद्य केशवः परवीरहा ।</s-l><s-l>प्रकीर्णरश्मावादित्ये विमले लोहितायति ॥ २० ॥</s-l></s-lg><s-lg><s-l>अवतीर्य रथात्तूर्णं कृत्वा शौचं यथाविधि ।</s-l><s-l>रथमोचनमादिश्य संध्यामुपविवेश ह ॥ २१ ॥</s-l></s-lg><s-lg><s-l>दारुकोऽपि हयान्मुक्त्वा परिचर्य च शास्त्रतः ।</s-l><s-l>मुमोच सर्वं वर्माणि मुक्त्वा चैनानवासृजत् ॥ २२ ॥</s-l></s-lg><s-lg><s-l>अभ्यतीत्य तु तत्सर्वमुवाच मधुसूदनः ।</s-l><s-l>युधिष्ठिरस्य कार्यार्थमिह वत्स्यामहे क्षपाम् ॥ २३ ॥</s-l></s-lg><s-lg><s-l>तस्य तन्मतमाज्ञाय चक्रुरावसथं नराः ।</s-l><s-l>क्षणेन चान्नपानानि गुणवन्ति समार्जयन् ॥ २४ ॥</s-l></s-lg><s-lg><s-l>तस्मिन्ग्रामे प्रधानास्तु य आसन्ब्राह्मणा नृप ।</s-l><s-l>आर्याः कुलीना ह्रीमन्तो ब्राह्मीं वृत्तिमनुष्ठिताः ॥ २५ ॥</s-l></s-lg><s-lg><s-l>तेऽभिगम्य महात्मानं हृषीकेशमरिंदमम् ।</s-l><s-l>पूजां चक्रुर्यथान्यायमाशीर्मङ्गलसंयुताम् ॥ २६ ॥</s-l></s-lg><s-lg><s-l>ते पूजयित्वा दाशार्हं सर्वलोकेषु पूजितम् ।</s-l><s-l>न्यवेदयन्त वेश्मानि रत्नवन्ति महात्मने ॥ २७ ॥</s-l></s-lg><s-lg><s-l>तान्प्रभुः कृतमित्युक्त्वा सत्कृत्य च यथार्हतः ।</s-l><s-l>अभ्येत्य तेषां वेश्मानि पुनरायात्सहैव तैः ॥ २८ ॥</s-l></s-lg><s-lg><s-l>सुमृष्टं भोजयित्वा च ब्राह्मणांस्तत्र केशवः ।</s-l><s-l>भुक्त्वा च सह तैः सर्वैरवसत्तां क्षपां सुखम् ॥ २९ ॥</s-l></s-lg>