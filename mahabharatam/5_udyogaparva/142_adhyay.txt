<s-lg><s-l> वैशंपायन उवाच ।</s-l><s-l>असिद्धानुनये कृष्णे कुरुभ्यः पाण्डवान्गते ।</s-l><s-l>अभिगम्य पृथां क्षत्ता शनैः शोचन्निवाब्रवीत् ॥ १ ॥</s-l></s-lg><s-lg><s-l>जानासि मे जीवपुत्रे भावं नित्यमनुग्रहे ।</s-l><s-l>क्रोशतो न च गृह्णीते वचनं मे सुयोधनः ॥ २ ॥</s-l></s-lg><s-lg><s-l>उपपन्नो ह्यसौ राजा चेदिपाञ्चालकेकयैः ।</s-l><s-l>भीमार्जुनाभ्यां कृष्णेन युयुधानयमैरपि ॥ ३ ॥</s-l></s-lg><s-lg><s-l>उपप्लव्ये निविष्टोऽपि धर्ममेव युधिष्ठिरः ।</s-l><s-l>काङ्क्षते ज्ञातिसौहार्दाद्बलवान्दुर्बलो यथा ॥ ४ ॥</s-l></s-lg><s-lg><s-l>राजा तु धृतराष्ट्रोऽयं वयोवृद्धो न शाम्यति ।</s-l><s-l>मत्तः पुत्रमदेनैव विधर्मे पथि वर्तते ॥ ५ ॥</s-l></s-lg><s-lg><s-l>जयद्रथस्य कर्णस्य तथा दुःशासनस्य च ।</s-l><s-l>सौबलस्य च दुर्बुद्ध्या मिथोभेदः प्रवर्तते ॥ ६ ॥</s-l></s-lg><s-lg><s-l>अधर्मेण हि धर्मिष्ठं हृतं वै राज्यमीदृशम् ।</s-l><s-l>येषां तेषामयं धर्मः सानुबन्धो भविष्यति ॥ ७ ॥</s-l></s-lg><s-lg><s-l>ह्रियमाणे बलाद्धर्मे कुरुभिः को न संज्वरेत् ।</s-l><s-l>असाम्ना केशवे याते समुद्योक्ष्यन्ति पाण्डवाः ॥ ८ ॥</s-l></s-lg><s-lg><s-l>ततः कुरूणामनयो भविता वीरनाशनः ।</s-l><s-l>चिन्तयन्न लभे निद्रामहःसु च निशासु च ॥ ९ ॥</s-l></s-lg><s-lg><s-l>श्रुत्वा तु कुन्ती तद्वाक्यमर्थकामेन भाषितम् ।</s-l><s-l>अनिष्टनन्ती दुःखार्ता मनसा विममर्श ह ॥ १० ॥</s-l></s-lg><s-lg><s-l>धिगस्त्वर्थं यत्कृतेऽयं महाञ्ज्ञातिवधे क्षयः ।</s-l><s-l>वर्त्स्यते सुहृदां ह्येषां युद्धेऽस्मिन्वै पराभवः ॥ ११ ॥</s-l></s-lg><s-lg><s-l>पाण्डवाश्चेदिपाञ्चाला यादवाश्च समागताः ।</s-l><s-l>भारतैर्यदि योत्स्यन्ति किं नु दुःखमतः परम् ॥ १२ ॥</s-l></s-lg><s-lg><s-l>पश्ये दोषं ध्रुवं युद्धे तथा युद्धे पराभवम् ।</s-l><s-l>अधनस्य मृतं श्रेयो न हि ज्ञातिक्षये जयः ॥ १३ ॥</s-l></s-lg><s-lg><s-l>पितामहः शांतनव आचार्यश्च युधां पतिः ।</s-l><s-l>कर्णश्च धार्तराष्ट्रार्थं वर्धयन्ति भयं मम ॥ १४ ॥</s-l></s-lg><s-lg><s-l>नाचार्यः कामवाञ्शिष्यैर्द्रोणो युध्येत जातु चित् ।</s-l><s-l>पाण्डवेषु कथं हार्दं कुर्यान्न च पितामहः ॥ १५ ॥</s-l></s-lg><s-lg><s-l>अयं त्वेको वृथादृष्टिर्धार्तराष्ट्रस्य दुर्मतेः ।</s-l><s-l>मोहानुवर्ती सततं पापो द्वेष्टि च पाण्डवान् ॥ १६ ॥</s-l></s-lg><s-lg><s-l>महत्यनर्थे निर्बन्धी बलवांश्च विशेषतः ।</s-l><s-l>कर्णः सदा पाण्डवानां तन्मे दहति सांप्रतम् ॥ १७ ॥</s-l></s-lg><s-lg><s-l>आशंसे त्वद्य कर्णस्य मनोऽहं पाण्डवान्प्रति ।</s-l><s-l>प्रसादयितुमासाद्य दर्शयन्ती यथातथम् ॥ १८ ॥</s-l></s-lg><s-lg><s-l>तोषितो भगवान्यत्र दुर्वासा मे वरं ददौ ।</s-l><s-l>आह्वानं देवसंयुक्तं वसन्त्याः पितृवेश्मनि ॥ १९ ॥</s-l></s-lg><s-lg><s-l>साहमन्तःपुरे राज्ञः कुन्तिभोजपुरस्कृता ।</s-l><s-l>चिन्तयन्ती बहुविधं हृदयेन विदूयता ॥ २० ॥</s-l></s-lg><s-lg><s-l>बलाबलं च मन्त्राणां ब्राह्मणस्य च वाग्बलम् ।</s-l><s-l>स्त्रीभावाद्बालभावाच्च चिन्तयन्ती पुनः पुनः ॥ २१ ॥</s-l></s-lg><s-lg><s-l>धात्र्या विश्रब्धया गुप्ता सखीजनवृता तदा ।</s-l><s-l>दोषं परिहरन्ती च पितुश्चारित्ररक्षिणी ॥ २२ ॥</s-l></s-lg><s-lg><s-l>कथं नु सुकृतं मे स्यान्नापराधवती कथम् ।</s-l><s-l>भवेयमिति संचिन्त्य ब्राह्मणं तं नमस्य च ॥ २३ ॥</s-l></s-lg><s-lg><s-l>कौतूहलात्तु तं लब्ध्वा बालिश्यादाचरं तदा ।</s-l><s-l>कन्या सती देवमर्कमासादयमहं ततः ॥ २४ ॥</s-l></s-lg><s-lg><s-l>योऽसौ कानीनगर्भो मे पुत्रवत्परिवर्तितः ।</s-l><s-l>कस्मान्न कुर्याद्वचनं पथ्यं भ्रातृहितं तथा ॥ २५ ॥</s-l></s-lg><s-lg><s-l>इति कुन्ती विनिश्चित्य कार्यं निश्चितमुत्तमम् ।</s-l><s-l>कार्यार्थमभिनिर्याय ययौ भागीरथीं प्रति ॥ २६ ॥</s-l></s-lg><s-lg><s-l>आत्मजस्य ततस्तस्य घृणिनः सत्यसङ्गिनः ।</s-l><s-l>गङ्गातीरे पृथाशृण्वदुपाध्ययननिस्वनम् ॥ २७ ॥</s-l></s-lg><s-lg><s-l>प्राङ्मुखस्योर्ध्वबाहोः सा पर्यतिष्ठत पृष्ठतः ।</s-l><s-l>जप्यावसानं कार्यार्थं प्रतीक्षन्ती तपस्विनी ॥ २८ ॥</s-l></s-lg><s-lg><s-l>अतिष्ठत्सूर्यतापार्ता कर्णस्योत्तरवाससि ।</s-l><s-l>कौरव्यपत्नी वार्ष्णेयी पद्ममालेव शुष्यती ॥ २९ ॥</s-l></s-lg><s-lg><s-l>आ पृष्ठतापाज्जप्त्वा स परिवृत्य यतव्रतः ।</s-l><s-l>दृष्ट्वा कुन्तीमुपातिष्ठदभिवाद्य कृताञ्जलिः ।</s-l><s-l>यथान्यायं महातेजा मानी धर्मभृतां वरः ॥ ३० ॥</s-l></s-lg>