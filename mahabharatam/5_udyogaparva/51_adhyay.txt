<s-lg><s-l> धृतराष्ट्र उवाच ।</s-l><s-l>यस्य वै नानृता वाचः प्रवृत्ता अनुशुश्रुमः ।</s-l><s-l>त्रैलोक्यमपि तस्य स्याद्योद्धा यस्य धनंजयः ॥ १ ॥</s-l></s-lg><s-lg><s-l>तस्यैव च न पश्यामि युधि गाण्डीवधन्वनः ।</s-l><s-l>अनिशं चिन्तयानोऽपि यः प्रतीयाद्रथेन तम् ॥ २ ॥</s-l></s-lg><s-lg><s-l>अस्यतः कर्णिनालीकान्मार्गणान्हृदयच्छिदः ।</s-l><s-l>प्रत्येता न समः कश्चिद्युधि गाण्डीवधन्वनः ॥ ३ ॥</s-l></s-lg><s-lg><s-l>द्रोणकर्णौ प्रतीयातां यदि वीरौ नरर्षभौ ।</s-l><s-l>माहात्म्यात्संशयो लोके न त्वस्ति विजयो मम ॥ ४ ॥</s-l></s-lg><s-lg><s-l>घृणी कर्णः प्रमादी च आचार्यः स्थविरो गुरुः ।</s-l><s-l>समर्थो बलवान्पार्थो दृढधन्वा जितक्लमः ।</s-l><s-l>भवेत्सुतुमुलं युद्धं सर्वशोऽप्यपराजयः ॥ ५ ॥</s-l></s-lg><s-lg><s-l>सर्वे ह्यस्त्रविदः शूराः सर्वे प्राप्ता महद्यशः ।</s-l><s-l>अपि सर्वामरैश्वर्यं त्यजेयुर्न पुनर्जयम् ।</s-l><s-l>वधे नूनं भवेच्छान्तिस्तयोर्वा फल्गुनस्य वा ॥ ६ ॥</s-l></s-lg><s-lg><s-l>न तु जेतार्जुनस्यास्ति हन्ता चास्य न विद्यते ।</s-l><s-l>मन्युस्तस्य कथं शाम्येन्मन्दान्प्रति य उत्थितः ॥ ७ ॥</s-l></s-lg><s-lg><s-l>अन्येऽप्यस्त्राणि जानन्ति जीयन्ते च जयन्ति च ।</s-l><s-l>एकान्तविजयस्त्वेव श्रूयते फल्गुनस्य ह ॥ ८ ॥</s-l></s-lg><s-lg><s-l>त्रयस्त्रिंशत्समाहूय खाण्डवेऽग्निमतर्पयत् ।</s-l><s-l>जिगाय च सुरान्सर्वान्नास्य वेद्मि पराजयम् ॥ ९ ॥</s-l></s-lg><s-lg><s-l>यस्य यन्ता हृषीकेशः शीलवृत्तसमो युधि ।</s-l><s-l>ध्रुवस्तस्य जयस्तात यथेन्द्रस्य जयस्तथा ॥ १० ॥</s-l></s-lg><s-lg><s-l>कृष्णावेकरथे यत्तावधिज्यं गाण्डिवं धनुः ।</s-l><s-l>युगपत्त्रीणि तेजांसि समेतान्यनुशुश्रुमः ॥ ११ ॥</s-l></s-lg><s-lg><s-l>नैव नोऽस्ति धनुस्तादृङ्न योद्धा न च सारथिः ।</s-l><s-l>तच्च मन्दा न जानन्ति दुर्योधनवशानुगाः ॥ १२ ॥</s-l></s-lg><s-lg><s-l>शेषयेदशनिर्दीप्तो निपतन्मूर्ध्नि संजय ।</s-l><s-l>न तु शेषं शराः कुर्युरस्तास्तात किरीटिना ॥ १३ ॥</s-l></s-lg><s-lg><s-l>अपि चास्यन्निवाभाति निघ्नन्निव च फल्गुनः ।</s-l><s-l>उद्धरन्निव कायेभ्यः शिरांसि शरवृष्टिभिः ॥ १४ ॥</s-l></s-lg><s-lg><s-l>अपि बाणमयं तेजः प्रदीप्तमिव सर्वतः ।</s-l><s-l>गाण्डीवेद्धं दहेताजौ पुत्राणां मम वाहिनीम् ॥ १५ ॥</s-l></s-lg><s-lg><s-l>अपि सा रथघोषेण भयार्ता सव्यसाचिनः ।</s-l><s-l>वित्रस्ता बहुला सेना भारती प्रतिभाति मे ॥ १६ ॥</s-l></s-lg><s-lg><s-l>यथा कक्षं दहत्यग्निः प्रवृद्धः सर्वतश्चरन् ।</s-l><s-l>महार्चिरनिलोद्धूतस्तद्वद्धक्ष्यति मामकान् ॥ १७ ॥</s-l></s-lg><s-lg><s-l>यदोद्वमन्निशितान्बाणसंघान्स्थाताततायी समरे किरीटी ।</s-l><s-l>सृष्टोऽन्तकः सर्वहरो विधात्रा यथा भवेत्तद्वदवारणीयः ॥ १८ ॥</s-l></s-lg><s-lg><s-l>यदा ह्यभीक्ष्णं सुबहून्प्रकाराञ्श्रोतास्मि तानावसथे कुरूणाम् ।</s-l><s-l>तेषां समन्ताच्च तथा रणाग्रे क्षयः किलायं भरतानुपैति ॥ १९ ॥</s-l></s-lg>