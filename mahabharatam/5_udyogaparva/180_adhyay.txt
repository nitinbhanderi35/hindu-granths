<s-lg><s-l> भीष्म उवाच ।</s-l><s-l>तमहं स्मयन्निव रणे प्रत्यभाषं व्यवस्थितम् ।</s-l><s-l>भूमिष्ठं नोत्सहे योद्धुं भवन्तं रथमास्थितः ॥ १ ॥</s-l></s-lg><s-lg><s-l>आरोह स्यन्दनं वीर कवचं च महाभुज ।</s-l><s-l>बधान समरे राम यदि योद्धुं मयेच्छसि ॥ २ ॥</s-l></s-lg><s-lg><s-l>ततो मामब्रवीद्रामः स्मयमानो रणाजिरे ।</s-l><s-l>रथो मे मेदिनी भीष्म वाहा वेदाः सदश्ववत् ॥ ३ ॥</s-l></s-lg><s-lg><s-l>सूतो मे मातरिश्वा वै कवचं वेदमातरः ।</s-l><s-l>सुसंवीतो रणे ताभिर्योत्स्येऽहं कुरुनन्दन ॥ ४ ॥</s-l></s-lg><s-lg><s-l>एवं ब्रुवाणो गान्धारे रामो मां सत्यविक्रमः ।</s-l><s-l>शरव्रातेन महता सर्वतः पर्यवारयत् ॥ ५ ॥</s-l></s-lg><s-lg><s-l>ततोऽपश्यं जामदग्न्यं रथे दिव्ये व्यवस्थितम् ।</s-l><s-l>सर्वायुधधरे श्रीमत्यद्भुतोपमदर्शने ॥ ६ ॥</s-l></s-lg><s-lg><s-l>मनसा विहिते पुण्ये विस्तीर्णे नगरोपमे ।</s-l><s-l>दिव्याश्वयुजि संनद्धे काञ्चनेन विभूषिते ॥ ७ ॥</s-l></s-lg><s-lg><s-l>ध्वजेन च महाबाहो सोमालंकृतलक्ष्मणा ।</s-l><s-l>धनुर्धरो बद्धतूणो बद्धगोधाङ्गुलित्रवान् ॥ ८ ॥</s-l></s-lg><s-lg><s-l>सारथ्यं कृतवांस्तत्र युयुत्सोरकृतव्रणः ।</s-l><s-l>सखा वेदविदत्यन्तं दयितो भार्गवस्य ह ॥ ९ ॥</s-l></s-lg><s-lg><s-l>आह्वयानः स मां युद्धे मनो हर्षयतीव मे ।</s-l><s-l>पुनः पुनरभिक्रोशन्नभियाहीति भार्गवः ॥ १० ॥</s-l></s-lg><s-lg><s-l>तमादित्यमिवोद्यन्तमनाधृष्यं महाबलम् ।</s-l><s-l>क्षत्रियान्तकरं राममेकमेकः समासदम् ॥ ११ ॥</s-l></s-lg><s-lg><s-l>ततोऽहं बाणपातेषु त्रिषु वाहान्निगृह्य वै ।</s-l><s-l>अवतीर्य धनुर्न्यस्य पदातिरृषिसत्तमम् ॥ १२ ॥</s-l></s-lg><s-lg><s-l>अभ्यगच्छं तदा राममर्चिष्यन्द्विजसत्तमम् ।</s-l><s-l>अभिवाद्य चैनं विधिवदब्रुवं वाक्यमुत्तमम् ॥ १३ ॥</s-l></s-lg><s-lg><s-l>योत्स्ये त्वया रणे राम विशिष्टेनाधिकेन च ।</s-l><s-l>गुरुणा धर्मशीलेन जयमाशास्स्व मे विभो ॥ १४ ॥</s-l></s-lg><s-lg><s-l> राम उवाच ।</s-l><s-l>एवमेतत्कुरुश्रेष्ठ कर्तव्यं भूतिमिच्छता ।</s-l><s-l>धर्मो ह्येष महाबाहो विशिष्टैः सह युध्यताम् ॥ १५ ॥</s-l></s-lg><s-lg><s-l>शपेयं त्वां न चेदेवमागच्छेथा विशां पते ।</s-l><s-l>युध्यस्व त्वं रणे यत्तो धैर्यमालम्ब्य कौरव ॥ १६ ॥</s-l></s-lg><s-lg><s-l>न तु ते जयमाशासे त्वां हि जेतुमहं स्थितः ।</s-l><s-l>गच्छ युध्यस्व धर्मेण प्रीतोऽस्मि चरितेन ते ॥ १७ ॥</s-l></s-lg><s-lg><s-l> भीष्म उवाच ।</s-l><s-l>ततोऽहं तं नमस्कृत्य रथमारुह्य सत्वरः ।</s-l><s-l>प्राध्मापयं रणे शङ्खं पुनर्हेमविभूषितम् ॥ १८ ॥</s-l></s-lg><s-lg><s-l>ततो युद्धं समभवन्मम तस्य च भारत ।</s-l><s-l>दिवसान्सुबहून्राजन्परस्परजिगीषया ॥ १९ ॥</s-l></s-lg><s-lg><s-l>स मे तस्मिन्रणे पूर्वं प्राहरत्कङ्कपत्रिभिः ।</s-l><s-l>षष्ट्या शतैश्च नवभिः शराणामग्निवर्चसाम् ॥ २० ॥</s-l></s-lg><s-lg><s-l>चत्वारस्तेन मे वाहाः सूतश्चैव विशां पते ।</s-l><s-l>प्रतिरुद्धास्तथैवाहं समरे दंशितः स्थितः ॥ २१ ॥</s-l></s-lg><s-lg><s-l>नमस्कृत्य च देवेभ्यो ब्राह्मणेभ्यश्च भारत ।</s-l><s-l>तमहं स्मयन्निव रणे प्रत्यभाषं व्यवस्थितम् ॥ २२ ॥</s-l></s-lg><s-lg><s-l>आचार्यता मानिता मे निर्मर्यादे ह्यपि त्वयि ।</s-l><s-l>भूयस्तु शृणु मे ब्रह्मन्संपदं धर्मसंग्रहे ॥ २३ ॥</s-l></s-lg><s-lg><s-l>ये ते वेदाः शरीरस्था ब्राह्मण्यं यच्च ते महत् ।</s-l><s-l>तपश्च सुमहत्तप्तं न तेभ्यः प्रहराम्यहम् ॥ २४ ॥</s-l></s-lg><s-lg><s-l>प्रहरे क्षत्रधर्मस्य यं त्वं राम समास्थितः ।</s-l><s-l>ब्राह्मणः क्षत्रियत्वं हि याति शस्त्रसमुद्यमात् ॥ २५ ॥</s-l></s-lg><s-lg><s-l>पश्य मे धनुषो वीर्यं पश्य बाह्वोर्बलं च मे ।</s-l><s-l>एष ते कार्मुकं वीर द्विधा कुर्मि ससायकम् ॥ २६ ॥</s-l></s-lg><s-lg><s-l>तस्याहं निशितं भल्लं प्राहिण्वं भरतर्षभ ।</s-l><s-l>तेनास्य धनुषः कोटिश्छिन्ना भूमिमथागमत् ॥ २७ ॥</s-l></s-lg><s-lg><s-l>नव चापि पृषत्कानां शतानि नतपर्वणाम् ।</s-l><s-l>प्राहिण्वं कङ्कपत्राणां जामदग्न्यरथं प्रति ॥ २८ ॥</s-l></s-lg><s-lg><s-l>काये विषक्तास्तु तदा वायुनाभिसमीरिताः ।</s-l><s-l>चेलुः क्षरन्तो रुधिरं नागा इव च ते शराः ॥ २९ ॥</s-l></s-lg><s-lg><s-l>क्षतजोक्षितसर्वाङ्गः क्षरन्स रुधिरं व्रणैः ।</s-l><s-l>बभौ रामस्तदा राजन्मेरुर्धातूनिवोत्सृजन् ॥ ३० ॥</s-l></s-lg><s-lg><s-l>हेमन्तान्तेऽशोक इव रक्तस्तबकमण्डितः ।</s-l><s-l>बभौ रामस्तदा राजन्क्वचित्किंशुकसंनिभः ॥ ३१ ॥</s-l></s-lg><s-lg><s-l>ततोऽन्यद्धनुरादाय रामः क्रोधसमन्वितः ।</s-l><s-l>हेमपुङ्खान्सुनिशिताञ्शरांस्तान्हि ववर्ष सः ॥ ३२ ॥</s-l></s-lg><s-lg><s-l>ते समासाद्य मां रौद्रा बहुधा मर्मभेदिनः ।</s-l><s-l>अकम्पयन्महावेगाः सर्पानलविषोपमाः ॥ ३३ ॥</s-l></s-lg><s-lg><s-l>ततोऽहं समवष्टभ्य पुनरात्मानमाहवे ।</s-l><s-l>शतसंख्यैः शरैः क्रुद्धस्तदा राममवाकिरम् ॥ ३४ ॥</s-l></s-lg><s-lg><s-l>स तैरग्न्यर्कसंकाशैः शरैराशीविषोपमैः ।</s-l><s-l>शितैरभ्यर्दितो रामो मन्दचेता इवाभवत् ॥ ३५ ॥</s-l></s-lg><s-lg><s-l>ततोऽहं कृपयाविष्टो विनिन्द्यात्मानमात्मना ।</s-l><s-l>धिग्धिगित्यब्रुवं युद्धं क्षत्रं च भरतर्षभ ॥ ३६ ॥</s-l></s-lg><s-lg><s-l>असकृच्चाब्रुवं राजञ्शोकवेगपरिप्लुतः ।</s-l><s-l>अहो बत कृतं पापं मयेदं क्षत्रकर्मणा ॥ ३७ ॥</s-l></s-lg><s-lg><s-l>गुरुर्द्विजातिर्धर्मात्मा यदेवं पीडितः शरैः ।</s-l><s-l>ततो न प्राहरं भूयो जामदग्न्याय भारत ॥ ३८ ॥</s-l></s-lg><s-lg><s-l>अथावताप्य पृथिवीं पूषा दिवससंक्षये ।</s-l><s-l>जगामास्तं सहस्रांशुस्ततो युद्धमुपारमत् ॥ ३९ ॥</s-l></s-lg>