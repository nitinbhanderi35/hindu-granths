<s-lg><s-l> नारद उवाच ।</s-l><s-l>सूतोऽयं मातलिर्नाम शक्रस्य दयितः सुहृत् ।</s-l><s-l>शुचिः शीलगुणोपेतस्तेजस्वी वीर्यवान्बली ॥ १ ॥</s-l></s-lg><s-lg><s-l>शक्रस्यायं सखा चैव मन्त्री सारथिरेव च ।</s-l><s-l>अल्पान्तरप्रभावश्च वासवेन रणे रणे ॥ २ ॥</s-l></s-lg><s-lg><s-l>अयं हरिसहस्रेण युक्तं जैत्रं रथोत्तमम् ।</s-l><s-l>देवासुरेषु युद्धेषु मनसैव नियच्छति ॥ ३ ॥</s-l></s-lg><s-lg><s-l>अनेन विजितानश्वैर्दोर्भ्यां जयति वासवः ।</s-l><s-l>अनेन प्रहृते पूर्वं बलभित्प्रहरत्युत ॥ ४ ॥</s-l></s-lg><s-lg><s-l>अस्य कन्या वरारोहा रूपेणासदृशी भुवि ।</s-l><s-l>सत्त्वशीलगुणोपेता गुणकेशीति विश्रुता ॥ ५ ॥</s-l></s-lg><s-lg><s-l>तस्यास्य यत्नाच्चरतस्त्रैलोक्यममरद्युते ।</s-l><s-l>सुमुखो भवतः पौत्रो रोचते दुहितुः पतिः ॥ ६ ॥</s-l></s-lg><s-lg><s-l>यदि ते रोचते सौम्य भुजगोत्तम माचिरम् ।</s-l><s-l>क्रियतामार्यक क्षिप्रं बुद्धिः कन्याप्रतिग्रहे ॥ ७ ॥</s-l></s-lg><s-lg><s-l>यथा विष्णुकुले लक्ष्मीर्यथा स्वाहा विभावसोः ।</s-l><s-l>कुले तव तथैवास्तु गुणकेशी सुमध्यमा ॥ ८ ॥</s-l></s-lg><s-lg><s-l>पौत्रस्यार्थे भवांस्तस्माद्गुणकेशीं प्रतीच्छतु ।</s-l><s-l>सदृशीं प्रतिरूपस्य वासवस्य शचीमिव ॥ ९ ॥</s-l></s-lg><s-lg><s-l>पितृहीनमपि ह्येनं गुणतो वरयामहे ।</s-l><s-l>बहुमानाच्च भवतस्तथैवैरावतस्य च ।</s-l><s-l>सुमुखस्य गुणैश्चैव शीलशौचदमादिभिः ॥ १० ॥</s-l></s-lg><s-lg><s-l>अभिगम्य स्वयं कन्यामयं दातुं समुद्यतः ।</s-l><s-l>मातलेस्तस्य संमानं कर्तुमर्हो भवानपि ॥ ११ ॥</s-l></s-lg><s-lg><s-l> कण्व उवाच ।</s-l><s-l>स तु दीनः प्रहृष्टश्च प्राह नारदमार्यकः ।</s-l><s-l>व्रियमाणे तथा पौत्रे पुत्रे च निधनं गते ॥ १२ ॥</s-l></s-lg><s-lg><s-l>न मे नैतद्बहुमतं देवर्षे वचनं तव ।</s-l><s-l>सखा शक्रस्य संयुक्तः कस्यायं नेप्सितो भवेत् ॥ १३ ॥</s-l></s-lg><s-lg><s-l>कारणस्य तु दौर्बल्याच्चिन्तयामि महामुने ।</s-l><s-l>अस्य देहकरस्तात मम पुत्रो महाद्युते ।</s-l><s-l>भक्षितो वैनतेयेन दुःखार्तास्तेन वै वयम् ॥ १४ ॥</s-l></s-lg><s-lg><s-l>पुनरेव च तेनोक्तं वैनतेयेन गच्छता ।</s-l><s-l>मासेनान्येन सुमुखं भक्षयिष्य इति प्रभो ॥ १५ ॥</s-l></s-lg><s-lg><s-l>ध्रुवं तथा तद्भविता जानीमस्तस्य निश्चयम् ।</s-l><s-l>तेन हर्षः प्रनष्टो मे सुपर्णवचनेन वै ॥ १६ ॥</s-l></s-lg><s-lg><s-l>मातलिस्त्वब्रवीदेनं बुद्धिरत्र कृता मया ।</s-l><s-l>जामातृभावेन वृतः सुमुखस्तव पुत्रजः ॥ १७ ॥</s-l></s-lg><s-lg><s-l>सोऽयं मया च सहितो नारदेन च पन्नगः ।</s-l><s-l>त्रिलोकेशं सुरपतिं गत्वा पश्यतु वासवम् ॥ १८ ॥</s-l></s-lg><s-lg><s-l>शेषेणैवास्य कार्येण प्रज्ञास्याम्यहमायुषः ।</s-l><s-l>सुपर्णस्य विघाते च प्रयतिष्यामि सत्तम ॥ १९ ॥</s-l></s-lg><s-lg><s-l>सुमुखश्च मया सार्धं देवेशमभिगच्छतु ।</s-l><s-l>कार्यसंसाधनार्थाय स्वस्ति तेऽस्तु भुजंगम ॥ २० ॥</s-l></s-lg><s-lg><s-l>ततस्ते सुमुखं गृह्य सर्व एव महौजसः ।</s-l><s-l>ददृशुः शक्रमासीनं देवराजं महाद्युतिम् ॥ २१ ॥</s-l></s-lg><s-lg><s-l>संगत्या तत्र भगवान्विष्णुरासीच्चतुर्भुजः ।</s-l><s-l>ततस्तत्सर्वमाचख्यौ नारदो मातलिं प्रति ॥ २२ ॥</s-l></s-lg><s-lg><s-l>ततः पुरंदरं विष्णुरुवाच भुवनेश्वरम् ।</s-l><s-l>अमृतं दीयतामस्मै क्रियताममरैः समः ॥ २३ ॥</s-l></s-lg><s-lg><s-l>मातलिर्नारदश्चैव सुमुखश्चैव वासव ।</s-l><s-l>लभन्तां भवतः कामात्काममेतं यथेप्सितम् ॥ २४ ॥</s-l></s-lg><s-lg><s-l>पुरंदरोऽथ संचिन्त्य वैनतेयपराक्रमम् ।</s-l><s-l>विष्णुमेवाब्रवीदेनं भवानेव ददात्विति ॥ २५ ॥</s-l></s-lg><s-lg><s-l> विष्णुरुवाच ।</s-l><s-l>ईशस्त्वमसि लोकानां चराणामचराश्च ये ।</s-l><s-l>त्वया दत्तमदत्तं कः कर्तुमुत्सहते विभो ॥ २६ ॥</s-l></s-lg><s-lg><s-l> कण्व उवाच ।</s-l><s-l>प्रादाच्छक्रस्ततस्तस्मै पन्नगायायुरुत्तमम् ।</s-l><s-l>न त्वेनममृतप्राशं चकार बलवृत्रहा ॥ २७ ॥</s-l></s-lg><s-lg><s-l>लब्ध्वा वरं तु सुमुखः सुमुखः संबभूव ह ।</s-l><s-l>कृतदारो यथाकामं जगाम च गृहान्प्रति ॥ २८ ॥</s-l></s-lg><s-lg><s-l>नारदस्त्वार्यकश्चैव कृतकार्यौ मुदा युतौ ।</s-l><s-l>प्रतिजग्मतुरभ्यर्च्य देवराजं महाद्युतिम् ॥ २९ ॥</s-l></s-lg>