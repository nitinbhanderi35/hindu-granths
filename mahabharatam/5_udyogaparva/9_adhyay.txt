<s-lg><s-l> युधिष्ठिर उवाच ।</s-l><s-l>कथमिन्द्रेण राजेन्द्र सभार्येण महात्मना ।</s-l><s-l>दुःखं प्राप्तं परं घोरमेतदिच्छामि वेदितुम् ॥ १ ॥</s-l></s-lg><s-lg><s-l> शल्य उवाच ।</s-l><s-l>शृणु राजन्पुरा वृत्तमितिहासं पुरातनम् ।</s-l><s-l>सभार्येण यथा प्राप्तं दुःखमिन्द्रेण भारत ॥ २ ॥</s-l></s-lg><s-lg><s-l>त्वष्टा प्रजापतिर्ह्यासीद्देवश्रेष्ठो महातपाः ।</s-l><s-l>स पुत्रं वै त्रिशिरसमिन्द्रद्रोहात्किलासृजत् ॥ ३ ॥</s-l></s-lg><s-lg><s-l>ऐन्द्रं स प्रार्थयत्स्थानं विश्वरूपो महाद्युतिः ।</s-l><s-l>तैस्त्रिभिर्वदनैर्घोरैः सूर्येन्दुज्वलनोपमैः ॥ ४ ॥</s-l></s-lg><s-lg><s-l>वेदानेकेन सोऽधीते सुरामेकेन चापिबत् ।</s-l><s-l>एकेन च दिशः सर्वाः पिबन्निव निरीक्षते ॥ ५ ॥</s-l></s-lg><s-lg><s-l>स तपस्वी मृदुर्दान्तो धर्मे तपसि चोद्यतः ।</s-l><s-l>तपोऽतप्यन्महत्तीव्रं सुदुश्चरमरिंदम ॥ ६ ॥</s-l></s-lg><s-lg><s-l>तस्य दृष्ट्वा तपोवीर्यं सत्त्वं चामिततेजसः ।</s-l><s-l>विषादमगमच्छक्र इन्द्रोऽयं मा भवेदिति ॥ ७ ॥</s-l></s-lg><s-lg><s-l>कथं सज्जेत भोगेषु न च तप्येन्महत्तपः ।</s-l><s-l>विवर्धमानस्त्रिशिराः सर्वं त्रिभुवनं ग्रसेत् ॥ ८ ॥</s-l></s-lg><s-lg><s-l>इति संचिन्त्य बहुधा बुद्धिमान्भरतर्षभ ।</s-l><s-l>आज्ञापयत्सोऽप्सरसस्त्वष्टृपुत्रप्रलोभने ॥ ९ ॥</s-l></s-lg><s-lg><s-l>यथा स सज्जेत्त्रिशिराः कामभोगेषु वै भृशम् ।</s-l><s-l>क्षिप्रं कुरुत गच्छध्वं प्रलोभयत माचिरम् ॥ १० ॥</s-l></s-lg><s-lg><s-l>शृङ्गारवेषाः सुश्रोण्यो भावैर्युक्ता मनोहरैः ।</s-l><s-l>प्रलोभयत भद्रं वः शमयध्वं भयं मम ॥ ११ ॥</s-l></s-lg><s-lg><s-l>अस्वस्थं ह्यात्मनात्मानं लक्षयामि वराङ्गनाः ।</s-l><s-l>भयमेतन्महाघोरं क्षिप्रं नाशयताबलाः ॥ १२ ॥</s-l></s-lg><s-lg><s-l> अप्सरस ऊचुः ।</s-l><s-l>तथा यत्नं करिष्यामः शक्र तस्य प्रलोभने ।</s-l><s-l>यथा नावाप्स्यसि भयं तस्माद्बलनिषूदन ॥ १३ ॥</s-l></s-lg><s-lg><s-l>निर्दहन्निव चक्षुर्भ्यां योऽसावास्ते तपोनिधिः ।</s-l><s-l>तं प्रलोभयितुं देव गच्छामः सहिता वयम् ।</s-l><s-l>यतिष्यामो वशे कर्तुं व्यपनेतुं च ते भयम् ॥ १४ ॥</s-l></s-lg><s-lg><s-l> शल्य उवाच ।</s-l><s-l>इन्द्रेण तास्त्वनुज्ञाता जग्मुस्त्रिशिरसोऽन्तिकम् ।</s-l><s-l>तत्र ता विविधैर्भावैर्लोभयन्त्यो वराङ्गनाः ।</s-l><s-l>नृत्यं संदर्शयन्त्यश्च तथैवाङ्गेषु सौष्ठवम् ॥ १५ ॥</s-l></s-lg><s-lg><s-l>विचेरुः संप्रहर्षं च नाभ्यगच्छन्महातपाः ।</s-l><s-l>इन्द्रियाणि वशे कृत्वा पूर्णसागरसंनिभः ॥ १६ ॥</s-l></s-lg><s-lg><s-l>तास्तु यत्नं परं कृत्वा पुनः शक्रमुपस्थिताः ।</s-l><s-l>कृताञ्जलिपुटाः सर्वा देवराजमथाब्रुवन् ॥ १७ ॥</s-l></s-lg><s-lg><s-l>न स शक्यः सुदुर्धर्षो धैर्याच्चालयितुं प्रभो ।</s-l><s-l>यत्ते कार्यं महाभाग क्रियतां तदनन्तरम् ॥ १८ ॥</s-l></s-lg><s-lg><s-l>संपूज्याप्सरसः शक्रो विसृज्य च महामतिः ।</s-l><s-l>चिन्तयामास तस्यैव वधोपायं महात्मनः ॥ १९ ॥</s-l></s-lg><s-lg><s-l>स तूष्णीं चिन्तयन्वीरो देवराजः प्रतापवान् ।</s-l><s-l>विनिश्चितमतिर्धीमान्वधे त्रिशिरसोऽभवत् ॥ २० ॥</s-l></s-lg><s-lg><s-l>वज्रमस्य क्षिपाम्यद्य स क्षिप्रं न भविष्यति ।</s-l><s-l>शत्रुः प्रवृद्धो नोपेक्ष्यो दुर्बलोऽपि बलीयसा ॥ २१ ॥</s-l></s-lg><s-lg><s-l>शास्त्रबुद्ध्या विनिश्चित्य कृत्वा बुद्धिं वधे दृढाम् ।</s-l><s-l>अथ वैश्वानरनिभं घोररूपं भयावहम् ।</s-l><s-l>मुमोच वज्रं संक्रुद्धः शक्रस्त्रिशिरसं प्रति ॥ २२ ॥</s-l></s-lg><s-lg><s-l>स पपात हतस्तेन वज्रेण दृढमाहतः ।</s-l><s-l>पर्वतस्येव शिखरं प्रणुन्नं मेदिनीतले ॥ २३ ॥</s-l></s-lg><s-lg><s-l>तं तु वज्रहतं दृष्ट्वा शयानमचलोपमम् ।</s-l><s-l>न शर्म लेभे देवेन्द्रो दीपितस्तस्य तेजसा ।</s-l><s-l>हतोऽपि दीप्ततेजाः स जीवन्निव च दृश्यते ॥ २४ ॥</s-l></s-lg><s-lg><s-l>अभितस्तत्र तक्षाणं घटमानं शचीपतिः ।</s-l><s-l>अपश्यदब्रवीच्चैनं सत्वरं पाकशासनः ।</s-l><s-l>क्षिप्रं छिन्धि शिरांस्यस्य कुरुष्व वचनं मम ॥ २५ ॥</s-l></s-lg><s-lg><s-l> तक्षोवाच ।</s-l><s-l>महास्कन्धो भृशं ह्येष परशुर्न तरिष्यति ।</s-l><s-l>कर्तुं चाहं न शक्ष्यामि कर्म सद्भिर्विगर्हितम् ॥ २६ ॥</s-l></s-lg><s-lg><s-l> इन्द्र उवाच ।</s-l><s-l>मा भैस्त्वं क्षिप्रमेतद्वै कुरुष्व वचनं मम ।</s-l><s-l>मत्प्रसादाद्धि ते शस्त्रं वज्रकल्पं भविष्यति ॥ २७ ॥</s-l></s-lg><s-lg><s-l> तक्षोवाच ।</s-l><s-l>कं भवन्तमहं विद्यां घोरकर्माणमद्य वै ।</s-l><s-l>एतदिच्छाम्यहं श्रोतुं तत्त्वेन कथयस्व मे ॥ २८ ॥</s-l></s-lg><s-lg><s-l> इन्द्र उवाच ।</s-l><s-l>अहमिन्द्रो देवराजस्तक्षन्विदितमस्तु ते ।</s-l><s-l>कुरुष्वैतद्यथोक्तं मे तक्षन्मा त्वं विचारय ॥ २९ ॥</s-l></s-lg><s-lg><s-l> तक्षोवाच ।</s-l><s-l>क्रूरेण नापत्रपसे कथं शक्रेह कर्मणा ।</s-l><s-l>ऋषिपुत्रमिमं हत्वा ब्रह्महत्याभयं न ते ॥ ३० ॥</s-l></s-lg><s-lg><s-l> इन्द्र उवाच ।</s-l><s-l>पश्चाद्धर्मं चरिष्यामि पावनार्थं सुदुश्चरम् ।</s-l><s-l>शत्रुरेष महावीर्यो वज्रेण निहतो मया ॥ ३१ ॥</s-l></s-lg><s-lg><s-l>अद्यापि चाहमुद्विग्नस्तक्षन्नस्माद्बिभेमि वै ।</s-l><s-l>क्षिप्रं छिन्धि शिरांसि त्वं करिष्येऽनुग्रहं तव ॥ ३२ ॥</s-l></s-lg><s-lg><s-l>शिरः पशोस्ते दास्यन्ति भागं यज्ञेषु मानवाः ।</s-l><s-l>एष तेऽनुग्रहस्तक्षन्क्षिप्रं कुरु मम प्रियम् ॥ ३३ ॥</s-l></s-lg><s-lg><s-l> शल्य उवाच ।</s-l><s-l>एतच्छ्रुत्वा तु तक्षा स महेन्द्रवचनं तदा ।</s-l><s-l>शिरांस्यथ त्रिशिरसः कुठारेणाच्छिनत्तदा ॥ ३४ ॥</s-l></s-lg><s-lg><s-l>निकृत्तेषु ततस्तेषु निष्क्रामंस्त्रिशिरास्त्वथ ।</s-l><s-l>कपिञ्जलास्तित्तिराश्च कलविङ्काश्च सर्वशः ॥ ३५ ॥</s-l></s-lg><s-lg><s-l>येन वेदानधीते स्म पिबते सोममेव च ।</s-l><s-l>तस्माद्वक्त्रान्विनिष्पेतुः क्षिप्रं तस्य कपिञ्जलाः ॥ ३६ ॥</s-l></s-lg><s-lg><s-l>येन सर्वा दिशो राजन्पिबन्निव निरीक्षते ।</s-l><s-l>तस्माद्वक्त्राद्विनिष्पेतुस्तित्तिरास्तस्य पाण्डव ॥ ३७ ॥</s-l></s-lg><s-lg><s-l>यत्सुरापं तु तस्यासीद्वक्त्रं त्रिशिरसस्तदा ।</s-l><s-l>कलविङ्का विनिष्पेतुस्तेनास्य भरतर्षभ ॥ ३८ ॥</s-l></s-lg><s-lg><s-l>ततस्तेषु निकृत्तेषु विज्वरो मघवानभूत् ।</s-l><s-l>जगाम त्रिदिवं हृष्टस्तक्षापि स्वगृहान्ययौ ॥ ३९ ॥</s-l></s-lg><s-lg><s-l>त्वष्टा प्रजापतिः श्रुत्वा शक्रेणाथ हतं सुतम् ।</s-l><s-l>क्रोधसंरक्तनयन इदं वचनमब्रवीत् ॥ ४० ॥</s-l></s-lg><s-lg><s-l>तप्यमानं तपो नित्यं क्षान्तं दान्तं जितेन्द्रियम् ।</s-l><s-l>अनापराधिनं यस्मात्पुत्रं हिंसितवान्मम ॥ ४१ ॥</s-l></s-lg><s-lg><s-l>तस्माच्छक्रवधार्थाय वृत्रमुत्पादयाम्यहम् ।</s-l><s-l>लोकाः पश्यन्तु मे वीर्यं तपसश्च बलं महत् ।</s-l><s-l>स च पश्यतु देवेन्द्रो दुरात्मा पापचेतनः ॥ ४२ ॥</s-l></s-lg><s-lg><s-l>उपस्पृश्य ततः क्रुद्धस्तपस्वी सुमहायशाः ।</s-l><s-l>अग्निं हुत्वा समुत्पाद्य घोरं वृत्रमुवाच ह ।</s-l><s-l>इन्द्रशत्रो विवर्धस्व प्रभावात्तपसो मम ॥ ४३ ॥</s-l></s-lg><s-lg><s-l>सोऽवर्धत दिवं स्तब्ध्वा सूर्यवैश्वानरोपमः ।</s-l><s-l>किं करोमीति चोवाच कालसूर्य इवोदितः ।</s-l><s-l>शक्रं जहीति चाप्युक्तो जगाम त्रिदिवं ततः ॥ ४४ ॥</s-l></s-lg><s-lg><s-l>ततो युद्धं समभवद्वृत्रवासवयोस्तदा ।</s-l><s-l>संक्रुद्धयोर्महाघोरं प्रसक्तं कुरुसत्तम ॥ ४५ ॥</s-l></s-lg><s-lg><s-l>ततो जग्राह देवेन्द्रं वृत्रो वीरः शतक्रतुम् ।</s-l><s-l>अपावृत्य स जग्रास वृत्रः क्रोधसमन्वितः ॥ ४६ ॥</s-l></s-lg><s-lg><s-l>ग्रस्ते वृत्रेण शक्रे तु संभ्रान्तास्त्रिदशास्तदा ।</s-l><s-l>असृजंस्ते महासत्त्वा जृम्भिकां वृत्रनाशिनीम् ॥ ४७ ॥</s-l></s-lg><s-lg><s-l>विजृम्भमाणस्य ततो वृत्रस्यास्यादपावृतात् ।</s-l><s-l>स्वान्यङ्गान्यभिसंक्षिप्य निष्क्रान्तो बलसूदनः ।</s-l><s-l>ततः प्रभृति लोकेषु जृम्भिका प्राणिसंश्रिता ॥ ४८ ॥</s-l></s-lg><s-lg><s-l>जहृषुश्च सुराः सर्वे दृष्ट्वा शक्रं विनिःसृतम् ।</s-l><s-l>ततः प्रववृते युद्धं वृत्रवासवयोः पुनः ।</s-l><s-l>संरब्धयोस्तदा घोरं सुचिरं भरतर्षभ ॥ ४९ ॥</s-l></s-lg><s-lg><s-l>यदा व्यवर्धत रणे वृत्रो बलसमन्वितः ।</s-l><s-l>त्वष्टुस्तपोबलाद्विद्वांस्तदा शक्रो न्यवर्तत ॥ ५० ॥</s-l></s-lg><s-lg><s-l>निवृत्ते तु तदा देवा विषादमगमन्परम् ।</s-l><s-l>समेत्य शक्रेण च ते त्वष्टुस्तेजोविमोहिताः ।</s-l><s-l>अमन्त्रयन्त ते सर्वे मुनिभिः सह भारत ॥ ५१ ॥</s-l></s-lg><s-lg><s-l>किं कार्यमिति ते राजन्विचिन्त्य भयमोहिताः ।</s-l><s-l>जग्मुः सर्वे महात्मानं मनोभिर्विष्णुमव्ययम् ।</s-l><s-l>उपविष्टा मन्दराग्रे सर्वे वृत्रवधेप्सवः ॥ ५२ ॥</s-l></s-lg>