<s-lg><s-l> विदुर उवाच ।</s-l><s-l>सप्तदशेमान्राजेन्द्र मनुः स्वायंभुवोऽब्रवीत् ।</s-l><s-l>वैचित्रवीर्य पुरुषानाकाशं मुष्टिभिर्घ्नतः ॥ १ ॥</s-l></s-lg><s-lg><s-l>तानेवेन्द्रस्य हि धनुरनाम्यं नमतोऽब्रवीत् ।</s-l><s-l>अथो मरीचिनः पादाननाम्यान्नमतस्तथा ॥ २ ॥</s-l></s-lg><s-lg><s-l>यश्चाशिष्यं शासति यश्च कुप्यते यश्चातिवेलं भजते द्विषन्तम् ।</s-l><s-l>स्त्रियश्च योऽरक्षति भद्रमस्तु ते यश्चायाच्यं याचति यश्च कत्थते ॥ ३ ॥</s-l></s-lg><s-lg><s-l>यश्चाभिजातः प्रकरोत्यकार्यं यश्चाबलो बलिना नित्यवैरी ।</s-l><s-l>अश्रद्दधानाय च यो ब्रवीति यश्चाकाम्यं कामयते नरेन्द्र ॥ ४ ॥</s-l></s-lg><s-lg><s-l>वध्वा हासं श्वशुरो यश्च मन्यते वध्वा वसन्नुत यो मानकामः ।</s-l><s-l>परक्षेत्रे निर्वपति यश्च बीजं स्त्रियं च यः परिवदतेऽतिवेलम् ॥ ५ ॥</s-l></s-lg><s-lg><s-l>यश्चैव लब्ध्वा न स्मरामीत्युवाच दत्त्वा च यः कत्थति याच्यमानः ।</s-l><s-l>यश्चासतः सान्त्वमुपासतीह एतेऽनुयान्त्यनिलं पाशहस्ताः ॥ ६ ॥</s-l></s-lg><s-lg><s-l>यस्मिन्यथा वर्तते यो मनुष्यस्तस्मिंस्तथा वर्तितव्यं स धर्मः ।</s-l><s-l>मायाचारो मायया वर्तितव्यः साध्वाचारः साधुना प्रत्युदेयः ॥ ७ ॥</s-l></s-lg><s-lg><s-l> धृतराष्ट्र उवाच ।</s-l><s-l>शतायुरुक्तः पुरुषः सर्ववेदेषु वै यदा ।</s-l><s-l>नाप्नोत्यथ च तत्सर्वमायुः केनेह हेतुना ॥ ८ ॥</s-l></s-lg><s-lg><s-l> विदुर उवाच ।</s-l><s-l>अतिवादोऽतिमानश्च तथात्यागो नराधिप ।</s-l><s-l>क्रोधश्चातिविवित्सा च मित्रद्रोहश्च तानि षट् ॥ ९ ॥</s-l></s-lg><s-lg><s-l>एत एवासयस्तीक्ष्णाः कृन्तन्त्यायूंषि देहिनाम् ।</s-l><s-l>एतानि मानवान्घ्नन्ति न मृत्युर्भद्रमस्तु ते ॥ १० ॥</s-l></s-lg><s-lg><s-l>विश्वस्तस्यैति यो दारान्यश्चापि गुरुतल्पगः ।</s-l><s-l>वृषलीपतिर्द्विजो यश्च पानपश्चैव भारत ॥ ११ ॥</s-l></s-lg><s-lg><s-l>शरणागतहा चैव सर्वे ब्रह्महणैः समाः ।</s-l><s-l>एतैः समेत्य कर्तव्यं प्रायश्चित्तमिति श्रुतिः ॥ १२ ॥</s-l></s-lg><s-lg><s-l>गृही वदान्योऽनपविद्धवाक्यः शेषान्नभोक्ताप्यविहिंसकश्च ।</s-l><s-l>नानर्थकृत्त्यक्तकलिः कृतज्ञः सत्यो मृदुः स्वर्गमुपैति विद्वान् ॥ १३ ॥</s-l></s-lg><s-lg><s-l>सुलभाः पुरुषा राजन्सततं प्रियवादिनः ।</s-l><s-l>अप्रियस्य तु पथ्यस्य वक्ता श्रोता च दुर्लभः ॥ १४ ॥</s-l></s-lg><s-lg><s-l>यो हि धर्मं व्यपाश्रित्य हित्वा भर्तुः प्रियाप्रिये ।</s-l><s-l>अप्रियाण्याह पथ्यानि तेन राजा सहायवान् ॥ १५ ॥</s-l></s-lg><s-lg><s-l>त्यजेत्कुलार्थे पुरुषं ग्रामस्यार्थे कुलं त्यजेत् ।</s-l><s-l>ग्रामं जनपदस्यार्थे आत्मार्थे पृथिवीं त्यजेत् ॥ १६ ॥</s-l></s-lg><s-lg><s-l>आपदर्थं धनं रक्षेद्दारान्रक्षेद्धनैरपि ।</s-l><s-l>आत्मानं सततं रक्षेद्दारैरपि धनैरपि ॥ १७ ॥</s-l></s-lg><s-lg><s-l>उक्तं मया द्यूतकालेऽपि राजन्नैवं युक्तं वचनं प्रातिपीय ।</s-l><s-l>तदौषधं पथ्यमिवातुरस्य न रोचते तव वैचित्रवीर्य ॥ १८ ॥</s-l></s-lg><s-lg><s-l>काकैरिमांश्चित्रबर्हान्मयूरान्पराजैष्ठाः पाण्डवान्धार्तराष्ट्रैः ।</s-l><s-l>हित्वा सिंहान्क्रोष्टुकान्गूहमानः प्राप्ते काले शोचिता त्वं नरेन्द्र ॥ १९ ॥</s-l></s-lg><s-lg><s-l>यस्तात न क्रुध्यति सर्वकालं भृत्यस्य भक्तस्य हिते रतस्य ।</s-l><s-l>तस्मिन्भृत्या भर्तरि विश्वसन्ति न चैनमापत्सु परित्यजन्ति ॥ २० ॥</s-l></s-lg><s-lg><s-l>न भृत्यानां वृत्तिसंरोधनेन बाह्यं जनं संजिघृक्षेदपूर्वम् ।</s-l><s-l>त्यजन्ति ह्येनमुचितावरुद्धाः स्निग्धा ह्यमात्याः परिहीनभोगाः ॥ २१ ॥</s-l></s-lg><s-lg><s-l>कृत्यानि पूर्वं परिसंख्याय सर्वाण्यायव्ययावनुरूपां च वृत्तिम् ।</s-l><s-l>संगृह्णीयादनुरूपान्सहायान्सहायसाध्यानि हि दुष्कराणि ॥ २२ ॥</s-l></s-lg><s-lg><s-l>अभिप्रायं यो विदित्वा तु भर्तुः सर्वाणि कार्याणि करोत्यतन्द्रीः ।</s-l><s-l>वक्ता हितानामनुरक्त आर्यः शक्तिज्ञ आत्मेव हि सोऽनुकम्प्यः ॥ २३ ॥</s-l></s-lg><s-lg><s-l>वाक्यं तु यो नाद्रियतेऽनुशिष्टः प्रत्याह यश्चापि नियुज्यमानः ।</s-l><s-l>प्रज्ञाभिमानी प्रतिकूलवादी त्याज्यः स तादृक्त्वरयैव भृत्यः ॥ २४ ॥</s-l></s-lg><s-lg><s-l>अस्तब्धमक्लीबमदीर्घसूत्रं सानुक्रोशं श्लक्ष्णमहार्यमन्यैः ।</s-l><s-l>अरोगजातीयमुदारवाक्यं दूतं वदन्त्यष्टगुणोपपन्नम् ॥ २५ ॥</s-l></s-lg><s-lg><s-l>न विश्वासाज्जातु परस्य गेहं गच्छेन्नरश्चेतयानो विकाले ।</s-l><s-l>न चत्वरे निशि तिष्ठेन्निगूढो न राजन्यां योषितं प्रार्थयीत ॥ २६ ॥</s-l></s-lg><s-lg><s-l>न निह्नवं सत्रगतस्य गच्छेत्संसृष्टमन्त्रस्य कुसंगतस्य ।</s-l><s-l>न च ब्रूयान्नाश्वसामि त्वयीति सकारणं व्यपदेशं तु कुर्यात् ॥ २७ ॥</s-l></s-lg><s-lg><s-l>घृणी राजा पुंश्चली राजभृत्यः पुत्रो भ्राता विधवा बालपुत्रा ।</s-l><s-l>सेनाजीवी चोद्धृतभक्त एव व्यवहारे वै वर्जनीयाः स्युरेते ॥ २८ ॥</s-l></s-lg><s-lg><s-l>गुणा दश स्नानशीलं भजन्ते बलं रूपं स्वरवर्णप्रशुद्धिः ।</s-l><s-l>स्पर्शश्च गन्धश्च विशुद्धता च श्रीः सौकुमार्यं प्रवराश्च नार्यः ॥ २९ ॥</s-l></s-lg><s-lg><s-l>गुणाश्च षण्मितभुक्तं भजन्ते आरोग्यमायुश्च सुखं बलं च ।</s-l><s-l>अनाविलं चास्य भवेदपत्यं न चैनमाद्यून इति क्षिपन्ति ॥ ३० ॥</s-l></s-lg><s-lg><s-l>अकर्मशीलं च महाशनं च लोकद्विष्टं बहुमायं नृशंसम् ।</s-l><s-l>अदेशकालज्ञमनिष्टवेषमेतान्गृहे न प्रतिवासयीत ॥ ३१ ॥</s-l></s-lg><s-lg><s-l>कदर्यमाक्रोशकमश्रुतं च वराकसंभूतममान्यमानिनम् ।</s-l><s-l>निष्ठूरिणं कृतवैरं कृतघ्नमेतान्भृशार्तोऽपि न जातु याचेत् ॥ ३२ ॥</s-l></s-lg><s-lg><s-l>संक्लिष्टकर्माणमतिप्रवादं नित्यानृतं चादृढभक्तिकं च ।</s-l><s-l>विकृष्टरागं बहुमानिनं चाप्येतान्न सेवेत नराधमान्षट् ॥ ३३ ॥</s-l></s-lg><s-lg><s-l>सहायबन्धना ह्यर्थाः सहायाश्चार्थबन्धनाः ।</s-l><s-l>अन्योन्यबन्धनावेतौ विनान्योन्यं न सिध्यतः ॥ ३४ ॥</s-l></s-lg><s-lg><s-l>उत्पाद्य पुत्राननृणांश्च कृत्वा वृत्तिं च तेभ्योऽनुविधाय कांचित् ।</s-l><s-l>स्थाने कुमारीः प्रतिपाद्य सर्वा अरण्यसंस्थो मुनिवद्बुभूषेत् ॥ ३५ ॥</s-l></s-lg><s-lg><s-l>हितं यत्सर्वभूतानामात्मनश्च सुखावहम् ।</s-l><s-l>तत्कुर्यादीश्वरो ह्येतन्मूलं धर्मार्थसिद्धये ॥ ३६ ॥</s-l></s-lg><s-lg><s-l>बुद्धिः प्रभावस्तेजश्च सत्त्वमुत्थानमेव च ।</s-l><s-l>व्यवसायश्च यस्य स्यात्तस्यावृत्तिभयं कुतः ॥ ३७ ॥</s-l></s-lg><s-lg><s-l>पश्य दोषान्पाण्डवैर्विग्रहे त्वं यत्र व्यथेरन्नपि देवाः सशक्राः ।</s-l><s-l>पुत्रैर्वैरं नित्यमुद्विग्नवासो यशःप्रणाशो द्विषतां च हर्षः ॥ ३८ ॥</s-l></s-lg><s-lg><s-l>भीष्मस्य कोपस्तव चेन्द्रकल्प द्रोणस्य राज्ञश्च युधिष्ठिरस्य ।</s-l><s-l>उत्सादयेल्लोकमिमं प्रवृद्धः श्वेतो ग्रहस्तिर्यगिवापतन्खे ॥ ३९ ॥</s-l></s-lg><s-lg><s-l>तव पुत्रशतं चैव कर्णः पञ्च च पाण्डवाः ।</s-l><s-l>पृथिवीमनुशासेयुरखिलां सागराम्बराम् ॥ ४० ॥</s-l></s-lg><s-lg><s-l>धार्तराष्ट्रा वनं राजन्व्याघ्राः पाण्डुसुता मताः ।</s-l><s-l>मा वनं छिन्धि सव्याघ्रं मा व्याघ्रान्नीनशो वनात् ॥ ४१ ॥</s-l></s-lg><s-lg><s-l>न स्याद्वनमृते व्याघ्रान्व्याघ्रा न स्युरृते वनम् ।</s-l><s-l>वनं हि रक्ष्यते व्याघ्रैर्व्याघ्रान्रक्षति काननम् ॥ ४२ ॥</s-l></s-lg><s-lg><s-l>न तथेच्छन्त्यकल्याणाः परेषां वेदितुं गुणान् ।</s-l><s-l>यथैषां ज्ञातुमिच्छन्ति नैर्गुण्यं पापचेतसः ॥ ४३ ॥</s-l></s-lg><s-lg><s-l>अर्थसिद्धिं परामिच्छन्धर्ममेवादितश्चरेत् ।</s-l><s-l>न हि धर्मादपैत्यर्थः स्वर्गलोकादिवामृतम् ॥ ४४ ॥</s-l></s-lg><s-lg><s-l>यस्यात्मा विरतः पापात्कल्याणे च निवेशितः ।</s-l><s-l>तेन सर्वमिदं बुद्धं प्रकृतिर्विकृतिश्च या ॥ ४५ ॥</s-l></s-lg><s-lg><s-l>यो धर्ममर्थं कामं च यथाकालं निषेवते ।</s-l><s-l>धर्मार्थकामसंयोगं सोऽमुत्रेह च विन्दति ॥ ४६ ॥</s-l></s-lg><s-lg><s-l>संनियच्छति यो वेगमुत्थितं क्रोधहर्षयोः ।</s-l><s-l>स श्रियो भाजनं राजन्यश्चापत्सु न मुह्यति ॥ ४७ ॥</s-l></s-lg><s-lg><s-l>बलं पञ्चविधं नित्यं पुरुषाणां निबोध मे ।</s-l><s-l>यत्तु बाहुबलं नाम कनिष्ठं बलमुच्यते ॥ ४८ ॥</s-l></s-lg><s-lg><s-l>अमात्यलाभो भद्रं ते द्वितीयं बलमुच्यते ।</s-l><s-l>धनलाभस्तृतीयं तु बलमाहुर्जिगीषवः ॥ ४९ ॥</s-l></s-lg><s-lg><s-l>यत्त्वस्य सहजं राजन्पितृपैतामहं बलम् ।</s-l><s-l>अभिजातबलं नाम तच्चतुर्थं बलं स्मृतम् ॥ ५० ॥</s-l></s-lg><s-lg><s-l>येन त्वेतानि सर्वाणि संगृहीतानि भारत ।</s-l><s-l>यद्बलानां बलं श्रेष्ठं तत्प्रज्ञाबलमुच्यते ॥ ५१ ॥</s-l></s-lg><s-lg><s-l>महते योऽपकाराय नरस्य प्रभवेन्नरः ।</s-l><s-l>तेन वैरं समासज्य दूरस्थोऽस्मीति नाश्वसेत् ॥ ५२ ॥</s-l></s-lg><s-lg><s-l>स्त्रीषु राजसु सर्पेषु स्वाध्याये शत्रुसेविषु ।</s-l><s-l>भोगे चायुषि विश्वासं कः प्राज्ञः कर्तुमर्हति ॥ ५३ ॥</s-l></s-lg><s-lg><s-l>प्रज्ञाशरेणाभिहतस्य जन्तोश्चिकित्सकाः सन्ति न चौषधानि ।</s-l><s-l>न होममन्त्रा न च मङ्गलानि नाथर्वणा नाप्यगदाः सुसिद्धाः ॥ ५४ ॥</s-l></s-lg><s-lg><s-l>सर्पश्चाग्निश्च सिंहश्च कुलपुत्रश्च भारत ।</s-l><s-l>नावज्ञेया मनुष्येण सर्वे ते ह्यतितेजसः ॥ ५५ ॥</s-l></s-lg><s-lg><s-l>अग्निस्तेजो महल्लोके गूढस्तिष्ठति दारुषु ।</s-l><s-l>न चोपयुङ्क्ते तद्दारु यावन्नो दीप्यते परैः ॥ ५६ ॥</s-l></s-lg><s-lg><s-l>स एव खलु दारुभ्यो यदा निर्मथ्य दीप्यते ।</s-l><s-l>तदा तच्च वनं चान्यन्निर्दहत्याशु तेजसा ॥ ५७ ॥</s-l></s-lg><s-lg><s-l>एवमेव कुले जाताः पावकोपमतेजसः ।</s-l><s-l>क्षमावन्तो निराकाराः काष्ठेऽग्निरिव शेरते ॥ ५८ ॥</s-l></s-lg><s-lg><s-l>लताधर्मा त्वं सपुत्रः शालाः पाण्डुसुता मताः ।</s-l><s-l>न लता वर्धते जातु महाद्रुममनाश्रिता ॥ ५९ ॥</s-l></s-lg><s-lg><s-l>वनं राजंस्त्वं सपुत्रोऽम्बिकेय सिंहान्वने पाण्डवांस्तात विद्धि ।</s-l><s-l>सिंहैर्विहीनं हि वनं विनश्येत्सिंहा विनश्येयुरृते वनेन ॥ ६० ॥</s-l></s-lg>