<s-lg><s-l> भीष्म उवाच ।</s-l><s-l>ततः शिखण्डिनो माता यथातत्त्वं नराधिप ।</s-l><s-l>आचचक्षे महाबाहो भर्त्रे कन्यां शिखण्डिनीम् ॥ १ ॥</s-l></s-lg><s-lg><s-l>अपुत्रया मया राजन्सपत्नीनां भयादिदम् ।</s-l><s-l>कन्या शिखण्डिनी जाता पुरुषो वै निवेदितः ॥ २ ॥</s-l></s-lg><s-lg><s-l>त्वया चैव नरश्रेष्ठ तन्मे प्रीत्यानुमोदितम् ।</s-l><s-l>पुत्रकर्म कृतं चैव कन्यायाः पार्थिवर्षभ ।</s-l><s-l>भार्या चोढा त्वया राजन्दशार्णाधिपतेः सुता ॥ ३ ॥</s-l></s-lg><s-lg><s-l>त्वया च प्रागभिहितं देववाक्यार्थदर्शनात् ।</s-l><s-l>कन्या भूत्वा पुमान्भावीत्येवं चैतदुपेक्षितम् ॥ ४ ॥</s-l></s-lg><s-lg><s-l>एतच्छ्रुत्वा द्रुपदो यज्ञसेनः सर्वं तत्त्वं मन्त्रविद्भ्यो निवेद्य ।</s-l><s-l>मन्त्रं राजा मन्त्रयामास राजन्यद्यद्युक्तं रक्षणे वै प्रजानाम् ॥ ५ ॥</s-l></s-lg><s-lg><s-l>संबन्धकं चैव समर्थ्य तस्मिन्दाशार्णके वै नृपतौ नरेन्द्र ।</s-l><s-l>स्वयं कृत्वा विप्रलम्भं यथावन्मन्त्रैकाग्रो निश्चयं वै जगाम ॥ ६ ॥</s-l></s-lg><s-lg><s-l>स्वभावगुप्तं नगरमापत्काले तु भारत ।</s-l><s-l>गोपयामास राजेन्द्र सर्वतः समलंकृतम् ॥ ७ ॥</s-l></s-lg><s-lg><s-l>आर्तिं च परमां राजा जगाम सह भार्यया ।</s-l><s-l>दशार्णपतिना सार्धं विरोधे भरतर्षभ ॥ ८ ॥</s-l></s-lg><s-lg><s-l>कथं संबन्धिना सार्धं न मे स्याद्विग्रहो महान् ।</s-l><s-l>इति संचिन्त्य मनसा दैवतान्यर्चयत्तदा ॥ ९ ॥</s-l></s-lg><s-lg><s-l>तं तु दृष्ट्वा तदा राजन्देवी देवपरं तथा ।</s-l><s-l>अर्चां प्रयुञ्जानमथो भार्या वचनमब्रवीत् ॥ १० ॥</s-l></s-lg><s-lg><s-l>देवानां प्रतिपत्तिश्च सत्या साधुमता सदा ।</s-l><s-l>सा तु दुःखार्णवं प्राप्य नः स्यादर्चयतां भृशम् ॥ ११ ॥</s-l></s-lg><s-lg><s-l>दैवतानि च सर्वाणि पूज्यन्तां भूरिदक्षिणैः ।</s-l><s-l>अग्नयश्चापि हूयन्तां दाशार्णप्रतिषेधने ॥ १२ ॥</s-l></s-lg><s-lg><s-l>अयुद्धेन निवृत्तिं च मनसा चिन्तयाभिभो ।</s-l><s-l>देवतानां प्रसादेन सर्वमेतद्भविष्यति ॥ १३ ॥</s-l></s-lg><s-lg><s-l>मन्त्रिभिर्मन्त्रितं सार्धं त्वया यत्पृथुलोचन ।</s-l><s-l>पुरस्यास्याविनाशाय तच्च राजंस्तथा कुरु ॥ १४ ॥</s-l></s-lg><s-lg><s-l>दैवं हि मानुषोपेतं भृशं सिध्यति पार्थिव ।</s-l><s-l>परस्परविरोधात्तु नानयोः सिद्धिरस्ति वै ॥ १५ ॥</s-l></s-lg><s-lg><s-l>तस्माद्विधाय नगरे विधानं सचिवैः सह ।</s-l><s-l>अर्चयस्व यथाकामं दैवतानि विशां पते ॥ १६ ॥</s-l></s-lg><s-lg><s-l>एवं संभाषमाणौ तौ दृष्ट्वा शोकपरायणौ ।</s-l><s-l>शिखण्डिनी तदा कन्या व्रीडितेव मनस्विनी ॥ १७ ॥</s-l></s-lg><s-lg><s-l>ततः सा चिन्तयामास मत्कृते दुःखितावुभौ ।</s-l><s-l>इमाविति ततश्चक्रे मतिं प्राणविनाशने ॥ १८ ॥</s-l></s-lg><s-lg><s-l>एवं सा निश्चयं कृत्वा भृशं शोकपरायणा ।</s-l><s-l>जगाम भवनं त्यक्त्वा गहनं निर्जनं वनम् ॥ १९ ॥</s-l></s-lg><s-lg><s-l>यक्षेणर्द्धिमता राजन्स्थूणाकर्णेन पालितम् ।</s-l><s-l>तद्भयादेव च जनो विसर्जयति तद्वनम् ॥ २० ॥</s-l></s-lg><s-lg><s-l>तत्र स्थूणस्य भवनं सुधामृत्तिकलेपनम् ।</s-l><s-l>लाजोल्लापिकधूमाढ्यमुच्चप्राकारतोरणम् ॥ २१ ॥</s-l></s-lg><s-lg><s-l>तत्प्रविश्य शिखण्डी सा द्रुपदस्यात्मजा नृप ।</s-l><s-l>अनश्नती बहुतिथं शरीरमुपशोषयत् ॥ २२ ॥</s-l></s-lg><s-lg><s-l>दर्शयामास तां यक्षः स्थूणो मध्वक्षसंयुतः ।</s-l><s-l>किमर्थोऽयं तवारम्भः करिष्ये ब्रूहि माचिरम् ॥ २३ ॥</s-l></s-lg><s-lg><s-l>अशक्यमिति सा यक्षं पुनः पुनरुवाच ह ।</s-l><s-l>करिष्यामीति चैनां स प्रत्युवाचाथ गुह्यकः ॥ २४ ॥</s-l></s-lg><s-lg><s-l>धनेश्वरस्यानुचरो वरदोऽस्मि नृपात्मजे ।</s-l><s-l>अदेयमपि दास्यामि ब्रूहि यत्ते विवक्षितम् ॥ २५ ॥</s-l></s-lg><s-lg><s-l>ततः शिखण्डी तत्सर्वमखिलेन न्यवेदयत् ।</s-l><s-l>तस्मै यक्षप्रधानाय स्थूणाकर्णाय भारत ॥ २६ ॥</s-l></s-lg><s-lg><s-l>आपन्नो मे पिता यक्ष नचिराद्विनशिष्यति ।</s-l><s-l>अभियास्यति संक्रुद्धो दशार्णाधिपतिर्हि तम् ॥ २७ ॥</s-l></s-lg><s-lg><s-l>महाबलो महोत्साहः स हेमकवचो नृपः ।</s-l><s-l>तस्माद्रक्षस्व मां यक्ष पितरं मातरं च मे ॥ २८ ॥</s-l></s-lg><s-lg><s-l>प्रतिज्ञातो हि भवता दुःखप्रतिनयो मम ।</s-l><s-l>भवेयं पुरुषो यक्ष त्वत्प्रसादादनिन्दितः ॥ २९ ॥</s-l></s-lg><s-lg><s-l>यावदेव स राजा वै नोपयाति पुरं मम ।</s-l><s-l>तावदेव महायक्ष प्रसादं कुरु गुह्यक ॥ ३० ॥</s-l></s-lg>