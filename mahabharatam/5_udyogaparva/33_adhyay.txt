<s-lg><s-l> वैशंपायन उवाच ।</s-l><s-l>द्वाःस्थं प्राह महाप्राज्ञो धृतराष्ट्रो महीपतिः ।</s-l><s-l>विदुरं द्रष्टुमिच्छामि तमिहानय माचिरम् ॥ १ ॥</s-l></s-lg><s-lg><s-l>प्रहितो धृतराष्ट्रेण दूतः क्षत्तारमब्रवीत् ।</s-l><s-l>ईश्वरस्त्वां महाराजो महाप्राज्ञ दिदृक्षति ॥ २ ॥</s-l></s-lg><s-lg><s-l>एवमुक्तस्तु विदुरः प्राप्य राजनिवेशनम् ।</s-l><s-l>अब्रवीद्धृतराष्ट्राय द्वाःस्थ मां प्रतिवेदय ॥ ३ ॥</s-l></s-lg><s-lg><s-l> द्वाःस्थ उवाच ।</s-l><s-l>विदुरोऽयमनुप्राप्तो राजेन्द्र तव शासनात् ।</s-l><s-l>द्रष्टुमिच्छति ते पादौ किं करोतु प्रशाधि माम् ॥ ४ ॥</s-l></s-lg><s-lg><s-l> धृतराष्ट्र उवाच ।</s-l><s-l>प्रवेशय महाप्राज्ञं विदुरं दीर्घदर्शिनम् ।</s-l><s-l>अहं हि विदुरस्यास्य नाकाल्यो जातु दर्शने ॥ ५ ॥</s-l></s-lg><s-lg><s-l> द्वाःस्थ उवाच ।</s-l><s-l>प्रविशान्तःपुरं क्षत्तर्महाराजस्य धीमतः ।</s-l><s-l>न हि ते दर्शनेऽकाल्यो जातु राजा ब्रवीति माम् ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>ततः प्रविश्य विदुरो धृतराष्ट्रनिवेशनम् ।</s-l><s-l>अब्रवीत्प्राञ्जलिर्वाक्यं चिन्तयानं नराधिपम् ॥ ७ ॥</s-l></s-lg><s-lg><s-l>विदुरोऽहं महाप्राज्ञ संप्राप्तस्तव शासनात् ।</s-l><s-l>यदि किंचन कर्तव्यमयमस्मि प्रशाधि माम् ॥ ८ ॥</s-l></s-lg><s-lg><s-l> धृतराष्ट्र उवाच ।</s-l><s-l>संजयो विदुर प्राप्तो गर्हयित्वा च मां गतः ।</s-l><s-l>अजातशत्रोः श्वो वाक्यं सभामध्ये स वक्ष्यति ॥ ९ ॥</s-l></s-lg><s-lg><s-l>तस्याद्य कुरुवीरस्य न विज्ञातं वचो मया ।</s-l><s-l>तन्मे दहति गात्राणि तदकार्षीत्प्रजागरम् ॥ १० ॥</s-l></s-lg><s-lg><s-l>जाग्रतो दह्यमानस्य श्रेयो यदिह पश्यसि ।</s-l><s-l>तद्ब्रूहि त्वं हि नस्तात धर्मार्थकुशलो ह्यसि ॥ ११ ॥</s-l></s-lg><s-lg><s-l>यतः प्राप्तः संजयः पाण्डवेभ्यो न मे यथावन्मनसः प्रशान्तिः ।</s-l><s-l>सर्वेन्द्रियाण्यप्रकृतिं गतानि किं वक्ष्यतीत्येव हि मेऽद्य चिन्ता ॥ १२ ॥</s-l></s-lg><s-lg><s-l> विदुर उवाच ।</s-l><s-l>अभियुक्तं बलवता दुर्बलं हीनसाधनम् ।</s-l><s-l>हृतस्वं कामिनं चोरमाविशन्ति प्रजागराः ॥ १३ ॥</s-l></s-lg><s-lg><s-l>कच्चिदेतैर्महादोषैर्न स्पृष्टोऽसि नराधिप ।</s-l><s-l>कच्चिन्न परवित्तेषु गृध्यन्विपरितप्यसे ॥ १४ ॥</s-l></s-lg><s-lg><s-l> धृतराष्ट्र उवाच ।</s-l><s-l>श्रोतुमिच्छामि ते धर्म्यं परं नैःश्रेयसं वचः ।</s-l><s-l>अस्मिन्राजर्षिवंशे हि त्वमेकः प्राज्ञसंमतः ॥ १५ ॥</s-l></s-lg><s-lg><s-l> विदुर उवाच ।</s-l><s-l>निषेवते प्रशस्तानि निन्दितानि न सेवते ।</s-l><s-l>अनास्तिकः श्रद्दधान एतत्पण्डितलक्षणम् ॥ १६ ॥</s-l></s-lg><s-lg><s-l>क्रोधो हर्षश्च दर्पश्च ह्रीस्तम्भो मान्यमानिता ।</s-l><s-l>यमर्थान्नापकर्षन्ति स वै पण्डित उच्यते ॥ १७ ॥</s-l></s-lg><s-lg><s-l>यस्य कृत्यं न जानन्ति मन्त्रं वा मन्त्रितं परे ।</s-l><s-l>कृतमेवास्य जानन्ति स वै पण्डित उच्यते ॥ १८ ॥</s-l></s-lg><s-lg><s-l>यस्य कृत्यं न विघ्नन्ति शीतमुष्णं भयं रतिः ।</s-l><s-l>समृद्धिरसमृद्धिर्वा स वै पण्डित उच्यते ॥ १९ ॥</s-l></s-lg><s-lg><s-l>यस्य संसारिणी प्रज्ञा धर्मार्थावनुवर्तते ।</s-l><s-l>कामादर्थं वृणीते यः स वै पण्डित उच्यते ॥ २० ॥</s-l></s-lg><s-lg><s-l>यथाशक्ति चिकीर्षन्ति यथाशक्ति च कुर्वते ।</s-l><s-l>न किंचिदवमन्यन्ते पण्डिता भरतर्षभ ॥ २१ ॥</s-l></s-lg><s-lg><s-l>क्षिप्रं विजानाति चिरं शृणोति विज्ञाय चार्थं भजते न कामात् ।</s-l><s-l>नासंपृष्टो व्युपयुङ्क्ते परार्थे तत्प्रज्ञानं प्रथमं पण्डितस्य ॥ २२ ॥</s-l></s-lg><s-lg><s-l>नाप्राप्यमभिवाञ्छन्ति नष्टं नेच्छन्ति शोचितुम् ।</s-l><s-l>आपत्सु च न मुह्यन्ति नराः पण्डितबुद्धयः ॥ २३ ॥</s-l></s-lg><s-lg><s-l>निश्चित्य यः प्रक्रमते नान्तर्वसति कर्मणः ।</s-l><s-l>अवन्ध्यकालो वश्यात्मा स वै पण्डित उच्यते ॥ २४ ॥</s-l></s-lg><s-lg><s-l>आर्यकर्मणि रज्यन्ते भूतिकर्माणि कुर्वते ।</s-l><s-l>हितं च नाभ्यसूयन्ति पण्डिता भरतर्षभ ॥ २५ ॥</s-l></s-lg><s-lg><s-l>न हृष्यत्यात्मसंमाने नावमानेन तप्यते ।</s-l><s-l>गाङ्गो ह्रद इवाक्षोभ्यो यः स पण्डित उच्यते ॥ २६ ॥</s-l></s-lg><s-lg><s-l>तत्त्वज्ञः सर्वभूतानां योगज्ञः सर्वकर्मणाम् ।</s-l><s-l>उपायज्ञो मनुष्याणां नरः पण्डित उच्यते ॥ २७ ॥</s-l></s-lg><s-lg><s-l>प्रवृत्तवाक्चित्रकथ ऊहवान्प्रतिभानवान् ।</s-l><s-l>आशु ग्रन्थस्य वक्ता च स वै पण्डित उच्यते ॥ २८ ॥</s-l></s-lg><s-lg><s-l>श्रुतं प्रज्ञानुगं यस्य प्रज्ञा चैव श्रुतानुगा ।</s-l><s-l>असंभिन्नार्यमर्यादः पण्डिताख्यां लभेत सः ॥ २९ ॥</s-l></s-lg><s-lg><s-l>अश्रुतश्च समुन्नद्धो दरिद्रश्च महामनाः ।</s-l><s-l>अर्थांश्चाकर्मणा प्रेप्सुर्मूढ इत्युच्यते बुधैः ॥ ३० ॥</s-l></s-lg><s-lg><s-l>स्वमर्थं यः परित्यज्य परार्थमनुतिष्ठति ।</s-l><s-l>मिथ्या चरति मित्रार्थे यश्च मूढः स उच्यते ॥ ३१ ॥</s-l></s-lg><s-lg><s-l>अकामान्कामयति यः कामयानान्परिद्विषन् ।</s-l><s-l>बलवन्तं च यो द्वेष्टि तमाहुर्मूढचेतसम् ॥ ३२ ॥</s-l></s-lg><s-lg><s-l>अमित्रं कुरुते मित्रं मित्रं द्वेष्टि हिनस्ति च ।</s-l><s-l>कर्म चारभते दुष्टं तमाहुर्मूढचेतसम् ॥ ३३ ॥</s-l></s-lg><s-lg><s-l>संसारयति कृत्यानि सर्वत्र विचिकित्सते ।</s-l><s-l>चिरं करोति क्षिप्रार्थे स मूढो भरतर्षभ ॥ ३४ ॥</s-l></s-lg><s-lg><s-l>अनाहूतः प्रविशति अपृष्टो बहु भाषते ।</s-l><s-l>विश्वसत्यप्रमत्तेषु मूढचेता नराधमः ॥ ३५ ॥</s-l></s-lg><s-lg><s-l>परं क्षिपति दोषेण वर्तमानः स्वयं तथा ।</s-l><s-l>यश्च क्रुध्यत्यनीशः सन्स च मूढतमो नरः ॥ ३६ ॥</s-l></s-lg><s-lg><s-l>आत्मनो बलमज्ञाय धर्मार्थपरिवर्जितम् ।</s-l><s-l>अलभ्यमिच्छन्नैष्कर्म्यान्मूढबुद्धिरिहोच्यते ॥ ३७ ॥</s-l></s-lg><s-lg><s-l>अशिष्यं शास्ति यो राजन्यश्च शून्यमुपासते ।</s-l><s-l>कदर्यं भजते यश्च तमाहुर्मूढचेतसम् ॥ ३८ ॥</s-l></s-lg><s-lg><s-l>अर्थं महान्तमासाद्य विद्यामैश्वर्यमेव वा ।</s-l><s-l>विचरत्यसमुन्नद्धो यः स पण्डित उच्यते ॥ ३९ ॥</s-l></s-lg><s-lg><s-l>एकः संपन्नमश्नाति वस्ते वासश्च शोभनम् ।</s-l><s-l>योऽसंविभज्य भृत्येभ्यः को नृशंसतरस्ततः ॥ ४० ॥</s-l></s-lg><s-lg><s-l>एकः पापानि कुरुते फलं भुङ्क्ते महाजनः ।</s-l><s-l>भोक्तारो विप्रमुच्यन्ते कर्ता दोषेण लिप्यते ॥ ४१ ॥</s-l></s-lg><s-lg><s-l>एकं हन्यान्न वा हन्यादिषुर्मुक्तो धनुष्मता ।</s-l><s-l>बुद्धिर्बुद्धिमतोत्सृष्टा हन्याद्राष्ट्रं सराजकम् ॥ ४२ ॥</s-l></s-lg><s-lg><s-l>एकया द्वे विनिश्चित्य त्रींश्चतुर्भिर्वशे कुरु ।</s-l><s-l>पञ्च जित्वा विदित्वा षट्सप्त हित्वा सुखी भव ॥ ४३ ॥</s-l></s-lg><s-lg><s-l>एकं विषरसो हन्ति शस्त्रेणैकश्च वध्यते ।</s-l><s-l>सराष्ट्रं सप्रजं हन्ति राजानं मन्त्रविस्रवः ॥ ४४ ॥</s-l></s-lg><s-lg><s-l>एकः स्वादु न भुञ्जीत एकश्चार्थान्न चिन्तयेत् ।</s-l><s-l>एको न गच्छेदध्वानं नैकः सुप्तेषु जागृयात् ॥ ४५ ॥</s-l></s-lg><s-lg><s-l>एकमेवाद्वितीयं तद्यद्राजन्नावबुध्यसे ।</s-l><s-l>सत्यं स्वर्गस्य सोपानं पारावारस्य नौरिव ॥ ४६ ॥</s-l></s-lg><s-lg><s-l>एकः क्षमावतां दोषो द्वितीयो नोपलभ्यते ।</s-l><s-l>यदेनं क्षमया युक्तमशक्तं मन्यते जनः ॥ ४७ ॥</s-l></s-lg><s-lg><s-l>एको धर्मः परं श्रेयः क्षमैका शान्तिरुत्तमा ।</s-l><s-l>विद्यैका परमा दृष्टिरहिंसैका सुखावहा ॥ ४८ ॥</s-l></s-lg><s-lg><s-l>द्वाविमौ ग्रसते भूमिः सर्पो बिलशयानिव ।</s-l><s-l>राजानं चाविरोद्धारं ब्राह्मणं चाप्रवासिनम् ॥ ४९ ॥</s-l></s-lg><s-lg><s-l>द्वे कर्मणी नरः कुर्वन्नस्मिँल्लोके विरोचते ।</s-l><s-l>अब्रुवन्परुषं किंचिदसतो नार्थयंस्तथा ॥ ५० ॥</s-l></s-lg><s-lg><s-l>द्वाविमौ पुरुषव्याघ्र परप्रत्ययकारिणौ ।</s-l><s-l>स्त्रियः कामितकामिन्यो लोकः पूजितपूजकः ॥ ५१ ॥</s-l></s-lg><s-lg><s-l>द्वाविमौ कण्टकौ तीक्ष्णौ शरीरपरिशोषणौ ।</s-l><s-l>यश्चाधनः कामयते यश्च कुप्यत्यनीश्वरः ॥ ५२ ॥</s-l></s-lg><s-lg><s-l>द्वाविमौ पुरुषौ राजन्स्वर्गस्योपरि तिष्ठतः ।</s-l><s-l>प्रभुश्च क्षमया युक्तो दरिद्रश्च प्रदानवान् ॥ ५३ ॥</s-l></s-lg><s-lg><s-l>न्यायागतस्य द्रव्यस्य बोद्धव्यौ द्वावतिक्रमौ ।</s-l><s-l>अपात्रे प्रतिपत्तिश्च पात्रे चाप्रतिपादनम् ॥ ५४ ॥</s-l></s-lg><s-lg><s-l>त्रयो न्याया मनुष्याणां श्रूयन्ते भरतर्षभ ।</s-l><s-l>कनीयान्मध्यमः श्रेष्ठ इति वेदविदो विदुः ॥ ५५ ॥</s-l></s-lg><s-lg><s-l>त्रिविधाः पुरुषा राजन्नुत्तमाधममध्यमाः ।</s-l><s-l>नियोजयेद्यथावत्तांस्त्रिविधेष्वेव कर्मसु ॥ ५६ ॥</s-l></s-lg><s-lg><s-l>त्रय एवाधना राजन्भार्या दासस्तथा सुतः ।</s-l><s-l>यत्ते समधिगच्छन्ति यस्य ते तस्य तद्धनम् ॥ ५७ ॥</s-l></s-lg><s-lg><s-l>चत्वारि राज्ञा तु महाबलेन वर्ज्यान्याहुः पण्डितस्तानि विद्यात् ।</s-l><s-l>अल्पप्रज्ञैः सह मन्त्रं न कुर्यान्न दीर्घसूत्रैरलसैश्चारणैश्च ॥ ५८ ॥</s-l></s-lg><s-lg><s-l>चत्वारि ते तात गृहे वसन्तु श्रियाभिजुष्टस्य गृहस्थधर्मे ।</s-l><s-l>वृद्धो ज्ञातिरवसन्नः कुलीनः सखा दरिद्रो भगिनी चानपत्या ॥ ५९ ॥</s-l></s-lg><s-lg><s-l>चत्वार्याह महाराज सद्यस्कानि बृहस्पतिः ।</s-l><s-l>पृच्छते त्रिदशेन्द्राय तानीमानि निबोध मे ॥ ६० ॥</s-l></s-lg><s-lg><s-l>देवतानां च संकल्पमनुभावं च धीमताम् ।</s-l><s-l>विनयं कृतविद्यानां विनाशं पापकर्मणाम् ॥ ६१ ॥</s-l></s-lg><s-lg><s-l>पञ्चाग्नयो मनुष्येण परिचर्याः प्रयत्नतः ।</s-l><s-l>पिता माताग्निरात्मा च गुरुश्च भरतर्षभ ॥ ६२ ॥</s-l></s-lg><s-lg><s-l>पञ्चैव पूजयँल्लोके यशः प्राप्नोति केवलम् ।</s-l><s-l>देवान्पितॄन्मनुष्यांश्च भिक्षूनतिथिपञ्चमान् ॥ ६३ ॥</s-l></s-lg><s-lg><s-l>पञ्च त्वानुगमिष्यन्ति यत्र यत्र गमिष्यसि ।</s-l><s-l>मित्राण्यमित्रा मध्यस्था उपजीव्योपजीविनः ॥ ६४ ॥</s-l></s-lg><s-lg><s-l>पञ्चेन्द्रियस्य मर्त्यस्य छिद्रं चेदेकमिन्द्रियम् ।</s-l><s-l>ततोऽस्य स्रवति प्रज्ञा दृतेः पादादिवोदकम् ॥ ६५ ॥</s-l></s-lg><s-lg><s-l>षड्दोषाः पुरुषेणेह हातव्या भूतिमिच्छता ।</s-l><s-l>निद्रा तन्द्री भयं क्रोध आलस्यं दीर्घसूत्रता ॥ ६६ ॥</s-l></s-lg><s-lg><s-l>षडिमान्पुरुषो जह्याद्भिन्नां नावमिवार्णवे ।</s-l><s-l>अप्रवक्तारमाचार्यमनधीयानमृत्विजम् ॥ ६७ ॥</s-l></s-lg><s-lg><s-l>अरक्षितारं राजानं भार्यां चाप्रियवादिनीम् ।</s-l><s-l>ग्रामकामं च गोपालं वनकामं च नापितम् ॥ ६८ ॥</s-l></s-lg><s-lg><s-l>षडेव तु गुणाः पुंसा न हातव्याः कदाचन ।</s-l><s-l>सत्यं दानमनालस्यमनसूया क्षमा धृतिः ॥ ६९ ॥</s-l></s-lg><s-lg><s-l>षण्णामात्मनि नित्यानामैश्वर्यं योऽधिगच्छति ।</s-l><s-l>न स पापैः कुतोऽनर्थैर्युज्यते विजितेन्द्रियः ॥ ७० ॥</s-l></s-lg><s-lg><s-l>षडिमे षट्सु जीवन्ति सप्तमो नोपलभ्यते ।</s-l><s-l>चोराः प्रमत्ते जीवन्ति व्याधितेषु चिकित्सकाः ॥ ७१ ॥</s-l></s-lg><s-lg><s-l>प्रमदाः कामयानेषु यजमानेषु याजकाः ।</s-l><s-l>राजा विवदमानेषु नित्यं मूर्खेषु पण्डिताः ॥ ७२ ॥</s-l></s-lg><s-lg><s-l>सप्त दोषाः सदा राज्ञा हातव्या व्यसनोदयाः ।</s-l><s-l>प्रायशो यैर्विनश्यन्ति कृतमूलाश्च पार्थिवाः ॥ ७३ ॥</s-l></s-lg><s-lg><s-l>स्त्रियोऽक्षा मृगया पानं वाक्पारुष्यं च पञ्चमम् ।</s-l><s-l>महच्च दण्डपारुष्यमर्थदूषणमेव च ॥ ७४ ॥</s-l></s-lg><s-lg><s-l>अष्टौ पूर्वनिमित्तानि नरस्य विनशिष्यतः ।</s-l><s-l>ब्राह्मणान्प्रथमं द्वेष्टि ब्राह्मणैश्च विरुध्यते ॥ ७५ ॥</s-l></s-lg><s-lg><s-l>ब्राह्मणस्वानि चादत्ते ब्राह्मणांश्च जिघांसति ।</s-l><s-l>रमते निन्दया चैषां प्रशंसां नाभिनन्दति ॥ ७६ ॥</s-l></s-lg><s-lg><s-l>नैतान्स्मरति कृत्येषु याचितश्चाभ्यसूयति ।</s-l><s-l>एतान्दोषान्नरः प्राज्ञो बुद्ध्या बुद्ध्वा विवर्जयेत् ॥ ७७ ॥</s-l></s-lg><s-lg><s-l>अष्टाविमानि हर्षस्य नवनीतानि भारत ।</s-l><s-l>वर्तमानानि दृश्यन्ते तान्येव सुसुखान्यपि ॥ ७८ ॥</s-l></s-lg><s-lg><s-l>समागमश्च सखिभिर्महांश्चैव धनागमः ।</s-l><s-l>पुत्रेण च परिष्वङ्गः संनिपातश्च मैथुने ॥ ७९ ॥</s-l></s-lg><s-lg><s-l>समये च प्रियालापः स्वयूथेषु च संनतिः ।</s-l><s-l>अभिप्रेतस्य लाभश्च पूजा च जनसंसदि ॥ ८० ॥</s-l></s-lg><s-lg><s-l>नवद्वारमिदं वेश्म त्रिस्थूणं पञ्चसाक्षिकम् ।</s-l><s-l>क्षेत्रज्ञाधिष्ठितं विद्वान्यो वेद स परः कविः ॥ ८१ ॥</s-l></s-lg><s-lg><s-l>दश धर्मं न जानन्ति धृतराष्ट्र निबोध तान् ।</s-l><s-l>मत्तः प्रमत्त उन्मत्तः श्रान्तः क्रुद्धो बुभुक्षितः ॥ ८२ ॥</s-l></s-lg><s-lg><s-l>त्वरमाणश्च भीरुश्च लुब्धः कामी च ते दश ।</s-l><s-l>तस्मादेतेषु भावेषु न प्रसज्जेत पण्डितः ॥ ८३ ॥</s-l></s-lg><s-lg><s-l>अत्रैवोदाहरन्तीममितिहासं पुरातनम् ।</s-l><s-l>पुत्रार्थमसुरेन्द्रेण गीतं चैव सुधन्वना ॥ ८४ ॥</s-l></s-lg><s-lg><s-l>यः काममन्यू प्रजहाति राजा पात्रे प्रतिष्ठापयते धनं च ।</s-l><s-l>विशेषविच्छ्रुतवान्क्षिप्रकारी तं सर्वलोकः कुरुते प्रमाणम् ॥ ८५ ॥</s-l></s-lg><s-lg><s-l>जानाति विश्वासयितुं मनुष्यान्विज्ञातदोषेषु दधाति दण्डम् ।</s-l><s-l>जानाति मात्रां च तथा क्षमां च तं तादृशं श्रीर्जुषते समग्रा ॥ ८६ ॥</s-l></s-lg><s-lg><s-l>सुदुर्बलं नावजानाति कंचिद्युक्तो रिपुं सेवते बुद्धिपूर्वम् ।</s-l><s-l>न विग्रहं रोचयते बलस्थैः काले च यो विक्रमते स धीरः ॥ ८७ ॥</s-l></s-lg><s-lg><s-l>प्राप्यापदं न व्यथते कदाचिदुद्योगमन्विच्छति चाप्रमत्तः ।</s-l><s-l>दुःखं च काले सहते जितात्मा धुरंधरस्तस्य जिताः सपत्नाः ॥ ८८ ॥</s-l></s-lg><s-lg><s-l>अनर्थकं विप्रवासं गृहेभ्यः पापैः संधिं परदाराभिमर्शम् ।</s-l><s-l>दम्भं स्तैन्यं पैशुनं मद्यपानं न सेवते यः स सुखी सदैव ॥ ८९ ॥</s-l></s-lg><s-lg><s-l>न संरम्भेणारभतेऽर्थवर्गमाकारितः शंसति तथ्यमेव ।</s-l><s-l>न मात्रार्थे रोचयते विवादं नापूजितः कुप्यति चाप्यमूढः ॥ ९० ॥</s-l></s-lg><s-lg><s-l>न योऽभ्यसूयत्यनुकम्पते च न दुर्बलः प्रातिभाव्यं करोति ।</s-l><s-l>नात्याह किंचित्क्षमते विवादं सर्वत्र तादृग्लभते प्रशंसाम् ॥ ९१ ॥</s-l></s-lg><s-lg><s-l>यो नोद्धतं कुरुते जातु वेषं न पौरुषेणापि विकत्थतेऽन्यान् ।</s-l><s-l>न मूर्च्छितः कटुकान्याह किंचित्प्रियं सदा तं कुरुते जनोऽपि ॥ ९२ ॥</s-l></s-lg><s-lg><s-l>न वैरमुद्दीपयति प्रशान्तं न दर्पमारोहति नास्तमेति ।</s-l><s-l>न दुर्गतोऽस्मीति करोति मन्युं तमार्यशीलं परमाहुरग्र्यम् ॥ ९३ ॥</s-l></s-lg><s-lg><s-l>न स्वे सुखे वै कुरुते प्रहर्षं नान्यस्य दुःखे भवति प्रतीतः ।</s-l><s-l>दत्त्वा न पश्चात्कुरुतेऽनुतापं न कत्थते सत्पुरुषार्यशीलः ॥ ९४ ॥</s-l></s-lg><s-lg><s-l>देशाचारान्समयाञ्जातिधर्मान्बुभूषते यस्तु परावरज्ञः ।</s-l><s-l>स तत्र तत्राधिगतः सदैव महाजनस्याधिपत्यं करोति ॥ ९५ ॥</s-l></s-lg><s-lg><s-l>दम्भं मोहं मत्सरं पापकृत्यं राजद्विष्टं पैशुनं पूगवैरम् ।</s-l><s-l>मत्तोन्मत्तैर्दुर्जनैश्चापि वादं यः प्रज्ञावान्वर्जयेत्स प्रधानः ॥ ९६ ॥</s-l></s-lg><s-lg><s-l>दमं शौचं दैवतं मङ्गलानि प्रायश्चित्तं विविधाँल्लोकवादान् ।</s-l><s-l>एतानि यः कुरुते नैत्यकानि तस्योत्थानं देवता राधयन्ति ॥ ९७ ॥</s-l></s-lg><s-lg><s-l>समैर्विवाहं कुरुते न हीनैः समैः सख्यं व्यवहारं कथाश्च ।</s-l><s-l>गुणैर्विशिष्टांश्च पुरोदधाति विपश्चितस्तस्य नयाः सुनीताः ॥ ९८ ॥</s-l></s-lg><s-lg><s-l>मितं भुङ्क्ते संविभज्याश्रितेभ्यो मितं स्वपित्यमितं कर्म कृत्वा ।</s-l><s-l>ददात्यमित्रेष्वपि याचितः संस्तमात्मवन्तं प्रजहत्यनर्थाः ॥ ९९ ॥</s-l></s-lg><s-lg><s-l>चिकीर्षितं विप्रकृतं च यस्य नान्ये जनाः कर्म जानन्ति किंचित् ।</s-l><s-l>मन्त्रे गुप्ते सम्यगनुष्ठिते च स्वल्पो नास्य व्यथते कश्चिदर्थः ॥ १०० ॥</s-l></s-lg><s-lg><s-l>यः सर्वभूतप्रशमे निविष्टः सत्यो मृदुर्दानकृच्छुद्धभावः ।</s-l><s-l>अतीव संज्ञायते ज्ञातिमध्ये महामणिर्जात्य इव प्रसन्नः ॥ १०१ ॥</s-l></s-lg><s-lg><s-l>य आत्मनापत्रपते भृशं नरः स सर्वलोकस्य गुरुर्भवत्युत ।</s-l><s-l>अनन्ततेजाः सुमनाः समाहितः स्वतेजसा सूर्य इवावभासते ॥ १०२ ॥</s-l></s-lg><s-lg><s-l>वने जाताः शापदग्धस्य राज्ञः पाण्डोः पुत्राः पञ्च पञ्चेन्द्रकल्पाः ।</s-l><s-l>त्वयैव बाला वर्धिताः शिक्षिताश्च तवादेशं पालयन्त्याम्बिकेय ॥ १०३ ॥</s-l></s-lg><s-lg><s-l>प्रदायैषामुचितं तात राज्यं सुखी पुत्रैः सहितो मोदमानः ।</s-l><s-l>न देवानां नापि च मानुषाणां भविष्यसि त्वं तर्कणीयो नरेन्द्र ॥ १०४ ॥</s-l></s-lg>