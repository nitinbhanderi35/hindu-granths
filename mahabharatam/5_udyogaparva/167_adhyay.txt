<s-lg><s-l> भीष्म उवाच ।</s-l><s-l>द्रौपदेया महाराज सर्वे पञ्च महारथाः ।</s-l><s-l>वैराटिरुत्तरश्चैव रथो मम महान्मतः ॥ १ ॥</s-l></s-lg><s-lg><s-l>अभिमन्युर्महाराज रथयूथपयूथपः ।</s-l><s-l>समः पार्थेन समरे वासुदेवेन वा भवेत् ॥ २ ॥</s-l></s-lg><s-lg><s-l>लघ्वस्त्रश्चित्रयोधी च मनस्वी दृढविक्रमः ।</s-l><s-l>संस्मरन्वै परिक्लेशं स्वपितुर्विक्रमिष्यति ॥ ३ ॥</s-l></s-lg><s-lg><s-l>सात्यकिर्माधवः शूरो रथयूथपयूथपः ।</s-l><s-l>एष वृष्णिप्रवीराणाममर्षी जितसाध्वसः ॥ ४ ॥</s-l></s-lg><s-lg><s-l>उत्तमौजास्तथा राजन्रथो मम महान्मतः ।</s-l><s-l>युधामन्युश्च विक्रान्तो रथोदारो नरर्षभः ॥ ५ ॥</s-l></s-lg><s-lg><s-l>एतेषां बहुसाहस्रा रथा नागा हयास्तथा ।</s-l><s-l>योत्स्यन्ते ते तनुं त्यक्त्वा कुन्तीपुत्रप्रियेप्सया ॥ ६ ॥</s-l></s-lg><s-lg><s-l>पाण्डवैः सह राजेन्द्र तव सेनासु भारत ।</s-l><s-l>अग्निमारुतवद्राजन्नाह्वयन्तः परस्परम् ॥ ७ ॥</s-l></s-lg><s-lg><s-l>अजेयौ समरे वृद्धौ विराटद्रुपदावुभौ ।</s-l><s-l>महारथौ महावीर्यौ मतौ मे पुरुषर्षभौ ॥ ८ ॥</s-l></s-lg><s-lg><s-l>वयोवृद्धावपि तु तौ क्षत्रधर्मपरायणौ ।</s-l><s-l>यतिष्येते परं शक्त्या स्थितौ वीरगते पथि ॥ ९ ॥</s-l></s-lg><s-lg><s-l>संबन्धकेन राजेन्द्र तौ तु वीर्यबलान्वयात् ।</s-l><s-l>आर्यवृत्तौ महेष्वासौ स्नेहपाशसितावुभौ ॥ १० ॥</s-l></s-lg><s-lg><s-l>कारणं प्राप्य तु नराः सर्व एव महाभुजाः ।</s-l><s-l>शूरा वा कातरा वापि भवन्ति नरपुंगव ॥ ११ ॥</s-l></s-lg><s-lg><s-l>एकायनगतावेतौ पार्थेन दृढभक्तिकौ ।</s-l><s-l>त्यक्त्वा प्राणान्परं शक्त्या घटितारौ नराधिप ॥ १२ ॥</s-l></s-lg><s-lg><s-l>पृथगक्षौहिणीभ्यां तावुभौ संयति दारुणौ ।</s-l><s-l>संबन्धिभावं रक्षन्तौ महत्कर्म करिष्यतः ॥ १३ ॥</s-l></s-lg><s-lg><s-l>लोकवीरौ महेष्वासौ त्यक्तात्मानौ च भारत ।</s-l><s-l>प्रत्ययं परिरक्षन्तौ महत्कर्म करिष्यतः ॥ १४ ॥</s-l></s-lg>