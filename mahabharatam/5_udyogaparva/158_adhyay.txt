<s-lg><s-l> संजय उवाच ।</s-l><s-l>सेनानिवेशं संप्राप्य कैतव्यः पाण्डवस्य ह ।</s-l><s-l>समागतः पाण्डवेयैर्युधिष्ठिरमभाषत ॥ १ ॥</s-l></s-lg><s-lg><s-l>अभिज्ञो दूतवाक्यानां यथोक्तं ब्रुवतो मम ।</s-l><s-l>दुर्योधनसमादेशं श्रुत्वा न क्रोद्धुमर्हसि ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>उलूक न भयं तेऽस्ति ब्रूहि त्वं विगतज्वरः ।</s-l><s-l>यन्मतं धार्तराष्ट्रस्य लुब्धस्यादीर्घदर्शिनः ॥ ३ ॥</s-l></s-lg><s-lg><s-l> संजय उवाच ।</s-l><s-l>ततो द्युतिमतां मध्ये पाण्डवानां महात्मनाम् ।</s-l><s-l>सृञ्जयानां च सर्वेषां कृष्णस्य च यशस्विनः ॥ ४ ॥</s-l></s-lg><s-lg><s-l>द्रुपदस्य सपुत्रस्य विराटस्य च संनिधौ ।</s-l><s-l>भूमिपानां च सर्वेषां मध्ये वाक्यं जगाद ह ॥ ५ ॥</s-l></s-lg><s-lg><s-l>इदं त्वामब्रवीद्राजा धार्तराष्ट्रो महामनाः ।</s-l><s-l>शृण्वतां कुरुवीराणां तन्निबोध नराधिप ॥ ६ ॥</s-l></s-lg><s-lg><s-l>पराजितोऽसि द्यूतेन कृष्णा चानायिता सभाम् ।</s-l><s-l>शक्योऽमर्षो मनुष्येण कर्तुं पुरुषमानिना ॥ ७ ॥</s-l></s-lg><s-lg><s-l>द्वादशैव तु वर्षाणि वने धिष्ण्याद्विवासिताः ।</s-l><s-l>संवत्सरं विराटस्य दास्यमास्थाय चोषिताः ॥ ८ ॥</s-l></s-lg><s-lg><s-l>अमर्षं राज्यहरणं वनवासं च पाण्डव ।</s-l><s-l>द्रौपद्याश्च परिक्लेशं संस्मरन्पुरुषो भव ॥ ९ ॥</s-l></s-lg><s-lg><s-l>अशक्तेन च यच्छप्तं भीमसेनेन पाण्डव ।</s-l><s-l>दुःशासनस्य रुधिरं पीयतां यदि शक्यते ॥ १० ॥</s-l></s-lg><s-lg><s-l>लोहाभिहारो निर्वृत्तः कुरुक्षेत्रमकर्दमम् ।</s-l><s-l>समः पन्था भृता योधाः श्वो युध्यस्व सकेशवः ॥ ११ ॥</s-l></s-lg><s-lg><s-l>असमागम्य भीष्मेण संयुगे किं विकत्थसे ।</s-l><s-l>आरुरुक्षुर्यथा मन्दः पर्वतं गन्धमादनम् ॥ १२ ॥</s-l></s-lg><s-lg><s-l>द्रोणं च युध्यतां श्रेष्ठं शचीपतिसमं युधि ।</s-l><s-l>अजित्वा संयुगे पार्थ राज्यं कथमिहेच्छसि ॥ १३ ॥</s-l></s-lg><s-lg><s-l>ब्राह्मे धनुषि चाचार्यं वेदयोरन्तरं द्वयोः ।</s-l><s-l>युधि धुर्यमविक्षोभ्यमनीकधरमच्युतम् ॥ १४ ॥</s-l></s-lg><s-lg><s-l>द्रोणं मोहाद्युधा पार्थ यज्जिगीषसि तन्मृषा ।</s-l><s-l>न हि शुश्रुम वातेन मेरुमुन्मथितं गिरिम् ॥ १५ ॥</s-l></s-lg><s-lg><s-l>अनिलो वा वहेन्मेरुं द्यौर्वापि निपतेन्महीम् ।</s-l><s-l>युगं वा परिवर्तेत यद्येवं स्याद्यथात्थ माम् ॥ १६ ॥</s-l></s-lg><s-lg><s-l>को ह्याभ्यां जीविताकाङ्क्षी प्राप्यास्त्रमरिमर्दनम् ।</s-l><s-l>गजो वाजी नरो वापि पुनः स्वस्ति गृहान्व्रजेत् ॥ १७ ॥</s-l></s-lg><s-lg><s-l>कथमाभ्यामभिध्यातः संसृष्टो दारुणेन वा ।</s-l><s-l>रणे जीवन्विमुच्येत पदा भूमिमुपस्पृशन् ॥ १८ ॥</s-l></s-lg><s-lg><s-l>किं दर्दुरः कूपशयो यथेमां न बुध्यसे राजचमूं समेताम् ।</s-l><s-l>दुराधर्षां देवचमूप्रकाशां गुप्तां नरेन्द्रैस्त्रिदशैरिव द्याम् ॥ १९ ॥</s-l></s-lg><s-lg><s-l>प्राच्यैः प्रतीच्यैरथ दाक्षिणात्यैरुदीच्यकाम्बोजशकैः खशैश्च ।</s-l><s-l>शाल्वैः समत्स्यैः कुरुमध्यदेशैर्म्लेच्छैः पुलिन्दैर्द्रविडान्ध्रकाञ्च्यैः ॥ २० ॥</s-l></s-lg><s-lg><s-l>नानाजनौघं युधि संप्रवृद्धं गाङ्गं यथा वेगमवारणीयम् ।</s-l><s-l>मां च स्थितं नागबलस्य मध्ये युयुत्ससे मन्द किमल्पबुद्धे ॥ २१ ॥</s-l></s-lg><s-lg><s-l>इत्येवमुक्त्वा राजानं धर्मपुत्रं युधिष्ठिरम् ।</s-l><s-l>अभ्यावृत्य पुनर्जिष्णुमुलूकः प्रत्यभाषत ॥ २२ ॥</s-l></s-lg><s-lg><s-l>अकत्थमानो युध्यस्व कत्थसेऽर्जुन किं बहु ।</s-l><s-l>पर्यायात्सिद्धिरेतस्य नैतत्सिध्यति कत्थनात् ॥ २३ ॥</s-l></s-lg><s-lg><s-l>यदीदं कत्थनात्सिध्येत्कर्म लोके धनंजय ।</s-l><s-l>सर्वे भवेयुः सिद्धार्था बहु कत्थेत दुर्गतः ॥ २४ ॥</s-l></s-lg><s-lg><s-l>जानामि ते वासुदेवं सहायं जानामि ते गाण्डिवं तालमात्रम् ।</s-l><s-l>जानाम्येतत्त्वादृशो नास्ति योद्धा राज्यं च ते जानमानो हरामि ॥ २५ ॥</s-l></s-lg><s-lg><s-l>न तु पर्यायधर्मेण सिद्धिं प्राप्नोति भूयसीम् ।</s-l><s-l>मनसैव हि भूतानि धाता प्रकुरुते वशे ॥ २६ ॥</s-l></s-lg><s-lg><s-l>त्रयोदश समा भुक्तं राज्यं विलपतस्तव ।</s-l><s-l>भूयश्चैव प्रशासिष्ये निहत्य त्वां सबान्धवम् ॥ २७ ॥</s-l></s-lg><s-lg><s-l>क्व तदा गाण्डिवं तेऽभूद्यत्त्वं दासपणे जितः ।</s-l><s-l>क्व तदा भीमसेनस्य बलमासीच्च फल्गुन ॥ २८ ॥</s-l></s-lg><s-lg><s-l>सगदाद्भीमसेनाच्च पार्थाच्चैव सगाण्डिवात् ।</s-l><s-l>न वै मोक्षस्तदा वोऽभूद्विना कृष्णामनिन्दिताम् ॥ २९ ॥</s-l></s-lg><s-lg><s-l>सा वो दास्यं समापन्नान्मोक्षयामास भामिनी ।</s-l><s-l>अमानुष्यसमायुक्तान्दास्यकर्मण्यवस्थितान् ॥ ३० ॥</s-l></s-lg><s-lg><s-l>अवोचं यत्षण्ढतिलानहं वस्तथ्यमेव तत् ।</s-l><s-l>धृता हि वेणी पार्थेन विराटनगरे तदा ॥ ३१ ॥</s-l></s-lg><s-lg><s-l>सूदकर्मणि च श्रान्तं विराटस्य महानसे ।</s-l><s-l>भीमसेनेन कौन्तेय यच्च तन्मम पौरुषम् ॥ ३२ ॥</s-l></s-lg><s-lg><s-l>एवमेव सदा दण्डं क्षत्रियाः क्षत्रिये दधुः ।</s-l><s-l>श्रेण्यां कक्ष्यां च वेण्यां च संयुगे यः पलायते ॥ ३३ ॥</s-l></s-lg><s-lg><s-l>न भयाद्वासुदेवस्य न चापि तव फल्गुन ।</s-l><s-l>राज्यं प्रतिप्रदास्यामि युध्यस्व सहकेशवः ॥ ३४ ॥</s-l></s-lg><s-lg><s-l>न माया हीन्द्रजालं वा कुहका वा विभीषणी ।</s-l><s-l>आत्तशस्त्रस्य मे युद्धे वहन्ति प्रतिगर्जनाः ॥ ३५ ॥</s-l></s-lg><s-lg><s-l>वासुदेवसहस्रं वा फल्गुनानां शतानि वा ।</s-l><s-l>आसाद्य माममोघेषुं द्रविष्यन्ति दिशो दश ॥ ३६ ॥</s-l></s-lg><s-lg><s-l>संयुगं गच्छ भीष्मेण भिन्धि त्वं शिरसा गिरिम् ।</s-l><s-l>प्रतरेमं महागाधं बाहुभ्यां पुरुषोदधिम् ॥ ३७ ॥</s-l></s-lg><s-lg><s-l>शारद्वतमहीमानं विविंशतिझषाकुलम् ।</s-l><s-l>बृहद्बलसमुच्चालं सौमदत्तितिमिंगिलम् ॥ ३८ ॥</s-l></s-lg><s-lg><s-l>दुःशासनौघं शलशल्यमत्स्यं सुषेणचित्रायुधनागनक्रम् ।</s-l><s-l>जयद्रथाद्रिं पुरुमित्रगाधं दुर्मर्षणोदं शकुनिप्रपातम् ॥ ३९ ॥</s-l></s-lg><s-lg><s-l>शस्त्रौघमक्षय्यमतिप्रवृद्धं यदावगाह्य श्रमनष्टचेताः ।</s-l><s-l>भविष्यसि त्वं हतसर्वबान्धवस्तदा मनस्ते परितापमेष्यति ॥ ४० ॥</s-l></s-lg><s-lg><s-l>तदा मनस्ते त्रिदिवादिवाशुचेर्निवर्ततां पार्थ महीप्रशासनात् ।</s-l><s-l>राज्यं प्रशास्तुं हि सुदुर्लभं त्वया बुभूषता स्वर्ग इवातपस्विना ॥ ४१ ॥</s-l></s-lg>