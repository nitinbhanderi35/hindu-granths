<s-lg><s-l> सनत्सुजात उवाच ।</s-l><s-l>यत्तच्छुक्रं महज्ज्योतिर्दीप्यमानं महद्यशः ।</s-l><s-l>तद्वै देवा उपासन्ते यस्मादर्को विराजते ।</s-l><s-l>योगिनस्तं प्रपश्यन्ति भगवन्तं सनातनम् ॥ १ ॥</s-l></s-lg><s-lg><s-l>शुक्राद्ब्रह्म प्रभवति ब्रह्म शुक्रेण वर्धते ।</s-l><s-l>तच्छुक्रं ज्योतिषां मध्येऽतप्तं तपति तापनम् ।</s-l><s-l>योगिनस्तं प्रपश्यन्ति भगवन्तं सनातनम् ॥ २ ॥</s-l></s-lg><s-lg><s-l>आपोऽथ अद्भ्यः सलिलस्य मध्ये उभौ देवौ शिश्रियातेऽन्तरिक्षे ।</s-l><s-l>स सध्रीचीः स विषूचीर्वसाना उभे बिभर्ति पृथिवीं दिवं च ।</s-l><s-l>योगिनस्तं प्रपश्यन्ति भगवन्तं सनातनम् ॥ ३ ॥</s-l></s-lg><s-lg><s-l>उभौ च देवौ पृथिवीं दिवं च दिशश्च शुक्रं भुवनं बिभर्ति ।</s-l><s-l>तस्माद्दिशः सरितश्च स्रवन्ति तस्मात्समुद्रा विहिता महान्तः ।</s-l><s-l>योगिनस्तं प्रपश्यन्ति भगवन्तं सनातनम् ॥ ४ ॥</s-l></s-lg><s-lg><s-l>चक्रे रथस्य तिष्ठन्तं ध्रुवस्याव्ययकर्मणः ।</s-l><s-l>केतुमन्तं वहन्त्यश्वास्तं दिव्यमजरं दिवि ।</s-l><s-l>योगिनस्तं प्रपश्यन्ति भगवन्तं सनातनम् ॥ ५ ॥</s-l></s-lg><s-lg><s-l>न सादृश्ये तिष्ठति रूपमस्य न चक्षुषा पश्यति कश्चिदेनम् ।</s-l><s-l>मनीषयाथो मनसा हृदा च य एवं विदुरमृतास्ते भवन्ति ।</s-l><s-l>योगिनस्तं प्रपश्यन्ति भगवन्तं सनातनम् ॥ ६ ॥</s-l></s-lg><s-lg><s-l>द्वादशपूगां सरितं देवरक्षितम् ।</s-l><s-l>मधु ईशन्तस्तदा संचरन्ति घोरम् ।</s-l><s-l>योगिनस्तं प्रपश्यन्ति भगवन्तं सनातनम् ॥ ७ ॥</s-l></s-lg><s-lg><s-l>तदर्धमासं पिबति संचित्य भ्रमरो मधु ।</s-l><s-l>ईशानः सर्वभूतेषु हविर्भूतमकल्पयत् ।</s-l><s-l>योगिनस्तं प्रपश्यन्ति भगवन्तं सनातनम् ॥ ८ ॥</s-l></s-lg><s-lg><s-l>हिरण्यपर्णमश्वत्थमभिपत्य अपक्षकाः ।</s-l><s-l>ते तत्र पक्षिणो भूत्वा प्रपतन्ति यथादिशम् ।</s-l><s-l>योगिनस्तं प्रपश्यन्ति भगवन्तं सनातनम् ॥ ९ ॥</s-l></s-lg><s-lg><s-l>पूर्णात्पूर्णान्युद्धरन्ति पूर्णात्पूर्णानि चक्रिरे ।</s-l><s-l>हरन्ति पूर्णात्पूर्णानि पूर्णमेवावशिष्यते ।</s-l><s-l>योगिनस्तं प्रपश्यन्ति भगवन्तं सनातनम् ॥ १० ॥</s-l></s-lg><s-lg><s-l>तस्माद्वै वायुरायातस्तस्मिंश्च प्रयतः सदा ।</s-l><s-l>तस्मादग्निश्च सोमश्च तस्मिंश्च प्राण आततः ॥ ११ ॥</s-l></s-lg><s-lg><s-l>सर्वमेव ततो विद्यात्तत्तद्वक्तुं न शक्नुमः ।</s-l><s-l>योगिनस्तं प्रपश्यन्ति भगवन्तं सनातनम् ॥ १२ ॥</s-l></s-lg><s-lg><s-l>अपानं गिरति प्राणः प्राणं गिरति चन्द्रमाः ।</s-l><s-l>आदित्यो गिरते चन्द्रमादित्यं गिरते परः ।</s-l><s-l>योगिनस्तं प्रपश्यन्ति भगवन्तं सनातनम् ॥ १३ ॥</s-l></s-lg><s-lg><s-l>एकं पादं नोत्क्षिपति सलिलाद्धंस उच्चरन् ।</s-l><s-l>तं चेत्सततमृत्विजं न मृत्युर्नामृतं भवेत् ।</s-l><s-l>योगिनस्तं प्रपश्यन्ति भगवन्तं सनातनम् ॥ १४ ॥</s-l></s-lg><s-lg><s-l>एवं देवो महात्मा स पावकं पुरुषो गिरन् ।</s-l><s-l>यो वै तं पुरुषं वेद तस्येहात्मा न रिष्यते ।</s-l><s-l>योगिनस्तं प्रपश्यन्ति भगवन्तं सनातनम् ॥ १५ ॥</s-l></s-lg><s-lg><s-l>यः सहस्रं सहस्राणां पक्षान्संतत्य संपतेत् ।</s-l><s-l>मध्यमे मध्य आगच्छेदपि चेत्स्यान्मनोजवः ।</s-l><s-l>योगिनस्तं प्रपश्यन्ति भगवन्तं सनातनम् ॥ १६ ॥</s-l></s-lg><s-lg><s-l>न दर्शने तिष्ठति रूपमस्य पश्यन्ति चैनं सुविशुद्धसत्त्वाः ।</s-l><s-l>हितो मनीषी मनसाभिपश्येद्ये तं श्रयेयुरमृतास्ते भवन्ति ।</s-l><s-l>योगिनस्तं प्रपश्यन्ति भगवन्तं सनातनम् ॥ १७ ॥</s-l></s-lg><s-lg><s-l>गूहन्ति सर्पा इव गह्वराणि स्वशिक्षया स्वेन वृत्तेन मर्त्याः ।</s-l><s-l>तेषु प्रमुह्यन्ति जना विमूढा यथाध्वानं मोहयन्ते भयाय ।</s-l><s-l>योगिनस्तं प्रपश्यन्ति भगवन्तं सनातनम् ॥ १८ ॥</s-l></s-lg><s-lg><s-l>सदा सदासत्कृतः स्यान्न मृत्युरमृतं कुतः ।</s-l><s-l>सत्यानृते सत्यसमानबन्धने सतश्च योनिरसतश्चैक एव ।</s-l><s-l>योगिनस्तं प्रपश्यन्ति भगवन्तं सनातनम् ॥ १९ ॥</s-l></s-lg><s-lg><s-l>न साधुना नोत असाधुना वा समानमेतद्दृश्यते मानुषेषु ।</s-l><s-l>समानमेतदमृतस्य विद्यादेवंयुक्तो मधु तद्वै परीप्सेत् ।</s-l><s-l>योगिनस्तं प्रपश्यन्ति भगवन्तं सनातनम् ॥ २० ॥</s-l></s-lg><s-lg><s-l>नास्यातिवादा हृदयं तापयन्ति नानधीतं नाहुतमग्निहोत्रम् ।</s-l><s-l>मनो ब्राह्मीं लघुतामादधीत प्रज्ञानमस्य नाम धीरा लभन्ते ।</s-l><s-l>योगिनस्तं प्रपश्यन्ति भगवन्तं सनातनम् ॥ २१ ॥</s-l></s-lg><s-lg><s-l>एवं यः सर्वभूतेषु आत्मानमनुपश्यति ।</s-l><s-l>अन्यत्रान्यत्र युक्तेषु किं स शोचेत्ततः परम् ॥ २२ ॥</s-l></s-lg><s-lg><s-l>यथोदपाने महति सर्वतः संप्लुतोदके ।</s-l><s-l>एवं सर्वेषु वेदेषु ब्राह्मणस्य विजानतः ॥ २३ ॥</s-l></s-lg><s-lg><s-l>अङ्गुष्ठमात्रः पुरुषो महात्मा न दृश्यतेऽसौ हृदये निविष्टः ।</s-l><s-l>अजश्चरो दिवारात्रमतन्द्रितश्च स तं मत्वा कविरास्ते प्रसन्नः ॥ २४ ॥</s-l></s-lg><s-lg><s-l>अहमेवास्मि वो माता पिता पुत्रोऽस्म्यहं पुनः ।</s-l><s-l>आत्माहमपि सर्वस्य यच्च नास्ति यदस्ति च ॥ २५ ॥</s-l></s-lg><s-lg><s-l>पितामहोऽस्मि स्थविरः पिता पुत्रश्च भारत ।</s-l><s-l>ममैव यूयमात्मस्था न मे यूयं न वोऽप्यहम् ॥ २६ ॥</s-l></s-lg><s-lg><s-l>आत्मैव स्थानं मम जन्म चात्मा वेदप्रोक्तोऽहमजरप्रतिष्ठः ॥ २७ ॥</s-l></s-lg><s-lg><s-l>अणोरणीयान्सुमनाः सर्वभूतेषु जागृमि ।</s-l><s-l>पितरं सर्वभूतानां पुष्करे निहितं विदुः ॥ २८ ॥</s-l></s-lg>