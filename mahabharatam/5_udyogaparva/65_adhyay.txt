<s-lg><s-l> वैशंपायन उवाच ।</s-l><s-l>दुर्योधने धार्तराष्ट्रे तद्वचोऽप्रतिनन्दति ।</s-l><s-l>तूष्णींभूतेषु सर्वेषु समुत्तस्थुर्नरेश्वराः ॥ १ ॥</s-l></s-lg><s-lg><s-l>उत्थितेषु महाराज पृथिव्यां सर्वराजसु ।</s-l><s-l>रहिते संजयं राजा परिप्रष्टुं प्रचक्रमे ॥ २ ॥</s-l></s-lg><s-lg><s-l>आशंसमानो विजयं तेषां पुत्रवशानुगः ।</s-l><s-l>आत्मनश्च परेषां च पाण्डवानां च निश्चयम् ॥ ३ ॥</s-l></s-lg><s-lg><s-l> धृतराष्ट्र उवाच ।</s-l><s-l>गावल्गणे ब्रूहि नः सारफल्गु स्वसेनायां यावदिहास्ति किंचित् ।</s-l><s-l>त्वं पाण्डवानां निपुणं वेत्थ सर्वं किमेषां ज्यायः किमु तेषां कनीयः ॥ ४ ॥</s-l></s-lg><s-lg><s-l>त्वमेतयोः सारवित्सर्वदर्शी धर्मार्थयोर्निपुणो निश्चयज्ञः ।</s-l><s-l>स मे पृष्टः संजय ब्रूहि सर्वं युध्यमानाः कतरेऽस्मिन्न सन्ति ॥ ५ ॥</s-l></s-lg><s-lg><s-l> संजय उवाच ।</s-l><s-l>न त्वां ब्रूयां रहिते जातु किंचिदसूया हि त्वां प्रसहेत राजन् ।</s-l><s-l>आनयस्व पितरं संशितव्रतं गांधारीं च महिषीमाजमीढ ॥ ६ ॥</s-l></s-lg><s-lg><s-l>तौ तेऽसूयां विनयेतां नरेन्द्र धर्मज्ञौ तौ निपुणौ निश्चयज्ञौ ।</s-l><s-l>तयोस्तु त्वां संनिधौ तद्वदेयं कृत्स्नं मतं वासुदेवार्जुनाभ्याम् ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>ततस्तन्मतमाज्ञाय संजयस्यात्मजस्य च ।</s-l><s-l>अभ्युपेत्य महाप्राज्ञः कृष्णद्वैपायनोऽब्रवीत् ॥ ८ ॥</s-l></s-lg><s-lg><s-l>संपृच्छते धृतराष्ट्राय संजय आचक्ष्व सर्वं यावदेषोऽनुयुङ्क्ते ।</s-l><s-l>सर्वं यावद्वेत्थ तस्मिन्यथावद्याथातथ्यं वासुदेवेऽर्जुने च ॥ ९ ॥</s-l></s-lg>