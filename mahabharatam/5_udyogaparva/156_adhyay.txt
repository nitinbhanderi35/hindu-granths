<s-lg><s-l> जनमेजय उवाच ।</s-l><s-l>तथा व्यूढेष्वनीकेषु कुरुक्षेत्रे द्विजर्षभ ।</s-l><s-l>किमकुर्वन्त कुरवः कालेनाभिप्रचोदिताः ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>तथा व्यूढेष्वनीकेषु यत्तेषु भरतर्षभ ।</s-l><s-l>धृतराष्ट्रो महाराज संजयं वाक्यमब्रवीत् ॥ २ ॥</s-l></s-lg><s-lg><s-l>एहि संजय मे सर्वमाचक्ष्वानवशेषतः ।</s-l><s-l>सेनानिवेशे यद्वृत्तं कुरुपाण्डवसेनयोः ॥ ३ ॥</s-l></s-lg><s-lg><s-l>दिष्टमेव परं मन्ये पौरुषं चाप्यनर्थकम् ।</s-l><s-l>यदहं जानमानोऽपि युद्धदोषान्क्षयोदयान् ॥ ४ ॥</s-l></s-lg><s-lg><s-l>तथापि निकृतिप्रज्ञं पुत्रं दुर्द्यूतदेविनम् ।</s-l><s-l>न शक्नोमि नियन्तुं वा कर्तुं वा हितमात्मनः ॥ ५ ॥</s-l></s-lg><s-lg><s-l>भवत्येव हि मे सूत बुद्धिर्दोषानुदर्शिनी ।</s-l><s-l>दुर्योधनं समासाद्य पुनः सा परिवर्तते ॥ ६ ॥</s-l></s-lg><s-lg><s-l>एवं गते वै यद्भावि तद्भविष्यति संजय ।</s-l><s-l>क्षत्रधर्मः किल रणे तनुत्यागोऽभिपूजितः ॥ ७ ॥</s-l></s-lg><s-lg><s-l> संजय उवाच ।</s-l><s-l>त्वद्युक्तोऽयमनुप्रश्नो महाराज यथार्हसि ।</s-l><s-l>न तु दुर्योधने दोषमिममासक्तुमर्हसि ।</s-l><s-l>शृणुष्वानवशेषेण वदतो मम पार्थिव ॥ ८ ॥</s-l></s-lg><s-lg><s-l>य आत्मनो दुश्चरितादशुभं प्राप्नुयान्नरः ।</s-l><s-l>एनसा न स दैवं वा कालं वा गन्तुमर्हति ॥ ९ ॥</s-l></s-lg><s-lg><s-l>महाराज मनुष्येषु निन्द्यं यः सर्वमाचरेत् ।</s-l><s-l>स वध्यः सर्वलोकस्य निन्दितानि समाचरन् ॥ १० ॥</s-l></s-lg><s-lg><s-l>निकारा मनुजश्रेष्ठ पाण्डवैस्त्वत्प्रतीक्षया ।</s-l><s-l>अनुभूताः सहामात्यैर्निकृतैरधिदेवने ॥ ११ ॥</s-l></s-lg><s-lg><s-l>हयानां च गजानां च राज्ञां चामिततेजसाम् ।</s-l><s-l>वैशसं समरे वृत्तं यत्तन्मे शृणु सर्वशः ॥ १२ ॥</s-l></s-lg><s-lg><s-l>स्थिरो भूत्वा महाराज सर्वलोकक्षयोदयम् ।</s-l><s-l>यथाभूतं महायुद्धे श्रुत्वा मा विमना भव ॥ १३ ॥</s-l></s-lg><s-lg><s-l>न ह्येव कर्ता पुरुषः कर्मणोः शुभपापयोः ।</s-l><s-l>अस्वतन्त्रो हि पुरुषः कार्यते दारुयन्त्रवत् ॥ १४ ॥</s-l></s-lg><s-lg><s-l>केचिदीश्वरनिर्दिष्टाः केचिदेव यदृच्छया ।</s-l><s-l>पूर्वकर्मभिरप्यन्ये त्रैधमेतद्विकृष्यते ॥ १५ ॥</s-l></s-lg>