<s-lg><s-l> भगवानुवाच ।</s-l><s-l>यथा ब्रूयान्महाप्राज्ञो यथा ब्रूयाद्विचक्षणः ।</s-l><s-l>यथा वाच्यस्त्वद्विधेन सुहृदा मद्विधः सुहृत् ॥ १ ॥</s-l></s-lg><s-lg><s-l>धर्मार्थयुक्तं तथ्यं च यथा त्वय्युपपद्यते ।</s-l><s-l>तथा वचनमुक्तोऽस्मि त्वयैतत्पितृमातृवत् ॥ २ ॥</s-l></s-lg><s-lg><s-l>सत्यं प्राप्तं च युक्तं चाप्येवमेव यथात्थ माम् ।</s-l><s-l>शृणुष्वागमने हेतुं विदुरावहितो भव ॥ ३ ॥</s-l></s-lg><s-lg><s-l>दौरात्म्यं धार्तराष्ट्रस्य क्षत्रियाणां च वैरिताम् ।</s-l><s-l>सर्वमेतदहं जानन्क्षत्तः प्राप्तोऽद्य कौरवान् ॥ ४ ॥</s-l></s-lg><s-lg><s-l>पर्यस्तां पृथिवीं सर्वां साश्वां सरथकुञ्जराम् ।</s-l><s-l>यो मोचयेन्मृत्युपाशात्प्राप्नुयाद्धर्ममुत्तमम् ॥ ५ ॥</s-l></s-lg><s-lg><s-l>धर्मकार्यं यतञ्शक्त्या न चेच्छक्नोति मानवः ।</s-l><s-l>प्राप्तो भवति तत्पुण्यमत्र मे नास्ति संशयः ॥ ६ ॥</s-l></s-lg><s-lg><s-l>मनसा चिन्तयन्पापं कर्मणा नाभिरोचयन् ।</s-l><s-l>न प्राप्नोति फलं तस्य एवं धर्मविदो विदुः ॥ ७ ॥</s-l></s-lg><s-lg><s-l>सोऽहं यतिष्ये प्रशमं क्षत्तः कर्तुममायया ।</s-l><s-l>कुरूणां सृञ्जयानां च संग्रामे विनशिष्यताम् ॥ ८ ॥</s-l></s-lg><s-lg><s-l>सेयमापन्महाघोरा कुरुष्वेव समुत्थिता ।</s-l><s-l>कर्णदुर्योधनकृता सर्वे ह्येते तदन्वयाः ॥ ९ ॥</s-l></s-lg><s-lg><s-l>व्यसनैः क्लिश्यमानं हि यो मित्रं नाभिपद्यते ।</s-l><s-l>अनुनीय यथाशक्ति तं नृशंसं विदुर्बुधाः ॥ १० ॥</s-l></s-lg><s-lg><s-l>आ केशग्रहणान्मित्रमकार्यात्संनिवर्तयन् ।</s-l><s-l>अवाच्यः कस्यचिद्भवति कृतयत्नो यथाबलम् ॥ ११ ॥</s-l></s-lg><s-lg><s-l>तत्समर्थं शुभं वाक्यं धर्मार्थसहितं हितम् ।</s-l><s-l>धार्तराष्ट्रः सहामात्यो ग्रहीतुं विदुरार्हति ॥ १२ ॥</s-l></s-lg><s-lg><s-l>हितं हि धार्तराष्ट्राणां पाण्डवानां तथैव च ।</s-l><s-l>पृथिव्यां क्षत्रियाणां च यतिष्येऽहममायया ॥ १३ ॥</s-l></s-lg><s-lg><s-l>हिते प्रयतमानं मां शङ्केद्दुर्योधनो यदि ।</s-l><s-l>हृदयस्य च मे प्रीतिरानृण्यं च भविष्यति ॥ १४ ॥</s-l></s-lg><s-lg><s-l>ज्ञातीनां हि मिथो भेदे यन्मित्रं नाभिपद्यते ।</s-l><s-l>सर्वयत्नेन मध्यस्थं न तन्मित्रं विदुर्बुधाः ॥ १५ ॥</s-l></s-lg><s-lg><s-l>न मां ब्रूयुरधर्मज्ञा मूढा असुहृदस्तथा ।</s-l><s-l>शक्तो नावारयत्कृष्णः संरब्धान्कुरुपाण्डवान् ॥ १६ ॥</s-l></s-lg><s-lg><s-l>उभयोः साधयन्नर्थमहमागत इत्युत ।</s-l><s-l>तत्र यत्नमहं कृत्वा गच्छेयं नृष्ववाच्यताम् ॥ १७ ॥</s-l></s-lg><s-lg><s-l>मम धर्मार्थयुक्तं हि श्रुत्वा वाक्यमनामयम् ।</s-l><s-l>न चेदादास्यते बालो दिष्टस्य वशमेष्यति ॥ १८ ॥</s-l></s-lg><s-lg><s-l>अहापयन्पाण्डवार्थं यथावच्छमं कुरूणां यदि चाचरेयम् ।</s-l><s-l>पुण्यं च मे स्याच्चरितं महार्थं मुच्येरंश्च कुरवो मृत्युपाशात् ॥ १९ ॥</s-l></s-lg><s-lg><s-l>अपि वाचं भाषमाणस्य काव्यां धर्मारामामर्थवतीमहिंस्राम् ।</s-l><s-l>अवेक्षेरन्धार्तराष्ट्राः समर्थां मां च प्राप्तं कुरवः पूजयेयुः ॥ २० ॥</s-l></s-lg><s-lg><s-l>न चापि मम पर्याप्ताः सहिताः सर्वपार्थिवाः ।</s-l><s-l>क्रुद्धस्य प्रमुखे स्थातुं सिंहस्येवेतरे मृगाः ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>इत्येवमुक्त्वा वचनं वृष्णीनामृषभस्तदा ।</s-l><s-l>शयने सुखसंस्पर्शे शिश्ये यदुसुखावहः ॥ २२ ॥</s-l></s-lg>