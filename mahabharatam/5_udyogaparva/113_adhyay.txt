<s-lg><s-l> नारद उवाच ।</s-l><s-l>एवमुक्तः सुपर्णेन तथ्यं वचनमुत्तमम् ।</s-l><s-l>विमृश्यावहितो राजा निश्चित्य च पुनः पुनः ॥ १ ॥</s-l></s-lg><s-lg><s-l>यष्टा क्रतुसहस्राणां दाता दानपतिः प्रभुः ।</s-l><s-l>ययातिर्वत्सकाशीश इदं वचनमब्रवीत् ॥ २ ॥</s-l></s-lg><s-lg><s-l>दृष्ट्वा प्रियसखं तार्क्ष्यं गालवं च द्विजर्षभम् ।</s-l><s-l>निदर्शनं च तपसो भिक्षां श्लाघ्यां च कीर्तिताम् ॥ ३ ॥</s-l></s-lg><s-lg><s-l>अतीत्य च नृपानन्यानादित्यकुलसंभवान् ।</s-l><s-l>मत्सकाशमनुप्राप्तावेतौ बुद्धिमवेक्ष्य च ॥ ४ ॥</s-l></s-lg><s-lg><s-l>अद्य मे सफलं जन्म तारितं चाद्य मे कुलम् ।</s-l><s-l>अद्यायं तारितो देशो मम तार्क्ष्य त्वयानघ ॥ ५ ॥</s-l></s-lg><s-lg><s-l>वक्तुमिच्छामि तु सखे यथा जानासि मां पुरा ।</s-l><s-l>न तथा वित्तवानस्मि क्षीणं वित्तं हि मे सखे ॥ ६ ॥</s-l></s-lg><s-lg><s-l>न च शक्तोऽस्मि ते कर्तुं मोघमागमनं खग ।</s-l><s-l>न चाशामस्य विप्रर्षेर्वितथां कर्तुमुत्सहे ॥ ७ ॥</s-l></s-lg><s-lg><s-l>तत्तु दास्यामि यत्कार्यमिदं संपादयिष्यति ।</s-l><s-l>अभिगम्य हताशो हि निवृत्तो दहते कुलम् ॥ ८ ॥</s-l></s-lg><s-lg><s-l>नातः परं वैनतेय किंचित्पापिष्ठमुच्यते ।</s-l><s-l>यथाशानाशनं लोके देहि नास्तीति वा वचः ॥ ९ ॥</s-l></s-lg><s-lg><s-l>हताशो ह्यकृतार्थः सन्हतः संभावितो नरः ।</s-l><s-l>हिनस्ति तस्य पुत्रांश्च पौत्रांश्चाकुर्वतोऽर्थिनाम् ॥ १० ॥</s-l></s-lg><s-lg><s-l>तस्माच्चतुर्णां वंशानां स्थापयित्री सुता मम ।</s-l><s-l>इयं सुरसुतप्रख्या सर्वधर्मोपचायिनी ॥ ११ ॥</s-l></s-lg><s-lg><s-l>सदा देवमनुष्याणामसुराणां च गालव ।</s-l><s-l>काङ्क्षिता रूपतो बाला सुता मे प्रतिगृह्यताम् ॥ १२ ॥</s-l></s-lg><s-lg><s-l>अस्याः शुल्कं प्रदास्यन्ति नृपा राज्यमपि ध्रुवम् ।</s-l><s-l>किं पुनः श्यामकर्णानां हयानां द्वे चतुःशते ॥ १३ ॥</s-l></s-lg><s-lg><s-l>स भवान्प्रतिगृह्णातु ममेमां माधवीं सुताम् ।</s-l><s-l>अहं दौहित्रवान्स्यां वै वर एष मम प्रभो ॥ १४ ॥</s-l></s-lg><s-lg><s-l>प्रतिगृह्य च तां कन्यां गालवः सह पक्षिणा ।</s-l><s-l>पुनर्द्रक्ष्याव इत्युक्त्वा प्रतस्थे सह कन्यया ॥ १५ ॥</s-l></s-lg><s-lg><s-l>उपलब्धमिदं द्वारमश्वानामिति चाण्डजः ।</s-l><s-l>उक्त्वा गालवमापृच्छ्य जगाम भवनं स्वकम् ॥ १६ ॥</s-l></s-lg><s-lg><s-l>गते पतगराजे तु गालवः सह कन्यया ।</s-l><s-l>चिन्तयानः क्षमं दाने राज्ञां वै शुल्कतोऽगमत् ॥ १७ ॥</s-l></s-lg><s-lg><s-l>सोऽगच्छन्मनसेक्ष्वाकुं हर्यश्वं राजसत्तमम् ।</s-l><s-l>अयोध्यायां महावीर्यं चतुरङ्गबलान्वितम् ॥ १८ ॥</s-l></s-lg><s-lg><s-l>कोशधान्यबलोपेतं प्रियपौरं द्विजप्रियम् ।</s-l><s-l>प्रजाभिकामं शाम्यन्तं कुर्वाणं तप उत्तमम् ॥ १९ ॥</s-l></s-lg><s-lg><s-l>तमुपागम्य विप्रः स हर्यश्वं गालवोऽब्रवीत् ।</s-l><s-l>कन्येयं मम राजेन्द्र प्रसवैः कुलवर्धिनी ॥ २० ॥</s-l></s-lg><s-lg><s-l>इयं शुल्केन भार्यार्थे हर्यश्व प्रतिगृह्यताम् ।</s-l><s-l>शुल्कं ते कीर्तयिष्यामि तच्छ्रुत्वा संप्रधार्यताम् ॥ २१ ॥</s-l></s-lg>