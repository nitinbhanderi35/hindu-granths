<s-lg><s-l> वैशंपायन उवाच ।</s-l><s-l>जामदग्न्यवचः श्रुत्वा कण्वोऽपि भगवानृषिः ।</s-l><s-l>दुर्योधनमिदं वाक्यमब्रवीत्कुरुसंसदि ॥ १ ॥</s-l></s-lg><s-lg><s-l>अक्षयश्चाव्ययश्चैव ब्रह्मा लोकपितामहः ।</s-l><s-l>तथैव भगवन्तौ तौ नरनारायणावृषी ॥ २ ॥</s-l></s-lg><s-lg><s-l>आदित्यानां हि सर्वेषां विष्णुरेकः सनातनः ।</s-l><s-l>अजय्यश्चाव्ययश्चैव शाश्वतः प्रभुरीश्वरः ॥ ३ ॥</s-l></s-lg><s-lg><s-l>निमित्तमरणास्त्वन्ये चन्द्रसूर्यौ मही जलम् ।</s-l><s-l>वायुरग्निस्तथाकाशं ग्रहास्तारागणास्तथा ॥ ४ ॥</s-l></s-lg><s-lg><s-l>ते च क्षयान्ते जगतो हित्वा लोकत्रयं सदा ।</s-l><s-l>क्षयं गच्छन्ति वै सर्वे सृज्यन्ते च पुनः पुनः ॥ ५ ॥</s-l></s-lg><s-lg><s-l>मुहूर्तमरणास्त्वन्ये मानुषा मृगपक्षिणः ।</s-l><s-l>तिर्यग्योन्यश्च ये चान्ये जीवलोकचराः स्मृताः ॥ ६ ॥</s-l></s-lg><s-lg><s-l>भूयिष्ठेन तु राजानः श्रियं भुक्त्वायुषः क्षये ।</s-l><s-l>मरणं प्रतिगच्छन्ति भोक्तुं सुकृतदुष्कृतम् ॥ ७ ॥</s-l></s-lg><s-lg><s-l>स भवान्धर्मपुत्रेण शमं कर्तुमिहार्हति ।</s-l><s-l>पाण्डवाः कुरवश्चैव पालयन्तु वसुंधराम् ॥ ८ ॥</s-l></s-lg><s-lg><s-l>बलवानहमित्येव न मन्तव्यं सुयोधन ।</s-l><s-l>बलवन्तो हि बलिभिर्दृश्यन्ते पुरुषर्षभ ॥ ९ ॥</s-l></s-lg><s-lg><s-l>न बलं बलिनां मध्ये बलं भवति कौरव ।</s-l><s-l>बलवन्तो हि ते सर्वे पाण्डवा देवविक्रमाः ॥ १० ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>मातलेर्दातुकामस्य कन्यां मृगयतो वरम् ॥ ११ ॥</s-l></s-lg><s-lg><s-l>मतस्त्रैलोक्यराजस्य मातलिर्नाम सारथिः ।</s-l><s-l>तस्यैकैव कुले कन्या रूपतो लोकविश्रुता ॥ १२ ॥</s-l></s-lg><s-lg><s-l>गुणकेशीति विख्याता नाम्ना सा देवरूपिणी ।</s-l><s-l>श्रिया च वपुषा चैव स्त्रियोऽन्याः सातिरिच्यते ॥ १३ ॥</s-l></s-lg><s-lg><s-l>तस्याः प्रदानसमयं मातलिः सह भार्यया ।</s-l><s-l>ज्ञात्वा विममृशे राजंस्तत्परः परिचिन्तयन् ॥ १४ ॥</s-l></s-lg><s-lg><s-l>धिक्खल्वलघुशीलानामुच्छ्रितानां यशस्विनाम् ।</s-l><s-l>नराणामृद्धसत्त्वानां कुले कन्याप्ररोहणम् ॥ १५ ॥</s-l></s-lg><s-lg><s-l>मातुः कुलं पितृकुलं यत्र चैव प्रदीयते ।</s-l><s-l>कुलत्रयं संशयितं कुरुते कन्यका सताम् ॥ १६ ॥</s-l></s-lg><s-lg><s-l>देवमानुषलोकौ द्वौ मानसेनैव चक्षुषा ।</s-l><s-l>अवगाह्यैव विचितौ न च मे रोचते वरः ॥ १७ ॥</s-l></s-lg><s-lg><s-l>न देवान्नैव दितिजान्न गन्धर्वान्न मानुषान् ।</s-l><s-l>अरोचयं वरकृते तथैव बहुलानृषीन् ॥ १८ ॥</s-l></s-lg><s-lg><s-l>भार्यया तु स संमन्त्र्य सह रात्रौ सुधर्मया ।</s-l><s-l>मातलिर्नागलोकाय चकार गमने मतिम् ॥ १९ ॥</s-l></s-lg><s-lg><s-l>न मे देवमनुष्येषु गुणकेश्याः समो वरः ।</s-l><s-l>रूपतो दृश्यते कश्चिन्नागेषु भविता ध्रुवम् ॥ २० ॥</s-l></s-lg><s-lg><s-l>इत्यामन्त्र्य सुधर्मां स कृत्वा चाभिप्रदक्षिणम् ।</s-l><s-l>कन्यां शिरस्युपाघ्राय प्रविवेश महीतलम् ॥ २१ ॥</s-l></s-lg>