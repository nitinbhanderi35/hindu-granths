<s-lg><s-l> वैशंपायन उवाच ।</s-l><s-l>गते द्वारवतीं कृष्णे बलदेवे च माधवे ।</s-l><s-l>सह वृष्ण्यन्धकैः सर्वैर्भोजैश्च शतशस्तथा ॥ १ ॥</s-l></s-lg><s-lg><s-l>सर्वमागमयामास पाण्डवानां विचेष्टितम् ।</s-l><s-l>धृतराष्ट्रात्मजो राजा दूतैः प्रणिहितैश्चरैः ॥ २ ॥</s-l></s-lg><s-lg><s-l>स श्रुत्वा माधवं यातं सदश्वैरनिलोपमैः ।</s-l><s-l>बलेन नातिमहता द्वारकामभ्ययात्पुरीम् ॥ ३ ॥</s-l></s-lg><s-lg><s-l>तमेव दिवसं चापि कौन्तेयः पाण्डुनन्दनः ।</s-l><s-l>आनर्तनगरीं रम्यां जगामाशु धनंजयः ॥ ४ ॥</s-l></s-lg><s-lg><s-l>तौ यात्वा पुरुषव्याघ्रौ द्वारकां कुरुनन्दनौ ।</s-l><s-l>सुप्तं ददृशतुः कृष्णं शयानं चोपजग्मतुः ॥ ५ ॥</s-l></s-lg><s-lg><s-l>ततः शयाने गोविन्दे प्रविवेश सुयोधनः ।</s-l><s-l>उच्छीर्षतश्च कृष्णस्य निषसाद वरासने ॥ ६ ॥</s-l></s-lg><s-lg><s-l>ततः किरीटी तस्यानु प्रविवेश महामनाः ।</s-l><s-l>पश्चार्धे च स कृष्णस्य प्रह्वोऽतिष्ठत्कृताञ्जलिः ॥ ७ ॥</s-l></s-lg><s-lg><s-l>प्रतिबुद्धः स वार्ष्णेयो ददर्शाग्रे किरीटिनम् ।</s-l><s-l>स तयोः स्वागतं कृत्वा यथार्हं प्रतिपूज्य च ।</s-l><s-l>तदागमनजं हेतुं पप्रच्छ मधुसूदनः ॥ ८ ॥</s-l></s-lg><s-lg><s-l>ततो दुर्योधनः कृष्णमुवाच प्रहसन्निव ।</s-l><s-l>विग्रहेऽस्मिन्भवान्साह्यं मम दातुमिहार्हति ॥ ९ ॥</s-l></s-lg><s-lg><s-l>समं हि भवतः सख्यं मयि चैवार्जुनेऽपि च ।</s-l><s-l>तथा संबन्धकं तुल्यमस्माकं त्वयि माधव ॥ १० ॥</s-l></s-lg><s-lg><s-l>अहं चाभिगतः पूर्वं त्वामद्य मधुसूदन ।</s-l><s-l>पूर्वं चाभिगतं सन्तो भजन्ते पूर्वसारिणः ॥ ११ ॥</s-l></s-lg><s-lg><s-l>त्वं च श्रेष्ठतमो लोके सतामद्य जनार्दन ।</s-l><s-l>सततं संमतश्चैव सद्वृत्तमनुपालय ॥ १२ ॥</s-l></s-lg><s-lg><s-l> कृष्ण उवाच ।</s-l><s-l>भवानभिगतः पूर्वमत्र मे नास्ति संशयः ।</s-l><s-l>दृष्टस्तु प्रथमं राजन्मया पार्थो धनंजयः ॥ १३ ॥</s-l></s-lg><s-lg><s-l>तव पूर्वाभिगमनात्पूर्वं चाप्यस्य दर्शनात् ।</s-l><s-l>साहाय्यमुभयोरेव करिष्यामि सुयोधन ॥ १४ ॥</s-l></s-lg><s-lg><s-l>प्रवारणं तु बालानां पूर्वं कार्यमिति श्रुतिः ।</s-l><s-l>तस्मात्प्रवारणं पूर्वमर्हः पार्थो धनंजयः ॥ १५ ॥</s-l></s-lg><s-lg><s-l>मत्संहननतुल्यानां गोपानामर्बुदं महत् ।</s-l><s-l>नारायणा इति ख्याताः सर्वे संग्रामयोधिनः ॥ १६ ॥</s-l></s-lg><s-lg><s-l>ते वा युधि दुराधर्षा भवन्त्वेकस्य सैनिकाः ।</s-l><s-l>अयुध्यमानः संग्रामे न्यस्तशस्त्रोऽहमेकतः ॥ १७ ॥</s-l></s-lg><s-lg><s-l>आभ्यामन्यतरं पार्थ यत्ते हृद्यतरं मतम् ।</s-l><s-l>तद्वृणीतां भवानग्रे प्रवार्यस्त्वं हि धर्मतः ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तु कृष्णेन कुन्तीपुत्रो धनंजयः ।</s-l><s-l>अयुध्यमानं संग्रामे वरयामास केशवम् ॥ १९ ॥</s-l></s-lg><s-lg><s-l>सहस्राणां सहस्रं तु योधानां प्राप्य भारत ।</s-l><s-l>कृष्णं चापहृतं ज्ञात्वा संप्राप परमां मुदम् ॥ २० ॥</s-l></s-lg><s-lg><s-l>दुर्योधनस्तु तत्सैन्यं सर्वमादाय पार्थिवः ।</s-l><s-l>ततोऽभ्ययाद्भीमबलो रौहिणेयं महाबलम् ॥ २१ ॥</s-l></s-lg><s-lg><s-l>सर्वं चागमने हेतुं स तस्मै संन्यवेदयत् ।</s-l><s-l>प्रत्युवाच ततः शौरिर्धार्तराष्ट्रमिदं वचः ॥ २२ ॥</s-l></s-lg><s-lg><s-l>विदितं ते नरव्याघ्र सर्वं भवितुमर्हति ।</s-l><s-l>यन्मयोक्तं विराटस्य पुरा वैवाहिके तदा ॥ २३ ॥</s-l></s-lg><s-lg><s-l>निगृह्योक्तो हृषीकेशस्त्वदर्थं कुरुनन्दन ।</s-l><s-l>मया संबन्धकं तुल्यमिति राजन्पुनः पुनः ॥ २४ ॥</s-l></s-lg><s-lg><s-l>न च तद्वाक्यमुक्तं वै केशवः प्रत्यपद्यत ।</s-l><s-l>न चाहमुत्सहे कृष्णं विना स्थातुमपि क्षणम् ॥ २५ ॥</s-l></s-lg><s-lg><s-l>नाहं सहायः पार्थानां नापि दुर्योधनस्य वै ।</s-l><s-l>इति मे निश्चिता बुद्दिर्वासुदेवमवेक्ष्य ह ॥ २६ ॥</s-l></s-lg><s-lg><s-l>जातोऽसि भारते वंशे सर्वपार्थिवपूजिते ।</s-l><s-l>गच्छ युध्यस्व धर्मेण क्षात्रेण भरतर्षभ ॥ २७ ॥</s-l></s-lg><s-lg><s-l>इत्येवमुक्तः स तदा परिष्वज्य हलायुधम् ।</s-l><s-l>कृष्णं चापहृतं ज्ञात्वा युद्धान्मेने जितं जयम् ॥ २८ ॥</s-l></s-lg><s-lg><s-l>सोऽभ्ययात्कृतवर्माणं धृतराष्ट्रसुतो नृपः ।</s-l><s-l>कृतवर्मा ददौ तस्य सेनामक्षौहिणीं तदा ॥ २९ ॥</s-l></s-lg><s-lg><s-l>स तेन सर्वसैन्येन भीमेन कुरुनन्दनः ।</s-l><s-l>वृतः प्रतिययौ हृष्टः सुहृदः संप्रहर्षयन् ॥ ३० ॥</s-l></s-lg><s-lg><s-l>गते दुर्योधने कृष्णः किरीटिनमथाब्रवीत् ।</s-l><s-l>अयुध्यमानः कां बुद्धिमास्थायाहं त्वया वृतः ॥ ३१ ॥</s-l></s-lg><s-lg><s-l> अर्जुन उवाच ।</s-l><s-l>भवान्समर्थस्तान्सर्वान्निहन्तुं नात्र संशयः ।</s-l><s-l>निहन्तुमहमप्येकः समर्थः पुरुषोत्तम ॥ ३२ ॥</s-l></s-lg><s-lg><s-l>भवांस्तु कीर्तिमाँल्लोके तद्यशस्त्वां गमिष्यति ।</s-l><s-l>यशसा चाहमप्यर्थी तस्मादसि मया वृतः ॥ ३३ ॥</s-l></s-lg><s-lg><s-l>सारथ्यं तु त्वया कार्यमिति मे मानसं सदा ।</s-l><s-l>चिररात्रेप्सितं कामं तद्भवान्कर्तुमर्हति ॥ ३४ ॥</s-l></s-lg><s-lg><s-l> वासुदेव उवाच ।</s-l><s-l>उपपन्नमिदं पार्थ यत्स्पर्धेथा मया सह ।</s-l><s-l>सारथ्यं ते करिष्यामि कामः संपद्यतां तव ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>एवं प्रमुदितः पार्थः कृष्णेन सहितस्तदा ।</s-l><s-l>वृतो दाशार्हप्रवरैः पुनरायाद्युधिष्ठिरम् ॥ ३६ ॥</s-l></s-lg>