<s-lg><s-l> वैशंपायन उवाच ।</s-l><s-l>श्रुत्वा दुर्योधनो वाक्यमप्रियं कुरुसंसदि ।</s-l><s-l>प्रत्युवाच महाबाहुं वासुदेवं यशस्विनम् ॥ १ ॥</s-l></s-lg><s-lg><s-l>प्रसमीक्ष्य भवानेतद्वक्तुमर्हति केशव ।</s-l><s-l>मामेव हि विशेषेण विभाष्य परिगर्हसे ॥ २ ॥</s-l></s-lg><s-lg><s-l>भक्तिवादेन पार्थानामकस्मान्मधुसूदन ।</s-l><s-l>भवान्गर्हयते नित्यं किं समीक्ष्य बलाबलम् ॥ ३ ॥</s-l></s-lg><s-lg><s-l>भवान्क्षत्ता च राजा च आचार्यो वा पितामहः ।</s-l><s-l>मामेव परिगर्हन्ते नान्यं कंचन पार्थिवम् ॥ ४ ॥</s-l></s-lg><s-lg><s-l>न चाहं लक्षये कंचिद्व्यभिचारमिहात्मनः ।</s-l><s-l>अथ सर्वे भवन्तो मां विद्विषन्ति सराजकाः ॥ ५ ॥</s-l></s-lg><s-lg><s-l>न चाहं कंचिदत्यर्थमपराधमरिंदम ।</s-l><s-l>विचिन्तयन्प्रपश्यामि सुसूक्ष्ममपि केशव ॥ ६ ॥</s-l></s-lg><s-lg><s-l>प्रियाभ्युपगते द्यूते पाण्डवा मधुसूदन ।</s-l><s-l>जिताः शकुनिना राज्यं तत्र किं मम दुष्कृतम् ॥ ७ ॥</s-l></s-lg><s-lg><s-l>यत्पुनर्द्रविणं किंचित्तत्राजीयन्त पाण्डवाः ।</s-l><s-l>तेभ्य एवाभ्यनुज्ञातं तत्तदा मधुसूदन ॥ ८ ॥</s-l></s-lg><s-lg><s-l>अपराधो न चास्माकं यत्ते ह्यक्षपराजिताः ।</s-l><s-l>अजेया जयतां श्रेष्ठ पार्थाः प्रव्राजिता वनम् ॥ ९ ॥</s-l></s-lg><s-lg><s-l>केन चाप्यपवादेन विरुध्यन्तेऽरिभिः सह ।</s-l><s-l>अशक्ताः पाण्डवाः कृष्ण प्रहृष्टाः प्रत्यमित्रवत् ॥ १० ॥</s-l></s-lg><s-lg><s-l>किमस्माभिः कृतं तेषां कस्मिन्वा पुनरागसि ।</s-l><s-l>धार्तराष्ट्राञ्जिघांसन्ति पाण्डवाः सृञ्जयैः सह ॥ ११ ॥</s-l></s-lg><s-lg><s-l>न चापि वयमुग्रेण कर्मणा वचनेन वा ।</s-l><s-l>वित्रस्ताः प्रणमामेह भयादपि शतक्रतोः ॥ १२ ॥</s-l></s-lg><s-lg><s-l>न च तं कृष्ण पश्यामि क्षत्रधर्ममनुष्ठितम् ।</s-l><s-l>उत्सहेत युधा जेतुं यो नः शत्रुनिबर्हण ॥ १३ ॥</s-l></s-lg><s-lg><s-l>न हि भीष्मकृपद्रोणाः सगणा मधुसूदन ।</s-l><s-l>देवैरपि युधा जेतुं शक्याः किमुत पाण्डवैः ॥ १४ ॥</s-l></s-lg><s-lg><s-l>स्वधर्ममनुतिष्ठन्तो यदि माधव संयुगे ।</s-l><s-l>शस्त्रेण निधनं काले प्राप्स्यामः स्वर्गमेव तत् ॥ १५ ॥</s-l></s-lg><s-lg><s-l>मुख्यश्चैवैष नो धर्मः क्षत्रियाणां जनार्दन ।</s-l><s-l>यच्छयीमहि संग्रामे शरतल्पगता वयम् ॥ १६ ॥</s-l></s-lg><s-lg><s-l>ते वयं वीरशयनं प्राप्स्यामो यदि संयुगे ।</s-l><s-l>अप्रणम्यैव शत्रूणां न नस्तप्स्यति माधव ॥ १७ ॥</s-l></s-lg><s-lg><s-l>कश्च जातु कुले जातः क्षत्रधर्मेण वर्तयन् ।</s-l><s-l>भयाद्वृत्तिं समीक्ष्यैवं प्रणमेदिह कस्यचित् ॥ १८ ॥</s-l></s-lg><s-lg><s-l>उद्यच्छेदेव न नमेदुद्यमो ह्येव पौरुषम् ।</s-l><s-l>अप्यपर्वणि भज्येत न नमेदिह कस्यचित् ॥ १९ ॥</s-l></s-lg><s-lg><s-l>इति मातङ्गवचनं परीप्सन्ति हितेप्सवः ।</s-l><s-l>धर्माय चैव प्रणमेद्ब्राह्मणेभ्यश्च मद्विधः ॥ २० ॥</s-l></s-lg><s-lg><s-l>अचिन्तयन्कंचिदन्यं यावज्जीवं तथाचरेत् ।</s-l><s-l>एष धर्मः क्षत्रियाणां मतमेतच्च मे सदा ॥ २१ ॥</s-l></s-lg><s-lg><s-l>राज्यांशश्चाभ्यनुज्ञातो यो मे पित्रा पुराभवत् ।</s-l><s-l>न स लभ्यः पुनर्जातु मयि जीवति केशव ॥ २२ ॥</s-l></s-lg><s-lg><s-l>यावच्च राजा ध्रियते धृतराष्ट्रो जनार्दन ।</s-l><s-l>न्यस्तशस्त्रा वयं ते वाप्युपजीवाम माधव ॥ २३ ॥</s-l></s-lg><s-lg><s-l>यद्यदेयं पुरा दत्तं राज्यं परवतो मम ।</s-l><s-l>अज्ञानाद्वा भयाद्वापि मयि बाले जनार्दन ॥ २४ ॥</s-l></s-lg><s-lg><s-l>न तदद्य पुनर्लभ्यं पाण्डवैर्वृष्णिनन्दन ।</s-l><s-l>ध्रियमाणे महाबाहो मयि संप्रति केशव ॥ २५ ॥</s-l></s-lg><s-lg><s-l>यावद्धि सूच्यास्तीक्ष्णाया विध्येदग्रेण माधव ।</s-l><s-l>तावदप्यपरित्याज्यं भूमेर्नः पाण्डवान्प्रति ॥ २६ ॥</s-l></s-lg>