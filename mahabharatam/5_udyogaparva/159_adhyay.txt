<s-lg><s-l> संजय उवाच ।</s-l><s-l>उलूकस्त्वर्जुनं भूयो यथोक्तं वाक्यमब्रवीत् ।</s-l><s-l>आशीविषमिव क्रुद्धं तुदन्वाक्यशलाकया ॥ १ ॥</s-l></s-lg><s-lg><s-l>तस्य तद्वचनं श्रुत्वा रुषिताः पाण्डवा भृशम् ।</s-l><s-l>प्रागेव भृशसंक्रुद्धाः कैतव्येन प्रधर्षिताः ॥ २ ॥</s-l></s-lg><s-lg><s-l>नासनेष्ववतिष्ठन्त बाहूंश्चैव विचिक्षिपुः ।</s-l><s-l>आशीविषा इव क्रुद्धा वीक्षां चक्रुः परस्परम् ॥ ३ ॥</s-l></s-lg><s-lg><s-l>अवाक्शिरा भीमसेनः समुदैक्षत केशवम् ।</s-l><s-l>नेत्राभ्यां लोहितान्ताभ्यामाशीविष इव श्वसन् ॥ ४ ॥</s-l></s-lg><s-lg><s-l>आर्तं वातात्मजं दृष्ट्वा क्रोधेनाभिहतं भृशम् ।</s-l><s-l>उत्स्मयन्निव दाशार्हः कैतव्यं प्रत्यभाषत ॥ ५ ॥</s-l></s-lg><s-lg><s-l>प्रयाहि शीघ्रं कैतव्य ब्रूयाश्चैव सुयोधनम् ।</s-l><s-l>श्रुतं वाक्यं गृहीतोऽर्थो मतं यत्ते तथास्तु तत् ॥ ६ ॥</s-l></s-lg><s-lg><s-l>मद्वचश्चापि भूयस्ते वक्तव्यः स सुयोधनः ।</s-l><s-l>श्व इदानीं प्रदृश्येथाः पुरुषो भव दुर्मते ॥ ७ ॥</s-l></s-lg><s-lg><s-l>मन्यसे यच्च मूढ त्वं न योत्स्यति जनार्दनः ।</s-l><s-l>सारथ्येन वृतः पार्थैरिति त्वं न बिभेषि च ॥ ८ ॥</s-l></s-lg><s-lg><s-l>जघन्यकालमप्येतद्भवेद्यत्सर्वपार्थिवान् ।</s-l><s-l>निर्दहेयमहं क्रोधात्तृणानीव हुताशनः ॥ ९ ॥</s-l></s-lg><s-lg><s-l>युधिष्ठिरनियोगात्तु फल्गुनस्य महात्मनः ।</s-l><s-l>करिष्ये युध्यमानस्य सारथ्यं विदितात्मनः ॥ १० ॥</s-l></s-lg><s-lg><s-l>यद्युत्पतसि लोकांस्त्रीन्यद्याविशसि भूतलम् ।</s-l><s-l>तत्र तत्रार्जुनरथं प्रभाते द्रक्ष्यसेऽग्रतः ॥ ११ ॥</s-l></s-lg><s-lg><s-l>यच्चापि भीमसेनस्य मन्यसे मोघगर्जितम् ।</s-l><s-l>दुःशासनस्य रुधिरं पीतमित्यवधार्यताम् ॥ १२ ॥</s-l></s-lg><s-lg><s-l>न त्वां समीक्षते पार्थो नापि राजा युधिष्ठिरः ।</s-l><s-l>न भीमसेनो न यमौ प्रतिकूलप्रभाषिणम् ॥ १३ ॥</s-l></s-lg>