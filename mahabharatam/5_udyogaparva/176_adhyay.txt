<s-lg><s-l> अकृतव्रण उवाच ।</s-l><s-l>दुःखद्वयमिदं भद्रे कतरस्य चिकीर्षसि ।</s-l><s-l>प्रतिकर्तव्यमबले तत्त्वं वत्से ब्रवीहि मे ॥ १ ॥</s-l></s-lg><s-lg><s-l>यदि सौभपतिर्भद्रे नियोक्तव्यो मते तव ।</s-l><s-l>नियोक्ष्यति महात्मा तं रामस्त्वद्धितकाम्यया ॥ २ ॥</s-l></s-lg><s-lg><s-l>अथापगेयं भीष्मं तं रामेणेच्छसि धीमता ।</s-l><s-l>रणे विनिर्जितं द्रष्टुं कुर्यात्तदपि भार्गवः ॥ ३ ॥</s-l></s-lg><s-lg><s-l>सृञ्जयस्य वचः श्रुत्वा तव चैव शुचिस्मिते ।</s-l><s-l>यदत्रानन्तरं कार्यं तदद्यैव विचिन्त्यताम् ॥ ४ ॥</s-l></s-lg><s-lg><s-l> अम्बोवाच ।</s-l><s-l>अपनीतास्मि भीष्मेण भगवन्नविजानता ।</s-l><s-l>न हि जानाति मे भीष्मो ब्रह्मञ्शाल्वगतं मनः ॥ ५ ॥</s-l></s-lg><s-lg><s-l>एतद्विचार्य मनसा भवानेव विनिश्चयम् ।</s-l><s-l>विचिनोतु यथान्यायं विधानं क्रियतां तथा ॥ ६ ॥</s-l></s-lg><s-lg><s-l>भीष्मे वा कुरुशार्दूले शाल्वराजेऽथ वा पुनः ।</s-l><s-l>उभयोरेव वा ब्रह्मन्यद्युक्तं तत्समाचर ॥ ७ ॥</s-l></s-lg><s-lg><s-l>निवेदितं मया ह्येतद्दुःखमूलं यथातथम् ।</s-l><s-l>विधानं तत्र भगवन्कर्तुमर्हसि युक्तितः ॥ ८ ॥</s-l></s-lg><s-lg><s-l> अकृतव्रण उवाच ।</s-l><s-l>उपपन्नमिदं भद्रे यदेवं वरवर्णिनि ।</s-l><s-l>धर्मं प्रति वचो ब्रूयाः शृणु चेदं वचो मम ॥ ९ ॥</s-l></s-lg><s-lg><s-l>यदि त्वामापगेयो वै न नयेद्गजसाह्वयम् ।</s-l><s-l>शाल्वस्त्वां शिरसा भीरु गृह्णीयाद्रामचोदितः ॥ १० ॥</s-l></s-lg><s-lg><s-l>तेन त्वं निर्जिता भद्रे यस्मान्नीतासि भामिनि ।</s-l><s-l>संशयः शाल्वराजस्य तेन त्वयि सुमध्यमे ॥ ११ ॥</s-l></s-lg><s-lg><s-l>भीष्मः पुरुषमानी च जितकाशी तथैव च ।</s-l><s-l>तस्मात्प्रतिक्रिया युक्ता भीष्मे कारयितुं त्वया ॥ १२ ॥</s-l></s-lg><s-lg><s-l> अम्बोवाच ।</s-l><s-l>ममाप्येष महान्ब्रह्मन्हृदि कामोऽभिवर्तते ।</s-l><s-l>घातयेयं यदि रणे भीष्ममित्येव नित्यदा ॥ १३ ॥</s-l></s-lg><s-lg><s-l>भीष्मं वा शाल्वराजं वा यं वा दोषेण गच्छसि ।</s-l><s-l>प्रशाधि तं महाबाहो यत्कृतेऽहं सुदुःखिता ॥ १४ ॥</s-l></s-lg><s-lg><s-l> भीष्म उवाच ।</s-l><s-l>एवं कथयतामेव तेषां स दिवसो गतः ।</s-l><s-l>रात्रिश्च भरतश्रेष्ठ सुखशीतोष्णमारुता ॥ १५ ॥</s-l></s-lg><s-lg><s-l>ततो रामः प्रादुरासीत्प्रज्वलन्निव तेजसा ।</s-l><s-l>शिष्यैः परिवृतो राजञ्जटाचीरधरो मुनिः ॥ १६ ॥</s-l></s-lg><s-lg><s-l>धनुष्पाणिरदीनात्मा खड्गं बिभ्रत्परश्वधी ।</s-l><s-l>विरजा राजशार्दूल सोऽभ्ययात्सृञ्जयं नृपम् ॥ १७ ॥</s-l></s-lg><s-lg><s-l>ततस्तं तापसा दृष्ट्वा स च राजा महातपाः ।</s-l><s-l>तस्थुः प्राञ्जलयः सर्वे सा च कन्या तपस्विनी ॥ १८ ॥</s-l></s-lg><s-lg><s-l>पूजयामासुरव्यग्रा मधुपर्केण भार्गवम् ।</s-l><s-l>अर्चितश्च यथायोगं निषसाद सहैव तैः ॥ १९ ॥</s-l></s-lg><s-lg><s-l>ततः पूर्वव्यतीतानि कथयेते स्म तावुभौ ।</s-l><s-l>सृञ्जयश्च स राजर्षिर्जामदग्न्यश्च भारत ॥ २० ॥</s-l></s-lg><s-lg><s-l>ततः कथान्ते राजर्षिर्भृगुश्रेष्ठं महाबलम् ।</s-l><s-l>उवाच मधुरं काले रामं वचनमर्थवत् ॥ २१ ॥</s-l></s-lg><s-lg><s-l>रामेयं मम दौहित्री काशिराजसुता प्रभो ।</s-l><s-l>अस्याः शृणु यथातत्त्वं कार्यं कार्यविशारद ॥ २२ ॥</s-l></s-lg><s-lg><s-l>परमं कथ्यतां चेति तां रामः प्रत्यभाषत ।</s-l><s-l>ततः साभ्यगमद्रामं ज्वलन्तमिव पावकम् ॥ २३ ॥</s-l></s-lg><s-lg><s-l>सा चाभिवाद्य चरणौ रामस्य शिरसा शुभा ।</s-l><s-l>स्पृष्ट्वा पद्मदलाभाभ्यां पाणिभ्यामग्रतः स्थिता ॥ २४ ॥</s-l></s-lg><s-lg><s-l>रुरोद सा शोकवती बाष्पव्याकुललोचना ।</s-l><s-l>प्रपेदे शरणं चैव शरण्यं भृगुनन्दनम् ॥ २५ ॥</s-l></s-lg><s-lg><s-l> राम उवाच ।</s-l><s-l>यथासि सृञ्जयस्यास्य तथा मम नृपात्मजे ।</s-l><s-l>ब्रूहि यत्ते मनोदुःखं करिष्ये वचनं तव ॥ २६ ॥</s-l></s-lg><s-lg><s-l> अम्बोवाच ।</s-l><s-l>भगवञ्शरणं त्वाद्य प्रपन्नास्मि महाव्रत ।</s-l><s-l>शोकपङ्कार्णवाद्घोरादुद्धरस्व च मां विभो ॥ २७ ॥</s-l></s-lg><s-lg><s-l> भीष्म उवाच ।</s-l><s-l>तस्याश्च दृष्ट्वा रूपं च वयश्चाभिनवं पुनः ।</s-l><s-l>सौकुमार्यं परं चैव रामश्चिन्तापरोऽभवत् ॥ २८ ॥</s-l></s-lg><s-lg><s-l>किमियं वक्ष्यतीत्येवं विमृशन्भृगुसत्तमः ।</s-l><s-l>इति दध्यौ चिरं रामः कृपयाभिपरिप्लुतः ॥ २९ ॥</s-l></s-lg><s-lg><s-l>कथ्यतामिति सा भूयो रामेणोक्ता शुचिस्मिता ।</s-l><s-l>सर्वमेव यथातत्त्वं कथयामास भार्गवे ॥ ३० ॥</s-l></s-lg><s-lg><s-l>तच्छ्रुत्वा जामदग्न्यस्तु राजपुत्र्या वचस्तदा ।</s-l><s-l>उवाच तां वरारोहां निश्चित्यार्थविनिश्चयम् ॥ ३१ ॥</s-l></s-lg><s-lg><s-l>प्रेषयिष्यामि भीष्माय कुरुश्रेष्ठाय भामिनि ।</s-l><s-l>करिष्यति वचो धर्म्यं श्रुत्वा मे स नराधिपः ॥ ३२ ॥</s-l></s-lg><s-lg><s-l>न चेत्करिष्यति वचो मयोक्तं जाह्नवीसुतः ।</s-l><s-l>धक्ष्याम्येनं रणे भद्रे सामात्यं शस्त्रतेजसा ॥ ३३ ॥</s-l></s-lg><s-lg><s-l>अथ वा ते मतिस्तत्र राजपुत्रि निवर्तते ।</s-l><s-l>तावच्छाल्वपतिं वीरं योजयाम्यत्र कर्मणि ॥ ३४ ॥</s-l></s-lg><s-lg><s-l> अम्बोवाच ।</s-l><s-l>विसर्जितास्मि भीष्मेण श्रुत्वैव भृगुनन्दन ।</s-l><s-l>शाल्वराजगतं चेतो मम पूर्वं मनीषितम् ॥ ३५ ॥</s-l></s-lg><s-lg><s-l>सौभराजमुपेत्याहमब्रुवं दुर्वचं वचः ।</s-l><s-l>न च मां प्रत्यगृह्णात्स चारित्रपरिशङ्कितः ॥ ३६ ॥</s-l></s-lg><s-lg><s-l>एतत्सर्वं विनिश्चित्य स्वबुद्ध्या भृगुनन्दन ।</s-l><s-l>यदत्रौपयिकं कार्यं तच्चिन्तयितुमर्हसि ॥ ३७ ॥</s-l></s-lg><s-lg><s-l>ममात्र व्यसनस्यास्य भीष्मो मूलं महाव्रतः ।</s-l><s-l>येनाहं वशमानीता समुत्क्षिप्य बलात्तदा ॥ ३८ ॥</s-l></s-lg><s-lg><s-l>भीष्मं जहि महाबाहो यत्कृते दुःखमीदृशम् ।</s-l><s-l>प्राप्ताहं भृगुशार्दूल चराम्यप्रियमुत्तमम् ॥ ३९ ॥</s-l></s-lg><s-lg><s-l>स हि लुब्धश्च मानी च जितकाशी च भार्गव ।</s-l><s-l>तस्मात्प्रतिक्रिया कर्तुं युक्ता तस्मै त्वयानघ ॥ ४० ॥</s-l></s-lg><s-lg><s-l>एष मे ह्रियमाणाया भारतेन तदा विभो ।</s-l><s-l>अभवद्धृदि संकल्पो घातयेयं महाव्रतम् ॥ ४१ ॥</s-l></s-lg><s-lg><s-l>तस्मात्कामं ममाद्येमं राम संवर्तयानघ ।</s-l><s-l>जहि भीष्मं महाबाहो यथा वृत्रं पुरंदरः ॥ ४२ ॥</s-l></s-lg>