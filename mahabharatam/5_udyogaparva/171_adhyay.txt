<s-lg><s-l> भीष्म उवाच ।</s-l><s-l>ततोऽहं भरतश्रेष्ठ मातरं वीरमातरम् ।</s-l><s-l>अभिगम्योपसंगृह्य दाशेयीमिदमब्रुवम् ॥ १ ॥</s-l></s-lg><s-lg><s-l>इमाः काशिपतेः कन्या मया निर्जित्य पार्थिवान् ।</s-l><s-l>विचित्रवीर्यस्य कृते वीर्यशुल्का उपार्जिताः ॥ २ ॥</s-l></s-lg><s-lg><s-l>ततो मूर्धन्युपाघ्राय पर्यश्रुनयना नृप ।</s-l><s-l>आह सत्यवती हृष्टा दिष्ट्या पुत्र जितं त्वया ॥ ३ ॥</s-l></s-lg><s-lg><s-l>सत्यवत्यास्त्वनुमते विवाहे समुपस्थिते ।</s-l><s-l>उवाच वाक्यं सव्रीडा ज्येष्ठा काशिपतेः सुता ॥ ४ ॥</s-l></s-lg><s-lg><s-l>भीष्म त्वमसि धर्मज्ञः सर्वशास्त्रविशारदः ।</s-l><s-l>श्रुत्वा च धर्म्यं वचनं मह्यं कर्तुमिहार्हसि ॥ ५ ॥</s-l></s-lg><s-lg><s-l>मया शाल्वपतिः पूर्वं मनसाभिवृतो वरः ।</s-l><s-l>तेन चास्मि वृता पूर्वं रहस्यविदिते पितुः ॥ ६ ॥</s-l></s-lg><s-lg><s-l>कथं मामन्यकामां त्वं राजञ्शास्त्रमधीत्य वै ।</s-l><s-l>वासयेथा गृहे भीष्म कौरवः सन्विशेषतः ॥ ७ ॥</s-l></s-lg><s-lg><s-l>एतद्बुद्ध्या विनिश्चित्य मनसा भरतर्षभ ।</s-l><s-l>यत्क्षमं ते महाबाहो तदिहारब्धुमर्हसि ॥ ८ ॥</s-l></s-lg><s-lg><s-l>स मां प्रतीक्षते व्यक्तं शाल्वराजो विशां पते ।</s-l><s-l>कृपां कुरु महाबाहो मयि धर्मभृतां वर ।</s-l><s-l>त्वं हि सत्यव्रतो वीर पृथिव्यामिति नः श्रुतम् ॥ ९ ॥</s-l></s-lg>