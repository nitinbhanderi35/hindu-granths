<s-lg><s-l> होत्रवाहन उवाच ।</s-l><s-l>रामं द्रक्ष्यसि वत्से त्वं जामदग्न्यं महावने ।</s-l><s-l>उग्रे तपसि वर्तन्तं सत्यसंधं महाबलम् ॥ १ ॥</s-l></s-lg><s-lg><s-l>महेन्द्रे वै गिरिश्रेष्ठे रामं नित्यमुपासते ।</s-l><s-l>ऋषयो वेदविदुषो गन्धर्वाप्सरसस्तथा ॥ २ ॥</s-l></s-lg><s-lg><s-l>तत्र गच्छस्व भद्रं ते ब्रूयाश्चैनं वचो मम ।</s-l><s-l>अभिवाद्य पूर्वं शिरसा तपोवृद्धं दृढव्रतम् ॥ ३ ॥</s-l></s-lg><s-lg><s-l>ब्रूयाश्चैनं पुनर्भद्रे यत्ते कार्यं मनीषितम् ।</s-l><s-l>मयि संकीर्तिते रामः सर्वं तत्ते करिष्यति ॥ ४ ॥</s-l></s-lg><s-lg><s-l>मम रामः सखा वत्से प्रीतियुक्तः सुहृच्च मे ।</s-l><s-l>जमदग्निसुतो वीरः सर्वशस्त्रभृतां वरः ॥ ५ ॥</s-l></s-lg><s-lg><s-l>एवं ब्रुवति कन्यां तु पार्थिवे होत्रवाहने ।</s-l><s-l>अकृतव्रणः प्रादुरासीद्रामस्यानुचरः प्रियः ॥ ६ ॥</s-l></s-lg><s-lg><s-l>ततस्ते मुनयः सर्वे समुत्तस्थुः सहस्रशः ।</s-l><s-l>स च राजा वयोवृद्धः सृञ्जयो होत्रवाहनः ॥ ७ ॥</s-l></s-lg><s-lg><s-l>ततः पृष्ट्वा यथान्यायमन्योन्यं ते वनौकसः ।</s-l><s-l>सहिता भरतश्रेष्ठ निषेदुः परिवार्य तम् ॥ ८ ॥</s-l></s-lg><s-lg><s-l>ततस्ते कथयामासुः कथास्तास्ता मनोरमाः ।</s-l><s-l>कान्ता दिव्याश्च राजेन्द्र प्रीतिहर्षमुदा युताः ॥ ९ ॥</s-l></s-lg><s-lg><s-l>ततः कथान्ते राजर्षिर्महात्मा होत्रवाहनः ।</s-l><s-l>रामं श्रेष्ठं महर्षीणामपृच्छदकृतव्रणम् ॥ १० ॥</s-l></s-lg><s-lg><s-l>क्व संप्रति महाबाहो जामदग्न्यः प्रतापवान् ।</s-l><s-l>अकृतव्रण शक्यो वै द्रष्टुं वेदविदां वरः ॥ ११ ॥</s-l></s-lg><s-lg><s-l> अकृतव्रण उवाच ।</s-l><s-l>भवन्तमेव सततं रामः कीर्तयति प्रभो ।</s-l><s-l>सृञ्जयो मे प्रियसखो राजर्षिरिति पार्थिव ॥ १२ ॥</s-l></s-lg><s-lg><s-l>इह रामः प्रभाते श्वो भवितेति मतिर्मम ।</s-l><s-l>द्रष्टास्येनमिहायान्तं तव दर्शनकाङ्क्षया ॥ १३ ॥</s-l></s-lg><s-lg><s-l>इयं च कन्या राजर्षे किमर्थं वनमागता ।</s-l><s-l>कस्य चेयं तव च का भवतीच्छामि वेदितुम् ॥ १४ ॥</s-l></s-lg><s-lg><s-l> होत्रवाहन उवाच ।</s-l><s-l>दौहित्रीयं मम विभो काशिराजसुता शुभा ।</s-l><s-l>ज्येष्ठा स्वयंवरे तस्थौ भगिनीभ्यां सहानघ ॥ १५ ॥</s-l></s-lg><s-lg><s-l>इयमम्बेति विख्याता ज्येष्ठा काशिपतेः सुता ।</s-l><s-l>अम्बिकाम्बालिके त्वन्ये यवीयस्यौ तपोधन ॥ १६ ॥</s-l></s-lg><s-lg><s-l>समेतं पार्थिवं क्षत्रं काशिपुर्यां ततोऽभवत् ।</s-l><s-l>कन्यानिमित्तं ब्रह्मर्षे तत्रासीदुत्सवो महान् ॥ १७ ॥</s-l></s-lg><s-lg><s-l>ततः किल महावीर्यो भीष्मः शांतनवो नृपान् ।</s-l><s-l>अवाक्षिप्य महातेजास्तिस्रः कन्या जहार ताः ॥ १८ ॥</s-l></s-lg><s-lg><s-l>निर्जित्य पृथिवीपालानथ भीष्मो गजाह्वयम् ।</s-l><s-l>आजगाम विशुद्धात्मा कन्याभिः सह भारत ॥ १९ ॥</s-l></s-lg><s-lg><s-l>सत्यवत्यै निवेद्याथ विवाहार्थमनन्तरम् ।</s-l><s-l>भ्रातुर्विचित्रवीर्यस्य समाज्ञापयत प्रभुः ॥ २० ॥</s-l></s-lg><s-lg><s-l>ततो वैवाहिकं दृष्ट्वा कन्येयं समुपार्जितम् ।</s-l><s-l>अब्रवीत्तत्र गाङ्गेयं मन्त्रिमध्ये द्विजर्षभ ॥ २१ ॥</s-l></s-lg><s-lg><s-l>मया शाल्वपतिर्वीर मनसाभिवृतः पतिः ।</s-l><s-l>न मामर्हसि धर्मज्ञ परचित्तां प्रदापितुम् ॥ २२ ॥</s-l></s-lg><s-lg><s-l>तच्छ्रुत्वा वचनं भीष्मः संमन्त्र्य सह मन्त्रिभिः ।</s-l><s-l>निश्चित्य विससर्जेमां सत्यवत्या मते स्थितः ॥ २३ ॥</s-l></s-lg><s-lg><s-l>अनुज्ञाता तु भीष्मेण शाल्वं सौभपतिं ततः ।</s-l><s-l>कन्येयं मुदिता विप्र काले वचनमब्रवीत् ॥ २४ ॥</s-l></s-lg><s-lg><s-l>विसर्जितास्मि भीष्मेण धर्मं मां प्रतिपादय ।</s-l><s-l>मनसाभिवृतः पूर्वं मया त्वं पार्थिवर्षभ ॥ २५ ॥</s-l></s-lg><s-lg><s-l>प्रत्याचख्यौ च शाल्वोऽपि चारित्रस्याभिशङ्कितः ।</s-l><s-l>सेयं तपोवनं प्राप्ता तापस्येऽभिरता भृशम् ॥ २६ ॥</s-l></s-lg><s-lg><s-l>मया च प्रत्यभिज्ञाता वंशस्य परिकीर्तनात् ।</s-l><s-l>अस्य दुःखस्य चोत्पत्तिं भीष्ममेवेह मन्यते ॥ २७ ॥</s-l></s-lg><s-lg><s-l> अम्बोवाच ।</s-l><s-l>भगवन्नेवमेवैतद्यथाह पृथिवीपतिः ।</s-l><s-l>शरीरकर्ता मातुर्मे सृञ्जयो होत्रवाहनः ॥ २८ ॥</s-l></s-lg><s-lg><s-l>न ह्युत्सहे स्वनगरं प्रतियातुं तपोधन ।</s-l><s-l>अवमानभयाच्चैव व्रीडया च महामुने ॥ २९ ॥</s-l></s-lg><s-lg><s-l>यत्तु मां भगवान्रामो वक्ष्यति द्विजसत्तम ।</s-l><s-l>तन्मे कार्यतमं कार्यमिति मे भगवन्मतिः ॥ ३० ॥</s-l></s-lg>