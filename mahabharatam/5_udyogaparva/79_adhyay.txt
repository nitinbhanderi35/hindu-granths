<s-lg><s-l> सहदेव उवाच ।</s-l><s-l>यदेतत्कथितं राज्ञा धर्म एष सनातनः ।</s-l><s-l>यथा तु युद्धमेव स्यात्तथा कार्यमरिंदम ॥ १ ॥</s-l></s-lg><s-lg><s-l>यदि प्रशममिच्छेयुः कुरवः पाण्डवैः सह ।</s-l><s-l>तथापि युद्धं दाशार्ह योजयेथाः सहैव तैः ॥ २ ॥</s-l></s-lg><s-lg><s-l>कथं नु दृष्ट्वा पाञ्चालीं तथा क्लिष्टां सभागताम् ।</s-l><s-l>अवधेन प्रशाम्येत मम मन्युः सुयोधने ॥ ३ ॥</s-l></s-lg><s-lg><s-l>यदि भीमार्जुनौ कृष्ण धर्मराजश्च धार्मिकः ।</s-l><s-l>धर्ममुत्सृज्य तेनाहं योद्धुमिच्छामि संयुगे ॥ ४ ॥</s-l></s-lg><s-lg><s-l> सात्यकिरुवाच ।</s-l><s-l>सत्यमाह महाबाहो सहदेवो महामतिः ।</s-l><s-l>दुर्योधनवधे शान्तिस्तस्य कोपस्य मे भवेत् ॥ ५ ॥</s-l></s-lg><s-lg><s-l>जानासि हि यथा दृष्ट्वा चीराजिनधरान्वने ।</s-l><s-l>तवापि मन्युरुद्भूतो दुःखितान्प्रेक्ष्य पाण्डवान् ॥ ६ ॥</s-l></s-lg><s-lg><s-l>तस्मान्माद्रीसुतः शूरो यदाह पुरुषर्षभः ।</s-l><s-l>वचनं सर्वयोधानां तन्मतं पुरुषोत्तम ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>एवं वदति वाक्यं तु युयुधाने महामतौ ।</s-l><s-l>सुभीमः सिंहनादोऽभूद्योधानां तत्र सर्वशः ॥ ८ ॥</s-l></s-lg><s-lg><s-l>सर्वे हि सर्वतो वीरास्तद्वचः प्रत्यपूजयन् ।</s-l><s-l>साधु साध्विति शैनेयं हर्षयन्तो युयुत्सवः ॥ ९ ॥</s-l></s-lg>