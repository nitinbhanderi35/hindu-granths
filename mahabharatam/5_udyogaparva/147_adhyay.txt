<s-lg><s-l> वासुदेव उवाच ।</s-l><s-l>एवमुक्ते तु गान्धार्या धृतराष्ट्रो जनेश्वरः ।</s-l><s-l>दुर्योधनमुवाचेदं नृपमध्ये जनाधिप ॥ १ ॥</s-l></s-lg><s-lg><s-l>दुर्योधन निबोधेदं यत्त्वां वक्ष्यामि पुत्रक ।</s-l><s-l>तथा तत्कुरु भद्रं ते यद्यस्ति पितृगौरवम् ॥ २ ॥</s-l></s-lg><s-lg><s-l>सोमः प्रजापतिः पूर्वं कुरूणां वंशवर्धनः ।</s-l><s-l>सोमाद्बभूव षष्ठो वै ययातिर्नहुषात्मजः ॥ ३ ॥</s-l></s-lg><s-lg><s-l>तस्य पुत्रा बभूवुश्च पञ्च राजर्षिसत्तमाः ।</s-l><s-l>तेषां यदुर्महातेजा ज्येष्ठः समभवत्प्रभुः ॥ ४ ॥</s-l></s-lg><s-lg><s-l>पूरुर्यवीयांश्च ततो योऽस्माकं वंशवर्धनः ।</s-l><s-l>शर्मिष्ठायाः संप्रसूतो दुहितुर्वृषपर्वणः ॥ ५ ॥</s-l></s-lg><s-lg><s-l>यदुश्च भरतश्रेष्ठ देवयान्याः सुतोऽभवत् ।</s-l><s-l>दौहित्रस्तात शुक्रस्य काव्यस्यामिततेजसः ॥ ६ ॥</s-l></s-lg><s-lg><s-l>यादवानां कुलकरो बलवान्वीर्यसंमतः ।</s-l><s-l>अवमेने स तु क्षत्रं दर्पपूर्णः सुमन्दधीः ॥ ७ ॥</s-l></s-lg><s-lg><s-l>न चातिष्ठत्पितुः शास्त्रे बलदर्पविमोहितः ।</s-l><s-l>अवमेने च पितरं भ्रातॄंश्चाप्यपराजितः ॥ ८ ॥</s-l></s-lg><s-lg><s-l>पृथिव्यां चतुरन्तायां यदुरेवाभवद्बली ।</s-l><s-l>वशे कृत्वा स नृपतीनवसन्नागसाह्वये ॥ ९ ॥</s-l></s-lg><s-lg><s-l>तं पिता परमक्रुद्धो ययातिर्नहुषात्मजः ।</s-l><s-l>शशाप पुत्रं गान्धारे राज्याच्च व्यपरोपयत् ॥ १० ॥</s-l></s-lg><s-lg><s-l>य चैनमन्ववर्तन्त भ्रातरो बलदर्पितम् ।</s-l><s-l>शशाप तानपि क्रुद्धो ययातिस्तनयानथ ॥ ११ ॥</s-l></s-lg><s-lg><s-l>यवीयांसं ततः पूरुं पुत्रं स्ववशवर्तिनम् ।</s-l><s-l>राज्ये निवेशयामास विधेयं नृपसत्तमः ॥ १२ ॥</s-l></s-lg><s-lg><s-l>एवं ज्येष्ठोऽप्यथोत्सिक्तो न राज्यमभिजायते ।</s-l><s-l>यवीयांसोऽभिजायन्ते राज्यं वृद्धोपसेवया ॥ १३ ॥</s-l></s-lg><s-lg><s-l>तथैव सर्वधर्मज्ञः पितुर्मम पितामहः ।</s-l><s-l>प्रतीपः पृथिवीपालस्त्रिषु लोकेषु विश्रुतः ॥ १४ ॥</s-l></s-lg><s-lg><s-l>तस्य पार्थिवसिंहस्य राज्यं धर्मेण शासतः ।</s-l><s-l>त्रयः प्रजज्ञिरे पुत्रा देवकल्पा यशस्विनः ॥ १५ ॥</s-l></s-lg><s-lg><s-l>देवापिरभवज्ज्येष्ठो बाह्लीकस्तदनन्तरम् ।</s-l><s-l>तृतीयः शंतनुस्तात धृतिमान्मे पितामहः ॥ १६ ॥</s-l></s-lg><s-lg><s-l>देवापिस्तु महातेजास्त्वग्दोषी राजसत्तमः ।</s-l><s-l>धार्मिकः सत्यवादी च पितुः शुश्रूषणे रतः ॥ १७ ॥</s-l></s-lg><s-lg><s-l>पौरजानपदानां च संमतः साधुसत्कृतः ।</s-l><s-l>सर्वेषां बालवृद्धानां देवापिर्हृदयंगमः ॥ १८ ॥</s-l></s-lg><s-lg><s-l>प्राज्ञश्च सत्यसंधश्च सर्वभूतहिते रतः ।</s-l><s-l>वर्तमानः पितुः शास्त्रे ब्राह्मणानां तथैव च ॥ १९ ॥</s-l></s-lg><s-lg><s-l>बाह्लीकस्य प्रियो भ्राता शंतनोश्च महात्मनः ।</s-l><s-l>सौभ्रात्रं च परं तेषां सहितानां महात्मनाम् ॥ २० ॥</s-l></s-lg><s-lg><s-l>अथ कालस्य पर्याये वृद्धो नृपतिसत्तमः ।</s-l><s-l>संभारानभिषेकार्थं कारयामास शास्त्रतः ।</s-l><s-l>मङ्गलानि च सर्वाणि कारयामास चाभिभूः ॥ २१ ॥</s-l></s-lg><s-lg><s-l>तं ब्राह्मणाश्च वृद्धाश्च पौरजानपदैः सह ।</s-l><s-l>सर्वे निवारयामासुर्देवापेरभिषेचनम् ॥ २२ ॥</s-l></s-lg><s-lg><s-l>स तच्छ्रुत्वा तु नृपतिरभिषेकनिवारणम् ।</s-l><s-l>अश्रुकण्ठोऽभवद्राजा पर्यशोचत चात्मजम् ॥ २३ ॥</s-l></s-lg><s-lg><s-l>एवं वदान्यो धर्मज्ञः सत्यसंधश्च सोऽभवत् ।</s-l><s-l>प्रियः प्रजानामपि संस्त्वग्दोषेण प्रदूषितः ॥ २४ ॥</s-l></s-lg><s-lg><s-l>हीनाङ्गं पृथिवीपालं नाभिनन्दन्ति देवताः ।</s-l><s-l>इति कृत्वा नृपश्रेष्ठं प्रत्यषेधन्द्विजर्षभाः ॥ २५ ॥</s-l></s-lg><s-lg><s-l>ततः प्रव्यथितात्मासौ पुत्रशोकसमन्वितः ।</s-l><s-l>ममार तं मृतं दृष्ट्वा देवापिः संश्रितो वनम् ॥ २६ ॥</s-l></s-lg><s-lg><s-l>बाह्लीको मातुलकुले त्यक्त्वा राज्यं व्यवस्थितः ।</s-l><s-l>पितृभ्रातॄन्परित्यज्य प्राप्तवान्पुरमृद्धिमत् ॥ २७ ॥</s-l></s-lg><s-lg><s-l>बाह्लीकेन त्वनुज्ञातः शंतनुर्लोकविश्रुतः ।</s-l><s-l>पितर्युपरते राजन्राजा राज्यमकारयत् ॥ २८ ॥</s-l></s-lg><s-lg><s-l>तथैवाहं मतिमता परिचिन्त्येह पाण्डुना ।</s-l><s-l>ज्येष्ठः प्रभ्रंशितो राज्याद्धीनाङ्ग इति भारत ॥ २९ ॥</s-l></s-lg><s-lg><s-l>पाण्डुस्तु राज्यं संप्राप्तः कनीयानपि सन्नृपः ।</s-l><s-l>विनाशे तस्य पुत्राणामिदं राज्यमरिंदम ।</s-l><s-l>मय्यभागिनि राज्याय कथं त्वं राज्यमिच्छसि ॥ ३० ॥</s-l></s-lg><s-lg><s-l>युधिष्ठिरो राजपुत्रो महात्मा न्यायागतं राज्यमिदं च तस्य ।</s-l><s-l>स कौरवस्यास्य जनस्य भर्ता प्रशासिता चैव महानुभावः ॥ ३१ ॥</s-l></s-lg><s-lg><s-l>स सत्यसंधः सतताप्रमत्तः शास्त्रे स्थितो बन्धुजनस्य साधुः ।</s-l><s-l>प्रियः प्रजानां सुहृदानुकम्पी जितेन्द्रियः साधुजनस्य भर्ता ॥ ३२ ॥</s-l></s-lg><s-lg><s-l>क्षमा तितिक्षा दम आर्जवं च सत्यव्रतत्वं श्रुतमप्रमादः ।</s-l><s-l>भूतानुकम्पा ह्यनुशासनं च युधिष्ठिरे राजगुणाः समस्ताः ॥ ३३ ॥</s-l></s-lg><s-lg><s-l>अराजपुत्रस्त्वमनार्यवृत्तो लुब्धस्तथा बन्धुषु पापबुद्धिः ।</s-l><s-l>क्रमागतं राज्यमिदं परेषां हर्तुं कथं शक्ष्यसि दुर्विनीतः ॥ ३४ ॥</s-l></s-lg><s-lg><s-l>प्रयच्छ राज्यार्धमपेतमोहः सवाहनं त्वं सपरिच्छदं च ।</s-l><s-l>ततोऽवशेषं तव जीवितस्य सहानुजस्यैव भवेन्नरेन्द्र ॥ ३५ ॥</s-l></s-lg>