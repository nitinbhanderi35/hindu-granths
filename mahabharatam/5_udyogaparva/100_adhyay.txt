<s-lg><s-l> नारद उवाच ।</s-l><s-l>इदं रसातलं नाम सप्तमं पृथिवीतलम् ।</s-l><s-l>यत्रास्ते सुरभिर्माता गवाममृतसंभवा ॥ १ ॥</s-l></s-lg><s-lg><s-l>क्षरन्ती सततं क्षीरं पृथिवीसारसंभवम् ।</s-l><s-l>षण्णां रसानां सारेण रसमेकमनुत्तमम् ॥ २ ॥</s-l></s-lg><s-lg><s-l>अमृतेनाभितृप्तस्य सारमुद्गिरतः पुरा ।</s-l><s-l>पितामहस्य वदनादुदतिष्ठदनिन्दिता ॥ ३ ॥</s-l></s-lg><s-lg><s-l>यस्याः क्षीरस्य धाराया निपतन्त्या महीतले ।</s-l><s-l>ह्रदः कृतः क्षीरनिधिः पवित्रं परमुत्तमम् ॥ ४ ॥</s-l></s-lg><s-lg><s-l>पुष्पितस्येव फेनस्य पर्यन्तमनुवेष्टितम् ।</s-l><s-l>पिबन्तो निवसन्त्यत्र फेनपा मुनिसत्तमाः ॥ ५ ॥</s-l></s-lg><s-lg><s-l>फेनपा नाम नाम्ना ते फेनाहाराश्च मातले ।</s-l><s-l>उग्रे तपसि वर्तन्ते येषां बिभ्यति देवताः ॥ ६ ॥</s-l></s-lg><s-lg><s-l>अस्याश्चतस्रो धेन्वोऽन्या दिक्षु सर्वासु मातले ।</s-l><s-l>निवसन्ति दिशापाल्यो धारयन्त्यो दिशः स्मृताः ॥ ७ ॥</s-l></s-lg><s-lg><s-l>पूर्वां दिशं धारयते सुरूपा नाम सौरभी ।</s-l><s-l>दक्षिणां हंसका नाम धारयत्यपरां दिशम् ॥ ८ ॥</s-l></s-lg><s-lg><s-l>पश्चिमा वारुणी दिक्च धार्यते वै सुभद्रया ।</s-l><s-l>महानुभावया नित्यं मातले विश्वरूपया ॥ ९ ॥</s-l></s-lg><s-lg><s-l>सर्वकामदुघा नाम धेनुर्धारयते दिशम् ।</s-l><s-l>उत्तरां मातले धर्म्यां तथैलविलसंज्ञिताम् ॥ १० ॥</s-l></s-lg><s-lg><s-l>आसां तु पयसा मिश्रं पयो निर्मथ्य सागरे ।</s-l><s-l>मन्थानं मन्दरं कृत्वा देवैरसुरसंहितैः ॥ ११ ॥</s-l></s-lg><s-lg><s-l>उद्धृता वारुणी लक्ष्मीरमृतं चापि मातले ।</s-l><s-l>उच्चैःश्रवाश्चाश्वराजो मणिरत्नं च कौस्तुभम् ॥ १२ ॥</s-l></s-lg><s-lg><s-l>सुधाहारेषु च सुधां स्वधाभोजिषु च स्वधाम् ।</s-l><s-l>अमृतं चामृताशेषु सुरभिः क्षरते पयः ॥ १३ ॥</s-l></s-lg><s-lg><s-l>अत्र गाथा पुरा गीता रसातलनिवासिभिः ।</s-l><s-l>पौराणी श्रूयते लोके गीयते या मनीषिभिः ॥ १४ ॥</s-l></s-lg><s-lg><s-l>न नागलोके न स्वर्गे न विमाने त्रिविष्टपे ।</s-l><s-l>परिवासः सुखस्तादृग्रसातलतले यथा ॥ १५ ॥</s-l></s-lg>