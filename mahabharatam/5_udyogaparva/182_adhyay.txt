<s-lg><s-l> भीष्म उवाच ।</s-l><s-l>समागतस्य रामेण पुनरेवातिदारुणम् ।</s-l><s-l>अन्येद्युस्तुमुलं युद्धं तदा भरतसत्तम ॥ १ ॥</s-l></s-lg><s-lg><s-l>ततो दिव्यास्त्रविच्छूरो दिव्यान्यस्त्राण्यनेकशः ।</s-l><s-l>अयोजयत धर्मात्मा दिवसे दिवसे विभुः ॥ २ ॥</s-l></s-lg><s-lg><s-l>तान्यहं तत्प्रतीघातैरस्त्रैरस्त्राणि भारत ।</s-l><s-l>व्यधमं तुमुले युद्धे प्राणांस्त्यक्त्वा सुदुस्त्यजान् ॥ ३ ॥</s-l></s-lg><s-lg><s-l>अस्त्रैरस्त्रेषु बहुधा हतेष्वथ च भार्गवः ।</s-l><s-l>अक्रुध्यत महातेजास्त्यक्तप्राणः स संयुगे ॥ ४ ॥</s-l></s-lg><s-lg><s-l>ततः शक्तिं प्राहिणोद्घोररूपामस्त्रै रुद्धो जामदग्न्यो महात्मा ।</s-l><s-l>कालोत्सृष्टां प्रज्वलितामिवोल्कां संदीप्ताग्रां तेजसावृत्य लोकान् ॥ ५ ॥</s-l></s-lg><s-lg><s-l>ततोऽहं तामिषुभिर्दीप्यमानैः समायान्तीमन्तकालार्कदीप्ताम् ।</s-l><s-l>छित्त्वा त्रिधा पातयामास भूमौ ततो ववौ पवनः पुण्यगन्धिः ॥ ६ ॥</s-l></s-lg><s-lg><s-l>तस्यां छिन्नायां क्रोधदीप्तोऽथ रामः शक्तीर्घोराः प्राहिणोद्द्वादशान्याः ।</s-l><s-l>तासां रूपं भारत नोत शक्यं तेजस्वित्वाल्लाघवाच्चैव वक्तुम् ॥ ७ ॥</s-l></s-lg><s-lg><s-l>किं त्वेवाहं विह्वलः संप्रदृश्य दिग्भ्यः सर्वास्ता महोल्का इवाग्नेः ।</s-l><s-l>नानारूपास्तेजसोग्रेण दीप्ता यथादित्या द्वादश लोकसंक्षये ॥ ८ ॥</s-l></s-lg><s-lg><s-l>ततो जालं बाणमयं विवृत्य संदृश्य भित्त्वा शरजालेन राजन् ।</s-l><s-l>द्वादशेषून्प्राहिणवं रणेऽहं ततः शक्तीर्व्यधमं घोररूपाः ॥ ९ ॥</s-l></s-lg><s-lg><s-l>ततोऽपरा जामदग्न्यो महात्मा शक्तीर्घोराः प्राक्षिपद्धेमदण्डाः ।</s-l><s-l>विचित्रिताः काञ्चनपट्टनद्धा यथा महोल्का ज्वलितास्तथा ताः ॥ १० ॥</s-l></s-lg><s-lg><s-l>ताश्चाप्युग्राश्चर्मणा वारयित्वा खड्गेनाजौ पातिता मे नरेन्द्र ।</s-l><s-l>बाणैर्दिव्यैर्जामदग्न्यस्य संख्ये दिव्यांश्चाश्वानभ्यवर्षं ससूतान् ॥ ११ ॥</s-l></s-lg><s-lg><s-l>निर्मुक्तानां पन्नगानां सरूपा दृष्ट्वा शक्तीर्हेमचित्रा निकृत्ताः ।</s-l><s-l>प्रादुश्चक्रे दिव्यमस्त्रं महात्मा क्रोधाविष्टो हैहयेशप्रमाथी ॥ १२ ॥</s-l></s-lg><s-lg><s-l>ततः श्रेण्यः शलभानामिवोग्राः समापेतुर्विशिखानां प्रदीप्ताः ।</s-l><s-l>समाचिनोच्चापि भृशं शरीरं हयान्सूतं सरथं चैव मह्यम् ॥ १३ ॥</s-l></s-lg><s-lg><s-l>रथः शरैर्मे निचितः सर्वतोऽभूत्तथा हयाः सारथिश्चैव राजन् ।</s-l><s-l>युगं रथेषा च तथैव चक्रे तथैवाक्षः शरकृत्तोऽथ भग्नः ॥ १४ ॥</s-l></s-lg><s-lg><s-l>ततस्तस्मिन्बाणवर्षे व्यतीते शरौघेण प्रत्यवर्षं गुरुं तम् ।</s-l><s-l>स विक्षतो मार्गणैर्ब्रह्मराशिर्देहादजस्रं मुमुचे भूरि रक्तम् ॥ १५ ॥</s-l></s-lg><s-lg><s-l>यथा रामो बाणजालाभितप्तस्तथैवाहं सुभृशं गाढविद्धः ।</s-l><s-l>ततो युद्धं व्यरमच्चापराह्णे भानावस्तं प्रार्थयाने महीध्रम् ॥ १६ ॥</s-l></s-lg>