<s-lg><s-l> भीष्म उवाच ।</s-l><s-l>सुदक्षिणस्तु काम्बोजो रथ एकगुणो मतः ।</s-l><s-l>तवार्थसिद्धिमाकाङ्क्षन्योत्स्यते समरे परैः ॥ १ ॥</s-l></s-lg><s-lg><s-l>एतस्य रथसिंहस्य तवार्थे राजसत्तम ।</s-l><s-l>पराक्रमं यथेन्द्रस्य द्रक्ष्यन्ति कुरवो युधि ॥ २ ॥</s-l></s-lg><s-lg><s-l>एतस्य रथवंशो हि तिग्मवेगप्रहारिणाम् ।</s-l><s-l>काम्बोजानां महाराज शलभानामिवायतिः ॥ ३ ॥</s-l></s-lg><s-lg><s-l>नीलो माहिष्मतीवासी नीलवर्मधरस्तव ।</s-l><s-l>रथवंशेन शत्रूणां कदनं वै करिष्यति ॥ ४ ॥</s-l></s-lg><s-lg><s-l>कृतवैरः पुरा चैव सहदेवेन पार्थिवः ।</s-l><s-l>योत्स्यते सततं राजंस्तवार्थे कुरुसत्तम ॥ ५ ॥</s-l></s-lg><s-lg><s-l>विन्दानुविन्दावावन्त्यौ समेतौ रथसत्तमौ ।</s-l><s-l>कृतिनौ समरे तात दृढवीर्यपराक्रमौ ॥ ६ ॥</s-l></s-lg><s-lg><s-l>एतौ तौ पुरुषव्याघ्रौ रिपुसैन्यं प्रधक्ष्यतः ।</s-l><s-l>गदाप्रासासिनाराचैस्तोमरैश्च भुजच्युतैः ॥ ७ ॥</s-l></s-lg><s-lg><s-l>युद्धाभिकामौ समरे क्रीडन्ताविव यूथपौ ।</s-l><s-l>यूथमध्ये महाराज विचरन्तौ कृतान्तवत् ॥ ८ ॥</s-l></s-lg><s-lg><s-l>त्रिगर्ता भ्रातरः पञ्च रथोदारा मता मम ।</s-l><s-l>कृतवैराश्च पार्थेन विराटनगरे तदा ॥ ९ ॥</s-l></s-lg><s-lg><s-l>मकरा इव राजेन्द्र समुद्धततरङ्गिणीम् ।</s-l><s-l>गङ्गां विक्षोभयिष्यन्ति पार्थानां युधि वाहिनीम् ॥ १० ॥</s-l></s-lg><s-lg><s-l>ते रथाः पञ्च राजेन्द्र येषां सत्यरथो मुखम् ।</s-l><s-l>एते योत्स्यन्ति समरे संस्मरन्तः पुरा कृतम् ॥ ११ ॥</s-l></s-lg><s-lg><s-l>व्यलीकं पाण्डवेयेन भीमसेनानुजेन ह ।</s-l><s-l>दिशो विजयता राजञ्श्वेतवाहेन भारत ॥ १२ ॥</s-l></s-lg><s-lg><s-l>ते हनिष्यन्ति पार्थानां समासाद्य महारथान् ।</s-l><s-l>वरान्वरान्महेष्वासान्क्षत्रियाणां धुरंधराः ॥ १३ ॥</s-l></s-lg><s-lg><s-l>लक्ष्मणस्तव पुत्रस्तु तथा दुःशासनस्य च ।</s-l><s-l>उभौ तौ पुरुषव्याघ्रौ संग्रामेष्वनिवर्तिनौ ॥ १४ ॥</s-l></s-lg><s-lg><s-l>तरुणौ सुकुमारौ च राजपुत्रौ तरस्विनौ ।</s-l><s-l>युद्धानां च विशेषज्ञौ प्रणेतारौ च सर्वशः ॥ १५ ॥</s-l></s-lg><s-lg><s-l>रथौ तौ रथशार्दूल मतौ मे रथसत्तमौ ।</s-l><s-l>क्षत्रधर्मरतौ वीरौ महत्कर्म करिष्यतः ॥ १६ ॥</s-l></s-lg><s-lg><s-l>दण्डधारो महाराज रथ एको नरर्षभः ।</s-l><s-l>योत्स्यते समरं प्राप्य स्वेन सैन्येन पालितः ॥ १७ ॥</s-l></s-lg><s-lg><s-l>बृहद्बलस्तथा राजा कौसल्यो रथसत्तमः ।</s-l><s-l>रथो मम मतस्तात दृढवेगपराक्रमः ॥ १८ ॥</s-l></s-lg><s-lg><s-l>एष योत्स्यति संग्रामे स्वां चमूं संप्रहर्षयन् ।</s-l><s-l>उग्रायुधो महेष्वासो धार्तराष्ट्रहिते रतः ॥ १९ ॥</s-l></s-lg><s-lg><s-l>कृपः शारद्वतो राजन्रथयूथपयूथपः ।</s-l><s-l>प्रियान्प्राणान्परित्यज्य प्रधक्ष्यति रिपूंस्तव ॥ २० ॥</s-l></s-lg><s-lg><s-l>गौतमस्य महर्षेर्य आचार्यस्य शरद्वतः ।</s-l><s-l>कार्त्तिकेय इवाजेयः शरस्तम्बात्सुतोऽभवत् ॥ २१ ॥</s-l></s-lg><s-lg><s-l>एष सेनां बहुविधां विविधायुधकार्मुकाम् ।</s-l><s-l>अग्निवत्समरे तात चरिष्यति विमर्दयन् ॥ २२ ॥</s-l></s-lg>