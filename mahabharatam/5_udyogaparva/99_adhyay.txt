<s-lg><s-l> नारद उवाच ।</s-l><s-l>अयं लोकः सुपर्णानां पक्षिणां पन्नगाशिनाम् ।</s-l><s-l>विक्रमे गमने भारे नैषामस्ति परिश्रमः ॥ १ ॥</s-l></s-lg><s-lg><s-l>वैनतेयसुतैः सूत षड्भिस्ततमिदं कुलम् ।</s-l><s-l>सुमुखेन सुनाम्ना च सुनेत्रेण सुवर्चसा ॥ २ ॥</s-l></s-lg><s-lg><s-l>सुरूपपक्षिराजेन सुबलेन च मातले ।</s-l><s-l>वर्धितानि प्रसूत्या वै विनताकुलकर्तृभिः ॥ ३ ॥</s-l></s-lg><s-lg><s-l>पक्षिराजाभिजात्यानां सहस्राणि शतानि च ।</s-l><s-l>कश्यपस्य ततो वंशे जातैर्भूतिविवर्धनैः ॥ ४ ॥</s-l></s-lg><s-lg><s-l>सर्वे ह्येते श्रिया युक्ताः सर्वे श्रीवत्सलक्षणाः ।</s-l><s-l>सर्वे श्रियमभीप्सन्तो धारयन्ति बलान्युत ॥ ५ ॥</s-l></s-lg><s-lg><s-l>कर्मणा क्षत्रियाश्चैते निर्घृणा भोगिभोजिनः ।</s-l><s-l>ज्ञातिसंक्षयकर्तृत्वाद्ब्राह्मण्यं न लभन्ति वै ॥ ६ ॥</s-l></s-lg><s-lg><s-l>नामानि चैषां वक्ष्यामि यथा प्राधान्यतः शृणु ।</s-l><s-l>मातले श्लाघ्यमेतद्धि कुलं विष्णुपरिग्रहम् ॥ ७ ॥</s-l></s-lg><s-lg><s-l>दैवतं विष्णुरेतेषां विष्णुरेव परायणम् ।</s-l><s-l>हृदि चैषां सदा विष्णुर्विष्णुरेव गतिः सदा ॥ ८ ॥</s-l></s-lg><s-lg><s-l>सुवर्णचूडो नागाशी दारुणश्चण्डतुण्डकः ।</s-l><s-l>अनलश्चानिलश्चैव विशालाक्षोऽथ कुण्डली ॥ ९ ॥</s-l></s-lg><s-lg><s-l>काश्यपिर्ध्वजविष्कम्भो वैनतेयोऽथ वामनः ।</s-l><s-l>वातवेगो दिशाचक्षुर्निमेषो निमिषस्तथा ॥ १० ॥</s-l></s-lg><s-lg><s-l>त्रिवारः सप्तवारश्च वाल्मीकिर्द्वीपकस्तथा ।</s-l><s-l>दैत्यद्वीपः सरिद्द्वीपः सारसः पद्मकेसरः ॥ ११ ॥</s-l></s-lg><s-lg><s-l>सुमुखः सुखकेतुश्च चित्रबर्हस्तथानघः ।</s-l><s-l>मेघकृत्कुमुदो दक्षः सर्पान्तः सोमभोजनः ॥ १२ ॥</s-l></s-lg><s-lg><s-l>गुरुभारः कपोतश्च सूर्यनेत्रश्चिरान्तकः ।</s-l><s-l>विष्णुधन्वा कुमारश्च परिबर्हो हरिस्तथा ॥ १३ ॥</s-l></s-lg><s-lg><s-l>सुस्वरो मधुपर्कश्च हेमवर्णस्तथैव च ।</s-l><s-l>मलयो मातरिश्वा च निशाकरदिवाकरौ ॥ १४ ॥</s-l></s-lg><s-lg><s-l>एते प्रदेशमात्रेण मयोक्ता गरुडात्मजाः ।</s-l><s-l>प्राधान्यतोऽथ यशसा कीर्तिताः प्राणतश्च ते ॥ १५ ॥</s-l></s-lg><s-lg><s-l>यद्यत्र न रुचिः काचिदेहि गच्छाव मातले ।</s-l><s-l>तं नयिष्यामि देशं त्वां रुचिं यत्रोपलप्स्यसे ॥ १६ ॥</s-l></s-lg>