<s-lg><s-l> भीष्म उवाच ।</s-l><s-l>एवमुक्तस्य दूतेन द्रुपदस्य तदा नृप ।</s-l><s-l>चोरस्येव गृहीतस्य न प्रावर्तत भारती ॥ १ ॥</s-l></s-lg><s-lg><s-l>स यत्नमकरोत्तीव्रं संबन्धैरनुसान्त्वनैः ।</s-l><s-l>दूतैर्मधुरसंभाषैर्नैतदस्तीति संदिशन् ॥ २ ॥</s-l></s-lg><s-lg><s-l>स राजा भूय एवाथ कृत्वा तत्त्वत आगमम् ।</s-l><s-l>कन्येति पाञ्चालसुतां त्वरमाणोऽभिनिर्ययौ ॥ ३ ॥</s-l></s-lg><s-lg><s-l>ततः संप्रेषयामास मित्राणाममितौजसाम् ।</s-l><s-l>दुहितुर्विप्रलम्भं तं धात्रीणां वचनात्तदा ॥ ४ ॥</s-l></s-lg><s-lg><s-l>ततः समुदयं कृत्वा बलानां राजसत्तमः ।</s-l><s-l>अभियाने मतिं चक्रे द्रुपदं प्रति भारत ॥ ५ ॥</s-l></s-lg><s-lg><s-l>ततः संमन्त्रयामास मित्रैः सह महीपतिः ।</s-l><s-l>हिरण्यवर्मा राजेन्द्र पाञ्चाल्यं पार्थिवं प्रति ॥ ६ ॥</s-l></s-lg><s-lg><s-l>तत्र वै निश्चितं तेषामभूद्राज्ञां महात्मनाम् ।</s-l><s-l>तथ्यं चेद्भवति ह्येतत्कन्या राजञ्शिखण्डिनी ।</s-l><s-l>बद्ध्वा पाञ्चालराजानमानयिष्यामहे गृहान् ॥ ७ ॥</s-l></s-lg><s-lg><s-l>अन्यं राजानमाधाय पाञ्चालेषु नरेश्वरम् ।</s-l><s-l>घातयिष्याम नृपतिं द्रुपदं सशिखण्डिनम् ॥ ८ ॥</s-l></s-lg><s-lg><s-l>स तदा दूतमाज्ञाय पुनः क्षत्तारमीश्वरः ।</s-l><s-l>प्रास्थापयत्पार्षताय हन्मीति त्वां स्थिरो भव ॥ ९ ॥</s-l></s-lg><s-lg><s-l>स प्रकृत्या च वै भीरुः किल्बिषी च नराधिपः ।</s-l><s-l>भयं तीव्रमनुप्राप्तो द्रुपदः पृथिवीपतिः ॥ १० ॥</s-l></s-lg><s-lg><s-l>विसृज्य दूतं दाशार्णं द्रुपदः शोककर्शितः ।</s-l><s-l>समेत्य भार्यां रहिते वाक्यमाह नराधिपः ॥ ११ ॥</s-l></s-lg><s-lg><s-l>भयेन महताविष्टो हृदि शोकेन चाहतः ।</s-l><s-l>पाञ्चालराजो दयितां मातरं वै शिखण्डिनः ॥ १२ ॥</s-l></s-lg><s-lg><s-l>अभियास्यति मां कोपात्संबन्धी सुमहाबलः ।</s-l><s-l>हिरण्यवर्मा नृपतिः कर्षमाणो वरूथिनीम् ॥ १३ ॥</s-l></s-lg><s-lg><s-l>किमिदानीं करिष्यामि मूढः कन्यामिमां प्रति ।</s-l><s-l>शिखण्डी किल पुत्रस्ते कन्येति परिशङ्कितः ॥ १४ ॥</s-l></s-lg><s-lg><s-l>इति निश्चित्य तत्त्वेन समित्रः सबलानुगः ।</s-l><s-l>वञ्चितोऽस्मीति मन्वानो मां किलोद्धर्तुमिच्छति ॥ १५ ॥</s-l></s-lg><s-lg><s-l>किमत्र तथ्यं सुश्रोणि किं मिथ्या ब्रूहि शोभने ।</s-l><s-l>श्रुत्वा त्वत्तः शुभे वाक्यं संविधास्याम्यहं तथा ॥ १६ ॥</s-l></s-lg><s-lg><s-l>अहं हि संशयं प्राप्तो बाला चेयं शिखण्डिनी ।</s-l><s-l>त्वं च राज्ञि महत्कृच्छ्रं संप्राप्ता वरवर्णिनि ॥ १७ ॥</s-l></s-lg><s-lg><s-l>सा त्वं सर्वविमोक्षाय तत्त्वमाख्याहि पृच्छतः ।</s-l><s-l>तथा विदध्यां सुश्रोणि कृत्यस्यास्य शुचिस्मिते ।</s-l><s-l>शिखण्डिनि च मा भैस्त्वं विधास्ये तत्र तत्त्वतः ॥ १८ ॥</s-l></s-lg><s-lg><s-l>क्रिययाहं वरारोहे वञ्चितः पुत्रधर्मतः ।</s-l><s-l>मया दाशार्णको राजा वञ्चितश्च महीपतिः ।</s-l><s-l>तदाचक्ष्व महाभागे विधास्ये तत्र यद्धितम् ॥ १९ ॥</s-l></s-lg><s-lg><s-l>जानतापि नरेन्द्रेण ख्यापनार्थं परस्य वै ।</s-l><s-l>प्रकाशं चोदिता देवी प्रत्युवाच महीपतिम् ॥ २० ॥</s-l></s-lg>