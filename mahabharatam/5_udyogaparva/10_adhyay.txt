<s-lg><s-l> इन्द्र उवाच ।</s-l><s-l>सर्वं व्याप्तमिदं देवा वृत्रेण जगदव्ययम् ।</s-l><s-l>न ह्यस्य सदृशं किंचित्प्रतिघाताय यद्भवेत् ॥ १ ॥</s-l></s-lg><s-lg><s-l>समर्थो ह्यभवं पूर्वमसमर्थोऽस्मि सांप्रतम् ।</s-l><s-l>कथं कुर्यां नु भद्रं वो दुष्प्रधर्षः स मे मतः ॥ २ ॥</s-l></s-lg><s-lg><s-l>तेजस्वी च महात्मा च युद्धे चामितविक्रमः ।</s-l><s-l>ग्रसेत्त्रिभुवनं सर्वं सदेवासुरमानुषम् ॥ ३ ॥</s-l></s-lg><s-lg><s-l>तस्माद्विनिश्चयमिमं शृणुध्वं मे दिवौकसः ।</s-l><s-l>विष्णोः क्षयमुपागम्य समेत्य च महात्मना ।</s-l><s-l>तेन संमन्त्र्य वेत्स्यामो वधोपायं दुरात्मनः ॥ ४ ॥</s-l></s-lg><s-lg><s-l> शल्य उवाच ।</s-l><s-l>एवमुक्ते मघवता देवाः सर्षिगणास्तदा ।</s-l><s-l>शरण्यं शरणं देवं जग्मुर्विष्णुं महाबलम् ॥ ५ ॥</s-l></s-lg><s-lg><s-l>ऊचुश्च सर्वे देवेशं विष्णुं वृत्रभयार्दिताः ।</s-l><s-l>त्वया लोकास्त्रयः क्रान्तास्त्रिभिर्विक्रमणैः प्रभो ॥ ६ ॥</s-l></s-lg><s-lg><s-l>अमृतं चाहृतं विष्णो दैत्याश्च निहता रणे ।</s-l><s-l>बलिं बद्ध्वा महादैत्यं शक्रो देवाधिपः कृतः ॥ ७ ॥</s-l></s-lg><s-lg><s-l>त्वं प्रभुः सर्वलोकानां त्वया सर्वमिदं ततम् ।</s-l><s-l>त्वं हि देव महादेवः सर्वलोकनमस्कृतः ॥ ८ ॥</s-l></s-lg><s-lg><s-l>गतिर्भव त्वं देवानां सेन्द्राणाममरोत्तम ।</s-l><s-l>जगद्व्याप्तमिदं सर्वं वृत्रेणासुरसूदन ॥ ९ ॥</s-l></s-lg><s-lg><s-l> विष्णुरुवाच ।</s-l><s-l>अवश्यं करणीयं मे भवतां हितमुत्तमम् ।</s-l><s-l>तस्मादुपायं वक्ष्यामि यथासौ न भविष्यति ॥ १० ॥</s-l></s-lg><s-lg><s-l>गच्छध्वं सर्षिगन्धर्वा यत्रासौ विश्वरूपधृक् ।</s-l><s-l>साम तस्य प्रयुञ्जध्वं तत एनं विजेष्यथ ॥ ११ ॥</s-l></s-lg><s-lg><s-l>भविष्यति गतिर्देवाः शक्रस्य मम तेजसा ।</s-l><s-l>अदृश्यश्च प्रवेक्ष्यामि वज्रमस्यायुधोत्तमम् ॥ १२ ॥</s-l></s-lg><s-lg><s-l>गच्छध्वमृषिभिः सार्धं गन्धर्वैश्च सुरोत्तमाः ।</s-l><s-l>वृत्रस्य सह शक्रेण संधिं कुरुत माचिरम् ॥ १३ ॥</s-l></s-lg><s-lg><s-l> शल्य उवाच ।</s-l><s-l>एवमुक्तास्तु देवेन ऋषयस्त्रिदशास्तथा ।</s-l><s-l>ययुः समेत्य सहिताः शक्रं कृत्वा पुरःसरम् ॥ १४ ॥</s-l></s-lg><s-lg><s-l>समीपमेत्य च तदा सर्व एव महौजसः ।</s-l><s-l>तं तेजसा प्रज्वलितं प्रतपन्तं दिशो दश ॥ १५ ॥</s-l></s-lg><s-lg><s-l>ग्रसन्तमिव लोकांस्त्रीन्सूर्याचन्द्रमसौ यथा ।</s-l><s-l>ददृशुस्तत्र ते वृत्रं शक्रेण सह देवताः ॥ १६ ॥</s-l></s-lg><s-lg><s-l>ऋषयोऽथ ततोऽभ्येत्य वृत्रमूचुः प्रियं वचः ।</s-l><s-l>व्याप्तं जगदिदं सर्वं तेजसा तव दुर्जय ॥ १७ ॥</s-l></s-lg><s-lg><s-l>न च शक्नोषि निर्जेतुं वासवं भूरिविक्रमम् ।</s-l><s-l>युध्यतोश्चापि वां कालो व्यतीतः सुमहानिह ॥ १८ ॥</s-l></s-lg><s-lg><s-l>पीड्यन्ते च प्रजाः सर्वाः सदेवासुरमानवाः ।</s-l><s-l>सख्यं भवतु ते वृत्र शक्रेण सह नित्यदा ।</s-l><s-l>अवाप्स्यसि सुखं त्वं च शक्रलोकांश्च शाश्वतान् ॥ १९ ॥</s-l></s-lg><s-lg><s-l>ऋषिवाक्यं निशम्याथ स वृत्रः सुमहाबलः ।</s-l><s-l>उवाच तांस्तदा सर्वान्प्रणम्य शिरसासुरः ॥ २० ॥</s-l></s-lg><s-lg><s-l>सर्वे यूयं महाभागा गन्धर्वाश्चैव सर्वशः ।</s-l><s-l>यद्ब्रूत तच्छ्रुतं सर्वं ममापि शृणुतानघाः ॥ २१ ॥</s-l></s-lg><s-lg><s-l>संधिः कथं वै भविता मम शक्रस्य चोभयोः ।</s-l><s-l>तेजसोर्हि द्वयोर्देवाः सख्यं वै भविता कथम् ॥ २२ ॥</s-l></s-lg><s-lg><s-l> ऋषय ऊचुः ।</s-l><s-l>सकृत्सतां संगतं लिप्सितव्यं ततः परं भविता भव्यमेव ।</s-l><s-l>नातिक्रमेत्सत्पुरुषेण संगतं तस्मात्सतां संगतं लिप्सितव्यम् ॥ २३ ॥</s-l></s-lg><s-lg><s-l>दृढं सतां संगतं चापि नित्यं ब्रूयाच्चार्थं ह्यर्थकृच्छ्रेषु धीरः ।</s-l><s-l>महार्थवत्सत्पुरुषेण संगतं तस्मात्सन्तं न जिघांसेत धीरः ॥ २४ ॥</s-l></s-lg><s-lg><s-l>इन्द्रः सतां संमतश्च निवासश्च महात्मनाम् ।</s-l><s-l>सत्यवादी ह्यदीनश्च धर्मवित्सुविनिश्चितः ॥ २५ ॥</s-l></s-lg><s-lg><s-l>तेन ते सह शक्रेण संधिर्भवतु शाश्वतः ।</s-l><s-l>एवं विश्वासमागच्छ मा ते भूद्बुद्धिरन्यथा ॥ २६ ॥</s-l></s-lg><s-lg><s-l> शल्य उवाच ।</s-l><s-l>महर्षिवचनं श्रुत्वा तानुवाच महाद्युतिः ।</s-l><s-l>अवश्यं भगवन्तो मे माननीयास्तपस्विनः ॥ २७ ॥</s-l></s-lg><s-lg><s-l>ब्रवीमि यदहं देवास्तत्सर्वं क्रियतामिह ।</s-l><s-l>ततः सर्वं करिष्यामि यदूचुर्मां द्विजर्षभाः ॥ २८ ॥</s-l></s-lg><s-lg><s-l>न शुष्केण न चार्द्रेण नाश्मना न च दारुणा ।</s-l><s-l>न शस्त्रेण न वज्रेण न दिवा न तथा निशि ॥ २९ ॥</s-l></s-lg><s-lg><s-l>वध्यो भवेयं विप्रेन्द्राः शक्रस्य सह दैवतैः ।</s-l><s-l>एवं मे रोचते संधिः शक्रेण सह नित्यदा ॥ ३० ॥</s-l></s-lg><s-lg><s-l>बाढमित्येव ऋषयस्तमूचुर्भरतर्षभ ।</s-l><s-l>एवं कृते तु संधाने वृत्रः प्रमुदितोऽभवत् ॥ ३१ ॥</s-l></s-lg><s-lg><s-l>यत्तः सदाभवच्चापि शक्रोऽमर्षसमन्वितः ।</s-l><s-l>वृत्रस्य वधसंयुक्तानुपायाननुचिन्तयन् ।</s-l><s-l>रन्ध्रान्वेषी समुद्विग्नः सदाभूद्बलवृत्रहा ॥ ३२ ॥</s-l></s-lg><s-lg><s-l>स कदाचित्समुद्रान्ते तमपश्यन्महासुरम् ।</s-l><s-l>संध्याकाल उपावृत्ते मुहूर्ते रम्यदारुणे ॥ ३३ ॥</s-l></s-lg><s-lg><s-l>ततः संचिन्त्य भगवान्वरदानं महात्मनः ।</s-l><s-l>संध्येयं वर्तते रौद्रा न रात्रिर्दिवसं न च ।</s-l><s-l>वृत्रश्चावश्यवध्योऽयं मम सर्वहरो रिपुः ॥ ३४ ॥</s-l></s-lg><s-lg><s-l>यदि वृत्रं न हन्म्यद्य वञ्चयित्वा महासुरम् ।</s-l><s-l>महाबलं महाकायं न मे श्रेयो भविष्यति ॥ ३५ ॥</s-l></s-lg><s-lg><s-l>एवं संचिन्तयन्नेव शक्रो विष्णुमनुस्मरन् ।</s-l><s-l>अथ फेनं तदापश्यत्समुद्रे पर्वतोपमम् ॥ ३६ ॥</s-l></s-lg><s-lg><s-l>नायं शुष्को न चार्द्रोऽयं न च शस्त्रमिदं तथा ।</s-l><s-l>एनं क्षेप्स्यामि वृत्रस्य क्षणादेव नशिष्यति ॥ ३७ ॥</s-l></s-lg><s-lg><s-l>सवज्रमथ फेनं तं क्षिप्रं वृत्रे निसृष्टवान् ।</s-l><s-l>प्रविश्य फेनं तं विष्णुरथ वृत्रं व्यनाशयत् ॥ ३८ ॥</s-l></s-lg><s-lg><s-l>निहते तु ततो वृत्रे दिशो वितिमिराभवन् ।</s-l><s-l>प्रववौ च शिवो वायुः प्रजाश्च जहृषुस्तदा ॥ ३९ ॥</s-l></s-lg><s-lg><s-l>ततो देवाः सगन्धर्वा यक्षराक्षसपन्नगाः ।</s-l><s-l>ऋषयश्च महेन्द्रं तमस्तुवन्विविधैः स्तवैः ॥ ४० ॥</s-l></s-lg><s-lg><s-l>नमस्कृतः सर्वभूतैः सर्वभूतानि सान्त्वयन् ।</s-l><s-l>हतशत्रुः प्रहृष्टात्मा वासवः सह दैवतैः ।</s-l><s-l>विष्णुं त्रिभुवनश्रेष्ठं पूजयामास धर्मवित् ॥ ४१ ॥</s-l></s-lg><s-lg><s-l>ततो हते महावीर्ये वृत्रे देवभयंकरे ।</s-l><s-l>अनृतेनाभिभूतोऽभूच्छक्रः परमदुर्मनाः ।</s-l><s-l>त्रैशीर्षयाभिभूतश्च स पूर्वं ब्रह्महत्यया ॥ ४२ ॥</s-l></s-lg><s-lg><s-l>सोऽन्तमाश्रित्य लोकानां नष्टसंज्ञो विचेतनः ।</s-l><s-l>न प्राज्ञायत देवेन्द्रस्त्वभिभूतः स्वकल्मषैः ।</s-l><s-l>प्रतिच्छन्नो वसत्यप्सु चेष्टमान इवोरगः ॥ ४३ ॥</s-l></s-lg><s-lg><s-l>ततः प्रनष्टे देवेन्द्रे ब्रह्महत्याभयार्दिते ।</s-l><s-l>भूमिः प्रध्वस्तसंकाशा निर्वृक्षा शुष्ककानना ।</s-l><s-l>विच्छिन्नस्रोतसो नद्यः सरांस्यनुदकानि च ॥ ४४ ॥</s-l></s-lg><s-lg><s-l>संक्षोभश्चापि सत्त्वानामनावृष्टिकृतोऽभवत् ।</s-l><s-l>देवाश्चापि भृशं त्रस्तास्तथा सर्वे महर्षयः ॥ ४५ ॥</s-l></s-lg><s-lg><s-l>अराजकं जगत्सर्वमभिभूतमुपद्रवैः ।</s-l><s-l>ततो भीताभवन्देवाः को नो राजा भवेदिति ॥ ४६ ॥</s-l></s-lg><s-lg><s-l>दिवि देवर्षयश्चापि देवराजविनाकृताः ।</s-l><s-l>न च स्म कश्चिद्देवानां राज्याय कुरुते मनः ॥ ४७ ॥</s-l></s-lg>