<s-lg><s-l> वैशंपायन उवाच ।</s-l><s-l>तत्तु वाक्यमनादृत्य सोऽर्थवन्मातृभाषितम् ।</s-l><s-l>पुनः प्रतस्थे संरम्भात्सकाशमकृतात्मनाम् ॥ १ ॥</s-l></s-lg><s-lg><s-l>ततः सभाया निर्गम्य मन्त्रयामास कौरवः ।</s-l><s-l>सौबलेन मताक्षेण राज्ञा शकुनिना सह ॥ २ ॥</s-l></s-lg><s-lg><s-l>दुर्योधनस्य कर्णस्य शकुनेः सौबलस्य च ।</s-l><s-l>दुःशासनचतुर्थानामिदमासीद्विचेष्टितम् ॥ ३ ॥</s-l></s-lg><s-lg><s-l>पुरायमस्मान्गृह्णाति क्षिप्रकारी जनार्दनः ।</s-l><s-l>सहितो धृतराष्ट्रेण राज्ञा शांतनवेन च ॥ ४ ॥</s-l></s-lg><s-lg><s-l>वयमेव हृषीकेशं निगृह्णीम बलादिव ।</s-l><s-l>प्रसह्य पुरुषव्याघ्रमिन्द्रो वैरोचनिं यथा ॥ ५ ॥</s-l></s-lg><s-lg><s-l>श्रुत्वा गृहीतं वार्ष्णेयं पाण्डवा हतचेतसः ।</s-l><s-l>निरुत्साहा भविष्यन्ति भग्नदंष्ट्रा इवोरगाः ॥ ६ ॥</s-l></s-lg><s-lg><s-l>अयं ह्येषां महाबाहुः सर्वेषां शर्म वर्म च ।</s-l><s-l>अस्मिन्गृहीते वरदे ऋषभे सर्वसात्वताम् ।</s-l><s-l>निरुद्यमा भविष्यन्ति पाण्डवाः सोमकैः सह ॥ ७ ॥</s-l></s-lg><s-lg><s-l>तस्माद्वयमिहैवैनं केशवं क्षिप्रकारिणम् ।</s-l><s-l>क्रोशतो धृतराष्ट्रस्य बद्ध्वा योत्स्यामहे रिपून् ॥ ८ ॥</s-l></s-lg><s-lg><s-l>तेषां पापमभिप्रायं पापानां दुष्टचेतसाम् ।</s-l><s-l>इङ्गितज्ञः कविः क्षिप्रमन्वबुध्यत सात्यकिः ॥ ९ ॥</s-l></s-lg><s-lg><s-l>तदर्थमभिनिष्क्रम्य हार्दिक्येन सहास्थितः ।</s-l><s-l>अब्रवीत्कृतवर्माणं क्षिप्रं योजय वाहिनीम् ॥ १० ॥</s-l></s-lg><s-lg><s-l>व्यूढानीकः सभाद्वारमुपतिष्ठस्व दंशितः ।</s-l><s-l>यावदाख्याम्यहं चैतत्कृष्णायाक्लिष्टकर्मणे ॥ ११ ॥</s-l></s-lg><s-lg><s-l>स प्रविश्य सभां वीरः सिंहो गिरिगुहामिव ।</s-l><s-l>आचष्ट तमभिप्रायं केशवाय महात्मने ॥ १२ ॥</s-l></s-lg><s-lg><s-l>धृतराष्ट्रं ततश्चैव विदुरं चान्वभाषत ।</s-l><s-l>तेषामेतमभिप्रायमाचचक्षे स्मयन्निव ॥ १३ ॥</s-l></s-lg><s-lg><s-l>धर्मादपेतमर्थाच्च कर्म साधुविगर्हितम् ।</s-l><s-l>मन्दाः कर्तुमिहेच्छन्ति न चावाप्यं कथंचन ॥ १४ ॥</s-l></s-lg><s-lg><s-l>पुरा विकुर्वते मूढाः पापात्मानः समागताः ।</s-l><s-l>धर्षिताः काममन्युभ्यां क्रोधलोभवशानुगाः ॥ १५ ॥</s-l></s-lg><s-lg><s-l>इमं हि पुण्डरीकाक्षं जिघृक्षन्त्यल्पचेतसः ।</s-l><s-l>पटेनाग्निं प्रज्वलितं यथा बाला यथा जडाः ॥ १६ ॥</s-l></s-lg><s-lg><s-l>सात्यकेस्तद्वचः श्रुत्वा विदुरो दीर्घदर्शिवान् ।</s-l><s-l>धृतराष्ट्रं महाबाहुमब्रवीत्कुरुसंसदि ॥ १७ ॥</s-l></s-lg><s-lg><s-l>राजन्परीतकालास्ते पुत्राः सर्वे परंतप ।</s-l><s-l>अयशस्यमशक्यं च कर्म कर्तुं समुद्यताः ॥ १८ ॥</s-l></s-lg><s-lg><s-l>इमं हि पुण्डरीकाक्षमभिभूय प्रसह्य च ।</s-l><s-l>निग्रहीतुं किलेच्छन्ति सहिता वासवानुजम् ॥ १९ ॥</s-l></s-lg><s-lg><s-l>इमं पुरुषशार्दूलमप्रधृष्यं दुरासदम् ।</s-l><s-l>आसाद्य न भविष्यन्ति पतंगा इव पावकम् ॥ २० ॥</s-l></s-lg><s-lg><s-l>अयमिच्छन्हि तान्सर्वान्यतमानाञ्जनार्दनः ।</s-l><s-l>सिंहो मृगानिव क्रुद्धो गमयेद्यमसादनम् ॥ २१ ॥</s-l></s-lg><s-lg><s-l>न त्वयं निन्दितं कर्म कुर्यात्कृष्णः कथंचन ।</s-l><s-l>न च धर्मादपक्रामेदच्युतः पुरुषोत्तमः ॥ २२ ॥</s-l></s-lg><s-lg><s-l>विदुरेणैवमुक्ते तु केशवो वाक्यमब्रवीत् ।</s-l><s-l>धृतराष्ट्रमभिप्रेक्ष्य सुहृदां शृण्वतां मिथः ॥ २३ ॥</s-l></s-lg><s-lg><s-l>राजन्नेते यदि क्रुद्धा मां निगृह्णीयुरोजसा ।</s-l><s-l>एते वा मामहं वैनाननुजानीहि पार्थिव ॥ २४ ॥</s-l></s-lg><s-lg><s-l>एतान्हि सर्वान्संरब्धान्नियन्तुमहमुत्सहे ।</s-l><s-l>न त्वहं निन्दितं कर्म कुर्यां पापं कथंचन ॥ २५ ॥</s-l></s-lg><s-lg><s-l>पाण्डवार्थे हि लुभ्यन्तः स्वार्थाद्धास्यन्ति ते सुताः ।</s-l><s-l>एते चेदेवमिच्छन्ति कृतकार्यो युधिष्ठिरः ॥ २६ ॥</s-l></s-lg><s-lg><s-l>अद्यैव ह्यहमेतांश्च ये चैताननु भारत ।</s-l><s-l>निगृह्य राजन्पार्थेभ्यो दद्यां किं दुष्कृतं भवेत् ॥ २७ ॥</s-l></s-lg><s-lg><s-l>इदं तु न प्रवर्तेयं निन्दितं कर्म भारत ।</s-l><s-l>संनिधौ ते महाराज क्रोधजं पापबुद्धिजम् ॥ २८ ॥</s-l></s-lg><s-lg><s-l>एष दुर्योधनो राजन्यथेच्छति तथास्तु तत् ।</s-l><s-l>अहं तु सर्वान्समयाननुजानामि भारत ॥ २९ ॥</s-l></s-lg><s-lg><s-l>एतच्छ्रुत्वा तु विदुरं धृतराष्ट्रोऽभ्यभाषत ।</s-l><s-l>क्षिप्रमानय तं पापं राज्यलुब्धं सुयोधनम् ॥ ३० ॥</s-l></s-lg><s-lg><s-l>सहमित्रं सहामात्यं ससोदर्यं सहानुगम् ।</s-l><s-l>शक्नुयां यदि पन्थानमवतारयितुं पुनः ॥ ३१ ॥</s-l></s-lg><s-lg><s-l>ततो दुर्योधनं क्षत्ता पुनः प्रावेशयत्सभाम् ।</s-l><s-l>अकामं भ्रातृभिः सार्धं राजभिः परिवारितम् ॥ ३२ ॥</s-l></s-lg><s-lg><s-l>अथ दुर्योधनं राजा धृतराष्ट्रोऽभ्यभाषत ।</s-l><s-l>कर्णदुःशासनाभ्यां च राजभिश्चाभिसंवृतम् ॥ ३३ ॥</s-l></s-lg><s-lg><s-l>नृशंस पापभूयिष्ठ क्षुद्रकर्मसहायवान् ।</s-l><s-l>पापैः सहायैः संहत्य पापं कर्म चिकीर्षसि ॥ ३४ ॥</s-l></s-lg><s-lg><s-l>अशक्यमयशस्यं च सद्भिश्चापि विगर्हितम् ।</s-l><s-l>यथा त्वादृशको मूढो व्यवस्येत्कुलपांसनः ॥ ३५ ॥</s-l></s-lg><s-lg><s-l>त्वमिमं पुण्डरीकाक्षमप्रधृष्यं दुरासदम् ।</s-l><s-l>पापैः सहायैः संहत्य निग्रहीतुं किलेच्छसि ॥ ३६ ॥</s-l></s-lg><s-lg><s-l>यो न शक्यो बलात्कर्तुं देवैरपि सवासवैः ।</s-l><s-l>तं त्वं प्रार्थयसे मन्द बालश्चन्द्रमसं यथा ॥ ३७ ॥</s-l></s-lg><s-lg><s-l>देवैर्मनुष्यैर्गन्धर्वैरसुरैरुरगैश्च यः ।</s-l><s-l>न सोढुं समरे शक्यस्तं न बुध्यसि केशवम् ॥ ३८ ॥</s-l></s-lg><s-lg><s-l>दुर्ग्रहः पाणिना वायुर्दुःस्पर्शः पाणिना शशी ।</s-l><s-l>दुर्धरा पृथिवी मूर्ध्ना दुर्ग्रहः केशवो बलात् ॥ ३९ ॥</s-l></s-lg><s-lg><s-l>इत्युक्ते धृतराष्ट्रेण क्षत्तापि विदुरोऽब्रवीत् ।</s-l><s-l>दुर्योधनमभिप्रेक्ष्य धार्तराष्ट्रममर्षणम् ॥ ४० ॥</s-l></s-lg><s-lg><s-l>सौभद्वारे वानरेन्द्रो द्विविदो नाम नामतः ।</s-l><s-l>शिलावर्षेण महता छादयामास केशवम् ॥ ४१ ॥</s-l></s-lg><s-lg><s-l>ग्रहीतुकामो विक्रम्य सर्वयत्नेन माधवम् ।</s-l><s-l>ग्रहीतुं नाशकत्तत्र तं त्वं प्रार्थयसे बलात् ॥ ४२ ॥</s-l></s-lg><s-lg><s-l>निर्मोचने षट्सहस्राः पाशैर्बद्ध्वा महासुराः ।</s-l><s-l>ग्रहीतुं नाशकंश्चैनं तं त्वं प्रार्थयसे बलात् ॥ ४३ ॥</s-l></s-lg><s-lg><s-l>प्राग्ज्योतिषगतं शौरिं नरकः सह दानवैः ।</s-l><s-l>ग्रहीतुं नाशकत्तत्र तं त्वं प्रार्थयसे बलात् ॥ ४४ ॥</s-l></s-lg><s-lg><s-l>अनेन हि हता बाल्ये पूतना शिशुना तथा ।</s-l><s-l>गोवर्धनो धारितश्च गवार्थे भरतर्षभ ॥ ४५ ॥</s-l></s-lg><s-lg><s-l>अरिष्टो धेनुकश्चैव चाणूरश्च महाबलः ।</s-l><s-l>अश्वराजश्च निहतः कंसश्चारिष्टमाचरन् ॥ ४६ ॥</s-l></s-lg><s-lg><s-l>जरासंधश्च वक्रश्च शिशुपालश्च वीर्यवान् ।</s-l><s-l>बाणश्च निहतः संख्ये राजानश्च निषूदिताः ॥ ४७ ॥</s-l></s-lg><s-lg><s-l>वरुणो निर्जितो राजा पावकश्चामितौजसा ।</s-l><s-l>पारिजातं च हरता जितः साक्षाच्छचीपतिः ॥ ४८ ॥</s-l></s-lg><s-lg><s-l>एकार्णवे शयानेन हतौ तौ मधुकैटभौ ।</s-l><s-l>जन्मान्तरमुपागम्य हयग्रीवस्तथा हतः ॥ ४९ ॥</s-l></s-lg><s-lg><s-l>अयं कर्ता न क्रियते कारणं चापि पौरुषे ।</s-l><s-l>यद्यदिच्छेदयं शौरिस्तत्तत्कुर्यादयत्नतः ॥ ५० ॥</s-l></s-lg><s-lg><s-l>तं न बुध्यसि गोविन्दं घोरविक्रममच्युतम् ।</s-l><s-l>आशीविषमिव क्रुद्धं तेजोराशिमनिर्जितम् ॥ ५१ ॥</s-l></s-lg><s-lg><s-l>प्रधर्षयन्महाबाहुं कृष्णमक्लिष्टकारिणम् ।</s-l><s-l>पतंगोऽग्निमिवासाद्य सामात्यो न भविष्यसि ॥ ५२ ॥</s-l></s-lg>