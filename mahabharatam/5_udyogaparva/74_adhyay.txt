<s-lg><s-l> वैशंपायन उवाच ।</s-l><s-l>तथोक्तो वासुदेवेन नित्यमन्युरमर्षणः ।</s-l><s-l>सदश्ववत्समाधावद्बभाषे तदनन्तरम् ॥ १ ॥</s-l></s-lg><s-lg><s-l>अन्यथा मां चिकीर्षन्तमन्यथा मन्यसेऽच्युत ।</s-l><s-l>प्रणीतभावमत्यन्तं युधि सत्यपराक्रमम् ॥ २ ॥</s-l></s-lg><s-lg><s-l>वेत्थ दाशार्ह सत्त्वं मे दीर्घकालं सहोषितः ।</s-l><s-l>उत वा मां न जानासि प्लवन्ह्रद इवाप्लवः ।</s-l><s-l>तस्मादप्रतिरूपाभिर्वाग्भिर्मां त्वं समर्छसि ॥ ३ ॥</s-l></s-lg><s-lg><s-l>कथं हि भीमसेनं मां जानन्कश्चन माधव ।</s-l><s-l>ब्रूयादप्रतिरूपाणि यथा मां वक्तुमर्हसि ॥ ४ ॥</s-l></s-lg><s-lg><s-l>तस्मादिदं प्रवक्ष्यामि वचनं वृष्णिनन्दन ।</s-l><s-l>आत्मनः पौरुषं चैव बलं च न समं परैः ॥ ५ ॥</s-l></s-lg><s-lg><s-l>सर्वथा नार्यकर्मैतत्प्रशंसा स्वयमात्मनः ।</s-l><s-l>अतिवादापविद्धस्तु वक्ष्यामि बलमात्मनः ॥ ६ ॥</s-l></s-lg><s-lg><s-l>पश्येमे रोदसी कृष्ण ययोरासन्निमाः प्रजाः ।</s-l><s-l>अचले चाप्यनन्ते च प्रतिष्ठे सर्वमातरौ ॥ ७ ॥</s-l></s-lg><s-lg><s-l>यदीमे सहसा क्रुद्धे समेयातां शिले इव ।</s-l><s-l>अहमेते निगृह्णीयां बाहुभ्यां सचराचरे ॥ ८ ॥</s-l></s-lg><s-lg><s-l>पश्यैतदन्तरं बाह्वोर्महापरिघयोरिव ।</s-l><s-l>य एतत्प्राप्य मुच्येत न तं पश्यामि पूरुषम् ॥ ९ ॥</s-l></s-lg><s-lg><s-l>हिमवांश्च समुद्रश्च वज्री च बलभित्स्वयम् ।</s-l><s-l>मयाभिपन्नं त्रायेरन्बलमास्थाय न त्रयः ॥ १० ॥</s-l></s-lg><s-lg><s-l>युध्येयं क्षत्रियान्सर्वान्पाण्डवेष्वाततायिनः ।</s-l><s-l>अधः पादतलेनैतानधिष्ठास्यामि भूतले ॥ ११ ॥</s-l></s-lg><s-lg><s-l>न हि त्वं नाभिजानासि मम विक्रममच्युत ।</s-l><s-l>यथा मया विनिर्जित्य राजानो वशगाः कृताः ॥ १२ ॥</s-l></s-lg><s-lg><s-l>अथ चेन्मां न जानासि सूर्यस्येवोद्यतः प्रभाम् ।</s-l><s-l>विगाढे युधि संबाधे वेत्स्यसे मां जनार्दन ॥ १३ ॥</s-l></s-lg><s-lg><s-l>किं मात्यवाक्षीः परुषैर्व्रणं सूच्या इवानघ ।</s-l><s-l>यथामति ब्रवीम्येतद्विद्धि मामधिकं ततः ॥ १४ ॥</s-l></s-lg><s-lg><s-l>द्रष्टासि युधि संबाधे प्रवृत्ते वैशसेऽहनि ।</s-l><s-l>मया प्रणुन्नान्मातङ्गान्रथिनः सादिनस्तथा ॥ १५ ॥</s-l></s-lg><s-lg><s-l>तथा नरानभिक्रुद्धं निघ्नन्तं क्षत्रियर्षभान् ।</s-l><s-l>द्रष्टा मां त्वं च लोकश्च विकर्षन्तं वरान्वरान् ॥ १६ ॥</s-l></s-lg><s-lg><s-l>न मे सीदन्ति मज्जानो न ममोद्वेपते मनः ।</s-l><s-l>सर्वलोकादभिक्रुद्धान्न भयं विद्यते मम ॥ १७ ॥</s-l></s-lg><s-lg><s-l>किं तु सौहृदमेवैतत्कृपया मधुसूदन ।</s-l><s-l>सर्वांस्तितिक्षे संक्लेशान्मा स्म नो भरता नशन् ॥ १८ ॥</s-l></s-lg>