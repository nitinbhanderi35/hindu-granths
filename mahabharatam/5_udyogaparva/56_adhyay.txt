<s-lg><s-l> धृतराष्ट्र उवाच ।</s-l><s-l>कांस्तत्र संजयापश्यः प्रत्यर्थेन समागतान् ।</s-l><s-l>ये योत्स्यन्ते पाण्डवार्थे पुत्रस्य मम वाहिनीम् ॥ १ ॥</s-l></s-lg><s-lg><s-l> संजय उवाच ।</s-l><s-l>मुख्यमन्धकवृष्णीनामपश्यं कृष्णमागतम् ।</s-l><s-l>चेकितानं च तत्रैव युयुधानं च सात्यकिम् ॥ २ ॥</s-l></s-lg><s-lg><s-l>पृथगक्षौहिणीभ्यां तौ पाण्डवानभिसंश्रितौ ।</s-l><s-l>महारथौ समाख्यातावुभौ पुरुषमानिनौ ॥ ३ ॥</s-l></s-lg><s-lg><s-l>अक्षौहिण्याथ पाञ्चाल्यो दशभिस्तनयैर्वृतः ।</s-l><s-l>सत्यजित्प्रमुखैर्वीरैर्धृष्टद्युम्नपुरोगमैः ॥ ४ ॥</s-l></s-lg><s-lg><s-l>द्रुपदो वर्धयन्मानं शिखण्डिपरिपालितः ।</s-l><s-l>उपायात्सर्वसैन्यानां प्रतिच्छाद्य तदा वपुः ॥ ५ ॥</s-l></s-lg><s-lg><s-l>विराटः सह पुत्राभ्यां शङ्खेनैवोत्तरेण च ।</s-l><s-l>सूर्यदत्तादिभिर्वीरैर्मदिराश्वपुरोगमैः ॥ ६ ॥</s-l></s-lg><s-lg><s-l>सहितः पृथिवीपालो भ्रातृभिस्तनयैस्तथा ।</s-l><s-l>अक्षौहिण्यैव सैन्यस्य वृतः पार्थं समाश्रितः ॥ ७ ॥</s-l></s-lg><s-lg><s-l>जारासंधिर्मागधश्च धृष्टकेतुश्च चेदिराट् ।</s-l><s-l>पृथक्पृथगनुप्राप्तौ पृथगक्षौहिणीवृतौ ॥ ८ ॥</s-l></s-lg><s-lg><s-l>केकया भ्रातरः पञ्च सर्वे लोहितकध्वजाः ।</s-l><s-l>अक्षौहिणीपरिवृताः पाण्डवानभिसंश्रिताः ॥ ९ ॥</s-l></s-lg><s-lg><s-l>एतानेतावतस्तत्र यानपश्यं समागतान् ।</s-l><s-l>ये पाण्डवार्थे योत्स्यन्ति धार्तराष्ट्रस्य वाहिनीम् ॥ १० ॥</s-l></s-lg><s-lg><s-l>यो वेद मानुषं व्यूहं दैवं गान्धर्वमासुरम् ।</s-l><s-l>स तस्य सेनाप्रमुखे धृष्टद्युम्नो महामनाः ॥ ११ ॥</s-l></s-lg><s-lg><s-l>भीष्मः शांतनवो राजन्भागः कॢप्तः शिखण्डिनः ।</s-l><s-l>तं विराटोऽनु संयाता सह मत्स्यैः प्रहारिभिः ॥ १२ ॥</s-l></s-lg><s-lg><s-l>ज्येष्ठस्य पाण्डुपुत्रस्य भागो मद्राधिपो बली ।</s-l><s-l>तौ तु तत्राब्रुवन्केचिद्विषमौ नो मताविति ॥ १३ ॥</s-l></s-lg><s-lg><s-l>दुर्योधनः सहसुतः सार्धं भ्रातृशतेन च ।</s-l><s-l>प्राच्याश्च दाक्षिणात्याश्च भीमसेनस्य भागतः ॥ १४ ॥</s-l></s-lg><s-lg><s-l>अर्जुनस्य तु भागेन कर्णो वैकर्तनो मतः ।</s-l><s-l>अश्वत्थामा विकर्णश्च सैन्धवश्च जयद्रथः ॥ १५ ॥</s-l></s-lg><s-lg><s-l>अशक्याश्चैव ये केचित्पृथिव्यां शूरमानिनः ।</s-l><s-l>सर्वांस्तानर्जुनः पार्थः कल्पयामास भागतः ॥ १६ ॥</s-l></s-lg><s-lg><s-l>महेष्वासा राजपुत्रा भ्रातरः पञ्च केकयाः ।</s-l><s-l>केकयानेव भागेन कृत्वा योत्स्यन्ति संयुगे ॥ १७ ॥</s-l></s-lg><s-lg><s-l>तेषामेव कृतो भागो मालवाः शाल्वकेकयाः ।</s-l><s-l>त्रिगर्तानां च द्वौ मुख्यौ यौ तौ संशप्तकाविति ॥ १८ ॥</s-l></s-lg><s-lg><s-l>दुर्योधनसुताः सर्वे तथा दुःशासनस्य च ।</s-l><s-l>सौभद्रेण कृतो भागो राजा चैव बृहद्बलः ॥ १९ ॥</s-l></s-lg><s-lg><s-l>द्रौपदेया महेष्वासाः सुवर्णविकृतध्वजाः ।</s-l><s-l>धृष्टद्युम्नमुखा द्रोणमभियास्यन्ति भारत ॥ २० ॥</s-l></s-lg><s-lg><s-l>चेकितानः सोमदत्तं द्वैरथे योद्धुमिच्छति ।</s-l><s-l>भोजं तु कृतवर्माणं युयुधानो युयुत्सति ॥ २१ ॥</s-l></s-lg><s-lg><s-l>सहदेवस्तु माद्रेयः शूरः संक्रन्दनो युधि ।</s-l><s-l>स्वमंशं कल्पयामास श्यालं ते सुबलात्मजम् ॥ २२ ॥</s-l></s-lg><s-lg><s-l>उलूकं चापि कैतव्यं ये च सारस्वता गणाः ।</s-l><s-l>नकुलः कल्पयामास भागं माद्रवतीसुतः ॥ २३ ॥</s-l></s-lg><s-lg><s-l>ये चान्ये पार्थिवा राजन्प्रत्युद्यास्यन्ति संयुगे ।</s-l><s-l>समाह्वानेन तांश्चापि पाण्डुपुत्रा अकल्पयन् ॥ २४ ॥</s-l></s-lg><s-lg><s-l>एवमेषामनीकानि प्रविभक्तानि भागशः ।</s-l><s-l>यत्ते कार्यं सपुत्रस्य क्रियतां तदकालिकम् ॥ २५ ॥</s-l></s-lg><s-lg><s-l> धृतराष्ट्र उवाच ।</s-l><s-l>न सन्ति सर्वे पुत्रा मे मूढा दुर्द्यूतदेविनः ।</s-l><s-l>येषां युद्धं बलवता भीमेन रणमूर्धनि ॥ २६ ॥</s-l></s-lg><s-lg><s-l>राजानः पार्थिवाः सर्वे प्रोक्षिताः कालधर्मणा ।</s-l><s-l>गाण्डीवाग्निं प्रवेक्ष्यन्ति पतङ्गा इव पावकम् ॥ २७ ॥</s-l></s-lg><s-lg><s-l>विद्रुतां वाहिनीं मन्ये कृतवैरैर्महात्मभिः ।</s-l><s-l>तां रणे केऽनुयास्यन्ति प्रभग्नां पाण्डवैर्युधि ॥ २८ ॥</s-l></s-lg><s-lg><s-l>सर्वे ह्यतिरथाः शूराः कीर्तिमन्तः प्रतापिनः ।</s-l><s-l>सूर्यपावकयोस्तुल्यास्तेजसा समितिंजयाः ॥ २९ ॥</s-l></s-lg><s-lg><s-l>येषां युधिष्ठिरो नेता गोप्ता च मधुसूदनः ।</s-l><s-l>योधौ च पाण्डवौ वीरौ सव्यसाचिवृकोदरौ ॥ ३० ॥</s-l></s-lg><s-lg><s-l>नकुलः सहदेवश्च धृष्टद्युम्नश्च पार्षतः ।</s-l><s-l>सात्यकिर्द्रुपदश्चैव धृष्टद्युम्नस्य चात्मजः ॥ ३१ ॥</s-l></s-lg><s-lg><s-l>उत्तमौजाश्च पाञ्चाल्यो युधामन्युश्च दुर्जयः ।</s-l><s-l>शिखण्डी क्षत्रदेवश्च तथा वैराटिरुत्तरः ॥ ३२ ॥</s-l></s-lg><s-lg><s-l>काशयश्चेदयश्चैव मत्स्याः सर्वे च सृञ्जयाः ।</s-l><s-l>विराटपुत्रो बभ्रुश्च पाञ्चालाश्च प्रभद्रकाः ॥ ३३ ॥</s-l></s-lg><s-lg><s-l>येषामिन्द्रोऽप्यकामानां न हरेत्पृथिवीमिमाम् ।</s-l><s-l>वीराणां रणधीराणां ये भिन्द्युः पर्वतानपि ॥ ३४ ॥</s-l></s-lg><s-lg><s-l>तान्सर्वान्गुणसंपन्नानमनुष्यप्रतापिनः ।</s-l><s-l>क्रोशतो मम दुष्पुत्रो योद्धुमिच्छति संजय ॥ ३५ ॥</s-l></s-lg><s-lg><s-l> दुर्योधन उवाच ।</s-l><s-l>उभौ स्व एकजातीयौ तथोभौ भूमिगोचरौ ।</s-l><s-l>अथ कस्मात्पाण्डवानामेकतो मन्यसे जयम् ॥ ३६ ॥</s-l></s-lg><s-lg><s-l>पितामहं च द्रोणं च कृपं कर्णं च दुर्जयम् ।</s-l><s-l>जयद्रथं सोमदत्तमश्वत्थामानमेव च ॥ ३७ ॥</s-l></s-lg><s-lg><s-l>सुचेतसो महेष्वासानिन्द्रोऽपि सहितोऽमरैः ।</s-l><s-l>अशक्तः समरे जेतुं किं पुनस्तात पाण्डवाः ॥ ३८ ॥</s-l></s-lg><s-lg><s-l>सर्वा च पृथिवी सृष्टा मदर्थे तात पाण्डवान् ।</s-l><s-l>आर्यान्धृतिमतः शूरानग्निकल्पान्प्रबाधितुम् ॥ ३९ ॥</s-l></s-lg><s-lg><s-l>न मामकान्पाण्डवास्ते समर्थाः प्रतिवीक्षितुम् ।</s-l><s-l>पराक्रान्तो ह्यहं पाण्डून्सपुत्रान्योद्धुमाहवे ॥ ४० ॥</s-l></s-lg><s-lg><s-l>मत्प्रियं पार्थिवाः सर्वे ये चिकीर्षन्ति भारत ।</s-l><s-l>ते तानावारयिष्यन्ति ऐणेयानिव तन्तुना ॥ ४१ ॥</s-l></s-lg><s-lg><s-l>महता रथवंशेन शरजालैश्च मामकैः ।</s-l><s-l>अभिद्रुता भविष्यन्ति पाञ्चालाः पाण्डवैः सह ॥ ४२ ॥</s-l></s-lg><s-lg><s-l> धृतराष्ट्र उवाच ।</s-l><s-l>उन्मत्त इव मे पुत्रो विलपत्येष संजय ।</s-l><s-l>न हि शक्तो युधा जेतुं धर्मराजं युधिष्ठिरम् ॥ ४३ ॥</s-l></s-lg><s-lg><s-l>जानाति हि सदा भीष्मः पाण्डवानां यशस्विनाम् ।</s-l><s-l>बलवत्तां सपुत्राणां धर्मज्ञानां महात्मनाम् ॥ ४४ ॥</s-l></s-lg><s-lg><s-l>यतो नारोचयमहं विग्रहं तैर्महात्मभिः ।</s-l><s-l>किं तु संजय मे ब्रूहि पुनस्तेषां विचेष्टितम् ॥ ४५ ॥</s-l></s-lg><s-lg><s-l>कस्तांस्तरस्विनो भूयः संदीपयति पाण्डवान् ।</s-l><s-l>अर्चिष्मतो महेष्वासान्हविषा पावकानिव ॥ ४६ ॥</s-l></s-lg><s-lg><s-l> संजय उवाच ।</s-l><s-l>धृष्टद्युम्नः सदैवैतान्संदीपयति भारत ।</s-l><s-l>युध्यध्वमिति मा भैष्ट युद्धाद्भरतसत्तमाः ॥ ४७ ॥</s-l></s-lg><s-lg><s-l>ये केचित्पार्थिवास्तत्र धार्तराष्ट्रेण संवृताः ।</s-l><s-l>युद्धे समागमिष्यन्ति तुमुले कवचह्रदे ॥ ४८ ॥</s-l></s-lg><s-lg><s-l>तान्सर्वानाहवे क्रुद्धान्सानुबन्धान्समागतान् ।</s-l><s-l>अहमेकः समादास्ये तिमिर्मत्स्यानिवौदकान् ॥ ४९ ॥</s-l></s-lg><s-lg><s-l>भीष्मं द्रोणं कृपं कर्णं द्रौणिं शल्यं सुयोधनम् ।</s-l><s-l>एतांश्चापि निरोत्स्यामि वेलेव मकरालयम् ॥ ५० ॥</s-l></s-lg><s-lg><s-l>तथा ब्रुवाणं धर्मात्मा प्राह राजा युधिष्ठिरः ।</s-l><s-l>तव धैर्यं च वीर्यं च पाञ्चालाः पाण्डवैः सह ।</s-l><s-l>सर्वे समधिरूढाः स्म संग्रामान्नः समुद्धर ॥ ५१ ॥</s-l></s-lg><s-lg><s-l>जानामि त्वां महाबाहो क्षत्रधर्मे व्यवस्थितम् ।</s-l><s-l>समर्थमेकं पर्याप्तं कौरवाणां युयुत्सताम् ।</s-l><s-l>भवता यद्विधातव्यं तन्नः श्रेयः परंतप ॥ ५२ ॥</s-l></s-lg><s-lg><s-l>संग्रामादपयातानां भग्नानां शरणैषिणाम् ।</s-l><s-l>पौरुषं दर्शयञ्शूरो यस्तिष्ठेदग्रतः पुमान् ।</s-l><s-l>क्रीणीयात्तं सहस्रेण नीतिमन्नाम तत्पदम् ॥ ५३ ॥</s-l></s-lg><s-lg><s-l>स त्वं शूरश्च वीरश्च विक्रान्तश्च नरर्षभ ।</s-l><s-l>भयार्तानां परित्राता संयुगेषु न संशयः ॥ ५४ ॥</s-l></s-lg><s-lg><s-l>एवं ब्रुवति कौन्तेये धर्मात्मनि युधिष्ठिरे ।</s-l><s-l>धृष्टद्युम्न उवाचेदं मां वचो गतसाध्वसः ॥ ५५ ॥</s-l></s-lg><s-lg><s-l>सर्वाञ्जनपदान्सूत योधा दुर्योधनस्य ये ।</s-l><s-l>सबाह्लीकान्कुरून्ब्रूयाः प्रातिपेयाञ्शरद्वतः ॥ ५६ ॥</s-l></s-lg><s-lg><s-l>सूतपुत्रं तथा द्रोणं सहपुत्रं जयद्रथम् ।</s-l><s-l>दुःशासनं विकर्णं च तथा दुर्योधनं नृपम् ॥ ५७ ॥</s-l></s-lg><s-lg><s-l>भीष्मं चैव ब्रूहि गत्वा त्वमाशु युधिष्ठिरं साधुनैवाभ्युपेत ।</s-l><s-l>मा वो वधीदर्जुनो देवगुप्तः क्षिप्रं याचध्वं पाण्डवं लोकवीरम् ॥ ५८ ॥</s-l></s-lg><s-lg><s-l>नैतादृशो हि योधोऽस्ति पृथिव्यामिह कश्चन ।</s-l><s-l>यथाविधः सव्यसाची पाण्डवः शस्त्रवित्तमः ॥ ५९ ॥</s-l></s-lg><s-lg><s-l>देवैर्हि संभृतो दिव्यो रथो गाण्डीवधन्वनः ।</s-l><s-l>न स जेयो मनुष्येण मा स्म कृध्वं मनो युधि ॥ ६० ॥</s-l></s-lg>