<s-lg><s-l> दुर्योधन उवाच ।</s-l><s-l>अक्षौहिणीः सप्त लब्ध्वा राजभिः सह संजय ।</s-l><s-l>किं स्विदिच्छति कौन्तेयो युद्धप्रेप्सुर्युधिष्ठिरः ॥ १ ॥</s-l></s-lg><s-lg><s-l> संजय उवाच ।</s-l><s-l>अतीव मुदितो राजन्युद्धप्रेप्सुर्युधिष्ठिरः ।</s-l><s-l>भीमसेनार्जुनौ चोभौ यमावपि न बिभ्यतः ॥ २ ॥</s-l></s-lg><s-lg><s-l>रथं तु दिव्यं कौन्तेयः सर्वा विभ्राजयन्दिशः ।</s-l><s-l>मन्त्रं जिज्ञासमानः सन्बीभत्सुः समयोजयत् ॥ ३ ॥</s-l></s-lg><s-lg><s-l>तमपश्याम संनद्धं मेघं विद्युत्प्रभं यथा ।</s-l><s-l>स मन्त्रान्समभिध्याय हृष्यमाणोऽभ्यभाषत ॥ ४ ॥</s-l></s-lg><s-lg><s-l>पूर्वरूपमिदं पश्य वयं जेष्याम संजय ।</s-l><s-l>बीभत्सुर्मां यथोवाच तथावैम्यहमप्युत ॥ ५ ॥</s-l></s-lg><s-lg><s-l> दुर्योधन उवाच ।</s-l><s-l>प्रशंसस्यभिनन्दंस्तान्पार्थानक्षपराजितान् ।</s-l><s-l>अर्जुनस्य रथे ब्रूहि कथमश्वाः कथं ध्वजः ॥ ६ ॥</s-l></s-lg><s-lg><s-l> संजय उवाच ।</s-l><s-l>भौवनः सह शक्रेण बहुचित्रं विशां पते ।</s-l><s-l>रूपाणि कल्पयामास त्वष्टा धात्रा सहाभिभो ॥ ७ ॥</s-l></s-lg><s-lg><s-l>ध्वजे हि तस्मिन्रूपाणि चक्रुस्ते देवमायया ।</s-l><s-l>महाधनानि दिव्यानि महान्ति च लघूनि च ॥ ८ ॥</s-l></s-lg><s-lg><s-l>सर्वा दिशो योजनमात्रमन्तरं स तिर्यगूर्ध्वं च रुरोध वै ध्वजः ।</s-l><s-l>न संसज्जेत्तरुभिः संवृतोऽपि तथा हि माया विहिता भौवनेन ॥ ९ ॥</s-l></s-lg><s-lg><s-l>यथाकाशे शक्रधनुः प्रकाशते न चैकवर्णं न च विद्म किं नु तत् ।</s-l><s-l>तथा ध्वजो विहितो भौवनेन बह्वाकारं दृश्यते रूपमस्य ॥ १० ॥</s-l></s-lg><s-lg><s-l>यथाग्निधूमो दिवमेति रुद्ध्वा वर्णान्बिभ्रत्तैजसं तच्छरीरम् ।</s-l><s-l>तथा ध्वजो विहितो भौवनेन न चेद्भारो भविता नोत रोधः ॥ ११ ॥</s-l></s-lg><s-lg><s-l>श्वेतास्तस्मिन्वातवेगाः सदश्वा दिव्या युक्ताश्चित्ररथेन दत्ताः ।</s-l><s-l>शतं यत्तत्पूर्यते नित्यकालं हतं हतं दत्तवरं पुरस्तात् ॥ १२ ॥</s-l></s-lg><s-lg><s-l>तथा राज्ञो दन्तवर्णा बृहन्तो रथे युक्ता भान्ति तद्वीर्यतुल्याः ।</s-l><s-l>ऋश्यप्रख्या भीमसेनस्य वाहा रणे वायोस्तुल्यवेगा बभूवुः ॥ १३ ॥</s-l></s-lg><s-lg><s-l>कल्माषाङ्गास्तित्तिरिचित्रपृष्ठा भ्रात्रा दत्ताः प्रीयता फल्गुनेन ।</s-l><s-l>भ्रातुर्वीरस्य स्वैस्तुरंगैर्विशिष्टा मुदा युक्ताः सहदेवं वहन्ति ॥ १४ ॥</s-l></s-lg><s-lg><s-l>माद्रीपुत्रं नकुलं त्वाजमीढं महेन्द्रदत्ता हरयो वाजिमुख्याः ।</s-l><s-l>समा वायोर्बलवन्तस्तरस्विनो वहन्ति वीरं वृत्रशत्रुं यथेन्द्रम् ॥ १५ ॥</s-l></s-lg><s-lg><s-l>तुल्याश्चैभिर्वयसा विक्रमेण जवेन चैवाप्रतिरूपाः सदश्वाः ।</s-l><s-l>सौभद्रादीन्द्रौपदेयान्कुमारान्वहन्त्यश्वा देवदत्ता बृहन्तः ॥ १६ ॥</s-l></s-lg>