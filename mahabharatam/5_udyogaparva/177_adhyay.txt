<s-lg><s-l> भीष्म उवाच ।</s-l><s-l>एवमुक्तस्तदा रामो जहि भीष्ममिति प्रभो ।</s-l><s-l>उवाच रुदतीं कन्यां चोदयन्तीं पुनः पुनः ॥ १ ॥</s-l></s-lg><s-lg><s-l>काश्ये कामं न गृह्णामि शस्त्रं वै वरवर्णिनि ।</s-l><s-l>ऋते ब्रह्मविदां हेतोः किमन्यत्करवाणि ते ॥ २ ॥</s-l></s-lg><s-lg><s-l>वाचा भीष्मश्च शाल्वश्च मम राज्ञि वशानुगौ ।</s-l><s-l>भविष्यतोऽनवद्याङ्गि तत्करिष्यामि मा शुचः ॥ ३ ॥</s-l></s-lg><s-lg><s-l>न तु शस्त्रं ग्रहीष्यामि कथंचिदपि भामिनि ।</s-l><s-l>ऋते नियोगाद्विप्राणामेष मे समयः कृतः ॥ ४ ॥</s-l></s-lg><s-lg><s-l> अम्बोवाच ।</s-l><s-l>मम दुःखं भगवता व्यपनेयं यतस्ततः ।</s-l><s-l>तत्तु भीष्मप्रसूतं मे तं जहीश्वर माचिरम् ॥ ५ ॥</s-l></s-lg><s-lg><s-l> राम उवाच ।</s-l><s-l>काशिकन्ये पुनर्ब्रूहि भीष्मस्ते चरणावुभौ ।</s-l><s-l>शिरसा वन्दनार्होऽपि ग्रहीष्यति गिरा मम ॥ ६ ॥</s-l></s-lg><s-lg><s-l> अम्बोवाच ।</s-l><s-l>जहि भीष्मं रणे राम मम चेदिच्छसि प्रियम् ।</s-l><s-l>प्रतिश्रुतं च यदि तत्सत्यं कर्तुमिहार्हसि ॥ ७ ॥</s-l></s-lg><s-lg><s-l> भीष्म उवाच ।</s-l><s-l>तयोः संवदतोरेवं राजन्रामाम्बयोस्तदा ।</s-l><s-l>अकृतव्रणो जामदग्न्यमिदं वचनमब्रवीत् ॥ ८ ॥</s-l></s-lg><s-lg><s-l>शरणागतां महाबाहो कन्यां न त्यक्तुमर्हसि ।</s-l><s-l>जहि भीष्मं रणे राम गर्जन्तमसुरं यथा ॥ ९ ॥</s-l></s-lg><s-lg><s-l>यदि भीष्मस्त्वयाहूतो रणे राम महामुने ।</s-l><s-l>निर्जितोऽस्मीति वा ब्रूयात्कुर्याद्वा वचनं तव ॥ १० ॥</s-l></s-lg><s-lg><s-l>कृतमस्या भवेत्कार्यं कन्याया भृगुनन्दन ।</s-l><s-l>वाक्यं सत्यं च ते वीर भविष्यति कृतं विभो ॥ ११ ॥</s-l></s-lg><s-lg><s-l>इयं चापि प्रतिज्ञा ते तदा राम महामुने ।</s-l><s-l>जित्वा वै क्षत्रियान्सर्वान्ब्राह्मणेषु प्रतिश्रुतम् ॥ १२ ॥</s-l></s-lg><s-lg><s-l>ब्राह्मणः क्षत्रियो वैश्यः शूद्रश्चैव रणे यदि ।</s-l><s-l>ब्रह्मद्विड्भविता तं वै हनिष्यामीति भार्गव ॥ १३ ॥</s-l></s-lg><s-lg><s-l>शरणं हि प्रपन्नानां भीतानां जीवितार्थिनाम् ।</s-l><s-l>न शक्ष्यामि परित्यागं कर्तुं जीवन्कथंचन ॥ १४ ॥</s-l></s-lg><s-lg><s-l>यश्च क्षत्रं रणे कृत्स्नं विजेष्यति समागतम् ।</s-l><s-l>दृप्तात्मानमहं तं च हनिष्यामीति भार्गव ॥ १५ ॥</s-l></s-lg><s-lg><s-l>स एवं विजयी राम भीष्मः कुरुकुलोद्वहः ।</s-l><s-l>तेन युध्यस्व संग्रामे समेत्य भृगुनन्दन ॥ १६ ॥</s-l></s-lg><s-lg><s-l> राम उवाच ।</s-l><s-l>स्मराम्यहं पूर्वकृतां प्रतिज्ञामृषिसत्तम ।</s-l><s-l>तथैव च करिष्यामि यथा साम्नैव लप्स्यते ॥ १७ ॥</s-l></s-lg><s-lg><s-l>कार्यमेतन्महद्ब्रह्मन्काशिकन्यामनोगतम् ।</s-l><s-l>गमिष्यामि स्वयं तत्र कन्यामादाय यत्र सः ॥ १८ ॥</s-l></s-lg><s-lg><s-l>यदि भीष्मो रणश्लाघी न करिष्यति मे वचः ।</s-l><s-l>हनिष्याम्येनमुद्रिक्तमिति मे निश्चिता मतिः ॥ १९ ॥</s-l></s-lg><s-lg><s-l>न हि बाणा मयोत्सृष्टाः सज्जन्तीह शरीरिणाम् ।</s-l><s-l>कायेषु विदितं तुभ्यं पुरा क्षत्रियसंगरे ॥ २० ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा ततो रामः सह तैर्ब्रह्मवादिभिः ।</s-l><s-l>प्रयाणाय मतिं कृत्वा समुत्तस्थौ महामनाः ॥ २१ ॥</s-l></s-lg><s-lg><s-l>ततस्ते तामुषित्वा तु रजनीं तत्र तापसाः ।</s-l><s-l>हुताग्नयो जप्तजप्याः प्रतस्थुर्मज्जिघांसया ॥ २२ ॥</s-l></s-lg><s-lg><s-l>अभ्यगच्छत्ततो रामः सह तैर्ब्राह्मणर्षभैः ।</s-l><s-l>कुरुक्षेत्रं महाराज कन्यया सह भारत ॥ २३ ॥</s-l></s-lg><s-lg><s-l>न्यविशन्त ततः सर्वे परिगृह्य सरस्वतीम् ।</s-l><s-l>तापसास्ते महात्मानो भृगुश्रेष्ठपुरस्कृताः ॥ २४ ॥</s-l></s-lg>