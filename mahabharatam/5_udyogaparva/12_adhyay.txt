<s-lg><s-l> शल्य उवाच ।</s-l><s-l>क्रुद्धं तु नहुषं ज्ञात्वा देवाः सर्षिपुरोगमाः ।</s-l><s-l>अब्रुवन्देवराजानं नहुषं घोरदर्शनम् ॥ १ ॥</s-l></s-lg><s-lg><s-l>देवराज जहि क्रोधं त्वयि क्रुद्धे जगद्विभो ।</s-l><s-l>त्रस्तं सासुरगन्धर्वं सकिंनरमहोरगम् ॥ २ ॥</s-l></s-lg><s-lg><s-l>जहि क्रोधमिमं साधो न क्रुध्यन्ति भवद्विधाः ।</s-l><s-l>परस्य पत्नी सा देवी प्रसीदस्व सुरेश्वर ॥ ३ ॥</s-l></s-lg><s-lg><s-l>निवर्तय मनः पापात्परदाराभिमर्शनात् ।</s-l><s-l>देवराजोऽसि भद्रं ते प्रजा धर्मेण पालय ॥ ४ ॥</s-l></s-lg><s-lg><s-l>एवमुक्तो न जग्राह तद्वचः काममोहितः ।</s-l><s-l>अथ देवानुवाचेदमिन्द्रं प्रति सुराधिपः ॥ ५ ॥</s-l></s-lg><s-lg><s-l>अहल्या धर्षिता पूर्वमृषिपत्नी यशस्विनी ।</s-l><s-l>जीवतो भर्तुरिन्द्रेण स वः किं न निवारितः ॥ ६ ॥</s-l></s-lg><s-lg><s-l>बहूनि च नृशंसानि कृतानीन्द्रेण वै पुरा ।</s-l><s-l>वैधर्म्याण्युपधाश्चैव स वः किं न निवारितः ॥ ७ ॥</s-l></s-lg><s-lg><s-l>उपतिष्ठतु मां देवी एतदस्या हितं परम् ।</s-l><s-l>युष्माकं च सदा देवाः शिवमेवं भविष्यति ॥ ८ ॥</s-l></s-lg><s-lg><s-l> देवा ऊचुः ।</s-l><s-l>इन्द्राणीमानयिष्यामो यथेच्छसि दिवस्पते ।</s-l><s-l>जहि क्रोधमिमं वीर प्रीतो भव सुरेश्वर ॥ ९ ॥</s-l></s-lg><s-lg><s-l> शल्य उवाच ।</s-l><s-l>इत्युक्त्वा ते तदा देवा ऋषिभिः सह भारत ।</s-l><s-l>जग्मुर्बृहस्पतिं वक्तुमिन्द्राणीं चाशुभं वचः ॥ १० ॥</s-l></s-lg><s-lg><s-l>जानीमः शरणं प्राप्तमिन्द्राणीं तव वेश्मनि ।</s-l><s-l>दत्ताभयां च विप्रेन्द्र त्वया देवर्षिसत्तम ॥ ११ ॥</s-l></s-lg><s-lg><s-l>ते त्वां देवाः सगन्धर्वा ऋषयश्च महाद्युते ।</s-l><s-l>प्रसादयन्ति चेन्द्राणी नहुषाय प्रदीयताम् ॥ १२ ॥</s-l></s-lg><s-lg><s-l>इन्द्राद्विशिष्टो नहुषो देवराजो महाद्युतिः ।</s-l><s-l>वृणोत्वियं वरारोहा भर्तृत्वे वरवर्णिनी ॥ १३ ॥</s-l></s-lg><s-lg><s-l>एवमुक्ते तु सा देवी बाष्पमुत्सृज्य सस्वरम् ।</s-l><s-l>उवाच रुदती दीना बृहस्पतिमिदं वचः ॥ १४ ॥</s-l></s-lg><s-lg><s-l>नाहमिच्छामि नहुषं पतिमन्वास्य तं प्रभुम् ।</s-l><s-l>शरणागतास्मि ते ब्रह्मंस्त्राहि मां महतो भयात् ॥ १५ ॥</s-l></s-lg><s-lg><s-l> बृहस्पतिरुवाच ।</s-l><s-l>शरणागतां न त्यजेयमिन्द्राणि मम निश्चितम् ।</s-l><s-l>धर्मज्ञां धर्मशीलां च न त्यजे त्वामनिन्दिते ॥ १६ ॥</s-l></s-lg><s-lg><s-l>नाकार्यं कर्तुमिच्छामि ब्राह्मणः सन्विशेषतः ।</s-l><s-l>श्रुतधर्मा सत्यशीलो जानन्धर्मानुशासनम् ॥ १७ ॥</s-l></s-lg><s-lg><s-l>नाहमेतत्करिष्यामि गच्छध्वं वै सुरोत्तमाः ।</s-l><s-l>अस्मिंश्चार्थे पुरा गीतं ब्रह्मणा श्रूयतामिदम् ॥ १८ ॥</s-l></s-lg><s-lg><s-l>न तस्य बीजं रोहति बीजकाले न चास्य वर्षं वर्षति वर्षकाले ।</s-l><s-l>भीतं प्रपन्नं प्रददाति शत्रवे न सोऽन्तरं लभते त्राणमिच्छन् ॥ १९ ॥</s-l></s-lg><s-lg><s-l>मोघमन्नं विन्दति चाप्यचेताः स्वर्गाल्लोकाद्भ्रश्यति नष्टचेष्टः ।</s-l><s-l>भीतं प्रपन्नं प्रददाति यो वै न तस्य हव्यं प्रतिगृह्णन्ति देवाः ॥ २० ॥</s-l></s-lg><s-lg><s-l>प्रमीयते चास्य प्रजा ह्यकाले सदा विवासं पितरोऽस्य कुर्वते ।</s-l><s-l>भीतं प्रपन्नं प्रददाति शत्रवे सेन्द्रा देवाः प्रहरन्त्यस्य वज्रम् ॥ २१ ॥</s-l></s-lg><s-lg><s-l>एतदेवं विजानन्वै न दास्यामि शचीमिमाम् ।</s-l><s-l>इन्द्राणीं विश्रुतां लोके शक्रस्य महिषीं प्रियाम् ॥ २२ ॥</s-l></s-lg><s-lg><s-l>अस्या हितं भवेद्यच्च मम चापि हितं भवेत् ।</s-l><s-l>क्रियतां तत्सुरश्रेष्ठा न हि दास्याम्यहं शचीम् ॥ २३ ॥</s-l></s-lg><s-lg><s-l> शल्य उवाच ।</s-l><s-l>अथ देवास्तमेवाहुर्गुरुमङ्गिरसां वरम् ।</s-l><s-l>कथं सुनीतं तु भवेन्मन्त्रयस्व बृहस्पते ॥ २४ ॥</s-l></s-lg><s-lg><s-l> बृहस्पतिरुवाच ।</s-l><s-l>नहुषं याचतां देवी किंचित्कालान्तरं शुभा ।</s-l><s-l>इन्द्राणीहितमेतद्धि तथास्माकं भविष्यति ॥ २५ ॥</s-l></s-lg><s-lg><s-l>बहुविघ्नकरः कालः कालः कालं नयिष्यति ।</s-l><s-l>दर्पितो बलवांश्चापि नहुषो वरसंश्रयात् ॥ २६ ॥</s-l></s-lg><s-lg><s-l> शल्य उवाच ।</s-l><s-l>ततस्तेन तथोक्ते तु प्रीता देवास्तमब्रुवन् ।</s-l><s-l>ब्रह्मन्साध्विदमुक्तं ते हितं सर्वदिवौकसाम् ।</s-l><s-l>एवमेतद्द्विजश्रेष्ठ देवी चेयं प्रसाद्यताम् ॥ २७ ॥</s-l></s-lg><s-lg><s-l>ततः समस्ता इन्द्राणीं देवाः साग्निपुरोगमाः ।</s-l><s-l>ऊचुर्वचनमव्यग्रा लोकानां हितकाम्यया ॥ २८ ॥</s-l></s-lg><s-lg><s-l>त्वया जगदिदं सर्वं धृतं स्थावरजङ्गमम् ।</s-l><s-l>एकपत्न्यसि सत्या च गच्छस्व नहुषं प्रति ॥ २९ ॥</s-l></s-lg><s-lg><s-l>क्षिप्रं त्वामभिकामश्च विनशिष्यति पार्थिवः ।</s-l><s-l>नहुषो देवि शक्रश्च सुरैश्वर्यमवाप्स्यति ॥ ३० ॥</s-l></s-lg><s-lg><s-l>एवं विनिश्चयं कृत्वा इन्द्राणी कार्यसिद्धये ।</s-l><s-l>अभ्यगच्छत सव्रीडा नहुषं घोरदर्शनम् ॥ ३१ ॥</s-l></s-lg><s-lg><s-l>दृष्ट्वा तां नहुषश्चापि वयोरूपसमन्विताम् ।</s-l><s-l>समहृष्यत दुष्टात्मा कामोपहतचेतनः ॥ ३२ ॥</s-l></s-lg>