<s-lg><s-l> वैशंपायन उवाच ।</s-l><s-l>तेष्वासीनेषु सर्वेषु तूष्णींभूतेषु राजसु ।</s-l><s-l>वाक्यमभ्याददे कृष्णः सुदंष्ट्रो दुन्दुभिस्वनः ॥ १ ॥</s-l></s-lg><s-lg><s-l>जीमूत इव घर्मान्ते सर्वां संश्रावयन्सभाम् ।</s-l><s-l>धृतराष्ट्रमभिप्रेक्ष्य समभाषत माधवः ॥ २ ॥</s-l></s-lg><s-lg><s-l>कुरूणां पाण्डवानां च शमः स्यादिति भारत ।</s-l><s-l>अप्रयत्नेन वीराणामेतद्यतितुमागतः ॥ ३ ॥</s-l></s-lg><s-lg><s-l>राजन्नान्यत्प्रवक्तव्यं तव निःश्रेयसं वचः ।</s-l><s-l>विदितं ह्येव ते सर्वं वेदितव्यमरिंदम ॥ ४ ॥</s-l></s-lg><s-lg><s-l>इदमद्य कुलं श्रेष्ठं सर्वराजसु पार्थिव ।</s-l><s-l>श्रुतवृत्तोपसंपन्नं सर्वैः समुदितं गुणैः ॥ ५ ॥</s-l></s-lg><s-lg><s-l>कृपानुकम्पा कारुण्यमानृशंस्यं च भारत ।</s-l><s-l>तथार्जवं क्षमा सत्यं कुरुष्वेतद्विशिष्यते ॥ ६ ॥</s-l></s-lg><s-lg><s-l>तस्मिन्नेवंविधे राजन्कुले महति तिष्ठति ।</s-l><s-l>त्वन्निमित्तं विशेषेण नेह युक्तमसांप्रतम् ॥ ७ ॥</s-l></s-lg><s-lg><s-l>त्वं हि वारयिता श्रेष्ठः कुरूणां कुरुसत्तम ।</s-l><s-l>मिथ्या प्रचरतां तात बाह्येष्वाभ्यन्तरेषु च ॥ ८ ॥</s-l></s-lg><s-lg><s-l>ते पुत्रास्तव कौरव्य दुर्योधनपुरोगमाः ।</s-l><s-l>धर्मार्थौ पृष्ठतः कृत्वा प्रचरन्ति नृशंसवत् ॥ ९ ॥</s-l></s-lg><s-lg><s-l>अशिष्टा गतमर्यादा लोभेन हृतचेतसः ।</s-l><s-l>स्वेषु बन्धुषु मुख्येषु तद्वेत्थ भरतर्षभ ॥ १० ॥</s-l></s-lg><s-lg><s-l>सेयमापन्महाघोरा कुरुष्वेव समुत्थिता ।</s-l><s-l>उपेक्ष्यमाणा कौरव्य पृथिवीं घातयिष्यति ॥ ११ ॥</s-l></s-lg><s-lg><s-l>शक्या चेयं शमयितुं त्वं चेदिच्छसि भारत ।</s-l><s-l>न दुष्करो ह्यत्र शमो मतो मे भरतर्षभ ॥ १२ ॥</s-l></s-lg><s-lg><s-l>त्वय्यधीनः शमो राजन्मयि चैव विशां पते ।</s-l><s-l>पुत्रान्स्थापय कौरव्य स्थापयिष्याम्यहं परान् ॥ १३ ॥</s-l></s-lg><s-lg><s-l>आज्ञा तव हि राजेन्द्र कार्या पुत्रैः सहान्वयैः ।</s-l><s-l>हितं बलवदप्येषां तिष्ठतां तव शासने ॥ १४ ॥</s-l></s-lg><s-lg><s-l>तव चैव हितं राजन्पाण्डवानामथो हितम् ।</s-l><s-l>शमे प्रयतमानस्य मम शासनकाङ्क्षिणाम् ॥ १५ ॥</s-l></s-lg><s-lg><s-l>स्वयं निष्कलमालक्ष्य संविधत्स्व विशां पते ।</s-l><s-l>सहभूतास्तु भरतास्तवैव स्युर्जनेश्वर ॥ १६ ॥</s-l></s-lg><s-lg><s-l>धर्मार्थयोस्तिष्ठ राजन्पाण्डवैरभिरक्षितः ।</s-l><s-l>न हि शक्यास्तथाभूता यत्नादपि नराधिप ॥ १७ ॥</s-l></s-lg><s-lg><s-l>न हि त्वां पाण्डवैर्जेतुं रक्ष्यमाणं महात्मभिः ।</s-l><s-l>इन्द्रोऽपि देवैः सहितः प्रसहेत कुतो नृपाः ॥ १८ ॥</s-l></s-lg><s-lg><s-l>यत्र भीष्मश्च द्रोणश्च कृपः कर्णो विविंशतिः ।</s-l><s-l>अश्वत्थामा विकर्णश्च सोमदत्तोऽथ बाह्लिकः ॥ १९ ॥</s-l></s-lg><s-lg><s-l>सैन्धवश्च कलिङ्गश्च काम्बोजश्च सुदक्षिणः ।</s-l><s-l>युधिष्ठिरो भीमसेनः सव्यसाची यमौ तथा ॥ २० ॥</s-l></s-lg><s-lg><s-l>सात्यकिश्च महातेजा युयुत्सुश्च महारथः ।</s-l><s-l>को नु तान्विपरीतात्मा युध्येत भरतर्षभ ॥ २१ ॥</s-l></s-lg><s-lg><s-l>लोकस्येश्वरतां भूयः शत्रुभिश्चाप्रधृष्यताम् ।</s-l><s-l>प्राप्स्यसि त्वममित्रघ्न सहितः कुरुपाण्डवैः ॥ २२ ॥</s-l></s-lg><s-lg><s-l>तस्य ते पृथिवीपालास्त्वत्समाः पृथिवीपते ।</s-l><s-l>श्रेयांसश्चैव राजानः संधास्यन्ते परंतप ॥ २३ ॥</s-l></s-lg><s-lg><s-l>स त्वं पुत्रैश्च पौत्रैश्च भ्रातृभिः पितृभिस्तथा ।</s-l><s-l>सुहृद्भिः सर्वतो गुप्तः सुखं शक्ष्यसि जीवितुम् ॥ २४ ॥</s-l></s-lg><s-lg><s-l>एतानेव पुरोधाय सत्कृत्य च यथा पुरा ।</s-l><s-l>अखिलां भोक्ष्यसे सर्वां पृथिवीं पृथिवीपते ॥ २५ ॥</s-l></s-lg><s-lg><s-l>एतैर्हि सहितः सर्वैः पाण्डवैः स्वैश्च भारत ।</s-l><s-l>अन्यान्विजेष्यसे शत्रूनेष स्वार्थस्तवाखिलः ॥ २६ ॥</s-l></s-lg><s-lg><s-l>तैरेवोपार्जितां भूमिं भोक्ष्यसे च परंतप ।</s-l><s-l>यदि संपत्स्यसे पुत्रैः सहामात्यैर्नराधिप ॥ २७ ॥</s-l></s-lg><s-lg><s-l>संयुगे वै महाराज दृश्यते सुमहान्क्षयः ।</s-l><s-l>क्षये चोभयतो राजन्कं धर्ममनुपश्यसि ॥ २८ ॥</s-l></s-lg><s-lg><s-l>पाण्डवैर्निहतैः संख्ये पुत्रैर्वापि महाबलैः ।</s-l><s-l>यद्विन्देथाः सुखं राजंस्तद्ब्रूहि भरतर्षभ ॥ २९ ॥</s-l></s-lg><s-lg><s-l>शूराश्च हि कृतास्त्राश्च सर्वे युद्धाभिकाङ्क्षिणः ।</s-l><s-l>पाण्डवास्तावकाश्चैव तान्रक्ष महतो भयात् ॥ ३० ॥</s-l></s-lg><s-lg><s-l>न पश्येम कुरून्सर्वान्पाण्डवांश्चैव संयुगे ।</s-l><s-l>क्षीणानुभयतः शूरान्रथेभ्यो रथिभिर्हतान् ॥ ३१ ॥</s-l></s-lg><s-lg><s-l>समवेताः पृथिव्यां हि राजानो राजसत्तम ।</s-l><s-l>अमर्षवशमापन्ना नाशयेयुरिमाः प्रजाः ॥ ३२ ॥</s-l></s-lg><s-lg><s-l>त्राहि राजन्निमं लोकं न नश्येयुरिमाः प्रजाः ।</s-l><s-l>त्वयि प्रकृतिमापन्ने शेषं स्यात्कुरुनन्दन ॥ ३३ ॥</s-l></s-lg><s-lg><s-l>शुक्ला वदान्या ह्रीमन्त आर्याः पुण्याभिजातयः ।</s-l><s-l>अन्योन्यसचिवा राजंस्तान्पाहि महतो भयात् ॥ ३४ ॥</s-l></s-lg><s-lg><s-l>शिवेनेमे भूमिपालाः समागम्य परस्परम् ।</s-l><s-l>सह भुक्त्वा च पीत्वा च प्रतियान्तु यथागृहम् ॥ ३५ ॥</s-l></s-lg><s-lg><s-l>सुवाससः स्रग्विणश्च सत्कृत्य भरतर्षभ ।</s-l><s-l>अमर्षांश्च निराकृत्य वैराणि च परंतप ॥ ३६ ॥</s-l></s-lg><s-lg><s-l>हार्दं यत्पाण्डवेष्वासीत्प्राप्तेऽस्मिन्नायुषः क्षये ।</s-l><s-l>तदेव ते भवत्वद्य शश्वच्च भरतर्षभ ॥ ३७ ॥</s-l></s-lg><s-lg><s-l>बाला विहीनाः पित्रा ते त्वयैव परिवर्धिताः ।</s-l><s-l>तान्पालय यथान्यायं पुत्रांश्च भरतर्षभ ॥ ३८ ॥</s-l></s-lg><s-lg><s-l>भवतैव हि रक्ष्यास्ते व्यसनेषु विशेषतः ।</s-l><s-l>मा ते धर्मस्तथैवार्थो नश्येत भरतर्षभ ॥ ३९ ॥</s-l></s-lg><s-lg><s-l>आहुस्त्वां पाण्डवा राजन्नभिवाद्य प्रसाद्य च ।</s-l><s-l>भवतः शासनाद्दुःखमनुभूतं सहानुगैः ॥ ४० ॥</s-l></s-lg><s-lg><s-l>द्वादशेमानि वर्षाणि वने निर्व्युषितानि नः ।</s-l><s-l>त्रयोदशं तथाज्ञातैः सजने परिवत्सरम् ॥ ४१ ॥</s-l></s-lg><s-lg><s-l>स्थाता नः समये तस्मिन्पितेति कृतनिश्चयाः ।</s-l><s-l>नाहास्म समयं तात तच्च नो ब्राह्मणा विदुः ॥ ४२ ॥</s-l></s-lg><s-lg><s-l>तस्मिन्नः समये तिष्ठ स्थितानां भरतर्षभ ।</s-l><s-l>नित्यं संक्लेशिता राजन्स्वराज्यांशं लभेमहि ॥ ४३ ॥</s-l></s-lg><s-lg><s-l>त्वं धर्ममर्थं युञ्जानः सम्यङ्नस्त्रातुमर्हसि ।</s-l><s-l>गुरुत्वं भवति प्रेक्ष्य बहून्क्लेशांस्तितिक्ष्महे ॥ ४४ ॥</s-l></s-lg><s-lg><s-l>स भवान्मातृपितृवदस्मासु प्रतिपद्यताम् ।</s-l><s-l>गुरोर्गरीयसी वृत्तिर्या च शिष्यस्य भारत ॥ ४५ ॥</s-l></s-lg><s-lg><s-l>पित्रा स्थापयितव्या हि वयमुत्पथमास्थिताः ।</s-l><s-l>संस्थापय पथिष्वस्मांस्तिष्ठ राजन्स्ववर्त्मनि ॥ ४६ ॥</s-l></s-lg><s-lg><s-l>आहुश्चेमां परिषदं पुत्रास्ते भरतर्षभ ।</s-l><s-l>धर्मज्ञेषु सभासत्सु नेह युक्तमसांप्रतम् ॥ ४७ ॥</s-l></s-lg><s-lg><s-l>यत्र धर्मो ह्यधर्मेण सत्यं यत्रानृतेन च ।</s-l><s-l>हन्यते प्रेक्षमाणानां हतास्तत्र सभासदः ॥ ४८ ॥</s-l></s-lg><s-lg><s-l>विद्धो धर्मो ह्यधर्मेण सभां यत्र प्रपद्यते ।</s-l><s-l>न चास्य शल्यं कृन्तन्ति विद्धास्तत्र सभासदः ।</s-l><s-l>धर्म एतानारुजति यथा नद्यनुकूलजान् ॥ ४९ ॥</s-l></s-lg><s-lg><s-l>ये धर्ममनुपश्यन्तस्तूष्णीं ध्यायन्त आसते ।</s-l><s-l>ते सत्यमाहुर्धर्मं च न्याय्यं च भरतर्षभ ॥ ५० ॥</s-l></s-lg><s-lg><s-l>शक्यं किमन्यद्वक्तुं ते दानादन्यज्जनेश्वर ।</s-l><s-l>ब्रुवन्तु वा महीपालाः सभायां ये समासते ।</s-l><s-l>धर्मार्थौ संप्रधार्यैव यदि सत्यं ब्रवीम्यहम् ॥ ५१ ॥</s-l></s-lg><s-lg><s-l>प्रमुञ्चेमान्मृत्युपाशात्क्षत्रियान्क्षत्रियर्षभ ।</s-l><s-l>प्रशाम्य भरतश्रेष्ठ मा मन्युवशमन्वगाः ॥ ५२ ॥</s-l></s-lg><s-lg><s-l>पित्र्यं तेभ्यः प्रदायांशं पाण्डवेभ्यो यथोचितम् ।</s-l><s-l>ततः सपुत्रः सिद्धार्थो भुङ्क्ष्व भोगान्परंतप ॥ ५३ ॥</s-l></s-lg><s-lg><s-l>अजातशत्रुं जानीषे स्थितं धर्मे सतां सदा ।</s-l><s-l>सपुत्रे त्वयि वृत्तिं च वर्तते यां नराधिप ॥ ५४ ॥</s-l></s-lg><s-lg><s-l>दाहितश्च निरस्तश्च त्वामेवोपाश्रितः पुनः ।</s-l><s-l>इन्द्रप्रस्थं त्वयैवासौ सपुत्रेण विवासितः ॥ ५५ ॥</s-l></s-lg><s-lg><s-l>स तत्र निवसन्सर्वान्वशमानीय पार्थिवान् ।</s-l><s-l>त्वन्मुखानकरोद्राजन्न च त्वामत्यवर्तत ॥ ५६ ॥</s-l></s-lg><s-lg><s-l>तस्यैवं वर्तमानस्य सौबलेन जिहीर्षता ।</s-l><s-l>राष्ट्राणि धनधान्यं च प्रयुक्तः परमोपधिः ॥ ५७ ॥</s-l></s-lg><s-lg><s-l>स तामवस्थां संप्राप्य कृष्णां प्रेक्ष्य सभागताम् ।</s-l><s-l>क्षत्रधर्मादमेयात्मा नाकम्पत युधिष्ठिरः ॥ ५८ ॥</s-l></s-lg><s-lg><s-l>अहं तु तव तेषां च श्रेय इच्छामि भारत ।</s-l><s-l>धर्मादर्थात्सुखाच्चैव मा राजन्नीनशः प्रजाः ॥ ५९ ॥</s-l></s-lg><s-lg><s-l>अनर्थमर्थं मन्वाना अर्थं वानर्थमात्मनः ।</s-l><s-l>लोभेऽतिप्रसृतान्पुत्रान्निगृह्णीष्व विशां पते ॥ ६० ॥</s-l></s-lg><s-lg><s-l>स्थिताः शुश्रूषितुं पार्थाः स्थिता योद्धुमरिंदमाः ।</s-l><s-l>यत्ते पथ्यतमं राजंस्तस्मिंस्तिष्ठ परंतप ॥ ६१ ॥</s-l></s-lg><s-lg><s-l>तद्वाक्यं पार्थिवाः सर्वे हृदयैः समपूजयन् ।</s-l><s-l>न तत्र कश्चिद्वक्तुं हि वाचं प्राक्रामदग्रतः ॥ ६२ ॥</s-l></s-lg>