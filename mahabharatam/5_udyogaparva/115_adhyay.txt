<s-lg><s-l> गालव उवाच ।</s-l><s-l>महावीर्यो महीपालः काशीनामीश्वरः प्रभुः ।</s-l><s-l>दिवोदास इति ख्यातो भैमसेनिर्नराधिपः ॥ १ ॥</s-l></s-lg><s-lg><s-l>तत्र गच्छावहे भद्रे शनैरागच्छ मा शुचः ।</s-l><s-l>धार्मिकः संयमे युक्तः सत्यश्चैव जनेश्वरः ॥ २ ॥</s-l></s-lg><s-lg><s-l> नारद उवाच ।</s-l><s-l>तमुपागम्य स मुनिर्न्यायतस्तेन सत्कृतः ।</s-l><s-l>गालवः प्रसवस्यार्थे तं नृपं प्रत्यचोदयत् ॥ ३ ॥</s-l></s-lg><s-lg><s-l> दिवोदास उवाच ।</s-l><s-l>श्रुतमेतन्मया पूर्वं किमुक्त्वा विस्तरं द्विज ।</s-l><s-l>काङ्क्षितो हि मयैषोऽर्थः श्रुत्वैतद्द्विजसत्तम ॥ ४ ॥</s-l></s-lg><s-lg><s-l>एतच्च मे बहुमतं यदुत्सृज्य नराधिपान् ।</s-l><s-l>मामेवमुपयातोऽसि भावि चैतदसंशयम् ॥ ५ ॥</s-l></s-lg><s-lg><s-l>स एव विभवोऽस्माकमश्वानामपि गालव ।</s-l><s-l>अहमप्येकमेवास्यां जनयिष्यामि पार्थिवम् ॥ ६ ॥</s-l></s-lg><s-lg><s-l> नारद उवाच ।</s-l><s-l>तथेत्युक्त्वा द्विजश्रेष्ठः प्रादात्कन्यां महीपतेः ।</s-l><s-l>विधिपूर्वं च तां राजा कन्यां प्रतिगृहीतवान् ॥ ७ ॥</s-l></s-lg><s-lg><s-l>रेमे स तस्यां राजर्षिः प्रभावत्यां यथा रविः ।</s-l><s-l>स्वाहायां च यथा वह्निर्यथा शच्यां स वासवः ॥ ८ ॥</s-l></s-lg><s-lg><s-l>यथा चन्द्रश्च रोहिण्यां यथा धूमोर्णया यमः ।</s-l><s-l>वरुणश्च यथा गौर्यां यथा चर्द्ध्यां धनेश्वरः ॥ ९ ॥</s-l></s-lg><s-lg><s-l>यथा नारायणो लक्ष्म्यां जाह्नव्यां च यथोदधिः ।</s-l><s-l>यथा रुद्रश्च रुद्राण्यां यथा वेद्यां पितामहः ॥ १० ॥</s-l></s-lg><s-lg><s-l>अदृश्यन्त्यां च वासिष्ठो वसिष्ठश्चाक्षमालया ।</s-l><s-l>च्यवनश्च सुकन्यायां पुलस्त्यः संध्यया यथा ॥ ११ ॥</s-l></s-lg><s-lg><s-l>अगस्त्यश्चापि वैदर्भ्यां सावित्र्यां सत्यवान्यथा ।</s-l><s-l>यथा भृगुः पुलोमायामदित्यां कश्यपो यथा ॥ १२ ॥</s-l></s-lg><s-lg><s-l>रेणुकायां यथार्चीको हैमवत्यां च कौशिकः ।</s-l><s-l>बृहस्पतिश्च तारायां शुक्रश्च शतपर्वया ॥ १३ ॥</s-l></s-lg><s-lg><s-l>यथा भूम्यां भूमिपतिरुर्वश्यां च पुरूरवाः ।</s-l><s-l>ऋचीकः सत्यवत्यां च सरस्वत्यां यथा मनुः ॥ १४ ॥</s-l></s-lg><s-lg><s-l>तथा तु रममाणस्य दिवोदासस्य भूपतेः ।</s-l><s-l>माधवी जनयामास पुत्रमेकं प्रतर्दनम् ॥ १५ ॥</s-l></s-lg><s-lg><s-l>अथाजगाम भगवान्दिवोदासं स गालवः ।</s-l><s-l>समये समनुप्राप्ते वचनं चेदमब्रवीत् ॥ १६ ॥</s-l></s-lg><s-lg><s-l>निर्यातयतु मे कन्यां भवांस्तिष्ठन्तु वाजिनः ।</s-l><s-l>यावदन्यत्र गच्छामि शुल्कार्थं पृथिवीपते ॥ १७ ॥</s-l></s-lg><s-lg><s-l>दिवोदासोऽथ धर्मात्मा समये गालवस्य ताम् ।</s-l><s-l>कन्यां निर्यातयामास स्थितः सत्ये महीपतिः ॥ १८ ॥</s-l></s-lg>