<s-lg><s-l> शल्य उवाच ।</s-l><s-l>अथैनां रुपिणीं साध्वीमुपातिष्ठदुपश्रुतिः ।</s-l><s-l>तां वयोरूपसंपन्नां दृष्ट्वा देवीमुपस्थिताम् ॥ १ ॥</s-l></s-lg><s-lg><s-l>इन्द्राणी संप्रहृष्टा सा संपूज्यैनामपृच्छत ।</s-l><s-l>इच्छामि त्वामहं ज्ञातुं का त्वं ब्रूहि वरानने ॥ २ ॥</s-l></s-lg><s-lg><s-l> उपश्रुतिरुवाच ।</s-l><s-l>उपश्रुतिरहं देवि तवान्तिकमुपागता ।</s-l><s-l>दर्शनं चैव संप्राप्ता तव सत्येन तोषिता ॥ ३ ॥</s-l></s-lg><s-lg><s-l>पतिव्रतासि युक्ता च यमेन नियमेन च ।</s-l><s-l>दर्शयिष्यामि ते शक्रं देवं वृत्रनिषूदनम् ।</s-l><s-l>क्षिप्रमन्वेहि भद्रं ते द्रक्ष्यसे सुरसत्तमम् ॥ ४ ॥</s-l></s-lg><s-lg><s-l> शल्य उवाच ।</s-l><s-l>ततस्तां प्रस्थितां देवीमिन्द्राणी सा समन्वगात् ।</s-l><s-l>देवारण्यान्यतिक्रम्य पर्वतांश्च बहूंस्ततः ।</s-l><s-l>हिमवन्तमतिक्रम्य उत्तरं पार्श्वमागमत् ॥ ५ ॥</s-l></s-lg><s-lg><s-l>समुद्रं च समासाद्य बहुयोजनविस्तृतम् ।</s-l><s-l>आससाद महाद्वीपं नानाद्रुमलतावृतम् ॥ ६ ॥</s-l></s-lg><s-lg><s-l>तत्रापश्यत्सरो दिव्यं नानाशकुनिभिर्वृतम् ।</s-l><s-l>शतयोजनविस्तीर्णं तावदेवायतं शुभम् ॥ ७ ॥</s-l></s-lg><s-lg><s-l>तत्र दिव्यानि पद्मानि पञ्चवर्णानि भारत ।</s-l><s-l>षट्पदैरुपगीतानि प्रफुल्लानि सहस्रशः ॥ ८ ॥</s-l></s-lg><s-lg><s-l>पद्मस्य भित्त्वा नालं च विवेश सहिता तया ।</s-l><s-l>बिसतन्तुप्रविष्टं च तत्रापश्यच्छतक्रतुम् ॥ ९ ॥</s-l></s-lg><s-lg><s-l>तं दृष्ट्वा च सुसूक्ष्मेण रूपेणावस्थितं प्रभुम् ।</s-l><s-l>सूक्ष्मरूपधरा देवी बभूवोपश्रुतिश्च सा ॥ १० ॥</s-l></s-lg><s-lg><s-l>इन्द्रं तुष्टाव चेन्द्राणी विश्रुतैः पूर्वकर्मभिः ।</s-l><s-l>स्तूयमानस्ततो देवः शचीमाह पुरंदरः ॥ ११ ॥</s-l></s-lg><s-lg><s-l>किमर्थमसि संप्राप्ता विज्ञातश्च कथं त्वहम् ।</s-l><s-l>ततः सा कथयामास नहुषस्य विचेष्टितम् ॥ १२ ॥</s-l></s-lg><s-lg><s-l>इन्द्रत्वं त्रिषु लोकेषु प्राप्य वीर्यमदान्वितः ।</s-l><s-l>दर्पाविष्टश्च दुष्टात्मा मामुवाच शतक्रतो ।</s-l><s-l>उपतिष्ठ मामिति क्रूरः कालं च कृतवान्मम ॥ १३ ॥</s-l></s-lg><s-lg><s-l>यदि न त्रास्यसि विभो करिष्यति स मां वशे ।</s-l><s-l>एतेन चाहं संतप्ता प्राप्ता शक्र तवान्तिकम् ।</s-l><s-l>जहि रौद्रं महाबाहो नहुषं पापनिश्चयम् ॥ १४ ॥</s-l></s-lg><s-lg><s-l>प्रकाशयस्व चात्मानं दैत्यदानवसूदन ।</s-l><s-l>तेजः समाप्नुहि विभो देवराज्यं प्रशाधि च ॥ १५ ॥</s-l></s-lg>