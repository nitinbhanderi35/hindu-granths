<s-lg><s-l> भीष्म उवाच ।</s-l><s-l>ततो मामब्रवीद्रामः प्रहसन्निव भारत ।</s-l><s-l>दिष्ट्या भीष्म मया सार्धं योद्धुमिच्छसि संगरे ॥ १ ॥</s-l></s-lg><s-lg><s-l>अयं गच्छामि कौरव्य कुरुक्षेत्रं त्वया सह ।</s-l><s-l>भाषितं तत्करिष्यामि तत्रागच्छेः परंतप ॥ २ ॥</s-l></s-lg><s-lg><s-l>तत्र त्वां निहतं माता मया शरशताचितम् ।</s-l><s-l>जाह्नवी पश्यतां भीष्म गृध्रकङ्कबडाशनम् ॥ ३ ॥</s-l></s-lg><s-lg><s-l>कृपणं त्वामभिप्रेक्ष्य सिद्धचारणसेविता ।</s-l><s-l>मया विनिहतं देवी रोदतामद्य पार्थिव ॥ ४ ॥</s-l></s-lg><s-lg><s-l>अतदर्हा महाभागा भगीरथसुता नदी ।</s-l><s-l>या त्वामजीजनन्मन्दं युद्धकामुकमातुरम् ॥ ५ ॥</s-l></s-lg><s-lg><s-l>एहि गच्छ मया भीष्म युद्धमद्यैव वर्तताम् ।</s-l><s-l>गृहाण सर्वं कौरव्य रथादि भरतर्षभ ॥ ६ ॥</s-l></s-lg><s-lg><s-l>इति ब्रुवाणं तमहं रामं परपुरंजयम् ।</s-l><s-l>प्रणम्य शिरसा राजन्नेवमस्त्वित्यथाब्रुवम् ॥ ७ ॥</s-l></s-lg><s-lg><s-l>एवमुक्त्वा ययौ रामः कुरुक्षेत्रं युयुत्सया ।</s-l><s-l>प्रविश्य नगरं चाहं सत्यवत्यै न्यवेदयम् ॥ ८ ॥</s-l></s-lg><s-lg><s-l>ततः कृतस्वस्त्ययनो मात्रा प्रत्यभिनन्दितः ।</s-l><s-l>द्विजातीन्वाच्य पुण्याहं स्वस्ति चैव महाद्युते ॥ ९ ॥</s-l></s-lg><s-lg><s-l>रथमास्थाय रुचिरं राजतं पाण्डुरैर्हयैः ।</s-l><s-l>सूपस्करं स्वधिष्ठानं वैयाघ्रपरिवारणम् ॥ १० ॥</s-l></s-lg><s-lg><s-l>उपपन्नं महाशस्त्रैः सर्वोपकरणान्वितम् ।</s-l><s-l>तत्कुलीनेन वीरेण हयशास्त्रविदा नृप ॥ ११ ॥</s-l></s-lg><s-lg><s-l>युक्तं सूतेन शिष्टेन बहुशो दृष्टकर्मणा ।</s-l><s-l>दंशितः पाण्डुरेणाहं कवचेन वपुष्मता ॥ १२ ॥</s-l></s-lg><s-lg><s-l>पाण्डुरं कार्मुकं गृह्य प्रायां भरतसत्तम ।</s-l><s-l>पाण्डुरेणातपत्रेण ध्रियमाणेन मूर्धनि ॥ १३ ॥</s-l></s-lg><s-lg><s-l>पाण्डुरैश्चामरैश्चापि वीज्यमानो नराधिप ।</s-l><s-l>शुक्लवासाः सितोष्णीषः सर्वशुक्लविभूषणः ॥ १४ ॥</s-l></s-lg><s-lg><s-l>स्तूयमानो जयाशीर्भिर्निष्क्रम्य गजसाह्वयात् ।</s-l><s-l>कुरुक्षेत्रं रणक्षेत्रमुपायां भरतर्षभ ॥ १५ ॥</s-l></s-lg><s-lg><s-l>ते हयाश्चोदितास्तेन सूतेन परमाहवे ।</s-l><s-l>अवहन्मां भृशं राजन्मनोमारुतरंहसः ॥ १६ ॥</s-l></s-lg><s-lg><s-l>गत्वाहं तत्कुरुक्षेत्रं स च रामः प्रतापवान् ।</s-l><s-l>युद्धाय सहसा राजन्पराक्रान्तौ परस्परम् ॥ १७ ॥</s-l></s-lg><s-lg><s-l>ततः संदर्शनेऽतिष्ठं रामस्यातितपस्विनः ।</s-l><s-l>प्रगृह्य शङ्खप्रवरं ततः प्राधममुत्तमम् ॥ १८ ॥</s-l></s-lg><s-lg><s-l>ततस्तत्र द्विजा राजंस्तापसाश्च वनौकसः ।</s-l><s-l>अपश्यन्त रणं दिव्यं देवाः सर्षिगणास्तदा ॥ १९ ॥</s-l></s-lg><s-lg><s-l>ततो दिव्यानि माल्यानि प्रादुरासन्मुहुर्मुहुः ।</s-l><s-l>वादित्राणि च दिव्यानि मेघवृन्दानि चैव ह ॥ २० ॥</s-l></s-lg><s-lg><s-l>ततस्ते तापसाः सर्वे भार्गवस्यानुयायिनः ।</s-l><s-l>प्रेक्षकाः समपद्यन्त परिवार्य रणाजिरम् ॥ २१ ॥</s-l></s-lg><s-lg><s-l>ततो मामब्रवीद्देवी सर्वभूतहितैषिणी ।</s-l><s-l>माता स्वरूपिणी राजन्किमिदं ते चिकीर्षितम् ॥ २२ ॥</s-l></s-lg><s-lg><s-l>गत्वाहं जामदग्न्यं तं प्रयाचिष्ये कुरूद्वह ।</s-l><s-l>भीष्मेण सह मा योत्सीः शिष्येणेति पुनः पुनः ॥ २३ ॥</s-l></s-lg><s-lg><s-l>मा मैवं पुत्र निर्बन्धं कुरु विप्रेण पार्थिव ।</s-l><s-l>जामदग्न्येन समरे योद्धुमित्यवभर्त्सयत् ॥ २४ ॥</s-l></s-lg><s-lg><s-l>किं न वै क्षत्रियहरो हरतुल्यपराक्रमः ।</s-l><s-l>विदितः पुत्र रामस्ते यतस्त्वं योद्धुमिच्छसि ॥ २५ ॥</s-l></s-lg><s-lg><s-l>ततोऽहमब्रुवं देवीमभिवाद्य कृताञ्जलिः ।</s-l><s-l>सर्वं तद्भरतश्रेष्ठ यथावृत्तं स्वयंवरे ॥ २६ ॥</s-l></s-lg><s-lg><s-l>यथा च रामो राजेन्द्र मया पूर्वं प्रसादितः ।</s-l><s-l>काशिराजसुतायाश्च यथा कामः पुरातनः ॥ २७ ॥</s-l></s-lg><s-lg><s-l>ततः सा राममभ्येत्य जननी मे महानदी ।</s-l><s-l>मदर्थं तमृषिं देवी क्षमयामास भार्गवम् ।</s-l><s-l>भीष्मेण सह मा योत्सीः शिष्येणेति वचोऽब्रवीत् ॥ २८ ॥</s-l></s-lg><s-lg><s-l>स च तामाह याचन्तीं भीष्ममेव निवर्तय ।</s-l><s-l>न हि मे कुरुते काममित्यहं तमुपागमम् ॥ २९ ॥</s-l></s-lg><s-lg><s-l> संजय उवाच ।</s-l><s-l>ततो गङ्गा सुतस्नेहाद्भीष्मं पुनरुपागमत् ।</s-l><s-l>न चास्याः सोऽकरोद्वाक्यं क्रोधपर्याकुलेक्षणः ॥ ३० ॥</s-l></s-lg><s-lg><s-l>अथादृश्यत धर्मात्मा भृगुश्रेष्ठो महातपाः ।</s-l><s-l>आह्वयामास च पुनर्युद्धाय द्विजसत्तमः ॥ ३१ ॥</s-l></s-lg>