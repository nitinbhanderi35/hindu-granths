<s-lg><s-l> धृतराष्ट्र उवाच ।</s-l><s-l>क्षत्रतेजा ब्रह्मचारी कौमारादपि पाण्डवः ।</s-l><s-l>तेन संयुगमेष्यन्ति मन्दा विलपतो मम ॥ १ ॥</s-l></s-lg><s-lg><s-l>दुर्योधन निवर्तस्व युद्धाद्भरतसत्तम ।</s-l><s-l>न हि युद्धं प्रशंसन्ति सर्वावस्थमरिंदम ॥ २ ॥</s-l></s-lg><s-lg><s-l>अलमर्धं पृथिव्यास्ते सहामात्यस्य जीवितुम् ।</s-l><s-l>प्रयच्छ पाण्डुपुत्राणां यथोचितमरिंदम ॥ ३ ॥</s-l></s-lg><s-lg><s-l>एतद्धि कुरवः सर्वे मन्यन्ते धर्मसंहितम् ।</s-l><s-l>यत्त्वं प्रशान्तिमिच्छेथाः पाण्डुपुत्रैर्महात्मभिः ॥ ४ ॥</s-l></s-lg><s-lg><s-l>अङ्गेमां समवेक्षस्व पुत्र स्वामेव वाहिनीम् ।</s-l><s-l>जात एव तव स्रावस्त्वं तु मोहान्न बुध्यसे ॥ ५ ॥</s-l></s-lg><s-lg><s-l>न ह्यहं युद्धमिच्छामि नैतदिच्छति बाह्लिकः ।</s-l><s-l>न च भीष्मो न च द्रोणो नाश्वत्थामा न संजयः ॥ ६ ॥</s-l></s-lg><s-lg><s-l>न सोमदत्तो न शल्यो न कृपो युद्धमिच्छति ।</s-l><s-l>सत्यव्रतः पुरुमित्रो जयो भूरिश्रवास्तथा ॥ ७ ॥</s-l></s-lg><s-lg><s-l>येषु संप्रतितिष्ठेयुः कुरवः पीडिताः परैः ।</s-l><s-l>ते युद्धं नाभिनन्दन्ति तत्तुभ्यं तात रोचताम् ॥ ८ ॥</s-l></s-lg><s-lg><s-l>न त्वं करोषि कामेन कर्णः कारयिता तव ।</s-l><s-l>दुःशासनश्च पापात्मा शकुनिश्चापि सौबलः ॥ ९ ॥</s-l></s-lg><s-lg><s-l> दुर्योधन उवाच ।</s-l><s-l>नाहं भवति न द्रोणे नाश्वत्थाम्नि न संजये ।</s-l><s-l>न विकर्णे न काम्बोजे न कृपे न च बाह्लिके ॥ १० ॥</s-l></s-lg><s-lg><s-l>सत्यव्रते पुरुमित्रे भूरिश्रवसि वा पुनः ।</s-l><s-l>अन्येषु वा तावकेषु भारं कृत्वा समाह्वये ॥ ११ ॥</s-l></s-lg><s-lg><s-l>अहं च तात कर्णश्च रणयज्ञं वितत्य वै ।</s-l><s-l>युधिष्ठिरं पशुं कृत्वा दीक्षितौ भरतर्षभ ॥ १२ ॥</s-l></s-lg><s-lg><s-l>रथो वेदी स्रुवः खड्गो गदा स्रुक्कवचं सदः ।</s-l><s-l>चातुर्होत्रं च धुर्या मे शरा दर्भा हविर्यशः ॥ १३ ॥</s-l></s-lg><s-lg><s-l>आत्मयज्ञेन नृपते इष्ट्वा वैवस्वतं रणे ।</s-l><s-l>विजित्य स्वयमेष्यावो हतामित्रौ श्रिया वृतौ ॥ १४ ॥</s-l></s-lg><s-lg><s-l>अहं च तात कर्णश्च भ्राता दुःशासनश्च मे ।</s-l><s-l>एते वयं हनिष्यामः पाण्डवान्समरे त्रयः ॥ १५ ॥</s-l></s-lg><s-lg><s-l>अहं हि पाण्डवान्हत्वा प्रशास्ता पृथिवीमिमाम् ।</s-l><s-l>मां वा हत्वा पाण्डुपुत्रा भोक्तारः पृथिवीमिमाम् ॥ १६ ॥</s-l></s-lg><s-lg><s-l>त्यक्तं मे जीवितं राजन्धनं राज्यं च पार्थिव ।</s-l><s-l>न जातु पाण्डवैः सार्धं वसेयमहमच्युत ॥ १७ ॥</s-l></s-lg><s-lg><s-l>यावद्धि सूच्यास्तीक्ष्णाया विध्येदग्रेण मारिष ।</s-l><s-l>तावदप्यपरित्याज्यं भूमेर्नः पाण्डवान्प्रति ॥ १८ ॥</s-l></s-lg><s-lg><s-l> धृतराष्ट्र उवाच ।</s-l><s-l>सर्वान्वस्तात शोचामि त्यक्तो दुर्योधनो मया ।</s-l><s-l>ये मन्दमनुयास्यध्वं यान्तं वैवस्वतक्षयम् ॥ १९ ॥</s-l></s-lg><s-lg><s-l>रुरूणामिव यूथेषु व्याघ्राः प्रहरतां वराः ।</s-l><s-l>वरान्वरान्हनिष्यन्ति समेता युधि पाण्डवाः ॥ २० ॥</s-l></s-lg><s-lg><s-l>प्रतीपमिव मे भाति युयुधानेन भारती ।</s-l><s-l>व्यस्ता सीमन्तिनी त्रस्ता प्रमृष्टा दीर्घबाहुना ॥ २१ ॥</s-l></s-lg><s-lg><s-l>संपूर्णं पूरयन्भूयो बलं पार्थस्य माधवः ।</s-l><s-l>शैनेयः समरे स्थाता बीजवत्प्रवपञ्शरान् ॥ २२ ॥</s-l></s-lg><s-lg><s-l>सेनामुखे प्रयुद्धानां भीमसेनो भविष्यति ।</s-l><s-l>तं सर्वे संश्रयिष्यन्ति प्राकारमकुतोभयम् ॥ २३ ॥</s-l></s-lg><s-lg><s-l>यदा द्रक्ष्यसि भीमेन कुञ्जरान्विनिपातितान् ।</s-l><s-l>विशीर्णदन्तान्गिर्याभान्भिन्नकुम्भान्सशोणितान् ॥ २४ ॥</s-l></s-lg><s-lg><s-l>तानभिप्रेक्ष्य संग्रामे विशीर्णानिव पर्वतान् ।</s-l><s-l>भीतो भीमस्य संस्पर्शात्स्मर्तासि वचनस्य मे ॥ २५ ॥</s-l></s-lg><s-lg><s-l>निर्दग्धं भीमसेनेन सैन्यं हतरथद्विपम् ।</s-l><s-l>गतिमग्नेरिव प्रेक्ष्य स्मर्तासि वचनस्य मे ॥ २६ ॥</s-l></s-lg><s-lg><s-l>महद्वो भयमागामि न चेच्छाम्यथ पाण्डवैः ।</s-l><s-l>गदया भीमसेनेन हताः शममुपैष्यथ ॥ २७ ॥</s-l></s-lg><s-lg><s-l>महावनमिव छिन्नं यदा द्रक्ष्यसि पातितम् ।</s-l><s-l>बलं कुरूणां संग्रामे तदा स्मर्तासि मे वचः ॥ २८ ॥</s-l></s-lg><s-lg><s-l> वैशंपायन उवाच ।</s-l><s-l>एतावदुक्त्वा राजा तु स सर्वान्पृथिवीपतीन् ।</s-l><s-l>अनुभाष्य महाराज पुनः पप्रच्छ संजयम् ॥ २९ ॥</s-l></s-lg>