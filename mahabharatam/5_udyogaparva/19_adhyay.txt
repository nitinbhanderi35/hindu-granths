<s-lg><s-l> वैशंपायन उवाच ।</s-l><s-l>युयुधानस्ततो वीरः सात्वतानां महारथः ।</s-l><s-l>महता चतुरङ्गेण बलेनागाद्युधिष्ठिरम् ॥ १ ॥</s-l></s-lg><s-lg><s-l>तस्य योधा महावीर्या नानादेशसमागताः ।</s-l><s-l>नानाप्रहरणा वीराः शोभयां चक्रिरे बलम् ॥ २ ॥</s-l></s-lg><s-lg><s-l>परश्वधैर्भिण्डिपालैः शक्तितोमरमुद्गरैः ।</s-l><s-l>शक्त्यृष्टिपरशुप्रासैः करवालैश्च निर्मलैः ॥ ३ ॥</s-l></s-lg><s-lg><s-l>खड्गकार्मुकनिर्यूहैः शरैश्च विविधैरपि ।</s-l><s-l>तैलधौतैः प्रकाशद्भिस्तदशोभत वै बलम् ॥ ४ ॥</s-l></s-lg><s-lg><s-l>तस्य मेघप्रकाशस्य शस्त्रैस्तैः शोभितस्य च ।</s-l><s-l>बभूव रूपं सैन्यस्य मेघस्येव सविद्युतः ॥ ५ ॥</s-l></s-lg><s-lg><s-l>अक्षौहिणी हि सेना सा तदा यौधिष्ठिरं बलम् ।</s-l><s-l>प्रविश्यान्तर्दधे राजन्सागरं कुनदी यथा ॥ ६ ॥</s-l></s-lg><s-lg><s-l>तथैवाक्षौहिणीं गृह्य चेदीनामृषभो बली ।</s-l><s-l>धृष्टकेतुरुपागच्छत्पाण्डवानमितौजसः ॥ ७ ॥</s-l></s-lg><s-lg><s-l>मागधश्च जयत्सेनो जारासंधिर्महाबलः ।</s-l><s-l>अक्षौहिण्यैव सैन्यस्य धर्मराजमुपागमत् ॥ ८ ॥</s-l></s-lg><s-lg><s-l>तथैव पाण्ड्यो राजेन्द्र सागरानूपवासिभिः ।</s-l><s-l>वृतो बहुविधैर्योधैर्युधिष्ठिरमुपागमत् ॥ ९ ॥</s-l></s-lg><s-lg><s-l>तस्य सैन्यमतीवासीत्तस्मिन्बलसमागमे ।</s-l><s-l>प्रेक्षणीयतरं राजन्सुवेषं बलवत्तदा ॥ १० ॥</s-l></s-lg><s-lg><s-l>द्रुपदस्याप्यभूत्सेना नानादेशसमागतैः ।</s-l><s-l>शोभिता पुरुषैः शूरैः पुत्रैश्चास्य महारथैः ॥ ११ ॥</s-l></s-lg><s-lg><s-l>तथैव राजा मत्स्यानां विराटो वाहिनीपतिः ।</s-l><s-l>पार्वतीयैर्महीपालैः सहितः पाण्डवानियात् ॥ १२ ॥</s-l></s-lg><s-lg><s-l>इतश्चेतश्च पाण्डूनां समाजग्मुर्महात्मनाम् ।</s-l><s-l>अक्षौहिण्यस्तु सप्तैव विविधध्वजसंकुलाः ।</s-l><s-l>युयुत्समानाः कुरुभिः पाण्डवान्समहर्षयन् ॥ १३ ॥</s-l></s-lg><s-lg><s-l>तथैव धार्तराष्ट्रस्य हर्षं समभिवर्धयन् ।</s-l><s-l>भगदत्तो महीपालः सेनामक्षौहिणीं ददौ ॥ १४ ॥</s-l></s-lg><s-lg><s-l>तस्य चीनैः किरातैश्च काञ्चनैरिव संवृतम् ।</s-l><s-l>बभौ बलमनाधृष्यं कर्णिकारवनं यथा ॥ १५ ॥</s-l></s-lg><s-lg><s-l>तथा भूरिश्रवाः शूरः शल्यश्च कुरुनन्दन ।</s-l><s-l>दुर्योधनमुपायातावक्षौहिण्या पृथक्पृथक् ॥ १६ ॥</s-l></s-lg><s-lg><s-l>कृतवर्मा च हार्दिक्यो भोजान्धकबलैः सह ।</s-l><s-l>अक्षौहिण्यैव सेनाया दुर्योधनमुपागमत् ॥ १७ ॥</s-l></s-lg><s-lg><s-l>तस्य तैः पुरुषव्याघ्रैर्वनमालाधरैर्बलम् ।</s-l><s-l>अशोभत यथा मत्तैर्वनं प्रक्रीडितैर्गजैः ॥ १८ ॥</s-l></s-lg><s-lg><s-l>जयद्रथमुखाश्चान्ये सिन्धुसौवीरवासिनः ।</s-l><s-l>आजग्मुः पृथिवीपालाः कम्पयन्त इवाचलान् ॥ १९ ॥</s-l></s-lg><s-lg><s-l>तेषामक्षौहिणी सेना बहुला विबभौ तदा ।</s-l><s-l>विधूयमाना वातेन बहुरूपा इवाम्बुदाः ॥ २० ॥</s-l></s-lg><s-lg><s-l>सुदक्षिणश्च काम्बोजो यवनैश्च शकैस्तथा ।</s-l><s-l>उपाजगाम कौरव्यमक्षौहिण्या विशां पते ॥ २१ ॥</s-l></s-lg><s-lg><s-l>तस्य सेनासमावायः शलभानामिवाबभौ ।</s-l><s-l>स च संप्राप्य कौरव्यं तत्रैवान्तर्दधे तदा ॥ २२ ॥</s-l></s-lg><s-lg><s-l>तथा माहिष्मतीवासी नीलो नीलायुधैः सह ।</s-l><s-l>महीपालो महावीर्यैर्दक्षिणापथवासिभिः ॥ २३ ॥</s-l></s-lg><s-lg><s-l>आवन्त्यौ च महीपालौ महाबलसुसंवृतौ ।</s-l><s-l>पृथगक्षौहिणीभ्यां तावभियातौ सुयोधनम् ॥ २४ ॥</s-l></s-lg><s-lg><s-l>केकयाश्च नरव्याघ्राः सोदर्याः पञ्च पार्थिवाः ।</s-l><s-l>संहर्षयन्तः कौरव्यमक्षौहिण्या समाद्रवन् ॥ २५ ॥</s-l></s-lg><s-lg><s-l>इतश्चेतश्च सर्वेषां भूमिपानां महात्मनाम् ।</s-l><s-l>तिस्रोऽन्याः समवर्तन्त वाहिन्यो भरतर्षभ ॥ २६ ॥</s-l></s-lg><s-lg><s-l>एवमेकादशावृत्ताः सेना दुर्योधनस्य ताः ।</s-l><s-l>युयुत्समानाः कौन्तेयान्नानाध्वजसमाकुलाः ॥ २७ ॥</s-l></s-lg><s-lg><s-l>न हास्तिनपुरे राजन्नवकाशोऽभवत्तदा ।</s-l><s-l>राज्ञां सबलमुख्यानां प्राधान्येनापि भारत ॥ २८ ॥</s-l></s-lg><s-lg><s-l>ततः पञ्चनदं चैव कृत्स्नं च कुरुजाङ्गलम् ।</s-l><s-l>तथा रोहितकारण्यं मरुभूमिश्च केवला ॥ २९ ॥</s-l></s-lg><s-lg><s-l>अहिच्छत्रं कालकूटं गङ्गाकूलं च भारत ।</s-l><s-l>वारणा वाटधानं च यामुनश्चैव पर्वतः ॥ ३० ॥</s-l></s-lg><s-lg><s-l>एष देशः सुविस्तीर्णः प्रभूतधनधान्यवान् ।</s-l><s-l>बभूव कौरवेयाणां बलेन सुसमाकुलः ॥ ३१ ॥</s-l></s-lg><s-lg><s-l>तत्र सैन्यं तथायुक्तं ददर्श स पुरोहितः ।</s-l><s-l>यः स पाञ्चालराजेन प्रेषितः कौरवान्प्रति ॥ ३२ ॥</s-l></s-lg>