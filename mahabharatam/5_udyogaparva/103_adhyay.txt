<s-lg><s-l> कण्व उवाच ।</s-l><s-l>गरुडस्तत्तु शुश्राव यथावृत्तं महाबलः ।</s-l><s-l>आयुःप्रदानं शक्रेण कृतं नागस्य भारत ॥ १ ॥</s-l></s-lg><s-lg><s-l>पक्षवातेन महता रुद्ध्वा त्रिभुवनं खगः ।</s-l><s-l>सुपर्णः परमक्रुद्धो वासवं समुपाद्रवत् ॥ २ ॥</s-l></s-lg><s-lg><s-l> गरुड उवाच ।</s-l><s-l>भगवन्किमवज्ञानात्क्षुधां प्रति भये मम ।</s-l><s-l>कामकारवरं दत्त्वा पुनश्चलितवानसि ॥ ३ ॥</s-l></s-lg><s-lg><s-l>निसर्गात्सर्वभूतानां सर्वभूतेश्वरेण मे ।</s-l><s-l>आहारो विहितो धात्रा किमर्थं वार्यते त्वया ॥ ४ ॥</s-l></s-lg><s-lg><s-l>वृतश्चैष महानागः स्थापितः समयश्च मे ।</s-l><s-l>अनेन च मया देव भर्तव्यः प्रसवो महान् ॥ ५ ॥</s-l></s-lg><s-lg><s-l>एतस्मिंस्त्वन्यथाभूते नान्यं हिंसितुमुत्सहे ।</s-l><s-l>क्रीडसे कामकारेण देवराज यथेच्छकम् ॥ ६ ॥</s-l></s-lg><s-lg><s-l>सोऽहं प्राणान्विमोक्ष्यामि तथा परिजनो मम ।</s-l><s-l>ये च भृत्या मम गृहे प्रीतिमान्भव वासव ॥ ७ ॥</s-l></s-lg><s-lg><s-l>एतच्चैवाहमर्हामि भूयश्च बलवृत्रहन् ।</s-l><s-l>त्रैलोक्यस्येश्वरो योऽहं परभृत्यत्वमागतः ॥ ८ ॥</s-l></s-lg><s-lg><s-l>त्वयि तिष्ठति देवेश न विष्णुः कारणं मम ।</s-l><s-l>त्रैलोक्यराज राज्यं हि त्वयि वासव शाश्वतम् ॥ ९ ॥</s-l></s-lg><s-lg><s-l>ममापि दक्षस्य सुता जननी कश्यपः पिता ।</s-l><s-l>अहमप्युत्सहे लोकान्समस्तान्वोढुमञ्जसा ॥ १० ॥</s-l></s-lg><s-lg><s-l>असह्यं सर्वभूतानां ममापि विपुलं बलम् ।</s-l><s-l>मयापि सुमहत्कर्म कृतं दैतेयविग्रहे ॥ ११ ॥</s-l></s-lg><s-lg><s-l>श्रुतश्रीः श्रुतसेनश्च विवस्वान्रोचनामुखः ।</s-l><s-l>प्रसभः कालकाक्षश्च मयापि दितिजा हताः ॥ १२ ॥</s-l></s-lg><s-lg><s-l>यत्तु ध्वजस्थानगतो यत्नात्परिचराम्यहम् ।</s-l><s-l>वहामि चैवानुजं ते तेन मामवमन्यसे ॥ १३ ॥</s-l></s-lg><s-lg><s-l>कोऽन्यो भारसहो ह्यस्ति कोऽन्योऽस्ति बलवत्तरः ।</s-l><s-l>मया योऽहं विशिष्टः सन्वहामीमं सबान्धवम् ॥ १४ ॥</s-l></s-lg><s-lg><s-l>अवज्ञाय तु यत्तेऽहं भोजनाद्व्यपरोपितः ।</s-l><s-l>तेन मे गौरवं नष्टं त्वत्तश्चास्माच्च वासव ॥ १५ ॥</s-l></s-lg><s-lg><s-l>अदित्यां य इमे जाता बलविक्रमशालिनः ।</s-l><s-l>त्वमेषां किल सर्वेषां विशेषाद्बलवत्तरः ॥ १६ ॥</s-l></s-lg><s-lg><s-l>सोऽहं पक्षैकदेशेन वहामि त्वां गतक्लमः ।</s-l><s-l>विमृश त्वं शनैस्तात को न्वत्र बलवानिति ॥ १७ ॥</s-l></s-lg><s-lg><s-l> कण्व उवाच ।</s-l><s-l>तस्य तद्वचनं श्रुत्वा खगस्योदर्कदारुणम् ।</s-l><s-l>अक्षोभ्यं क्षोभयंस्तार्क्ष्यमुवाच रथचक्रभृत् ॥ १८ ॥</s-l></s-lg><s-lg><s-l>गरुत्मन्मन्यसेऽऽत्मानं बलवन्तं सुदुर्बलम् ।</s-l><s-l>अलमस्मत्समक्षं ते स्तोतुमात्मानमण्डज ॥ १९ ॥</s-l></s-lg><s-lg><s-l>त्रैलोक्यमपि मे कृत्स्नमशक्तं देहधारणे ।</s-l><s-l>अहमेवात्मनात्मानं वहामि त्वां च धारये ॥ २० ॥</s-l></s-lg><s-lg><s-l>इमं तावन्ममैकं त्वं बाहुं सव्येतरं वह ।</s-l><s-l>यद्येनं धारयस्येकं सफलं ते विकत्थितम् ॥ २१ ॥</s-l></s-lg><s-lg><s-l>ततः स भगवांस्तस्य स्कन्धे बाहुं समासजत् ।</s-l><s-l>निपपात स भारार्तो विह्वलो नष्टचेतनः ॥ २२ ॥</s-l></s-lg><s-lg><s-l>यावान्हि भारः कृत्स्नायाः पृथिव्याः पर्वतैः सह ।</s-l><s-l>एकस्या देहशाखायास्तावद्भारममन्यत ॥ २३ ॥</s-l></s-lg><s-lg><s-l>न त्वेनं पीडयामास बलेन बलवत्तरः ।</s-l><s-l>ततो हि जीवितं तस्य न व्यनीनशदच्युतः ॥ २४ ॥</s-l></s-lg><s-lg><s-l>विपक्षः स्रस्तकायश्च विचेता विह्वलः खगः ।</s-l><s-l>मुमोच पत्राणि तदा गुरुभारप्रपीडितः ॥ २५ ॥</s-l></s-lg><s-lg><s-l>स विष्णुं शिरसा पक्षी प्रणम्य विनतासुतः ।</s-l><s-l>विचेता विह्वलो दीनः किंचिद्वचनमब्रवीत् ॥ २६ ॥</s-l></s-lg><s-lg><s-l>भगवँल्लोकसारस्य सदृशेन वपुष्मता ।</s-l><s-l>भुजेन स्वैरमुक्तेन निष्पिष्टोऽस्मि महीतले ॥ २७ ॥</s-l></s-lg><s-lg><s-l>क्षन्तुमर्हसि मे देव विह्वलस्याल्पचेतसः ।</s-l><s-l>बलदाहविदग्धस्य पक्षिणो ध्वजवासिनः ॥ २८ ॥</s-l></s-lg><s-lg><s-l>न विज्ञातं बलं देव मया ते परमं विभो ।</s-l><s-l>तेन मन्याम्यहं वीर्यमात्मनोऽसदृशं परैः ॥ २९ ॥</s-l></s-lg><s-lg><s-l>ततश्चक्रे स भगवान्प्रसादं वै गरुत्मतः ।</s-l><s-l>मैवं भूय इति स्नेहात्तदा चैनमुवाच ह ॥ ३० ॥</s-l></s-lg><s-lg><s-l>तथा त्वमपि गान्धारे यावत्पाण्डुसुतान्रणे ।</s-l><s-l>नासादयसि तान्वीरांस्तावज्जीवसि पुत्रक ॥ ३१ ॥</s-l></s-lg><s-lg><s-l>भीमः प्रहरतां श्रेष्ठो वायुपुत्रो महाबलः ।</s-l><s-l>धनंजयश्चेन्द्रसुतो न हन्यातां तु कं रणे ॥ ३२ ॥</s-l></s-lg><s-lg><s-l>विष्णुर्वायुश्च शक्रश्च धर्मस्तौ चाश्विनावुभौ ।</s-l><s-l>एते देवास्त्वया केन हेतुना शक्यमीक्षितुम् ॥ ३३ ॥</s-l></s-lg><s-lg><s-l>तदलं ते विरोधेन शमं गच्छ नृपात्मज ।</s-l><s-l>वासुदेवेन तीर्थेन कुलं रक्षितुमर्हसि ॥ ३४ ॥</s-l></s-lg><s-lg><s-l>प्रत्यक्षो ह्यस्य सर्वस्य नारदोऽयं महातपाः ।</s-l><s-l>माहात्म्यं यत्तदा विष्णोर्योऽयं चक्रगदाधरः ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>दुर्योधनस्तु तच्छ्रुत्वा निःश्वसन्भृकुटीमुखः ।</s-l><s-l>राधेयमभिसंप्रेक्ष्य जहास स्वनवत्तदा ॥ ३६ ॥</s-l></s-lg><s-lg><s-l>कदर्थीकृत्य तद्वाक्यमृषेः कण्वस्य दुर्मतिः ।</s-l><s-l>ऊरुं गजकराकारं ताडयन्निदमब्रवीत् ॥ ३७ ॥</s-l></s-lg><s-lg><s-l>यथैवेश्वरसृष्टोऽस्मि यद्भावि या च मे गतिः ।</s-l><s-l>तथा महर्षे वर्तामि किं प्रलापः करिष्यति ॥ ३८ ॥</s-l></s-lg>