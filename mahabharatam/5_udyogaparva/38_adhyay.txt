<s-lg><s-l> विदुर उवाच ।</s-l><s-l>ऊर्ध्वं प्राणा ह्युत्क्रामन्ति यूनः स्थविर आयति ।</s-l><s-l>प्रत्युत्थानाभिवादाभ्यां पुनस्तान्प्रतिपद्यते ॥ १ ॥</s-l></s-lg><s-lg><s-l>पीठं दत्त्वा साधवेऽभ्यागताय आनीयापः परिनिर्णिज्य पादौ ।</s-l><s-l>सुखं पृष्ट्वा प्रतिवेद्यात्मसंस्थं ततो दद्यादन्नमवेक्ष्य धीरः ॥ २ ॥</s-l></s-lg><s-lg><s-l>यस्योदकं मधुपर्कं च गां च नमन्त्रवित्प्रतिगृह्णाति गेहे ।</s-l><s-l>लोभाद्भयादर्थकार्पण्यतो वा तस्यानर्थं जीवितमाहुरार्याः ॥ ३ ॥</s-l></s-lg><s-lg><s-l>चिकित्सकः शल्यकर्तावकीर्णी स्तेनः क्रूरो मद्यपो भ्रूणहा च ।</s-l><s-l>सेनाजीवी श्रुतिविक्रायकश्च भृशं प्रियोऽप्यतिथिर्नोदकार्हः ॥ ४ ॥</s-l></s-lg><s-lg><s-l>अविक्रेयं लवणं पक्वमन्नं दधि क्षीरं मधु तैलं घृतं च ।</s-l><s-l>तिला मांसं मूलफलानि शाकं रक्तं वासः सर्वगन्धा गुडश्च ॥ ५ ॥</s-l></s-lg><s-lg><s-l>अरोषणो यः समलोष्टकाञ्चनः प्रहीणशोको गतसंधिविग्रहः ।</s-l><s-l>निन्दाप्रशंसोपरतः प्रियाप्रिये चरन्नुदासीनवदेष भिक्षुकः ॥ ६ ॥</s-l></s-lg><s-lg><s-l>नीवारमूलेङ्गुदशाकवृत्तिः सुसंयतात्माग्निकार्येष्वचोद्यः ।</s-l><s-l>वने वसन्नतिथिष्वप्रमत्तो धुरंधरः पुण्यकृदेष तापसः ॥ ७ ॥</s-l></s-lg><s-lg><s-l>अपकृत्वा बुद्धिमतो दूरस्थोऽस्मीति नाश्वसेत् ।</s-l><s-l>दीर्घौ बुद्धिमतो बाहू याभ्यां हिंसति हिंसितः ॥ ८ ॥</s-l></s-lg><s-lg><s-l>न विश्वसेदविश्वस्ते विश्वस्ते नातिविश्वसेत् ।</s-l><s-l>विश्वासाद्भयमुत्पन्नं मूलान्यपि निकृन्तति ॥ ९ ॥</s-l></s-lg><s-lg><s-l>अनीर्ष्युर्गुप्तदारः स्यात्संविभागी प्रियंवदः ।</s-l><s-l>श्लक्ष्णो मधुरवाक्स्त्रीणां न चासां वशगो भवेत् ॥ १० ॥</s-l></s-lg><s-lg><s-l>पूजनीया महाभागाः पुण्याश्च गृहदीप्तयः ।</s-l><s-l>स्त्रियः श्रियो गृहस्योक्तास्तस्माद्रक्ष्या विशेषतः ॥ ११ ॥</s-l></s-lg><s-lg><s-l>पितुरन्तःपुरं दद्यान्मातुर्दद्यान्महानसम् ।</s-l><s-l>गोषु चात्मसमं दद्यात्स्वयमेव कृषिं व्रजेत् ।</s-l><s-l>भृत्यैर्वणिज्याचारं च पुत्रैः सेवेत ब्राह्मणान् ॥ १२ ॥</s-l></s-lg><s-lg><s-l>अद्भ्योऽग्निर्ब्रह्मतः क्षत्रमश्मनो लोहमुत्थितम् ।</s-l><s-l>तेषां सर्वत्रगं तेजः स्वासु योनिषु शाम्यति ॥ १३ ॥</s-l></s-lg><s-lg><s-l>नित्यं सन्तः कुले जाताः पावकोपमतेजसः ।</s-l><s-l>क्षमावन्तो निराकाराः काष्ठेऽग्निरिव शेरते ॥ १४ ॥</s-l></s-lg><s-lg><s-l>यस्य मन्त्रं न जानन्ति बाह्याश्चाभ्यन्तराश्च ये ।</s-l><s-l>स राजा सर्वतश्चक्षुश्चिरमैश्वर्यमश्नुते ॥ १५ ॥</s-l></s-lg><s-lg><s-l>करिष्यन्न प्रभाषेत कृतान्येव च दर्शयेत् ।</s-l><s-l>धर्मकामार्थकार्याणि तथा मन्त्रो न भिद्यते ॥ १६ ॥</s-l></s-lg><s-lg><s-l>गिरिपृष्ठमुपारुह्य प्रासादं वा रहोगतः ।</s-l><s-l>अरण्ये निःशलाके वा तत्र मन्त्रो विधीयते ॥ १७ ॥</s-l></s-lg><s-lg><s-l>नासुहृत्परमं मन्त्रं भारतार्हति वेदितुम् ।</s-l><s-l>अपण्डितो वापि सुहृत्पण्डितो वाप्यनात्मवान् ।</s-l><s-l>अमात्ये ह्यर्थलिप्सा च मन्त्ररक्षणमेव च ॥ १८ ॥</s-l></s-lg><s-lg><s-l>कृतानि सर्वकार्याणि यस्य वा पार्षदा विदुः ।</s-l><s-l>गूढमन्त्रस्य नृपतेस्तस्य सिद्धिरसंशयम् ॥ १९ ॥</s-l></s-lg><s-lg><s-l>अप्रशस्तानि कर्माणि यो मोहादनुतिष्ठति ।</s-l><s-l>स तेषां विपरिभ्रंशे भ्रश्यते जीवितादपि ॥ २० ॥</s-l></s-lg><s-lg><s-l>कर्मणां तु प्रशस्तानामनुष्ठानं सुखावहम् ।</s-l><s-l>तेषामेवाननुष्ठानं पश्चात्तापकरं महत् ॥ २१ ॥</s-l></s-lg><s-lg><s-l>स्थानवृद्धिक्षयज्ञस्य षाड्गुण्यविदितात्मनः ।</s-l><s-l>अनवज्ञातशीलस्य स्वाधीना पृथिवी नृप ॥ २२ ॥</s-l></s-lg><s-lg><s-l>अमोघक्रोधहर्षस्य स्वयं कृत्यान्ववेक्षिणः ।</s-l><s-l>आत्मप्रत्ययकोशस्य वसुधेयं वसुंधरा ॥ २३ ॥</s-l></s-lg><s-lg><s-l>नाममात्रेण तुष्येत छत्रेण च महीपतिः ।</s-l><s-l>भृत्येभ्यो विसृजेदर्थान्नैकः सर्वहरो भवेत् ॥ २४ ॥</s-l></s-lg><s-lg><s-l>ब्राह्मणो ब्राह्मणं वेद भर्ता वेद स्त्रियं तथा ।</s-l><s-l>अमात्यं नृपतिर्वेद राजा राजानमेव च ॥ २५ ॥</s-l></s-lg><s-lg><s-l>न शत्रुरङ्कमापन्नो मोक्तव्यो वध्यतां गतः ।</s-l><s-l>अहताद्धि भयं तस्माज्जायते नचिरादिव ॥ २६ ॥</s-l></s-lg><s-lg><s-l>दैवतेषु च यत्नेन राजसु ब्राह्मणेषु च ।</s-l><s-l>नियन्तव्यः सदा क्रोधो वृद्धबालातुरेषु च ॥ २७ ॥</s-l></s-lg><s-lg><s-l>निरर्थं कलहं प्राज्ञो वर्जयेन्मूढसेवितम् ।</s-l><s-l>कीर्तिं च लभते लोके न चानर्थेन युज्यते ॥ २८ ॥</s-l></s-lg><s-lg><s-l>प्रसादो निष्फलो यस्य क्रोधश्चापि निरर्थकः ।</s-l><s-l>न तं भर्तारमिच्छन्ति षण्ढं पतिमिव स्त्रियः ॥ २९ ॥</s-l></s-lg><s-lg><s-l>न बुद्धिर्धनलाभाय न जाड्यमसमृद्धये ।</s-l><s-l>लोकपर्यायवृत्तान्तं प्राज्ञो जानाति नेतरः ॥ ३० ॥</s-l></s-lg><s-lg><s-l>विद्याशीलवयोवृद्धान्बुद्धिवृद्धांश्च भारत ।</s-l><s-l>धनाभिजनवृद्धांश्च नित्यं मूढोऽवमन्यते ॥ ३१ ॥</s-l></s-lg><s-lg><s-l>अनार्यवृत्तमप्राज्ञमसूयकमधार्मिकम् ।</s-l><s-l>अनर्थाः क्षिप्रमायान्ति वाग्दुष्टं क्रोधनं तथा ॥ ३२ ॥</s-l></s-lg><s-lg><s-l>अविसंवादनं दानं समयस्याव्यतिक्रमः ।</s-l><s-l>आवर्तयन्ति भूतानि सम्यक्प्रणिहिता च वाक् ॥ ३३ ॥</s-l></s-lg><s-lg><s-l>अविसंवादको दक्षः कृतज्ञो मतिमानृजुः ।</s-l><s-l>अपि संक्षीणकोशोऽपि लभते परिवारणम् ॥ ३४ ॥</s-l></s-lg><s-lg><s-l>धृतिः शमो दमः शौचं कारुण्यं वागनिष्ठुरा ।</s-l><s-l>मित्राणां चानभिद्रोहः सप्तैताः समिधः श्रियः ॥ ३५ ॥</s-l></s-lg><s-lg><s-l>असंविभागी दुष्टात्मा कृतघ्नो निरपत्रपः ।</s-l><s-l>तादृङ्नराधमो लोके वर्जनीयो नराधिप ॥ ३६ ॥</s-l></s-lg><s-lg><s-l>न स रात्रौ सुखं शेते ससर्प इव वेश्मनि ।</s-l><s-l>यः कोपयति निर्दोषं सदोषोऽभ्यन्तरं जनम् ॥ ३७ ॥</s-l></s-lg><s-lg><s-l>येषु दुष्टेषु दोषः स्याद्योगक्षेमस्य भारत ।</s-l><s-l>सदा प्रसादनं तेषां देवतानामिवाचरेत् ॥ ३८ ॥</s-l></s-lg><s-lg><s-l>येऽर्थाः स्त्रीषु समासक्ताः प्रथमोत्पतितेषु च ।</s-l><s-l>ये चानार्यसमासक्ताः सर्वे ते संशयं गताः ॥ ३९ ॥</s-l></s-lg><s-lg><s-l>यत्र स्त्री यत्र कितवो यत्र बालोऽनुशास्ति च ।</s-l><s-l>मज्जन्ति तेऽवशा देशा नद्यामश्मप्लवा इव ॥ ४० ॥</s-l></s-lg><s-lg><s-l>प्रयोजनेषु ये सक्ता न विशेषेषु भारत ।</s-l><s-l>तानहं पण्डितान्मन्ये विशेषा हि प्रसङ्गिनः ॥ ४१ ॥</s-l></s-lg><s-lg><s-l>यं प्रशंसन्ति कितवा यं प्रशंसन्ति चारणाः ।</s-l><s-l>यं प्रशंसन्ति बन्धक्यो न स जीवति मानवः ॥ ४२ ॥</s-l></s-lg><s-lg><s-l>हित्वा तान्परमेष्वासान्पाण्डवानमितौजसः ।</s-l><s-l>आहितं भारतैश्वर्यं त्वया दुर्योधने महत् ॥ ४३ ॥</s-l></s-lg><s-lg><s-l>तं द्रक्ष्यसि परिभ्रष्टं तस्मात्त्वं नचिरादिव ।</s-l><s-l>ऐश्वर्यमदसंमूढं बलिं लोकत्रयादिव ॥ ४४ ॥</s-l></s-lg>