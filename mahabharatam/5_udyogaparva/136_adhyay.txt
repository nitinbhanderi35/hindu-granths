<s-lg><s-l> वैशंपायन उवाच ।</s-l><s-l>कुन्त्यास्तु वचनं श्रुत्वा भीष्मद्रोणौ महारथौ ।</s-l><s-l>दुर्योधनमिदं वाक्यमूचतुः शासनातिगम् ॥ १ ॥</s-l></s-lg><s-lg><s-l>श्रुतं ते पुरुषव्याघ्र कुन्त्याः कृष्णस्य संनिधौ ।</s-l><s-l>वाक्यमर्थवदव्यग्रमुक्तं धर्म्यमनुत्तमम् ॥ २ ॥</s-l></s-lg><s-lg><s-l>तत्करिष्यन्ति कौन्तेया वासुदेवस्य संमतम् ।</s-l><s-l>न हि ते जातु शाम्येरन्नृते राज्येन कौरव ॥ ३ ॥</s-l></s-lg><s-lg><s-l>क्लेशिता हि त्वया पार्था धर्मपाशसितास्तदा ।</s-l><s-l>सभायां द्रौपदी चैव तैश्च तन्मर्षितं तव ॥ ४ ॥</s-l></s-lg><s-lg><s-l>कृतास्त्रं ह्यर्जुनं प्राप्य भीमं च कृतनिश्रमम् ।</s-l><s-l>गाण्डीवं चेषुधी चैव रथं च ध्वजमेव च ।</s-l><s-l>सहायं वासुदेवं च न क्षंस्यति युधिष्ठिरः ॥ ५ ॥</s-l></s-lg><s-lg><s-l>प्रत्यक्षं ते महाबाहो यथा पार्थेन धीमता ।</s-l><s-l>विराटनगरे पूर्वं सर्वे स्म युधि निर्जिताः ॥ ६ ॥</s-l></s-lg><s-lg><s-l>दानवान्घोरकर्माणो निवातकवचान्युधि ।</s-l><s-l>रौद्रमस्त्रं समाधाय दग्धवानस्त्रवह्निना ॥ ७ ॥</s-l></s-lg><s-lg><s-l>कर्णप्रभृतयश्चेमे त्वं चापि कवची रथी ।</s-l><s-l>मोक्षिता घोषयात्रायां पर्याप्तं तन्निदर्शनम् ॥ ८ ॥</s-l></s-lg><s-lg><s-l>प्रशाम्य भरतश्रेष्ठ भ्रातृभिः सह पाण्डवैः ।</s-l><s-l>रक्षेमां पृथिवीं सर्वां मृत्योर्दंष्ट्रान्तरं गताम् ॥ ९ ॥</s-l></s-lg><s-lg><s-l>ज्येष्ठो भ्राता धर्मशीलो वत्सलः श्लक्ष्णवाक्शुचिः ।</s-l><s-l>तं गच्छ पुरुषव्याघ्रं व्यपनीयेह किल्बिषम् ॥ १० ॥</s-l></s-lg><s-lg><s-l>दृष्टश्चेत्त्वं पाण्डवेन व्यपनीतशरासनः ।</s-l><s-l>प्रसन्नभ्रुकुटिः श्रीमान्कृता शान्तिः कुलस्य नः ॥ ११ ॥</s-l></s-lg><s-lg><s-l>तमभ्येत्य सहामात्यः परिष्वज्य नृपात्मजम् ।</s-l><s-l>अभिवादय राजानं यथापूर्वमरिंदम ॥ १२ ॥</s-l></s-lg><s-lg><s-l>अभिवादयमानं त्वां पाणिभ्यां भीमपूर्वजः ।</s-l><s-l>प्रतिगृह्णातु सौहार्दात्कुन्तीपुत्रो युधिष्ठिरः ॥ १३ ॥</s-l></s-lg><s-lg><s-l>सिंहस्कन्धोरुबाहुस्त्वां वृत्तायतमहाभुजः ।</s-l><s-l>परिष्वजतु बाहुभ्यां भीमः प्रहरतां वरः ॥ १४ ॥</s-l></s-lg><s-lg><s-l>सिंहग्रीवो गुडाकेशस्ततस्त्वां पुष्करेक्षणः ।</s-l><s-l>अभिवादयतां पार्थः कुन्तीपुत्रो धनंजयः ॥ १५ ॥</s-l></s-lg><s-lg><s-l>आश्विनेयौ नरव्याघ्रौ रूपेणाप्रतिमौ भुवि ।</s-l><s-l>तौ च त्वां गुरुवत्प्रेम्णा पूजया प्रत्युदीयताम् ॥ १६ ॥</s-l></s-lg><s-lg><s-l>मुञ्चन्त्वानन्दजाश्रूणि दाशार्हप्रमुखा नृपाः ।</s-l><s-l>संगच्छ भ्रातृभिः सार्धं मानं संत्यज्य पार्थिव ॥ १७ ॥</s-l></s-lg><s-lg><s-l>प्रशाधि पृथिवीं कृत्स्नां ततस्तं भ्रातृभिः सह ।</s-l><s-l>समालिङ्ग्य च हर्षेण नृपा यान्तु परस्परम् ॥ १८ ॥</s-l></s-lg><s-lg><s-l>अलं युद्धेन राजेन्द्र सुहृदां शृणु कारणम् ।</s-l><s-l>ध्रुवं विनाशो युद्धे हि क्षत्रियाणां प्रदृश्यते ॥ १९ ॥</s-l></s-lg><s-lg><s-l>ज्योतींषि प्रतिकूलानि दारुणा मृगपक्षिणः ।</s-l><s-l>उत्पाता विविधा वीर दृश्यन्ते क्षत्रनाशनाः ॥ २० ॥</s-l></s-lg><s-lg><s-l>विशेषत इहास्माकं निमित्तानि विनाशने ।</s-l><s-l>उल्काभिर्हि प्रदीप्ताभिर्वध्यते पृतना तव ॥ २१ ॥</s-l></s-lg><s-lg><s-l>वाहनान्यप्रहृष्टानि रुदन्तीव विशां पते ।</s-l><s-l>गृध्रास्ते पर्युपासन्ते सैन्यानि च समन्ततः ॥ २२ ॥</s-l></s-lg><s-lg><s-l>नगरं न यथापूर्वं तथा राजनिवेशनम् ।</s-l><s-l>शिवाश्चाशिवनिर्घोषा दीप्तां सेवन्ति वै दिशम् ॥ २३ ॥</s-l></s-lg><s-lg><s-l>कुरु वाक्यं पितुर्मातुरस्माकं च हितैषिणाम् ।</s-l><s-l>त्वय्यायत्तो महाबाहो शमो व्यायाम एव च ॥ २४ ॥</s-l></s-lg><s-lg><s-l>न चेत्करिष्यसि वचः सुहृदामरिकर्शन ।</s-l><s-l>तप्स्यसे वाहिनीं दृष्ट्वा पार्थबाणप्रपीडिताम् ॥ २५ ॥</s-l></s-lg><s-lg><s-l>भीमस्य च महानादं नदतः शुष्मिणो रणे ।</s-l><s-l>श्रुत्वा स्मर्तासि मे वाक्यं गाण्डीवस्य च निस्वनम् ।</s-l><s-l>यद्येतदपसव्यं ते भविष्यति वचो मम ॥ २६ ॥</s-l></s-lg>