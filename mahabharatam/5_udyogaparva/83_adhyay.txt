<s-lg><s-l> वैशंपायन उवाच ।</s-l><s-l>तथा दूतैः समाज्ञाय आयान्तं मधुसूदनम् ।</s-l><s-l>धृतराष्ट्रोऽब्रवीद्भीष्ममर्चयित्वा महाभुजम् ॥ १ ॥</s-l></s-lg><s-lg><s-l>द्रोणं च संजयं चैव विदुरं च महामतिम् ।</s-l><s-l>दुर्योधनं च सामात्यं हृष्टरोमाब्रवीदिदम् ॥ २ ॥</s-l></s-lg><s-lg><s-l>अद्भुतं महदाश्चर्यं श्रूयते कुरुनन्दन ।</s-l><s-l>स्त्रियो बालाश्च वृद्धाश्च कथयन्ति गृहे गृहे ॥ ३ ॥</s-l></s-lg><s-lg><s-l>सत्कृत्याचक्षते चान्ये तथैवान्ये समागताः ।</s-l><s-l>पृथग्वादाश्च वर्तन्ते चत्वरेषु सभासु च ॥ ४ ॥</s-l></s-lg><s-lg><s-l>उपयास्यति दाशार्हः पाण्डवार्थे पराक्रमी ।</s-l><s-l>स नो मान्यश्च पूज्यश्च सर्वथा मधुसूदनः ॥ ५ ॥</s-l></s-lg><s-lg><s-l>तस्मिन्हि यात्रा लोकस्य भूतानामीश्वरो हि सः ।</s-l><s-l>तस्मिन्धृतिश्च वीर्यं च प्रज्ञा चौजश्च माधवे ॥ ६ ॥</s-l></s-lg><s-lg><s-l>स मान्यतां नरश्रेष्ठः स हि धर्मः सनातनः ।</s-l><s-l>पूजितो हि सुखाय स्यादसुखः स्यादपूजितः ॥ ७ ॥</s-l></s-lg><s-lg><s-l>स चेत्तुष्यति दाशार्ह उपचारैररिंदमः ।</s-l><s-l>कृत्स्नान्सर्वानभिप्रायान्प्राप्स्यामः सर्वराजसु ॥ ८ ॥</s-l></s-lg><s-lg><s-l>तस्य पूजार्थमद्यैव संविधत्स्व परंतप ।</s-l><s-l>सभाः पथि विधीयन्तां सर्वकामसमाहिताः ॥ ९ ॥</s-l></s-lg><s-lg><s-l>यथा प्रीतिर्महाबाहो त्वयि जायेत तस्य वै ।</s-l><s-l>तथा कुरुष्व गान्धारे कथं वा भीष्म मन्यसे ॥ १० ॥</s-l></s-lg><s-lg><s-l>ततो भीष्मादयः सर्वे धृतराष्ट्रं जनाधिपम् ।</s-l><s-l>ऊचुः परममित्येवं पूजयन्तोऽस्य तद्वचः ॥ ११ ॥</s-l></s-lg><s-lg><s-l>तेषामनुमतं ज्ञात्वा राजा दुर्योधनस्तदा ।</s-l><s-l>सभावास्तूनि रम्याणि प्रदेष्टुमुपचक्रमे ॥ १२ ॥</s-l></s-lg><s-lg><s-l>ततो देशेषु देशेषु रमणीयेषु भागशः ।</s-l><s-l>सर्वरत्नसमाकीर्णाः सभाश्चक्रुरनेकशः ॥ १३ ॥</s-l></s-lg><s-lg><s-l>आसनानि विचित्राणि युक्तानि विविधैर्गुणैः ।</s-l><s-l>स्त्रियो गन्धानलंकारान्सूक्ष्माणि वसनानि च ॥ १४ ॥</s-l></s-lg><s-lg><s-l>गुणवन्त्यन्नपानानि भोज्यानि विविधानि च ।</s-l><s-l>माल्यानि च सुगन्धीनि तानि राजा ददौ ततः ॥ १५ ॥</s-l></s-lg><s-lg><s-l>विशेषतश्च वासार्थं सभां ग्रामे वृकस्थले ।</s-l><s-l>विदधे कौरवो राजा बहुरत्नां मनोरमाम् ॥ १६ ॥</s-l></s-lg><s-lg><s-l>एतद्विधाय वै सर्वं देवार्हमतिमानुषम् ।</s-l><s-l>आचख्यौ धृतराष्ट्राय राजा दुर्योधनस्तदा ॥ १७ ॥</s-l></s-lg><s-lg><s-l>ताः सभाः केशवः सर्वा रत्नानि विविधानि च ।</s-l><s-l>असमीक्ष्यैव दाशार्ह उपायात्कुरुसद्म तत् ॥ १८ ॥</s-l></s-lg>