<s-lg><s-l> वैशंपायन उवाच ।</s-l><s-l>एवं सनत्सुजातेन विदुरेण च धीमता ।</s-l><s-l>सार्धं कथयतो राज्ञः सा व्यतीयाय शर्वरी ॥ १ ॥</s-l></s-lg><s-lg><s-l>तस्यां रजन्यां व्युष्टायां राजानः सर्व एव ते ।</s-l><s-l>सभामाविविशुर्हृष्टाः सूतस्योपदिदृक्षया ॥ २ ॥</s-l></s-lg><s-lg><s-l>शुश्रूषमाणाः पार्थानां वचो धर्मार्थसंहितम् ।</s-l><s-l>धृतराष्ट्रमुखाः सर्वे ययू राजसभां शुभाम् ॥ ३ ॥</s-l></s-lg><s-lg><s-l>सुधावदातां विस्तीर्णां कनकाजिरभूषिताम् ।</s-l><s-l>चन्द्रप्रभां सुरुचिरां सिक्तां परमवारिणा ॥ ४ ॥</s-l></s-lg><s-lg><s-l>रुचिरैरासनैः स्तीर्णां काञ्चनैर्दारवैरपि ।</s-l><s-l>अश्मसारमयैर्दान्तैः स्वास्तीर्णैः सोत्तरच्छदैः ॥ ५ ॥</s-l></s-lg><s-lg><s-l>भीष्मो द्रोणः कृपः शल्यः कृतवर्मा जयद्रथः ।</s-l><s-l>अश्वत्थामा विकर्णश्च सोमदत्तश्च बाह्लिकः ॥ ६ ॥</s-l></s-lg><s-lg><s-l>विदुरश्च महाप्राज्ञो युयुत्सुश्च महारथः ।</s-l><s-l>सर्वे च सहिताः शूराः पार्थिवा भरतर्षभ ।</s-l><s-l>धृतराष्ट्रं पुरस्कृत्य विविशुस्तां सभां शुभाम् ॥ ७ ॥</s-l></s-lg><s-lg><s-l>दुःशासनश्चित्रसेनः शकुनिश्चापि सौबलः ।</s-l><s-l>दुर्मुखो दुःसहः कर्ण उलूकोऽथ विविंशतिः ॥ ८ ॥</s-l></s-lg><s-lg><s-l>कुरुराजं पुरस्कृत्य दुर्योधनममर्षणम् ।</s-l><s-l>विविशुस्तां सभां राजन्सुराः शक्रसदो यथा ॥ ९ ॥</s-l></s-lg><s-lg><s-l>आविशद्भिस्तदा राजञ्शूरैः परिघबाहुभिः ।</s-l><s-l>शुशुभे सा सभा राजन्सिंहैरिव गिरेर्गुहा ॥ १० ॥</s-l></s-lg><s-lg><s-l>ते प्रविश्य महेष्वासाः सभां समितिशोभनाः ।</s-l><s-l>आसनानि महार्हाणि भेजिरे सूर्यवर्चसः ॥ ११ ॥</s-l></s-lg><s-lg><s-l>आसनस्थेषु सर्वेषु तेषु राजसु भारत ।</s-l><s-l>द्वाःस्थो निवेदयामास सूतपुत्रमुपस्थितम् ॥ १२ ॥</s-l></s-lg><s-lg><s-l>अयं स रथ आयाति योऽयासीत्पाण्डवान्प्रति ।</s-l><s-l>दूतो नस्तूर्णमायातः सैन्धवैः साधुवाहिभिः ॥ १३ ॥</s-l></s-lg><s-lg><s-l>उपयाय तु स क्षिप्रं रथात्प्रस्कन्द्य कुण्डली ।</s-l><s-l>प्रविवेश सभां पूर्णां महीपालैर्महात्मभिः ॥ १४ ॥</s-l></s-lg><s-lg><s-l> संजय उवाच ।</s-l><s-l>प्राप्तोऽस्मि पाण्डवान्गत्वा तद्विजानीत कौरवाः ।</s-l><s-l>यथावयः कुरून्सर्वान्प्रतिनन्दन्ति पाण्डवाः ॥ १५ ॥</s-l></s-lg><s-lg><s-l>अभिवादयन्ति वृद्धांश्च वयस्यांश्च वयस्यवत् ।</s-l><s-l>यूनश्चाभ्यवदन्पार्थाः प्रतिपूज्य यथावयः ॥ १६ ॥</s-l></s-lg><s-lg><s-l>यथाहं धृतराष्ट्रेण शिष्टः पूर्वमितो गतः ।</s-l><s-l>अब्रुवं पाण्डवान्गत्वा तन्निबोधत पार्थिवाः ॥ १७ ॥</s-l></s-lg>