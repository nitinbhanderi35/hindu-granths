<s-lg><s-l> विदुरोवाच ।</s-l><s-l>अथैतस्यामवस्थायां पौरुषं हातुमिच्छसि ।</s-l><s-l>निहीनसेवितं मार्गं गमिष्यस्यचिरादिव ॥ १ ॥</s-l></s-lg><s-lg><s-l>यो हि तेजो यथाशक्ति न दर्शयति विक्रमात् ।</s-l><s-l>क्षत्रियो जीविताकाङ्क्षी स्तेन इत्येव तं विदुः ॥ २ ॥</s-l></s-lg><s-lg><s-l>अर्थवन्त्युपपन्नानि वाक्यानि गुणवन्ति च ।</s-l><s-l>नैव संप्राप्नुवन्ति त्वां मुमूर्षुमिव भेषजम् ॥ ३ ॥</s-l></s-lg><s-lg><s-l>सन्ति वै सिन्धुराजस्य संतुष्टा बहवो जनाः ।</s-l><s-l>दौर्बल्यादासते मूढा व्यसनौघप्रतीक्षिणः ॥ ४ ॥</s-l></s-lg><s-lg><s-l>सहायोपचयं कृत्वा व्यवसाय्य ततस्ततः ।</s-l><s-l>अनुदुष्येयुरपरे पश्यन्तस्तव पौरुषम् ॥ ५ ॥</s-l></s-lg><s-lg><s-l>तैः कृत्वा सह संघातं गिरिदुर्गालयांश्चर ।</s-l><s-l>काले व्यसनमाकाङ्क्षन्नैवायमजरामरः ॥ ६ ॥</s-l></s-lg><s-lg><s-l>संजयो नामतश्च त्वं न च पश्यामि तत्त्वयि ।</s-l><s-l>अन्वर्थनामा भव मे पुत्र मा व्यर्थनामकः ॥ ७ ॥</s-l></s-lg><s-lg><s-l>सम्यग्दृष्टिर्महाप्राज्ञो बालं त्वां ब्राह्मणोऽब्रवीत् ।</s-l><s-l>अयं प्राप्य महत्कृच्छ्रं पुनर्वृद्धिं गमिष्यति ॥ ८ ॥</s-l></s-lg><s-lg><s-l>तस्य स्मरन्ती वचनमाशंसे विजयं तव ।</s-l><s-l>तस्मात्तात ब्रवीमि त्वां वक्ष्यामि च पुनः पुनः ॥ ९ ॥</s-l></s-lg><s-lg><s-l>यस्य ह्यर्थाभिनिर्वृत्तौ भवन्त्याप्यायिताः परे ।</s-l><s-l>तस्यार्थसिद्धिर्नियता नयेष्वर्थानुसारिणः ॥ १० ॥</s-l></s-lg><s-lg><s-l>समृद्धिरसमृद्धिर्वा पूर्वेषां मम संजय ।</s-l><s-l>एवं विद्वान्युद्धमना भव मा प्रत्युपाहर ॥ ११ ॥</s-l></s-lg><s-lg><s-l>नातः पापीयसीं कांचिदवस्थां शम्बरोऽब्रवीत् ।</s-l><s-l>यत्र नैवाद्य न प्रातर्भोजनं प्रतिदृश्यते ॥ १२ ॥</s-l></s-lg><s-lg><s-l>पतिपुत्रवधादेतत्परमं दुःखमब्रवीत् ।</s-l><s-l>दारिद्र्यमिति यत्प्रोक्तं पर्यायमरणं हि तत् ॥ १३ ॥</s-l></s-lg><s-lg><s-l>अहं महाकुले जाता ह्रदाद्ध्रदमिवागता ।</s-l><s-l>ईश्वरी सर्वकल्याणैर्भर्त्रा परमपूजिता ॥ १४ ॥</s-l></s-lg><s-lg><s-l>महार्हमाल्याभरणां सुमृष्टाम्बरवाससम् ।</s-l><s-l>पुरा दृष्ट्वा सुहृद्वर्गो मामपश्यत्सुदुर्गताम् ॥ १५ ॥</s-l></s-lg><s-lg><s-l>यदा मां चैव भार्यां च द्रष्टासि भृशदुर्बले ।</s-l><s-l>न तदा जीवितेनार्थो भविता तव संजय ॥ १६ ॥</s-l></s-lg><s-lg><s-l>दासकर्मकरान्भृत्यानाचार्यर्त्विक्पुरोहितान् ।</s-l><s-l>अवृत्त्यास्मान्प्रजहतो दृष्ट्वा किं जीवितेन ते ॥ १७ ॥</s-l></s-lg><s-lg><s-l>यदि कृत्यं न पश्यामि तवाद्येह यथा पुरा ।</s-l><s-l>श्लाघनीयं यशस्यं च का शान्तिर्हृदयस्य मे ॥ १८ ॥</s-l></s-lg><s-lg><s-l>नेति चेद्ब्राह्मणान्ब्रूयां दीर्यते हृदयं मम ।</s-l><s-l>न ह्यहं न च मे भर्ता नेति ब्राह्मणमुक्तवान् ॥ १९ ॥</s-l></s-lg><s-lg><s-l>वयमाश्रयणीयाः स्म नाश्रितारः परस्य च ।</s-l><s-l>सान्यानाश्रित्य जीवन्ती परित्यक्ष्यामि जीवितम् ॥ २० ॥</s-l></s-lg><s-lg><s-l>अपारे भव नः पारमप्लवे भव नः प्लवः ।</s-l><s-l>कुरुष्व स्थानमस्थाने मृतान्संजीवयस्व नः ॥ २१ ॥</s-l></s-lg><s-lg><s-l>सर्वे ते शत्रवः सह्या न चेज्जीवितुमिच्छसि ।</s-l><s-l>अथ चेदीदृशीं वृत्तिं क्लीबामभ्युपपद्यसे ॥ २२ ॥</s-l></s-lg><s-lg><s-l>निर्विण्णात्मा हतमना मुञ्चैतां पापजीविकाम् ।</s-l><s-l>एकशत्रुवधेनैव शूरो गच्छति विश्रुतिम् ॥ २३ ॥</s-l></s-lg><s-lg><s-l>इन्द्रो वृत्रवधेनैव महेन्द्रः समपद्यत ।</s-l><s-l>माहेन्द्रं च ग्रहं लेभे लोकानां चेश्वरोऽभवत् ॥ २४ ॥</s-l></s-lg><s-lg><s-l>नाम विश्राव्य वा संख्ये शत्रूनाहूय दंशितान् ।</s-l><s-l>सेनाग्रं वापि विद्राव्य हत्वा वा पुरुषं वरम् ॥ २५ ॥</s-l></s-lg><s-lg><s-l>यदैव लभते वीरः सुयुद्धेन महद्यशः ।</s-l><s-l>तदैव प्रव्यथन्तेऽस्य शत्रवो विनमन्ति च ॥ २६ ॥</s-l></s-lg><s-lg><s-l>त्यक्त्वात्मानं रणे दक्षं शूरं कापुरुषा जनाः ।</s-l><s-l>अवशाः पूरयन्ति स्म सर्वकामसमृद्धिभिः ॥ २७ ॥</s-l></s-lg><s-lg><s-l>राज्यं वाप्युग्रविभ्रंशं संशयो जीवितस्य वा ।</s-l><s-l>प्रलब्धस्य हि शत्रोर्वै शेषं कुर्वन्ति साधवः ॥ २८ ॥</s-l></s-lg><s-lg><s-l>स्वर्गद्वारोपमं राज्यमथ वाप्यमृतोपमम् ।</s-l><s-l>रुद्धमेकायने मत्वा पतोल्मुक इवारिषु ॥ २९ ॥</s-l></s-lg><s-lg><s-l>जहि शत्रून्रणे राजन्स्वधर्ममनुपालय ।</s-l><s-l>मा त्वा पश्येत्सुकृपणं शत्रुः श्रीमान्कदाचन ॥ ३० ॥</s-l></s-lg><s-lg><s-l>अस्मदीयैश्च शोचद्भिर्नदद्भिश्च परैर्वृतम् ।</s-l><s-l>अपि त्वां नानुपश्येयं दीना दीनमवस्थितम् ॥ ३१ ॥</s-l></s-lg><s-lg><s-l>उष्य सौवीरकन्याभिः श्लाघस्वार्थैर्यथा पुरा ।</s-l><s-l>मा च सैन्धवकन्यानामवसन्नो वशं गमः ॥ ३२ ॥</s-l></s-lg><s-lg><s-l>युवा रूपेण संपन्नो विद्ययाभिजनेन च ।</s-l><s-l>यस्त्वादृशो विकुर्वीत यशस्वी लोकविश्रुतः ।</s-l><s-l>वोढव्ये धुर्यनडुवन्मन्ये मरणमेव तत् ॥ ३३ ॥</s-l></s-lg><s-lg><s-l>यदि त्वामनुपश्यामि परस्य प्रियवादिनम् ।</s-l><s-l>पृष्ठतोऽनुव्रजन्तं वा का शान्तिर्हृदयस्य मे ॥ ३४ ॥</s-l></s-lg><s-lg><s-l>नास्मिञ्जातु कुले जातो गच्छेद्योऽन्यस्य पृष्ठतः ।</s-l><s-l>न त्वं परस्यानुधुरं तात जीवितुमर्हसि ॥ ३५ ॥</s-l></s-lg><s-lg><s-l>अहं हि क्षत्रहृदयं वेद यत्परिशाश्वतम् ।</s-l><s-l>पूर्वैः पूर्वतरैः प्रोक्तं परैः परतरैरपि ॥ ३६ ॥</s-l></s-lg><s-lg><s-l>यो वै कश्चिदिहाजातः क्षत्रियः क्षत्रधर्मवित् ।</s-l><s-l>भयाद्वृत्तिसमीक्षो वा न नमेदिह कस्यचित् ॥ ३७ ॥</s-l></s-lg><s-lg><s-l>उद्यच्छेदेव न नमेदुद्यमो ह्येव पौरुषम् ।</s-l><s-l>अप्यपर्वणि भज्येत न नमेदिह कस्यचित् ॥ ३८ ॥</s-l></s-lg><s-lg><s-l>मातङ्गो मत्त इव च परीयात्सुमहामनाः ।</s-l><s-l>ब्राह्मणेभ्यो नमेन्नित्यं धर्मायैव च संजय ॥ ३९ ॥</s-l></s-lg><s-lg><s-l>नियच्छन्नितरान्वर्णान्विनिघ्नन्सर्वदुष्कृतः ।</s-l><s-l>ससहायोऽसहायो वा यावज्जीवं तथा भवेत् ॥ ४० ॥</s-l></s-lg>