<s-lg><s-l> नारद उवाच ।</s-l><s-l>स तु राजा पुनस्तस्याः कर्तुकामः स्वयंवरम् ।</s-l><s-l>उपगम्याश्रमपदं गङ्गायमुनसंगमे ॥ १ ॥</s-l></s-lg><s-lg><s-l>गृहीतमाल्यदामां तां रथमारोप्य माधवीम् ।</s-l><s-l>पूरुर्यदुश्च भगिनीमाश्रमे पर्यधावताम् ॥ २ ॥</s-l></s-lg><s-lg><s-l>नागयक्षमनुष्याणां पतत्रिमृगपक्षिणाम् ।</s-l><s-l>शैलद्रुमवनौकानामासीत्तत्र समागमः ॥ ३ ॥</s-l></s-lg><s-lg><s-l>नानापुरुषदेशानामीश्वरैश्च समाकुलम् ।</s-l><s-l>ऋषिभिर्ब्रह्मकल्पैश्च समन्तादावृतं वनम् ॥ ४ ॥</s-l></s-lg><s-lg><s-l>निर्दिश्यमानेषु तु सा वरेषु वरवर्णिनी ।</s-l><s-l>वरानुत्क्रम्य सर्वांस्तान्वनं वृतवती वरम् ॥ ५ ॥</s-l></s-lg><s-lg><s-l>अवतीर्य रथात्कन्या नमस्कृत्वा च बन्धुषु ।</s-l><s-l>उपगम्य वनं पुण्यं तपस्तेपे ययातिजा ॥ ६ ॥</s-l></s-lg><s-lg><s-l>उपवासैश्च विविधैर्दीक्षाभिर्नियमैस्तथा ।</s-l><s-l>आत्मनो लघुतां कृत्वा बभूव मृगचारिणी ॥ ७ ॥</s-l></s-lg><s-lg><s-l>वैडूर्याङ्कुरकल्पानि मृदूनि हरितानि च ।</s-l><s-l>चरन्ती शष्पमुख्यानि तिक्तानि मधुराणि च ॥ ८ ॥</s-l></s-lg><s-lg><s-l>स्रवन्तीनां च पुण्यानां सुरसानि शुचीनि च ।</s-l><s-l>पिबन्ती वारिमुख्यानि शीतानि विमलानि च ॥ ९ ॥</s-l></s-lg><s-lg><s-l>वनेषु मृगराजेषु सिंहविप्रोषितेषु च ।</s-l><s-l>दावाग्निविप्रमुक्तेषु शून्येषु गहनेषु च ॥ १० ॥</s-l></s-lg><s-lg><s-l>चरन्ती हरिणैः सार्धं मृगीव वनचारिणी ।</s-l><s-l>चचार विपुलं धर्मं ब्रह्मचर्येण संवृता ॥ ११ ॥</s-l></s-lg><s-lg><s-l>ययातिरपि पूर्वेषां राज्ञां वृत्तमनुष्ठितः ।</s-l><s-l>बहुवर्षसहस्रायुरयुजत्कालधर्मणा ॥ १२ ॥</s-l></s-lg><s-lg><s-l>पूरुर्यदुश्च द्वौ वंशौ वर्धमानौ नरोत्तमौ ।</s-l><s-l>ताभ्यां प्रतिष्ठितो लोके परलोके च नाहुषः ॥ १३ ॥</s-l></s-lg><s-lg><s-l>महीयते नरपतिर्ययातिः स्वर्गमास्थितः ।</s-l><s-l>महर्षिकल्पो नृपतिः स्वर्गाग्र्यफलभुग्विभुः ॥ १४ ॥</s-l></s-lg><s-lg><s-l>बहुवर्षसहस्राख्ये काले बहुगुणे गते ।</s-l><s-l>राजर्षिषु निषण्णेषु महीयःसु महर्षिषु ॥ १५ ॥</s-l></s-lg><s-lg><s-l>अवमेने नरान्सर्वान्देवानृषिगणांस्तथा ।</s-l><s-l>ययातिर्मूढविज्ञानो विस्मयाविष्टचेतनः ॥ १६ ॥</s-l></s-lg><s-lg><s-l>ततस्तं बुबुधे देवः शक्रो बलनिषूदनः ।</s-l><s-l>ते च राजर्षयः सर्वे धिग्धिगित्येवमब्रुवन् ॥ १७ ॥</s-l></s-lg><s-lg><s-l>विचारश्च समुत्पन्नो निरीक्ष्य नहुषात्मजम् ।</s-l><s-l>को न्वयं कस्य वा राज्ञः कथं वा स्वर्गमागतः ॥ १८ ॥</s-l></s-lg><s-lg><s-l>कर्मणा केन सिद्धोऽयं क्व वानेन तपश्चितम् ।</s-l><s-l>कथं वा ज्ञायते स्वर्गे केन वा ज्ञायतेऽप्युत ॥ १९ ॥</s-l></s-lg><s-lg><s-l>एवं विचारयन्तस्ते राजानः स्वर्गवासिनः ।</s-l><s-l>दृष्ट्वा पप्रच्छुरन्योन्यं ययातिं नृपतिं प्रति ॥ २० ॥</s-l></s-lg><s-lg><s-l>विमानपालाः शतशः स्वर्गद्वाराभिरक्षिणः ।</s-l><s-l>पृष्टा आसनपालाश्च न जानीमेत्यथाब्रुवन् ॥ २१ ॥</s-l></s-lg><s-lg><s-l>सर्वे ते ह्यावृतज्ञाना नाभ्यजानन्त तं नृपम् ।</s-l><s-l>स मुहूर्तादथ नृपो हतौजा अभवत्तदा ॥ २२ ॥</s-l></s-lg>