<s-lg><s-l> वैशंपायन उवाच ।</s-l><s-l>आगम्य हास्तिनपुरादुपप्लव्यमरिंदमः ।</s-l><s-l>पाण्डवानां यथावृत्तं केशवः सर्वमुक्तवान् ॥ १ ॥</s-l></s-lg><s-lg><s-l>संभाष्य सुचिरं कालं मन्त्रयित्वा पुनः पुनः ।</s-l><s-l>स्वमेवावसथं शौरिर्विश्रामार्थं जगाम ह ॥ २ ॥</s-l></s-lg><s-lg><s-l>विसृज्य सर्वान्नृपतीन्विराटप्रमुखांस्तदा ।</s-l><s-l>पाण्डवा भ्रातरः पञ्च भानावस्तंगते सति ॥ ३ ॥</s-l></s-lg><s-lg><s-l>संध्यामुपास्य ध्यायन्तस्तमेव गतमानसाः ।</s-l><s-l>आनाय्य कृष्णं दाशार्हं पुनर्मन्त्रममन्त्रयन् ॥ ४ ॥</s-l></s-lg><s-lg><s-l> युधिष्ठिर उवाच ।</s-l><s-l>त्वया नागपुरं गत्वा सभायां धृतराष्ट्रजः ।</s-l><s-l>किमुक्तः पुण्डरीकाक्ष तन्नः शंसितुमर्हसि ॥ ५ ॥</s-l></s-lg><s-lg><s-l> वासुदेव उवाच ।</s-l><s-l>मया नागपुरं गत्वा सभायां धृतराष्ट्रजः ।</s-l><s-l>तथ्यं पथ्यं हितं चोक्तो न च गृह्णाति दुर्मतिः ॥ ६ ॥</s-l></s-lg><s-lg><s-l> युधिष्ठिर उवाच ।</s-l><s-l>तस्मिन्नुत्पथमापन्ने कुरुवृद्धः पितामहः ।</s-l><s-l>किमुक्तवान्हृषीकेश दुर्योधनममर्षणम् ।</s-l><s-l>आचार्यो वा महाबाहो भारद्वाजः किमब्रवीत् ॥ ७ ॥</s-l></s-lg><s-lg><s-l>पिता यवीयानस्माकं क्षत्ता धर्मभृतां वरः ।</s-l><s-l>पुत्रशोकाभिसंतप्तः किमाह धृतराष्ट्रजम् ॥ ८ ॥</s-l></s-lg><s-lg><s-l>किं च सर्वे नृपतयः सभायां ये समासते ।</s-l><s-l>उक्तवन्तो यथातत्त्वं तद्ब्रूहि त्वं जनार्दन ॥ ९ ॥</s-l></s-lg><s-lg><s-l>उक्तवान्हि भवान्सर्वं वचनं कुरुमुख्ययोः ।</s-l><s-l>कामलोभाभिभूतस्य मन्दस्य प्राज्ञमानिनः ॥ १० ॥</s-l></s-lg><s-lg><s-l>अप्रियं हृदये मह्यं तन्न तिष्ठति केशव ।</s-l><s-l>तेषां वाक्यानि गोविन्द श्रोतुमिच्छाम्यहं विभो ॥ ११ ॥</s-l></s-lg><s-lg><s-l>यथा च नाभिपद्येत कालस्तात तथा कुरु ।</s-l><s-l>भवान्हि नो गतिः कृष्ण भवान्नाथो भवान्गुरुः ॥ १२ ॥</s-l></s-lg><s-lg><s-l> वासुदेव उवाच ।</s-l><s-l>शृणु राजन्यथा वाक्यमुक्तो राजा सुयोधनः ।</s-l><s-l>मध्ये कुरूणां राजेन्द्र सभायां तन्निबोध मे ॥ १३ ॥</s-l></s-lg><s-lg><s-l>मया वै श्राविते वाक्ये जहास धृतराष्ट्रजः ।</s-l><s-l>अथ भीष्मः सुसंक्रुद्ध इदं वचनमब्रवीत् ॥ १४ ॥</s-l></s-lg><s-lg><s-l>दुर्योधन निबोधेदं कुलार्थे यद्ब्रवीमि ते ।</s-l><s-l>तच्छ्रुत्वा राजशार्दूल स्वकुलस्य हितं कुरु ॥ १५ ॥</s-l></s-lg><s-lg><s-l>मम तात पिता राजञ्शंतनुर्लोकविश्रुतः ।</s-l><s-l>तस्याहमेक एवासं पुत्रः पुत्रवतां वरः ॥ १६ ॥</s-l></s-lg><s-lg><s-l>तस्य बुद्धिः समुत्पन्ना द्वितीयः स्यात्कथं सुतः ।</s-l><s-l>एकपुत्रमपुत्रं वै प्रवदन्ति मनीषिणः ॥ १७ ॥</s-l></s-lg><s-lg><s-l>न चोच्छेदं कुलं यायाद्विस्तीर्येत कथं यशः ।</s-l><s-l>तस्याहमीप्सितं बुद्ध्वा कालीं मातरमावहम् ॥ १८ ॥</s-l></s-lg><s-lg><s-l>प्रतिज्ञां दुष्करां कृत्वा पितुरर्थे कुलस्य च ।</s-l><s-l>अराजा चोर्ध्वरेताश्च यथा सुविदितं तव ।</s-l><s-l>प्रतीतो निवसाम्येष प्रतिज्ञामनुपालयन् ॥ १९ ॥</s-l></s-lg><s-lg><s-l>तस्यां जज्ञे महाबाहुः श्रीमान्कुरुकुलोद्वहः ।</s-l><s-l>विचित्रवीर्यो धर्मात्मा कनीयान्मम पार्थिवः ॥ २० ॥</s-l></s-lg><s-lg><s-l>स्वर्यातेऽहं पितरि तं स्वराज्ये संन्यवेशयम् ।</s-l><s-l>विचित्रवीर्यं राजानं भृत्यो भूत्वा ह्यधश्चरः ॥ २१ ॥</s-l></s-lg><s-lg><s-l>तस्याहं सदृशान्दारान्राजेन्द्र समुदावहम् ।</s-l><s-l>जित्वा पार्थिवसंघातमपि ते बहुशः श्रुतम् ॥ २२ ॥</s-l></s-lg><s-lg><s-l>ततो रामेण समरे द्वन्द्वयुद्धमुपागमम् ।</s-l><s-l>स हि रामभयादेभिर्नागरैर्विप्रवासितः ।</s-l><s-l>दारेष्वतिप्रसक्तश्च यक्ष्माणं समपद्यत ॥ २३ ॥</s-l></s-lg><s-lg><s-l>यदा त्वराजके राष्ट्रे न ववर्ष सुरेश्वरः ।</s-l><s-l>तदाभ्यधावन्मामेव प्रजाः क्षुद्भयपीडिताः ॥ २४ ॥</s-l></s-lg><s-lg><s-l> प्रजा ऊचुः ।</s-l><s-l>उपक्षीणाः प्रजाः सर्वा राजा भव भवाय नः ।</s-l><s-l>ईतयो नुद भद्रं ते शंतनोः कुलवर्धन ॥ २५ ॥</s-l></s-lg><s-lg><s-l>पीड्यन्ते ते प्रजाः सर्वा व्याधिभिर्भृशदारुणैः ।</s-l><s-l>अल्पावशिष्टा गाङ्गेय ताः परित्रातुमर्हसि ॥ २६ ॥</s-l></s-lg><s-lg><s-l>व्याधीन्प्रणुद्य वीर त्वं प्रजा धर्मेण पालय ।</s-l><s-l>त्वयि जीवति मा राष्ट्रं विनाशमुपगच्छतु ॥ २७ ॥</s-l></s-lg><s-lg><s-l> भीष्म उवाच ।</s-l><s-l>प्रजानां क्रोशतीनां वै नैवाक्षुभ्यत मे मनः ।</s-l><s-l>प्रतिज्ञां रक्षमाणस्य सद्वृत्तं स्मरतस्तथा ॥ २८ ॥</s-l></s-lg><s-lg><s-l>ततः पौरा महाराज माता काली च मे शुभा ।</s-l><s-l>भृत्याः पुरोहिताचार्या ब्राह्मणाश्च बहुश्रुताः ।</s-l><s-l>मामूचुर्भृशसंतप्ता भव राजेति संततम् ॥ २९ ॥</s-l></s-lg><s-lg><s-l>प्रतीपरक्षितं राष्ट्रं त्वां प्राप्य विनशिष्यति ।</s-l><s-l>स त्वमस्मद्धितार्थं वै राजा भव महामते ॥ ३० ॥</s-l></s-lg><s-lg><s-l>इत्युक्तः प्राञ्जलिर्भूत्वा दुःखितो भृशमातुरः ।</s-l><s-l>तेभ्यो न्यवेदयं पुत्र प्रतिज्ञां पितृगौरवात् ।</s-l><s-l>ऊर्ध्वरेता ह्यराजा च कुलस्यार्थे पुनः पुनः ॥ ३१ ॥</s-l></s-lg><s-lg><s-l>ततोऽहं प्राञ्जलिर्भूत्वा मातरं संप्रसादयम् ।</s-l><s-l>नाम्ब शंतनुना जातः कौरवं वंशमुद्वहन् ।</s-l><s-l>प्रतिज्ञां वितथां कुर्यामिति राजन्पुनः पुनः ॥ ३२ ॥</s-l></s-lg><s-lg><s-l>विशेषतस्त्वदर्थं च धुरि मा मां नियोजय ।</s-l><s-l>अहं प्रेष्यश्च दासश्च तवाम्ब सुतवत्सले ॥ ३३ ॥</s-l></s-lg><s-lg><s-l>एवं तामनुनीयाहं मातरं जनमेव च ।</s-l><s-l>अयाचं भ्रातृदारेषु तदा व्यासं महामुनिम् ॥ ३४ ॥</s-l></s-lg><s-lg><s-l>सह मात्रा महाराज प्रसाद्य तमृषिं तदा ।</s-l><s-l>अपत्यार्थमयाचं वै प्रसादं कृतवांश्च सः ।</s-l><s-l>त्रीन्स पुत्रानजनयत्तदा भरतसत्तम ॥ ३५ ॥</s-l></s-lg><s-lg><s-l>अन्धः करणहीनेति न वै राजा पिता तव ।</s-l><s-l>राजा तु पाण्डुरभवन्महात्मा लोकविश्रुतः ॥ ३६ ॥</s-l></s-lg><s-lg><s-l>स राजा तस्य ते पुत्राः पितुर्दायाद्यहारिणः ।</s-l><s-l>मा तात कलहं कार्षी राज्यस्यार्धं प्रदीयताम् ॥ ३७ ॥</s-l></s-lg><s-lg><s-l>मयि जीवति राज्यं कः संप्रशासेत्पुमानिह ।</s-l><s-l>मावमंस्था वचो मह्यं शममिच्छामि वः सदा ॥ ३८ ॥</s-l></s-lg><s-lg><s-l>न विशेषोऽस्ति मे पुत्र त्वयि तेषु च पार्थिव ।</s-l><s-l>मतमेतत्पितुस्तुभ्यं गान्धार्या विदुरस्य च ॥ ३९ ॥</s-l></s-lg><s-lg><s-l>श्रोतव्यं यदि वृद्धानां मातिशङ्कीर्वचो मम ।</s-l><s-l>नाशयिष्यसि मा सर्वमात्मानं पृथिवीं तथा ॥ ४० ॥</s-l></s-lg>