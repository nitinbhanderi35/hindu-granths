<s-lg><s-l> नारद उवाच ।</s-l><s-l>एवमुक्तस्तदा तेन विश्वामित्रेण धीमता ।</s-l><s-l>नास्ते न शेते नाहारं कुरुते गालवस्तदा ॥ १ ॥</s-l></s-lg><s-lg><s-l>त्वगस्थिभूतो हरिणश्चिन्ताशोकपरायणः ।</s-l><s-l>शोचमानोऽतिमात्रं स दह्यमानश्च मन्युना ॥ २ ॥</s-l></s-lg><s-lg><s-l>कुतः पुष्टानि मित्राणि कुतोऽर्थाः संचयः कुतः ।</s-l><s-l>हयानां चन्द्रशुभ्राणां शतान्यष्टौ कुतो मम ॥ ३ ॥</s-l></s-lg><s-lg><s-l>कुतो मे भोजनश्रद्धा सुखश्रद्धा कुतश्च मे ।</s-l><s-l>श्रद्धा मे जीवितस्यापि छिन्ना किं जीवितेन मे ॥ ४ ॥</s-l></s-lg><s-lg><s-l>अहं पारं समुद्रस्य पृथिव्या वा परं परात् ।</s-l><s-l>गत्वात्मानं विमुञ्चामि किं फलं जीवितेन मे ॥ ५ ॥</s-l></s-lg><s-lg><s-l>अधनस्याकृतार्थस्य त्यक्तस्य विविधैः फलैः ।</s-l><s-l>ऋणं धारयमाणस्य कुतः सुखमनीहया ॥ ६ ॥</s-l></s-lg><s-lg><s-l>सुहृदां हि धनं भुक्त्वा कृत्वा प्रणयमीप्सितम् ।</s-l><s-l>प्रतिकर्तुमशक्तस्य जीवितान्मरणं वरम् ॥ ७ ॥</s-l></s-lg><s-lg><s-l>प्रतिश्रुत्य करिष्येति कर्तव्यं तदकुर्वतः ।</s-l><s-l>मिथ्यावचनदग्धस्य इष्टापूर्तं प्रणश्यति ॥ ८ ॥</s-l></s-lg><s-lg><s-l>न रूपमनृतस्यास्ति नानृतस्यास्ति संततिः ।</s-l><s-l>नानृतस्याधिपत्यं च कुत एव गतिः शुभा ॥ ९ ॥</s-l></s-lg><s-lg><s-l>कुतः कृतघ्नस्य यशः कुतः स्थानं कुतः सुखम् ।</s-l><s-l>अश्रद्धेयः कृतघ्नो हि कृतघ्ने नास्ति निष्कृतिः ॥ १० ॥</s-l></s-lg><s-lg><s-l>न जीवत्यधनः पापः कुतः पापस्य तन्त्रणम् ।</s-l><s-l>पापो ध्रुवमवाप्नोति विनाशं नाशयन्कृतम् ॥ ११ ॥</s-l></s-lg><s-lg><s-l>सोऽहं पापः कृतघ्नश्च कृपणश्चानृतोऽपि च ।</s-l><s-l>गुरोर्यः कृतकार्यः संस्तत्करोमि न भाषितम् ।</s-l><s-l>सोऽहं प्राणान्विमोक्ष्यामि कृत्वा यत्नमनुत्तमम् ॥ १२ ॥</s-l></s-lg><s-lg><s-l>अर्थना न मया काचित्कृतपूर्वा दिवौकसाम् ।</s-l><s-l>मानयन्ति च मां सर्वे त्रिदशा यज्ञसंस्तरे ॥ १३ ॥</s-l></s-lg><s-lg><s-l>अहं तु विबुधश्रेष्ठं देवं त्रिभुवनेश्वरम् ।</s-l><s-l>विष्णुं गच्छाम्यहं कृष्णं गतिं गतिमतां वरम् ॥ १४ ॥</s-l></s-lg><s-lg><s-l>भोगा यस्मात्प्रतिष्ठन्ते व्याप्य सर्वान्सुरासुरान् ।</s-l><s-l>प्रयतो द्रष्टुमिच्छामि महायोगिनमव्ययम् ॥ १५ ॥</s-l></s-lg><s-lg><s-l>एवमुक्ते सखा तस्य गरुडो विनतात्मजः ।</s-l><s-l>दर्शयामास तं प्राह संहृष्टः प्रियकाम्यया ॥ १६ ॥</s-l></s-lg><s-lg><s-l>सुहृद्भवान्मम मतः सुहृदां च मतः सुहृत् ।</s-l><s-l>ईप्सितेनाभिलाषेण योक्तव्यो विभवे सति ॥ १७ ॥</s-l></s-lg><s-lg><s-l>विभवश्चास्ति मे विप्र वासवावरजो द्विज ।</s-l><s-l>पूर्वमुक्तस्त्वदर्थं च कृतः कामश्च तेन मे ॥ १८ ॥</s-l></s-lg><s-lg><s-l>स भवानेतु गच्छाव नयिष्ये त्वां यथासुखम् ।</s-l><s-l>देशं पारं पृथिव्या वा गच्छ गालव माचिरम् ॥ १९ ॥</s-l></s-lg>