<s-lg><s-l> धृतराष्ट्र उवाच ।</s-l><s-l>जाग्रतो दह्यमानस्य यत्कार्यमनुपश्यसि ।</s-l><s-l>तद्ब्रूहि त्वं हि नस्तात धर्मार्थकुशलः शुचिः ॥ १ ॥</s-l></s-lg><s-lg><s-l>त्वं मां यथावद्विदुर प्रशाधि प्रज्ञापूर्वं सर्वमजातशत्रोः ।</s-l><s-l>यन्मन्यसे पथ्यमदीनसत्त्व श्रेयस्करं ब्रूहि तद्वै कुरूणाम् ॥ २ ॥</s-l></s-lg><s-lg><s-l>पापाशङ्की पापमेवानुपश्यन्पृच्छामि त्वां व्याकुलेनात्मनाहम् ।</s-l><s-l>कवे तन्मे ब्रूहि सर्वं यथावन्मनीषितं सर्वमजातशत्रोः ॥ ३ ॥</s-l></s-lg><s-lg><s-l> विदुर उवाच ।</s-l><s-l>शुभं वा यदि वा पापं द्वेष्यं वा यदि वा प्रियम् ।</s-l><s-l>अपृष्टस्तस्य तद्ब्रूयाद्यस्य नेच्छेत्पराभवम् ॥ ४ ॥</s-l></s-lg><s-lg><s-l>तस्माद्वक्ष्यामि ते राजन्भवमिच्छन्कुरून्प्रति ।</s-l><s-l>वचः श्रेयस्करं धर्म्यं ब्रुवतस्तन्निबोध मे ॥ ५ ॥</s-l></s-lg><s-lg><s-l>मिथ्योपेतानि कर्माणि सिध्येयुर्यानि भारत ।</s-l><s-l>अनुपायप्रयुक्तानि मा स्म तेषु मनः कृथाः ॥ ६ ॥</s-l></s-lg><s-lg><s-l>तथैव योगविहितं न सिध्येत्कर्म यन्नृप ।</s-l><s-l>उपाययुक्तं मेधावी न तत्र ग्लपयेन्मनः ॥ ७ ॥</s-l></s-lg><s-lg><s-l>अनुबन्धानवेक्षेत सानुबन्धेषु कर्मसु ।</s-l><s-l>संप्रधार्य च कुर्वीत न वेगेन समाचरेत् ॥ ८ ॥</s-l></s-lg><s-lg><s-l>अनुबन्धं च संप्रेक्ष्य विपाकांश्चैव कर्मणाम् ।</s-l><s-l>उत्थानमात्मनश्चैव धीरः कुर्वीत वा न वा ॥ ९ ॥</s-l></s-lg><s-lg><s-l>यः प्रमाणं न जानाति स्थाने वृद्धौ तथा क्षये ।</s-l><s-l>कोशे जनपदे दण्डे न स राज्येऽवतिष्ठते ॥ १० ॥</s-l></s-lg><s-lg><s-l>यस्त्वेतानि प्रमाणानि यथोक्तान्यनुपश्यति ।</s-l><s-l>युक्तो धर्मार्थयोर्ज्ञाने स राज्यमधिगच्छति ॥ ११ ॥</s-l></s-lg><s-lg><s-l>न राज्यं प्राप्तमित्येव वर्तितव्यमसांप्रतम् ।</s-l><s-l>श्रियं ह्यविनयो हन्ति जरा रूपमिवोत्तमम् ॥ १२ ॥</s-l></s-lg><s-lg><s-l>भक्ष्योत्तमप्रतिच्छन्नं मत्स्यो बडिशमायसम् ।</s-l><s-l>रूपाभिपाती ग्रसते नानुबन्धमवेक्षते ॥ १३ ॥</s-l></s-lg><s-lg><s-l>यच्छक्यं ग्रसितुं ग्रस्यं ग्रस्तं परिणमेच्च यत् ।</s-l><s-l>हितं च परिणामे यत्तदद्यं भूतिमिच्छता ॥ १४ ॥</s-l></s-lg><s-lg><s-l>वनस्पतेरपक्वानि फलानि प्रचिनोति यः ।</s-l><s-l>स नाप्नोति रसं तेभ्यो बीजं चास्य विनश्यति ॥ १५ ॥</s-l></s-lg><s-lg><s-l>यस्तु पक्वमुपादत्ते काले परिणतं फलम् ।</s-l><s-l>फलाद्रसं स लभते बीजाच्चैव फलं पुनः ॥ १६ ॥</s-l></s-lg><s-lg><s-l>यथा मधु समादत्ते रक्षन्पुष्पाणि षट्पदः ।</s-l><s-l>तद्वदर्थान्मनुष्येभ्य आदद्यादविहिंसया ॥ १७ ॥</s-l></s-lg><s-lg><s-l>पुष्पं पुष्पं विचिन्वीत मूलच्छेदं न कारयेत् ।</s-l><s-l>मालाकार इवारामे न यथाङ्गारकारकः ॥ १८ ॥</s-l></s-lg><s-lg><s-l>किं नु मे स्यादिदं कृत्वा किं नु मे स्यादकुर्वतः ।</s-l><s-l>इति कर्माणि संचिन्त्य कुर्याद्वा पुरुषो न वा ॥ १९ ॥</s-l></s-lg><s-lg><s-l>अनारभ्या भवन्त्यर्थाः केचिन्नित्यं तथागताः ।</s-l><s-l>कृतः पुरुषकारोऽपि भवेद्येषु निरर्थकः ॥ २० ॥</s-l></s-lg><s-lg><s-l>कांश्चिदर्थान्नरः प्राज्ञो लघुमूलान्महाफलान् ।</s-l><s-l>क्षिप्रमारभते कर्तुं न विघ्नयति तादृशान् ॥ २१ ॥</s-l></s-lg><s-lg><s-l>ऋजु पश्यति यः सर्वं चक्षुषानुपिबन्निव ।</s-l><s-l>आसीनमपि तूष्णीकमनुरज्यन्ति तं प्रजाः ॥ २२ ॥</s-l></s-lg><s-lg><s-l>चक्षुषा मनसा वाचा कर्मणा च चतुर्विधम् ।</s-l><s-l>प्रसादयति लोकं यः तं लोकोऽनुप्रसीदति ॥ २३ ॥</s-l></s-lg><s-lg><s-l>यस्मात्त्रस्यन्ति भूतानि मृगव्याधान्मृगा इव ।</s-l><s-l>सागरान्तामपि महीं लब्ध्वा स परिहीयते ॥ २४ ॥</s-l></s-lg><s-lg><s-l>पितृपैतामहं राज्यं प्राप्तवान्स्वेन तेजसा ।</s-l><s-l>वायुरभ्रमिवासाद्य भ्रंशयत्यनये स्थितः ॥ २५ ॥</s-l></s-lg><s-lg><s-l>धर्ममाचरतो राज्ञः सद्भिश्चरितमादितः ।</s-l><s-l>वसुधा वसुसंपूर्णा वर्धते भूतिवर्धनी ॥ २६ ॥</s-l></s-lg><s-lg><s-l>अथ संत्यजतो धर्ममधर्मं चानुतिष्ठतः ।</s-l><s-l>प्रतिसंवेष्टते भूमिरग्नौ चर्माहितं यथा ॥ २७ ॥</s-l></s-lg><s-lg><s-l>य एव यत्नः क्रियते परराष्ट्रावमर्दने ।</s-l><s-l>स एव यत्नः कर्तव्यः स्वराष्ट्रपरिपालने ॥ २८ ॥</s-l></s-lg><s-lg><s-l>धर्मेण राज्यं विन्देत धर्मेण परिपालयेत् ।</s-l><s-l>धर्ममूलां श्रियं प्राप्य न जहाति न हीयते ॥ २९ ॥</s-l></s-lg><s-lg><s-l>अप्युन्मत्तात्प्रलपतो बालाच्च परिसर्पतः ।</s-l><s-l>सर्वतः सारमादद्यादश्मभ्य इव काञ्चनम् ॥ ३० ॥</s-l></s-lg><s-lg><s-l>सुव्याहृतानि सुधियां सुकृतानि ततस्ततः ।</s-l><s-l>संचिन्वन्धीर आसीत शिलाहारी शिलं यथा ॥ ३१ ॥</s-l></s-lg><s-lg><s-l>गन्धेन गावः पश्यन्ति वेदैः पश्यन्ति ब्राह्मणाः ।</s-l><s-l>चारैः पश्यन्ति राजानश्चक्षुर्भ्यामितरे जनाः ॥ ३२ ॥</s-l></s-lg><s-lg><s-l>भूयांसं लभते क्लेशं या गौर्भवति दुर्दुहा ।</s-l><s-l>अथ या सुदुहा राजन्नैव तां विनयन्त्यपि ॥ ३३ ॥</s-l></s-lg><s-lg><s-l>यदतप्तं प्रणमति न तत्संतापयन्त्यपि ।</s-l><s-l>यच्च स्वयं नतं दारु न तत्संनामयन्त्यपि ॥ ३४ ॥</s-l></s-lg><s-lg><s-l>एतयोपमया धीरः संनमेत बलीयसे ।</s-l><s-l>इन्द्राय स प्रणमते नमते यो बलीयसे ॥ ३५ ॥</s-l></s-lg><s-lg><s-l>पर्जन्यनाथाः पशवो राजानो मित्रबान्धवाः ।</s-l><s-l>पतयो बान्धवाः स्त्रीणां ब्राह्मणा वेदबान्धवाः ॥ ३६ ॥</s-l></s-lg><s-lg><s-l>सत्येन रक्ष्यते धर्मो विद्या योगेन रक्ष्यते ।</s-l><s-l>मृजया रक्ष्यते रूपं कुलं वृत्तेन रक्ष्यते ॥ ३७ ॥</s-l></s-lg><s-lg><s-l>मानेन रक्ष्यते धान्यमश्वान्रक्षत्यनुक्रमः ।</s-l><s-l>अभीक्ष्णदर्शनाद्गावः स्त्रियो रक्ष्याः कुचेलतः ॥ ३८ ॥</s-l></s-lg><s-lg><s-l>न कुलं वृत्तहीनस्य प्रमाणमिति मे मतिः ।</s-l><s-l>अन्त्येष्वपि हि जातानां वृत्तमेव विशिष्यते ॥ ३९ ॥</s-l></s-lg><s-lg><s-l>य ईर्ष्युः परवित्तेषु रूपे वीर्ये कुलान्वये ।</s-l><s-l>सुखे सौभाग्यसत्कारे तस्य व्याधिरनन्तकः ॥ ४० ॥</s-l></s-lg><s-lg><s-l>अकार्यकरणाद्भीतः कार्याणां च विवर्जनात् ।</s-l><s-l>अकाले मन्त्रभेदाच्च येन माद्येन्न तत्पिबेत् ॥ ४१ ॥</s-l></s-lg><s-lg><s-l>विद्यामदो धनमदस्तृतीयोऽभिजनो मदः ।</s-l><s-l>एते मदावलिप्तानामेत एव सतां दमाः ॥ ४२ ॥</s-l></s-lg><s-lg><s-l>असन्तोऽभ्यर्थिताः सद्भिः किंचित्कार्यं कदाचन ।</s-l><s-l>मन्यन्ते सन्तमात्मानमसन्तमपि विश्रुतम् ॥ ४३ ॥</s-l></s-lg><s-lg><s-l>गतिरात्मवतां सन्तः सन्त एव सतां गतिः ।</s-l><s-l>असतां च गतिः सन्तो न त्वसन्तः सतां गतिः ॥ ४४ ॥</s-l></s-lg><s-lg><s-l>जिता सभा वस्त्रवता समाशा गोमता जिता ।</s-l><s-l>अध्वा जितो यानवता सर्वं शीलवता जितम् ॥ ४५ ॥</s-l></s-lg><s-lg><s-l>शीलं प्रधानं पुरुषे तद्यस्येह प्रणश्यति ।</s-l><s-l>न तस्य जीवितेनार्थो न धनेन न बन्धुभिः ॥ ४६ ॥</s-l></s-lg><s-lg><s-l>आढ्यानां मांसपरमं मध्यानां गोरसोत्तरम् ।</s-l><s-l>लवणोत्तरं दरिद्राणां भोजनं भरतर्षभ ॥ ४७ ॥</s-l></s-lg><s-lg><s-l>संपन्नतरमेवान्नं दरिद्रा भुञ्जते सदा ।</s-l><s-l>क्षुत्स्वादुतां जनयति सा चाढ्येषु सुदुर्लभा ॥ ४८ ॥</s-l></s-lg><s-lg><s-l>प्रायेण श्रीमतां लोके भोक्तुं शक्तिर्न विद्यते ।</s-l><s-l>दरिद्राणां तु राजेन्द्र अपि काष्ठं हि जीर्यते ॥ ४९ ॥</s-l></s-lg><s-lg><s-l>अवृत्तिर्भयमन्त्यानां मध्यानां मरणाद्भयम् ।</s-l><s-l>उत्तमानां तु मर्त्यानामवमानात्परं भयम् ॥ ५० ॥</s-l></s-lg><s-lg><s-l>ऐश्वर्यमदपापिष्ठा मदाः पानमदादयः ।</s-l><s-l>ऐश्वर्यमदमत्तो हि नापतित्वा विबुध्यते ॥ ५१ ॥</s-l></s-lg><s-lg><s-l>इन्द्रियैरिन्द्रियार्थेषु वर्तमानैरनिग्रहैः ।</s-l><s-l>तैरयं ताप्यते लोको नक्षत्राणि ग्रहैरिव ॥ ५२ ॥</s-l></s-lg><s-lg><s-l>यो जितः पञ्चवर्गेण सहजेनात्मकर्शिना ।</s-l><s-l>आपदस्तस्य वर्धन्ते शुक्लपक्ष इवोडुराट् ॥ ५३ ॥</s-l></s-lg><s-lg><s-l>अविजित्य य आत्मानममात्यान्विजिगीषते ।</s-l><s-l>अमित्रान्वाजितामात्यः सोऽवशः परिहीयते ॥ ५४ ॥</s-l></s-lg><s-lg><s-l>आत्मानमेव प्रथमं देशरूपेण यो जयेत् ।</s-l><s-l>ततोऽमात्यानमित्रांश्च न मोघं विजिगीषते ॥ ५५ ॥</s-l></s-lg><s-lg><s-l>वश्येन्द्रियं जितामात्यं धृतदण्डं विकारिषु ।</s-l><s-l>परीक्ष्यकारिणं धीरमत्यन्तं श्रीर्निषेवते ॥ ५६ ॥</s-l></s-lg><s-lg><s-l>रथः शरीरं पुरुषस्य राजन्नात्मा नियन्तेन्द्रियाण्यस्य चाश्वाः ।</s-l><s-l>तैरप्रमत्तः कुशलः सदश्वैर्दान्तैः सुखं याति रथीव धीरः ॥ ५७ ॥</s-l></s-lg><s-lg><s-l>एतान्यनिगृहीतानि व्यापादयितुमप्यलम् ।</s-l><s-l>अविधेया इवादान्ता हयाः पथि कुसारथिम् ॥ ५८ ॥</s-l></s-lg><s-lg><s-l>अनर्थमर्थतः पश्यन्नर्थं चैवाप्यनर्थतः ।</s-l><s-l>इन्द्रियैः प्रसृतो बालः सुदुःखं मन्यते सुखम् ॥ ५९ ॥</s-l></s-lg><s-lg><s-l>धर्मार्थौ यः परित्यज्य स्यादिन्द्रियवशानुगः ।</s-l><s-l>श्रीप्राणधनदारेभ्य क्षिप्रं स परिहीयते ॥ ६० ॥</s-l></s-lg><s-lg><s-l>अर्थानामीश्वरो यः स्यादिन्द्रियाणामनीश्वरः ।</s-l><s-l>इन्द्रियाणामनैश्वर्यादैश्वर्याद्भ्रश्यते हि सः ॥ ६१ ॥</s-l></s-lg><s-lg><s-l>आत्मनात्मानमन्विच्छेन्मनोबुद्धीन्द्रियैर्यतैः ।</s-l><s-l>आत्मैव ह्यात्मनो बन्धुरात्मैव रिपुरात्मनः ॥ ६२ ॥</s-l></s-lg><s-lg><s-l>क्षुद्राक्षेणेव जालेन झषावपिहितावुभौ ।</s-l><s-l>कामश्च राजन्क्रोधश्च तौ प्रज्ञानं विलुम्पतः ॥ ६३ ॥</s-l></s-lg><s-lg><s-l>समवेक्ष्येह धर्मार्थौ संभारान्योऽधिगच्छति ।</s-l><s-l>स वै संभृतसंभारः सततं सुखमेधते ॥ ६४ ॥</s-l></s-lg><s-lg><s-l>यः पञ्चाभ्यन्तराञ्शत्रूनविजित्य मतिक्षयान् ।</s-l><s-l>जिगीषति रिपूनन्यान्रिपवोऽभिभवन्ति तम् ॥ ६५ ॥</s-l></s-lg><s-lg><s-l>दृश्यन्ते हि दुरात्मानो वध्यमानाः स्वकर्मभिः ।</s-l><s-l>इन्द्रियाणामनीशत्वाद्राजानो राज्यविभ्रमैः ॥ ६६ ॥</s-l></s-lg><s-lg><s-l>असंत्यागात्पापकृतामपापांस्तुल्यो दण्डः स्पृशते मिश्रभावात् ।</s-l><s-l>शुष्केणार्द्रं दह्यते मिश्रभावात्तस्मात्पापैः सह संधिं न कुर्यात् ॥ ६७ ॥</s-l></s-lg><s-lg><s-l>निजानुत्पततः शत्रून्पञ्च पञ्चप्रयोजनान् ।</s-l><s-l>यो मोहान्न निगृह्णाति तमापद्ग्रसते नरम् ॥ ६८ ॥</s-l></s-lg><s-lg><s-l>अनसूयार्जवं शौचं संतोषः प्रियवादिता ।</s-l><s-l>दमः सत्यमनायासो न भवन्ति दुरात्मनाम् ॥ ६९ ॥</s-l></s-lg><s-lg><s-l>आत्मज्ञानमनायासस्तितिक्षा धर्मनित्यता ।</s-l><s-l>वाक्चैव गुप्ता दानं च नैतान्यन्त्येषु भारत ॥ ७० ॥</s-l></s-lg><s-lg><s-l>आक्रोशपरिवादाभ्यां विहिंसन्त्यबुधा बुधान् ।</s-l><s-l>वक्ता पापमुपादत्ते क्षममाणो विमुच्यते ॥ ७१ ॥</s-l></s-lg><s-lg><s-l>हिंसा बलमसाधूनां राज्ञां दण्डविधिर्बलम् ।</s-l><s-l>शुश्रूषा तु बलं स्त्रीणां क्षमा गुणवतां बलम् ॥ ७२ ॥</s-l></s-lg><s-lg><s-l>वाक्संयमो हि नृपते सुदुष्करतमो मतः ।</s-l><s-l>अर्थवच्च विचित्रं च न शक्यं बहु भाषितुम् ॥ ७३ ॥</s-l></s-lg><s-lg><s-l>अभ्यावहति कल्याणं विविधा वाक्सुभाषिता ।</s-l><s-l>सैव दुर्भाषिता राजन्ननर्थायोपपद्यते ॥ ७४ ॥</s-l></s-lg><s-lg><s-l>संरोहति शरैर्विद्धं वनं परशुना हतम् ।</s-l><s-l>वाचा दुरुक्तं बीभत्सं न संरोहति वाक्क्षतम् ॥ ७५ ॥</s-l></s-lg><s-lg><s-l>कर्णिनालीकनाराचा निर्हरन्ति शरीरतः ।</s-l><s-l>वाक्शल्यस्तु न निर्हर्तुं शक्यो हृदिशयो हि सः ॥ ७६ ॥</s-l></s-lg><s-lg><s-l>वाक्सायका वदनान्निष्पतन्ति यैराहतः शोचति रात्र्यहानि ।</s-l><s-l>परस्य नामर्मसु ते पतन्ति तान्पण्डितो नावसृजेत्परेषु ॥ ७७ ॥</s-l></s-lg><s-lg><s-l>यस्मै देवाः प्रयच्छन्ति पुरुषाय पराभवम् ।</s-l><s-l>बुद्धिं तस्यापकर्षन्ति सोऽपाचीनानि पश्यति ॥ ७८ ॥</s-l></s-lg><s-lg><s-l>बुद्धौ कलुषभूतायां विनाशे प्रत्युपस्थिते ।</s-l><s-l>अनयो नयसंकाशो हृदयान्नापसर्पति ॥ ७९ ॥</s-l></s-lg><s-lg><s-l>सेयं बुद्धिः परीता ते पुत्राणां तव भारत ।</s-l><s-l>पाण्डवानां विरोधेन न चैनामवबुध्यसे ॥ ८० ॥</s-l></s-lg><s-lg><s-l>राजा लक्षणसंपन्नस्त्रैलोक्यस्यापि यो भवेत् ।</s-l><s-l>शिष्यस्ते शासिता सोऽस्तु धृतराष्ट्र युधिष्ठिरः ॥ ८१ ॥</s-l></s-lg><s-lg><s-l>अतीव सर्वान्पुत्रांस्ते भागधेयपुरस्कृतः ।</s-l><s-l>तेजसा प्रज्ञया चैव युक्तो धर्मार्थतत्त्ववित् ॥ ८२ ॥</s-l></s-lg><s-lg><s-l>आनृशंस्यादनुक्रोशाद्योऽसौ धर्मभृतां वरः ।</s-l><s-l>गौरवात्तव राजेन्द्र बहून्क्लेशांस्तितिक्षति ॥ ८३ ॥</s-l></s-lg>