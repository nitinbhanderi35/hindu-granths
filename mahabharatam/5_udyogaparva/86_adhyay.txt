<s-lg><s-l> दुर्योधन उवाच ।</s-l><s-l>यदाह विदुरः कृष्णे सर्वं तत्सत्यमुच्यते ।</s-l><s-l>अनुरक्तो ह्यसंहार्यः पार्थान्प्रति जनार्दनः ॥ १ ॥</s-l></s-lg><s-lg><s-l>यत्तु सत्कारसंयुक्तं देयं वसु जनार्दने ।</s-l><s-l>अनेकरूपं राजेन्द्र न तद्देयं कदाचन ॥ २ ॥</s-l></s-lg><s-lg><s-l>देशः कालस्तथायुक्तो न हि नार्हति केशवः ।</s-l><s-l>मंस्यत्यधोक्षजो राजन्भयादर्चति मामिति ॥ ३ ॥</s-l></s-lg><s-lg><s-l>अवमानश्च यत्र स्यात्क्षत्रियस्य विशां पते ।</s-l><s-l>न तत्कुर्याद्बुधः कार्यमिति मे निश्चिता मतिः ॥ ४ ॥</s-l></s-lg><s-lg><s-l>स हि पूज्यतमो देवः कृष्णः कमललोचनः ।</s-l><s-l>त्रयाणामपि लोकानां विदितं मम सर्वथा ॥ ५ ॥</s-l></s-lg><s-lg><s-l>न तु तस्मिन्प्रदेयं स्यात्तथा कार्यगतिः प्रभो ।</s-l><s-l>विग्रहः समुपारब्धो न हि शाम्यत्यविग्रहात् ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा भीष्मः कुरुपितामहः ।</s-l><s-l>वैचित्रवीर्यं राजानमिदं वचनमब्रवीत् ॥ ७ ॥</s-l></s-lg><s-lg><s-l>सत्कृतोऽसत्कृतो वापि न क्रुध्येत जनार्दनः ।</s-l><s-l>नालमन्यमवज्ञातुमवज्ञातोऽपि केशवः ॥ ८ ॥</s-l></s-lg><s-lg><s-l>यत्तु कार्यं महाबाहो मनसा कार्यतां गतम् ।</s-l><s-l>सर्वोपायैर्न तच्छक्यं केनचित्कर्तुमन्यथा ॥ ९ ॥</s-l></s-lg><s-lg><s-l>स यद्ब्रूयान्महाबाहुस्तत्कार्यमविशङ्कया ।</s-l><s-l>वासुदेवेन तीर्थेन क्षिप्रं संशाम्य पाण्डवैः ॥ १० ॥</s-l></s-lg><s-lg><s-l>धर्म्यमर्थ्यं स धर्मात्मा ध्रुवं वक्ता जनार्दनः ।</s-l><s-l>तस्मिन्वाच्याः प्रिया वाचो भवता बान्धवैः सह ॥ ११ ॥</s-l></s-lg><s-lg><s-l> दुर्योधन उवाच ।</s-l><s-l>न पर्यायोऽस्ति यद्राजञ्श्रियं निष्केवलामहम् ।</s-l><s-l>तैः सहेमामुपाश्नीयां जीवञ्जीवैः पितामह ॥ १२ ॥</s-l></s-lg><s-lg><s-l>इदं तु सुमहत्कार्यं शृणु मे यत्समर्थितम् ।</s-l><s-l>परायणं पाण्डवानां नियंस्यामि जनार्दनम् ॥ १३ ॥</s-l></s-lg><s-lg><s-l>तस्मिन्बद्धे भविष्यन्ति वृष्णयः पृथिवी तथा ।</s-l><s-l>पाण्डवाश्च विधेया मे स च प्रातरिहेष्यति ॥ १४ ॥</s-l></s-lg><s-lg><s-l>अत्रोपायं यथा सम्यङ्न बुध्येत जनार्दनः ।</s-l><s-l>न चापायो भवेत्कश्चित्तद्भवान्प्रब्रवीतु मे ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा घोरं कृष्णाभिसंहितम् ।</s-l><s-l>धृतराष्ट्रः सहामात्यो व्यथितो विमनाभवत् ॥ १६ ॥</s-l></s-lg><s-lg><s-l>ततो दुर्योधनमिदं धृतराष्ट्रोऽब्रवीद्वचः ।</s-l><s-l>मैवं वोचः प्रजापाल नैष धर्मः सनातनः ॥ १७ ॥</s-l></s-lg><s-lg><s-l>दूतश्च हि हृषीकेशः संबन्धी च प्रियश्च नः ।</s-l><s-l>अपापः कौरवेयेषु कथं बन्धनमर्हति ॥ १८ ॥</s-l></s-lg><s-lg><s-l> भीष्म उवाच ।</s-l><s-l>परीतो धृतराष्ट्रायं तव पुत्रः सुमन्दधीः ।</s-l><s-l>वृणोत्यनर्थं न त्वर्थं याच्यमानः सुहृद्गणैः ॥ १९ ॥</s-l></s-lg><s-lg><s-l>इममुत्पथि वर्तन्तं पापं पापानुबन्धिनम् ।</s-l><s-l>वाक्यानि सुहृदां हित्वा त्वमप्यस्यानुवर्तसे ॥ २० ॥</s-l></s-lg><s-lg><s-l>कृष्णमक्लिष्टकर्माणमासाद्यायं सुदुर्मतिः ।</s-l><s-l>तव पुत्रः सहामात्यः क्षणेन न भविष्यति ॥ २१ ॥</s-l></s-lg><s-lg><s-l>पापस्यास्य नृशंसस्य त्यक्तधर्मस्य दुर्मतेः ।</s-l><s-l>नोत्सहेऽनर्थसंयुक्तां वाचं श्रोतुं कथंचन ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा भरतश्रेष्ठो वृद्धः परममन्युमान् ।</s-l><s-l>उत्थाय तस्मात्प्रातिष्ठद्भीष्मः सत्यपराक्रमः ॥ २३ ॥</s-l></s-lg>