<s-lg><s-l> भीष्म उवाच ।</s-l><s-l>शकुनिर्मातुलस्तेऽसौ रथ एको नराधिप ।</s-l><s-l>प्रसज्य पाण्डवैर्वैरं योत्स्यते नात्र संशयः ॥ १ ॥</s-l></s-lg><s-lg><s-l>एतस्य सैन्या दुर्धर्षाः समरेऽप्रतियायिनः ।</s-l><s-l>विकृतायुधभूयिष्ठा वायुवेगसमा जवे ॥ २ ॥</s-l></s-lg><s-lg><s-l>द्रोणपुत्रो महेष्वासः सर्वेषामति धन्विनाम् ।</s-l><s-l>समरे चित्रयोधी च दृढास्त्रश्च महारथः ॥ ३ ॥</s-l></s-lg><s-lg><s-l>एतस्य हि महाराज यथा गाण्डीवधन्वनः ।</s-l><s-l>शरासनाद्विनिर्मुक्ताः संसक्ता यान्ति सायकाः ॥ ४ ॥</s-l></s-lg><s-lg><s-l>नैष शक्यो मया वीरः संख्यातुं रथसत्तमः ।</s-l><s-l>निर्दहेदपि लोकांस्त्रीनिच्छन्नेष महायशाः ॥ ५ ॥</s-l></s-lg><s-lg><s-l>क्रोधस्तेजश्च तपसा संभृतोऽऽश्रमवासिना ।</s-l><s-l>द्रोणेनानुगृहीतश्च दिव्यैरस्त्रैरुदारधीः ॥ ६ ॥</s-l></s-lg><s-lg><s-l>दोषस्त्वस्य महानेको येनैष भरतर्षभ ।</s-l><s-l>न मे रथो नातिरथो मतः पार्थिवसत्तम ॥ ७ ॥</s-l></s-lg><s-lg><s-l>जीवितं प्रियमत्यर्थमायुष्कामः सदा द्विजः ।</s-l><s-l>न ह्यस्य सदृशः कश्चिदुभयोः सेनयोरपि ॥ ८ ॥</s-l></s-lg><s-lg><s-l>हन्यादेकरथेनैव देवानामपि वाहिनीम् ।</s-l><s-l>वपुष्मांस्तलघोषेण स्फोटयेदपि पर्वतान् ॥ ९ ॥</s-l></s-lg><s-lg><s-l>असंख्येयगुणो वीरः प्रहर्ता दारुणद्युतिः ।</s-l><s-l>दण्डपाणिरिवासह्यः कालवत्प्रचरिष्यति ॥ १० ॥</s-l></s-lg><s-lg><s-l>युगान्ताग्निसमः क्रोधे सिंहग्रीवो महामतिः ।</s-l><s-l>एष भारत युद्धस्य पृष्ठं संशमयिष्यति ॥ ११ ॥</s-l></s-lg><s-lg><s-l>पिता त्वस्य महातेजा वृद्धोऽपि युवभिर्वरः ।</s-l><s-l>रणे कर्म महत्कर्ता तत्र मे नास्ति संशयः ॥ १२ ॥</s-l></s-lg><s-lg><s-l>अस्त्रवेगानिलोद्धूतः सेनाकक्षेन्धनोत्थितः ।</s-l><s-l>पाण्डुपुत्रस्य सैन्यानि प्रधक्ष्यति जये धृतः ॥ १३ ॥</s-l></s-lg><s-lg><s-l>रथयूथपयूथानां यूथपः स नरर्षभः ।</s-l><s-l>भारद्वाजात्मजः कर्ता कर्म तीव्रं हिताय वः ॥ १४ ॥</s-l></s-lg><s-lg><s-l>सर्वमूर्धाभिषिक्तानामाचार्यः स्थविरो गुरुः ।</s-l><s-l>गच्छेदन्तं सृञ्जयानां प्रियस्त्वस्य धनंजयः ॥ १५ ॥</s-l></s-lg><s-lg><s-l>नैष जातु महेष्वासः पार्थमक्लिष्टकारिणम् ।</s-l><s-l>हन्यादाचार्यकं दीप्तं संस्मृत्य गुणनिर्जितम् ॥ १६ ॥</s-l></s-lg><s-lg><s-l>श्लाघत्येष सदा वीरः पार्थस्य गुणविस्तरैः ।</s-l><s-l>पुत्रादभ्यधिकं चैव भारद्वाजोऽनुपश्यति ॥ १७ ॥</s-l></s-lg><s-lg><s-l>हन्यादेकरथेनैव देवगन्धर्वदानवान् ।</s-l><s-l>एकीभूतानपि रणे दिव्यैरस्त्रैः प्रतापवान् ॥ १८ ॥</s-l></s-lg><s-lg><s-l>पौरवो राजशार्दूलस्तव राजन्महारथः ।</s-l><s-l>मतो मम रथो वीर परवीररथारुजः ॥ १९ ॥</s-l></s-lg><s-lg><s-l>स्वेन सैन्येन सहितः प्रतपञ्शत्रुवाहिनीम् ।</s-l><s-l>प्रधक्ष्यति स पाञ्चालान्कक्षं कृष्णगतिर्यथा ॥ २० ॥</s-l></s-lg><s-lg><s-l>सत्यव्रतो रथवरो राजपुत्रो महारथः ।</s-l><s-l>तव राजन्रिपुबले कालवत्प्रचरिष्यति ॥ २१ ॥</s-l></s-lg><s-lg><s-l>एतस्य योधा राजेन्द्र विचित्रकवचायुधाः ।</s-l><s-l>विचरिष्यन्ति संग्रामे निघ्नन्तः शात्रवांस्तव ॥ २२ ॥</s-l></s-lg><s-lg><s-l>वृषसेनो रथाग्र्यस्ते कर्णपुत्रो महारथः ।</s-l><s-l>प्रधक्ष्यति रिपूणां ते बलानि बलिनां वरः ॥ २३ ॥</s-l></s-lg><s-lg><s-l>जलसंधो महातेजा राजन्रथवरस्तव ।</s-l><s-l>त्यक्ष्यते समरे प्राणान्मागधः परवीरहा ॥ २४ ॥</s-l></s-lg><s-lg><s-l>एष योत्स्यति संग्रामे गजस्कन्धविशारदः ।</s-l><s-l>रथेन वा महाबाहुः क्षपयञ्शत्रुवाहिनीम् ॥ २५ ॥</s-l></s-lg><s-lg><s-l>रथ एष महाराज मतो मम नरर्षभः ।</s-l><s-l>त्वदर्थे त्यक्ष्यति प्राणान्सह सैन्यो महारणे ॥ २६ ॥</s-l></s-lg><s-lg><s-l>एष विक्रान्तयोधी च चित्रयोधी च संगरे ।</s-l><s-l>वीतभीश्चापि ते राजञ्शात्रवैः सह योत्स्यते ॥ २७ ॥</s-l></s-lg><s-lg><s-l>बाह्लीकोऽतिरथश्चैव समरे चानिवर्तिता ।</s-l><s-l>मम राजन्मतो युद्धे शूरो वैवस्वतोपमः ॥ २८ ॥</s-l></s-lg><s-lg><s-l>न ह्येष समरं प्राप्य निवर्तेत कथंचन ।</s-l><s-l>यथा सततगो राजन्नाभिहत्य परान्रणे ॥ २९ ॥</s-l></s-lg><s-lg><s-l>सेनापतिर्महाराज सत्यवांस्ते महारथः ।</s-l><s-l>रणेष्वद्भुतकर्मा च रथः पररथारुजः ॥ ३० ॥</s-l></s-lg><s-lg><s-l>एतस्य समरं दृष्ट्वा न व्यथास्ति कथंचन ।</s-l><s-l>उत्स्मयन्नभ्युपैत्येष परान्रथपथे स्थितान् ॥ ३१ ॥</s-l></s-lg><s-lg><s-l>एष चारिषु विक्रान्तः कर्म सत्पुरुषोचितम् ।</s-l><s-l>कर्ता विमर्दे सुमहत्त्वदर्थे पुरुषोत्तमः ॥ ३२ ॥</s-l></s-lg><s-lg><s-l>अलायुधो राक्षसेन्द्रः क्रूरकर्मा महाबलः ।</s-l><s-l>हनिष्यति परान्राजन्पूर्ववैरमनुस्मरन् ॥ ३३ ॥</s-l></s-lg><s-lg><s-l>एष राक्षससैन्यानां सर्वेषां रथसत्तमः ।</s-l><s-l>मायावी दृढवैरश्च समरे विचरिष्यति ॥ ३४ ॥</s-l></s-lg><s-lg><s-l>प्राग्ज्योतिषाधिपो वीरो भगदत्तः प्रतापवान् ।</s-l><s-l>गजाङ्कुशधरश्रेष्ठो रथे चैव विशारदः ॥ ३५ ॥</s-l></s-lg><s-lg><s-l>एतेन युद्धमभवत्पुरा गाण्डीवधन्वनः ।</s-l><s-l>दिवसान्सुबहून्राजन्नुभयोर्जयगृद्धिनोः ॥ ३६ ॥</s-l></s-lg><s-lg><s-l>ततः सखायं गान्धारे मानयन्पाकशासनम् ।</s-l><s-l>अकरोत्संविदं तेन पाण्डवेन महात्मना ॥ ३७ ॥</s-l></s-lg><s-lg><s-l>एष योत्स्यति संग्रामे गजस्कन्धविशारदः ।</s-l><s-l>ऐरावतगतो राजा देवानामिव वासवः ॥ ३८ ॥</s-l></s-lg>