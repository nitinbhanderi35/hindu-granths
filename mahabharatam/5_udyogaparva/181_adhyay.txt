<s-lg><s-l> भीष्म उवाच ।</s-l><s-l>आत्मनस्तु ततः सूतो हयानां च विशां पते ।</s-l><s-l>मम चापनयामास शल्यान्कुशलसंमतः ॥ १ ॥</s-l></s-lg><s-lg><s-l>स्नातोपवृत्तैस्तुरगैर्लब्धतोयैरविह्वलैः ।</s-l><s-l>प्रभात उदिते सूर्ये ततो युद्धमवर्तत ॥ २ ॥</s-l></s-lg><s-lg><s-l>दृष्ट्वा मां तूर्णमायान्तं दंशितं स्यन्दने स्थितम् ।</s-l><s-l>अकरोद्रथमत्यर्थं रामः सज्जं प्रतापवान् ॥ ३ ॥</s-l></s-lg><s-lg><s-l>ततोऽहं राममायान्तं दृष्ट्वा समरकाङ्क्षिणम् ।</s-l><s-l>धनुःश्रेष्ठं समुत्सृज्य सहसावतरं रथात् ॥ ४ ॥</s-l></s-lg><s-lg><s-l>अभिवाद्य तथैवाहं रथमारुह्य भारत ।</s-l><s-l>युयुत्सुर्जामदग्न्यस्य प्रमुखे वीतभीः स्थितः ॥ ५ ॥</s-l></s-lg><s-lg><s-l>ततो मां शरवर्षेण महता समवाकिरत् ।</s-l><s-l>अहं च शरवर्षेण वर्षन्तं समवाकिरम् ॥ ६ ॥</s-l></s-lg><s-lg><s-l>संक्रुद्धो जामदग्न्यस्तु पुनरेव पतत्रिणः ।</s-l><s-l>प्रेषयामास मे राजन्दीप्तास्यानुरगानिव ॥ ७ ॥</s-l></s-lg><s-lg><s-l>तानहं निशितैर्भल्लैः शतशोऽथ सहस्रशः ।</s-l><s-l>अच्छिदं सहसा राजन्नन्तरिक्षे पुनः पुनः ॥ ८ ॥</s-l></s-lg><s-lg><s-l>ततस्त्वस्त्राणि दिव्यानि जामदग्न्यः प्रतापवान् ।</s-l><s-l>मयि प्रचोदयामास तान्यहं प्रत्यषेधयम् ॥ ९ ॥</s-l></s-lg><s-lg><s-l>अस्त्रैरेव महाबाहो चिकीर्षन्नधिकां क्रियाम् ।</s-l><s-l>ततो दिवि महान्नादः प्रादुरासीत्समन्ततः ॥ १० ॥</s-l></s-lg><s-lg><s-l>ततोऽहमस्त्रं वायव्यं जामदग्न्ये प्रयुक्तवान् ।</s-l><s-l>प्रत्याजघ्ने च तद्रामो गुह्यकास्त्रेण भारत ॥ ११ ॥</s-l></s-lg><s-lg><s-l>ततोऽस्त्रमहमाग्नेयमनुमन्त्र्य प्रयुक्तवान् ।</s-l><s-l>वारुणेनैव रामस्तद्वारयामास मे विभुः ॥ १२ ॥</s-l></s-lg><s-lg><s-l>एवमस्त्राणि दिव्यानि रामस्याहमवारयम् ।</s-l><s-l>रामश्च मम तेजस्वी दिव्यास्त्रविदरिंदमः ॥ १३ ॥</s-l></s-lg><s-lg><s-l>ततो मां सव्यतो राजन्रामः कुर्वन्द्विजोत्तमः ।</s-l><s-l>उरस्यविध्यत्संक्रुद्धो जामदग्न्यो महाबलः ॥ १४ ॥</s-l></s-lg><s-lg><s-l>ततोऽहं भरतश्रेष्ठ संन्यषीदं रथोत्तमे ।</s-l><s-l>अथ मां कश्मलाविष्टं सूतस्तूर्णमपावहत् ।</s-l><s-l>गोरुतं भरतश्रेष्ठ रामबाणप्रपीडितम् ॥ १५ ॥</s-l></s-lg><s-lg><s-l>ततो मामपयातं वै भृशं विद्धमचेतसम् ।</s-l><s-l>रामस्यानुचरा हृष्टाः सर्वे दृष्ट्वा प्रचुक्रुशुः ।</s-l><s-l>अकृतव्रणप्रभृतयः काशिकन्या च भारत ॥ १६ ॥</s-l></s-lg><s-lg><s-l>ततस्तु लब्धसंज्ञोऽहं ज्ञात्वा सूतमथाब्रुवम् ।</s-l><s-l>याहि सूत यतो रामः सज्जोऽहं गतवेदनः ॥ १७ ॥</s-l></s-lg><s-lg><s-l>ततो मामवहत्सूतो हयैः परमशोभितैः ।</s-l><s-l>नृत्यद्भिरिव कौरव्य मारुतप्रतिमैर्गतौ ॥ १८ ॥</s-l></s-lg><s-lg><s-l>ततोऽहं राममासाद्य बाणजालेन कौरव ।</s-l><s-l>अवाकिरं सुसंरब्धः संरब्धं विजिगीषया ॥ १९ ॥</s-l></s-lg><s-lg><s-l>तानापतत एवासौ रामो बाणानजिह्मगान् ।</s-l><s-l>बाणैरेवाच्छिनत्तूर्णमेकैकं त्रिभिराहवे ॥ २० ॥</s-l></s-lg><s-lg><s-l>ततस्ते मृदिताः सर्वे मम बाणाः सुसंशिताः ।</s-l><s-l>रामबाणैर्द्विधा छिन्नाः शतशोऽथ महाहवे ॥ २१ ॥</s-l></s-lg><s-lg><s-l>ततः पुनः शरं दीप्तं सुप्रभं कालसंमितम् ।</s-l><s-l>असृजं जामदग्न्याय रामायाहं जिघांसया ॥ २२ ॥</s-l></s-lg><s-lg><s-l>तेन त्वभिहतो गाढं बाणच्छेदवशं गतः ।</s-l><s-l>मुमोह सहसा रामो भूमौ च निपपात ह ॥ २३ ॥</s-l></s-lg><s-lg><s-l>ततो हाहाकृतं सर्वं रामे भूतलमाश्रिते ।</s-l><s-l>जगद्भारत संविग्नं यथार्कपतनेऽभवत् ॥ २४ ॥</s-l></s-lg><s-lg><s-l>तत एनं सुसंविग्नाः सर्व एवाभिदुद्रुवुः ।</s-l><s-l>तपोधनास्ते सहसा काश्या च भृगुनन्दनम् ॥ २५ ॥</s-l></s-lg><s-lg><s-l>त एनं संपरिष्वज्य शनैराश्वासयंस्तदा ।</s-l><s-l>पाणिभिर्जलशीतैश्च जयाशीर्भिश्च कौरव ॥ २६ ॥</s-l></s-lg><s-lg><s-l>ततः स विह्वलो वाक्यं राम उत्थाय माब्रवीत् ।</s-l><s-l>तिष्ठ भीष्म हतोऽसीति बाणं संधाय कार्मुके ॥ २७ ॥</s-l></s-lg><s-lg><s-l>स मुक्तो न्यपतत्तूर्णं पार्श्वे सव्ये महाहवे ।</s-l><s-l>येनाहं भृशसंविग्नो व्याघूर्णित इव द्रुमः ॥ २८ ॥</s-l></s-lg><s-lg><s-l>हत्वा हयांस्ततो राजञ्शीघ्रास्त्रेण महाहवे ।</s-l><s-l>अवाकिरन्मां विश्रब्धो बाणैस्तैर्लोमवाहिभिः ॥ २९ ॥</s-l></s-lg><s-lg><s-l>ततोऽहमपि शीघ्रास्त्रं समरेऽप्रतिवारणम् ।</s-l><s-l>अवासृजं महाबाहो तेऽन्तराधिष्ठिताः शराः ।</s-l><s-l>रामस्य मम चैवाशु व्योमावृत्य समन्ततः ॥ ३० ॥</s-l></s-lg><s-lg><s-l>न स्म सूर्यः प्रतपति शरजालसमावृतः ।</s-l><s-l>मातरिश्वान्तरे तस्मिन्मेघरुद्ध इवानदत् ॥ ३१ ॥</s-l></s-lg><s-lg><s-l>ततो वायोः प्रकम्पाच्च सूर्यस्य च मरीचिभिः ।</s-l><s-l>अभितापात्स्वभावाच्च पावकः समजायत ॥ ३२ ॥</s-l></s-lg><s-lg><s-l>ते शराः स्वसमुत्थेन प्रदीप्ताश्चित्रभानुना ।</s-l><s-l>भूमौ सर्वे तदा राजन्भस्मभूताः प्रपेदिरे ॥ ३३ ॥</s-l></s-lg><s-lg><s-l>तदा शतसहस्राणि प्रयुतान्यर्बुदानि च ।</s-l><s-l>अयुतान्यथ खर्वाणि निखर्वाणि च कौरव ।</s-l><s-l>रामः शराणां संक्रुद्धो मयि तूर्णमपातयत् ॥ ३४ ॥</s-l></s-lg><s-lg><s-l>ततोऽहं तानपि रणे शरैराशीविषोपमैः ।</s-l><s-l>संछिद्य भूमौ नृपतेऽपातयं पन्नगानिव ॥ ३५ ॥</s-l></s-lg><s-lg><s-l>एवं तदभवद्युद्धं तदा भरतसत्तम ।</s-l><s-l>संध्याकाले व्यतीते तु व्यपायात्स च मे गुरुः ॥ ३६ ॥</s-l></s-lg>