<s-lg><s-l> धृतराष्ट्र उवाच ।</s-l><s-l>कथं त्वं माधवं वेत्थ सर्वलोकमहेश्वरम् ।</s-l><s-l>कथमेनं न वेदाहं तन्ममाचक्ष्व संजय ॥ १ ॥</s-l></s-lg><s-lg><s-l> संजय उवाच ।</s-l><s-l>विद्या राजन्न ते विद्या मम विद्या न हीयते ।</s-l><s-l>विद्याहीनस्तमोध्वस्तो नाभिजानाति केशवम् ॥ २ ॥</s-l></s-lg><s-lg><s-l>विद्यया तात जानामि त्रियुगं मधुसूदनम् ।</s-l><s-l>कर्तारमकृतं देवं भूतानां प्रभवाप्ययम् ॥ ३ ॥</s-l></s-lg><s-lg><s-l> धृतराष्ट्र उवाच ।</s-l><s-l>गावल्गणेऽत्र का भक्तिर्या ते नित्या जनार्दने ।</s-l><s-l>यया त्वमभिजानासि त्रियुगं मधुसूदनम् ॥ ४ ॥</s-l></s-lg><s-lg><s-l> संजय उवाच ।</s-l><s-l>मायां न सेवे भद्रं ते न वृथाधर्ममाचरे ।</s-l><s-l>शुद्धभावं गतो भक्त्या शास्त्राद्वेद्मि जनार्दनम् ॥ ५ ॥</s-l></s-lg><s-lg><s-l> धृतराष्ट्र उवाच ।</s-l><s-l>दुर्योधन हृषीकेशं प्रपद्यस्व जनार्दनम् ।</s-l><s-l>आप्तो नः संजयस्तात शरणं गच्छ केशवम् ॥ ६ ॥</s-l></s-lg><s-lg><s-l> दुर्योधन उवाच ।</s-l><s-l>भगवान्देवकीपुत्रो लोकं चेन्निहनिष्यति ।</s-l><s-l>प्रवदन्नर्जुने सख्यं नाहं गच्छेऽद्य केशवम् ॥ ७ ॥</s-l></s-lg><s-lg><s-l> धृतराष्ट्र उवाच ।</s-l><s-l>अवाग्गान्धारि पुत्रस्ते गच्छत्येष सुदुर्मतिः ।</s-l><s-l>ईर्ष्युर्दुरात्मा मानी च श्रेयसां वचनातिगः ॥ ८ ॥</s-l></s-lg><s-lg><s-l> गान्धार्युवाच ।</s-l><s-l>ऐश्वर्यकाम दुष्टात्मन्वृद्धानां शासनातिग ।</s-l><s-l>ऐश्वर्यजीविते हित्वा पितरं मां च बालिश ॥ ९ ॥</s-l></s-lg><s-lg><s-l>वर्धयन्दुर्हृदां प्रीतिं मां च शोकेन वर्धयन् ।</s-l><s-l>निहतो भीमसेनेन स्मर्तासि वचनं पितुः ॥ १० ॥</s-l></s-lg><s-lg><s-l> व्यास उवाच ।</s-l><s-l>दयितोऽसि राजन्कृष्णस्य धृतराष्ट्र निबोध मे ।</s-l><s-l>यस्य ते संजयो दूतो यस्त्वां श्रेयसि योक्ष्यते ॥ ११ ॥</s-l></s-lg><s-lg><s-l>जानात्येष हृषीकेशं पुराणं यच्च वै नवम् ।</s-l><s-l>शुश्रूषमाणमेकाग्रं मोक्ष्यते महतो भयात् ॥ १२ ॥</s-l></s-lg><s-lg><s-l>वैचित्रवीर्य पुरुषाः क्रोधहर्षतमोवृताः ।</s-l><s-l>सिता बहुविधैः पाशैर्ये न तुष्टाः स्वकैर्धनैः ॥ १३ ॥</s-l></s-lg><s-lg><s-l>यमस्य वशमायान्ति काममूढाः पुनः पुनः ।</s-l><s-l>अन्धनेत्रा यथैवान्धा नीयमानाः स्वकर्मभिः ॥ १४ ॥</s-l></s-lg><s-lg><s-l>एष एकायनः पन्था येन यान्ति मनीषिणः ।</s-l><s-l>तं दृष्ट्वा मृत्युमत्येति महांस्तत्र न सज्जते ॥ १५ ॥</s-l></s-lg><s-lg><s-l> धृतराष्ट्र उवाच ।</s-l><s-l>अङ्ग संजय मे शंस पन्थानमकुतोभयम् ।</s-l><s-l>येन गत्वा हृषीकेशं प्राप्नुयां शान्तिमुत्तमाम् ॥ १६ ॥</s-l></s-lg><s-lg><s-l> संजय उवाच ।</s-l><s-l>नाकृतात्मा कृतात्मानं जातु विद्याज्जनार्दनम् ।</s-l><s-l>आत्मनस्तु क्रियोपायो नान्यत्रेन्द्रियनिग्रहात् ॥ १७ ॥</s-l></s-lg><s-lg><s-l>इन्द्रियाणामुदीर्णानां कामत्यागोऽप्रमादतः ।</s-l><s-l>अप्रमादोऽविहिंसा च ज्ञानयोनिरसंशयम् ॥ १८ ॥</s-l></s-lg><s-lg><s-l>इन्द्रियाणां यमे यत्तो भव राजन्नतन्द्रितः ।</s-l><s-l>बुद्धिश्च मा ते च्यवतु नियच्छैतां यतस्ततः ॥ १९ ॥</s-l></s-lg><s-lg><s-l>एतज्ज्ञानं विदुर्विप्रा ध्रुवमिन्द्रियधारणम् ।</s-l><s-l>एतज्ज्ञानं च पन्थाश्च येन यान्ति मनीषिणः ॥ २० ॥</s-l></s-lg><s-lg><s-l>अप्राप्यः केशवो राजन्निन्द्रियैरजितैर्नृभिः ।</s-l><s-l>आगमाधिगतो योगाद्वशी तत्त्वे प्रसीदति ॥ २१ ॥</s-l></s-lg>