<s-lg><s-l> वैशंपायन उवाच ।</s-l><s-l>अथोपगम्य विदुरमपराह्णे जनार्दनः ।</s-l><s-l>पितृष्वसारं गोविन्दः सोऽभ्यगच्छदरिंदमः ॥ १ ॥</s-l></s-lg><s-lg><s-l>सा दृष्ट्वा कृष्णमायान्तं प्रसन्नादित्यवर्चसम् ।</s-l><s-l>कण्ठे गृहीत्वा प्राक्रोशत्पृथा पार्थाननुस्मरन् ॥ २ ॥</s-l></s-lg><s-lg><s-l>तेषां सत्त्ववतां मध्ये गोविन्दं सहचारिणम् ।</s-l><s-l>चिरस्य दृष्ट्वा वार्ष्णेयं बाष्पमाहारयत्पृथा ॥ ३ ॥</s-l></s-lg><s-lg><s-l>साब्रवीत्कृष्णमासीनं कृतातिथ्यं युधां पतिम् ।</s-l><s-l>बाष्पगद्गदपूर्णेन मुखेन परिशुष्यता ॥ ४ ॥</s-l></s-lg><s-lg><s-l>ये ते बाल्यात्प्रभृत्येव गुरुशुश्रूषणे रताः ।</s-l><s-l>परस्परस्य सुहृदः संमताः समचेतसः ॥ ५ ॥</s-l></s-lg><s-lg><s-l>निकृत्या भ्रंशिता राज्याज्जनार्हा निर्जनं गताः ।</s-l><s-l>विनीतक्रोधहर्षाश्च ब्रह्मण्याः सत्यवादिनः ॥ ६ ॥</s-l></s-lg><s-lg><s-l>त्यक्त्वा प्रियसुखे पार्था रुदन्तीमपहाय माम् ।</s-l><s-l>अहार्षुश्च वनं यान्तः समूलं हृदयं मम ॥ ७ ॥</s-l></s-lg><s-lg><s-l>अतदर्हा महात्मानः कथं केशव पाण्डवाः ।</s-l><s-l>ऊषुर्महावने तात सिंहव्याघ्रगजाकुले ॥ ८ ॥</s-l></s-lg><s-lg><s-l>बाला विहीनाः पित्रा ते मया सततलालिताः ।</s-l><s-l>अपश्यन्तः स्वपितरौ कथमूषुर्महावने ॥ ९ ॥</s-l></s-lg><s-lg><s-l>शङ्खदुन्दुभिनिर्घोषैर्मृदङ्गैर्वैणवैरपि ।</s-l><s-l>पाण्डवाः समबोध्यन्त बाल्यात्प्रभृति केशव ॥ १० ॥</s-l></s-lg><s-lg><s-l>ये स्म वारणशब्देन हयानां हेषितेन च ।</s-l><s-l>रथनेमिनिनादैश्च व्यबोध्यन्त सदा गृहे ॥ ११ ॥</s-l></s-lg><s-lg><s-l>शङ्खभेरीनिनादेन वेणुवीणानुनादिना ।</s-l><s-l>पुण्याहघोषमिश्रेण पूज्यमाना द्विजातिभिः ॥ १२ ॥</s-l></s-lg><s-lg><s-l>वस्त्रै रत्नैरलंकारैः पूजयन्तो द्विजन्मनः ।</s-l><s-l>गीर्भिर्मङ्गलयुक्ताभिर्ब्राह्मणानां महात्मनाम् ॥ १३ ॥</s-l></s-lg><s-lg><s-l>अर्चितैरर्चनार्हैश्च स्तुवद्भिरभिनन्दिताः ।</s-l><s-l>प्रासादाग्रेष्वबोध्यन्त राङ्कवाजिनशायिनः ॥ १४ ॥</s-l></s-lg><s-lg><s-l>ते नूनं निनदं श्रुत्वा श्वापदानां महावने ।</s-l><s-l>न स्मोपयान्ति निद्रां वै अतदर्हा जनार्दन ॥ १५ ॥</s-l></s-lg><s-lg><s-l>भेरीमृदङ्गनिनदैः शङ्खवैणवनिस्वनैः ।</s-l><s-l>स्त्रीणां गीतनिनादैश्च मधुरैर्मधुसूदन ॥ १६ ॥</s-l></s-lg><s-lg><s-l>बन्दिमागधसूतैश्च स्तुवद्भिर्बोधिताः कथम् ।</s-l><s-l>महावने व्यबोध्यन्त श्वापदानां रुतेन ते ॥ १७ ॥</s-l></s-lg><s-lg><s-l>ह्रीमान्सत्यधृतिर्दान्तो भूतानामनुकम्पिता ।</s-l><s-l>कामद्वेषौ वशे कृत्वा सतां वर्त्मानुवर्तते ॥ १८ ॥</s-l></s-lg><s-lg><s-l>अम्बरीषस्य मान्धातुर्ययातेर्नहुषस्य च ।</s-l><s-l>भरतस्य दिलीपस्य शिबेरौशीनरस्य च ॥ १९ ॥</s-l></s-lg><s-lg><s-l>राजर्षीणां पुराणानां धुरं धत्ते दुरुद्वहाम् ।</s-l><s-l>शीलवृत्तोपसंपन्नो धर्मज्ञः सत्यसंगरः ॥ २० ॥</s-l></s-lg><s-lg><s-l>राजा सर्वगुणोपेतस्त्रैलोक्यस्यापि यो भवेत् ।</s-l><s-l>अजातशत्रुर्धर्मात्मा शुद्धजाम्बूनदप्रभः ॥ २१ ॥</s-l></s-lg><s-lg><s-l>श्रेष्ठः कुरुषु सर्वेषु धर्मतः श्रुतवृत्ततः ।</s-l><s-l>प्रियदर्शनो दीर्घभुजः कथं कृष्ण युधिष्ठिरः ॥ २२ ॥</s-l></s-lg><s-lg><s-l>यः स नागायुतप्राणो वातरंहा वृकोदरः ।</s-l><s-l>अमर्षी पाण्डवो नित्यं प्रियो भ्रातुः प्रियंकरः ॥ २३ ॥</s-l></s-lg><s-lg><s-l>कीचकस्य च सज्ञातेर्यो हन्ता मधुसूदन ।</s-l><s-l>शूरः क्रोधवशानां च हिडिम्बस्य बकस्य च ॥ २४ ॥</s-l></s-lg><s-lg><s-l>पराक्रमे शक्रसमो वायुवेगसमो जवे ।</s-l><s-l>महेश्वरसमः क्रोधे भीमः प्रहरतां वरः ॥ २५ ॥</s-l></s-lg><s-lg><s-l>क्रोधं बलममर्षं च यो निधाय परंतपः ।</s-l><s-l>जितात्मा पाण्डवोऽमर्षी भ्रातुस्तिष्ठति शासने ॥ २६ ॥</s-l></s-lg><s-lg><s-l>तेजोराशिं महात्मानं बलौघममितौजसम् ।</s-l><s-l>भीमं प्रदर्शनेनापि भीमसेनं जनार्दन ।</s-l><s-l>तं ममाचक्ष्व वार्ष्णेय कथमद्य वृकोदरः ॥ २७ ॥</s-l></s-lg><s-lg><s-l>आस्ते परिघबाहुः स मध्यमः पाण्डवोऽच्युत ।</s-l><s-l>अर्जुनेनार्जुनो यः स कृष्ण बाहुसहस्रिणा ।</s-l><s-l>द्विबाहुः स्पर्धते नित्यमतीतेनापि केशव ॥ २८ ॥</s-l></s-lg><s-lg><s-l>क्षिपत्येकेन वेगेन पञ्च बाणशतानि यः ।</s-l><s-l>इष्वस्त्रे सदृशो राज्ञः कार्तवीर्यस्य पाण्डवः ॥ २९ ॥</s-l></s-lg><s-lg><s-l>तेजसादित्यसदृशो महर्षिप्रतिमो दमे ।</s-l><s-l>क्षमया पृथिवीतुल्यो महेन्द्रसमविक्रमः ॥ ३० ॥</s-l></s-lg><s-lg><s-l>आधिराज्यं महद्दीप्तं प्रथितं मधुसूदन ।</s-l><s-l>आहृतं येन वीर्येण कुरूणां सर्वराजसु ॥ ३१ ॥</s-l></s-lg><s-lg><s-l>यस्य बाहुबलं घोरं कौरवाः पर्युपासते ।</s-l><s-l>स सर्वरथिनां श्रेष्ठः पाण्डवः सत्यविक्रमः ॥ ३२ ॥</s-l></s-lg><s-lg><s-l>योऽपाश्रयः पाण्डवानां देवानामिव वासवः ।</s-l><s-l>स ते भ्राता सखा चैव कथमद्य धनंजयः ॥ ३३ ॥</s-l></s-lg><s-lg><s-l>दयावान्सर्वभूतेषु ह्रीनिषेधो महास्त्रवित् ।</s-l><s-l>मृदुश्च सुकुमारश्च धार्मिकश्च प्रियश्च मे ॥ ३४ ॥</s-l></s-lg><s-lg><s-l>सहदेवो महेष्वासः शूरः समितिशोभनः ।</s-l><s-l>भ्रातॄणां कृष्ण शुश्रूषुर्धर्मार्थकुशलो युवा ॥ ३५ ॥</s-l></s-lg><s-lg><s-l>सदैव सहदेवस्य भ्रातरो मधुसूदन ।</s-l><s-l>वृत्तं कल्याणवृत्तस्य पूजयन्ति महात्मनः ॥ ३६ ॥</s-l></s-lg><s-lg><s-l>ज्येष्ठापचायिनं वीरं सहदेवं युधां पतिम् ।</s-l><s-l>शुश्रूषुं मम वार्ष्णेय माद्रीपुत्रं प्रचक्ष्व मे ॥ ३७ ॥</s-l></s-lg><s-lg><s-l>सुकुमारो युवा शूरो दर्शनीयश्च पाण्डवः ।</s-l><s-l>भ्रातॄणां कृष्ण सर्वेषां प्रियः प्राणो बहिश्चरः ॥ ३८ ॥</s-l></s-lg><s-lg><s-l>चित्रयोधी च नकुलो महेष्वासो महाबलः ।</s-l><s-l>कच्चित्स कुशली कृष्ण वत्सो मम सुखैधितः ॥ ३९ ॥</s-l></s-lg><s-lg><s-l>सुखोचितमदुःखार्हं सुकुमारं महारथम् ।</s-l><s-l>अपि जातु महाबाहो पश्येयं नकुलं पुनः ॥ ४० ॥</s-l></s-lg><s-lg><s-l>पक्ष्मसंपातजे काले नकुलेन विनाकृता ।</s-l><s-l>न लभामि सुखं वीर साद्य जीवामि पश्य माम् ॥ ४१ ॥</s-l></s-lg><s-lg><s-l>सर्वैः पुत्रैः प्रियतमा द्रौपदी मे जनार्दन ।</s-l><s-l>कुलीना शीलसंपन्ना सर्वैः समुदिता गुणैः ॥ ४२ ॥</s-l></s-lg><s-lg><s-l>पुत्रलोकात्पतिलोकान्वृण्वाना सत्यवादिनी ।</s-l><s-l>प्रियान्पुत्रान्परित्यज्य पाण्डवानन्वपद्यत ॥ ४३ ॥</s-l></s-lg><s-lg><s-l>महाभिजनसंपन्ना सर्वकामैः सुपूजिता ।</s-l><s-l>ईश्वरी सर्वकल्याणी द्रौपदी कथमच्युत ॥ ४४ ॥</s-l></s-lg><s-lg><s-l>पतिभिः पञ्चभिः शूरैरग्निकल्पैः प्रहारिभिः ।</s-l><s-l>उपपन्ना महेष्वासैर्द्रौपदी दुःखभागिनी ॥ ४५ ॥</s-l></s-lg><s-lg><s-l>चतुर्दशमिमं वर्षं यन्नापश्यमरिंदम ।</s-l><s-l>पुत्राधिभिः परिद्यूनां द्रौपदीं सत्यवादिनीम् ॥ ४६ ॥</s-l></s-lg><s-lg><s-l>न नूनं कर्मभिः पुण्यैरश्नुते पुरुषः सुखम् ।</s-l><s-l>द्रौपदी चेत्तथावृत्ता नाश्नुते सुखमव्ययम् ॥ ४७ ॥</s-l></s-lg><s-lg><s-l>न प्रियो मम कृष्णाय बीभत्सुर्न युधिष्ठिरः ।</s-l><s-l>भीमसेनो यमौ वापि यदपश्यं सभागताम् ॥ ४८ ॥</s-l></s-lg><s-lg><s-l>न मे दुःखतरं किंचिद्भूतपूर्वं ततोऽधिकम् ।</s-l><s-l>यद्द्रौपदीं निवातस्थां श्वशुराणां समीपगाम् ॥ ४९ ॥</s-l></s-lg><s-lg><s-l>आनायितामनार्येण क्रोधलोभानुवर्तिना ।</s-l><s-l>सर्वे प्रैक्षन्त कुरव एकवस्त्रां सभागताम् ॥ ५० ॥</s-l></s-lg><s-lg><s-l>तत्रैव धृतराष्ट्रश्च महाराजश्च बाह्लिकः ।</s-l><s-l>कृपश्च सोमदत्तश्च निर्विण्णाः कुरवस्तथा ॥ ५१ ॥</s-l></s-lg><s-lg><s-l>तस्यां संसदि सर्वस्यां क्षत्तारं पूजयाम्यहम् ।</s-l><s-l>वृत्तेन हि भवत्यार्यो न धनेन न विद्यया ॥ ५२ ॥</s-l></s-lg><s-lg><s-l>तस्य कृष्ण महाबुद्धेर्गम्भीरस्य महात्मनः ।</s-l><s-l>क्षत्तुः शीलमलंकारो लोकान्विष्टभ्य तिष्ठति ॥ ५३ ॥</s-l></s-lg><s-lg><s-l>सा शोकार्ता च हृष्टा च दृष्ट्वा गोविन्दमागतम् ।</s-l><s-l>नानाविधानि दुःखानि सर्वाण्येवान्वकीर्तयत् ॥ ५४ ॥</s-l></s-lg><s-lg><s-l>पूर्वैराचरितं यत्तत्कुराजभिररिंदम ।</s-l><s-l>अक्षद्यूतं मृगवधः कच्चिदेषां सुखावहम् ॥ ५५ ॥</s-l></s-lg><s-lg><s-l>तन्मां दहति यत्कृष्णा सभायां कुरुसंनिधौ ।</s-l><s-l>धार्तराष्ट्रैः परिक्लिष्टा यथा नकुशलं तथा ॥ ५६ ॥</s-l></s-lg><s-lg><s-l>निर्वासनं च नगरात्प्रव्रज्या च परंतप ।</s-l><s-l>नानाविधानां दुःखानामावासोऽस्मि जनार्दन ।</s-l><s-l>अज्ञातचर्या बालानामवरोधश्च केशव ॥ ५७ ॥</s-l></s-lg><s-lg><s-l>न स्म क्लेशतमं मे स्यात्पुत्रैः सह परंतप ।</s-l><s-l>दुर्योधनेन निकृता वर्षमद्य चतुर्दशम् ॥ ५८ ॥</s-l></s-lg><s-lg><s-l>दुःखादपि सुखं न स्याद्यदि पुण्यफलक्षयः ।</s-l><s-l>न मे विशेषो जात्वासीद्धार्तराष्ट्रेषु पाण्डवैः ॥ ५९ ॥</s-l></s-lg><s-lg><s-l>तेन सत्येन कृष्ण त्वां हतामित्रं श्रिया वृतम् ।</s-l><s-l>अस्माद्विमुक्तं संग्रामात्पश्येयं पाण्डवैः सह ।</s-l><s-l>नैव शक्याः पराजेतुं सत्त्वं ह्येषां तथागतम् ॥ ६० ॥</s-l></s-lg><s-lg><s-l>पितरं त्वेव गर्हेयं नात्मानं न सुयोधनम् ।</s-l><s-l>येनाहं कुन्तिभोजाय धनं धूर्तैरिवार्पिता ॥ ६१ ॥</s-l></s-lg><s-lg><s-l>बालां मामार्यकस्तुभ्यं क्रीडन्तीं कन्दुहस्तकाम् ।</s-l><s-l>अददात्कुन्तिभोजाय सखा सख्ये महात्मने ॥ ६२ ॥</s-l></s-lg><s-lg><s-l>साहं पित्रा च निकृता श्वशुरैश्च परंतप ।</s-l><s-l>अत्यन्तदुःखिता कृष्ण किं जीवितफलं मम ॥ ६३ ॥</s-l></s-lg><s-lg><s-l>यन्मा वागब्रवीन्नक्तं सूतके सव्यसाचिनः ।</s-l><s-l>पुत्रस्ते पृथिवीं जेता यशश्चास्य दिवं स्पृशेत् ॥ ६४ ॥</s-l></s-lg><s-lg><s-l>हत्वा कुरून्ग्रामजन्ये राज्यं प्राप्य धनंजयः ।</s-l><s-l>भ्रातृभिः सह कौन्तेयस्त्रीन्मेधानाहरिष्यति ॥ ६५ ॥</s-l></s-lg><s-lg><s-l>नाहं तामभ्यसूयामि नमो धर्माय वेधसे ।</s-l><s-l>कृष्णाय महते नित्यं धर्मो धारयति प्रजाः ॥ ६६ ॥</s-l></s-lg><s-lg><s-l>धर्मश्चेदस्ति वार्ष्णेय तथा सत्यं भविष्यति ।</s-l><s-l>त्वं चापि तत्तथा कृष्ण सर्वं संपादयिष्यसि ॥ ६७ ॥</s-l></s-lg><s-lg><s-l>न मां माधव वैधव्यं नार्थनाशो न वैरिता ।</s-l><s-l>तथा शोकाय भवति यथा पुत्रैर्विनाभवः ॥ ६८ ॥</s-l></s-lg><s-lg><s-l>याहं गाण्डीवधन्वानं सर्वशस्त्रभृतां वरम् ।</s-l><s-l>धनंजयं न पश्यामि का शान्तिर्हृदयस्य मे ॥ ६९ ॥</s-l></s-lg><s-lg><s-l>इदं चतुर्दशं वर्षं यन्नापश्यं युधिष्ठिरम् ।</s-l><s-l>धनंजयं च गोविन्द यमौ तं च वृकोदरम् ॥ ७० ॥</s-l></s-lg><s-lg><s-l>जीवनाशं प्रनष्टानां श्राद्धं कुर्वन्ति मानवाः ।</s-l><s-l>अर्थतस्ते मम मृतास्तेषां चाहं जनार्दन ॥ ७१ ॥</s-l></s-lg><s-lg><s-l>ब्रूया माधव राजानं धर्मात्मानं युधिष्ठिरम् ।</s-l><s-l>भूयांस्ते हीयते धर्मो मा पुत्रक वृथा कृथाः ॥ ७२ ॥</s-l></s-lg><s-lg><s-l>पराश्रया वासुदेव या जीवामि धिगस्तु माम् ।</s-l><s-l>वृत्तेः कृपणलब्धाया अप्रतिष्ठैव ज्यायसी ॥ ७३ ॥</s-l></s-lg><s-lg><s-l>अथो धनंजयं ब्रूया नित्योद्युक्तं वृकोदरम् ।</s-l><s-l>यदर्थं क्षत्रिया सूते तस्य कालोऽयमागतः ॥ ७४ ॥</s-l></s-lg><s-lg><s-l>अस्मिंश्चेदागते काले कालो वोऽतिक्रमिष्यति ।</s-l><s-l>लोकसंभाविताः सन्तः सुनृशंसं करिष्यथ ॥ ७५ ॥</s-l></s-lg><s-lg><s-l>नृशंसेन च वो युक्तांस्त्यजेयं शाश्वतीः समाः ।</s-l><s-l>काले हि समनुप्राप्ते त्यक्तव्यमपि जीवितम् ॥ ७६ ॥</s-l></s-lg><s-lg><s-l>माद्रीपुत्रौ च वक्तव्यौ क्षत्रधर्मरतौ सदा ।</s-l><s-l>विक्रमेणार्जितान्भोगान्वृणीतं जीवितादपि ॥ ७७ ॥</s-l></s-lg><s-lg><s-l>विक्रमाधिगता ह्यर्थाः क्षत्रधर्मेण जीवतः ।</s-l><s-l>मनो मनुष्यस्य सदा प्रीणन्ति पुरुषोत्तम ॥ ७८ ॥</s-l></s-lg><s-lg><s-l>गत्वा ब्रूहि महाबाहो सर्वशस्त्रभृतां वरम् ।</s-l><s-l>अर्जुनं पाण्डवं वीरं द्रौपद्याः पदवीं चर ॥ ७९ ॥</s-l></s-lg><s-lg><s-l>विदितौ हि तवात्यन्तं क्रुद्धाविव यथान्तकौ ।</s-l><s-l>भीमार्जुनौ नयेतां हि देवानपि परां गतिम् ॥ ८० ॥</s-l></s-lg><s-lg><s-l>तयोश्चैतदवज्ञानं यत्सा कृष्णा सभां गता ।</s-l><s-l>दुःशासनश्च कर्णश्च परुषाण्यभ्यभाषताम् ॥ ८१ ॥</s-l></s-lg><s-lg><s-l>दुर्योधनो भीमसेनमभ्यगच्छन्मनस्विनम् ।</s-l><s-l>पश्यतां कुरुमुख्यानां तस्य द्रक्ष्यति यत्फलम् ॥ ८२ ॥</s-l></s-lg><s-lg><s-l>न हि वैरं समासाद्य प्रशाम्यति वृकोदरः ।</s-l><s-l>सुचिरादपि भीमस्य न हि वैरं प्रशाम्यति ।</s-l><s-l>यावदन्तं न नयति शात्रवाञ्शत्रुकर्शनः ॥ ८३ ॥</s-l></s-lg><s-lg><s-l>न दुःखं राज्यहरणं न च द्यूते पराजयः ।</s-l><s-l>प्रव्राजनं च पुत्राणां न मे तद्दुःखकारणम् ॥ ८४ ॥</s-l></s-lg><s-lg><s-l>यत्तु सा बृहती श्यामा एकवस्त्रा सभां गता ।</s-l><s-l>अशृणोत्परुषा वाचस्ततो दुःखतरं नु किम् ॥ ८५ ॥</s-l></s-lg><s-lg><s-l>स्त्रीधर्मिणी वरारोहा क्षत्रधर्मरता सदा ।</s-l><s-l>नाध्यगच्छत्तथा नाथं कृष्णा नाथवती सती ॥ ८६ ॥</s-l></s-lg><s-lg><s-l>यस्या मम सपुत्रायास्त्वं नाथो मधुसूदन ।</s-l><s-l>रामश्च बलिनां श्रेष्ठः प्रद्युम्नश्च महारथः ॥ ८७ ॥</s-l></s-lg><s-lg><s-l>साहमेवंविधं दुःखं सहेऽद्य पुरुषोत्तम ।</s-l><s-l>भीमे जीवति दुर्धर्षे विजये चापलायिनि ॥ ८८ ॥</s-l></s-lg><s-lg><s-l>तत आश्वासयामास पुत्राधिभिरभिप्लुताम् ।</s-l><s-l>पितृष्वसारं शोचन्तीं शौरिः पार्थसखः पृथाम् ॥ ८९ ॥</s-l></s-lg><s-lg><s-l>का नु सीमन्तिनी त्वादृग्लोकेष्वस्ति पितृष्वसः ।</s-l><s-l>शूरस्य राज्ञो दुहिता आजमीढकुलं गता ॥ ९० ॥</s-l></s-lg><s-lg><s-l>महाकुलीना भवती ह्रदाद्ध्रदमिवागता ।</s-l><s-l>ईश्वरी सर्वकल्याणी भर्त्रा परमपूजिता ॥ ९१ ॥</s-l></s-lg><s-lg><s-l>वीरसूर्वीरपत्नी च सर्वैः समुदिता गुणैः ।</s-l><s-l>सुखदुःखे महाप्राज्ञे त्वादृशी सोढुमर्हति ॥ ९२ ॥</s-l></s-lg><s-lg><s-l>निद्रातन्द्री क्रोधहर्षौ क्षुत्पिपासे हिमातपौ ।</s-l><s-l>एतानि पार्था निर्जित्य नित्यं वीराः सुखे रताः ॥ ९३ ॥</s-l></s-lg><s-lg><s-l>त्यक्तग्राम्यसुखाः पार्था नित्यं वीरसुखप्रियाः ।</s-l><s-l>न ते स्वल्पेन तुष्येयुर्महोत्साहा महाबलाः ॥ ९४ ॥</s-l></s-lg><s-lg><s-l>अन्तं धीरा निषेवन्ते मध्यं ग्राम्यसुखप्रियाः ।</s-l><s-l>उत्तमांश्च परिक्लेशान्भोगांश्चातीव मानुषान् ॥ ९५ ॥</s-l></s-lg><s-lg><s-l>अन्तेषु रेमिरे धीरा न ते मध्येषु रेमिरे ।</s-l><s-l>अन्तप्राप्तिं सुखामाहुर्दुःखमन्तरमन्तयोः ॥ ९६ ॥</s-l></s-lg><s-lg><s-l>अभिवादयन्ति भवतीं पाण्डवाः सह कृष्णया ।</s-l><s-l>आत्मानं च कुशलिनं निवेद्याहुरनामयम् ॥ ९७ ॥</s-l></s-lg><s-lg><s-l>अरोगान्सर्वसिद्धार्थान्क्षिप्रं द्रक्ष्यसि पाण्डवान् ।</s-l><s-l>ईश्वरान्सर्वलोकस्य हतामित्राञ्श्रिया वृतान् ॥ ९८ ॥</s-l></s-lg><s-lg><s-l>एवमाश्वासिता कुन्ती प्रत्युवाच जनार्दनम् ।</s-l><s-l>पुत्राधिभिरभिध्वस्ता निगृह्याबुद्धिजं तमः ॥ ९९ ॥</s-l></s-lg><s-lg><s-l>यद्यत्तेषां महाबाहो पथ्यं स्यान्मधुसूदन ।</s-l><s-l>यथा यथा त्वं मन्येथाः कुर्याः कृष्ण तथा तथा ॥ १०० ॥</s-l></s-lg><s-lg><s-l>अविलोपेन धर्मस्य अनिकृत्या परंतप ।</s-l><s-l>प्रभावज्ञास्मि ते कृष्ण सत्यस्याभिजनस्य च ॥ १०१ ॥</s-l></s-lg><s-lg><s-l>व्यवस्थायां च मित्रेषु बुद्धिविक्रमयोस्तथा ।</s-l><s-l>त्वमेव नः कुले धर्मस्त्वं सत्यं त्वं तपो महत् ॥ १०२ ॥</s-l></s-lg><s-lg><s-l>त्वं त्राता त्वं महद्ब्रह्म त्वयि सर्वं प्रतिष्ठितम् ।</s-l><s-l>यथैवात्थ तथैवैतत्त्वयि सत्यं भविष्यति ॥ १०३ ॥</s-l></s-lg><s-lg><s-l>तामामन्त्र्य च गोविन्दः कृत्वा चाभिप्रदक्षिणम् ।</s-l><s-l>प्रातिष्ठत महाबाहुर्दुर्योधनगृहान्प्रति ॥ १०४ ॥</s-l></s-lg>