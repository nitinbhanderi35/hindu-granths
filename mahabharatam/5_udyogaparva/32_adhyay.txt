<s-lg><s-l> वैशंपायन उवाच ।</s-l><s-l>अनुज्ञातः पाण्डवेन प्रययौ संजयस्तदा ।</s-l><s-l>शासनं धृतराष्ट्रस्य सर्वं कृत्वा महात्मनः ॥ १ ॥</s-l></s-lg><s-lg><s-l>संप्राप्य हास्तिनपुरं शीघ्रं च प्रविवेश ह ।</s-l><s-l>अन्तःपुरमुपस्थाय द्वाःस्थं वचनमब्रवीत् ॥ २ ॥</s-l></s-lg><s-lg><s-l>आचक्ष्व मां धृतराष्ट्राय द्वाःस्थ उपागतं पाण्डवानां सकाशात् ।</s-l><s-l>जागर्ति चेदभिवदेस्त्वं हि क्षत्तः प्रविशेयं विदितो भूमिपस्य ॥ ३ ॥</s-l></s-lg><s-lg><s-l> द्वाःस्थ उवाच ।</s-l><s-l>संजयोऽयं भूमिपते नमस्ते दिदृक्षया द्वारमुपागतस्ते ।</s-l><s-l>प्राप्तो दूतः पाण्डवानां सकाशात्प्रशाधि राजन्किमयं करोतु ॥ ४ ॥</s-l></s-lg><s-lg><s-l> धृतराष्ट्र उवाच ।</s-l><s-l>आचक्ष्व मां सुखिनं काल्यमस्मै प्रवेश्यतां स्वागतं संजयाय ।</s-l><s-l>न चाहमेतस्य भवाम्यकाल्यः स मे कस्माद्द्वारि तिष्ठेत क्षत्तः ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>ततः प्रविश्यानुमते नृपस्य महद्वेश्म प्राज्ञशूरार्यगुप्तम् ।</s-l><s-l>सिंहासनस्थं पार्थिवमाससाद वैचित्रवीर्यं प्राञ्जलिः सूतपुत्रः ॥ ६ ॥</s-l></s-lg><s-lg><s-l> संजय उवाच ।</s-l><s-l>संजयोऽहं भूमिपते नमस्ते प्राप्तोऽस्मि गत्वा नरदेव पाण्डवान् ।</s-l><s-l>अभिवाद्य त्वां पाण्डुपुत्रो मनस्वी युधिष्ठिरः कुशलं चान्वपृच्छत् ॥ ७ ॥</s-l></s-lg><s-lg><s-l>स ते पुत्रान्पृच्छति प्रीयमाणः कच्चित्पुत्रैः प्रीयसे नप्तृभिश्च ।</s-l><s-l>तथा सुहृद्भिः सचिवैश्च राजन्ये चापि त्वामुपजीवन्ति तैश्च ॥ ८ ॥</s-l></s-lg><s-lg><s-l> धृतराष्ट्र उवाच ।</s-l><s-l>अभ्येत्य त्वां तात वदामि संजय अजातशत्रुं च सुखेन पार्थम् ।</s-l><s-l>कच्चित्स राजा कुशली सपुत्रः सहामात्यः सानुजः कौरवाणाम् ॥ ९ ॥</s-l></s-lg><s-lg><s-l> संजय उवाच ।</s-l><s-l>सहामात्यः कुशली पाण्डुपुत्रो भूयश्चातो यच्च तेऽग्रे मनोऽभूत् ।</s-l><s-l>निर्णिक्तधर्मार्थकरो मनस्वी बहुश्रुतो दृष्टिमाञ्शीलवांश्च ॥ १० ॥</s-l></s-lg><s-lg><s-l>परं धर्मात्पाण्डवस्यानृशंस्यं धर्मः परो वित्तचयान्मतोऽस्य ।</s-l><s-l>सुखप्रिये धर्महीने न पार्थोऽनुरुध्यते भारत तस्य विद्धि ॥ ११ ॥</s-l></s-lg><s-lg><s-l>परप्रयुक्तः पुरुषो विचेष्टते सूत्रप्रोता दारुमयीव योषा ।</s-l><s-l>इमं दृष्ट्वा नियमं पाण्डवस्य मन्ये परं कर्म दैवं मनुष्यात् ॥ १२ ॥</s-l></s-lg><s-lg><s-l>इमं च दृष्ट्वा तव कर्मदोषं पादोदर्कं घोरमवर्णरूपम् ।</s-l><s-l>यावन्नरः कामयतेऽतिकाल्यं तावन्नरोऽयं लभते प्रशंसाम् ॥ १३ ॥</s-l></s-lg><s-lg><s-l>अजातशत्रुस्तु विहाय पापं जीर्णां त्वचं सर्प इवासमर्थाम् ।</s-l><s-l>विरोचतेऽहार्यवृत्तेन धीरो युधिष्ठिरस्त्वयि पापं विसृज्य ॥ १४ ॥</s-l></s-lg><s-lg><s-l>अङ्गात्मनः कर्म निबोध राजन्धर्मार्थयुक्तादार्यवृत्तादपेतम् ।</s-l><s-l>उपक्रोशं चेह गतोऽसि राजन्नोहेश्च पापं प्रसजेदमुत्र ॥ १५ ॥</s-l></s-lg><s-lg><s-l>स त्वमर्थं संशयितं विना तैराशंससे पुत्रवशानुगोऽद्य ।</s-l><s-l>अधर्मशब्दश्च महान्पृथिव्यां नेदं कर्म त्वत्समं भारताग्र्य ॥ १६ ॥</s-l></s-lg><s-lg><s-l>हीनप्रज्ञो दौष्कुलेयो नृशंसो दीर्घवैरी क्षत्रविद्यास्वधीरः ।</s-l><s-l>एवंधर्मा नापदः संतितीर्षेद्धीनवीर्यो यश्च भवेदशिष्टः ॥ १७ ॥</s-l></s-lg><s-lg><s-l>कुले जातो धर्मवान्यो यशस्वी बहुश्रुतः सुखजीवी यतात्मा ।</s-l><s-l>धर्मार्थयोर्ग्रथितयोर्बिभर्ति नान्यत्र दिष्टस्य वशादुपैति ॥ १८ ॥</s-l></s-lg><s-lg><s-l>कथं हि मन्त्राग्र्यधरो मनीषी धर्मार्थयोरापदि संप्रणेता ।</s-l><s-l>एवंयुक्तः सर्वमन्त्रैरहीनो अनानृशंस्यं कर्म कुर्यादमूढः ॥ १९ ॥</s-l></s-lg><s-lg><s-l>तवापीमे मन्त्रविदः समेत्य समासते कर्मसु नित्ययुक्ताः ।</s-l><s-l>तेषामयं बलवान्निश्चयश्च कुरुक्षयार्थे निरयो व्यपादि ॥ २० ॥</s-l></s-lg><s-lg><s-l>अकालिकं कुरवो नाभविष्यन्पापेन चेत्पापमजातशत्रुः ।</s-l><s-l>इच्छेज्जातु त्वयि पापं विसृज्य निन्दा चेयं तव लोकेऽभविष्यत् ॥ २१ ॥</s-l></s-lg><s-lg><s-l>किमन्यत्र विषयादीश्वराणां यत्र पार्थः परलोकं ददर्श ।</s-l><s-l>अत्यक्रामत्स तथा संमतः स्यान्न संशयो नास्ति मनुष्यकारः ॥ २२ ॥</s-l></s-lg><s-lg><s-l>एतान्गुणान्कर्मकृतानवेक्ष्य भावाभावौ वर्तमानावनित्यौ ।</s-l><s-l>बलिर्हि राजा पारमविन्दमानो नान्यत्कालात्कारणं तत्र मेने ॥ २३ ॥</s-l></s-lg><s-lg><s-l>चक्षुः श्रोत्रे नासिका त्वक्च जिह्वा ज्ञानस्यैतान्यायतनानि जन्तोः ।</s-l><s-l>तानि प्रीतान्येव तृष्णाक्षयान्ते तान्यव्यथो दुःखहीनः प्रणुद्यात् ॥ २४ ॥</s-l></s-lg><s-lg><s-l>न त्वेव मन्ये पुरुषस्य कर्म संवर्तते सुप्रयुक्तं यथावत् ।</s-l><s-l>मातुः पितुः कर्मणाभिप्रसूतः संवर्धते विधिवद्भोजनेन ॥ २५ ॥</s-l></s-lg><s-lg><s-l>प्रियाप्रिये सुखदुःखे च राजन्निन्दाप्रशंसे च भजेत एनम् ।</s-l><s-l>परस्त्वेनं गर्हयतेऽपराधे प्रशंसते साधुवृत्तं तमेव ॥ २६ ॥</s-l></s-lg><s-lg><s-l>स त्वा गर्हे भारतानां विरोधादन्तो नूनं भवितायं प्रजानाम् ।</s-l><s-l>नो चेदिदं तव कर्मापराधात्कुरून्दहेत्कृष्णवर्त्मेव कक्षम् ॥ २७ ॥</s-l></s-lg><s-lg><s-l>त्वमेवैको जातपुत्रेषु राजन्वशं गन्ता सर्वलोके नरेन्द्र ।</s-l><s-l>कामात्मनां श्लाघसे द्यूतकाले नान्यच्छमात्पश्य विपाकमस्य ॥ २८ ॥</s-l></s-lg><s-lg><s-l>अनाप्तानां प्रग्रहात्त्वं नरेन्द्र तथाप्तानां निग्रहाच्चैव राजन् ।</s-l><s-l>भूमिं स्फीतां दुर्बलत्वादनन्तां न शक्तस्त्वं रक्षितुं कौरवेय ॥ २९ ॥</s-l></s-lg><s-lg><s-l>अनुज्ञातो रथवेगावधूतः श्रान्तो निपद्ये शयनं नृसिंह ।</s-l><s-l>प्रातः श्रोतारः कुरवः सभायामजातशत्रोर्वचनं समेताः ॥ ३० ॥</s-l></s-lg>