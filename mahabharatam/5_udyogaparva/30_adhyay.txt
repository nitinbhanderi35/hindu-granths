<s-lg><s-l> संजय उवाच ।</s-l><s-l>आमन्त्रये त्वा नरदेवदेव गच्छाम्यहं पाण्डव स्वस्ति तेऽस्तु ।</s-l><s-l>कच्चिन्न वाचा वृजिनं हि किंचिदुच्चारितं मे मनसोऽभिषङ्गात् ॥ १ ॥</s-l></s-lg><s-lg><s-l>जनार्दनं भीमसेनार्जुनौ च माद्रीसुतौ सात्यकिं चेकितानम् ।</s-l><s-l>आमन्त्र्य गच्छामि शिवं सुखं वः सौम्येन मां पश्यत चक्षुषा नृपाः ॥ २ ॥</s-l></s-lg><s-lg><s-l> युधिष्ठिर उवाच ।</s-l><s-l>अनुज्ञातः संजय स्वस्ति गच्छ न नोऽकार्षीरप्रियं जातु किंचित् ।</s-l><s-l>विद्मश्च त्वा ते च वयं च सर्वे शुद्धात्मानं मध्यगतं सभास्थम् ॥ ३ ॥</s-l></s-lg><s-lg><s-l>आप्तो दूतः संजय सुप्रियोऽसि कल्याणवाक्शीलवान्दृष्टिमांश्च ।</s-l><s-l>न मुह्येस्त्वं संजय जातु मत्या न च क्रुध्येरुच्यमानोऽपि तथ्यम् ॥ ४ ॥</s-l></s-lg><s-lg><s-l>न मर्मगां जातु वक्तासि रूक्षां नोपस्तुतिं कटुकां नोत शुक्ताम् ।</s-l><s-l>धर्मारामामर्थवतीमहिंस्रामेतां वाचं तव जानामि सूत ॥ ५ ॥</s-l></s-lg><s-lg><s-l>त्वमेव नः प्रियतमोऽसि दूत इहागच्छेद्विदुरो वा द्वितीयः ।</s-l><s-l>अभीक्ष्णदृष्टोऽसि पुरा हि नस्त्वं धनंजयस्यात्मसमः सखासि ॥ ६ ॥</s-l></s-lg><s-lg><s-l>इतो गत्वा संजय क्षिप्रमेव उपातिष्ठेथा ब्राह्मणान्ये तदर्हाः ।</s-l><s-l>विशुद्धवीर्यांश्चरणोपपन्नान्कुले जातान्सर्वधर्मोपपन्नान् ॥ ७ ॥</s-l></s-lg><s-lg><s-l>स्वाध्यायिनो ब्राह्मणा भिक्षवश्च तपस्विनो ये च नित्या वनेषु ।</s-l><s-l>अभिवाद्या वै मद्वचनेन वृद्धास्तथेतरेषां कुशलं वदेथाः ॥ ८ ॥</s-l></s-lg><s-lg><s-l>पुरोहितं धृतराष्ट्रस्य राज्ञ आचार्याश्च ऋत्विजो ये च तस्य ।</s-l><s-l>तैश्च त्वं तात सहितैर्यथार्हं संगच्छेथाः कुशलेनैव सूत ॥ ९ ॥</s-l></s-lg><s-lg><s-l>आचार्य इष्टोऽनपगो विधेयो वेदानीप्सन्ब्रह्मचर्यं चचार ।</s-l><s-l>योऽस्त्रं चतुष्पात्पुनरेव चक्रे द्रोणः प्रसन्नोऽभिवाद्यो यथार्हम् ॥ १० ॥</s-l></s-lg><s-lg><s-l>अधीतविद्यश्चरणोपपन्नो योऽस्त्रं चतुष्पात्पुनरेव चक्रे ।</s-l><s-l>गन्धर्वपुत्रप्रतिमं तरस्विनं तमश्वत्थामानं कुशलं स्म पृच्छेः ॥ ११ ॥</s-l></s-lg><s-lg><s-l>शारद्वतस्यावसथं स्म गत्वा महारथस्यास्त्रविदां वरस्य ।</s-l><s-l>त्वं मामभीक्ष्णं परिकीर्तयन्वै कृपस्य पादौ संजय पाणिना स्पृशेः ॥ १२ ॥</s-l></s-lg><s-lg><s-l>यस्मिञ्शौर्यमानृशंस्यं तपश्च प्रज्ञा शीलं श्रुतिसत्त्वे धृतिश्च ।</s-l><s-l>पादौ गृहीत्वा कुरुसत्तमस्य भीष्मस्य मां तत्र निवेदयेथाः ॥ १३ ॥</s-l></s-lg><s-lg><s-l>प्रज्ञाचक्षुर्यः प्रणेता कुरूणां बहुश्रुतो वृद्धसेवी मनीषी ।</s-l><s-l>तस्मै राज्ञे स्थविरायाभिवाद्य आचक्षीथाः संजय मामरोगम् ॥ १४ ॥</s-l></s-lg><s-lg><s-l>ज्येष्ठः पुत्रो धृतराष्ट्रस्य मन्दो मूर्खः शठः संजय पापशीलः ।</s-l><s-l>प्रशास्ता वै पृथिवी येन सर्वा सुयोधनं कुशलं तात पृच्छेः ॥ १५ ॥</s-l></s-lg><s-lg><s-l>भ्राता कनीयानपि तस्य मन्दस्तथाशीलः संजय सोऽपि शश्वत् ।</s-l><s-l>महेष्वासः शूरतमः कुरूणां दुःशासनं कुशलं तात पृच्छेः ॥ १६ ॥</s-l></s-lg><s-lg><s-l>वृन्दारकं कविमर्थेष्वमूढं महाप्रज्ञं सर्वधर्मोपपन्नम् ।</s-l><s-l>न तस्य युद्धं रोचते वै कदाचिद्वैश्यापुत्रं कुशलं तात पृच्छेः ॥ १७ ॥</s-l></s-lg><s-lg><s-l>निकर्तने देवने योऽद्वितीयश्छन्नोपधः साधुदेवी मताक्षः ।</s-l><s-l>यो दुर्जयो देवितव्येन संख्ये स चित्रसेनः कुशलं तात वाच्यः ॥ १८ ॥</s-l></s-lg><s-lg><s-l>यस्य कामो वर्तते नित्यमेव नान्यः शमाद्भारतानामिति स्म ।</s-l><s-l>स बाह्लिकानामृषभो मनस्वी पुरा यथा माभिवदेत्प्रसन्नः ॥ १९ ॥</s-l></s-lg><s-lg><s-l>गुणैरनेकैः प्रवरैश्च युक्तो विज्ञानवान्नैव च निष्ठुरो यः ।</s-l><s-l>स्नेहादमर्षं सहते सदैव स सोमदत्तः पूजनीयो मतो मे ॥ २० ॥</s-l></s-lg><s-lg><s-l>अर्हत्तमः कुरुषु सौमदत्तिः स नो भ्राता संजय मत्सखा च ।</s-l><s-l>महेष्वासो रथिनामुत्तमो यः सहामात्यः कुशलं तस्य पृच्छेः ॥ २१ ॥</s-l></s-lg><s-lg><s-l>ये चैवान्ये कुरुमुख्या युवानः पुत्राः पौत्रा भ्रातरश्चैव ये नः ।</s-l><s-l>यं यमेषां येन येनाभिगच्छेरनामयं मद्वचनेन वाच्यः ॥ २२ ॥</s-l></s-lg><s-lg><s-l>ये राजानः पाण्डवायोधनाय समानीता धार्तराष्ट्रेण केचित् ।</s-l><s-l>वसातयः शाल्वकाः केकयाश्च तथाम्बष्ठा ये त्रिगर्ताश्च मुख्याः ॥ २३ ॥</s-l></s-lg><s-lg><s-l>प्राच्योदीच्या दाक्षिणात्याश्च शूरास्तथा प्रतीच्याः पार्वतीयाश्च सर्वे ।</s-l><s-l>अनृशंसाः शीलवृत्तोपपन्नास्तेषां सर्वेषां कुशलं तात पृच्छेः ॥ २४ ॥</s-l></s-lg><s-lg><s-l>हस्त्यारोहा रथिनः सादिनश्च पदातयश्चार्यसंघा महान्तः ।</s-l><s-l>आख्याय मां कुशलिनं स्म तेषामनामयं परिपृच्छेः समग्रान् ॥ २५ ॥</s-l></s-lg><s-lg><s-l>तथा राज्ञो ह्यर्थयुक्तानमात्यान्दौवारिकान्ये च सेनां नयन्ति ।</s-l><s-l>आयव्ययं ये गणयन्ति युक्ता अर्थांश्च ये महतश्चिन्तयन्ति ॥ २६ ॥</s-l></s-lg><s-lg><s-l>गान्धारराजः शकुनिः पार्वतीयो निकर्तने योऽद्वितीयोऽक्षदेवी ।</s-l><s-l>मानं कुर्वन्धार्तराष्ट्रस्य सूत मिथ्याबुद्धेः कुशलं तात पृच्छेः ॥ २७ ॥</s-l></s-lg><s-lg><s-l>यः पाण्डवानेकरथेन वीरः समुत्सहत्यप्रधृष्यान्विजेतुम् ।</s-l><s-l>यो मुह्यतां मोहयिताद्वितीयो वैकर्तनं कुशलं तात पृच्छेः ॥ २८ ॥</s-l></s-lg><s-lg><s-l>स एव भक्तः स गुरुः स भृत्यः स वै पिता स च माता सुहृच्च ।</s-l><s-l>अगाधबुद्धिर्विदुरो दीर्घदर्शी स नो मन्त्री कुशलं तात पृच्छेः ॥ २९ ॥</s-l></s-lg><s-lg><s-l>वृद्धाः स्त्रियो याश्च गुणोपपन्ना या ज्ञायन्ते संजय मातरस्ताः ।</s-l><s-l>ताभिः सर्वाभिः सहिताभिः समेत्य स्त्रीभिर्वृद्धाभिरभिवादं वदेथाः ॥ ३० ॥</s-l></s-lg><s-lg><s-l>कच्चित्पुत्रा जीवपुत्राः सुसम्यग्वर्तन्ते वो वृत्तिमनृशंसरूपाम् ।</s-l><s-l>इति स्मोक्त्वा संजय ब्रूहि पश्चादजातशत्रुः कुशली सपुत्रः ॥ ३१ ॥</s-l></s-lg><s-lg><s-l>या नो भार्याः संजय वेत्थ तत्र तासां सर्वासां कुशलं तात पृच्छेः ।</s-l><s-l>सुसंगुप्ताः सुरभयोऽनवद्याः कच्चिद्गृहानावसथाप्रमत्ताः ॥ ३२ ॥</s-l></s-lg><s-lg><s-l>कच्चिद्वृत्तिं श्वशुरेषु भद्राः कल्याणीं वर्तध्वमनृशंसरूपाम् ।</s-l><s-l>यथा च वः स्युः पतयोऽनुकूलास्तथा वृत्तिमात्मनः स्थापयध्वम् ॥ ३३ ॥</s-l></s-lg><s-lg><s-l>या नः स्नुषाः संजय वेत्थ तत्र प्राप्ताः कुलेभ्यश्च गुणोपपन्नाः ।</s-l><s-l>प्रजावत्यो ब्रूहि समेत्य ताश्च युधिष्ठिरो वोऽभ्यवदत्प्रसन्नः ॥ ३४ ॥</s-l></s-lg><s-lg><s-l>कन्याः स्वजेथाः सदनेषु संजय अनामयं मद्वचनेन पृष्ट्वा ।</s-l><s-l>कल्याणा वः सन्तु पतयोऽनुकूला यूयं पतीनां भवतानुकूलाः ॥ ३५ ॥</s-l></s-lg><s-lg><s-l>अलंकृता वस्त्रवत्यः सुगन्धा अबीभत्साः सुखिता भोगवत्यः ।</s-l><s-l>लघु यासां दर्शनं वाक्च लघ्वी वेशस्त्रियः कुशलं तात पृच्छेः ॥ ३६ ॥</s-l></s-lg><s-lg><s-l>दासीपुत्रा ये च दासाः कुरूणां तदाश्रया बहवः कुब्जखञ्जाः ।</s-l><s-l>आख्याय मां कुशलिनं स्म तेभ्यो अनामयं परिपृच्छेर्जघन्यम् ॥ ३७ ॥</s-l></s-lg><s-lg><s-l>कच्चिद्वृत्तिर्वर्तते वै पुराणी कच्चिद्भोगान्धार्तराष्ट्रो ददाति ।</s-l><s-l>अङ्गहीनान्कृपणान्वामनांश्च आनृशंस्याद्धृतराष्ट्रो बिभर्ति ॥ ३८ ॥</s-l></s-lg><s-lg><s-l>अन्धाश्च सर्वे स्थविरास्तथैव हस्ताजीवा बहवो येऽत्र सन्ति ।</s-l><s-l>आख्याय मां कुशलिनं स्म तेषामनामयं परिपृच्छेर्जघन्यम् ॥ ३९ ॥</s-l></s-lg><s-lg><s-l>मा भैष्ट दुःखेन कुजीवितेन नूनं कृतं परलोकेषु पापम् ।</s-l><s-l>निगृह्य शत्रून्सुहृदोऽनुगृह्य वासोभिरन्नेन च वो भरिष्ये ॥ ४० ॥</s-l></s-lg><s-lg><s-l>सन्त्येव मे ब्राह्मणेभ्यः कृतानि भावीन्यथो नो बत वर्तयन्ति ।</s-l><s-l>पश्याम्यहं युक्तरूपांस्तथैव तामेव सिद्धिं श्रावयेथा नृपं तम् ॥ ४१ ॥</s-l></s-lg><s-lg><s-l>ये चानाथा दुर्बलाः सर्वकालमात्मन्येव प्रयतन्तेऽथ मूढाः ।</s-l><s-l>तांश्चापि त्वं कृपणान्सर्वथैव अस्मद्वाक्यात्कुशलं तात पृच्छेः ॥ ४२ ॥</s-l></s-lg><s-lg><s-l>ये चाप्यन्ये संश्रिता धार्तराष्ट्रान्नानादिग्भ्योऽभ्यागताः सूतपुत्र ।</s-l><s-l>दृष्ट्वा तांश्चैवार्हतश्चापि सर्वान्संपृच्छेथाः कुशलं चाव्ययं च ॥ ४३ ॥</s-l></s-lg><s-lg><s-l>एवं सर्वानागताभ्यागतांश्च राज्ञो दूतान्सर्वदिग्भ्योऽभ्युपेतान् ।</s-l><s-l>पृष्ट्वा सर्वान्कुशलं तांश्च सूत पश्चादहं कुशली तेषु वाच्यः ॥ ४४ ॥</s-l></s-lg><s-lg><s-l>न हीदृशाः सन्त्यपरे पृथिव्यां ये योधका धार्तराष्ट्रेण लब्धाः ।</s-l><s-l>धर्मस्तु नित्यो मम धर्म एव महाबलः शत्रुनिबर्हणाय ॥ ४५ ॥</s-l></s-lg><s-lg><s-l>इदं पुनर्वचनं धार्तराष्ट्रं सुयोधनं संजय श्रावयेथाः ।</s-l><s-l>यस्ते शरीरे हृदयं दुनोति कामः कुरूनसपत्नोऽनुशिष्याम् ॥ ४६ ॥</s-l></s-lg><s-lg><s-l>न विद्यते युक्तिरेतस्य काचिन्नैवंविधाः स्याम यथा प्रियं ते ।</s-l><s-l>ददस्व वा शक्रपुरं ममैव युध्यस्व वा भारतमुख्य वीर ॥ ४७ ॥</s-l></s-lg>