<s-lg><s-l> वैशंपायन उवाच ।</s-l><s-l>स तु कौरव्यमासाद्य द्रुपदस्य पुरोहितः ।</s-l><s-l>सत्कृतो धृतराष्ट्रेण भीष्मेण विदुरेण च ॥ १ ॥</s-l></s-lg><s-lg><s-l>सर्वं कौशल्यमुक्त्वादौ पृष्ट्वा चैवमनामयम् ।</s-l><s-l>सर्वसेनाप्रणेतॄणां मध्ये वाक्यमुवाच ह ॥ २ ॥</s-l></s-lg><s-lg><s-l>सर्वैर्भवद्भिर्विदितो राजधर्मः सनातनः ।</s-l><s-l>वाक्योपादानहेतोस्तु वक्ष्यामि विदिते सति ॥ ३ ॥</s-l></s-lg><s-lg><s-l>धृतराष्ट्रश्च पाण्डुश्च सुतावेकस्य विश्रुतौ ।</s-l><s-l>तयोः समानं द्रविणं पैतृकं नात्र संशयः ॥ ४ ॥</s-l></s-lg><s-lg><s-l>धृतराष्ट्रस्य ये पुत्रास्ते प्राप्ताः पैतृकं वसु ।</s-l><s-l>पाण्डुपुत्राः कथं नाम न प्राप्ताः पैतृकं वसु ॥ ५ ॥</s-l></s-lg><s-lg><s-l>एवं गते पाण्डवेयैर्विदितं वः पुरा यथा ।</s-l><s-l>न प्राप्तं पैतृकं द्रव्यं धार्तराष्ट्रेण संवृतम् ॥ ६ ॥</s-l></s-lg><s-lg><s-l>प्राणान्तिकैरप्युपायैः प्रयतद्भिरनेकशः ।</s-l><s-l>शेषवन्तो न शकिता नयितुं यमसादनम् ॥ ७ ॥</s-l></s-lg><s-lg><s-l>पुनश्च वर्धितं राज्यं स्वबलेन महात्मभिः ।</s-l><s-l>छद्मनापहृतं क्षुद्रैर्धार्तराष्ट्रैः ससौबलैः ॥ ८ ॥</s-l></s-lg><s-lg><s-l>तदप्यनुमतं कर्म तथायुक्तमनेन वै ।</s-l><s-l>वासिताश्च महारण्ये वर्षाणीह त्रयोदश ॥ ९ ॥</s-l></s-lg><s-lg><s-l>सभायां क्लेशितैर्वीरैः सहभार्यैस्तथा भृशम् ।</s-l><s-l>अरण्ये विविधाः क्लेशाः संप्राप्तास्तैः सुदारुणाः ॥ १० ॥</s-l></s-lg><s-lg><s-l>तथा विराटनगरे योन्यन्तरगतैरिव ।</s-l><s-l>प्राप्तः परमसंक्लेशो यथा पापैर्महात्मभिः ॥ ११ ॥</s-l></s-lg><s-lg><s-l>ते सर्वे पृष्ठतः कृत्वा तत्सर्वं पूर्वकिल्बिषम् ।</s-l><s-l>सामैव कुरुभिः सार्धमिच्छन्ति कुरुपुंगवाः ॥ १२ ॥</s-l></s-lg><s-lg><s-l>तेषां च वृत्तमाज्ञाय वृत्तं दुर्योधनस्य च ।</s-l><s-l>अनुनेतुमिहार्हन्ति धृतराष्ट्रं सुहृज्जनाः ॥ १३ ॥</s-l></s-lg><s-lg><s-l>न हि ते विग्रहं वीराः कुर्वन्ति कुरुभिः सह ।</s-l><s-l>अविनाशेन लोकस्य काङ्क्षन्ते पाण्डवाः स्वकम् ॥ १४ ॥</s-l></s-lg><s-lg><s-l>यश्चापि धार्तराष्ट्रस्य हेतुः स्याद्विग्रहं प्रति ।</s-l><s-l>स च हेतुर्न मन्तव्यो बलीयांसस्तथा हि ते ॥ १५ ॥</s-l></s-lg><s-lg><s-l>अक्षौहिण्यो हि सप्तैव धर्मपुत्रस्य संगताः ।</s-l><s-l>युयुत्समानाः कुरुभिः प्रतीक्षन्तेऽस्य शासनम् ॥ १६ ॥</s-l></s-lg><s-lg><s-l>अपरे पुरुषव्याघ्राः सहस्राक्षौहिणीसमाः ।</s-l><s-l>सात्यकिर्भीमसेनश्च यमौ च सुमहाबलौ ॥ १७ ॥</s-l></s-lg><s-lg><s-l>एकादशैताः पृतना एकतश्च समागताः ।</s-l><s-l>एकतश्च महाबाहुर्बहुरूपो धनंजयः ॥ १८ ॥</s-l></s-lg><s-lg><s-l>यथा किरीटी सेनाभ्यः सर्वाभ्यो व्यतिरिच्यते ।</s-l><s-l>एवमेव महाबाहुर्वासुदेवो महाद्युतिः ॥ १९ ॥</s-l></s-lg><s-lg><s-l>बहुलत्वं च सेनानां विक्रमं च किरीटिनः ।</s-l><s-l>बुद्धिमत्तां च कृष्णस्य बुद्ध्वा युध्येत को नरः ॥ २० ॥</s-l></s-lg><s-lg><s-l>ते भवन्तो यथाधर्मं यथासमयमेव च ।</s-l><s-l>प्रयच्छन्तु प्रदातव्यं मा वः कालोऽत्यगादयम् ॥ २१ ॥</s-l></s-lg>