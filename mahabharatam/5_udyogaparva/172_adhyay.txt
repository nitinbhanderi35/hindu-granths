<s-lg><s-l> भीष्म उवाच ।</s-l><s-l>ततोऽहं समनुज्ञाप्य कालीं सत्यवतीं तदा ।</s-l><s-l>मन्त्रिणश्च द्विजांश्चैव तथैव च पुरोहितान् ।</s-l><s-l>समनुज्ञासिषं कन्यां ज्येष्ठामम्बां नराधिप ॥ १ ॥</s-l></s-lg><s-lg><s-l>अनुज्ञाता ययौ सा तु कन्या शाल्वपतेः पुरम् ।</s-l><s-l>वृद्धैर्द्विजातिभिर्गुप्ता धात्र्या चानुगता तदा ।</s-l><s-l>अतीत्य च तमध्वानमाससाद नराधिपम् ॥ २ ॥</s-l></s-lg><s-lg><s-l>सा तमासाद्य राजानं शाल्वं वचनमब्रवीत् ।</s-l><s-l>आगताहं महाबाहो त्वामुद्दिश्य महाद्युते ॥ ३ ॥</s-l></s-lg><s-lg><s-l>तामब्रवीच्छाल्वपतिः स्मयन्निव विशां पते ।</s-l><s-l>त्वयान्यपूर्वया नाहं भार्यार्थी वरवर्णिनि ॥ ४ ॥</s-l></s-lg><s-lg><s-l>गच्छ भद्रे पुनस्तत्र सकाशं भारतस्य वै ।</s-l><s-l>नाहमिच्छामि भीष्मेण गृहीतां त्वां प्रसह्य वै ॥ ५ ॥</s-l></s-lg><s-lg><s-l>त्वं हि निर्जित्य भीष्मेण नीता प्रीतिमती तदा ।</s-l><s-l>परामृश्य महायुद्धे निर्जित्य पृथिवीपतीन् ।</s-l><s-l>नाहं त्वय्यन्यपूर्वायां भार्यार्थी वरवर्णिनि ॥ ६ ॥</s-l></s-lg><s-lg><s-l>कथमस्मद्विधो राजा परपूर्वां प्रवेशयेत् ।</s-l><s-l>नारीं विदितविज्ञानः परेषां धर्ममादिशन् ।</s-l><s-l>यथेष्टं गम्यतां भद्रे मा ते कालोऽत्यगादयम् ॥ ७ ॥</s-l></s-lg><s-lg><s-l>अम्बा तमब्रवीद्राजन्ननङ्गशरपीडिता ।</s-l><s-l>मैवं वद महीपाल नैतदेवं कथंचन ॥ ८ ॥</s-l></s-lg><s-lg><s-l>नास्मि प्रीतिमती नीता भीष्मेणामित्रकर्शन ।</s-l><s-l>बलान्नीतास्मि रुदती विद्राव्य पृथिवीपतीन् ॥ ९ ॥</s-l></s-lg><s-lg><s-l>भजस्व मां शाल्वपते भक्तां बालामनागसम् ।</s-l><s-l>भक्तानां हि परित्यागो न धर्मेषु प्रशस्यते ॥ १० ॥</s-l></s-lg><s-lg><s-l>साहमामन्त्र्य गाङ्गेयं समरेष्वनिवर्तिनम् ।</s-l><s-l>अनुज्ञाता च तेनैव तवैव गृहमागता ॥ ११ ॥</s-l></s-lg><s-lg><s-l>न स भीष्मो महाबाहुर्मामिच्छति विशां पते ।</s-l><s-l>भ्रातृहेतोः समारम्भो भीष्मस्येति श्रुतं मया ॥ १२ ॥</s-l></s-lg><s-lg><s-l>भगिन्यौ मम ये नीते अम्बिकाम्बालिके नृप ।</s-l><s-l>प्रादाद्विचित्रवीर्याय गाङ्गेयो हि यवीयसे ॥ १३ ॥</s-l></s-lg><s-lg><s-l>यथा शाल्वपते नान्यं नरं ध्यामि कथंचन ।</s-l><s-l>त्वामृते पुरुषव्याघ्र तथा मूर्धानमालभे ॥ १४ ॥</s-l></s-lg><s-lg><s-l>न चान्यपूर्वा राजेन्द्र त्वामहं समुपस्थिता ।</s-l><s-l>सत्यं ब्रवीमि शाल्वैतत्सत्येनात्मानमालभे ॥ १५ ॥</s-l></s-lg><s-lg><s-l>भजस्व मां विशालाक्ष स्वयं कन्यामुपस्थिताम् ।</s-l><s-l>अनन्यपूर्वां राजेन्द्र त्वत्प्रसादाभिकाङ्क्षिणीम् ॥ १६ ॥</s-l></s-lg><s-lg><s-l>तामेवं भाषमाणां तु शाल्वः काशिपतेः सुताम् ।</s-l><s-l>अत्यजद्भरतश्रेष्ठ त्वचं जीर्णामिवोरगः ॥ १७ ॥</s-l></s-lg><s-lg><s-l>एवं बहुविधैर्वाक्यैर्याच्यमानस्तयानघ ।</s-l><s-l>नाश्रद्दधच्छाल्वपतिः कन्याया भरतर्षभ ॥ १८ ॥</s-l></s-lg><s-lg><s-l>ततः सा मन्युनाविष्टा ज्येष्ठा काशिपतेः सुता ।</s-l><s-l>अब्रवीत्साश्रुनयना बाष्पविह्वलया गिरा ॥ १९ ॥</s-l></s-lg><s-lg><s-l>त्वया त्यक्ता गमिष्यामि यत्र यत्र विशां पते ।</s-l><s-l>तत्र मे सन्तु गतयः सन्तः सत्यं यथाब्रुवम् ॥ २० ॥</s-l></s-lg><s-lg><s-l>एवं संभाषमाणां तु नृशंसः शाल्वराट्तदा ।</s-l><s-l>पर्यत्यजत कौरव्य करुणं परिदेवतीम् ॥ २१ ॥</s-l></s-lg><s-lg><s-l>गच्छ गच्छेति तां शाल्वः पुनः पुनरभाषत ।</s-l><s-l>बिभेमि भीष्मात्सुश्रोणि त्वं च भीष्मपरिग्रहः ॥ २२ ॥</s-l></s-lg><s-lg><s-l>एवमुक्ता तु सा तेन शाल्वेनादीर्घदर्शिना ।</s-l><s-l>निश्चक्राम पुराद्दीना रुदती कुररी यथा ॥ २३ ॥</s-l></s-lg>