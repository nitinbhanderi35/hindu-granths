<s-lg><s-l> कुन्त्युवाच ।</s-l><s-l>अत्राप्युदाहरन्तीममितिहासं पुरातनम् ।</s-l><s-l>विदुरायाश्च संवादं पुत्रस्य च परंतप ॥ १ ॥</s-l></s-lg><s-lg><s-l>अत्र श्रेयश्च भूयश्च यथा सा वक्तुमर्हति ।</s-l><s-l>यशस्विनी मन्युमती कुले जाता विभावरी ॥ २ ॥</s-l></s-lg><s-lg><s-l>क्षत्रधर्मरता धन्या विदुरा दीर्घदर्शिनी ।</s-l><s-l>विश्रुता राजसंसत्सु श्रुतवाक्या बहुश्रुता ॥ ३ ॥</s-l></s-lg><s-lg><s-l>विदुरा नाम वै सत्या जगर्हे पुत्रमौरसम् ।</s-l><s-l>निर्जितं सिन्धुराजेन शयानं दीनचेतसम् ।</s-l><s-l>अनन्दनमधर्मज्ञं द्विषतां हर्षवर्धनम् ॥ ४ ॥</s-l></s-lg><s-lg><s-l>न मया त्वं न पित्रासि जातः क्वाभ्यागतो ह्यसि ।</s-l><s-l>निर्मन्युरुपशाखीयः पुरुषः क्लीबसाधनः ॥ ५ ॥</s-l></s-lg><s-lg><s-l>यावज्जीवं निराशोऽसि कल्याणाय धुरं वह ।</s-l><s-l>मात्मानमवमन्यस्व मैनमल्पेन बीभरः ।</s-l><s-l>मनः कृत्वा सुकल्याणं मा भैस्त्वं प्रतिसंस्तभ ॥ ६ ॥</s-l></s-lg><s-lg><s-l>उत्तिष्ठ हे कापुरुष मा शेष्वैवं पराजितः ।</s-l><s-l>अमित्रान्नन्दयन्सर्वान्निर्मानो बन्धुशोकदः ॥ ७ ॥</s-l></s-lg><s-lg><s-l>सुपूरा वै कुनदिका सुपूरो मूषिकाञ्जलिः ।</s-l><s-l>सुसंतोषः कापुरुषः स्वल्पकेनापि तुष्यति ॥ ८ ॥</s-l></s-lg><s-lg><s-l>अप्यरेरारुजन्दंष्ट्रामाश्वेव निधनं व्रज ।</s-l><s-l>अपि वा संशयं प्राप्य जीवितेऽपि पराक्रम ॥ ९ ॥</s-l></s-lg><s-lg><s-l>अप्यरेः श्येनवच्छिद्रं पश्येस्त्वं विपरिक्रमन् ।</s-l><s-l>विनदन्वाथ वा तूष्णीं व्योम्नि वापरिशङ्कितः ॥ १० ॥</s-l></s-lg><s-lg><s-l>त्वमेवं प्रेतवच्छेषे कस्माद्वज्रहतो यथा ।</s-l><s-l>उत्तिष्ठ हे कापुरुष मा शेष्वैवं पराजितः ॥ ११ ॥</s-l></s-lg><s-lg><s-l>मास्तं गमस्त्वं कृपणो विश्रूयस्व स्वकर्मणा ।</s-l><s-l>मा मध्ये मा जघन्ये त्वं माधो भूस्तिष्ठ चोर्जितः ॥ १२ ॥</s-l></s-lg><s-lg><s-l>अलातं तिन्दुकस्येव मुहूर्तमपि विज्वल ।</s-l><s-l>मा तुषाग्निरिवानर्चिः काकरङ्खा जिजीविषुः ।</s-l><s-l>मुहूर्तं ज्वलितं श्रेयो न तु धूमायितं चिरम् ॥ १३ ॥</s-l></s-lg><s-lg><s-l>मा ह स्म कस्यचिद्गेहे जनी राज्ञः खरीमृदुः ।</s-l><s-l>कृत्वा मानुष्यकं कर्म सृत्वाजिं यावदुत्तमम् ।</s-l><s-l>धर्मस्यानृण्यमाप्नोति न चात्मानं विगर्हते ॥ १४ ॥</s-l></s-lg><s-lg><s-l>अलब्ध्वा यदि वा लब्ध्वा नानुशोचन्ति पण्डिताः ।</s-l><s-l>आनन्तर्यं चारभते न प्राणानां धनायते ॥ १५ ॥</s-l></s-lg><s-lg><s-l>उद्भावयस्व वीर्यं वा तां वा गच्छ ध्रुवां गतिम् ।</s-l><s-l>धर्मं पुत्राग्रतः कृत्वा किंनिमित्तं हि जीवसि ॥ १६ ॥</s-l></s-lg><s-lg><s-l>इष्टापूर्तं हि ते क्लीब कीर्तिश्च सकला हता ।</s-l><s-l>विच्छिन्नं भोगमूलं ते किंनिमित्तं हि जीवसि ॥ १७ ॥</s-l></s-lg><s-lg><s-l>शत्रुर्निमज्जता ग्राह्यो जङ्घायां प्रपतिष्यता ।</s-l><s-l>विपरिच्छिन्नमूलोऽपि न विषीदेत्कथंचन ।</s-l><s-l>उद्यम्य धुरमुत्कर्षेदाजानेयकृतं स्मरन् ॥ १८ ॥</s-l></s-lg><s-lg><s-l>कुरु सत्त्वं च मानं च विद्धि पौरुषमात्मनः ।</s-l><s-l>उद्भावय कुलं मग्नं त्वत्कृते स्वयमेव हि ॥ १९ ॥</s-l></s-lg><s-lg><s-l>यस्य वृत्तं न जल्पन्ति मानवा महदद्भुतम् ।</s-l><s-l>राशिवर्धनमात्रं स नैव स्त्री न पुनः पुमान् ॥ २० ॥</s-l></s-lg><s-lg><s-l>दाने तपसि शौर्ये च यस्य न प्रथितं यशः ।</s-l><s-l>विद्यायामर्थलाभे वा मातुरुच्चार एव सः ॥ २१ ॥</s-l></s-lg><s-lg><s-l>श्रुतेन तपसा वापि श्रिया वा विक्रमेण वा ।</s-l><s-l>जनान्योऽभिभवत्यन्यान्कर्मणा हि स वै पुमान् ॥ २२ ॥</s-l></s-lg><s-lg><s-l>न त्वेव जाल्मीं कापालीं वृत्तिमेषितुमर्हसि ।</s-l><s-l>नृशंस्यामयशस्यां च दुःखां कापुरुषोचिताम् ॥ २३ ॥</s-l></s-lg><s-lg><s-l>यमेनमभिनन्देयुरमित्राः पुरुषं कृशम् ।</s-l><s-l>लोकस्य समवज्ञातं निहीनाशनवाससम् ॥ २४ ॥</s-l></s-lg><s-lg><s-l>अहोलाभकरं दीनमल्पजीवनमल्पकम् ।</s-l><s-l>नेदृशं बन्धुमासाद्य बान्धवः सुखमेधते ॥ २५ ॥</s-l></s-lg><s-lg><s-l>अवृत्त्यैव विपत्स्यामो वयं राष्ट्रात्प्रवासिताः ।</s-l><s-l>सर्वकामरसैर्हीनाः स्थानभ्रष्टा अकिंचनाः ॥ २६ ॥</s-l></s-lg><s-lg><s-l>अवर्णकारिणं सत्सु कुलवंशस्य नाशनम् ।</s-l><s-l>कलिं पुत्रप्रवादेन संजय त्वामजीजनम् ॥ २७ ॥</s-l></s-lg><s-lg><s-l>निरमर्षं निरुत्साहं निर्वीर्यमरिनन्दनम् ।</s-l><s-l>मा स्म सीमन्तिनी काचिज्जनयेत्पुत्रमीदृशम् ॥ २८ ॥</s-l></s-lg><s-lg><s-l>मा धूमाय ज्वलात्यन्तमाक्रम्य जहि शात्रवान् ।</s-l><s-l>ज्वल मूर्धन्यमित्राणां मुहूर्तमपि वा क्षणम् ॥ २९ ॥</s-l></s-lg><s-lg><s-l>एतावानेव पुरुषो यदमर्षी यदक्षमी ।</s-l><s-l>क्षमावान्निरमर्षश्च नैव स्त्री न पुनः पुमान् ॥ ३० ॥</s-l></s-lg><s-lg><s-l>संतोषो वै श्रियं हन्ति तथानुक्रोश एव च ।</s-l><s-l>अनुत्थानभये चोभे निरीहो नाश्नुते महत् ॥ ३१ ॥</s-l></s-lg><s-lg><s-l>एभ्यो निकृतिपापेभ्यः प्रमुञ्चात्मानमात्मना ।</s-l><s-l>आयसं हृदयं कृत्वा मृगयस्व पुनः स्वकम् ॥ ३२ ॥</s-l></s-lg><s-lg><s-l>पुरं विषहते यस्मात्तस्मात्पुरुष उच्यते ।</s-l><s-l>तमाहुर्व्यर्थनामानं स्त्रीवद्य इह जीवति ॥ ३३ ॥</s-l></s-lg><s-lg><s-l>शूरस्योर्जितसत्त्वस्य सिंहविक्रान्तगामिनः ।</s-l><s-l>दिष्टभावं गतस्यापि विघसे मोदते प्रजा ॥ ३४ ॥</s-l></s-lg><s-lg><s-l>य आत्मनः प्रियसुखे हित्वा मृगयते श्रियम् ।</s-l><s-l>अमात्यानामथो हर्षमादधात्यचिरेण सः ॥ ३५ ॥</s-l></s-lg><s-lg><s-l> पुत्र उवाच ।</s-l><s-l>किं नु ते मामपश्यन्त्याः पृथिव्या अपि सर्वया ।</s-l><s-l>किमाभरणकृत्यं ते किं भोगैर्जीवितेन वा ॥ ३६ ॥</s-l></s-lg><s-lg><s-l> मातोवाच ।</s-l><s-l>किमद्यकानां ये लोका द्विषन्तस्तानवाप्नुयुः ।</s-l><s-l>ये त्वादृतात्मनां लोकाः सुहृदस्तान्व्रजन्तु नः ॥ ३७ ॥</s-l></s-lg><s-lg><s-l>भृत्यैर्विहीयमानानां परपिण्डोपजीविनाम् ।</s-l><s-l>कृपणानामसत्त्वानां मा वृत्तिमनुवर्तिथाः ॥ ३८ ॥</s-l></s-lg><s-lg><s-l>अनु त्वां तात जीवन्तु ब्राह्मणाः सुहृदस्तथा ।</s-l><s-l>पर्जन्यमिव भूतानि देवा इव शतक्रतुम् ॥ ३९ ॥</s-l></s-lg><s-lg><s-l>यमाजीवन्ति पुरुषं सर्वभूतानि संजय ।</s-l><s-l>पक्वं द्रुममिवासाद्य तस्य जीवितमर्थवत् ॥ ४० ॥</s-l></s-lg><s-lg><s-l>यस्य शूरस्य विक्रान्तैरेधन्ते बान्धवाः सुखम् ।</s-l><s-l>त्रिदशा इव शक्रस्य साधु तस्येह जीवितम् ॥ ४१ ॥</s-l></s-lg><s-lg><s-l>स्वबाहुबलमाश्रित्य योऽभ्युज्जीवति मानवः ।</s-l><s-l>स लोके लभते कीर्तिं परत्र च शुभां गतिम् ॥ ४२ ॥</s-l></s-lg>