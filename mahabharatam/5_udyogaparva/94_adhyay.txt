<s-lg><s-l> वैशंपायन उवाच ।</s-l><s-l>तस्मिन्नभिहिते वाक्ये केशवेन महात्मना ।</s-l><s-l>स्तिमिता हृष्टरोमाण आसन्सर्वे सभासदः ॥ १ ॥</s-l></s-lg><s-lg><s-l>कः स्विदुत्तरमेतस्माद्वक्तुमुत्सहते पुमान् ।</s-l><s-l>इति सर्वे मनोभिस्ते चिन्तयन्ति स्म पार्थिवाः ॥ २ ॥</s-l></s-lg><s-lg><s-l>तथा तेषु च सर्वेषु तूष्णींभूतेषु राजसु ।</s-l><s-l>जामदग्न्य इदं वाक्यमब्रवीत्कुरुसंसदि ॥ ३ ॥</s-l></s-lg><s-lg><s-l>इमामेकोपमां राजञ्शृणु सत्यामशङ्कितः ।</s-l><s-l>तां श्रुत्वा श्रेय आदत्स्व यदि साध्विति मन्यसे ॥ ४ ॥</s-l></s-lg><s-lg><s-l>राजा दम्भोद्भवो नाम सार्वभौमः पुराभवत् ।</s-l><s-l>अखिलां बुभुजे सर्वां पृथिवीमिति नः श्रुतम् ॥ ५ ॥</s-l></s-lg><s-lg><s-l>स स्म नित्यं निशापाये प्रातरुत्थाय वीर्यवान् ।</s-l><s-l>ब्राह्मणान्क्षत्रियांश्चैव पृच्छन्नास्ते महारथः ॥ ६ ॥</s-l></s-lg><s-lg><s-l>अस्ति कश्चिद्विशिष्टो वा मद्विधो वा भवेद्युधि ।</s-l><s-l>शूद्रो वैश्यः क्षत्रियो वा ब्राह्मणो वापि शस्त्रभृत् ॥ ७ ॥</s-l></s-lg><s-lg><s-l>इति ब्रुवन्नन्वचरत्स राजा पृथिवीमिमाम् ।</s-l><s-l>दर्पेण महता मत्तः कंचिदन्यमचिन्तयन् ॥ ८ ॥</s-l></s-lg><s-lg><s-l>तं स्म वैद्या अकृपणा ब्राह्मणाः सर्वतोऽभयाः ।</s-l><s-l>प्रत्यषेधन्त राजानं श्लाघमानं पुनः पुनः ॥ ९ ॥</s-l></s-lg><s-lg><s-l>प्रतिषिध्यमानोऽप्यसकृत्पृच्छत्येव स वै द्विजान् ।</s-l><s-l>अभिमानी श्रिया मत्तस्तमूचुर्ब्राह्मणास्तदा ॥ १० ॥</s-l></s-lg><s-lg><s-l>तपस्विनो महात्मानो वेदव्रतसमन्विताः ।</s-l><s-l>उदीर्यमाणं राजानं क्रोधदीप्ता द्विजातयः ॥ ११ ॥</s-l></s-lg><s-lg><s-l>अनेकजननं सख्यं ययोः पुरुषसिंहयोः ।</s-l><s-l>तयोस्त्वं न समो राजन्भवितासि कदाचन ॥ १२ ॥</s-l></s-lg><s-lg><s-l>एवमुक्तः स राजा तु पुनः पप्रच्छ तान्द्विजान् ।</s-l><s-l>क्व तौ वीरौ क्वजन्मानौ किंकर्माणौ च कौ च तौ ॥ १३ ॥</s-l></s-lg><s-lg><s-l> ब्राह्मणा ऊचुः ।</s-l><s-l>नरो नारायणश्चैव तापसाविति नः श्रुतम् ।</s-l><s-l>आयातौ मानुषे लोके ताभ्यां युध्यस्व पार्थिव ॥ १४ ॥</s-l></s-lg><s-lg><s-l>श्रूयते तौ महात्मानौ नरनारायणावुभौ ।</s-l><s-l>तपो घोरमनिर्देश्यं तप्येते गन्धमादने ॥ १५ ॥</s-l></s-lg><s-lg><s-l> राम उवाच ।</s-l><s-l>स राजा महतीं सेनां योजयित्वा षडङ्गिनीम् ।</s-l><s-l>अमृष्यमाणः संप्रायाद्यत्र तावपराजितौ ॥ १६ ॥</s-l></s-lg><s-lg><s-l>स गत्वा विषमं घोरं पर्वतं गन्धमादनम् ।</s-l><s-l>मृगयाणोऽन्वगच्छत्तौ तापसावपराजितौ ॥ १७ ॥</s-l></s-lg><s-lg><s-l>तौ दृष्ट्वा क्षुत्पिपासाभ्यां कृशौ धमनिसंततौ ।</s-l><s-l>शीतवातातपैश्चैव कर्शितौ पुरुषोत्तमौ ।</s-l><s-l>अभिगम्योपसंगृह्य पर्यपृच्छदनामयम् ॥ १८ ॥</s-l></s-lg><s-lg><s-l>तमर्चित्वा मूलफलैरासनेनोदकेन च ।</s-l><s-l>न्यमन्त्रयेतां राजानं किं कार्यं क्रियतामिति ॥ १९ ॥</s-l></s-lg><s-lg><s-l> दम्भोद्भव उवाच ।</s-l><s-l>बाहुभ्यां मे जिता भूमिर्निहताः सर्वशत्रवः ।</s-l><s-l>भवद्भ्यां युद्धमाकाङ्क्षन्नुपयातोऽस्मि पर्वतम् ।</s-l><s-l>आतिथ्यं दीयतामेतत्काङ्क्षितं मे चिरं प्रति ॥ २० ॥</s-l></s-lg><s-lg><s-l> नरनारायणावूचतुः ।</s-l><s-l>अपेतक्रोधलोभोऽयमाश्रमो राजसत्तम ।</s-l><s-l>न ह्यस्मिन्नाश्रमे युद्धं कुतः शस्त्रं कुतोऽनृजुः ।</s-l><s-l>अन्यत्र युद्धमाकाङ्क्ष्व बहवः क्षत्रियाः क्षितौ ॥ २१ ॥</s-l></s-lg><s-lg><s-l> राम उवाच ।</s-l><s-l>उच्यमानस्तथापि स्म भूय एवाभ्यभाषत ।</s-l><s-l>पुनः पुनः क्षम्यमाणः सान्त्व्यमानश्च भारत ।</s-l><s-l>दम्भोद्भवो युद्धमिच्छन्नाह्वयत्येव तापसौ ॥ २२ ॥</s-l></s-lg><s-lg><s-l>ततो नरस्त्विषीकाणां मुष्टिमादाय कौरव ।</s-l><s-l>अब्रवीदेहि युध्यस्व युद्धकामुक क्षत्रिय ॥ २३ ॥</s-l></s-lg><s-lg><s-l>सर्वशस्त्राणि चादत्स्व योजयस्व च वाहिनीम् ।</s-l><s-l>अहं हि ते विनेष्यामि युद्धश्रद्धामितः परम् ॥ २४ ॥</s-l></s-lg><s-lg><s-l> दम्भोद्भव उवाच ।</s-l><s-l>यद्येतदस्त्रमस्मासु युक्तं तापस मन्यसे ।</s-l><s-l>एतेनापि त्वया योत्स्ये युद्धार्थी ह्यहमागतः ॥ २५ ॥</s-l></s-lg><s-lg><s-l> राम उवाच ।</s-l><s-l>इत्युक्त्वा शरवर्षेण सर्वतः समवाकिरत् ।</s-l><s-l>दम्भोद्भवस्तापसं तं जिघांसुः सहसैनिकः ॥ २६ ॥</s-l></s-lg><s-lg><s-l>तस्य तानस्यतो घोरानिषून्परतनुच्छिदः ।</s-l><s-l>कदर्थीकृत्य स मुनिरिषीकाभिरपानुदत् ॥ २७ ॥</s-l></s-lg><s-lg><s-l>ततोऽस्मै प्रासृजद्घोरमैषीकमपराजितः ।</s-l><s-l>अस्त्रमप्रतिसंधेयं तदद्भुतमिवाभवत् ॥ २८ ॥</s-l></s-lg><s-lg><s-l>तेषामक्षीणि कर्णांश्च नस्तकांश्चैव मायया ।</s-l><s-l>निमित्तवेधी स मुनिरिषीकाभिः समर्पयत् ॥ २९ ॥</s-l></s-lg><s-lg><s-l>स दृष्ट्वा श्वेतमाकाशमिषीकाभिः समाचितम् ।</s-l><s-l>पादयोर्न्यपतद्राजा स्वस्ति मेऽस्त्विति चाब्रवीत् ॥ ३० ॥</s-l></s-lg><s-lg><s-l>तमब्रवीन्नरो राजञ्शरण्यः शरणैषिणाम् ।</s-l><s-l>ब्रह्मण्यो भव धर्मात्मा मा च स्मैवं पुनः कृथाः ॥ ३१ ॥</s-l></s-lg><s-lg><s-l>मा च दर्पसमाविष्टः क्षेप्सीः कांश्चित्कदाचन ।</s-l><s-l>अल्पीयांसं विशिष्टं वा तत्ते राजन्परं हितम् ॥ ३२ ॥</s-l></s-lg><s-lg><s-l>कृतप्रज्ञो वीतलोभो निरहंकार आत्मवान् ।</s-l><s-l>दान्तः क्षान्तो मृदुः क्षेमः प्रजाः पालय पार्थिव ॥ ३३ ॥</s-l></s-lg><s-lg><s-l>अनुज्ञातः स्वस्ति गच्छ मैवं भूयः समाचरेः ।</s-l><s-l>कुशलं ब्राह्मणान्पृच्छेरावयोर्वचनाद्भृशम् ॥ ३४ ॥</s-l></s-lg><s-lg><s-l>ततो राजा तयोः पादावभिवाद्य महात्मनोः ।</s-l><s-l>प्रत्याजगाम स्वपुरं धर्मं चैवाचिनोद्भृशम् ॥ ३५ ॥</s-l></s-lg><s-lg><s-l>सुमहच्चापि तत्कर्म यन्नरेण कृतं पुरा ।</s-l><s-l>ततो गुणैः सुबहुभिः श्रेष्ठो नारायणोऽभवत् ॥ ३६ ॥</s-l></s-lg><s-lg><s-l>तस्माद्यावद्धनुःश्रेष्ठे गाण्डीवेऽस्त्रं न युज्यते ।</s-l><s-l>तावत्त्वं मानमुत्सृज्य गच्छ राजन्धनंजयम् ॥ ३७ ॥</s-l></s-lg><s-lg><s-l>काकुदीकं शुकं नाकमक्षिसंतर्जनं तथा ।</s-l><s-l>संतानं नर्तनं घोरमास्यमोदकमष्टमम् ॥ ३८ ॥</s-l></s-lg><s-lg><s-l>एतैर्विद्धाः सर्व एव मरणं यान्ति मानवाः ।</s-l><s-l>उन्मत्ताश्च विचेष्टन्ते नष्टसंज्ञा विचेतसः ॥ ३९ ॥</s-l></s-lg><s-lg><s-l>स्वपन्ते च प्लवन्ते च छर्दयन्ति च मानवाः ।</s-l><s-l>मूत्रयन्ते च सततं रुदन्ति च हसन्ति च ॥ ४० ॥</s-l></s-lg><s-lg><s-l>असंख्येया गुणाः पार्थे तद्विशिष्टो जनार्दनः ।</s-l><s-l>त्वमेव भूयो जानासि कुन्तीपुत्रं धनंजयम् ॥ ४१ ॥</s-l></s-lg><s-lg><s-l>नरनारायणौ यौ तौ तावेवार्जुनकेशवौ ।</s-l><s-l>विजानीहि महाराज प्रवीरौ पुरुषर्षभौ ॥ ४२ ॥</s-l></s-lg><s-lg><s-l>यद्येतदेवं जानासि न च मामतिशङ्कसे ।</s-l><s-l>आर्यां मतिं समास्थाय शाम्य भारत पाण्डवैः ॥ ४३ ॥</s-l></s-lg><s-lg><s-l>अथ चेन्मन्यसे श्रेयो न मे भेदो भवेदिति ।</s-l><s-l>प्रशाम्य भरतश्रेष्ठ मा च युद्धे मनः कृथाः ॥ ४४ ॥</s-l></s-lg><s-lg><s-l>भवतां च कुरुश्रेष्ठ कुलं बहुमतं भुवि ।</s-l><s-l>तत्तथैवास्तु भद्रं ते स्वार्थमेवानुचिन्तय ॥ ४५ ॥</s-l></s-lg>