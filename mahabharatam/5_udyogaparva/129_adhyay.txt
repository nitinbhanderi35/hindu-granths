<s-lg><s-l> वैशंपायन उवाच ।</s-l><s-l>विदुरेणैवमुक्ते तु केशवः शत्रुपूगहा ।</s-l><s-l>दुर्योधनं धार्तराष्ट्रमभ्यभाषत वीर्यवान् ॥ १ ॥</s-l></s-lg><s-lg><s-l>एकोऽहमिति यन्मोहान्मन्यसे मां सुयोधन ।</s-l><s-l>परिभूय च दुर्बुद्धे ग्रहीतुं मां चिकीर्षसि ॥ २ ॥</s-l></s-lg><s-lg><s-l>इहैव पाण्डवाः सर्वे तथैवान्धकवृष्णयः ।</s-l><s-l>इहादित्याश्च रुद्राश्च वसवश्च महर्षिभिः ॥ ३ ॥</s-l></s-lg><s-lg><s-l>एवमुक्त्वा जहासोच्चैः केशवः परवीरहा ।</s-l><s-l>तस्य संस्मयतः शौरेर्विद्युद्रूपा महात्मनः ।</s-l><s-l>अङ्गुष्ठमात्रास्त्रिदशा मुमुचुः पावकार्चिषः ॥ ४ ॥</s-l></s-lg><s-lg><s-l>तस्य ब्रह्मा ललाटस्थो रुद्रो वक्षसि चाभवत् ।</s-l><s-l>लोकपाला भुजेष्वासन्नग्निरास्यादजायत ॥ ५ ॥</s-l></s-lg><s-lg><s-l>आदित्याश्चैव साध्याश्च वसवोऽथाश्विनावपि ।</s-l><s-l>मरुतश्च सहेन्द्रेण विश्वेदेवास्तथैव च ।</s-l><s-l>बभूवुश्चैव रूपाणि यक्षगन्धर्वरक्षसाम् ॥ ६ ॥</s-l></s-lg><s-lg><s-l>प्रादुरास्तां तथा दोर्भ्यां संकर्षणधनंजयौ ।</s-l><s-l>दक्षिणेऽथार्जुनो धन्वी हली रामश्च सव्यतः ॥ ७ ॥</s-l></s-lg><s-lg><s-l>भीमो युधिष्ठिरश्चैव माद्रीपुत्रौ च पृष्ठतः ।</s-l><s-l>अन्धका वृष्णयश्चैव प्रद्युम्नप्रमुखास्ततः ॥ ८ ॥</s-l></s-lg><s-lg><s-l>अग्रे बभूवुः कृष्णस्य समुद्यतमहायुधाः ।</s-l><s-l>शङ्खचक्रगदाशक्तिशार्ङ्गलाङ्गलनन्दकाः ॥ ९ ॥</s-l></s-lg><s-lg><s-l>अदृश्यन्तोद्यतान्येव सर्वप्रहरणानि च ।</s-l><s-l>नानाबाहुषु कृष्णस्य दीप्यमानानि सर्वशः ॥ १० ॥</s-l></s-lg><s-lg><s-l>नेत्राभ्यां नस्ततश्चैव श्रोत्राभ्यां च समन्ततः ।</s-l><s-l>प्रादुरासन्महारौद्राः सधूमाः पावकार्चिषः ।</s-l><s-l>रोमकूपेषु च तथा सूर्यस्येव मरीचयः ॥ ११ ॥</s-l></s-lg><s-lg><s-l>तं दृष्ट्वा घोरमात्मानं केशवस्य महात्मनः ।</s-l><s-l>न्यमीलयन्त नेत्राणि राजानस्त्रस्तचेतसः ॥ १२ ॥</s-l></s-lg><s-lg><s-l>ऋते द्रोणं च भीष्मं च विदुरं च महामतिम् ।</s-l><s-l>संजयं च महाभागमृषींश्चैव तपोधनान् ।</s-l><s-l>प्रादात्तेषां स भगवान्दिव्यं चक्षुर्जनार्दनः ॥ १३ ॥</s-l></s-lg><s-lg><s-l>तद्दृष्ट्वा महदाश्चर्यं माधवस्य सभातले ।</s-l><s-l>देवदुन्दुभयो नेदुः पुष्पवर्षं पपात च ॥ १४ ॥</s-l></s-lg><s-lg><s-l>चचाल च मही कृत्स्ना सागरश्चापि चुक्षुभे ।</s-l><s-l>विस्मयं परमं जग्मुः पार्थिवा भरतर्षभ ॥ १५ ॥</s-l></s-lg><s-lg><s-l>ततः स पुरुषव्याघ्रः संजहार वपुः स्वकम् ।</s-l><s-l>तां दिव्यामद्भुतां चित्रामृद्धिमत्तामरिंदमः ॥ १६ ॥</s-l></s-lg><s-lg><s-l>ततः सात्यकिमादाय पाणौ हार्दिक्यमेव च ।</s-l><s-l>ऋषिभिस्तैरनुज्ञातो निर्ययौ मधुसूदनः ॥ १७ ॥</s-l></s-lg><s-lg><s-l>ऋषयोऽन्तर्हिता जग्मुस्ततस्ते नारदादयः ।</s-l><s-l>तस्मिन्कोलाहले वृत्ते तदद्भुतमभूत्तदा ॥ १८ ॥</s-l></s-lg><s-lg><s-l>तं प्रस्थितमभिप्रेक्ष्य कौरवाः सह राजभिः ।</s-l><s-l>अनुजग्मुर्नरव्याघ्रं देवा इव शतक्रतुम् ॥ १९ ॥</s-l></s-lg><s-lg><s-l>अचिन्तयन्नमेयात्मा सर्वं तद्राजमण्डलम् ।</s-l><s-l>निश्चक्राम ततः शौरिः सधूम इव पावकः ॥ २० ॥</s-l></s-lg><s-lg><s-l>ततो रथेन शुभ्रेण महता किङ्किणीकिना ।</s-l><s-l>हेमजालविचित्रेण लघुना मेघनादिना ॥ २१ ॥</s-l></s-lg><s-lg><s-l>सूपस्करेण शुभ्रेण वैयाघ्रेण वरूथिना ।</s-l><s-l>सैन्यसुग्रीवयुक्तेन प्रत्यदृश्यत दारुकः ॥ २२ ॥</s-l></s-lg><s-lg><s-l>तथैव रथमास्थाय कृतवर्मा महारथः ।</s-l><s-l>वृष्णीनां संमतो वीरो हार्दिक्यः प्रत्यदृश्यत ॥ २३ ॥</s-l></s-lg><s-lg><s-l>उपस्थितरथं शौरिं प्रयास्यन्तमरिंदमम् ।</s-l><s-l>धृतराष्ट्रो महाराजः पुनरेवाभ्यभाषत ॥ २४ ॥</s-l></s-lg><s-lg><s-l>यावद्बलं मे पुत्रेषु पश्यस्येतज्जनार्दन ।</s-l><s-l>प्रत्यक्षं ते न ते किंचित्परोक्षं शत्रुकर्शन ॥ २५ ॥</s-l></s-lg><s-lg><s-l>कुरूणां शममिच्छन्तं यतमानं च केशव ।</s-l><s-l>विदित्वैतामवस्थां मे नातिशङ्कितुमर्हसि ॥ २६ ॥</s-l></s-lg><s-lg><s-l>न मे पापोऽस्त्यभिप्रायः पाण्डवान्प्रति केशव ।</s-l><s-l>ज्ञातमेव हि ते वाक्यं यन्मयोक्तः सुयोधनः ॥ २७ ॥</s-l></s-lg><s-lg><s-l>जानन्ति कुरवः सर्वे राजानश्चैव पार्थिवाः ।</s-l><s-l>शमे प्रयतमानं मां सर्वयत्नेन माधव ॥ २८ ॥</s-l></s-lg><s-lg><s-l>ततोऽब्रवीन्महाबाहुर्धृतराष्ट्रं जनेश्वरम् ।</s-l><s-l>द्रोणं पितामहं भीष्मं क्षत्तारं बाह्लिकं कृपम् ॥ २९ ॥</s-l></s-lg><s-lg><s-l>प्रत्यक्षमेतद्भवतां यद्वृत्तं कुरुसंसदि ।</s-l><s-l>यथा चाशिष्टवन्मन्दो रोषादसकृदुत्थितः ॥ ३० ॥</s-l></s-lg><s-lg><s-l>वदत्यनीशमात्मानं धृतराष्ट्रो महीपतिः ।</s-l><s-l>आपृच्छे भवतः सर्वान्गमिष्यामि युधिष्ठिरम् ॥ ३१ ॥</s-l></s-lg><s-lg><s-l>आमन्त्र्य प्रस्थितं शौरिं रथस्थं पुरुषर्षभम् ।</s-l><s-l>अनुजग्मुर्महेष्वासाः प्रवीरा भरतर्षभाः ॥ ३२ ॥</s-l></s-lg><s-lg><s-l>भीष्मो द्रोणः कृपः क्षत्ता धृतराष्ट्रोऽथ बाह्लिकः ।</s-l><s-l>अश्वत्थामा विकर्णश्च युयुत्सुश्च महारथः ॥ ३३ ॥</s-l></s-lg><s-lg><s-l>ततो रथेन शुभ्रेण महता किङ्किणीकिना ।</s-l><s-l>कुरूणां पश्यतां प्रायात्पृथां द्रष्टुं पितृष्वसाम् ॥ ३४ ॥</s-l></s-lg>