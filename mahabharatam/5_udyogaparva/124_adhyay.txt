<s-lg><s-l> वैशंपायन उवाच ।</s-l><s-l>धृतराष्ट्रवचः श्रुत्वा भीष्मद्रोणौ समर्थ्य तौ ।</s-l><s-l>दुर्योधनमिदं वाक्यमूचतुः शासनातिगम् ॥ १ ॥</s-l></s-lg><s-lg><s-l>यावत्कृष्णावसंनद्धौ यावत्तिष्ठति गाण्डिवम् ।</s-l><s-l>यावद्धौम्यो न सेनाग्नौ जुहोतीह द्विषद्बलम् ॥ २ ॥</s-l></s-lg><s-lg><s-l>यावन्न प्रेक्षते क्रुद्धः सेनां तव युधिष्ठिरः ।</s-l><s-l>ह्रीनिषेधो महेष्वासस्तावच्छाम्यतु वैशसम् ॥ ३ ॥</s-l></s-lg><s-lg><s-l>यावन्न दृश्यते पार्थः स्वेष्वनीकेष्ववस्थितः ।</s-l><s-l>भीमसेनो महेष्वासस्तावच्छाम्यतु वैशसम् ॥ ४ ॥</s-l></s-lg><s-lg><s-l>यावन्न चरते मार्गान्पृतनामभिहर्षयन् ।</s-l><s-l>यावन्न शातयत्याजौ शिरांसि गजयोधिनाम् ॥ ५ ॥</s-l></s-lg><s-lg><s-l>गदया वीरघातिन्या फलानीव वनस्पतेः ।</s-l><s-l>कालेन परिपक्वानि तावच्छाम्यतु वैशसम् ॥ ६ ॥</s-l></s-lg><s-lg><s-l>नकुलः सहदेवश्च धृष्टद्युम्नश्च पार्षतः ।</s-l><s-l>विराटश्च शिखण्डी च शैशुपालिश्च दंशिताः ॥ ७ ॥</s-l></s-lg><s-lg><s-l>यावन्न प्रविशन्त्येते नक्रा इव महार्णवम् ।</s-l><s-l>कृतास्त्राः क्षिप्रमस्यन्तस्तावच्छाम्यतु वैशसम् ॥ ८ ॥</s-l></s-lg><s-lg><s-l>यावन्न सुकुमारेषु शरीरेषु महीक्षिताम् ।</s-l><s-l>गार्ध्रपत्राः पतन्त्युग्रास्तावच्छाम्यतु वैशसम् ॥ ९ ॥</s-l></s-lg><s-lg><s-l>चन्दनागरुदिग्धेषु हारनिष्कधरेषु च ।</s-l><s-l>नोरःसु यावद्योधानां महेष्वासैर्महेषवः ॥ १० ॥</s-l></s-lg><s-lg><s-l>कृतास्त्रैः क्षिप्रमस्यद्भिर्दूरपातिभिरायसाः ।</s-l><s-l>अभिलक्ष्यैर्निपात्यन्ते तावच्छाम्यतु वैशसम् ॥ ११ ॥</s-l></s-lg><s-lg><s-l>अभिवादयमानं त्वां शिरसा राजकुञ्जरः ।</s-l><s-l>पाणिभ्यां प्रतिगृह्णातु धर्मराजो युधिष्ठिरः ॥ १२ ॥</s-l></s-lg><s-lg><s-l>ध्वजाङ्कुशपताकाङ्कं दक्षिणं ते सुदक्षिणः ।</s-l><s-l>स्कन्धे निक्षिपतां बाहुं शान्तये भरतर्षभ ॥ १३ ॥</s-l></s-lg><s-lg><s-l>रत्नौषधिसमेतेन रत्नाङ्गुलितलेन च ।</s-l><s-l>उपविष्टस्य पृष्ठं ते पाणिना परिमार्जतु ॥ १४ ॥</s-l></s-lg><s-lg><s-l>शालस्कन्धो महाबाहुस्त्वां स्वजानो वृकोदरः ।</s-l><s-l>साम्नाभिवदतां चापि शान्तये भरतर्षभ ॥ १५ ॥</s-l></s-lg><s-lg><s-l>अर्जुनेन यमाभ्यां च त्रिभिस्तैरभिवादितः ।</s-l><s-l>मूर्ध्नि तान्समुपाघ्राय प्रेम्णाभिवद पार्थिव ॥ १६ ॥</s-l></s-lg><s-lg><s-l>दृष्ट्वा त्वां पाण्डवैर्वीरैर्भ्रातृभिः सह संगतम् ।</s-l><s-l>यावदानन्दजाश्रूणि प्रमुञ्चन्तु नराधिपाः ॥ १७ ॥</s-l></s-lg><s-lg><s-l>घुष्यतां राजधानीषु सर्वसंपन्महीक्षिताम् ।</s-l><s-l>पृथिवी भ्रातृभावेन भुज्यतां विज्वरो भव ॥ १८ ॥</s-l></s-lg>