<s-lg><s-l> धृतराष्ट्र उवाच ।</s-l><s-l>उपप्लव्यादिह क्षत्तरुपयातो जनार्दनः ।</s-l><s-l>वृकस्थले निवसति स च प्रातरिहेष्यति ॥ १ ॥</s-l></s-lg><s-lg><s-l>आहुकानामधिपतिः पुरोगः सर्वसात्वताम् ।</s-l><s-l>महामना महावीर्यो महामात्रो जनार्दनः ॥ २ ॥</s-l></s-lg><s-lg><s-l>स्फीतस्य वृष्णिवंशस्य भर्ता गोप्ता च माधवः ।</s-l><s-l>त्रयाणामपि लोकानां भगवान्प्रपितामहः ॥ ३ ॥</s-l></s-lg><s-lg><s-l>वृष्ण्यन्धकाः सुमनसो यस्य प्रज्ञामुपासते ।</s-l><s-l>आदित्या वसवो रुद्रा यथा बुद्धिं बृहस्पतेः ॥ ४ ॥</s-l></s-lg><s-lg><s-l>तस्मै पूजां प्रयोक्ष्यामि दाशार्हाय महात्मने ।</s-l><s-l>प्रत्यक्षं तव धर्मज्ञ तन्मे कथयतः शृणु ॥ ५ ॥</s-l></s-lg><s-lg><s-l>एकवर्णैः सुकृष्णाङ्गैर्बाह्लिजातैर्हयोत्तमैः ।</s-l><s-l>चतुर्युक्तान्रथांस्तस्मै रौक्मान्दास्यामि षोडश ॥ ६ ॥</s-l></s-lg><s-lg><s-l>नित्यप्रभिन्नान्मातङ्गानीषादन्तान्प्रहारिणः ।</s-l><s-l>अष्टानुचरमेकैकमष्टौ दास्यामि केशवे ॥ ७ ॥</s-l></s-lg><s-lg><s-l>दासीनामप्रजातानां शुभानां रुक्मवर्चसाम् ।</s-l><s-l>शतमस्मै प्रदास्यामि दासानामपि तावतः ॥ ८ ॥</s-l></s-lg><s-lg><s-l>आविकं बहु सुस्पर्शं पार्वतीयैरुपाहृतम् ।</s-l><s-l>तदप्यस्मै प्रदास्यामि सहस्राणि दशाष्ट च ॥ ९ ॥</s-l></s-lg><s-lg><s-l>अजिनानां सहस्राणि चीनदेशोद्भवानि च ।</s-l><s-l>तान्यप्यस्मै प्रदास्यामि यावदर्हति केशवः ॥ १० ॥</s-l></s-lg><s-lg><s-l>दिवा रात्रौ च भात्येष सुतेजा विमलो मणिः ।</s-l><s-l>तमप्यस्मै प्रदास्यामि तमप्यर्हति केशवः ॥ ११ ॥</s-l></s-lg><s-lg><s-l>एकेनापि पतत्यह्ना योजनानि चतुर्दश ।</s-l><s-l>यानमश्वतरीयुक्तं दास्ये तस्मै तदप्यहम् ॥ १२ ॥</s-l></s-lg><s-lg><s-l>यावन्ति वाहनान्यस्य यावन्तः पुरुषाश्च ते ।</s-l><s-l>ततोऽष्टगुणमप्यस्मै भोज्यं दास्याम्यहं सदा ॥ १३ ॥</s-l></s-lg><s-lg><s-l>मम पुत्राश्च पौत्राश्च सर्वे दुर्योधनादृते ।</s-l><s-l>प्रत्युद्यास्यन्ति दाशार्हं रथैर्मृष्टैरलंकृताः ॥ १४ ॥</s-l></s-lg><s-lg><s-l>स्वलंकृताश्च कल्याण्यः पादैरेव सहस्रशः ।</s-l><s-l>वारमुख्या महाभागं प्रत्युद्यास्यन्ति केशवम् ॥ १५ ॥</s-l></s-lg><s-lg><s-l>नगरादपि याः काश्चिद्गमिष्यन्ति जनार्दनम् ।</s-l><s-l>द्रष्टुं कन्याश्च कल्याण्यस्ताश्च यास्यन्त्यनावृताः ॥ १६ ॥</s-l></s-lg><s-lg><s-l>सस्त्रीपुरुषबालं हि नगरं मधुसूदनम् ।</s-l><s-l>उदीक्षते महात्मानं भानुमन्तमिव प्रजाः ॥ १७ ॥</s-l></s-lg><s-lg><s-l>महाध्वजपताकाश्च क्रियन्तां सर्वतोदिशम् ।</s-l><s-l>जलावसिक्तो विरजाः पन्थास्तस्येति चान्वशात् ॥ १८ ॥</s-l></s-lg><s-lg><s-l>दुःशासनस्य च गृहं दुर्योधनगृहाद्वरम् ।</s-l><s-l>तदस्य क्रियतां क्षिप्रं सुसंमृष्टमलंकृतम् ॥ १९ ॥</s-l></s-lg><s-lg><s-l>एतद्धि रुचिराकारैः प्रासादैरुपशोभितम् ।</s-l><s-l>शिवं च रमणीयं च सर्वर्तु सुमहाधनम् ॥ २० ॥</s-l></s-lg><s-lg><s-l>सर्वमस्मिन्गृहे रत्नं मम दुर्योधनस्य च ।</s-l><s-l>यद्यदर्हेत्स वार्ष्णेयस्तत्तद्देयमसंशयम् ॥ २१ ॥</s-l></s-lg>