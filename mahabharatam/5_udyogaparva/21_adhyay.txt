<s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा प्रज्ञावृद्धो महाद्युतिः ।</s-l><s-l>संपूज्यैनं यथाकालं भीष्मो वचनमब्रवीत् ॥ १ ॥</s-l></s-lg><s-lg><s-l>दिष्ट्या कुशलिनः सर्वे पाण्डवाः सह बान्धवैः ।</s-l><s-l>दिष्ट्या सहायवन्तश्च दिष्ट्या धर्मे च ते रताः ॥ २ ॥</s-l></s-lg><s-lg><s-l>दिष्ट्या च संधिकामास्ते भ्रातरः कुरुनन्दनाः ।</s-l><s-l>दिष्ट्या न युद्धमनसः सह दामोदरेण ते ॥ ३ ॥</s-l></s-lg><s-lg><s-l>भवता सत्यमुक्तं च सर्वमेतन्न संशयः ।</s-l><s-l>अतितीक्ष्णं तु ते वाक्यं ब्राह्मण्यादिति मे मतिः ॥ ४ ॥</s-l></s-lg><s-lg><s-l>असंशयं क्लेशितास्ते वने चेह च पाण्डवाः ।</s-l><s-l>प्राप्ताश्च धर्मतः सर्वं पितुर्धनमसंशयम् ॥ ५ ॥</s-l></s-lg><s-lg><s-l>किरीटी बलवान्पार्थः कृतास्त्रश्च महाबलः ।</s-l><s-l>को हि पाण्डुसुतं युद्धे विषहेत धनंजयम् ॥ ६ ॥</s-l></s-lg><s-lg><s-l>अपि वज्रधरः साक्षात्किमुतान्ये धनुर्भृतः ।</s-l><s-l>त्रयाणामपि लोकानां समर्थ इति मे मतिः ॥ ७ ॥</s-l></s-lg><s-lg><s-l>भीष्मे ब्रुवति तद्वाक्यं धृष्टमाक्षिप्य मन्युमान् ।</s-l><s-l>दुर्योधनं समालोक्य कर्णो वचनमब्रवीत् ॥ ८ ॥</s-l></s-lg><s-lg><s-l>न तन्न विदितं ब्रह्मँल्लोके भूतेन केनचित् ।</s-l><s-l>पुनरुक्तेन किं तेन भाषितेन पुनः पुनः ॥ ९ ॥</s-l></s-lg><s-lg><s-l>दुर्योधनार्थे शकुनिर्द्यूते निर्जितवान्पुरा ।</s-l><s-l>समयेन गतोऽरण्यं पाण्डुपुत्रो युधिष्ठिरः ॥ १० ॥</s-l></s-lg><s-lg><s-l>न तं समयमादृत्य राज्यमिच्छति पैतृकम् ।</s-l><s-l>बलमाश्रित्य मत्स्यानां पाञ्चालानां च पार्थिवः ॥ ११ ॥</s-l></s-lg><s-lg><s-l>दुर्योधनो भयाद्विद्वन्न दद्यात्पदमन्ततः ।</s-l><s-l>धर्मतस्तु महीं कृत्स्नां प्रदद्याच्छत्रवेऽपि च ॥ १२ ॥</s-l></s-lg><s-lg><s-l>यदि काङ्क्षन्ति ते राज्यं पितृपैतामहं पुनः ।</s-l><s-l>यथाप्रतिज्ञं कालं तं चरन्तु वनमाश्रिताः ॥ १३ ॥</s-l></s-lg><s-lg><s-l>ततो दुर्योधनस्याङ्के वर्तन्तामकुतोभयाः ।</s-l><s-l>अधार्मिकामिमां बुद्धिं कुर्युर्मौर्ख्याद्धि केवलम् ॥ १४ ॥</s-l></s-lg><s-lg><s-l>अथ ते धर्ममुत्सृज्य युद्धमिच्छन्ति पाण्डवाः ।</s-l><s-l>आसाद्येमान्कुरुश्रेष्ठान्स्मरिष्यन्ति वचो मम ॥ १५ ॥</s-l></s-lg><s-lg><s-l> भीष्म उवाच ।</s-l><s-l>किं नु राधेय वाचा ते कर्म तत्स्मर्तुमर्हसि ।</s-l><s-l>एक एव यदा पार्थः षड्रथाञ्जितवान्युधि ॥ १६ ॥</s-l></s-lg><s-lg><s-l>न चेदेवं करिष्यामो यदयं ब्राह्मणोऽब्रवीत् ।</s-l><s-l>ध्रुवं युधि हतास्तेन भक्षयिष्याम पांसुकान् ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>धृतराष्ट्रस्ततो भीष्ममनुमान्य प्रसाद्य च ।</s-l><s-l>अवभर्त्स्य च राधेयमिदं वचनमब्रवीत् ॥ १८ ॥</s-l></s-lg><s-lg><s-l>अस्मद्धितमिदं वाक्यं भीष्मः शांतनवोऽब्रवीत् ।</s-l><s-l>पाण्डवानां हितं चैव सर्वस्य जगतस्तथा ॥ १९ ॥</s-l></s-lg><s-lg><s-l>चिन्तयित्वा तु पार्थेभ्यः प्रेषयिष्यामि संजयम् ।</s-l><s-l>स भवान्प्रतियात्वद्य पाण्डवानेव माचिरम् ॥ २० ॥</s-l></s-lg><s-lg><s-l>स तं सत्कृत्य कौरव्यः प्रेषयामास पाण्डवान् ।</s-l><s-l>सभामध्ये समाहूय संजयं वाक्यमब्रवीत् ॥ २१ ॥</s-l></s-lg>