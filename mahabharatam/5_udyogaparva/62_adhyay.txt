<s-lg><s-l> दुर्योधन उवाच ।</s-l><s-l>सदृशानां मनुष्येषु सर्वेषां तुल्यजन्मनाम् ।</s-l><s-l>कथमेकान्ततस्तेषां पार्थानां मन्यसे जयम् ॥ १ ॥</s-l></s-lg><s-lg><s-l>सर्वे स्म समजातीयाः सर्वे मानुषयोनयः ।</s-l><s-l>पितामह विजानीषे पार्थेषु विजयं कथम् ॥ २ ॥</s-l></s-lg><s-lg><s-l>नाहं भवति न द्रोणे न कृपे न च बाह्लिके ।</s-l><s-l>अन्येषु च नरेन्द्रेषु पराक्रम्य समारभे ॥ ३ ॥</s-l></s-lg><s-lg><s-l>अहं वैकर्तनः कर्णो भ्राता दुःशासनश्च मे ।</s-l><s-l>पाण्डवान्समरे पञ्च हनिष्यामः शितैः शरैः ॥ ४ ॥</s-l></s-lg><s-lg><s-l>ततो राजन्महायज्ञैर्विविधैर्भूरिदक्षिणैः ।</s-l><s-l>ब्राह्मणांस्तर्पयिष्यामि गोभिरश्वैर्धनेन च ॥ ५ ॥</s-l></s-lg><s-lg><s-l> विदुर उवाच ।</s-l><s-l>शकुनीनामिहार्थाय पाशं भूमावयोजयत् ।</s-l><s-l>कश्चिच्छाकुनिकस्तात पूर्वेषामिति शुश्रुम ॥ ६ ॥</s-l></s-lg><s-lg><s-l>तस्मिन्द्वौ शकुनौ बद्धौ युगपत्समपौरुषौ ।</s-l><s-l>तावुपादाय तं पाशं जग्मतुः खचरावुभौ ॥ ७ ॥</s-l></s-lg><s-lg><s-l>तौ विहायसमाक्रान्तौ दृष्ट्वा शाकुनिकस्तदा ।</s-l><s-l>अन्वधावदनिर्विण्णो येन येन स्म गच्छतः ॥ ८ ॥</s-l></s-lg><s-lg><s-l>तथा तमनुधावन्तं मृगयुं शकुनार्थिनम् ।</s-l><s-l>आश्रमस्थो मुनिः कश्चिद्ददर्शाथ कृताह्निकः ॥ ९ ॥</s-l></s-lg><s-lg><s-l>तावन्तरिक्षगौ शीघ्रमनुयान्तं महीचरम् ।</s-l><s-l>श्लोकेनानेन कौरव्य पप्रच्छ स मुनिस्तदा ॥ १० ॥</s-l></s-lg><s-lg><s-l>विचित्रमिदमाश्चर्यं मृगहन्प्रतिभाति मे ।</s-l><s-l>प्लवमानौ हि खचरौ पदातिरनुधावसि ॥ ११ ॥</s-l></s-lg><s-lg><s-l> शाकुनिक उवाच ।</s-l><s-l>पाशमेकमुभावेतौ सहितौ हरतो मम ।</s-l><s-l>यत्र वै विवदिष्येते तत्र मे वशमेष्यतः ॥ १२ ॥</s-l></s-lg><s-lg><s-l> विदुर उवाच ।</s-l><s-l>तौ विवादमनुप्राप्तौ शकुनौ मृत्युसंधितौ ।</s-l><s-l>विगृह्य च सुदुर्बुद्धी पृथिव्यां संनिपेततुः ॥ १३ ॥</s-l></s-lg><s-lg><s-l>तौ युध्यमानौ संरब्धौ मृत्युपाशवशानुगौ ।</s-l><s-l>उपसृत्यापरिज्ञातो जग्राह मृगयुस्तदा ॥ १४ ॥</s-l></s-lg><s-lg><s-l>एवं ये ज्ञातयोऽर्थेषु मिथो गच्छन्ति विग्रहम् ।</s-l><s-l>तेऽमित्रवशमायान्ति शकुनाविव विग्रहात् ॥ १५ ॥</s-l></s-lg><s-lg><s-l>संभोजनं संकथनं संप्रश्नोऽथ समागमः ।</s-l><s-l>एतानि ज्ञातिकार्याणि न विरोधः कदाचन ॥ १६ ॥</s-l></s-lg><s-lg><s-l>यस्मिन्काले सुमनसः सर्वे वृद्धानुपासते ।</s-l><s-l>सिंहगुप्तमिवारण्यमप्रधृष्या भवन्ति ते ॥ १७ ॥</s-l></s-lg><s-lg><s-l>येऽर्थं संततमासाद्य दीना इव समासते ।</s-l><s-l>श्रियं ते संप्रयच्छन्ति द्विषद्भ्यो भरतर्षभ ॥ १८ ॥</s-l></s-lg><s-lg><s-l>धूमायन्ते व्यपेतानि ज्वलन्ति सहितानि च ।</s-l><s-l>धृतराष्ट्रोल्मुकानीव ज्ञातयो भरतर्षभ ॥ १९ ॥</s-l></s-lg><s-lg><s-l>इदमन्यत्प्रवक्ष्यामि यथा दृष्टं गिरौ मया ।</s-l><s-l>श्रुत्वा तदपि कौरव्य यथा श्रेयस्तथा कुरु ॥ २० ॥</s-l></s-lg><s-lg><s-l>वयं किरातैः सहिता गच्छामो गिरिमुत्तरम् ।</s-l><s-l>ब्राह्मणैर्देवकल्पैश्च विद्याजम्भकवातिकैः ॥ २१ ॥</s-l></s-lg><s-lg><s-l>कुञ्जभूतं गिरिं सर्वमभितो गन्धमादनम् ।</s-l><s-l>दीप्यमानौषधिगणं सिद्धगन्धर्वसेवितम् ॥ २२ ॥</s-l></s-lg><s-lg><s-l>तत्र पश्यामहे सर्वे मधु पीतममाक्षिकम् ।</s-l><s-l>मरुप्रपाते विषमे निविष्टं कुम्भसंमितम् ॥ २३ ॥</s-l></s-lg><s-lg><s-l>आशीविषै रक्ष्यमाणं कुबेरदयितं भृशम् ।</s-l><s-l>यत्प्राश्य पुरुषो मर्त्यो अमरत्वं निगच्छति ॥ २४ ॥</s-l></s-lg><s-lg><s-l>अचक्षुर्लभते चक्षुर्वृद्धो भवति वै युवा ।</s-l><s-l>इति ते कथयन्ति स्म ब्राह्मणा जम्भसाधकाः ॥ २५ ॥</s-l></s-lg><s-lg><s-l>ततः किरातास्तद्दृष्ट्वा प्रार्थयन्तो महीपते ।</s-l><s-l>विनेशुर्विषमे तस्मिन्ससर्पे गिरिगह्वरे ॥ २६ ॥</s-l></s-lg><s-lg><s-l>तथैव तव पुत्रोऽयं पृथिवीमेक इच्छति ।</s-l><s-l>मधु पश्यति संमोहात्प्रपातं नानुपश्यति ॥ २७ ॥</s-l></s-lg><s-lg><s-l>दुर्योधनो योद्धुमनाः समरे सव्यसाचिना ।</s-l><s-l>न च पश्यामि तेजोऽस्य विक्रमं वा तथाविधम् ॥ २८ ॥</s-l></s-lg><s-lg><s-l>एकेन रथमास्थाय पृथिवी येन निर्जिता ।</s-l><s-l>प्रतीक्षमाणो यो वीरः क्षमते वीक्षितं तव ॥ २९ ॥</s-l></s-lg><s-lg><s-l>द्रुपदो मत्स्यराजश्च संक्रुद्धश्च धनंजयः ।</s-l><s-l>न शेषयेयुः समरे वायुयुक्ता इवाग्नयः ॥ ३० ॥</s-l></s-lg><s-lg><s-l>अङ्के कुरुष्व राजानं धृतराष्ट्र युधिष्ठिरम् ।</s-l><s-l>युध्यतोर्हि द्वयोर्युद्धे नैकान्तेन भवेज्जयः ॥ ३१ ॥</s-l></s-lg>