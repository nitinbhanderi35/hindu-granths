<s-lg><s-l> नारद उवाच ।</s-l><s-l>इयं भोगवती नाम पुरी वासुकिपालिता ।</s-l><s-l>यादृशी देवराजस्य पुरीवर्यामरावती ॥ १ ॥</s-l></s-lg><s-lg><s-l>एष शेषः स्थितो नागो येनेयं धार्यते सदा ।</s-l><s-l>तपसा लोकमुख्येन प्रभावमहता मही ॥ २ ॥</s-l></s-lg><s-lg><s-l>श्वेतोच्चयनिभाकारो नानाविधविभूषणः ।</s-l><s-l>सहस्रं धारयन्मूर्ध्नां ज्वालाजिह्वो महाबलः ॥ ३ ॥</s-l></s-lg><s-lg><s-l>इह नानाविधाकारा नानाविधविभूषणाः ।</s-l><s-l>सुरसायाः सुता नागा निवसन्ति गतव्यथाः ॥ ४ ॥</s-l></s-lg><s-lg><s-l>मणिस्वस्तिकचक्राङ्काः कमण्डलुकलक्षणाः ।</s-l><s-l>सहस्रसंख्या बलिनः सर्वे रौद्राः स्वभावतः ॥ ५ ॥</s-l></s-lg><s-lg><s-l>सहस्रशिरसः केचित्केचित्पञ्चशताननाः ।</s-l><s-l>शतशीर्षास्तथा केचित्केचित्त्रिशिरसोऽपि च ॥ ६ ॥</s-l></s-lg><s-lg><s-l>द्विपञ्चशिरसः केचित्केचित्सप्तमुखास्तथा ।</s-l><s-l>महाभोगा महाकायाः पर्वताभोगभोगिनः ॥ ७ ॥</s-l></s-lg><s-lg><s-l>बहूनीह सहस्राणि प्रयुतान्यर्बुदानि च ।</s-l><s-l>नागानामेकवंशानां यथाश्रेष्ठांस्तु मे शृणु ॥ ८ ॥</s-l></s-lg><s-lg><s-l>वासुकिस्तक्षकश्चैव कर्कोटकधनंजयौ ।</s-l><s-l>कालीयो नहुषश्चैव कम्बलाश्वतरावुभौ ॥ ९ ॥</s-l></s-lg><s-lg><s-l>बाह्यकुण्डो मणिर्नागस्तथैवापूरणः खगः ।</s-l><s-l>वामनश्चैलपत्रश्च कुकुरः कुकुणस्तथा ॥ १० ॥</s-l></s-lg><s-lg><s-l>आर्यको नन्दकश्चैव तथा कलशपोतकौ ।</s-l><s-l>कैलासकः पिञ्जरको नागश्चैरावतस्तथा ॥ ११ ॥</s-l></s-lg><s-lg><s-l>सुमनोमुखो दधिमुखः शङ्खो नन्दोपनन्दकौ ।</s-l><s-l>आप्तः कोटनकश्चैव शिखी निष्ठूरिकस्तथा ॥ १२ ॥</s-l></s-lg><s-lg><s-l>तित्तिरिर्हस्तिभद्रश्च कुमुदो माल्यपिण्डकः ।</s-l><s-l>द्वौ पद्मौ पुण्डरीकश्च पुष्पो मुद्गरपर्णकः ॥ १३ ॥</s-l></s-lg><s-lg><s-l>करवीरः पीठरकः संवृत्तो वृत्त एव च ।</s-l><s-l>पिण्डारो बिल्वपत्रश्च मूषिकादः शिरीषकः ॥ १४ ॥</s-l></s-lg><s-lg><s-l>दिलीपः शङ्खशीर्षश्च ज्योतिष्कोऽथापराजितः ।</s-l><s-l>कौरव्यो धृतराष्ट्रश्च कुमारः कुशकस्तथा ॥ १५ ॥</s-l></s-lg><s-lg><s-l>विरजा धारणश्चैव सुबाहुर्मुखरो जयः ।</s-l><s-l>बधिरान्धौ विकुण्डश्च विरसः सुरसस्तथा ॥ १६ ॥</s-l></s-lg><s-lg><s-l>एते चान्ये च बहवः कश्यपस्यात्मजाः स्मृताः ।</s-l><s-l>मातले पश्य यद्यत्र कश्चित्ते रोचते वरः ॥ १७ ॥</s-l></s-lg><s-lg><s-l> कण्व उवाच ।</s-l><s-l>मातलिस्त्वेकमव्यग्रः सततं संनिरीक्ष्य वै ।</s-l><s-l>पप्रच्छ नारदं तत्र प्रीतिमानिव चाभवत् ॥ १८ ॥</s-l></s-lg><s-lg><s-l>स्थितो य एष पुरतः कौरव्यस्यार्यकस्य च ।</s-l><s-l>द्युतिमान्दर्शनीयश्च कस्यैष कुलनन्दनः ॥ १९ ॥</s-l></s-lg><s-lg><s-l>कः पिता जननी चास्य कतमस्यैष भोगिनः ।</s-l><s-l>वंशस्य कस्यैष महान्केतुभूत इव स्थितः ॥ २० ॥</s-l></s-lg><s-lg><s-l>प्रणिधानेन धैर्येण रूपेण वयसा च मे ।</s-l><s-l>मनः प्रविष्टो देवर्षे गुणकेश्याः पतिर्वरः ॥ २१ ॥</s-l></s-lg><s-lg><s-l>मातलिं प्रीतिमनसं दृष्ट्वा सुमुखदर्शनात् ।</s-l><s-l>निवेदयामास तदा माहात्म्यं जन्म कर्म च ॥ २२ ॥</s-l></s-lg><s-lg><s-l>ऐरावतकुले जातः सुमुखो नाम नागराट् ।</s-l><s-l>आर्यकस्य मतः पौत्रो दौहित्रो वामनस्य च ॥ २३ ॥</s-l></s-lg><s-lg><s-l>एतस्य हि पिता नागश्चिकुरो नाम मातले ।</s-l><s-l>नचिराद्वैनतेयेन पञ्चत्वमुपपादितः ॥ २४ ॥</s-l></s-lg><s-lg><s-l>ततोऽब्रवीत्प्रीतमना मातलिर्नारदं वचः ।</s-l><s-l>एष मे रुचितस्तात जामाता भुजगोत्तमः ॥ २५ ॥</s-l></s-lg><s-lg><s-l>क्रियतामत्र यत्नो हि प्रीतिमानस्म्यनेन वै ।</s-l><s-l>अस्य नागपतेर्दातुं प्रियां दुहितरं मुने ॥ २६ ॥</s-l></s-lg>