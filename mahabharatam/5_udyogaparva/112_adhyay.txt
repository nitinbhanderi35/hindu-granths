<s-lg><s-l> नारद उवाच ।</s-l><s-l>अथाह गालवं दीनं सुपर्णः पततां वरः ।</s-l><s-l>निर्मितं वह्निना भूमौ वायुना वैधितं तथा ।</s-l><s-l>यस्माद्धिरण्मयं सर्वं हिरण्यं तेन चोच्यते ॥ १ ॥</s-l></s-lg><s-lg><s-l>धत्ते धारयते चेदमेतस्मात्कारणाद्धनम् ।</s-l><s-l>तदेतत्त्रिषु लोकेषु धनं तिष्ठति शाश्वतम् ॥ २ ॥</s-l></s-lg><s-lg><s-l>नित्यं प्रोष्ठपदाभ्यां च शुक्रे धनपतौ तथा ।</s-l><s-l>मनुष्येभ्यः समादत्ते शुक्रश्चित्तार्जितं धनम् ॥ ३ ॥</s-l></s-lg><s-lg><s-l>अजैकपादहिर्बुध्न्यै रक्ष्यते धनदेन च ।</s-l><s-l>एवं न शक्यते लब्धुमलब्धव्यं द्विजर्षभ ॥ ४ ॥</s-l></s-lg><s-lg><s-l>ऋते च धनमश्वानां नावाप्तिर्विद्यते तव ।</s-l><s-l>अर्थं याचात्र राजानं कंचिद्राजर्षिवंशजम् ।</s-l><s-l>अपीड्य राजा पौरान्हि यो नौ कुर्यात्कृतार्थिनौ ॥ ५ ॥</s-l></s-lg><s-lg><s-l>अस्ति सोमान्ववाये मे जातः कश्चिन्नृपः सखा ।</s-l><s-l>अभिगच्छावहे तं वै तस्यास्ति विभवो भुवि ॥ ६ ॥</s-l></s-lg><s-lg><s-l>ययातिर्नाम राजर्षिर्नाहुषः सत्यविक्रमः ।</s-l><s-l>स दास्यति मया चोक्तो भवता चार्थितः स्वयम् ॥ ७ ॥</s-l></s-lg><s-lg><s-l>विभवश्चास्य सुमहानासीद्धनपतेरिव ।</s-l><s-l>एवं स तु धनं विद्वान्दानेनैव व्यशोधयत् ॥ ८ ॥</s-l></s-lg><s-lg><s-l>तथा तौ कथयन्तौ च चिन्तयन्तौ च यत्क्षमम् ।</s-l><s-l>प्रतिष्ठाने नरपतिं ययातिं प्रत्युपस्थितौ ॥ ९ ॥</s-l></s-lg><s-lg><s-l>प्रतिगृह्य च सत्कारमर्घादिं भोजनं वरम् ।</s-l><s-l>पृष्टश्चागमने हेतुमुवाच विनतासुतः ॥ १० ॥</s-l></s-lg><s-lg><s-l>अयं मे नाहुष सखा गालवस्तपसो निधिः ।</s-l><s-l>विश्वामित्रस्य शिष्योऽभूद्वर्षाण्ययुतशो नृप ॥ ११ ॥</s-l></s-lg><s-lg><s-l>सोऽयं तेनाभ्यनुज्ञात उपकारेप्सया द्विजः ।</s-l><s-l>तमाह भगवान्कां ते ददानि गुरुदक्षिणाम् ॥ १२ ॥</s-l></s-lg><s-lg><s-l>असकृत्तेन चोक्तेन किंचिदागतमन्युना ।</s-l><s-l>अयमुक्तः प्रयच्छेति जानता विभवं लघु ॥ १३ ॥</s-l></s-lg><s-lg><s-l>एकतःश्यामकर्णानां शुभ्राणां शुद्धजन्मनाम् ।</s-l><s-l>अष्टौ शतानि मे देहि हयानां चन्द्रवर्चसाम् ॥ १४ ॥</s-l></s-lg><s-lg><s-l>गुर्वर्थो दीयतामेष यदि गालव मन्यसे ।</s-l><s-l>इत्येवमाह सक्रोधो विश्वामित्रस्तपोधनः ॥ १५ ॥</s-l></s-lg><s-lg><s-l>सोऽयं शोकेन महता तप्यमानो द्विजर्षभः ।</s-l><s-l>अशक्तः प्रतिकर्तुं तद्भवन्तं शरणं गतः ॥ १६ ॥</s-l></s-lg><s-lg><s-l>प्रतिगृह्य नरव्याघ्र त्वत्तो भिक्षां गतव्यथः ।</s-l><s-l>कृत्वापवर्गं गुरवे चरिष्यति महत्तपः ॥ १७ ॥</s-l></s-lg><s-lg><s-l>तपसः संविभागेन भवन्तमपि योक्ष्यते ।</s-l><s-l>स्वेन राजर्षितपसा पूर्णं त्वां पूरयिष्यति ॥ १८ ॥</s-l></s-lg><s-lg><s-l>यावन्ति रोमाणि हये भवन्ति हि नरेश्वर ।</s-l><s-l>तावतो वाजिदा लोकान्प्राप्नुवन्ति महीपते ॥ १९ ॥</s-l></s-lg><s-lg><s-l>पात्रं प्रतिग्रहस्यायं दातुं पात्रं तथा भवान् ।</s-l><s-l>शङ्खे क्षीरमिवासक्तं भवत्वेतत्तथोपमम् ॥ २० ॥</s-l></s-lg>