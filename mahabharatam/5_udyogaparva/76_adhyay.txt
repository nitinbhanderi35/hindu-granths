<s-lg><s-l> अर्जुन उवाच ।</s-l><s-l>उक्तं युधिष्ठिरेणैव यावद्वाच्यं जनार्दन ।</s-l><s-l>तव वाक्यं तु मे श्रुत्वा प्रतिभाति परंतप ॥ १ ॥</s-l></s-lg><s-lg><s-l>नैव प्रशममत्र त्वं मन्यसे सुकरं प्रभो ।</s-l><s-l>लोभाद्वा धृतराष्ट्रस्य दैन्याद्वा समुपस्थितात् ॥ २ ॥</s-l></s-lg><s-lg><s-l>अफलं मन्यसे चापि पुरुषस्य पराक्रमम् ।</s-l><s-l>न चान्तरेण कर्माणि पौरुषेण फलोदयः ॥ ३ ॥</s-l></s-lg><s-lg><s-l>तदिदं भाषितं वाक्यं तथा च न तथैव च ।</s-l><s-l>न चैतदेवं द्रष्टव्यमसाध्यमिति किंचन ॥ ४ ॥</s-l></s-lg><s-lg><s-l>किं चैतन्मन्यसे कृच्छ्रमस्माकं पापमादितः ।</s-l><s-l>कुर्वन्ति तेषां कर्माणि येषां नास्ति फलोदयः ॥ ५ ॥</s-l></s-lg><s-lg><s-l>संपाद्यमानं सम्यक्च स्यात्कर्म सफलं प्रभो ।</s-l><s-l>स तथा कृष्ण वर्तस्व यथा शर्म भवेत्परैः ॥ ६ ॥</s-l></s-lg><s-lg><s-l>पाण्डवानां कुरूणां च भवान्परमकः सुहृत् ।</s-l><s-l>सुराणामसुराणां च यथा वीर प्रजापतिः ॥ ७ ॥</s-l></s-lg><s-lg><s-l>कुरूणां पाण्डवानां च प्रतिपत्स्व निरामयम् ।</s-l><s-l>अस्मद्धितमनुष्ठातुं न मन्ये तव दुष्करम् ॥ ८ ॥</s-l></s-lg><s-lg><s-l>एवं चेत्कार्यतामेति कार्यं तव जनार्दन ।</s-l><s-l>गमनादेवमेव त्वं करिष्यसि न संशयः ॥ ९ ॥</s-l></s-lg><s-lg><s-l>चिकीर्षितमथान्यत्ते तस्मिन्वीर दुरात्मनि ।</s-l><s-l>भविष्यति तथा सर्वं यथा तव चिकीर्षितम् ॥ १० ॥</s-l></s-lg><s-lg><s-l>शर्म तैः सह वा नोऽस्तु तव वा यच्चिकीर्षितम् ।</s-l><s-l>विचार्यमाणो यः कामस्तव कृष्ण स नो गुरुः ॥ ११ ॥</s-l></s-lg><s-lg><s-l>न स नार्हति दुष्टात्मा वधं ससुतबान्धवः ।</s-l><s-l>येन धर्मसुते दृष्ट्वा न सा श्रीरुपमर्षिता ॥ १२ ॥</s-l></s-lg><s-lg><s-l>यच्चाप्यपश्यतोपायं धर्मिष्ठं मधुसूदन ।</s-l><s-l>उपायेन नृशंसेन हृता दुर्द्यूतदेविना ॥ १३ ॥</s-l></s-lg><s-lg><s-l>कथं हि पुरुषो जातः क्षत्रियेषु धनुर्धरः ।</s-l><s-l>समाहूतो निवर्तेत प्राणत्यागेऽप्युपस्थिते ॥ १४ ॥</s-l></s-lg><s-lg><s-l>अधर्मेण जितान्दृष्ट्वा वने प्रव्रजितांस्तथा ।</s-l><s-l>वध्यतां मम वार्ष्णेय निर्गतोऽसौ सुयोधनः ॥ १५ ॥</s-l></s-lg><s-lg><s-l>न चैतदद्भुतं कृष्ण मित्रार्थे यच्चिकीर्षसि ।</s-l><s-l>क्रिया कथं नु मुख्या स्यान्मृदुना वेतरेण वा ॥ १६ ॥</s-l></s-lg><s-lg><s-l>अथ वा मन्यसे ज्यायान्वधस्तेषामनन्तरम् ।</s-l><s-l>तदेव क्रियतामाशु न विचार्यमतस्त्वया ॥ १७ ॥</s-l></s-lg><s-lg><s-l>जानासि हि यथा तेन द्रौपदी पापबुद्धिना ।</s-l><s-l>परिक्लिष्टा सभामध्ये तच्च तस्यापि मर्षितम् ॥ १८ ॥</s-l></s-lg><s-lg><s-l>स नाम सम्यग्वर्तेत पाण्डवेष्विति माधव ।</s-l><s-l>न मे संजायते बुद्धिर्बीजमुप्तमिवोषरे ॥ १९ ॥</s-l></s-lg><s-lg><s-l>तस्माद्यन्मन्यसे युक्तं पाण्डवानां च यद्धितम् ।</s-l><s-l>तदाशु कुरु वार्ष्णेय यन्नः कार्यमनन्तरम् ॥ २० ॥</s-l></s-lg>