<s-lg><s-l> वैशंपायन उवाच ।</s-l><s-l>ततः शांतनवो भीष्मो दुर्योधनममर्षणम् ।</s-l><s-l>केशवस्य वचः श्रुत्वा प्रोवाच भरतर्षभ ॥ १ ॥</s-l></s-lg><s-lg><s-l>कृष्णेन वाक्यमुक्तोऽसि सुहृदां शममिच्छता ।</s-l><s-l>अनुपश्यस्व तत्तात मा मन्युवशमन्वगाः ॥ २ ॥</s-l></s-lg><s-lg><s-l>अकृत्वा वचनं तात केशवस्य महात्मनः ।</s-l><s-l>श्रेयो न जातु न सुखं न कल्याणमवाप्स्यसि ॥ ३ ॥</s-l></s-lg><s-lg><s-l>धर्म्यमर्थं महाबाहुराह त्वां तात केशवः ।</s-l><s-l>तमर्थमभिपद्यस्व मा राजन्नीनशः प्रजाः ॥ ४ ॥</s-l></s-lg><s-lg><s-l>इमां श्रियं प्रज्वलितां भारतीं सर्वराजसु ।</s-l><s-l>जीवतो धृतराष्ट्रस्य दौरात्म्याद्भ्रंशयिष्यसि ॥ ५ ॥</s-l></s-lg><s-lg><s-l>आत्मानं च सहामात्यं सपुत्रपशुबान्धवम् ।</s-l><s-l>सहमित्रमसद्बुद्ध्या जीविताद्भ्रंशयिष्यसि ॥ ६ ॥</s-l></s-lg><s-lg><s-l>अतिक्रामन्केशवस्य तथ्यं वचनमर्थवत् ।</s-l><s-l>पितुश्च भरतश्रेष्ठ विदुरस्य च धीमतः ॥ ७ ॥</s-l></s-lg><s-lg><s-l>मा कुलघ्नोऽन्तपुरुषो दुर्मतिः कापथं गमः ।</s-l><s-l>पितरं मातरं चैव वृद्धौ शोकाय मा ददः ॥ ८ ॥</s-l></s-lg><s-lg><s-l>अथ द्रोणोऽब्रवीत्तत्र दुर्योधनमिदं वचः ।</s-l><s-l>अमर्षवशमापन्नं निःश्वसन्तं पुनः पुनः ॥ ९ ॥</s-l></s-lg><s-lg><s-l>धर्मार्थयुक्तं वचनमाह त्वां तात केशवः ।</s-l><s-l>तथा भीष्मः शांतनवस्तज्जुषस्व नराधिप ॥ १० ॥</s-l></s-lg><s-lg><s-l>प्राज्ञौ मेधाविनौ दान्तावर्थकामौ बहुश्रुतौ ।</s-l><s-l>आहतुस्त्वां हितं वाक्यं तदादत्स्व परंतप ॥ ११ ॥</s-l></s-lg><s-lg><s-l>अनुतिष्ठ महाप्राज्ञ कृष्णभीष्मौ यदूचतुः ।</s-l><s-l>मा वचो लघुबुद्धीनां समास्थास्त्वं परंतप ॥ १२ ॥</s-l></s-lg><s-lg><s-l>ये त्वां प्रोत्साहयन्त्येते नैते कृत्याय कर्हिचित् ।</s-l><s-l>वैरं परेषां ग्रीवायां प्रतिमोक्ष्यन्ति संयुगे ॥ १३ ॥</s-l></s-lg><s-lg><s-l>मा कुरूञ्जीघनः सर्वान्पुत्रान्भ्रातॄंस्तथैव च ।</s-l><s-l>वासुदेवार्जुनौ यत्र विद्ध्यजेयं बलं हि तत् ॥ १४ ॥</s-l></s-lg><s-lg><s-l>एतच्चैव मतं सत्यं सुहृदोः कृष्णभीष्मयोः ।</s-l><s-l>यदि नादास्यसे तात पश्चात्तप्स्यसि भारत ॥ १५ ॥</s-l></s-lg><s-lg><s-l>यथोक्तं जामदग्न्येन भूयानेव ततोऽर्जुनः ।</s-l><s-l>कृष्णो हि देवकीपुत्रो देवैरपि दुरुत्सहः ॥ १६ ॥</s-l></s-lg><s-lg><s-l>किं ते सुखप्रियेणेह प्रोक्तेन भरतर्षभ ।</s-l><s-l>एतत्ते सर्वमाख्यातं यथेच्छसि तथा कुरु ।</s-l><s-l>न हि त्वामुत्सहे वक्तुं भूयो भरतसत्तम ॥ १७ ॥</s-l></s-lg><s-lg><s-l>तस्मिन्वाक्यान्तरे वाक्यं क्षत्तापि विदुरोऽब्रवीत् ।</s-l><s-l>दुर्योधनमभिप्रेक्ष्य धार्तराष्ट्रममर्षणम् ॥ १८ ॥</s-l></s-lg><s-lg><s-l>दुर्योधन न शोचामि त्वामहं भरतर्षभ ।</s-l><s-l>इमौ तु वृद्धौ शोचामि गान्धारीं पितरं च ते ॥ १९ ॥</s-l></s-lg><s-lg><s-l>यावनाथौ चरिष्येते त्वया नाथेन दुर्हृदा ।</s-l><s-l>हतमित्रौ हतामात्यौ लूनपक्षाविव द्विजौ ॥ २० ॥</s-l></s-lg><s-lg><s-l>भिक्षुकौ विचरिष्येते शोचन्तौ पृथिवीमिमाम् ।</s-l><s-l>कुलघ्नमीदृशं पापं जनयित्वा कुपूरुषम् ॥ २१ ॥</s-l></s-lg><s-lg><s-l>अथ दुर्योधनं राजा धृतराष्ट्रोऽभ्यभाषत ।</s-l><s-l>आसीनं भ्रातृभिः सार्धं राजभिः परिवारितम् ॥ २२ ॥</s-l></s-lg><s-lg><s-l>दुर्योधन निबोधेदं शौरिणोक्तं महात्मना ।</s-l><s-l>आदत्स्व शिवमत्यन्तं योगक्षेमवदव्ययम् ॥ २३ ॥</s-l></s-lg><s-lg><s-l>अनेन हि सहायेन कृष्णेनाक्लिष्टकर्मणा ।</s-l><s-l>इष्टान्सर्वानभिप्रायान्प्राप्स्यामः सर्वराजसु ॥ २४ ॥</s-l></s-lg><s-lg><s-l>सुसंहितः केशवेन गच्छ तात युधिष्ठिरम् ।</s-l><s-l>चर स्वस्त्ययनं कृत्स्नं भारतानामनामयम् ॥ २५ ॥</s-l></s-lg><s-lg><s-l>वासुदेवेन तीर्थेन तात गच्छस्व संगमम् ।</s-l><s-l>कालप्राप्तमिदं मन्ये मा त्वं दुर्योधनातिगाः ॥ २६ ॥</s-l></s-lg><s-lg><s-l>शमं चेद्याचमानं त्वं प्रत्याख्यास्यसि केशवम् ।</s-l><s-l>त्वदर्थमभिजल्पन्तं न तवास्त्यपराभवः ॥ २७ ॥</s-l></s-lg>