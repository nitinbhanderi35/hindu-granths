<s-lg><s-l> शल्य उवाच ।</s-l><s-l>ऋषयोऽथाब्रुवन्सर्वे देवाश्च त्रिदशेश्वराः ।</s-l><s-l>अयं वै नहुषः श्रीमान्देवराज्येऽभिषिच्यताम् ।</s-l><s-l>ते गत्वाथाब्रुवन्सर्वे राजा नो भव पार्थिव ॥ १ ॥</s-l></s-lg><s-lg><s-l>स तानुवाच नहुषो देवानृषिगणांस्तथा ।</s-l><s-l>पितृभिः सहितान्राजन्परीप्सन्हितमात्मनः ॥ २ ॥</s-l></s-lg><s-lg><s-l>दुर्बलोऽहं न मे शक्तिर्भवतां परिपालने ।</s-l><s-l>बलवाञ्जायते राजा बलं शक्रे हि नित्यदा ॥ ३ ॥</s-l></s-lg><s-lg><s-l>तमब्रुवन्पुनः सर्वे देवाः सर्षिपुरोगमाः ।</s-l><s-l>अस्माकं तपसा युक्तः पाहि राज्यं त्रिविष्टपे ॥ ४ ॥</s-l></s-lg><s-lg><s-l>परस्परभयं घोरमस्माकं हि न संशयः ।</s-l><s-l>अभिषिच्यस्व राजेन्द्र भव राजा त्रिविष्टपे ॥ ५ ॥</s-l></s-lg><s-lg><s-l>देवदानवयक्षाणामृषीणां रक्षसां तथा ।</s-l><s-l>पितृगन्धर्वभूतानां चक्षुर्विषयवर्तिनाम् ।</s-l><s-l>तेज आदास्यसे पश्यन्बलवांश्च भविष्यसि ॥ ६ ॥</s-l></s-lg><s-lg><s-l>धर्मं पुरस्कृत्य सदा सर्वलोकाधिपो भव ।</s-l><s-l>ब्रह्मर्षींश्चापि देवांश्च गोपायस्व त्रिविष्टपे ॥ ७ ॥</s-l></s-lg><s-lg><s-l>सुदुर्लभं वरं लब्ध्वा प्राप्य राज्यं त्रिविष्टपे ।</s-l><s-l>धर्मात्मा सततं भूत्वा कामात्मा समपद्यत ॥ ८ ॥</s-l></s-lg><s-lg><s-l>देवोद्यानेषु सर्वेषु नन्दनोपवनेषु च ।</s-l><s-l>कैलासे हिमवत्पृष्ठे मन्दरे श्वेतपर्वते ।</s-l><s-l>सह्ये महेन्द्रे मलये समुद्रेषु सरित्सु च ॥ ९ ॥</s-l></s-lg><s-lg><s-l>अप्सरोभिः परिवृतो देवकन्यासमावृतः ।</s-l><s-l>नहुषो देवराजः सन्क्रीडन्बहुविधं तदा ॥ १० ॥</s-l></s-lg><s-lg><s-l>शृण्वन्दिव्या बहुविधाः कथाः श्रुतिमनोहराः ।</s-l><s-l>वादित्राणि च सर्वाणि गीतं च मधुरस्वरम् ॥ ११ ॥</s-l></s-lg><s-lg><s-l>विश्वावसुर्नारदश्च गन्धर्वाप्सरसां गणाः ।</s-l><s-l>ऋतवः षट्च देवेन्द्रं मूर्तिमन्त उपस्थिताः ।</s-l><s-l>मारुतः सुरभिर्वाति मनोज्ञः सुखशीतलः ॥ १२ ॥</s-l></s-lg><s-lg><s-l>एवं हि क्रीडतस्तस्य नहुषस्य महात्मनः ।</s-l><s-l>संप्राप्ता दर्शनं देवी शक्रस्य महिषी प्रिया ॥ १३ ॥</s-l></s-lg><s-lg><s-l>स तां संदृश्य दुष्टात्मा प्राह सर्वान्सभासदः ।</s-l><s-l>इन्द्रस्य महिषी देवी कस्मान्मां नोपतिष्ठति ॥ १४ ॥</s-l></s-lg><s-lg><s-l>अहमिन्द्रोऽस्मि देवानां लोकानां च तथेश्वरः ।</s-l><s-l>आगच्छतु शची मह्यं क्षिप्रमद्य निवेशनम् ॥ १५ ॥</s-l></s-lg><s-lg><s-l>तच्छ्रुत्वा दुर्मना देवी बृहस्पतिमुवाच ह ।</s-l><s-l>रक्ष मां नहुषाद्ब्रह्मंस्तवास्मि शरणं गता ॥ १६ ॥</s-l></s-lg><s-lg><s-l>सर्वलक्षणसंपन्नां ब्रह्मंस्त्वं मां प्रभाषसे ।</s-l><s-l>देवराजस्य दयितामत्यन्तसुखभागिनीम् ॥ १७ ॥</s-l></s-lg><s-lg><s-l>अवैधव्येन संयुक्तामेकपत्नीं पतिव्रताम् ।</s-l><s-l>उक्तवानसि मां पूर्वमृतां तां कुरु वै गिरम् ॥ १८ ॥</s-l></s-lg><s-lg><s-l>नोक्तपूर्वं च भगवन्मृषा ते किंचिदीश्वर ।</s-l><s-l>तस्मादेतद्भवेत्सत्यं त्वयोक्तं द्विजसत्तम ॥ १९ ॥</s-l></s-lg><s-lg><s-l>बृहस्पतिरथोवाच इन्द्राणीं भयमोहिताम् ।</s-l><s-l>यदुक्तासि मया देवि सत्यं तद्भविता ध्रुवम् ॥ २० ॥</s-l></s-lg><s-lg><s-l>द्रक्ष्यसे देवराजानमिन्द्रं शीघ्रमिहागतम् ।</s-l><s-l>न भेतव्यं च नहुषात्सत्यमेतद्ब्रवीमि ते ।</s-l><s-l>समानयिष्ये शक्रेण नचिराद्भवतीमहम् ॥ २१ ॥</s-l></s-lg><s-lg><s-l>अथ शुश्राव नहुष इन्द्राणीं शरणं गताम् ।</s-l><s-l>बृहस्पतेरङ्गिरसश्चुक्रोध स नृपस्तदा ॥ २२ ॥</s-l></s-lg>