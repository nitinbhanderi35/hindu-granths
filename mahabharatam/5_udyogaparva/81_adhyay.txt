<s-lg><s-l> अर्जुन उवाच ।</s-l><s-l>कुरूणामद्य सर्वेषां भवान्सुहृदनुत्तमः ।</s-l><s-l>संबन्धी दयितो नित्यमुभयोः पक्षयोरपि ॥ १ ॥</s-l></s-lg><s-lg><s-l>पाण्डवैर्धार्तराष्ट्राणां प्रतिपाद्यमनामयम् ।</s-l><s-l>समर्थः प्रशमं चैषां कर्तुं त्वमसि केशव ॥ २ ॥</s-l></s-lg><s-lg><s-l>त्वमितः पुण्डरीकाक्ष सुयोधनममर्षणम् ।</s-l><s-l>शान्त्यर्थं भारतं ब्रूया यत्तद्वाच्यममित्रहन् ॥ ३ ॥</s-l></s-lg><s-lg><s-l>त्वया धर्मार्थयुक्तं चेदुक्तं शिवमनामयम् ।</s-l><s-l>हितं नादास्यते बालो दिष्टस्य वशमेष्यति ॥ ४ ॥</s-l></s-lg><s-lg><s-l> भगवानुवाच ।</s-l><s-l>धर्म्यमस्मद्धितं चैव कुरूणां यदनामयम् ।</s-l><s-l>एष यास्यामि राजानं धृतराष्ट्रमभीप्सया ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>ततो व्यपेते तमसि सूर्ये विमल उद्गते ।</s-l><s-l>मैत्रे मुहूर्ते संप्राप्ते मृद्वर्चिषि दिवाकरे ॥ ६ ॥</s-l></s-lg><s-lg><s-l>कौमुदे मासि रेवत्यां शरदन्ते हिमागमे ।</s-l><s-l>स्फीतसस्यसुखे काले कल्यः सत्त्ववतां वरः ॥ ७ ॥</s-l></s-lg><s-lg><s-l>मङ्गल्याः पुण्यनिर्घोषा वाचः शृण्वंश्च सूनृताः ।</s-l><s-l>ब्राह्मणानां प्रतीतानामृषीणामिव वासवः ॥ ८ ॥</s-l></s-lg><s-lg><s-l>कृत्वा पौर्वाह्णिकं कृत्यं स्नातः शुचिरलंकृतः ।</s-l><s-l>उपतस्थे विवस्वन्तं पावकं च जनार्दनः ॥ ९ ॥</s-l></s-lg><s-lg><s-l>ऋषभं पृष्ठ आलभ्य ब्राह्मणानभिवाद्य च ।</s-l><s-l>अग्निं प्रदक्षिणं कृत्वा पश्यन्कल्याणमग्रतः ॥ १० ॥</s-l></s-lg><s-lg><s-l>तत्प्रतिज्ञाय वचनं पाण्डवस्य जनार्दनः ।</s-l><s-l>शिनेर्नप्तारमासीनमभ्यभाषत सात्यकिम् ॥ ११ ॥</s-l></s-lg><s-lg><s-l>रथ आरोप्यतां शङ्खश्चक्रं च गदया सह ।</s-l><s-l>उपासङ्गाश्च शक्त्यश्च सर्वप्रहरणानि च ॥ १२ ॥</s-l></s-lg><s-lg><s-l>दुर्योधनो हि दुष्टात्मा कर्णश्च सहसौबलः ।</s-l><s-l>न च शत्रुरवज्ञेयः प्राकृतोऽपि बलीयसा ॥ १३ ॥</s-l></s-lg><s-lg><s-l>ततस्तन्मतमाज्ञाय केशवस्य पुरःसराः ।</s-l><s-l>प्रसस्रुर्योजयिष्यन्तो रथं चक्रगदाभृतः ॥ १४ ॥</s-l></s-lg><s-lg><s-l>तं दीप्तमिव कालाग्निमाकाशगमिवाध्वगम् ।</s-l><s-l>चन्द्रसूर्यप्रकाशाभ्यां चक्राभ्यां समलंकृतम् ॥ १५ ॥</s-l></s-lg><s-lg><s-l>अर्धचन्द्रैश्च चन्द्रैश्च मत्स्यैः समृगपक्षिभिः ।</s-l><s-l>पुष्पैश्च विविधैश्चित्रं मणिरत्नैश्च सर्वशः ॥ १६ ॥</s-l></s-lg><s-lg><s-l>तरुणादित्यसंकाशं बृहन्तं चारुदर्शनम् ।</s-l><s-l>मणिहेमविचित्राङ्गं सुध्वजं सुपताकिनम् ॥ १७ ॥</s-l></s-lg><s-lg><s-l>सूपस्करमनाधृष्यं वैयाघ्रपरिवारणम् ।</s-l><s-l>यशोघ्नं प्रत्यमित्राणां यदूनां नन्दिवर्धनम् ॥ १८ ॥</s-l></s-lg><s-lg><s-l>वाजिभिः सैन्यसुग्रीवमेघपुष्पबलाहकैः ।</s-l><s-l>स्नातैः संपादयां चक्रुः संपन्नैः सर्वसंपदा ॥ १९ ॥</s-l></s-lg><s-lg><s-l>महिमानं तु कृष्णस्य भूय एवाभिवर्धयन् ।</s-l><s-l>सुघोषः पतगेन्द्रेण ध्वजेन युयुजे रथः ॥ २० ॥</s-l></s-lg><s-lg><s-l>तं मेरुशिखरप्रख्यं मेघदुन्दुभिनिस्वनम् ।</s-l><s-l>आरुरोह रथं शौरिर्विमानमिव पुण्यकृत् ॥ २१ ॥</s-l></s-lg><s-lg><s-l>ततः सात्यकिमारोप्य प्रययौ पुरुषोत्तमः ।</s-l><s-l>पृथिवीं चान्तरिक्षं च रथघोषेण नादयन् ॥ २२ ॥</s-l></s-lg><s-lg><s-l>व्यपोढाभ्रघनः कालः क्षणेन समपद्यत ।</s-l><s-l>शिवश्चानुववौ वायुः प्रशान्तमभवद्रजः ॥ २३ ॥</s-l></s-lg><s-lg><s-l>प्रदक्षिणानुलोमाश्च मङ्गल्या मृगपक्षिणः ।</s-l><s-l>प्रयाणे वासुदेवस्य बभूवुरनुयायिनः ॥ २४ ॥</s-l></s-lg><s-lg><s-l>मङ्गल्यार्थपदैः शब्दैरन्ववर्तन्त सर्वशः ।</s-l><s-l>सारसाः शतपत्राश्च हंसाश्च मधुसूदनम् ॥ २५ ॥</s-l></s-lg><s-lg><s-l>मन्त्राहुतिमहाहोमैर्हूयमानश्च पावकः ।</s-l><s-l>प्रदक्षिणशिखो भूत्वा विधूमः समपद्यत ॥ २६ ॥</s-l></s-lg><s-lg><s-l>वसिष्ठो वामदेवश्च भूरिद्युम्नो गयः क्रथः ।</s-l><s-l>शुक्रनारदवाल्मीका मरुतः कुशिको भृगुः ॥ २७ ॥</s-l></s-lg><s-lg><s-l>ब्रह्मदेवर्षयश्चैव कृष्णं यदुसुखावहम् ।</s-l><s-l>प्रदक्षिणमवर्तन्त सहिता वासवानुजम् ॥ २८ ॥</s-l></s-lg><s-lg><s-l>एवमेतैर्महाभागैर्महर्षिगणसाधुभिः ।</s-l><s-l>पूजितः प्रययौ कृष्णः कुरूणां सदनं प्रति ॥ २९ ॥</s-l></s-lg><s-lg><s-l>तं प्रयान्तमनुप्रायात्कुन्तीपुत्रो युधिष्ठिरः ।</s-l><s-l>भीमसेनार्जुनौ चोभौ माद्रीपुत्रौ च पाण्डवौ ॥ ३० ॥</s-l></s-lg><s-lg><s-l>चेकितानश्च विक्रान्तो धृष्टकेतुश्च चेदिपः ।</s-l><s-l>द्रुपदः काशिराजश्च शिखण्डी च महारथः ॥ ३१ ॥</s-l></s-lg><s-lg><s-l>धृष्टद्युम्नः सपुत्रश्च विराटः केकयैः सह ।</s-l><s-l>संसाधनार्थं प्रययुः क्षत्रियाः क्षत्रियर्षभम् ॥ ३२ ॥</s-l></s-lg><s-lg><s-l>ततोऽनुव्रज्य गोविन्दं धर्मराजो युधिष्ठिरः ।</s-l><s-l>राज्ञां सकाशे द्युतिमानुवाचेदं वचस्तदा ॥ ३३ ॥</s-l></s-lg><s-lg><s-l>यो नैव कामान्न भयान्न लोभान्नार्थकारणात् ।</s-l><s-l>अन्यायमनुवर्तेत स्थिरबुद्धिरलोलुपः ॥ ३४ ॥</s-l></s-lg><s-lg><s-l>धर्मज्ञो धृतिमान्प्राज्ञः सर्वभूतेषु केशवः ।</s-l><s-l>ईश्वरः सर्वभूतानां देवदेवः प्रतापवान् ॥ ३५ ॥</s-l></s-lg><s-lg><s-l>तं सर्वगुणसंपन्नं श्रीवत्सकृतलक्षणम् ।</s-l><s-l>संपरिष्वज्य कौन्तेयः संदेष्टुमुपचक्रमे ॥ ३६ ॥</s-l></s-lg><s-lg><s-l>या सा बाल्यात्प्रभृत्यस्मान्पर्यवर्धयताबला ।</s-l><s-l>उपवासतपःशीला सदा स्वस्त्ययने रता ॥ ३७ ॥</s-l></s-lg><s-lg><s-l>देवतातिथिपूजासु गुरुशुश्रूषणे रता ।</s-l><s-l>वत्सला प्रियपुत्रा च प्रियास्माकं जनार्दन ॥ ३८ ॥</s-l></s-lg><s-lg><s-l>सुयोधनभयाद्या नोऽत्रायतामित्रकर्शन ।</s-l><s-l>महतो मृत्युसंबाधादुत्तरन्नौरिवार्णवात् ॥ ३९ ॥</s-l></s-lg><s-lg><s-l>अस्मत्कृते च सततं यया दुःखानि माधव ।</s-l><s-l>अनुभूतान्यदुःखार्हा तां स्म पृच्छेरनामयम् ॥ ४० ॥</s-l></s-lg><s-lg><s-l>भृशमाश्वासयेश्चैनां पुत्रशोकपरिप्लुताम् ।</s-l><s-l>अभिवाद्य स्वजेथाश्च पाण्डवान्परिकीर्तयन् ॥ ४१ ॥</s-l></s-lg><s-lg><s-l>ऊढात्प्रभृति दुःखानि श्वशुराणामरिंदम ।</s-l><s-l>निकारानतदर्हा च पश्यन्ती दुःखमश्नुते ॥ ४२ ॥</s-l></s-lg><s-lg><s-l>अपि जातु स कालः स्यात्कृष्ण दुःखविपर्ययः ।</s-l><s-l>यदहं मातरं क्लिष्टां सुखे दध्यामरिंदम ॥ ४३ ॥</s-l></s-lg><s-lg><s-l>प्रव्रजन्तोऽन्वधावत्सा कृपणा पुत्रगृद्धिनी ।</s-l><s-l>रुदतीमपहायैनामुपगच्छाम यद्वनम् ॥ ४४ ॥</s-l></s-lg><s-lg><s-l>न नूनं म्रियते दुःखैः सा चेज्जीवति केशव ।</s-l><s-l>तथा पुत्राधिभिर्गाढमार्ता ह्यानर्तसत्कृता ॥ ४५ ॥</s-l></s-lg><s-lg><s-l>अभिवाद्या तु सा कृष्ण त्वया मद्वचनाद्विभो ।</s-l><s-l>धृतराष्ट्रश्च कौरव्यो राजानश्च वयोऽधिकाः ॥ ४६ ॥</s-l></s-lg><s-lg><s-l>भीष्मं द्रोणं कृपं चैव महाराजं च बाह्लिकम् ।</s-l><s-l>द्रौणिं च सोमदत्तं च सर्वांश्च भरतान्पृथक् ॥ ४७ ॥</s-l></s-lg><s-lg><s-l>विदुरं च महाप्राज्ञं कुरूणां मन्त्रधारिणम् ।</s-l><s-l>अगाधबुद्धिं धर्मज्ञं स्वजेथा मधुसूदन ॥ ४८ ॥</s-l></s-lg><s-lg><s-l>इत्युक्त्वा केशवं तत्र राजमध्ये युधिष्ठिरः ।</s-l><s-l>अनुज्ञातो निववृते कृष्णं कृत्वा प्रदक्षिणम् ॥ ४९ ॥</s-l></s-lg><s-lg><s-l>व्रजन्नेव तु बीभत्सुः सखायं पुरुषर्षभम् ।</s-l><s-l>अब्रवीत्परवीरघ्नं दाशार्हमपराजितम् ॥ ५० ॥</s-l></s-lg><s-lg><s-l>यदस्माकं विभो वृत्तं पुरा वै मन्त्रनिश्चये ।</s-l><s-l>अर्धराज्यस्य गोविन्द विदितं सर्वराजसु ॥ ५१ ॥</s-l></s-lg><s-lg><s-l>तच्चेद्दद्यादसङ्गेन सत्कृत्यानवमन्य च ।</s-l><s-l>प्रियं मे स्यान्महाबाहो मुच्येरन्महतो भयात् ॥ ५२ ॥</s-l></s-lg><s-lg><s-l>अतश्चेदन्यथा कर्ता धार्तराष्ट्रोऽनुपायवित् ।</s-l><s-l>अन्तं नूनं करिष्यामि क्षत्रियाणां जनार्दन ॥ ५३ ॥</s-l></s-lg><s-lg><s-l>एवमुक्ते पाण्डवेन पर्यहृष्यद्वृकोदरः ।</s-l><s-l>मुहुर्मुहुः क्रोधवशात्प्रावेपत च पाण्डवः ॥ ५४ ॥</s-l></s-lg><s-lg><s-l>वेपमानश्च कौन्तेयः प्राक्रोशन्महतो रवान् ।</s-l><s-l>धनंजयवचः श्रुत्वा हर्षोत्सिक्तमना भृशम् ॥ ५५ ॥</s-l></s-lg><s-lg><s-l>तस्य तं निनदं श्रुत्वा संप्रावेपन्त धन्विनः ।</s-l><s-l>वाहनानि च सर्वाणि शकृन्मूत्रं प्रसुस्रुवुः ॥ ५६ ॥</s-l></s-lg><s-lg><s-l>इत्युक्त्वा केशवं तत्र तथा चोक्त्वा विनिश्चयम् ।</s-l><s-l>अनुज्ञातो निववृते परिष्वज्य जनार्दनम् ॥ ५७ ॥</s-l></s-lg><s-lg><s-l>तेषु राजसु सर्वेषु निवृत्तेषु जनार्दनः ।</s-l><s-l>तूर्णमभ्यपतद्धृष्टः सैन्यसुग्रीववाहनः ॥ ५८ ॥</s-l></s-lg><s-lg><s-l>ते हया वासुदेवस्य दारुकेण प्रचोदिताः ।</s-l><s-l>पन्थानमाचेमुरिव ग्रसमाना इवाम्बरम् ॥ ५९ ॥</s-l></s-lg><s-lg><s-l>अथापश्यन्महाबाहुरृषीनध्वनि केशवः ।</s-l><s-l>ब्राह्म्या श्रिया दीप्यमानान्स्थितानुभयतः पथि ॥ ६० ॥</s-l></s-lg><s-lg><s-l>सोऽवतीर्य रथात्तूर्णमभिवाद्य जनार्दनः ।</s-l><s-l>यथावत्तानृषीन्सर्वानभ्यभाषत पूजयन् ॥ ६१ ॥</s-l></s-lg><s-lg><s-l>कच्चिल्लोकेषु कुशलं कच्चिद्धर्मः स्वनुष्ठितः ।</s-l><s-l>ब्राह्मणानां त्रयो वर्णाः कच्चित्तिष्ठन्ति शासने ॥ ६२ ॥</s-l></s-lg><s-lg><s-l>तेभ्यः प्रयुज्य तां पूजां प्रोवाच मधुसूदनः ।</s-l><s-l>भगवन्तः क्व संसिद्धाः का वीथी भवतामिह ॥ ६३ ॥</s-l></s-lg><s-lg><s-l>किं वा भगवतां कार्यमहं किं करवाणि वः ।</s-l><s-l>केनार्थेनोपसंप्राप्ता भगवन्तो महीतलम् ॥ ६४ ॥</s-l></s-lg><s-lg><s-l>तमब्रवीज्जामदग्न्य उपेत्य मधुसूदनम् ।</s-l><s-l>परिष्वज्य च गोविन्दं पुरा सुचरिते सखा ॥ ६५ ॥</s-l></s-lg><s-lg><s-l>देवर्षयः पुण्यकृतो ब्राह्मणाश्च बहुश्रुताः ।</s-l><s-l>राजर्षयश्च दाशार्ह मानयन्तस्तपस्विनः ॥ ६६ ॥</s-l></s-lg><s-lg><s-l>देवासुरस्य द्रष्टारः पुराणस्य महाद्युते ।</s-l><s-l>समेतं पार्थिवं क्षत्रं दिदृक्षन्तश्च सर्वतः ॥ ६७ ॥</s-l></s-lg><s-lg><s-l>सभासदश्च राजानस्त्वां च सत्यं जनार्दन ।</s-l><s-l>एतन्महत्प्रेक्षणीयं द्रष्टुं गच्छाम केशव ॥ ६८ ॥</s-l></s-lg><s-lg><s-l>धर्मार्थसहिता वाचः श्रोतुमिच्छाम माधव ।</s-l><s-l>त्वयोच्यमानाः कुरुषु राजमध्ये परंतप ॥ ६९ ॥</s-l></s-lg><s-lg><s-l>भीष्मद्रोणादयश्चैव विदुरश्च महामतिः ।</s-l><s-l>त्वं च यादवशार्दूल सभायां वै समेष्यथ ॥ ७० ॥</s-l></s-lg><s-lg><s-l>तव वाक्यानि दिव्यानि तत्र तेषां च माधव ।</s-l><s-l>श्रोतुमिच्छाम गोविन्द सत्यानि च शुभानि च ॥ ७१ ॥</s-l></s-lg><s-lg><s-l>आपृष्टोऽसि महाबाहो पुनर्द्रक्ष्यामहे वयम् ।</s-l><s-l>याह्यविघ्नेन वै वीर द्रक्ष्यामस्त्वां सभागतम् ॥ ७२ ॥</s-l></s-lg>