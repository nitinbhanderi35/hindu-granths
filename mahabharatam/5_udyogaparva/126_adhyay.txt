<s-lg><s-l> वैशंपायन उवाच ।</s-l><s-l>ततः प्रहस्य दाशार्हः क्रोधपर्याकुलेक्षणः ।</s-l><s-l>दुर्योधनमिदं वाक्यमब्रवीत्कुरुसंसदि ॥ १ ॥</s-l></s-lg><s-lg><s-l>लप्स्यसे वीरशयनं काममेतदवाप्स्यसि ।</s-l><s-l>स्थिरो भव सहामात्यो विमर्दो भविता महान् ॥ २ ॥</s-l></s-lg><s-lg><s-l>यच्चैवं मन्यसे मूढ न मे कश्चिद्व्यतिक्रमः ।</s-l><s-l>पाण्डवेष्विति तत्सर्वं निबोधत नराधिपाः ॥ ३ ॥</s-l></s-lg><s-lg><s-l>श्रिया संतप्यमानेन पाण्डवानां महात्मनाम् ।</s-l><s-l>त्वया दुर्मन्त्रितं द्यूतं सौबलेन च भारत ॥ ४ ॥</s-l></s-lg><s-lg><s-l>कथं च ज्ञातयस्तात श्रेयांसः साधुसंमताः ।</s-l><s-l>तथान्याय्यमुपस्थातुं जिह्मेनाजिह्मचारिणः ॥ ५ ॥</s-l></s-lg><s-lg><s-l>अक्षद्यूतं महाप्राज्ञ सतामरतिनाशनम् ।</s-l><s-l>असतां तत्र जायन्ते भेदाश्च व्यसनानि च ॥ ६ ॥</s-l></s-lg><s-lg><s-l>तदिदं व्यसनं घोरं त्वया द्यूतमुखं कृतम् ।</s-l><s-l>असमीक्ष्य सदाचारैः सार्धं पापानुबन्धनैः ॥ ७ ॥</s-l></s-lg><s-lg><s-l>कश्चान्यो ज्ञातिभार्यां वै विप्रकर्तुं तथार्हति ।</s-l><s-l>आनीय च सभां वक्तुं यथोक्ता द्रौपदी त्वया ॥ ८ ॥</s-l></s-lg><s-lg><s-l>कुलीना शीलसंपन्ना प्राणेभ्योऽपि गरीयसी ।</s-l><s-l>महिषी पाण्डुपुत्राणां तथा विनिकृता त्वया ॥ ९ ॥</s-l></s-lg><s-lg><s-l>जानन्ति कुरवः सर्वे यथोक्ताः कुरुसंसदि ।</s-l><s-l>दुःशासनेन कौन्तेयाः प्रव्रजन्तः परंतपाः ॥ १० ॥</s-l></s-lg><s-lg><s-l>सम्यग्वृत्तेष्वलुब्धेषु सततं धर्मचारिषु ।</s-l><s-l>स्वेषु बन्धुषु कः साधुश्चरेदेवमसांप्रतम् ॥ ११ ॥</s-l></s-lg><s-lg><s-l>नृशंसानामनार्याणां परुषाणां च भाषणम् ।</s-l><s-l>कर्णदुःशासनाभ्यां च त्वया च बहुशः कृतम् ॥ १२ ॥</s-l></s-lg><s-lg><s-l>सह मात्रा प्रदग्धुं तान्बालकान्वारणावते ।</s-l><s-l>आस्थितः परमं यत्नं न समृद्धं च तत्तव ॥ १३ ॥</s-l></s-lg><s-lg><s-l>ऊषुश्च सुचिरं कालं प्रच्छन्नाः पाण्डवास्तदा ।</s-l><s-l>मात्रा सहैकचक्रायां ब्राह्मणस्य निवेशने ॥ १४ ॥</s-l></s-lg><s-lg><s-l>विषेण सर्पबन्धैश्च यतिताः पाण्डवास्त्वया ।</s-l><s-l>सर्वोपायैर्विनाशाय न समृद्धं च तत्तव ॥ १५ ॥</s-l></s-lg><s-lg><s-l>एवंबुद्धिः पाण्डवेषु मिथ्यावृत्तिः सदा भवान् ।</s-l><s-l>कथं ते नापराधोऽस्ति पाण्डवेषु महात्मसु ॥ १६ ॥</s-l></s-lg><s-lg><s-l>कृत्वा बहून्यकार्याणि पाण्डवेषु नृशंसवत् ।</s-l><s-l>मिथ्यावृत्तिरनार्यः सन्नद्य विप्रतिपद्यसे ॥ १७ ॥</s-l></s-lg><s-lg><s-l>मातापितृभ्यां भीष्मेण द्रोणेन विदुरेण च ।</s-l><s-l>शाम्येति मुहुरुक्तोऽसि न च शाम्यसि पार्थिव ॥ १८ ॥</s-l></s-lg><s-lg><s-l>शमे हि सुमहानर्थस्तव पार्थस्य चोभयोः ।</s-l><s-l>न च रोचयसे राजन्किमन्यद्बुद्धिलाघवात् ॥ १९ ॥</s-l></s-lg><s-lg><s-l>न शर्म प्राप्स्यसे राजन्नुत्क्रम्य सुहृदां वचः ।</s-l><s-l>अधर्म्यमयशस्यं च क्रियते पार्थिव त्वया ॥ २० ॥</s-l></s-lg><s-lg><s-l>एवं ब्रुवति दाशार्हे दुर्योधनममर्षणम् ।</s-l><s-l>दुःशासन इदं वाक्यमब्रवीत्कुरुसंसदि ॥ २१ ॥</s-l></s-lg><s-lg><s-l>न चेत्संधास्यसे राजन्स्वेन कामेन पाण्डवैः ।</s-l><s-l>बद्ध्वा किल त्वां दास्यन्ति कुन्तीपुत्राय कौरवाः ॥ २२ ॥</s-l></s-lg><s-lg><s-l>वैकर्तनं त्वां च मां च त्रीनेतान्मनुजर्षभ ।</s-l><s-l>पाण्डवेभ्यः प्रदास्यन्ति भीष्मो द्रोणः पिता च ते ॥ २३ ॥</s-l></s-lg><s-lg><s-l>भ्रातुरेतद्वचः श्रुत्वा धार्तराष्ट्रः सुयोधनः ।</s-l><s-l>क्रुद्धः प्रातिष्ठतोत्थाय महानाग इव श्वसन् ॥ २४ ॥</s-l></s-lg><s-lg><s-l>विदुरं धृतराष्ट्रं च महाराजं च बाह्लिकम् ।</s-l><s-l>कृपं च सोमदत्तं च भीष्मं द्रोणं जनार्दनम् ॥ २५ ॥</s-l></s-lg><s-lg><s-l>सर्वानेताननादृत्य दुर्मतिर्निरपत्रपः ।</s-l><s-l>अशिष्टवदमर्यादो मानी मान्यावमानिता ॥ २६ ॥</s-l></s-lg><s-lg><s-l>तं प्रस्थितमभिप्रेक्ष्य भ्रातरो मनुजर्षभम् ।</s-l><s-l>अनुजग्मुः सहामात्या राजानश्चापि सर्वशः ॥ २७ ॥</s-l></s-lg><s-lg><s-l>सभायामुत्थितं क्रुद्धं प्रस्थितं भ्रातृभिः सह ।</s-l><s-l>दुर्योधनमभिप्रेक्ष्य भीष्मः शांतनवोऽब्रवीत् ॥ २८ ॥</s-l></s-lg><s-lg><s-l>धर्मार्थावभिसंत्यज्य संरम्भं योऽनुमन्यते ।</s-l><s-l>हसन्ति व्यसने तस्य दुर्हृदो नचिरादिव ॥ २९ ॥</s-l></s-lg><s-lg><s-l>दुरात्मा राजपुत्रोऽयं धार्तराष्ट्रोऽनुपायवित् ।</s-l><s-l>मिथ्याभिमानी राज्यस्य क्रोधलोभवशानुगः ॥ ३० ॥</s-l></s-lg><s-lg><s-l>कालपक्वमिदं मन्ये सर्वक्षत्रं जनार्दन ।</s-l><s-l>सर्वे ह्यनुसृता मोहात्पार्थिवाः सह मन्त्रिभिः ॥ ३१ ॥</s-l></s-lg><s-lg><s-l>भीष्मस्याथ वचः श्रुत्वा दाशार्हः पुष्करेक्षणः ।</s-l><s-l>भीष्मद्रोणमुखान्सर्वानभ्यभाषत वीर्यवान् ॥ ३२ ॥</s-l></s-lg><s-lg><s-l>सर्वेषां कुरुवृद्धानां महानयमतिक्रमः ।</s-l><s-l>प्रसह्य मन्दमैश्वर्ये न नियच्छत यन्नृपम् ॥ ३३ ॥</s-l></s-lg><s-lg><s-l>तत्र कार्यमहं मन्ये प्राप्तकालमरिंदमाः ।</s-l><s-l>क्रियमाणे भवेच्छ्रेयस्तत्सर्वं शृणुतानघाः ॥ ३४ ॥</s-l></s-lg><s-lg><s-l>प्रत्यक्षमेतद्भवतां यद्वक्ष्यामि हितं वचः ।</s-l><s-l>भवतामानुकूल्येन यदि रोचेत भारताः ॥ ३५ ॥</s-l></s-lg><s-lg><s-l>भोजराजस्य वृद्धस्य दुराचारो ह्यनात्मवान् ।</s-l><s-l>जीवतः पितुरैश्वर्यं हृत्वा मन्युवशं गतः ॥ ३६ ॥</s-l></s-lg><s-lg><s-l>उग्रसेनसुतः कंसः परित्यक्तः स बान्धवैः ।</s-l><s-l>ज्ञातीनां हितकामेन मया शस्तो महामृधे ॥ ३७ ॥</s-l></s-lg><s-lg><s-l>आहुकः पुनरस्माभिर्ज्ञातिभिश्चापि सत्कृतः ।</s-l><s-l>उग्रसेनः कृतो राजा भोजराजन्यवर्धनः ॥ ३८ ॥</s-l></s-lg><s-lg><s-l>कंसमेकं परित्यज्य कुलार्थे सर्वयादवाः ।</s-l><s-l>संभूय सुखमेधन्ते भारतान्धकवृष्णयः ॥ ३९ ॥</s-l></s-lg><s-lg><s-l>अपि चाप्यवदद्राजन्परमेष्ठी प्रजापतिः ।</s-l><s-l>व्यूढे देवासुरे युद्धेऽभ्युद्यतेष्वायुधेषु च ॥ ४० ॥</s-l></s-lg><s-lg><s-l>द्वैधीभूतेषु लोकेषु विनश्यत्सु च भारत ।</s-l><s-l>अब्रवीत्सृष्टिमान्देवो भगवाँल्लोकभावनः ॥ ४१ ॥</s-l></s-lg><s-lg><s-l>पराभविष्यन्त्यसुरा दैतेया दानवैः सह ।</s-l><s-l>आदित्या वसवो रुद्रा भविष्यन्ति दिवौकसः ॥ ४२ ॥</s-l></s-lg><s-lg><s-l>देवासुरमनुष्याश्च गन्धर्वोरगराक्षसाः ।</s-l><s-l>अस्मिन्युद्धे सुसंयत्ता हनिष्यन्ति परस्परम् ॥ ४३ ॥</s-l></s-lg><s-lg><s-l>इति मत्वाब्रवीद्धर्मं परमेष्ठी प्रजापतिः ।</s-l><s-l>वरुणाय प्रयच्छैतान्बद्ध्वा दैतेयदानवान् ॥ ४४ ॥</s-l></s-lg><s-lg><s-l>एवमुक्तस्ततो धर्मो नियोगात्परमेष्ठिनः ।</s-l><s-l>वरुणाय ददौ सर्वान्बद्ध्वा दैतेयदानवान् ॥ ४५ ॥</s-l></s-lg><s-lg><s-l>तान्बद्ध्वा धर्मपाशैश्च स्वैश्च पाशैर्जलेश्वरः ।</s-l><s-l>वरुणः सागरे यत्तो नित्यं रक्षति दानवान् ॥ ४६ ॥</s-l></s-lg><s-lg><s-l>तथा दुर्योधनं कर्णं शकुनिं चापि सौबलम् ।</s-l><s-l>बद्ध्वा दुःशासनं चापि पाण्डवेभ्यः प्रयच्छत ॥ ४७ ॥</s-l></s-lg><s-lg><s-l>त्यजेत्कुलार्थे पुरुषं ग्रामस्यार्थे कुलं त्यजेत् ।</s-l><s-l>ग्रामं जनपदस्यार्थे आत्मार्थे पृथिवीं त्यजेत् ॥ ४८ ॥</s-l></s-lg><s-lg><s-l>राजन्दुर्योधनं बद्ध्वा ततः संशाम्य पाण्डवैः ।</s-l><s-l>त्वत्कृते न विनश्येयुः क्षत्रियाः क्षत्रियर्षभ ॥ ४९ ॥</s-l></s-lg>