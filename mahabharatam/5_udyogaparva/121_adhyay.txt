<s-lg><s-l> नारद उवाच ।</s-l><s-l>सद्भिरारोपितः स्वर्गं पार्थिवैर्भूरिदक्षिणैः ।</s-l><s-l>अभ्यनुज्ञाय दौहित्रान्ययातिर्दिवमास्थितः ॥ १ ॥</s-l></s-lg><s-lg><s-l>अभिवृष्टश्च वर्षेण नानापुष्पसुगन्धिना ।</s-l><s-l>परिष्वक्तश्च पुण्येन वायुना पुण्यगन्धिना ॥ २ ॥</s-l></s-lg><s-lg><s-l>अचलं स्थानमारुह्य दौहित्रफलनिर्जितम् ।</s-l><s-l>कर्मभिः स्वैरुपचितो जज्वाल परया श्रिया ॥ ३ ॥</s-l></s-lg><s-lg><s-l>उपगीतोपनृत्तश्च गन्धर्वाप्सरसां गणैः ।</s-l><s-l>प्रीत्या प्रतिगृहीतश्च स्वर्गे दुन्दुभिनिस्वनैः ॥ ४ ॥</s-l></s-lg><s-lg><s-l>अभिष्टुतश्च विविधैर्देवराजर्षिचारणैः ।</s-l><s-l>अर्चितश्चोत्तमार्घेण दैवतैरभिनन्दितः ॥ ५ ॥</s-l></s-lg><s-lg><s-l>प्राप्तः स्वर्गफलं चैव तमुवाच पितामहः ।</s-l><s-l>निर्वृतं शान्तमनसं वचोभिस्तर्पयन्निव ॥ ६ ॥</s-l></s-lg><s-lg><s-l>चतुष्पादस्त्वया धर्मश्चितो लोक्येन कर्मणा ।</s-l><s-l>अक्षयस्तव लोकोऽयं कीर्तिश्चैवाक्षया दिवि ।</s-l><s-l>पुनस्तवाद्य राजर्षे सुकृतेनेह कर्मणा ॥ ७ ॥</s-l></s-lg><s-lg><s-l>आवृतं तमसा चेतः सर्वेषां स्वर्गवासिनाम् ।</s-l><s-l>येन त्वां नाभिजानन्ति ततोऽज्ञात्वासि पातितः ॥ ८ ॥</s-l></s-lg><s-lg><s-l>प्रीत्यैव चासि दौहित्रैस्तारितस्त्वमिहागतः ।</s-l><s-l>स्थानं च प्रतिपन्नोऽसि कर्मणा स्वेन निर्जितम् ।</s-l><s-l>अचलं शाश्वतं पुण्यमुत्तमं ध्रुवमव्ययम् ॥ ९ ॥</s-l></s-lg><s-lg><s-l> ययातिरुवाच ।</s-l><s-l>भगवन्संशयो मेऽस्ति कश्चित्तं छेत्तुमर्हसि ।</s-l><s-l>न ह्यन्यमहमर्हामि प्रष्टुं लोकपितामह ॥ १० ॥</s-l></s-lg><s-lg><s-l>बहुवर्षसहस्रान्तं प्रजापालनवर्धितम् ।</s-l><s-l>अनेकक्रतुदानौघैरर्जितं मे महत्फलम् ॥ ११ ॥</s-l></s-lg><s-lg><s-l>कथं तदल्पकालेन क्षीणं येनास्मि पातितः ।</s-l><s-l>भगवन्वेत्थ लोकांश्च शाश्वतान्मम निर्जितान् ॥ १२ ॥</s-l></s-lg><s-lg><s-l> पितामह उवाच ।</s-l><s-l>बहुवर्षसहस्रान्तं प्रजापालनवर्धितम् ।</s-l><s-l>अनेकक्रतुदानौघैर्यत्त्वयोपार्जितं फलम् ॥ १३ ॥</s-l></s-lg><s-lg><s-l>तदनेनैव दोषेण क्षीणं येनासि पातितः ।</s-l><s-l>अभिमानेन राजेन्द्र धिक्कृतः स्वर्गवासिभिः ॥ १४ ॥</s-l></s-lg><s-lg><s-l>नायं मानेन राजर्षे न बलेन न हिंसया ।</s-l><s-l>न शाठ्येन न मायाभिर्लोको भवति शाश्वतः ॥ १५ ॥</s-l></s-lg><s-lg><s-l>नावमान्यास्त्वया राजन्नवरोत्कृष्टमध्यमाः ।</s-l><s-l>न हि मानप्रदग्धानां कश्चिदस्ति समः क्वचित् ॥ १६ ॥</s-l></s-lg><s-lg><s-l>पतनारोहणमिदं कथयिष्यन्ति ये नराः ।</s-l><s-l>विषमाण्यपि ते प्राप्तास्तरिष्यन्ति न संशयः ॥ १७ ॥</s-l></s-lg><s-lg><s-l> नारद उवाच ।</s-l><s-l>एष दोषोऽभिमानेन पुरा प्राप्तो ययातिना ।</s-l><s-l>निर्बन्धतश्चातिमात्रं गालवेन महीपते ॥ १८ ॥</s-l></s-lg><s-lg><s-l>श्रोतव्यं हितकामानां सुहृदां भूतिमिच्छताम् ।</s-l><s-l>न कर्तव्यो हि निर्बन्धो निर्बन्धो हि क्षयोदयः ॥ १९ ॥</s-l></s-lg><s-lg><s-l>तस्मात्त्वमपि गान्धारे मानं क्रोधं च वर्जय ।</s-l><s-l>संधत्स्व पाण्डवैर्वीर संरम्भं त्यज पार्थिव ॥ २० ॥</s-l></s-lg><s-lg><s-l>ददाति यत्पार्थिव यत्करोति यद्वा तपस्तप्यति यज्जुहोति ।</s-l><s-l>न तस्य नाशोऽस्ति न चापकर्षो नान्यस्तदश्नाति स एव कर्ता ॥ २१ ॥</s-l></s-lg><s-lg><s-l>इदं महाख्यानमनुत्तमं मतं बहुश्रुतानां गतरोषरागिणाम् ।</s-l><s-l>समीक्ष्य लोके बहुधा प्रधाविता त्रिवर्गदृष्टिः पृथिवीमुपाश्नुते ॥ २२ ॥</s-l></s-lg>