<s-lg><s-l> धृतराष्ट्र उवाच ।</s-l><s-l>दुर्योधन विजानीहि यत्त्वां वक्ष्यामि पुत्रक ।</s-l><s-l>उत्पथं मन्यसे मार्गमनभिज्ञ इवाध्वगः ॥ १ ॥</s-l></s-lg><s-lg><s-l>पञ्चानां पाण्डुपुत्राणां यत्तेजः प्रमिमीषसि ।</s-l><s-l>पञ्चानामिव भूतानां महतां सुमहात्मनाम् ॥ २ ॥</s-l></s-lg><s-lg><s-l>युधिष्ठिरं हि कौन्तेयं परं धर्ममिहास्थितम् ।</s-l><s-l>परां गतिमसंप्रेक्ष्य न त्वं वेत्तुमिहार्हसि ॥ ३ ॥</s-l></s-lg><s-lg><s-l>भीमसेनं च कौन्तेयं यस्य नास्ति समो बले ।</s-l><s-l>रणान्तकं तर्कयसे महावातमिव द्रुमः ॥ ४ ॥</s-l></s-lg><s-lg><s-l>सर्वशस्त्रभृतां श्रेष्ठं मेरुं शिखरिणामिव ।</s-l><s-l>युधि गाण्डीवधन्वानं को नु युध्येत बुद्धिमान् ॥ ५ ॥</s-l></s-lg><s-lg><s-l>धृष्टद्युम्नश्च पाञ्चाल्यः कमिवाद्य न शातयेत् ।</s-l><s-l>शत्रुमध्ये शरान्मुञ्चन्देवराडशनीमिव ॥ ६ ॥</s-l></s-lg><s-lg><s-l>सात्यकिश्चापि दुर्धर्षः संमतोऽन्धकवृष्णिषु ।</s-l><s-l>ध्वंसयिष्यति ते सेनां पाण्डवेयहिते रतः ॥ ७ ॥</s-l></s-lg><s-lg><s-l>यः पुनः प्रतिमानेन त्रीँल्लोकानतिरिच्यते ।</s-l><s-l>तं कृष्णं पुण्डरीकाक्षं को नु युध्येत बुद्धिमान् ॥ ८ ॥</s-l></s-lg><s-lg><s-l>एकतो ह्यस्य दाराश्च ज्ञातयश्च सबान्धवाः ।</s-l><s-l>आत्मा च पृथिवी चेयमेकतश्च धनंजयः ॥ ९ ॥</s-l></s-lg><s-lg><s-l>वासुदेवोऽपि दुर्धर्षो यतात्मा यत्र पाण्डवः ।</s-l><s-l>अविषह्यं पृथिव्यापि तद्बलं यत्र केशवः ॥ १० ॥</s-l></s-lg><s-lg><s-l>तिष्ठ तात सतां वाक्ये सुहृदामर्थवादिनाम् ।</s-l><s-l>वृद्धं शांतनवं भीष्मं तितिक्षस्व पितामहम् ॥ ११ ॥</s-l></s-lg><s-lg><s-l>मां च ब्रुवाणं शुश्रूष कुरूणामर्थवादिनम् ।</s-l><s-l>द्रोणं कृपं विकर्णं च महाराजं च बाह्लिकम् ॥ १२ ॥</s-l></s-lg><s-lg><s-l>एते ह्यपि यथैवाहं मन्तुमर्हसि तांस्तथा ।</s-l><s-l>सर्वे धर्मविदो ह्येते तुल्यस्नेहाश्च भारत ॥ १३ ॥</s-l></s-lg><s-lg><s-l>यत्तद्विराटनगरे सह भ्रातृभिरग्रतः ।</s-l><s-l>उत्सृज्य गाः सुसंत्रस्तं बलं ते समशीर्यत ॥ १४ ॥</s-l></s-lg><s-lg><s-l>यच्चैव तस्मिन्नगरे श्रूयते महदद्भुतम् ।</s-l><s-l>एकस्य च बहूनां च पर्याप्तं तन्निदर्शनम् ॥ १५ ॥</s-l></s-lg><s-lg><s-l>अर्जुनस्तत्तथाकार्षीत्किं पुनः सर्व एव ते ।</s-l><s-l>सभ्रातॄनभिजानीहि वृत्त्या च प्रतिपादय ॥ १६ ॥</s-l></s-lg>