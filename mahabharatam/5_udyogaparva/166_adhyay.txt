<s-lg><s-l> भीष्म उवाच ।</s-l><s-l>समुद्यतोऽयं भारो मे सुमहान्सागरोपमः ।</s-l><s-l>धार्तराष्ट्रस्य संग्रामे वर्षपूगाभिचिन्तितः ॥ १ ॥</s-l></s-lg><s-lg><s-l>तस्मिन्नभ्यागते काले प्रतप्ते लोमहर्षणे ।</s-l><s-l>मिथोभेदो न मे कार्यस्तेन जीवसि सूतज ॥ २ ॥</s-l></s-lg><s-lg><s-l>न ह्यहं नाद्य विक्रम्य स्थविरोऽपि शिशोस्तव ।</s-l><s-l>युद्धश्रद्धां रणे छिन्द्यां जीवितस्य च सूतज ॥ ३ ॥</s-l></s-lg><s-lg><s-l>जामदग्न्येन रामेण महास्त्राणि प्रमुञ्चता ।</s-l><s-l>न मे व्यथाभवत्काचित्त्वं तु मे किं करिष्यसि ॥ ४ ॥</s-l></s-lg><s-lg><s-l>कामं नैतत्प्रशंसन्ति सन्तोऽऽत्मबलसंस्तवम् ।</s-l><s-l>वक्ष्यामि तु त्वां संतप्तो निहीन कुलपांसन ॥ ५ ॥</s-l></s-lg><s-lg><s-l>समेतं पार्थिवं क्षत्रं काशिराज्ञः स्वयंवरे ।</s-l><s-l>निर्जित्यैकरथेनैव यत्कन्यास्तरसा हृताः ॥ ६ ॥</s-l></s-lg><s-lg><s-l>ईदृशानां सहस्राणि विशिष्टानामथो पुनः ।</s-l><s-l>मयैकेन निरस्तानि ससैन्यानि रणाजिरे ॥ ७ ॥</s-l></s-lg><s-lg><s-l>त्वां प्राप्य वैरपुरुषं कुरूणामनयो महान् ।</s-l><s-l>उपस्थितो विनाशाय यतस्व पुरुषो भव ॥ ८ ॥</s-l></s-lg><s-lg><s-l>युध्यस्व पार्थं समरे येन विस्पर्धसे सह ।</s-l><s-l>द्रक्ष्यामि त्वां विनिर्मुक्तमस्माद्युद्धात्सुदुर्मते ॥ ९ ॥</s-l></s-lg><s-lg><s-l> संजय उवाच ।</s-l><s-l>तमुवाच ततो राजा धार्तराष्ट्रो महामनाः ।</s-l><s-l>मामवेक्षस्व गाङ्गेय कार्यं हि महदुद्यतम् ॥ १० ॥</s-l></s-lg><s-lg><s-l>चिन्त्यतामिदमेवाग्रे मम निःश्रेयसं परम् ।</s-l><s-l>उभावपि भवन्तौ मे महत्कर्म करिष्यतः ॥ ११ ॥</s-l></s-lg><s-lg><s-l>भूयश्च श्रोतुमिच्छामि परेषां रथसत्तमान् ।</s-l><s-l>ये चैवातिरथास्तत्र तथैव रथयूथपाः ॥ १२ ॥</s-l></s-lg><s-lg><s-l>बलाबलममित्राणां श्रोतुमिच्छामि कौरव ।</s-l><s-l>प्रभातायां रजन्यां वै इदं युद्धं भविष्यति ॥ १३ ॥</s-l></s-lg><s-lg><s-l> भीष्म उवाच ।</s-l><s-l>एते रथास्ते संख्यातास्तथैवातिरथा नृप ।</s-l><s-l>ये चाप्यर्धरथा राजन्पाण्डवानामतः शृणु ॥ १४ ॥</s-l></s-lg><s-lg><s-l>यदि कौतूहलं तेऽद्य पाण्डवानां बले नृप ।</s-l><s-l>रथसंख्यां महाबाहो सहैभिर्वसुधाधिपैः ॥ १५ ॥</s-l></s-lg><s-lg><s-l>स्वयं राजा रथोदारः पाण्डवः कुन्तिनन्दनः ।</s-l><s-l>अग्निवत्समरे तात चरिष्यति न संशयः ॥ १६ ॥</s-l></s-lg><s-lg><s-l>भीमसेनस्तु राजेन्द्र रथोऽष्टगुणसंमितः ।</s-l><s-l>नागायुतबलो मानी तेजसा न स मानुषः ॥ १७ ॥</s-l></s-lg><s-lg><s-l>माद्रीपुत्रौ तु रथिनौ द्वावेव पुरुषर्षभौ ।</s-l><s-l>अश्विनाविव रूपेण तेजसा च समन्वितौ ॥ १८ ॥</s-l></s-lg><s-lg><s-l>एते चमूमुखगताः स्मरन्तः क्लेशमात्मनः ।</s-l><s-l>रुद्रवत्प्रचरिष्यन्ति तत्र मे नास्ति संशयः ॥ १९ ॥</s-l></s-lg><s-lg><s-l>सर्व एव महात्मानः शालस्कन्धा इवोद्गताः ।</s-l><s-l>प्रादेशेनाधिकाः पुम्भिरन्यैस्ते च प्रमाणतः ॥ २० ॥</s-l></s-lg><s-lg><s-l>सिंहसंहननाः सर्वे पाण्डुपुत्रा महाबलाः ।</s-l><s-l>चरितब्रह्मचर्याश्च सर्वे चातितपस्विनः ॥ २१ ॥</s-l></s-lg><s-lg><s-l>ह्रीमन्तः पुरुषव्याघ्रा व्याघ्रा इव बलोत्कटाः ।</s-l><s-l>जवे प्रहारे संमर्दे सर्व एवातिमानुषाः ।</s-l><s-l>सर्वे जितमहीपाला दिग्जये भरतर्षभ ॥ २२ ॥</s-l></s-lg><s-lg><s-l>न चैषां पुरुषाः केचिदायुधानि गदाः शरान् ।</s-l><s-l>विषहन्ति सदा कर्तुमधिज्यान्यपि कौरव ।</s-l><s-l>उद्यन्तुं वा गदां गुर्वीं शरान्वापि प्रकर्षितुम् ॥ २३ ॥</s-l></s-lg><s-lg><s-l>जवे लक्ष्यस्य हरणे भोज्ये पांसुविकर्षणे ।</s-l><s-l>बालैरपि भवन्तस्तैः सर्व एव विशेषिताः ॥ २४ ॥</s-l></s-lg><s-lg><s-l>ते ते सैन्यं समासाद्य व्याघ्रा इव बलोत्कटाः ।</s-l><s-l>विध्वंसयिष्यन्ति रणे मा स्म तैः सह संगमः ॥ २५ ॥</s-l></s-lg><s-lg><s-l>एकैकशस्ते संग्रामे हन्युः सर्वान्महीक्षितः ।</s-l><s-l>प्रत्यक्षं तव राजेन्द्र राजसूये यथाभवत् ॥ २६ ॥</s-l></s-lg><s-lg><s-l>द्रौपद्याश्च परिक्लेशं द्यूते च परुषा गिरः ।</s-l><s-l>ते संस्मरन्तः संग्रामे विचरिष्यन्ति कालवत् ॥ २७ ॥</s-l></s-lg><s-lg><s-l>लोहिताक्षो गुडाकेशो नारायणसहायवान् ।</s-l><s-l>उभयोः सेनयोर्वीर रथो नास्तीह तादृशः ॥ २८ ॥</s-l></s-lg><s-lg><s-l>न हि देवेषु वा पूर्वं दानवेषूरगेषु वा ।</s-l><s-l>राक्षसेष्वथ यक्षेषु नरेषु कुत एव तु ॥ २९ ॥</s-l></s-lg><s-lg><s-l>भूतोऽथ वा भविष्यो वा रथः कश्चिन्मया श्रुतः ।</s-l><s-l>समायुक्तो महाराज यथा पार्थस्य धीमतः ॥ ३० ॥</s-l></s-lg><s-lg><s-l>वासुदेवश्च संयन्ता योद्धा चैव धनंजयः ।</s-l><s-l>गाण्डीवं च धनुर्दिव्यं ते चाश्वा वातरंहसः ॥ ३१ ॥</s-l></s-lg><s-lg><s-l>अभेद्यं कवचं दिव्यमक्षय्यौ च महेषुधी ।</s-l><s-l>अस्त्रग्रामश्च माहेन्द्रो रौद्रः कौबेर एव च ॥ ३२ ॥</s-l></s-lg><s-lg><s-l>याम्यश्च वारुणश्चैव गदाश्चोग्रप्रदर्शनाः ।</s-l><s-l>वज्रादीनि च मुख्यानि नानाप्रहरणानि वै ॥ ३३ ॥</s-l></s-lg><s-lg><s-l>दानवानां सहस्राणि हिरण्यपुरवासिनाम् ।</s-l><s-l>हतान्येकरथेनाजौ कस्तस्य सदृशो रथः ॥ ३४ ॥</s-l></s-lg><s-lg><s-l>एष हन्याद्धि संरम्भी बलवान्सत्यविक्रमः ।</s-l><s-l>तव सेनां महाबाहुः स्वां चैव परिपालयन् ॥ ३५ ॥</s-l></s-lg><s-lg><s-l>अहं चैनं प्रत्युदियामाचार्यो वा धनंजयम् ।</s-l><s-l>न तृतीयोऽस्ति राजेन्द्र सेनयोरुभयोरपि ।</s-l><s-l>य एनं शरवर्षाणि वर्षन्तमुदियाद्रथी ॥ ३६ ॥</s-l></s-lg><s-lg><s-l>जीमूत इव घर्मान्ते महावातसमीरितः ।</s-l><s-l>समायुक्तस्तु कौन्तेयो वासुदेवसहायवान् ।</s-l><s-l>तरुणश्च कृती चैव जीर्णावावामुभावपि ॥ ३७ ॥</s-l></s-lg><s-lg><s-l> संजय उवाच ।</s-l><s-l>एतच्छ्रुत्वा तु भीष्मस्य राज्ञां दध्वंसिरे तदा ।</s-l><s-l>काञ्चनाङ्गदिनः पीना भुजाश्चन्दनरूषिताः ॥ ३८ ॥</s-l></s-lg><s-lg><s-l>मनोभिः सह सावेगैः संस्मृत्य च पुरातनम् ।</s-l><s-l>सामर्थ्यं पाण्डवेयानां यथाप्रत्यक्षदर्शनात् ॥ ३९ ॥</s-l></s-lg>