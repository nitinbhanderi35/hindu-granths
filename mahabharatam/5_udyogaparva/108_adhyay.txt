<s-lg><s-l> सुपर्ण उवाच ।</s-l><s-l>इयं दिग्दयिता राज्ञो वरुणस्य तु गोपतेः ।</s-l><s-l>सदा सलिलराजस्य प्रतिष्ठा चादिरेव च ॥ १ ॥</s-l></s-lg><s-lg><s-l>अत्र पश्चादहः सूर्यो विसर्जयति भाः स्वयम् ।</s-l><s-l>पश्चिमेत्यभिविख्याता दिगियं द्विजसत्तम ॥ २ ॥</s-l></s-lg><s-lg><s-l>यादसामत्र राज्येन सलिलस्य च गुप्तये ।</s-l><s-l>कश्यपो भगवान्देवो वरुणं स्माभ्यषेचयत् ॥ ३ ॥</s-l></s-lg><s-lg><s-l>अत्र पीत्वा समस्तान्वै वरुणस्य रसांस्तु षट् ।</s-l><s-l>जायते तरुणः सोमः शुक्लस्यादौ तमिस्रहा ॥ ४ ॥</s-l></s-lg><s-lg><s-l>अत्र पश्चात्कृता दैत्या वायुना संयतास्तदा ।</s-l><s-l>निःश्वसन्तो महानागैरर्दिताः सुषुपुर्द्विज ॥ ५ ॥</s-l></s-lg><s-lg><s-l>अत्र सूर्यं प्रणयिनं प्रतिगृह्णाति पर्वतः ।</s-l><s-l>अस्तो नाम यतः संध्या पश्चिमा प्रतिसर्पति ॥ ६ ॥</s-l></s-lg><s-lg><s-l>अतो रात्रिश्च निद्रा च निर्गता दिवसक्षये ।</s-l><s-l>जायते जीवलोकस्य हर्तुमर्धमिवायुषः ॥ ७ ॥</s-l></s-lg><s-lg><s-l>अत्र देवीं दितिं सुप्तामात्मप्रसवधारिणीम् ।</s-l><s-l>विगर्भामकरोच्छक्रो यत्र जातो मरुद्गणः ॥ ८ ॥</s-l></s-lg><s-lg><s-l>अत्र मूलं हिमवतो मन्दरं याति शाश्वतम् ।</s-l><s-l>अपि वर्षसहस्रेण न चास्यान्तोऽधिगम्यते ॥ ९ ॥</s-l></s-lg><s-lg><s-l>अत्र काञ्चनशैलस्य काञ्चनाम्बुवहस्य च ।</s-l><s-l>उदधेस्तीरमासाद्य सुरभिः क्षरते पयः ॥ १० ॥</s-l></s-lg><s-lg><s-l>अत्र मध्ये समुद्रस्य कबन्धः प्रतिदृश्यते ।</s-l><s-l>स्वर्भानोः सूर्यकल्पस्य सोमसूर्यौ जिघांसतः ॥ ११ ॥</s-l></s-lg><s-lg><s-l>सुवर्णशिरसोऽप्यत्र हरिरोम्णः प्रगायतः ।</s-l><s-l>अदृश्यस्याप्रमेयस्य श्रूयते विपुलो ध्वनिः ॥ १२ ॥</s-l></s-lg><s-lg><s-l>अत्र ध्वजवती नाम कुमारी हरिमेधसः ।</s-l><s-l>आकाशे तिष्ठ तिष्ठेति तस्थौ सूर्यस्य शासनात् ॥ १३ ॥</s-l></s-lg><s-lg><s-l>अत्र वायुस्तथा वह्निरापः खं चैव गालव ।</s-l><s-l>आह्निकं चैव नैशं च दुःखस्पर्शं विमुञ्चति ।</s-l><s-l>अतः प्रभृति सूर्यस्य तिर्यगावर्तते गतिः ॥ १४ ॥</s-l></s-lg><s-lg><s-l>अत्र ज्योतींषि सर्वाणि विशन्त्यादित्यमण्डलम् ।</s-l><s-l>अष्टाविंशतिरात्रं च चङ्क्रम्य सह भानुना ।</s-l><s-l>निष्पतन्ति पुनः सूर्यात्सोमसंयोगयोगतः ॥ १५ ॥</s-l></s-lg><s-lg><s-l>अत्र नित्यं स्रवन्तीनां प्रभवः सागरोदयः ।</s-l><s-l>अत्र लोकत्रयस्यापस्तिष्ठन्ति वरुणाश्रयाः ॥ १६ ॥</s-l></s-lg><s-lg><s-l>अत्र पन्नगराजस्याप्यनन्तस्य निवेशनम् ।</s-l><s-l>अनादिनिधनस्यात्र विष्णोः स्थानमनुत्तमम् ॥ १७ ॥</s-l></s-lg><s-lg><s-l>अत्रानलसखस्यापि पवनस्य निवेशनम् ।</s-l><s-l>महर्षेः कश्यपस्यात्र मारीचस्य निवेशनम् ॥ १८ ॥</s-l></s-lg><s-lg><s-l>एष ते पश्चिमो मार्गो दिग्द्वारेण प्रकीर्तितः ।</s-l><s-l>ब्रूहि गालव गच्छावो बुद्धिः का द्विजसत्तम ॥ १९ ॥</s-l></s-lg>