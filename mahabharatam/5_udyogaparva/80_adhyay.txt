<s-lg><s-l> वैशंपायन उवाच ।</s-l><s-l>राज्ञस्तु वचनं श्रुत्वा धर्मार्थसहितं हितम् ।</s-l><s-l>कृष्णा दाशार्हमासीनमब्रवीच्छोककर्षिता ॥ १ ॥</s-l></s-lg><s-lg><s-l>सुता द्रुपदराजस्य स्वसितायतमूर्धजा ।</s-l><s-l>संपूज्य सहदेवं च सात्यकिं च महारथम् ॥ २ ॥</s-l></s-lg><s-lg><s-l>भीमसेनं च संशान्तं दृष्ट्वा परमदुर्मनाः ।</s-l><s-l>अश्रुपूर्णेक्षणा वाक्यमुवाचेदं मनस्विनी ॥ ३ ॥</s-l></s-lg><s-lg><s-l>विदितं ते महाबाहो धर्मज्ञ मधुसूदन ।</s-l><s-l>यथा निकृतिमास्थाय भ्रंशिताः पाण्डवाः सुखात् ॥ ४ ॥</s-l></s-lg><s-lg><s-l>धृतराष्ट्रस्य पुत्रेण सामात्येन जनार्दन ।</s-l><s-l>यथा च संजयो राज्ञा मन्त्रं रहसि श्रावितः ॥ ५ ॥</s-l></s-lg><s-lg><s-l>युधिष्ठिरेण दाशार्ह तच्चापि विदितं तव ।</s-l><s-l>यथोक्तः संजयश्चैव तच्च सर्वं श्रुतं त्वया ॥ ६ ॥</s-l></s-lg><s-lg><s-l>पञ्च नस्तात दीयन्तां ग्रामा इति महाद्युते ।</s-l><s-l>कुशस्थलं वृकस्थलमासन्दी वारणावतम् ॥ ७ ॥</s-l></s-lg><s-lg><s-l>अवसानं महाबाहो किंचिदेव तु पञ्चमम् ।</s-l><s-l>इति दुर्योधनो वाच्यः सुहृदश्चास्य केशव ॥ ८ ॥</s-l></s-lg><s-lg><s-l>तच्चापि नाकरोद्वाक्यं श्रुत्वा कृष्ण सुयोधनः ।</s-l><s-l>युधिष्ठिरस्य दाशार्ह ह्रीमतः संधिमिच्छतः ॥ ९ ॥</s-l></s-lg><s-lg><s-l>अप्रदानेन राज्यस्य यदि कृष्ण सुयोधनः ।</s-l><s-l>संधिमिच्छेन्न कर्तव्यस्तत्र गत्वा कथंचन ॥ १० ॥</s-l></s-lg><s-lg><s-l>शक्ष्यन्ति हि महाबाहो पाण्डवाः सृञ्जयैः सह ।</s-l><s-l>धार्तराष्ट्रबलं घोरं क्रुद्धं प्रतिसमासितुम् ॥ ११ ॥</s-l></s-lg><s-lg><s-l>न हि साम्ना न दानेन शक्योऽर्थस्तेषु कश्चन ।</s-l><s-l>तस्मात्तेषु न कर्तव्या कृपा ते मधुसूदन ॥ १२ ॥</s-l></s-lg><s-lg><s-l>साम्ना दानेन वा कृष्ण ये न शाम्यन्ति शत्रवः ।</s-l><s-l>मोक्तव्यस्तेषु दण्डः स्याज्जीवितं परिरक्षता ॥ १३ ॥</s-l></s-lg><s-lg><s-l>तस्मात्तेषु महादण्डः क्षेप्तव्यः क्षिप्रमच्युत ।</s-l><s-l>त्वया चैव महाबाहो पाण्डवैः सह सृञ्जयैः ॥ १४ ॥</s-l></s-lg><s-lg><s-l>एतत्समर्थं पार्थानां तव चैव यशस्करम् ।</s-l><s-l>क्रियमाणं भवेत्कृष्ण क्षत्रस्य च सुखावहम् ॥ १५ ॥</s-l></s-lg><s-lg><s-l>क्षत्रियेण हि हन्तव्यः क्षत्रियो लोभमास्थितः ।</s-l><s-l>अक्षत्रियो वा दाशार्ह स्वधर्ममनुतिष्ठता ॥ १६ ॥</s-l></s-lg><s-lg><s-l>अन्यत्र ब्राह्मणात्तात सर्वपापेष्ववस्थितात् ।</s-l><s-l>गुरुर्हि सर्ववर्णानां ब्राह्मणः प्रसृताग्रभुक् ॥ १७ ॥</s-l></s-lg><s-lg><s-l>यथावध्ये भवेद्दोषो वध्यमाने जनार्दन ।</s-l><s-l>स वध्यस्यावधे दृष्ट इति धर्मविदो विदुः ॥ १८ ॥</s-l></s-lg><s-lg><s-l>यथा त्वां न स्पृशेदेष दोषः कृष्ण तथा कुरु ।</s-l><s-l>पाण्डवैः सह दाशार्ह सृञ्जयैश्च ससैनिकैः ॥ १९ ॥</s-l></s-lg><s-lg><s-l>पुनरुक्तं च वक्ष्यामि विश्रम्भेण जनार्दन ।</s-l><s-l>का नु सीमन्तिनी मादृक्पृथिव्यामस्ति केशव ॥ २० ॥</s-l></s-lg><s-lg><s-l>सुता द्रुपदराजस्य वेदिमध्यात्समुत्थिता ।</s-l><s-l>धृष्टद्युम्नस्य भगिनी तव कृष्ण प्रिया सखी ॥ २१ ॥</s-l></s-lg><s-lg><s-l>आजमीढकुलं प्राप्ता स्नुषा पाण्डोर्महात्मनः ।</s-l><s-l>महिषी पाण्डुपुत्राणां पञ्चेन्द्रसमवर्चसाम् ॥ २२ ॥</s-l></s-lg><s-lg><s-l>सुता मे पञ्चभिर्वीरैः पञ्च जाता महारथाः ।</s-l><s-l>अभिमन्युर्यथा कृष्ण तथा ते तव धर्मतः ॥ २३ ॥</s-l></s-lg><s-lg><s-l>साहं केशग्रहं प्राप्ता परिक्लिष्टा सभां गता ।</s-l><s-l>पश्यतां पाण्डुपुत्राणां त्वयि जीवति केशव ॥ २४ ॥</s-l></s-lg><s-lg><s-l>जीवत्सु कौरवेयेषु पाञ्चालेष्वथ वृष्णिषु ।</s-l><s-l>दासीभूतास्मि पापानां सभामध्ये व्यवस्थिता ॥ २५ ॥</s-l></s-lg><s-lg><s-l>निरामर्षेष्वचेष्टेषु प्रेक्षमाणेषु पाण्डुषु ।</s-l><s-l>त्राहि मामिति गोविन्द मनसा काङ्क्षितोऽसि मे ॥ २६ ॥</s-l></s-lg><s-lg><s-l>यत्र मां भगवान्राजा श्वशुरो वाक्यमब्रवीत् ।</s-l><s-l>वरं वृणीष्व पाञ्चालि वरार्हासि मतासि मे ॥ २७ ॥</s-l></s-lg><s-lg><s-l>अदासाः पाण्डवाः सन्तु सरथाः सायुधा इति ।</s-l><s-l>मयोक्ते यत्र निर्मुक्ता वनवासाय केशव ॥ २८ ॥</s-l></s-lg><s-lg><s-l>एवंविधानां दुःखानामभिज्ञोऽसि जनार्दन ।</s-l><s-l>त्राहि मां पुण्डरीकाक्ष सभर्तृज्ञातिबान्धवाम् ॥ २९ ॥</s-l></s-lg><s-lg><s-l>नन्वहं कृष्ण भीष्मस्य धृतराष्ट्रस्य चोभयोः ।</s-l><s-l>स्नुषा भवामि धर्मेण साहं दासीकृताभवम् ॥ ३० ॥</s-l></s-lg><s-lg><s-l>धिग्बलं भीमसेनस्य धिक्पार्थस्य धनुष्मताम् ।</s-l><s-l>यत्र दुर्योधनः कृष्ण मुहूर्तमपि जीवति ॥ ३१ ॥</s-l></s-lg><s-lg><s-l>यदि तेऽहमनुग्राह्या यदि तेऽस्ति कृपा मयि ।</s-l><s-l>धार्तराष्ट्रेषु वै कोपः सर्वः कृष्ण विधीयताम् ॥ ३२ ॥</s-l></s-lg><s-lg><s-l>इत्युक्त्वा मृदुसंहारं वृजिनाग्रं सुदर्शनम् ।</s-l><s-l>सुनीलमसितापाङ्गी पुण्यगन्धाधिवासितम् ॥ ३३ ॥</s-l></s-lg><s-lg><s-l>सर्वलक्षणसंपन्नं महाभुजगवर्चसम् ।</s-l><s-l>केशपक्षं वरारोहा गृह्य सव्येन पाणिना ॥ ३४ ॥</s-l></s-lg><s-lg><s-l>पद्माक्षी पुण्डरीकाक्षमुपेत्य गजगामिनी ।</s-l><s-l>अश्रुपूर्णेक्षणा कृष्णा कृष्णं वचनमब्रवीत् ॥ ३५ ॥</s-l></s-lg><s-lg><s-l>अयं ते पुण्डरीकाक्ष दुःशासनकरोद्धृतः ।</s-l><s-l>स्मर्तव्यः सर्वकालेषु परेषां संधिमिच्छता ॥ ३६ ॥</s-l></s-lg><s-lg><s-l>यदि भीमार्जुनौ कृष्ण कृपणौ संधिकामुकौ ।</s-l><s-l>पिता मे योत्स्यते वृद्धः सह पुत्रैर्महारथैः ॥ ३७ ॥</s-l></s-lg><s-lg><s-l>पञ्च चैव महावीर्याः पुत्रा मे मधुसूदन ।</s-l><s-l>अभिमन्युं पुरस्कृत्य योत्स्यन्ति कुरुभिः सह ॥ ३८ ॥</s-l></s-lg><s-lg><s-l>दुःशासनभुजं श्यामं संछिन्नं पांसुगुण्ठितम् ।</s-l><s-l>यद्यहं तं न पश्यामि का शान्तिर्हृदयस्य मे ॥ ३९ ॥</s-l></s-lg><s-lg><s-l>त्रयोदश हि वर्षाणि प्रतीक्षन्त्या गतानि मे ।</s-l><s-l>निधाय हृदये मन्युं प्रदीप्तमिव पावकम् ॥ ४० ॥</s-l></s-lg><s-lg><s-l>विदीर्यते मे हृदयं भीमवाक्शल्यपीडितम् ।</s-l><s-l>योऽयमद्य महाबाहुर्धर्मं समनुपश्यति ॥ ४१ ॥</s-l></s-lg><s-lg><s-l>इत्युक्त्वा बाष्पसन्नेन कण्ठेनायतलोचना ।</s-l><s-l>रुरोद कृष्णा सोत्कम्पं सस्वरं बाष्पगद्गदम् ॥ ४२ ॥</s-l></s-lg><s-lg><s-l>स्तनौ पीनायतश्रोणी सहितावभिवर्षती ।</s-l><s-l>द्रवीभूतमिवात्युष्णमुत्सृजद्वारि नेत्रजम् ॥ ४३ ॥</s-l></s-lg><s-lg><s-l>तामुवाच महाबाहुः केशवः परिसान्त्वयन् ।</s-l><s-l>अचिराद्द्रक्ष्यसे कृष्णे रुदतीर्भरतस्त्रियः ॥ ४४ ॥</s-l></s-lg><s-lg><s-l>एवं ता भीरु रोत्स्यन्ति निहतज्ञातिबान्धवाः ।</s-l><s-l>हतमित्रा हतबला येषां क्रुद्धासि भामिनि ॥ ४५ ॥</s-l></s-lg><s-lg><s-l>अहं च तत्करिष्यामि भीमार्जुनयमैः सह ।</s-l><s-l>युधिष्ठिरनियोगेन दैवाच्च विधिनिर्मितात् ॥ ४६ ॥</s-l></s-lg><s-lg><s-l>धार्तराष्ट्राः कालपक्वा न चेच्छृण्वन्ति मे वचः ।</s-l><s-l>शेष्यन्ते निहता भूमौ श्वशृगालादनीकृताः ॥ ४७ ॥</s-l></s-lg><s-lg><s-l>चलेद्धि हिमवाञ्शैलो मेदिनी शतधा भवेत् ।</s-l><s-l>द्यौः पतेच्च सनक्षत्रा न मे मोघं वचो भवेत् ॥ ४८ ॥</s-l></s-lg><s-lg><s-l>सत्यं ते प्रतिजानामि कृष्णे बाष्पो निगृह्यताम् ।</s-l><s-l>हतामित्राञ्श्रिया युक्तानचिराद्द्रक्ष्यसे पतीन् ॥ ४९ ॥</s-l></s-lg>