<s-lg><s-l> वैशंपायन उवाच ।</s-l><s-l>संजयस्य वचः श्रुत्वा प्रज्ञाचक्षुर्नरेश्वरः ।</s-l><s-l>ततः संख्यातुमारेभे तद्वचो गुणदोषतः ॥ १ ॥</s-l></s-lg><s-lg><s-l>प्रसंख्याय च सौक्ष्म्येण गुणदोषान्विचक्षणः ।</s-l><s-l>यथावन्मतितत्त्वेन जयकामः सुतान्प्रति ॥ २ ॥</s-l></s-lg><s-lg><s-l>बलाबले विनिश्चित्य याथातथ्येन बुद्धिमान् ।</s-l><s-l>शक्तिं संख्यातुमारेभे तदा वै मनुजाधिपः ॥ ३ ॥</s-l></s-lg><s-lg><s-l>देवमानुषयोः शक्त्या तेजसा चैव पाण्डवान् ।</s-l><s-l>कुरूञ्शक्त्याल्पतरया दुर्योधनमथाब्रवीत् ॥ ४ ॥</s-l></s-lg><s-lg><s-l>दुर्योधनेयं चिन्ता मे शश्वन्नाप्युपशाम्यति ।</s-l><s-l>सत्यं ह्येतदहं मन्ये प्रत्यक्षं नानुमानतः ॥ ५ ॥</s-l></s-lg><s-lg><s-l>आत्मजेषु परं स्नेहं सर्वभूतानि कुर्वते ।</s-l><s-l>प्रियाणि चैषां कुर्वन्ति यथाशक्ति हितानि च ॥ ६ ॥</s-l></s-lg><s-lg><s-l>एवमेवोपकर्तॄणां प्रायशो लक्षयामहे ।</s-l><s-l>इच्छन्ति बहुलं सन्तः प्रतिकर्तुं महत्प्रियम् ॥ ७ ॥</s-l></s-lg><s-lg><s-l>अग्निः साचिव्यकर्ता स्यात्खाण्डवे तत्कृतं स्मरन् ।</s-l><s-l>अर्जुनस्यातिभीमेऽस्मिन्कुरुपाण्डुसमागमे ॥ ८ ॥</s-l></s-lg><s-lg><s-l>जातगृध्याभिपन्नाश्च पाण्डवानामनेकशः ।</s-l><s-l>धर्मादयो भविष्यन्ति समाहूता दिवौकसः ॥ ९ ॥</s-l></s-lg><s-lg><s-l>भीष्मद्रोणकृपादीनां भयादशनिसंमितम् ।</s-l><s-l>रिरक्षिषन्तः संरम्भं गमिष्यन्तीति मे मतिः ॥ १० ॥</s-l></s-lg><s-lg><s-l>ते देवसहिताः पार्था न शक्याः प्रतिवीक्षितुम् ।</s-l><s-l>मानुषेण नरव्याघ्रा वीर्यवन्तोऽस्त्रपारगाः ॥ ११ ॥</s-l></s-lg><s-lg><s-l>दुरासदं यस्य दिव्यं गाण्डीवं धनुरुत्तमम् ।</s-l><s-l>वारुणौ चाक्षयौ दिव्यौ शरपूर्णौ महेषुधी ॥ १२ ॥</s-l></s-lg><s-lg><s-l>वानरश्च ध्वजो दिव्यो निःसङ्गो धूमवद्गतिः ।</s-l><s-l>रथश्च चतुरन्तायां यस्य नास्ति समस्त्विषा ॥ १३ ॥</s-l></s-lg><s-lg><s-l>महामेघनिभश्चापि निर्घोषः श्रूयते जनैः ।</s-l><s-l>महाशनिसमः शब्दः शात्रवाणां भयंकरः ॥ १४ ॥</s-l></s-lg><s-lg><s-l>यं चातिमानुषं वीर्ये कृत्स्नो लोको व्यवस्यति ।</s-l><s-l>देवानामपि जेतारं यं विदुः पार्थिवा रणे ॥ १५ ॥</s-l></s-lg><s-lg><s-l>शतानि पञ्च चैवेषूनुद्वपन्निव दृश्यते ।</s-l><s-l>निमेषान्तरमात्रेण मुञ्चन्दूरं च पातयन् ॥ १६ ॥</s-l></s-lg><s-lg><s-l>यमाह भीष्मो द्रोणश्च कृपो द्रौणिस्तथैव च ।</s-l><s-l>मद्रराजस्तथा शल्यो मध्यस्था ये च मानवाः ॥ १७ ॥</s-l></s-lg><s-lg><s-l>युद्धायावस्थितं पार्थं पार्थिवैरतिमानुषैः ।</s-l><s-l>अशक्यं रथशार्दूलं पराजेतुमरिंदमम् ॥ १८ ॥</s-l></s-lg><s-lg><s-l>क्षिपत्येकेन वेगेन पञ्च बाणशतानि यः ।</s-l><s-l>सदृशं बाहुवीर्येण कार्तवीर्यस्य पाण्डवम् ॥ १९ ॥</s-l></s-lg><s-lg><s-l>तमर्जुनं महेष्वासं महेन्द्रोपेन्द्ररक्षितम् ।</s-l><s-l>निघ्नन्तमिव पश्यामि विमर्देऽस्मिन्महामृधे ॥ २० ॥</s-l></s-lg><s-lg><s-l>इत्येवं चिन्तयन्कृत्स्नमहोरात्राणि भारत ।</s-l><s-l>अनिद्रो निःसुखश्चास्मि कुरूणां शमचिन्तया ॥ २१ ॥</s-l></s-lg><s-lg><s-l>क्षयोदयोऽयं सुमहान्कुरूणां प्रत्युपस्थितः ।</s-l><s-l>अस्य चेत्कलहस्यान्तः शमादन्यो न विद्यते ॥ २२ ॥</s-l></s-lg><s-lg><s-l>शमो मे रोचते नित्यं पार्थैस्तात न विग्रहः ।</s-l><s-l>कुरुभ्यो हि सदा मन्ये पाण्डवाञ्शक्तिमत्तरान् ॥ २३ ॥</s-l></s-lg>