<s-lg><s-l> संजय उवाच ।</s-l><s-l>अर्जुनो वासुदेवश्च धन्विनौ परमार्चितौ ।</s-l><s-l>कामादन्यत्र संभूतौ सर्वाभावाय संमितौ ॥ १ ॥</s-l></s-lg><s-lg><s-l>द्यामन्तरं समास्थाय यथायुक्तं मनस्विनः ।</s-l><s-l>चक्रं तद्वासुदेवस्य मायया वर्तते विभो ॥ २ ॥</s-l></s-lg><s-lg><s-l>सापह्नवं पाण्डवेषु पाण्डवानां सुसंमतम् ।</s-l><s-l>सारासारबलं ज्ञात्वा तत्समासेन मे शृणु ॥ ३ ॥</s-l></s-lg><s-lg><s-l>नरकं शम्बरं चैव कंसं चैद्यं च माधवः ।</s-l><s-l>जितवान्घोरसंकाशान्क्रीडन्निव जनार्दनः ॥ ४ ॥</s-l></s-lg><s-lg><s-l>पृथिवीं चान्तरिक्षं च द्यां चैव पुरुषोत्तमः ।</s-l><s-l>मनसैव विशिष्टात्मा नयत्यात्मवशं वशी ॥ ५ ॥</s-l></s-lg><s-lg><s-l>भूयो भूयो हि यद्राजन्पृच्छसे पाण्डवान्प्रति ।</s-l><s-l>सारासारबलं ज्ञातुं तन्मे निगदतः शृणु ॥ ६ ॥</s-l></s-lg><s-lg><s-l>एकतो वा जगत्कृत्स्नमेकतो वा जनार्दनः ।</s-l><s-l>सारतो जगतः कृत्स्नादतिरिक्तो जनार्दनः ॥ ७ ॥</s-l></s-lg><s-lg><s-l>भस्म कुर्याज्जगदिदं मनसैव जनार्दनः ।</s-l><s-l>न तु कृत्स्नं जगच्छक्तं भस्म कर्तुं जनार्दनम् ॥ ८ ॥</s-l></s-lg><s-lg><s-l>यतः सत्यं यतो धर्मो यतो ह्रीरार्जवं यतः ।</s-l><s-l>ततो भवति गोविन्दो यतः कृष्णस्ततो जयः ॥ ९ ॥</s-l></s-lg><s-lg><s-l>पृथिवीं चान्तरिक्षं च दिवं च पुरुषोत्तमः ।</s-l><s-l>विचेष्टयति भूतात्मा क्रीडन्निव जनार्दनः ॥ १० ॥</s-l></s-lg><s-lg><s-l>स कृत्वा पाण्डवान्सत्रं लोकं संमोहयन्निव ।</s-l><s-l>अधर्मनिरतान्मूढान्दग्धुमिच्छति ते सुतान् ॥ ११ ॥</s-l></s-lg><s-lg><s-l>कालचक्रं जगच्चक्रं युगचक्रं च केशवः ।</s-l><s-l>आत्मयोगेन भगवान्परिवर्तयतेऽनिशम् ॥ १२ ॥</s-l></s-lg><s-lg><s-l>कालस्य च हि मृत्योश्च जङ्गमस्थावरस्य च ।</s-l><s-l>ईशते भगवानेकः सत्यमेतद्ब्रवीमि ते ॥ १३ ॥</s-l></s-lg><s-lg><s-l>ईशन्नपि महायोगी सर्वस्य जगतो हरिः ।</s-l><s-l>कर्माण्यारभते कर्तुं कीनाश इव दुर्बलः ॥ १४ ॥</s-l></s-lg><s-lg><s-l>तेन वञ्चयते लोकान्मायायोगेन केशवः ।</s-l><s-l>ये तमेव प्रपद्यन्ते न ते मुह्यन्ति मानवाः ॥ १५ ॥</s-l></s-lg>