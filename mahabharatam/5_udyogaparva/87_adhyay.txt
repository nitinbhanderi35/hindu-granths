<s-lg><s-l> वैशंपायन उवाच ।</s-l><s-l>प्रातरुत्थाय कृष्णस्तु कृतवान्सर्वमाह्निकम् ।</s-l><s-l>ब्राह्मणैरभ्यनुज्ञातः प्रययौ नगरं प्रति ॥ १ ॥</s-l></s-lg><s-lg><s-l>तं प्रयान्तं महाबाहुमनुज्ञाप्य ततो नृप ।</s-l><s-l>पर्यवर्तन्त ते सर्वे वृकस्थलनिवासिनः ॥ २ ॥</s-l></s-lg><s-lg><s-l>धार्तराष्ट्रास्तमायान्तं प्रत्युज्जग्मुः स्वलंकृताः ।</s-l><s-l>दुर्योधनमृते सर्वे भीष्मद्रोणकृपादयः ॥ ३ ॥</s-l></s-lg><s-lg><s-l>पौराश्च बहुला राजन्हृषीकेशं दिदृक्षवः ।</s-l><s-l>यानैर्बहुविधैरन्ये पद्भिरेव तथापरे ॥ ४ ॥</s-l></s-lg><s-lg><s-l>स वै पथि समागम्य भीष्मेणाक्लिष्टकर्मणा ।</s-l><s-l>द्रोणेन धार्तराष्ट्रैश्च तैर्वृतो नगरं ययौ ॥ ५ ॥</s-l></s-lg><s-lg><s-l>कृष्णसंमाननार्थं च नगरं समलंकृतम् ।</s-l><s-l>बभूवू राजमार्गाश्च बहुरत्नसमाचिताः ॥ ६ ॥</s-l></s-lg><s-lg><s-l>न स्म कश्चिद्गृहे राजंस्तदासीद्भरतर्षभ ।</s-l><s-l>न स्त्री न वृद्धो न शिशुर्वासुदेवदिदृक्षया ॥ ७ ॥</s-l></s-lg><s-lg><s-l>राजमार्गे नरा न स्म संभवन्त्यवनिं गताः ।</s-l><s-l>तथा हि सुमहद्राजन्हृषीकेशप्रवेशने ॥ ८ ॥</s-l></s-lg><s-lg><s-l>आवृतानि वरस्त्रीभिर्गृहाणि सुमहान्त्यपि ।</s-l><s-l>प्रचलन्तीव भारेण दृश्यन्ते स्म महीतले ॥ ९ ॥</s-l></s-lg><s-lg><s-l>तथा च गतिमन्तस्ते वासुदेवस्य वाजिनः ।</s-l><s-l>प्रनष्टगतयोऽभूवन्राजमार्गे नरैर्वृते ॥ १० ॥</s-l></s-lg><s-lg><s-l>स गृहं धृतराष्ट्रस्य प्राविशच्छत्रुकर्शनः ।</s-l><s-l>पाण्डुरं पुण्डरीकाक्षः प्रासादैरुपशोभितम् ॥ ११ ॥</s-l></s-lg><s-lg><s-l>तिस्रः कक्ष्या व्यतिक्रम्य केशवो राजवेश्मनः ।</s-l><s-l>वैचित्रवीर्यं राजानमभ्यगच्छदरिंदमः ॥ १२ ॥</s-l></s-lg><s-lg><s-l>अभ्यागच्छति दाशार्हे प्रज्ञाचक्षुर्नरेश्वरः ।</s-l><s-l>सहैव द्रोणभीष्माभ्यामुदतिष्ठन्महायशाः ॥ १३ ॥</s-l></s-lg><s-lg><s-l>कृपश्च सोमदत्तश्च महाराजश्च बाह्लिकः ।</s-l><s-l>आसनेभ्योऽचलन्सर्वे पूजयन्तो जनार्दनम् ॥ १४ ॥</s-l></s-lg><s-lg><s-l>ततो राजानमासाद्य धृतराष्ट्रं यशस्विनम् ।</s-l><s-l>स भीष्मं पूजयामास वार्ष्णेयो वाग्भिरञ्जसा ॥ १५ ॥</s-l></s-lg><s-lg><s-l>तेषु धर्मानुपूर्वीं तां प्रयुज्य मधुसूदनः ।</s-l><s-l>यथावयः समीयाय राजभिस्तत्र माधवः ॥ १६ ॥</s-l></s-lg><s-lg><s-l>अथ द्रोणं सपुत्रं स बाह्लीकं च यशस्विनम् ।</s-l><s-l>कृपं च सोमदत्तं च समीयाय जनार्दनः ॥ १७ ॥</s-l></s-lg><s-lg><s-l>तत्रासीदूर्जितं मृष्टं काञ्चनं महदासनम् ।</s-l><s-l>शासनाद्धृतराष्ट्रस्य तत्रोपाविशदच्युतः ॥ १८ ॥</s-l></s-lg><s-lg><s-l>अथ गां मधुपर्कं चाप्युदकं च जनार्दने ।</s-l><s-l>उपजह्रुर्यथान्यायं धृतराष्ट्रपुरोहिताः ॥ १९ ॥</s-l></s-lg><s-lg><s-l>कृतातिथ्यस्तु गोविन्दः सर्वान्परिहसन्कुरून् ।</s-l><s-l>आस्ते संबन्धकं कुर्वन्कुरुभिः परिवारितः ॥ २० ॥</s-l></s-lg><s-lg><s-l>सोऽर्चितो धृतराष्ट्रेण पूजितश्च महायशाः ।</s-l><s-l>राजानं समनुज्ञाप्य निराक्रामदरिंदमः ॥ २१ ॥</s-l></s-lg><s-lg><s-l>तैः समेत्य यथान्यायं कुरुभिः कुरुसंसदि ।</s-l><s-l>विदुरावसथं रम्यमुपातिष्ठत माधवः ॥ २२ ॥</s-l></s-lg><s-lg><s-l>विदुरः सर्वकल्याणैरभिगम्य जनार्दनम् ।</s-l><s-l>अर्चयामास दाशार्हं सर्वकामैरुपस्थितम् ॥ २३ ॥</s-l></s-lg><s-lg><s-l>कृतातिथ्यं तु गोविन्दं विदुरः सर्वधर्मवित् ।</s-l><s-l>कुशलं पाण्डुपुत्राणामपृच्छन्मधुसूदनम् ॥ २४ ॥</s-l></s-lg><s-lg><s-l>प्रीयमाणस्य सुहृदो विदुषो बुद्धिसत्तमः ।</s-l><s-l>धर्मनित्यस्य च तदा गतदोषस्य धीमतः ॥ २५ ॥</s-l></s-lg><s-lg><s-l>तस्य सर्वं सविस्तारं पाण्डवानां विचेष्टितम् ।</s-l><s-l>क्षत्तुराचष्ट दाशार्हः सर्वप्रत्यक्षदर्शिवान् ॥ २६ ॥</s-l></s-lg>