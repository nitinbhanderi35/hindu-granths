<s-lg><s-l> भीष्म उवाच ।</s-l><s-l>पाञ्चालराजस्य सुतो राजन्परपुरंजयः ।</s-l><s-l>शिखण्डी रथमुख्यो मे मतः पार्थस्य भारत ॥ १ ॥</s-l></s-lg><s-lg><s-l>एष योत्स्यति संग्रामे नाशयन्पूर्वसंस्थितिम् ।</s-l><s-l>परं यशो विप्रथयंस्तव सेनासु भारत ॥ २ ॥</s-l></s-lg><s-lg><s-l>एतस्य बहुलाः सेनाः पाञ्चालाश्च प्रभद्रकाः ।</s-l><s-l>तेनासौ रथवंशेन महत्कर्म करिष्यति ॥ ३ ॥</s-l></s-lg><s-lg><s-l>धृष्टद्युम्नश्च सेनानीः सर्वसेनासु भारत ।</s-l><s-l>मतो मेऽतिरथो राजन्द्रोणशिष्यो महारथः ॥ ४ ॥</s-l></s-lg><s-lg><s-l>एष योत्स्यति संग्रामे सूदयन्वै परान्रणे ।</s-l><s-l>भगवानिव संक्रुद्धः पिनाकी युगसंक्षये ॥ ५ ॥</s-l></s-lg><s-lg><s-l>एतस्य तद्रथानीकं कथयन्ति रणप्रियाः ।</s-l><s-l>बहुत्वात्सागरप्रख्यं देवानामिव संयुगे ॥ ६ ॥</s-l></s-lg><s-lg><s-l>क्षत्रधर्मा तु राजेन्द्र मतो मेऽर्धरथो नृप ।</s-l><s-l>धृष्टद्युम्नस्य तनयो बाल्यान्नातिकृतश्रमः ॥ ७ ॥</s-l></s-lg><s-lg><s-l>शिशुपालसुतो वीरश्चेदिराजो महारथः ।</s-l><s-l>धृष्टकेतुर्महेष्वासः संबन्धी पाण्डवस्य ह ॥ ८ ॥</s-l></s-lg><s-lg><s-l>एष चेदिपतिः शूरः सह पुत्रेण भारत ।</s-l><s-l>महारथेनासुकरं महत्कर्म करिष्यति ॥ ९ ॥</s-l></s-lg><s-lg><s-l>क्षत्रधर्मरतो मह्यं मतः परपुरंजयः ।</s-l><s-l>क्षत्रदेवस्तु राजेन्द्र पाण्डवेषु रथोत्तमः ।</s-l><s-l>जयन्तश्चामितौजाश्च सत्यजिच्च महारथः ॥ १० ॥</s-l></s-lg><s-lg><s-l>महारथा महात्मानः सर्वे पाञ्चालसत्तमाः ।</s-l><s-l>योत्स्यन्ते समरे तात संरब्धा इव कुञ्जराः ॥ ११ ॥</s-l></s-lg><s-lg><s-l>अजो भोजश्च विक्रान्तौ पाण्डवेषु महारथौ ।</s-l><s-l>पाण्डवानां सहायार्थे परं शक्त्या यतिष्यतः ।</s-l><s-l>शीघ्रास्त्रौ चित्रयोद्धारौ कृतिनौ दृढविक्रमौ ॥ १२ ॥</s-l></s-lg><s-lg><s-l>केकयाः पञ्च राजेन्द्र भ्रातरो युद्धदुर्मदाः ।</s-l><s-l>सर्व एते रथोदाराः सर्वे लोहितकध्वजाः ॥ १३ ॥</s-l></s-lg><s-lg><s-l>काशिकः सुकुमारश्च नीलो यश्चापरो नृपः ।</s-l><s-l>सूर्यदत्तश्च शङ्खश्च मदिराश्वश्च नामतः ॥ १४ ॥</s-l></s-lg><s-lg><s-l>सर्व एते रथोदाराः सर्वे चाहवलक्षणाः ।</s-l><s-l>सर्वास्त्रविदुषः सर्वे महात्मानो मता मम ॥ १५ ॥</s-l></s-lg><s-lg><s-l>वार्धक्षेमिर्महाराज रथो मम महान्मतः ।</s-l><s-l>चित्रायुधश्च नृपतिर्मतो मे रथसत्तमः ।</s-l><s-l>स हि संग्रामशोभी च भक्तश्चापि किरीटिनः ॥ १६ ॥</s-l></s-lg><s-lg><s-l>चेकितानः सत्यधृतिः पाण्डवानां महारथौ ।</s-l><s-l>द्वाविमौ पुरुषव्याघ्रौ रथोदारौ मतौ मम ॥ १७ ॥</s-l></s-lg><s-lg><s-l>व्याघ्रदत्तश्च राजेन्द्र चन्द्रसेनश्च भारत ।</s-l><s-l>मतौ मम रथोदारौ पाण्डवानां न संशयः ॥ १८ ॥</s-l></s-lg><s-lg><s-l>सेनाबिन्दुश्च राजेन्द्र क्रोधहन्ता च नामतः ।</s-l><s-l>यः समो वासुदेवेन भीमसेनेन चाभिभूः ।</s-l><s-l>स योत्स्यतीह विक्रम्य समरे तव सैनिकैः ॥ १९ ॥</s-l></s-lg><s-lg><s-l>मां द्रोणं च कृपं चैव यथा संमन्यते भवान् ।</s-l><s-l>तथा स समरश्लाघी मन्तव्यो रथसत्तमः ॥ २० ॥</s-l></s-lg><s-lg><s-l>काश्यः परमशीघ्रास्त्रः श्लाघनीयो रथोत्तमः ।</s-l><s-l>रथ एकगुणो मह्यं मतः परपुरंजयः ॥ २१ ॥</s-l></s-lg><s-lg><s-l>अयं च युधि विक्रान्तो मन्तव्योऽष्टगुणो रथः ।</s-l><s-l>सत्यजित्समरश्लाघी द्रुपदस्यात्मजो युवा ॥ २२ ॥</s-l></s-lg><s-lg><s-l>गतः सोऽतिरथत्वं हि धृष्टद्युम्नेन संमितः ।</s-l><s-l>पाण्डवानां यशस्कामः परं कर्म करिष्यति ॥ २३ ॥</s-l></s-lg><s-lg><s-l>अनुरक्तश्च शूरश्च रथोऽयमपरो महान् ।</s-l><s-l>पाण्ड्यराजो महावीर्यः पाण्डवानां धुरंधरः ॥ २४ ॥</s-l></s-lg><s-lg><s-l>दृढधन्वा महेष्वासः पाण्डवानां रथोत्तमः ।</s-l><s-l>श्रेणिमान्कौरवश्रेष्ठ वसुदानश्च पार्थिवः ।</s-l><s-l>उभावेतावतिरथौ मतौ मम परंतप ॥ २५ ॥</s-l></s-lg>