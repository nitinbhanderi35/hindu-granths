<s-lg><s-l> भीष्म उवाच ।</s-l><s-l>ततोऽहं निशि राजेन्द्र प्रणम्य शिरसा तदा ।</s-l><s-l>ब्राह्मणानां पितॄणां च देवतानां च सर्वशः ॥ १ ॥</s-l></s-lg><s-lg><s-l>नक्तंचराणां भूतानां रजन्याश्च विशां पते ।</s-l><s-l>शयनं प्राप्य रहिते मनसा समचिन्तयम् ॥ २ ॥</s-l></s-lg><s-lg><s-l>जामदग्न्येन मे युद्धमिदं परमदारुणम् ।</s-l><s-l>अहानि सुबहून्यद्य वर्तते सुमहात्ययम् ॥ ३ ॥</s-l></s-lg><s-lg><s-l>न च रामं महावीर्यं शक्नोमि रणमूर्धनि ।</s-l><s-l>विजेतुं समरे विप्रं जामदग्न्यं महाबलम् ॥ ४ ॥</s-l></s-lg><s-lg><s-l>यदि शक्यो मया जेतुं जामदग्न्यः प्रतापवान् ।</s-l><s-l>दैवतानि प्रसन्नानि दर्शयन्तु निशां मम ॥ ५ ॥</s-l></s-lg><s-lg><s-l>ततोऽहं निशि राजेन्द्र प्रसुप्तः शरविक्षतः ।</s-l><s-l>दक्षिणेनैव पार्श्वेन प्रभातसमये इव ॥ ६ ॥</s-l></s-lg><s-lg><s-l>ततोऽहं विप्रमुख्यैस्तैर्यैरस्मि पतितो रथात् ।</s-l><s-l>उत्थापितो धृतश्चैव मा भैरिति च सान्त्वितः ॥ ७ ॥</s-l></s-lg><s-lg><s-l>त एव मां महाराज स्वप्नदर्शनमेत्य वै ।</s-l><s-l>परिवार्याब्रुवन्वाक्यं तन्निबोध कुरूद्वह ॥ ८ ॥</s-l></s-lg><s-lg><s-l>उत्तिष्ठ मा भैर्गाङ्गेय भयं ते नास्ति किंचन ।</s-l><s-l>रक्षामहे नरव्याघ्र स्वशरीरं हि नो भवान् ॥ ९ ॥</s-l></s-lg><s-lg><s-l>न त्वां रामो रणे जेता जामदग्न्यः कथंचन ।</s-l><s-l>त्वमेव समरे रामं विजेता भरतर्षभ ॥ १० ॥</s-l></s-lg><s-lg><s-l>इदमस्त्रं सुदयितं प्रत्यभिज्ञास्यते भवान् ।</s-l><s-l>विदितं हि तवाप्येतत्पूर्वस्मिन्देहधारणे ॥ ११ ॥</s-l></s-lg><s-lg><s-l>प्राजापत्यं विश्वकृतं प्रस्वापं नाम भारत ।</s-l><s-l>न हीदं वेद रामोऽपि पृथिव्यां वा पुमान्क्वचित् ॥ १२ ॥</s-l></s-lg><s-lg><s-l>तत्स्मरस्व महाबाहो भृशं संयोजयस्व च ।</s-l><s-l>न च रामः क्षयं गन्ता तेनास्त्रेण नराधिप ॥ १३ ॥</s-l></s-lg><s-lg><s-l>एनसा च न योगं त्वं प्राप्स्यसे जातु मानद ।</s-l><s-l>स्वप्स्यते जामदग्न्योऽसौ त्वद्बाणबलपीडितः ॥ १४ ॥</s-l></s-lg><s-lg><s-l>ततो जित्वा त्वमेवैनं पुनरुत्थापयिष्यसि ।</s-l><s-l>अस्त्रेण दयितेनाजौ भीष्म संबोधनेन वै ॥ १५ ॥</s-l></s-lg><s-lg><s-l>एवं कुरुष्व कौरव्य प्रभाते रथमास्थितः ।</s-l><s-l>प्रसुप्तं वा मृतं वापि तुल्यं मन्यामहे वयम् ॥ १६ ॥</s-l></s-lg><s-lg><s-l>न च रामेण मर्तव्यं कदाचिदपि पार्थिव ।</s-l><s-l>ततः समुत्पन्नमिदं प्रस्वापं युज्यतामिति ॥ १७ ॥</s-l></s-lg><s-lg><s-l>इत्युक्त्वान्तर्हिता राजन्सर्व एव द्विजोत्तमाः ।</s-l><s-l>अष्टौ सदृशरूपास्ते सर्वे भास्वरमूर्तयः ॥ १८ ॥</s-l></s-lg>