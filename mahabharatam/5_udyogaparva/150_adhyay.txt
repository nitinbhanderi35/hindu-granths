<s-lg><s-l> जनमेजय उवाच ।</s-l><s-l>युधिष्ठिरं सहानीकमुपयान्तं युयुत्सया ।</s-l><s-l>संनिविष्टं कुरुक्षेत्रे वासुदेवेन पालितम् ॥ १ ॥</s-l></s-lg><s-lg><s-l>विराटद्रुपदाभ्यां च सपुत्राभ्यां समन्वितम् ।</s-l><s-l>केकयैर्वृष्णिभिश्चैव पार्थिवैः शतशो वृतम् ॥ २ ॥</s-l></s-lg><s-lg><s-l>महेन्द्रमिव चादित्यैरभिगुप्तं महारथैः ।</s-l><s-l>श्रुत्वा दुर्योधनो राजा किं कार्यं प्रत्यपद्यत ॥ ३ ॥</s-l></s-lg><s-lg><s-l>एतदिच्छाम्यहं श्रोतुं विस्तरेण तपोधन ।</s-l><s-l>संभ्रमे तुमुले तस्मिन्यदासीत्कुरुजाङ्गले ॥ ४ ॥</s-l></s-lg><s-lg><s-l>व्यथयेयुर्हि देवानां सेनामपि समागमे ।</s-l><s-l>पाण्डवा वासुदेवश्च विराटद्रुपदौ तथा ॥ ५ ॥</s-l></s-lg><s-lg><s-l>धृष्टद्युम्नश्च पाञ्चाल्यः शिखण्डी च महारथः ।</s-l><s-l>युयुधानश्च विक्रान्तो देवैरपि दुरासदः ॥ ६ ॥</s-l></s-lg><s-lg><s-l>एतदिच्छाम्यहं श्रोतुं विस्तरेण तपोधन ।</s-l><s-l>कुरूणां पाण्डवानां च यद्यदासीद्विचेष्टितम् ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>प्रतियाते तु दाशार्हे राजा दुर्योधनस्तदा ।</s-l><s-l>कर्णं दुःशासनं चैव शकुनिं चाब्रवीदिदम् ॥ ८ ॥</s-l></s-lg><s-lg><s-l>अकृतेनैव कार्येण गतः पार्थानधोक्षजः ।</s-l><s-l>स एनान्मन्युनाविष्टो ध्रुवं वक्ष्यत्यसंशयम् ॥ ९ ॥</s-l></s-lg><s-lg><s-l>इष्टो हि वासुदेवस्य पाण्डवैर्मम विग्रहः ।</s-l><s-l>भीमसेनार्जुनौ चैव दाशार्हस्य मते स्थितौ ॥ १० ॥</s-l></s-lg><s-lg><s-l>अजातशत्रुरप्यद्य भीमार्जुनवशानुगः ।</s-l><s-l>निकृतश्च मया पूर्वं सह सर्वैः सहोदरैः ॥ ११ ॥</s-l></s-lg><s-lg><s-l>विराटद्रुपदौ चैव कृतवैरौ मया सह ।</s-l><s-l>तौ च सेनाप्रणेतारौ वासुदेववशानुगौ ॥ १२ ॥</s-l></s-lg><s-lg><s-l>भविता विग्रहः सोऽयं तुमुलो लोमहर्षणः ।</s-l><s-l>तस्मात्सांग्रामिकं सर्वं कारयध्वमतन्द्रिताः ॥ १३ ॥</s-l></s-lg><s-lg><s-l>शिबिराणि कुरुक्षेत्रे क्रियन्तां वसुधाधिपाः ।</s-l><s-l>सुपर्याप्तावकाशानि दुरादेयानि शत्रुभिः ॥ १४ ॥</s-l></s-lg><s-lg><s-l>आसन्नजलकाष्ठानि शतशोऽथ सहस्रशः ।</s-l><s-l>अच्छेद्याहारमार्गाणि रत्नोच्चयचितानि च ।</s-l><s-l>विविधायुधपूर्णानि पताकाध्वजवन्ति च ॥ १५ ॥</s-l></s-lg><s-lg><s-l>समाश्च तेषां पन्थानः क्रियन्तां नगराद्बहिः ।</s-l><s-l>प्रयाणं घुष्यतामद्य श्वोभूत इति माचिरम् ॥ १६ ॥</s-l></s-lg><s-lg><s-l>ते तथेति प्रतिज्ञाय श्वोभूते चक्रिरे तथा ।</s-l><s-l>हृष्टरूपा महात्मानो विनाशाय महीक्षिताम् ॥ १७ ॥</s-l></s-lg><s-lg><s-l>ततस्ते पार्थिवाः सर्वे तच्छ्रुत्वा राजशासनम् ।</s-l><s-l>आसनेभ्यो महार्हेभ्य उदतिष्ठन्नमर्षिताः ॥ १८ ॥</s-l></s-lg><s-lg><s-l>बाहून्परिघसंकाशान्संस्पृशन्तः शनैः शनैः ।</s-l><s-l>काञ्चनाङ्गददीप्तांश्च चन्दनागरुभूषितान् ॥ १९ ॥</s-l></s-lg><s-lg><s-l>उष्णीषाणि नियच्छन्तः पुण्डरीकनिभैः करैः ।</s-l><s-l>अन्तरीयोत्तरीयाणि भूषणानि च सर्वशः ॥ २० ॥</s-l></s-lg><s-lg><s-l>ते रथान्रथिनः श्रेष्ठा हयांश्च हयकोविदाः ।</s-l><s-l>सज्जयन्ति स्म नागांश्च नागशिक्षासु निष्ठिताः ॥ २१ ॥</s-l></s-lg><s-lg><s-l>अथ वर्माणि चित्राणि काञ्चनानि बहूनि च ।</s-l><s-l>विविधानि च शस्त्राणि चक्रुः सज्जानि सर्वशः ॥ २२ ॥</s-l></s-lg><s-lg><s-l>पदातयश्च पुरुषाः शस्त्राणि विविधानि च ।</s-l><s-l>उपजह्रुः शरीरेषु हेमचित्राण्यनेकशः ॥ २३ ॥</s-l></s-lg><s-lg><s-l>तदुत्सव इवोदग्रं संप्रहृष्टनरावृतम् ।</s-l><s-l>नगरं धार्तराष्ट्रस्य भारतासीत्समाकुलम् ॥ २४ ॥</s-l></s-lg><s-lg><s-l>जनौघसलिलावर्तो रथनागाश्वमीनवान् ।</s-l><s-l>शङ्खदुन्दुभिनिर्घोषः कोशसंचयरत्नवान् ॥ २५ ॥</s-l></s-lg><s-lg><s-l>चित्राभरणवर्मोर्मिः शस्त्रनिर्मलफेनवान् ।</s-l><s-l>प्रासादमालाद्रिवृतो रथ्यापणमहाह्रदः ॥ २६ ॥</s-l></s-lg><s-lg><s-l>योधचन्द्रोदयोद्भूतः कुरुराजमहार्णवः ।</s-l><s-l>अदृश्यत तदा राजंश्चन्द्रोदय इवार्णवः ॥ २७ ॥</s-l></s-lg>