<s-lg><s-l> संजय उवाच ।</s-l><s-l>एवमेतन्महाराज यथा वदसि भारत ।</s-l><s-l>युद्धे विनाशः क्षत्रस्य गाण्डीवेन प्रदृश्यते ॥ १ ॥</s-l></s-lg><s-lg><s-l>इदं तु नाभिजानामि तव धीरस्य नित्यशः ।</s-l><s-l>यत्पुत्रवशमागच्छेः सत्त्वज्ञः सव्यसाचिनः ॥ २ ॥</s-l></s-lg><s-lg><s-l>नैष कालो महाराज तव शश्वत्कृतागसः ।</s-l><s-l>त्वया ह्येवादितः पार्था निकृता भरतर्षभ ॥ ३ ॥</s-l></s-lg><s-lg><s-l>पिता श्रेष्ठः सुहृद्यश्च सम्यक्प्रणिहितात्मवान् ।</s-l><s-l>आस्थेयं हि हितं तेन न द्रोग्धा गुरुरुच्यते ॥ ४ ॥</s-l></s-lg><s-lg><s-l>इदं जितमिदं लब्धमिति श्रुत्वा पराजितान् ।</s-l><s-l>द्यूतकाले महाराज स्मयसे स्म कुमारवत् ॥ ५ ॥</s-l></s-lg><s-lg><s-l>परुषाण्युच्यमानान्स्म पुरा पार्थानुपेक्षसे ।</s-l><s-l>कृत्स्नं राज्यं जयन्तीति प्रपातं नानुपश्यसि ॥ ६ ॥</s-l></s-lg><s-lg><s-l>पित्र्यं राज्यं महाराज कुरवस्ते सजाङ्गलाः ।</s-l><s-l>अथ वीरैर्जितां भूमिमखिलां प्रत्यपद्यथाः ॥ ७ ॥</s-l></s-lg><s-lg><s-l>बाहुवीर्यार्जिता भूमिस्तव पार्थैर्निवेदिता ।</s-l><s-l>मयेदं कृतमित्येव मन्यसे राजसत्तम ॥ ८ ॥</s-l></s-lg><s-lg><s-l>ग्रस्तान्गन्धर्वराजेन मज्जतो ह्यप्लवेऽम्भसि ।</s-l><s-l>आनिनाय पुनः पार्थः पुत्रांस्ते राजसत्तम ॥ ९ ॥</s-l></s-lg><s-lg><s-l>कुमारवच्च स्मयसे द्यूते विनिकृतेषु यत् ।</s-l><s-l>पाण्डवेषु वनं राजन्प्रव्रजत्सु पुनः पुनः ॥ १० ॥</s-l></s-lg><s-lg><s-l>प्रवर्षतः शरव्रातानर्जुनस्य शितान्बहून् ।</s-l><s-l>अप्यर्णवा विशुष्येयुः किं पुनर्मांसयोनयः ॥ ११ ॥</s-l></s-lg><s-lg><s-l>अस्यतां फल्गुनः श्रेष्ठो गाण्डीवं धनुषां वरम् ।</s-l><s-l>केशवः सर्वभूतानां चक्राणां च सुदर्शनम् ॥ १२ ॥</s-l></s-lg><s-lg><s-l>वानरो रोचमानश्च केतुः केतुमतां वरः ।</s-l><s-l>एवमेतानि सरथो वहञ्श्वेतहयो रणे ।</s-l><s-l>क्षपयिष्यति नो राजन्कालचक्रमिवोद्यतम् ॥ १३ ॥</s-l></s-lg><s-lg><s-l>तस्याद्य वसुधा राजन्निखिला भरतर्षभ ।</s-l><s-l>यस्य भीमार्जुनौ योधौ स राजा राजसत्तम ॥ १४ ॥</s-l></s-lg><s-lg><s-l>तथा भीमहतप्रायां मज्जन्तीं तव वाहिनीम् ।</s-l><s-l>दुर्योधनमुखा दृष्ट्वा क्षयं यास्यन्ति कौरवाः ॥ १५ ॥</s-l></s-lg><s-lg><s-l>न हि भीमभयाद्भीता लप्स्यन्ते विजयं विभो ।</s-l><s-l>तव पुत्रा महाराज राजानश्चानुसारिणः ॥ १६ ॥</s-l></s-lg><s-lg><s-l>मत्स्यास्त्वामद्य नार्चन्ति पाञ्चालाश्च सकेकयाः ।</s-l><s-l>शाल्वेयाः शूरसेनाश्च सर्वे त्वामवजानते ।</s-l><s-l>पार्थं ह्येते गताः सर्वे वीर्यज्ञास्तस्य धीमतः ॥ १७ ॥</s-l></s-lg><s-lg><s-l>अनर्हानेव तु वधे धर्मयुक्तान्विकर्मणा ।</s-l><s-l>सर्वोपायैर्नियन्तव्यः सानुगः पापपूरुषः ।</s-l><s-l>तव पुत्रो महाराज नात्र शोचितुमर्हसि ॥ १८ ॥</s-l></s-lg><s-lg><s-l>द्यूतकाले मया चोक्तं विदुरेण च धीमता ।</s-l><s-l>यदिदं ते विलपितं पाण्डवान्प्रति भारत ।</s-l><s-l>अनीशेनेव राजेन्द्र सर्वमेतन्निरर्थकम् ॥ १९ ॥</s-l></s-lg>