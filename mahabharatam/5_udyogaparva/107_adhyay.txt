<s-lg><s-l> सुपर्ण उवाच ।</s-l><s-l>इयं विवस्वता पूर्वं श्रौतेन विधिना किल ।</s-l><s-l>गुरवे दक्षिणा दत्ता दक्षिणेत्युच्यतेऽथ दिक् ॥ १ ॥</s-l></s-lg><s-lg><s-l>अत्र लोकत्रयस्यास्य पितृपक्षः प्रतिष्ठितः ।</s-l><s-l>अत्रोष्मपानां देवानां निवासः श्रूयते द्विज ॥ २ ॥</s-l></s-lg><s-lg><s-l>अत्र विश्वे सदा देवाः पितृभिः सार्धमासते ।</s-l><s-l>इज्यमानाः स्म लोकेषु संप्राप्तास्तुल्यभागताम् ॥ ३ ॥</s-l></s-lg><s-lg><s-l>एतद्द्वितीयं धर्मस्य द्वारमाचक्षते द्विज ।</s-l><s-l>त्रुटिशो लवशश्चात्र गण्यते कालनिश्चयः ॥ ४ ॥</s-l></s-lg><s-lg><s-l>अत्र देवर्षयो नित्यं पितृलोकर्षयस्तथा ।</s-l><s-l>तथा राजर्षयः सर्वे निवसन्ति गतव्यथाः ॥ ५ ॥</s-l></s-lg><s-lg><s-l>अत्र धर्मश्च सत्यं च कर्म चात्र निशाम्यते ।</s-l><s-l>गतिरेषा द्विजश्रेष्ठ कर्मणात्मावसादिनः ॥ ६ ॥</s-l></s-lg><s-lg><s-l>एषा दिक्सा द्विजश्रेष्ठ यां सर्वः प्रतिपद्यते ।</s-l><s-l>वृता त्वनवबोधेन सुखं तेन न गम्यते ॥ ७ ॥</s-l></s-lg><s-lg><s-l>नैरृतानां सहस्राणि बहून्यत्र द्विजर्षभ ।</s-l><s-l>सृष्टानि प्रतिकूलानि द्रष्टव्यान्यकृतात्मभिः ॥ ८ ॥</s-l></s-lg><s-lg><s-l>अत्र मन्दरकुञ्जेषु विप्रर्षिसदनेषु च ।</s-l><s-l>गन्धर्वा गान्ति गाथा वै चित्तबुद्धिहरा द्विज ॥ ९ ॥</s-l></s-lg><s-lg><s-l>अत्र सामानि गाथाभिः श्रुत्वा गीतानि रैवतः ।</s-l><s-l>गतदारो गतामात्यो गतराज्यो वनं गतः ॥ १० ॥</s-l></s-lg><s-lg><s-l>अत्र सावर्णिना चैव यवक्रीतात्मजेन च ।</s-l><s-l>मर्यादा स्थापिता ब्रह्मन्यां सूर्यो नातिवर्तते ॥ ११ ॥</s-l></s-lg><s-lg><s-l>अत्र राक्षसराजेन पौलस्त्येन महात्मना ।</s-l><s-l>रावणेन तपश्चीर्त्वा सुरेभ्योऽमरता वृता ॥ १२ ॥</s-l></s-lg><s-lg><s-l>अत्र वृत्तेन वृत्रोऽपि शक्रशत्रुत्वमीयिवान् ।</s-l><s-l>अत्र सर्वासवः प्राप्ताः पुनर्गच्छन्ति पञ्चधा ॥ १३ ॥</s-l></s-lg><s-lg><s-l>अत्र दुष्कृतकर्माणो नराः पच्यन्ति गालव ।</s-l><s-l>अत्र वैतरणी नाम नदी वितरणैर्वृता ।</s-l><s-l>अत्र गत्वा सुखस्यान्तं दुःखस्यान्तं प्रपद्यते ॥ १४ ॥</s-l></s-lg><s-lg><s-l>अत्रावृत्तो दिनकरः क्षरते सुरसं पयः ।</s-l><s-l>काष्ठां चासाद्य धानिष्ठां हिममुत्सृजते पुनः ॥ १५ ॥</s-l></s-lg><s-lg><s-l>अत्राहं गालव पुरा क्षुधार्तः परिचिन्तयन् ।</s-l><s-l>लब्धवान्युध्यमानौ द्वौ बृहन्तौ गजकच्छपौ ॥ १६ ॥</s-l></s-lg><s-lg><s-l>अत्र शक्रधनुर्नाम सूर्याज्जातो महानृषिः ।</s-l><s-l>विदुर्यं कपिलं देवं येनात्ताः सगरात्मजाः ॥ १७ ॥</s-l></s-lg><s-lg><s-l>अत्र सिद्धाः शिवा नाम ब्राह्मणा वेदपारगाः ।</s-l><s-l>अधीत्य सखिलान्वेदानालभन्ते यमक्षयम् ॥ १८ ॥</s-l></s-lg><s-lg><s-l>अत्र भोगवती नाम पुरी वासुकिपालिता ।</s-l><s-l>तक्षकेण च नागेन तथैवैरावतेन च ॥ १९ ॥</s-l></s-lg><s-lg><s-l>अत्र निर्याणकालेषु तमः संप्राप्यते महत् ।</s-l><s-l>अभेद्यं भास्करेणापि स्वयं वा कृष्णवर्त्मना ॥ २० ॥</s-l></s-lg><s-lg><s-l>एष तस्यापि ते मार्गः परितापस्य गालव ।</s-l><s-l>ब्रूहि मे यदि गन्तव्यं प्रतीचीं शृणु वा मम ॥ २१ ॥</s-l></s-lg>