<s-lg><s-l> भीमसेन उवाच ।</s-l><s-l>यथा यथैव शान्तिः स्यात्कुरूणां मधुसूदन ।</s-l><s-l>तथा तथैव भाषेथा मा स्म युद्धेन भीषयेः ॥ १ ॥</s-l></s-lg><s-lg><s-l>अमर्षी नित्यसंरब्धः श्रेयोद्वेषी महामनाः ।</s-l><s-l>नोग्रं दुर्योधनो वाच्यः साम्नैवैनं समाचरेः ॥ २ ॥</s-l></s-lg><s-lg><s-l>प्रकृत्या पापसत्त्वश्च तुल्यचेताश्च दस्युभिः ।</s-l><s-l>ऐश्वर्यमदमत्तश्च कृतवैरश्च पाण्डवैः ॥ ३ ॥</s-l></s-lg><s-lg><s-l>अदीर्घदर्शी निष्ठूरी क्षेप्ता क्रूरपराक्रमः ।</s-l><s-l>दीर्घमन्युरनेयश्च पापात्मा निकृतिप्रियः ॥ ४ ॥</s-l></s-lg><s-lg><s-l>म्रियेतापि न भज्येत नैव जह्यात्स्वकं मतम् ।</s-l><s-l>तादृशेन शमं कृष्ण मन्ये परमदुष्करम् ॥ ५ ॥</s-l></s-lg><s-lg><s-l>सुहृदामप्यवाचीनस्त्यक्तधर्मः प्रियानृतः ।</s-l><s-l>प्रतिहन्त्येव सुहृदां वाचश्चैव मनांसि च ॥ ६ ॥</s-l></s-lg><s-lg><s-l>स मन्युवशमापन्नः स्वभावं दुष्टमास्थितः ।</s-l><s-l>स्वभावात्पापमन्वेति तृणैस्तुन्न इवोरगः ॥ ७ ॥</s-l></s-lg><s-lg><s-l>दुर्योधनो हि यत्सेनः सर्वथा विदितस्तव ।</s-l><s-l>यच्छीलो यत्स्वभावश्च यद्बलो यत्पराक्रमः ॥ ८ ॥</s-l></s-lg><s-lg><s-l>पुरा प्रसन्नाः कुरवः सहपुत्रास्तथा वयम् ।</s-l><s-l>इन्द्रज्येष्ठा इवाभूम मोदमानाः सबान्धवाः ॥ ९ ॥</s-l></s-lg><s-lg><s-l>दुर्योधनस्य क्रोधेन भारता मधुसूदन ।</s-l><s-l>धक्ष्यन्ते शिशिरापाये वनानीव हुताशनैः ॥ १० ॥</s-l></s-lg><s-lg><s-l>अष्टादशेमे राजानः प्रख्याता मधुसूदन ।</s-l><s-l>ये समुच्चिच्छिदुर्ज्ञातीन्सुहृदश्च सबान्धवान् ॥ ११ ॥</s-l></s-lg><s-lg><s-l>असुराणां समृद्धानां ज्वलतामिव तेजसा ।</s-l><s-l>पर्यायकाले धर्मस्य प्राप्ते बलिरजायत ॥ १२ ॥</s-l></s-lg><s-lg><s-l>हैहयानामुदावर्तो नीपानां जनमेजयः ।</s-l><s-l>बहुलस्तालजङ्घानां कृमीणामुद्धतो वसुः ॥ १३ ॥</s-l></s-lg><s-lg><s-l>अजबिन्दुः सुवीराणां सुराष्ट्राणां कुशर्द्धिकः ।</s-l><s-l>अर्कजश्च बलीहानां चीनानां धौतमूलकः ॥ १४ ॥</s-l></s-lg><s-lg><s-l>हयग्रीवो विदेहानां वरप्रश्च महौजसाम् ।</s-l><s-l>बाहुः सुन्दरवेगानां दीप्ताक्षाणां पुरूरवाः ॥ १५ ॥</s-l></s-lg><s-lg><s-l>सहजश्चेदिमत्स्यानां प्रचेतानां बृहद्बलः ।</s-l><s-l>धारणश्चेन्द्रवत्सानां मुकुटानां विगाहनः ॥ १६ ॥</s-l></s-lg><s-lg><s-l>शमश्च नन्दिवेगानामित्येते कुलपांसनाः ।</s-l><s-l>युगान्ते कृष्ण संभूताः कुलेषु पुरुषाधमाः ॥ १७ ॥</s-l></s-lg><s-lg><s-l>अप्ययं नः कुरूणां स्याद्युगान्ते कालसंभृतः ।</s-l><s-l>दुर्योधनः कुलाङ्गारो जघन्यः पापपूरुषः ॥ १८ ॥</s-l></s-lg><s-lg><s-l>तस्मान्मृदु शनैरेनं ब्रूया धर्मार्थसंहितम् ।</s-l><s-l>कामानुबन्धबहुलं नोग्रमुग्रपराक्रमम् ॥ १९ ॥</s-l></s-lg><s-lg><s-l>अपि दुर्योधनं कृष्ण सर्वे वयमधश्चराः ।</s-l><s-l>नीचैर्भूत्वानुयास्यामो मा स्म नो भरता नशन् ॥ २० ॥</s-l></s-lg><s-lg><s-l>अप्युदासीनवृत्तिः स्याद्यथा नः कुरुभिः सह ।</s-l><s-l>वासुदेव तथा कार्यं न कुरूननयः स्पृशेत् ॥ २१ ॥</s-l></s-lg><s-lg><s-l>वाच्यः पितामहो वृद्धो ये च कृष्ण सभासदः ।</s-l><s-l>भ्रातॄणामस्तु सौभ्रात्रं धार्तराष्ट्रः प्रशाम्यताम् ॥ २२ ॥</s-l></s-lg><s-lg><s-l>अहमेतद्ब्रवीम्येवं राजा चैव प्रशंसति ।</s-l><s-l>अर्जुनो नैव युद्धार्थी भूयसी हि दयार्जुने ॥ २३ ॥</s-l></s-lg>