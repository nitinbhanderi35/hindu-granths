<s-lg><s-l> भीष्म उवाच ।</s-l><s-l>ततः प्रभाते राजेन्द्र सूर्ये विमल उद्गते ।</s-l><s-l>भार्गवस्य मया सार्धं पुनर्युद्धमवर्तत ॥ १ ॥</s-l></s-lg><s-lg><s-l>ततो भ्रान्ते रथे तिष्ठन्रामः प्रहरतां वरः ।</s-l><s-l>ववर्ष शरवर्षाणि मयि शक्र इवाचले ॥ २ ॥</s-l></s-lg><s-lg><s-l>तेन सूतो मम सुहृच्छरवर्षेण ताडितः ।</s-l><s-l>निपपात रथोपस्थे मनो मम विषादयन् ॥ ३ ॥</s-l></s-lg><s-lg><s-l>ततः सूतः स मेऽत्यर्थं कश्मलं प्राविशन्महत् ।</s-l><s-l>पृथिव्यां च शराघातान्निपपात मुमोह च ॥ ४ ॥</s-l></s-lg><s-lg><s-l>ततः सूतोऽजहात्प्राणान्रामबाणप्रपीडितः ।</s-l><s-l>मुहूर्तादिव राजेन्द्र मां च भीराविशत्तदा ॥ ५ ॥</s-l></s-lg><s-lg><s-l>ततः सूते हते राजन्क्षिपतस्तस्य मे शरान् ।</s-l><s-l>प्रमत्तमनसो रामः प्राहिणोन्मृत्युसंमितान् ॥ ६ ॥</s-l></s-lg><s-lg><s-l>ततः सूतव्यसनिनं विप्लुतं मां स भार्गवः ।</s-l><s-l>शरेणाभ्यहनद्गाढं विकृष्य बलवद्धनुः ॥ ७ ॥</s-l></s-lg><s-lg><s-l>स मे जत्र्वन्तरे राजन्निपत्य रुधिराशनः ।</s-l><s-l>मयैव सह राजेन्द्र जगाम वसुधातलम् ॥ ८ ॥</s-l></s-lg><s-lg><s-l>मत्वा तु निहतं रामस्ततो मां भरतर्षभ ।</s-l><s-l>मेघवद्व्यनदच्चोच्चैर्जहृषे च पुनः पुनः ॥ ९ ॥</s-l></s-lg><s-lg><s-l>तथा तु पतिते राजन्मयि रामो मुदा युतः ।</s-l><s-l>उदक्रोशन्महानादं सह तैरनुयायिभिः ॥ १० ॥</s-l></s-lg><s-lg><s-l>मम तत्राभवन्ये तु कौरवाः पार्श्वतः स्थिताः ।</s-l><s-l>आगता ये च युद्धं तज्जनास्तत्र दिदृक्षवः ।</s-l><s-l>आर्तिं परमिकां जग्मुस्ते तदा मयि पातिते ॥ ११ ॥</s-l></s-lg><s-lg><s-l>ततोऽपश्यं पातितो राजसिंह द्विजानष्टौ सूर्यहुताशनाभान् ।</s-l><s-l>ते मां समन्तात्परिवार्य तस्थुः स्वबाहुभिः परिगृह्याजिमध्ये ॥ १२ ॥</s-l></s-lg><s-lg><s-l>रक्ष्यमाणश्च तैर्विप्रैर्नाहं भूमिमुपास्पृशम् ।</s-l><s-l>अन्तरिक्षे स्थितो ह्यस्मि तैर्विप्रैर्बान्धवैरिव ।</s-l><s-l>स्वपन्निवान्तरिक्षे च जलबिन्दुभिरुक्षितः ॥ १३ ॥</s-l></s-lg><s-lg><s-l>ततस्ते ब्राह्मणा राजन्नब्रुवन्परिगृह्य माम् ।</s-l><s-l>मा भैरिति समं सर्वे स्वस्ति तेऽस्त्विति चासकृत् ॥ १४ ॥</s-l></s-lg><s-lg><s-l>ततस्तेषामहं वाग्भिस्तर्पितः सहसोत्थितः ।</s-l><s-l>मातरं सरितां श्रेष्ठामपश्यं रथमास्थिताम् ॥ १५ ॥</s-l></s-lg><s-lg><s-l>हयाश्च मे संगृहीतास्तया वै महानद्या संयति कौरवेन्द्र ।</s-l><s-l>पादौ जनन्याः प्रतिपूज्य चाहं तथार्ष्टिषेणं रथमभ्यरोहम् ॥ १६ ॥</s-l></s-lg><s-lg><s-l>ररक्ष सा मम रथं हयांश्चोपस्कराणि च ।</s-l><s-l>तामहं प्राञ्जलिर्भूत्वा पुनरेव व्यसर्जयम् ॥ १७ ॥</s-l></s-lg><s-lg><s-l>ततोऽहं स्वयमुद्यम्य हयांस्तान्वातरंहसः ।</s-l><s-l>अयुध्यं जामदग्न्येन निवृत्तेऽहनि भारत ॥ १८ ॥</s-l></s-lg><s-lg><s-l>ततोऽहं भरतश्रेष्ठ वेगवन्तं महाबलम् ।</s-l><s-l>अमुञ्चं समरे बाणं रामाय हृदयच्छिदम् ॥ १९ ॥</s-l></s-lg><s-lg><s-l>ततो जगाम वसुधां बाणवेगप्रपीडितः ।</s-l><s-l>जानुभ्यां धनुरुत्सृज्य रामो मोहवशं गतः ॥ २० ॥</s-l></s-lg><s-lg><s-l>ततस्तस्मिन्निपतिते रामे भूरिसहस्रदे ।</s-l><s-l>आवव्रुर्जलदा व्योम क्षरन्तो रुधिरं बहु ॥ २१ ॥</s-l></s-lg><s-lg><s-l>उल्काश्च शतशः पेतुः सनिर्घाताः सकम्पनाः ।</s-l><s-l>अर्कं च सहसा दीप्तं स्वर्भानुरभिसंवृणोत् ॥ २२ ॥</s-l></s-lg><s-lg><s-l>ववुश्च वाताः परुषाश्चलिता च वसुंधरा ।</s-l><s-l>गृध्रा बडाश्च कङ्काश्च परिपेतुर्मुदा युताः ॥ २३ ॥</s-l></s-lg><s-lg><s-l>दीप्तायां दिशि गोमायुर्दारुणं मुहुरुन्नदत् ।</s-l><s-l>अनाहता दुन्दुभयो विनेदुर्भृशनिस्वनाः ॥ २४ ॥</s-l></s-lg><s-lg><s-l>एतदौत्पातिकं घोरमासीद्भरतसत्तम ।</s-l><s-l>विसंज्ञकल्पे धरणीं गते रामे महात्मनि ॥ २५ ॥</s-l></s-lg><s-lg><s-l>ततो रविर्मन्दमरीचिमण्डलो जगामास्तं पांसुपुञ्जावगाढः ।</s-l><s-l>निशा व्यगाहत्सुखशीतमारुता ततो युद्धं प्रत्यवहारयावः ॥ २६ ॥</s-l></s-lg><s-lg><s-l>एवं राजन्नवहारो बभूव ततः पुनर्विमलेऽभूत्सुघोरम् ।</s-l><s-l>काल्यं काल्यं विंशतिं वै दिनानि तथैव चान्यानि दिनानि त्रीणि ॥ २७ ॥</s-l></s-lg>