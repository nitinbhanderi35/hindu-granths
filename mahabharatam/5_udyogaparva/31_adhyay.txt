<s-lg><s-l> युधिष्ठिर उवाच ।</s-l><s-l>उत सन्तमसन्तं च बालं वृद्धं च संजय ।</s-l><s-l>उताबलं बलीयांसं धाता प्रकुरुते वशे ॥ १ ॥</s-l></s-lg><s-lg><s-l>उत बालाय पाण्डित्यं पण्डितायोत बालताम् ।</s-l><s-l>ददाति सर्वमीशानः पुरस्ताच्छुक्रमुच्चरन् ॥ २ ॥</s-l></s-lg><s-lg><s-l>अलं विज्ञापनाय स्यादाचक्षीथा यथातथम् ।</s-l><s-l>अथो मन्त्रं मन्त्रयित्वा अन्योन्येनातिहृष्टवत् ॥ ३ ॥</s-l></s-lg><s-lg><s-l>गावल्गणे कुरून्गत्वा धृतराष्ट्रं महाबलम् ।</s-l><s-l>अभिवाद्योपसंगृह्य ततः पृच्छेरनामयम् ॥ ४ ॥</s-l></s-lg><s-lg><s-l>ब्रूयाश्चैनं त्वमासीनं कुरुभिः परिवारितम् ।</s-l><s-l>तवैव राजन्वीर्येण सुखं जीवन्ति पाण्डवाः ॥ ५ ॥</s-l></s-lg><s-lg><s-l>तव प्रसादाद्बालास्ते प्राप्ता राज्यमरिंदम ।</s-l><s-l>राज्ये तान्स्थापयित्वाग्रे नोपेक्षीर्विनशिष्यतः ॥ ६ ॥</s-l></s-lg><s-lg><s-l>सर्वमप्येतदेकस्य नालं संजय कस्यचित् ।</s-l><s-l>तात संहत्य जीवामो मा द्विषद्भ्यो वशं गमः ॥ ७ ॥</s-l></s-lg><s-lg><s-l>तथा भीष्मं शांतनवं भारतानां पितामहम् ।</s-l><s-l>शिरसाभिवदेथास्त्वं मम नाम प्रकीर्तयन् ॥ ८ ॥</s-l></s-lg><s-lg><s-l>अभिवाद्य च वक्तव्यस्ततोऽस्माकं पितामहः ।</s-l><s-l>भवता शंतनोर्वंशो निमग्नः पुनरुद्धृतः ॥ ९ ॥</s-l></s-lg><s-lg><s-l>स त्वं कुरु तथा तात स्वमतेन पितामह ।</s-l><s-l>यथा जीवन्ति ते पौत्राः प्रीतिमन्तः परस्परम् ॥ १० ॥</s-l></s-lg><s-lg><s-l>तथैव विदुरं ब्रूयाः कुरूणां मन्त्रधारिणम् ।</s-l><s-l>अयुद्धं सौम्य भाषस्व हितकामो युधिष्ठिरः ॥ ११ ॥</s-l></s-lg><s-lg><s-l>अथो सुयोधनं ब्रूया राजपुत्रममर्षणम् ।</s-l><s-l>मध्ये कुरूणामासीनमनुनीय पुनः पुनः ॥ १२ ॥</s-l></s-lg><s-lg><s-l>अपश्यन्मामुपेक्षन्तं कृष्णामेकां सभागताम् ।</s-l><s-l>तद्दुःखमतितिक्षाम मा वधीष्म कुरूनिति ॥ १३ ॥</s-l></s-lg><s-lg><s-l>एवं पूर्वापरान्क्लेशानतितिक्षन्त पाण्डवाः ।</s-l><s-l>यथा बलीयसः सन्तस्तत्सर्वं कुरवो विदुः ॥ १४ ॥</s-l></s-lg><s-lg><s-l>यन्नः प्राव्राजयः सौम्य अजिनैः प्रतिवासितान् ।</s-l><s-l>तद्दुःखमतितिक्षाम मा वधीष्म कुरूनिति ॥ १५ ॥</s-l></s-lg><s-lg><s-l>यत्तत्सभायामाक्रम्य कृष्णां केशेष्वधर्षयत् ।</s-l><s-l>दुःशासनस्तेऽनुमते तच्चास्माभिरुपेक्षितम् ॥ १६ ॥</s-l></s-lg><s-lg><s-l>यथोचितं स्वकं भागं लभेमहि परंतप ।</s-l><s-l>निवर्तय परद्रव्ये बुद्धिं गृद्धां नरर्षभ ॥ १७ ॥</s-l></s-lg><s-lg><s-l>शान्तिरेवं भवेद्राजन्प्रीतिश्चैव परस्परम् ।</s-l><s-l>राज्यैकदेशमपि नः प्रयच्छ शममिच्छताम् ॥ १८ ॥</s-l></s-lg><s-lg><s-l>कुशस्थलं वृकस्थलमासन्दी वारणावतम् ।</s-l><s-l>अवसानं भवेदत्र किंचिदेव तु पञ्चमम् ॥ १९ ॥</s-l></s-lg><s-lg><s-l>भ्रातॄणां देहि पञ्चानां ग्रामान्पञ्च सुयोधन ।</s-l><s-l>शान्तिर्नोऽस्तु महाप्राज्ञ ज्ञातिभिः सह संजय ॥ २० ॥</s-l></s-lg><s-lg><s-l>भ्राता भ्रातरमन्वेतु पिता पुत्रेण युज्यताम् ।</s-l><s-l>स्मयमानाः समायान्तु पाञ्चालाः कुरुभिः सह ॥ २१ ॥</s-l></s-lg><s-lg><s-l>अक्षतान्कुरुपाञ्चालान्पश्येम इति कामये ।</s-l><s-l>सर्वे सुमनसस्तात शाम्याम भरतर्षभ ॥ २२ ॥</s-l></s-lg><s-lg><s-l>अलमेव शमायास्मि तथा युद्धाय संजय ।</s-l><s-l>धर्मार्थयोरलं चाहं मृदवे दारुणाय च ॥ २३ ॥</s-l></s-lg>