<s-lg><s-l> द्रुपद उवाच ।</s-l><s-l>भूतानां प्राणिनः श्रेष्ठाः प्राणिनां बुद्धिजीविनः ।</s-l><s-l>बुद्धिमत्सु नराः श्रेष्ठा नराणां तु द्विजातयः ॥ १ ॥</s-l></s-lg><s-lg><s-l>द्विजेषु वैद्याः श्रेयांसो वैद्येषु कृतबुद्धयः ।</s-l><s-l>स भवान्कृतबुद्धीनां प्रधान इति मे मतिः ॥ २ ॥</s-l></s-lg><s-lg><s-l>कुलेन च विशिष्टोऽसि वयसा च श्रुतेन च ।</s-l><s-l>प्रज्ञयानवमश्चासि शुक्रेणाङ्गिरसेन च ॥ ३ ॥</s-l></s-lg><s-lg><s-l>विदितं चापि ते सर्वं यथावृत्तः स कौरवः ।</s-l><s-l>पाण्डवश्च यथावृत्तः कुन्तीपुत्रो युधिष्ठिरः ॥ ४ ॥</s-l></s-lg><s-lg><s-l>धृतराष्ट्रस्य विदिते वञ्चिताः पाण्डवाः परैः ।</s-l><s-l>विदुरेणानुनीतोऽपि पुत्रमेवानुवर्तते ॥ ५ ॥</s-l></s-lg><s-lg><s-l>शकुनिर्बुद्धिपूर्वं हि कुन्तीपुत्रं समाह्वयत् ।</s-l><s-l>अनक्षज्ञं मताक्षः सन्क्षत्रवृत्ते स्थितं शुचिम् ॥ ६ ॥</s-l></s-lg><s-lg><s-l>ते तथा वञ्चयित्वा तु धर्मपुत्रं युधिष्ठिरम् ।</s-l><s-l>न कस्यांचिदवस्थायां राज्यं दास्यन्ति वै स्वयम् ॥ ७ ॥</s-l></s-lg><s-lg><s-l>भवांस्तु धर्मसंयुक्तं धृतराष्ट्रं ब्रुवन्वचः ।</s-l><s-l>मनांसि तस्य योधानां ध्रुवमावर्तयिष्यति ॥ ८ ॥</s-l></s-lg><s-lg><s-l>विदुरश्चापि तद्वाक्यं साधयिष्यति तावकम् ।</s-l><s-l>भीष्मद्रोणकृपाणां च भेदं संजनयिष्यति ॥ ९ ॥</s-l></s-lg><s-lg><s-l>अमात्येषु च भिन्नेषु योधेषु विमुखेषु च ।</s-l><s-l>पुनरेकाग्रकरणं तेषां कर्म भविष्यति ॥ १० ॥</s-l></s-lg><s-lg><s-l>एतस्मिन्नन्तरे पार्थाः सुखमेकाग्रबुद्धयः ।</s-l><s-l>सेनाकर्म करिष्यन्ति द्रव्याणां चैव संचयम् ॥ ११ ॥</s-l></s-lg><s-lg><s-l>भिद्यमानेषु च स्वेषु लम्बमाने च वै त्वयि ।</s-l><s-l>न तथा ते करिष्यन्ति सेनाकर्म न संशयः ॥ १२ ॥</s-l></s-lg><s-lg><s-l>एतत्प्रयोजनं चात्र प्राधान्येनोपलभ्यते ।</s-l><s-l>संगत्या धृतराष्ट्रश्च कुर्याद्धर्म्यं वचस्तव ॥ १३ ॥</s-l></s-lg><s-lg><s-l>स भवान्धर्मयुक्तश्च धर्म्यं तेषु समाचरन् ।</s-l><s-l>कृपालुषु परिक्लेशान्पाण्डवानां प्रकीर्तयन् ॥ १४ ॥</s-l></s-lg><s-lg><s-l>वृद्धेषु कुलधर्मं च ब्रुवन्पूर्वैरनुष्ठितम् ।</s-l><s-l>विभेत्स्यति मनांस्येषामिति मे नात्र संशयः ॥ १५ ॥</s-l></s-lg><s-lg><s-l>न च तेभ्यो भयं तेऽस्ति ब्राह्मणो ह्यसि वेदवित् ।</s-l><s-l>दूतकर्मणि युक्तश्च स्थविरश्च विशेषतः ॥ १६ ॥</s-l></s-lg><s-lg><s-l>स भवान्पुष्ययोगेन मुहूर्तेन जयेन च ।</s-l><s-l>कौरवेयान्प्रयात्वाशु कौन्तेयस्यार्थसिद्धये ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>तथानुशिष्टः प्रययौ द्रुपदेन महात्मना ।</s-l><s-l>पुरोधा वृत्तसंपन्नो नगरं नागसाह्वयम् ॥ १८ ॥</s-l></s-lg>