<s-lg><s-l> वैशंपायन उवाच ।</s-l><s-l>शल्यः श्रुत्वा तु दूतानां सैन्येन महता वृतः ।</s-l><s-l>अभ्ययात्पाण्डवान्राजन्सह पुत्रैर्महारथैः ॥ १ ॥</s-l></s-lg><s-lg><s-l>तस्य सेनानिवेशोऽभूदध्यर्धमिव योजनम् ।</s-l><s-l>तथा हि बहुलां सेनां स बिभर्ति नरर्षभः ॥ २ ॥</s-l></s-lg><s-lg><s-l>विचित्रकवचाः शूरा विचित्रध्वजकार्मुकाः ।</s-l><s-l>विचित्राभरणाः सर्वे विचित्ररथवाहनाः ॥ ३ ॥</s-l></s-lg><s-lg><s-l>स्वदेशवेषाभरणा वीराः शतसहस्रशः ।</s-l><s-l>तस्य सेनाप्रणेतारो बभूवुः क्षत्रियर्षभाः ॥ ४ ॥</s-l></s-lg><s-lg><s-l>व्यथयन्निव भूतानि कम्पयन्निव मेदिनीम् ।</s-l><s-l>शनैर्विश्रामयन्सेनां स ययौ येन पाण्डवः ॥ ५ ॥</s-l></s-lg><s-lg><s-l>ततो दुर्योधनः श्रुत्वा महासेनं महारथम् ।</s-l><s-l>उपायान्तमभिद्रुत्य स्वयमानर्च भारत ॥ ६ ॥</s-l></s-lg><s-lg><s-l>कारयामास पूजार्थं तस्य दुर्योधनः सभाः ।</s-l><s-l>रमणीयेषु देशेषु रत्नचित्राः स्वलंकृताः ॥ ७ ॥</s-l></s-lg><s-lg><s-l>स ताः सभाः समासाद्य पूज्यमानो यथामरः ।</s-l><s-l>दुर्योधनस्य सचिवैर्देशे देशे यथार्हतः ।</s-l><s-l>आजगाम सभामन्यां देवावसथवर्चसम् ॥ ८ ॥</s-l></s-lg><s-lg><s-l>स तत्र विषयैर्युक्तः कल्याणैरतिमानुषैः ।</s-l><s-l>मेनेऽभ्यधिकमात्मानमवमेने पुरंदरम् ॥ ९ ॥</s-l></s-lg><s-lg><s-l>पप्रच्छ स ततः प्रेष्यान्प्रहृष्टः क्षत्रियर्षभः ।</s-l><s-l>युधिष्ठिरस्य पुरुषाः के नु चक्रुः सभा इमाः ।</s-l><s-l>आनीयन्तां सभाकाराः प्रदेयार्हा हि मे मताः ॥ १० ॥</s-l></s-lg><s-lg><s-l>गूढो दुर्योधनस्तत्र दर्शयामास मातुलम् ।</s-l><s-l>तं दृष्ट्वा मद्रराजस्तु ज्ञात्वा यत्नं च तस्य तम् ।</s-l><s-l>परिष्वज्याब्रवीत्प्रीत इष्टोऽर्थो गृह्यतामिति ॥ ११ ॥</s-l></s-lg><s-lg><s-l> दुर्योधन उवाच ।</s-l><s-l>सत्यवाग्भव कल्याण वरो वै मम दीयताम् ।</s-l><s-l>सर्वसेनाप्रणेता मे भवान्भवितुमर्हति ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>कृतमित्यब्रवीच्छल्यः किमन्यत्क्रियतामिति ।</s-l><s-l>कृतमित्येव गान्धारिः प्रत्युवाच पुनः पुनः ॥ १३ ॥</s-l></s-lg><s-lg><s-l>स तथा शल्यमामन्त्र्य पुनरायात्स्वकं पुरम् ।</s-l><s-l>शल्यो जगाम कौन्तेयानाख्यातुं कर्म तस्य तत् ॥ १४ ॥</s-l></s-lg><s-lg><s-l>उपप्लव्यं स गत्वा तु स्कन्धावारं प्रविश्य च ।</s-l><s-l>पाण्डवानथ तान्सर्वाञ्शल्यस्तत्र ददर्श ह ॥ १५ ॥</s-l></s-lg><s-lg><s-l>समेत्य तु महाबाहुः शल्यः पाण्डुसुतैस्तदा ।</s-l><s-l>पाद्यमर्घ्यं च गां चैव प्रत्यगृह्णाद्यथाविधि ॥ १६ ॥</s-l></s-lg><s-lg><s-l>ततः कुशलपूर्वं स मद्रराजोऽरिसूदनः ।</s-l><s-l>प्रीत्या परमया युक्तः समाश्लिष्य युधिष्ठिरम् ॥ १७ ॥</s-l></s-lg><s-lg><s-l>तथा भीमार्जुनौ हृष्टौ स्वस्रीयौ च यमावुभौ ।</s-l><s-l>आसने चोपविष्टस्तु शल्यः पार्थमुवाच ह ॥ १८ ॥</s-l></s-lg><s-lg><s-l>कुशलं राजशार्दूल कच्चित्ते कुरुनन्दन ।</s-l><s-l>अरण्यवासाद्दिष्ट्यासि विमुक्तो जयतां वर ॥ १९ ॥</s-l></s-lg><s-lg><s-l>सुदुष्करं कृतं राजन्निर्जने वसता वने ।</s-l><s-l>भ्रातृभिः सह राजेन्द्र कृष्णया चानया सह ॥ २० ॥</s-l></s-lg><s-lg><s-l>अज्ञातवासं घोरं च वसता दुष्करं कृतम् ।</s-l><s-l>दुःखमेव कुतः सौख्यं राज्यभ्रष्टस्य भारत ॥ २१ ॥</s-l></s-lg><s-lg><s-l>दुःखस्यैतस्य महतो धार्तराष्ट्रकृतस्य वै ।</s-l><s-l>अवाप्स्यसि सुखं राजन्हत्वा शत्रून्परंतप ॥ २२ ॥</s-l></s-lg><s-lg><s-l>विदितं ते महाराज लोकतत्त्वं नराधिप ।</s-l><s-l>तस्माल्लोभकृतं किंचित्तव तात न विद्यते ॥ २३ ॥</s-l></s-lg><s-lg><s-l>ततोऽस्याकथयद्राजा दुर्योधनसमागमम् ।</s-l><s-l>तच्च शुश्रूषितं सर्वं वरदानं च भारत ॥ २४ ॥</s-l></s-lg><s-lg><s-l> युधिष्ठिर उवाच ।</s-l><s-l>सुकृतं ते कृतं राजन्प्रहृष्टेनान्तरात्मना ।</s-l><s-l>दुर्योधनस्य यद्वीर त्वया वाचा प्रतिश्रुतम् ।</s-l><s-l>एकं त्विच्छामि भद्रं ते क्रियमाणं महीपते ॥ २५ ॥</s-l></s-lg><s-lg><s-l>भवानिह महाराज वासुदेवसमो युधि ।</s-l><s-l>कर्णार्जुनाभ्यां संप्राप्ते द्वैरथे राजसत्तम ।</s-l><s-l>कर्णस्य भवता कार्यं सारथ्यं नात्र संशयः ॥ २६ ॥</s-l></s-lg><s-lg><s-l>तत्र पाल्योऽर्जुनो राजन्यदि मत्प्रियमिच्छसि ।</s-l><s-l>तेजोवधश्च ते कार्यः सौतेरस्मज्जयावहः ।</s-l><s-l>अकर्तव्यमपि ह्येतत्कर्तुमर्हसि मातुल ॥ २७ ॥</s-l></s-lg><s-lg><s-l> शल्य उवाच ।</s-l><s-l>शृणु पाण्डव भद्रं ते यद्ब्रवीषि दुरात्मनः ।</s-l><s-l>तेजोवधनिमित्तं मां सूतपुत्रस्य संयुगे ॥ २८ ॥</s-l></s-lg><s-lg><s-l>अहं तस्य भविष्यामि संग्रामे सारथिर्ध्रुवम् ।</s-l><s-l>वासुदेवेन हि समं नित्यं मां स हि मन्यते ॥ २९ ॥</s-l></s-lg><s-lg><s-l>तस्याहं कुरुशार्दूल प्रतीपमहितं वचः ।</s-l><s-l>ध्रुवं संकथयिष्यामि योद्धुकामस्य संयुगे ॥ ३० ॥</s-l></s-lg><s-lg><s-l>यथा स हृतदर्पश्च हृततेजाश्च पाण्डव ।</s-l><s-l>भविष्यति सुखं हन्तुं सत्यमेतद्ब्रवीमि ते ॥ ३१ ॥</s-l></s-lg><s-lg><s-l>एवमेतत्करिष्यामि यथा तात त्वमात्थ माम् ।</s-l><s-l>यच्चान्यदपि शक्ष्यामि तत्करिष्यामि ते प्रियम् ॥ ३२ ॥</s-l></s-lg><s-lg><s-l>यच्च दुःखं त्वया प्राप्तं द्यूते वै कृष्णया सह ।</s-l><s-l>परुषाणि च वाक्यानि सूतपुत्रकृतानि वै ॥ ३३ ॥</s-l></s-lg><s-lg><s-l>जटासुरात्परिक्लेशः कीचकाच्च महाद्युते ।</s-l><s-l>द्रौपद्याधिगतं सर्वं दमयन्त्या यथाशुभम् ॥ ३४ ॥</s-l></s-lg><s-lg><s-l>सर्वं दुःखमिदं वीर सुखोदर्कं भविष्यति ।</s-l><s-l>नात्र मन्युस्त्वया कार्यो विधिर्हि बलवत्तरः ॥ ३५ ॥</s-l></s-lg><s-lg><s-l>दुःखानि हि महात्मानः प्राप्नुवन्ति युधिष्ठिर ।</s-l><s-l>देवैरपि हि दुःखानि प्राप्तानि जगतीपते ॥ ३६ ॥</s-l></s-lg><s-lg><s-l>इन्द्रेण श्रूयते राजन्सभार्येण महात्मना ।</s-l><s-l>अनुभूतं महद्दुःखं देवराजेन भारत ॥ ३७ ॥</s-l></s-lg>