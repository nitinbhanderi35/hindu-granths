<s-lg><s-l> भीष्म उवाच ।</s-l><s-l>शिखण्डिवाक्यं श्रुत्वाथ स यक्षो भरतर्षभ ।</s-l><s-l>प्रोवाच मनसा चिन्त्य दैवेनोपनिपीडितः ।</s-l><s-l>भवितव्यं तथा तद्धि मम दुःखाय कौरव ॥ १ ॥</s-l></s-lg><s-lg><s-l>भद्रे कामं करिष्यामि समयं तु निबोध मे ।</s-l><s-l>किंचित्कालान्तरं दास्ये पुंलिङ्गं स्वमिदं तव ।</s-l><s-l>आगन्तव्यं त्वया काले सत्यमेतद्ब्रवीमि ते ॥ २ ॥</s-l></s-lg><s-lg><s-l>प्रभुः संकल्पसिद्धोऽस्मि कामरूपी विहंगमः ।</s-l><s-l>मत्प्रसादात्पुरं चैव त्राहि बन्धूंश्च केवलान् ॥ ३ ॥</s-l></s-lg><s-lg><s-l>स्त्रीलिङ्गं धारयिष्यामि त्वदीयं पार्थिवात्मजे ।</s-l><s-l>सत्यं मे प्रतिजानीहि करिष्यामि प्रियं तव ॥ ४ ॥</s-l></s-lg><s-lg><s-l> शिखण्ड्युवाच ।</s-l><s-l>प्रतिदास्यामि भगवँल्लिङ्गं पुनरिदं तव ।</s-l><s-l>किंचित्कालान्तरं स्त्रीत्वं धारयस्व निशाचर ॥ ५ ॥</s-l></s-lg><s-lg><s-l>प्रतिप्रयाते दाशार्णे पार्थिवे हेमवर्मणि ।</s-l><s-l>कन्यैवाहं भविष्यामि पुरुषस्त्वं भविष्यसि ॥ ६ ॥</s-l></s-lg><s-lg><s-l> भीष्म उवाच ।</s-l><s-l>इत्युक्त्वा समयं तत्र चक्राते तावुभौ नृप ।</s-l><s-l>अन्योन्यस्यानभिद्रोहे तौ संक्रामयतां ततः ॥ ७ ॥</s-l></s-lg><s-lg><s-l>स्त्रीलिङ्गं धारयामास स्थूणो यक्षो नराधिप ।</s-l><s-l>यक्षरूपं च तद्दीप्तं शिखण्डी प्रत्यपद्यत ॥ ८ ॥</s-l></s-lg><s-lg><s-l>ततः शिखण्डी पाञ्चाल्यः पुंस्त्वमासाद्य पार्थिव ।</s-l><s-l>विवेश नगरं हृष्टः पितरं च समासदत् ।</s-l><s-l>यथावृत्तं तु तत्सर्वमाचख्यौ द्रुपदस्य च ॥ ९ ॥</s-l></s-lg><s-lg><s-l>द्रुपदस्तस्य तच्छ्रुत्वा हर्षमाहारयत्परम् ।</s-l><s-l>सभार्यस्तच्च सस्मार महेश्वरवचस्तदा ॥ १० ॥</s-l></s-lg><s-lg><s-l>ततः संप्रेषयामास दशार्णाधिपतेर्नृप ।</s-l><s-l>पुरुषोऽयं मम सुतः श्रद्धत्तां मे भवानिति ॥ ११ ॥</s-l></s-lg><s-lg><s-l>अथ दाशार्णको राजा सहसाभ्यागमत्तदा ।</s-l><s-l>पाञ्चालराजं द्रुपदं दुःखामर्षसमन्वितः ॥ १२ ॥</s-l></s-lg><s-lg><s-l>ततः काम्पिल्यमासाद्य दशार्णाधिपतिस्तदा ।</s-l><s-l>प्रेषयामास सत्कृत्य दूतं ब्रह्मविदां वरम् ॥ १३ ॥</s-l></s-lg><s-lg><s-l>ब्रूहि मद्वचनाद्दूत पाञ्चाल्यं तं नृपाधमम् ।</s-l><s-l>यद्वै कन्यां स्वकन्यार्थे वृतवानसि दुर्मते ।</s-l><s-l>फलं तस्यावलेपस्य द्रक्ष्यस्यद्य न संशयः ॥ १४ ॥</s-l></s-lg><s-lg><s-l>एवमुक्तस्तु तेनासौ ब्राह्मणो राजसत्तम ।</s-l><s-l>दूतः प्रयातो नगरं दाशार्णनृपचोदितः ॥ १५ ॥</s-l></s-lg><s-lg><s-l>तत आसादयामास पुरोधा द्रुपदं पुरे ।</s-l><s-l>तस्मै पाञ्चालको राजा गामर्घ्यं च सुसत्कृतम् ।</s-l><s-l>प्रापयामास राजेन्द्र सह तेन शिखण्डिना ॥ १६ ॥</s-l></s-lg><s-lg><s-l>तां पूजां नाभ्यनन्दत्स वाक्यं चेदमुवाच ह ।</s-l><s-l>यदुक्तं तेन वीरेण राज्ञा काञ्चनवर्मणा ॥ १७ ॥</s-l></s-lg><s-lg><s-l>यत्तेऽहमधमाचार दुहित्रर्थेऽस्मि वञ्चितः ।</s-l><s-l>तस्य पापस्य करणात्फलं प्राप्नुहि दुर्मते ॥ १८ ॥</s-l></s-lg><s-lg><s-l>देहि युद्धं नरपते ममाद्य रणमूर्धनि ।</s-l><s-l>उद्धरिष्यामि ते सद्यः सामात्यसुतबान्धवम् ॥ १९ ॥</s-l></s-lg><s-lg><s-l>तदुपालम्भसंयुक्तं श्रावितः किल पार्थिवः ।</s-l><s-l>दशार्णपतिदूतेन मन्त्रिमध्ये पुरोधसा ॥ २० ॥</s-l></s-lg><s-lg><s-l>अब्रवीद्भरतश्रेष्ठ द्रुपदः प्रणयानतः ।</s-l><s-l>यदाह मां भवान्ब्रह्मन्संबन्धिवचनाद्वचः ।</s-l><s-l>तस्योत्तरं प्रतिवचो दूत एव वदिष्यति ॥ २१ ॥</s-l></s-lg><s-lg><s-l>ततः संप्रेषयामास द्रुपदोऽपि महात्मने ।</s-l><s-l>हिरण्यवर्मणे दूतं ब्राह्मणं वेदपारगम् ॥ २२ ॥</s-l></s-lg><s-lg><s-l>समागम्य तु राज्ञा स दशार्णपतिना तदा ।</s-l><s-l>तद्वाक्यमाददे राजन्यदुक्तं द्रुपदेन ह ॥ २३ ॥</s-l></s-lg><s-lg><s-l>आगमः क्रियतां व्यक्तं कुमारो वै सुतो मम ।</s-l><s-l>मिथ्यैतदुक्तं केनापि तन्न श्रद्धेयमित्युत ॥ २४ ॥</s-l></s-lg><s-lg><s-l>ततः स राजा द्रुपदस्य श्रुत्वा विमर्शयुक्तो युवतीर्वरिष्ठाः ।</s-l><s-l>संप्रेषयामास सुचारुरूपाः शिखण्डिनं स्त्री पुमान्वेति वेत्तुम् ॥ २५ ॥</s-l></s-lg><s-lg><s-l>ताः प्रेषितास्तत्त्वभावं विदित्वा प्रीत्या राज्ञे तच्छशंसुर्हि सर्वम् ।</s-l><s-l>शिखण्डिनं पुरुषं कौरवेन्द्र दशार्णराजाय महानुभावम् ॥ २६ ॥</s-l></s-lg><s-lg><s-l>ततः कृत्वा तु राजा स आगमं प्रीतिमानथ ।</s-l><s-l>संबन्धिना समागम्य हृष्टो वासमुवास ह ॥ २७ ॥</s-l></s-lg><s-lg><s-l>शिखण्डिने च मुदितः प्रादाद्वित्तं जनेश्वरः ।</s-l><s-l>हस्तिनोऽश्वांश्च गाश्चैव दास्यो बहुशतास्तथा ।</s-l><s-l>पूजितश्च प्रतिययौ निवर्त्य तनयां किल ॥ २८ ॥</s-l></s-lg><s-lg><s-l>विनीतकिल्बिषे प्रीते हेमवर्मणि पार्थिवे ।</s-l><s-l>प्रतियाते तु दाशार्णे हृष्टरूपा शिखण्डिनी ॥ २९ ॥</s-l></s-lg><s-lg><s-l>कस्यचित्त्वथ कालस्य कुबेरो नरवाहनः ।</s-l><s-l>लोकानुयात्रां कुर्वाणः स्थूणस्यागान्निवेशनम् ॥ ३० ॥</s-l></s-lg><s-lg><s-l>स तद्गृहस्योपरि वर्तमान आलोकयामास धनाधिगोप्ता ।</s-l><s-l>स्थूणस्य यक्षस्य निशाम्य वेश्म स्वलंकृतं माल्यगुणैर्विचित्रम् ॥ ३१ ॥</s-l></s-lg><s-lg><s-l>लाजैश्च गन्धैश्च तथा वितानैरभ्यर्चितं धूपनधूपितं च ।</s-l><s-l>ध्वजैः पताकाभिरलंकृतं च भक्ष्यान्नपेयामिषदत्तहोमम् ॥ ३२ ॥</s-l></s-lg><s-lg><s-l>तत्स्थानं तस्य दृष्ट्वा तु सर्वतः समलंकृतम् ।</s-l><s-l>अथाब्रवीद्यक्षपतिस्तान्यक्षाननुगांस्तदा ॥ ३३ ॥</s-l></s-lg><s-lg><s-l>स्वलंकृतमिदं वेश्म स्थूणस्यामितविक्रमाः ।</s-l><s-l>नोपसर्पति मां चापि कस्मादद्य सुमन्दधीः ॥ ३४ ॥</s-l></s-lg><s-lg><s-l>यस्माज्जानन्सुमन्दात्मा मामसौ नोपसर्पति ।</s-l><s-l>तस्मात्तस्मै महादण्डो धार्यः स्यादिति मे मतिः ॥ ३५ ॥</s-l></s-lg><s-lg><s-l> यक्षा ऊचुः ।</s-l><s-l>द्रुपदस्य सुता राजन्राज्ञो जाता शिखण्डिनी ।</s-l><s-l>तस्यै निमित्ते कस्मिंश्चित्प्रादात्पुरुषलक्षणम् ॥ ३६ ॥</s-l></s-lg><s-lg><s-l>अग्रहील्लक्षणं स्त्रीणां स्त्रीभूतस्तिष्ठते गृहे ।</s-l><s-l>नोपसर्पति तेनासौ सव्रीडः स्त्रीस्वरूपवान् ॥ ३७ ॥</s-l></s-lg><s-lg><s-l>एतस्मात्कारणाद्राजन्स्थूणो न त्वाद्य पश्यति ।</s-l><s-l>श्रुत्वा कुरु यथान्यायं विमानमिह तिष्ठताम् ॥ ३८ ॥</s-l></s-lg><s-lg><s-l> भीष्म उवाच ।</s-l><s-l>आनीयतां स्थूण इति ततो यक्षाधिपोऽब्रवीत् ।</s-l><s-l>कर्तास्मि निग्रहं तस्येत्युवाच स पुनः पुनः ॥ ३९ ॥</s-l></s-lg><s-lg><s-l>सोऽभ्यगच्छत यक्षेन्द्रमाहूतः पृथिवीपते ।</s-l><s-l>स्त्रीस्वरूपो महाराज तस्थौ व्रीडासमन्वितः ॥ ४० ॥</s-l></s-lg><s-lg><s-l>तं शशाप सुसंक्रुद्धो धनदः कुरुनन्दन ।</s-l><s-l>एवमेव भवत्वस्य स्त्रीत्वं पापस्य गुह्यकाः ॥ ४१ ॥</s-l></s-lg><s-lg><s-l>ततोऽब्रवीद्यक्षपतिर्महात्मा यस्माददास्त्ववमन्येह यक्षान् ।</s-l><s-l>शिखण्डिने लक्षणं पापबुद्धे स्त्रीलक्षणं चाग्रहीः पापकर्मन् ॥ ४२ ॥</s-l></s-lg><s-lg><s-l>अप्रवृत्तं सुदुर्बुद्धे यस्मादेतत्कृतं त्वया ।</s-l><s-l>तस्मादद्य प्रभृत्येव त्वं स्त्री स पुरुषस्तथा ॥ ४३ ॥</s-l></s-lg><s-lg><s-l>ततः प्रसादयामासुर्यक्षा वैश्रवणं किल ।</s-l><s-l>स्थूणस्यार्थे कुरुष्वान्तं शापस्येति पुनः पुनः ॥ ४४ ॥</s-l></s-lg><s-lg><s-l>ततो महात्मा यक्षेन्द्रः प्रत्युवाचानुगामिनः ।</s-l><s-l>सर्वान्यक्षगणांस्तात शापस्यान्तचिकीर्षया ॥ ४५ ॥</s-l></s-lg><s-lg><s-l>हते शिखण्डिनि रणे स्वरूपं प्रतिपत्स्यते ।</s-l><s-l>स्थूणो यक्षो निरुद्वेगो भवत्विति महामनाः ॥ ४६ ॥</s-l></s-lg><s-lg><s-l>इत्युक्त्वा भगवान्देवो यक्षराक्षसपूजितः ।</s-l><s-l>प्रययौ सह तैः सर्वैर्निमेषान्तरचारिभिः ॥ ४७ ॥</s-l></s-lg><s-lg><s-l>स्थूणस्तु शापं संप्राप्य तत्रैव न्यवसत्तदा ।</s-l><s-l>समये चागमत्तं वै शिखण्डी स क्षपाचरम् ॥ ४८ ॥</s-l></s-lg><s-lg><s-l>सोऽभिगम्याब्रवीद्वाक्यं प्राप्तोऽस्मि भगवन्निति ।</s-l><s-l>तमब्रवीत्ततः स्थूणः प्रीतोऽस्मीति पुनः पुनः ॥ ४९ ॥</s-l></s-lg><s-lg><s-l>आर्जवेनागतं दृष्ट्वा राजपुत्रं शिखण्डिनम् ।</s-l><s-l>सर्वमेव यथावृत्तमाचचक्षे शिखण्डिने ॥ ५० ॥</s-l></s-lg><s-lg><s-l> यक्ष उवाच ।</s-l><s-l>शप्तो वैश्रवणेनास्मि त्वत्कृते पार्थिवात्मज ।</s-l><s-l>गच्छेदानीं यथाकामं चर लोकान्यथासुखम् ॥ ५१ ॥</s-l></s-lg><s-lg><s-l>दिष्टमेतत्पुरा मन्ये न शक्यमतिवर्तितुम् ।</s-l><s-l>गमनं तव चेतो हि पौलस्त्यस्य च दर्शनम् ॥ ५२ ॥</s-l></s-lg><s-lg><s-l> भीष्म उवाच ।</s-l><s-l>एवमुक्तः शिखण्डी तु स्थूणयक्षेण भारत ।</s-l><s-l>प्रत्याजगाम नगरं हर्षेण महतान्वितः ॥ ५३ ॥</s-l></s-lg><s-lg><s-l>पूजयामास विविधैर्गन्धमाल्यैर्महाधनैः ।</s-l><s-l>द्विजातीन्देवताश्चापि चैत्यानथ चतुष्पथान् ॥ ५४ ॥</s-l></s-lg><s-lg><s-l>द्रुपदः सह पुत्रेण सिद्धार्थेन शिखण्डिना ।</s-l><s-l>मुदं च परमां लेभे पाञ्चाल्यः सह बान्धवैः ॥ ५५ ॥</s-l></s-lg><s-lg><s-l>शिष्यार्थं प्रददौ चापि द्रोणाय कुरुपुंगव ।</s-l><s-l>शिखण्डिनं महाराज पुत्रं स्त्रीपूर्विणं तथा ॥ ५६ ॥</s-l></s-lg><s-lg><s-l>प्रतिपेदे चतुष्पादं धनुर्वेदं नृपात्मजः ।</s-l><s-l>शिखण्डी सह युष्माभिर्धृष्टद्युम्नश्च पार्षतः ॥ ५७ ॥</s-l></s-lg><s-lg><s-l>मम त्वेतच्चरास्तात यथावत्प्रत्यवेदयन् ।</s-l><s-l>जडान्धबधिराकारा ये युक्ता द्रुपदे मया ॥ ५८ ॥</s-l></s-lg><s-lg><s-l>एवमेष महाराज स्त्रीपुमान्द्रुपदात्मजः ।</s-l><s-l>संभूतः कौरवश्रेष्ठ शिखण्डी रथसत्तमः ॥ ५९ ॥</s-l></s-lg><s-lg><s-l>ज्येष्ठा काशिपतेः कन्या अम्बा नामेति विश्रुता ।</s-l><s-l>द्रुपदस्य कुले जाता शिखण्डी भरतर्षभ ॥ ६० ॥</s-l></s-lg><s-lg><s-l>नाहमेनं धनुष्पाणिं युयुत्सुं समुपस्थितम् ।</s-l><s-l>मुहूर्तमपि पश्येयं प्रहरेयं न चाप्युत ॥ ६१ ॥</s-l></s-lg><s-lg><s-l>व्रतमेतन्मम सदा पृथिव्यामपि विश्रुतम् ।</s-l><s-l>स्त्रियां स्त्रीपूर्वके चापि स्त्रीनाम्नि स्त्रीस्वरूपिणि ॥ ६२ ॥</s-l></s-lg><s-lg><s-l>न मुञ्चेयमहं बाणानिति कौरवनन्दन ।</s-l><s-l>न हन्यामहमेतेन कारणेन शिखण्डिनम् ॥ ६३ ॥</s-l></s-lg><s-lg><s-l>एतत्तत्त्वमहं वेद जन्म तात शिखण्डिनः ।</s-l><s-l>ततो नैनं हनिष्यामि समरेष्वाततायिनम् ॥ ६४ ॥</s-l></s-lg><s-lg><s-l>यदि भीष्मः स्त्रियं हन्याद्धन्यादात्मानमप्युत ।</s-l><s-l>नैनं तस्माद्धनिष्यामि दृष्ट्वापि समरे स्थितम् ॥ ६५ ॥</s-l></s-lg><s-lg><s-l> संजय उवाच ।</s-l><s-l>एतच्छ्रुत्वा तु कौरव्यो राजा दुर्योधनस्तदा ।</s-l><s-l>मुहूर्तमिव स ध्यात्वा भीष्मे युक्तममन्यत ॥ ६६ ॥</s-l></s-lg>