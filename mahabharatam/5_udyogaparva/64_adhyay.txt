<s-lg><s-l> वैशंपायन उवाच ।</s-l><s-l>एवमुक्त्वा महाप्राज्ञो धृतराष्ट्रः सुयोधनम् ।</s-l><s-l>पुनरेव महाभागः संजयं पर्यपृच्छत ॥ १ ॥</s-l></s-lg><s-lg><s-l>ब्रूहि संजय यच्छेषं वासुदेवादनन्तरम् ।</s-l><s-l>यदर्जुन उवाच त्वां परं कौतूहलं हि मे ॥ २ ॥</s-l></s-lg><s-lg><s-l> संजय उवाच ।</s-l><s-l>वासुदेववचः श्रुत्वा कुन्तीपुत्रो धनंजयः ।</s-l><s-l>उवाच काले दुर्धर्षो वासुदेवस्य शृण्वतः ॥ ३ ॥</s-l></s-lg><s-lg><s-l>पितामहं शांतनवं धृतराष्ट्रं च संजय ।</s-l><s-l>द्रोणं कृपं च कर्णं च महाराजं च बाह्लिकम् ॥ ४ ॥</s-l></s-lg><s-lg><s-l>द्रौणिं च सोमदत्तं च शकुनिं चापि सौबलम् ।</s-l><s-l>दुःशासनं शलं चैव पुरुमित्रं विविंशतिम् ॥ ५ ॥</s-l></s-lg><s-lg><s-l>विकर्णं चित्रसेनं च जयत्सेनं च पार्थिवम् ।</s-l><s-l>विन्दानुविन्दावावन्त्यौ दुर्मुखं चापि कौरवम् ॥ ६ ॥</s-l></s-lg><s-lg><s-l>सैन्धवं दुःसहं चैव भूरिश्रवसमेव च ।</s-l><s-l>भगदत्तं च राजानं जलसंधं च पार्थिवम् ॥ ७ ॥</s-l></s-lg><s-lg><s-l>ये चाप्यन्ये पार्थिवास्तत्र योद्धुं समागताः कौरवाणां प्रियार्थम् ।</s-l><s-l>मुमूर्षवः पाण्डवाग्नौ प्रदीप्ते समानीता धार्तराष्ट्रेण सूत ॥ ८ ॥</s-l></s-lg><s-lg><s-l>यथान्यायं कौशलं वन्दनं च समागता मद्वचनेन वाच्याः ।</s-l><s-l>इदं ब्रूयाः संजय राजमध्ये सुयोधनं पापकृतां प्रधानम् ॥ ९ ॥</s-l></s-lg><s-lg><s-l>अमर्षणं दुर्मतिं राजपुत्रं पापात्मानं धार्तराष्ट्रं सुलुब्धम् ।</s-l><s-l>सर्वं ममैतद्वचनं समग्रं सहामात्यं संजय श्रावयेथाः ॥ १० ॥</s-l></s-lg><s-lg><s-l>एवं प्रतिष्ठाप्य धनंजयो मां ततोऽर्थवद्धर्मवच्चापि वाक्यम् ।</s-l><s-l>प्रोवाचेदं वासुदेवं समीक्ष्य पार्थो धीमाँल्लोहितान्तायताक्षः ॥ ११ ॥</s-l></s-lg><s-lg><s-l>यथा श्रुतं ते वदतो महात्मनो मधुप्रवीरस्य वचः समाहितम् ।</s-l><s-l>तथैव वाच्यं भवता हि मद्वचः समागतेषु क्षितिपेषु सर्वशः ॥ १२ ॥</s-l></s-lg><s-lg><s-l>शराग्निधूमे रथनेमिनादिते धनुःस्रुवेणास्त्रबलापहारिणा ।</s-l><s-l>यथा न होमः क्रियते महामृधे तथा समेत्य प्रयतध्वमादृताः ॥ १३ ॥</s-l></s-lg><s-lg><s-l>न चेत्प्रयच्छध्वममित्रघातिनो युधिष्ठिरस्यांशमभीप्सितं स्वकम् ।</s-l><s-l>नयामि वः स्वाश्वपदातिकुञ्जरान्दिशं पितॄणामशिवां शितैः शरैः ॥ १४ ॥</s-l></s-lg><s-lg><s-l>ततोऽहमामन्त्र्य चतुर्भुजं हरिं धनंजयं चैव नमस्य सत्वरः ।</s-l><s-l>जवेन संप्राप्त इहामरद्युते तवान्तिकं प्रापयितुं वचो महत् ॥ १५ ॥</s-l></s-lg>