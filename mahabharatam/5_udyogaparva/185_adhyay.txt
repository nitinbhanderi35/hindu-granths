<s-lg><s-l> भीष्म उवाच ।</s-l><s-l>ततो रात्र्यां व्यतीतायां प्रतिबुद्धोऽस्मि भारत ।</s-l><s-l>तं च संचिन्त्य वै स्वप्नमवापं हर्षमुत्तमम् ॥ १ ॥</s-l></s-lg><s-lg><s-l>ततः समभवद्युद्धं मम तस्य च भारत ।</s-l><s-l>तुमुलं सर्वभूतानां लोमहर्षणमद्भुतम् ॥ २ ॥</s-l></s-lg><s-lg><s-l>ततो बाणमयं वर्षं ववर्ष मयि भार्गवः ।</s-l><s-l>न्यवारयमहं तं च शरजालेन भारत ॥ ३ ॥</s-l></s-lg><s-lg><s-l>ततः परमसंक्रुद्धः पुनरेव महातपाः ।</s-l><s-l>ह्यस्तनेनैव कोपेन शक्तिं वै प्राहिणोन्मयि ॥ ४ ॥</s-l></s-lg><s-lg><s-l>इन्द्राशनिसमस्पर्शां यमदण्डोपमप्रभाम् ।</s-l><s-l>ज्वलन्तीमग्निवत्संख्ये लेलिहानां समन्ततः ॥ ५ ॥</s-l></s-lg><s-lg><s-l>ततो भरतशार्दूल धिष्ण्यमाकाशगं यथा ।</s-l><s-l>सा मामभ्यहनत्तूर्णमंसदेशे च भारत ॥ ६ ॥</s-l></s-lg><s-lg><s-l>अथासृङ्मेऽस्रवद्घोरं गिरेर्गैरिकधातुवत् ।</s-l><s-l>रामेण सुमहाबाहो क्षतस्य क्षतजेक्षण ॥ ७ ॥</s-l></s-lg><s-lg><s-l>ततोऽहं जामदग्न्याय भृशं क्रोधसमन्वितः ।</s-l><s-l>प्रेषयं मृत्युसंकाशं बाणं सर्पविषोपमम् ॥ ८ ॥</s-l></s-lg><s-lg><s-l>स तेनाभिहतो वीरो ललाटे द्विजसत्तमः ।</s-l><s-l>अशोभत महाराज सशृङ्ग इव पर्वतः ॥ ९ ॥</s-l></s-lg><s-lg><s-l>स संरब्धः समावृत्य बाणं कालान्तकोपमम् ।</s-l><s-l>संदधे बलवत्कृष्य घोरं शत्रुनिबर्हणम् ॥ १० ॥</s-l></s-lg><s-lg><s-l>स वक्षसि पपातोग्रः शरो व्याल इव श्वसन् ।</s-l><s-l>महीं राजंस्ततश्चाहमगच्छं रुधिराविलः ॥ ११ ॥</s-l></s-lg><s-lg><s-l>अवाप्य तु पुनः संज्ञां जामदग्न्याय धीमते ।</s-l><s-l>प्राहिण्वं विमलां शक्तिं ज्वलन्तीमशनीमिव ॥ १२ ॥</s-l></s-lg><s-lg><s-l>सा तस्य द्विजमुख्यस्य निपपात भुजान्तरे ।</s-l><s-l>विह्वलश्चाभवद्राजन्वेपथुश्चैनमाविशत् ॥ १३ ॥</s-l></s-lg><s-lg><s-l>तत एनं परिष्वज्य सखा विप्रो महातपाः ।</s-l><s-l>अकृतव्रणः शुभैर्वाक्यैराश्वासयदनेकधा ॥ १४ ॥</s-l></s-lg><s-lg><s-l>समाश्वस्तस्तदा रामः क्रोधामर्षसमन्वितः ।</s-l><s-l>प्रादुश्चक्रे तदा ब्राह्मं परमास्त्रं महाव्रतः ॥ १५ ॥</s-l></s-lg><s-lg><s-l>ततस्तत्प्रतिघातार्थं ब्राह्ममेवास्त्रमुत्तमम् ।</s-l><s-l>मया प्रयुक्तं जज्वाल युगान्तमिव दर्शयत् ॥ १६ ॥</s-l></s-lg><s-lg><s-l>तयोर्ब्रह्मास्त्रयोरासीदन्तरा वै समागमः ।</s-l><s-l>असंप्राप्यैव रामं च मां च भारतसत्तम ॥ १७ ॥</s-l></s-lg><s-lg><s-l>ततो व्योम्नि प्रादुरभूत्तेज एव हि केवलम् ।</s-l><s-l>भूतानि चैव सर्वाणि जग्मुरार्तिं विशां पते ॥ १८ ॥</s-l></s-lg><s-lg><s-l>ऋषयश्च सगन्धर्वा देवताश्चैव भारत ।</s-l><s-l>संतापं परमं जग्मुरस्त्रतेजोभिपीडिताः ॥ १९ ॥</s-l></s-lg><s-lg><s-l>ततश्चचाल पृथिवी सपर्वतवनद्रुमा ।</s-l><s-l>संतप्तानि च भूतानि विषादं जग्मुरुत्तमम् ॥ २० ॥</s-l></s-lg><s-lg><s-l>प्रजज्वाल नभो राजन्धूमायन्ते दिशो दश ।</s-l><s-l>न स्थातुमन्तरिक्षे च शेकुराकाशगास्तदा ॥ २१ ॥</s-l></s-lg><s-lg><s-l>ततो हाहाकृते लोके सदेवासुरराक्षसे ।</s-l><s-l>इदमन्तरमित्येव योक्तुकामोऽस्मि भारत ॥ २२ ॥</s-l></s-lg><s-lg><s-l>प्रस्वापमस्त्रं दयितं वचनाद्ब्रह्मवादिनाम् ।</s-l><s-l>चिन्तितं च तदस्त्रं मे मनसि प्रत्यभात्तदा ॥ २३ ॥</s-l></s-lg>