<s-lg><s-l> धृतराष्ट्र उवाच ।</s-l><s-l>भगवन्नेवमेवैतद्यथा वदसि नारद ।</s-l><s-l>इच्छामि चाहमप्येवं न त्वीशो भगवन्नहम् ॥ १ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा ततः कृष्णमभ्यभाषत भारत ।</s-l><s-l>स्वर्ग्यं लोक्यं च मामात्थ धर्म्यं न्याय्यं च केशव ॥ २ ॥</s-l></s-lg><s-lg><s-l>न त्वहं स्ववशस्तात क्रियमाणं न मे प्रियम् ।</s-l><s-l>अङ्ग दुर्योधनं कृष्ण मन्दं शास्त्रातिगं मम ॥ ३ ॥</s-l></s-lg><s-lg><s-l>अनुनेतुं महाबाहो यतस्व पुरुषोत्तम ।</s-l><s-l>सुहृत्कार्यं तु सुमहत्कृतं ते स्याज्जनार्दन ॥ ४ ॥</s-l></s-lg><s-lg><s-l>ततोऽभ्यावृत्य वार्ष्णेयो दुर्योधनममर्षणम् ।</s-l><s-l>अब्रवीन्मधुरां वाचं सर्वधर्मार्थतत्त्ववित् ॥ ५ ॥</s-l></s-lg><s-lg><s-l>दुर्योधन निबोधेदं मद्वाक्यं कुरुसत्तम ।</s-l><s-l>समर्थं ते विशेषेण सानुबन्धस्य भारत ॥ ६ ॥</s-l></s-lg><s-lg><s-l>महाप्राज्ञ कुले जातः साध्वेतत्कर्तुमर्हसि ।</s-l><s-l>श्रुतवृत्तोपसंपन्नः सर्वैः समुदितो गुणैः ॥ ७ ॥</s-l></s-lg><s-lg><s-l>दौष्कुलेया दुरात्मानो नृशंसा निरपत्रपाः ।</s-l><s-l>त एतदीदृशं कुर्युर्यथा त्वं तात मन्यसे ॥ ८ ॥</s-l></s-lg><s-lg><s-l>धर्मार्थयुक्ता लोकेऽस्मिन्प्रवृत्तिर्लक्ष्यते सताम् ।</s-l><s-l>असतां विपरीता तु लक्ष्यते भरतर्षभ ॥ ९ ॥</s-l></s-lg><s-lg><s-l>विपरीता त्वियं वृत्तिरसकृल्लक्ष्यते त्वयि ।</s-l><s-l>अधर्मश्चानुबन्धोऽत्र घोरः प्राणहरो महान् ॥ १० ॥</s-l></s-lg><s-lg><s-l>अनेकशस्त्वन्निमित्तमयशस्यं च भारत ।</s-l><s-l>तमनर्थं परिहरन्नात्मश्रेयः करिष्यसि ॥ ११ ॥</s-l></s-lg><s-lg><s-l>भ्रातॄणामथ भृत्यानां मित्राणां च परंतप ।</s-l><s-l>अधर्म्यादयशस्याच्च कर्मणस्त्वं प्रमोक्ष्यसे ॥ १२ ॥</s-l></s-lg><s-lg><s-l>प्राज्ञैः शूरैर्महोत्साहैरात्मवद्भिर्बहुश्रुतैः ।</s-l><s-l>संधत्स्व पुरुषव्याघ्र पाण्डवैर्भरतर्षभ ॥ १३ ॥</s-l></s-lg><s-lg><s-l>तद्धितं च प्रियं चैव धृतराष्ट्रस्य धीमतः ।</s-l><s-l>पितामहस्य द्रोणस्य विदुरस्य महामतेः ॥ १४ ॥</s-l></s-lg><s-lg><s-l>कृपस्य सोमदत्तस्य बाह्लीकस्य च धीमतः ।</s-l><s-l>अश्वत्थाम्नो विकर्णस्य संजयस्य विशां पते ॥ १५ ॥</s-l></s-lg><s-lg><s-l>ज्ञातीनां चैव भूयिष्ठं मित्राणां च परंतप ।</s-l><s-l>शमे शर्म भवेत्तात सर्वस्य जगतस्तथा ॥ १६ ॥</s-l></s-lg><s-lg><s-l>ह्रीमानसि कुले जातः श्रुतवाननृशंसवान् ।</s-l><s-l>तिष्ठ तात पितुः शास्त्रे मातुश्च भरतर्षभ ॥ १७ ॥</s-l></s-lg><s-lg><s-l>एतच्छ्रेयो हि मन्यन्ते पिता यच्छास्ति भारत ।</s-l><s-l>उत्तमापद्गतः सर्वः पितुः स्मरति शासनम् ॥ १८ ॥</s-l></s-lg><s-lg><s-l>रोचते ते पितुस्तात पाण्डवैः सह संगमः ।</s-l><s-l>सामात्यस्य कुरुश्रेष्ठ तत्तुभ्यं तात रोचताम् ॥ १९ ॥</s-l></s-lg><s-lg><s-l>श्रुत्वा यः सुहृदां शास्त्रं मर्त्यो न प्रतिपद्यते ।</s-l><s-l>विपाकान्ते दहत्येनं किंपाकमिव भक्षितम् ॥ २० ॥</s-l></s-lg><s-lg><s-l>यस्तु निःश्रेयसं वाक्यं मोहान्न प्रतिपद्यते ।</s-l><s-l>स दीर्घसूत्रो हीनार्थः पश्चात्तापेन युज्यते ॥ २१ ॥</s-l></s-lg><s-lg><s-l>यस्तु निःश्रेयसं श्रुत्वा प्राप्तमेवाभिपद्यते ।</s-l><s-l>आत्मनो मतमुत्सृज्य स लोके सुखमेधते ॥ २२ ॥</s-l></s-lg><s-lg><s-l>योऽर्थकामस्य वचनं प्रातिकूल्यान्न मृष्यते ।</s-l><s-l>शृणोति प्रतिकूलानि द्विषतां वशमेति सः ॥ २३ ॥</s-l></s-lg><s-lg><s-l>सतां मतमतिक्रम्य योऽसतां वर्तते मते ।</s-l><s-l>शोचन्ते व्यसने तस्य सुहृदो नचिरादिव ॥ २४ ॥</s-l></s-lg><s-lg><s-l>मुख्यानमात्यानुत्सृज्य यो निहीनान्निषेवते ।</s-l><s-l>स घोरामापदं प्राप्य नोत्तारमधिगच्छति ॥ २५ ॥</s-l></s-lg><s-lg><s-l>योऽसत्सेवी वृथाचारो न श्रोता सुहृदां सदा ।</s-l><s-l>परान्वृणीते स्वान्द्वेष्टि तं गौः शपति भारत ॥ २६ ॥</s-l></s-lg><s-lg><s-l>स त्वं विरुध्य तैर्वीरैरन्येभ्यस्त्राणमिच्छसि ।</s-l><s-l>अशिष्टेभ्योऽसमर्थेभ्यो मूढेभ्यो भरतर्षभ ॥ २७ ॥</s-l></s-lg><s-lg><s-l>को हि शक्रसमाञ्ज्ञातीनतिक्रम्य महारथान् ।</s-l><s-l>अन्येभ्यस्त्राणमाशंसेत्त्वदन्यो भुवि मानवः ॥ २८ ॥</s-l></s-lg><s-lg><s-l>जन्मप्रभृति कौन्तेया नित्यं विनिकृतास्त्वया ।</s-l><s-l>न च ते जातु कुप्यन्ति धर्मात्मानो हि पाण्डवाः ॥ २९ ॥</s-l></s-lg><s-lg><s-l>मिथ्याप्रचरितास्तात जन्मप्रभृति पाण्डवाः ।</s-l><s-l>त्वयि सम्यङ्महाबाहो प्रतिपन्ना यशस्विनः ॥ ३० ॥</s-l></s-lg><s-lg><s-l>त्वयापि प्रतिपत्तव्यं तथैव भरतर्षभ ।</s-l><s-l>स्वेषु बन्धुषु मुख्येषु मा मन्युवशमन्वगाः ॥ ३१ ॥</s-l></s-lg><s-lg><s-l>त्रिवर्गयुक्ता प्राज्ञानामारम्भा भरतर्षभ ।</s-l><s-l>धर्मार्थावनुरुध्यन्ते त्रिवर्गासंभवे नराः ॥ ३२ ॥</s-l></s-lg><s-lg><s-l>पृथक्तु विनिविष्टानां धर्मं धीरोऽनुरुध्यते ।</s-l><s-l>मध्यमोऽर्थं कलिं बालः काममेवानुरुध्यते ॥ ३३ ॥</s-l></s-lg><s-lg><s-l>इन्द्रियैः प्रसृतो लोभाद्धर्मं विप्रजहाति यः ।</s-l><s-l>कामार्थावनुपायेन लिप्समानो विनश्यति ॥ ३४ ॥</s-l></s-lg><s-lg><s-l>कामार्थौ लिप्समानस्तु धर्ममेवादितश्चरेत् ।</s-l><s-l>न हि धर्मादपैत्यर्थः कामो वापि कदाचन ॥ ३५ ॥</s-l></s-lg><s-lg><s-l>उपायं धर्ममेवाहुस्त्रिवर्गस्य विशां पते ।</s-l><s-l>लिप्समानो हि तेनाशु कक्षेऽग्निरिव वर्धते ॥ ३६ ॥</s-l></s-lg><s-lg><s-l>स त्वं तातानुपायेन लिप्ससे भरतर्षभ ।</s-l><s-l>आधिराज्यं महद्दीप्तं प्रथितं सर्वराजसु ॥ ३७ ॥</s-l></s-lg><s-lg><s-l>आत्मानं तक्षति ह्येष वनं परशुना यथा ।</s-l><s-l>यः सम्यग्वर्तमानेषु मिथ्या राजन्प्रवर्तते ॥ ३८ ॥</s-l></s-lg><s-lg><s-l>न तस्य हि मतिं छिन्द्याद्यस्य नेच्छेत्पराभवम् ।</s-l><s-l>अविच्छिन्नस्य धीरस्य कल्याणे धीयते मतिः ॥ ३९ ॥</s-l></s-lg><s-lg><s-l>त्यक्तात्मानं न बाधेत त्रिषु लोकेषु भारत ।</s-l><s-l>अप्यन्यं प्राकृतं किंचित्किमु तान्पाण्डवर्षभान् ॥ ४० ॥</s-l></s-lg><s-lg><s-l>अमर्षवशमापन्नो न किंचिद्बुध्यते नरः ।</s-l><s-l>छिद्यते ह्याततं सर्वं प्रमाणं पश्य भारत ॥ ४१ ॥</s-l></s-lg><s-lg><s-l>श्रेयस्ते दुर्जनात्तात पाण्डवैः सह संगमः ।</s-l><s-l>तैर्हि संप्रीयमाणस्त्वं सर्वान्कामानवाप्स्यसि ॥ ४२ ॥</s-l></s-lg><s-lg><s-l>पाण्डवैर्निर्जितां भूमिं भुञ्जानो राजसत्तम ।</s-l><s-l>पाण्डवान्पृष्ठतः कृत्वा त्राणमाशंससेऽन्यतः ॥ ४३ ॥</s-l></s-lg><s-lg><s-l>दुःशासने दुर्विषहे कर्णे चापि ससौबले ।</s-l><s-l>एतेष्वैश्वर्यमाधाय भूतिमिच्छसि भारत ॥ ४४ ॥</s-l></s-lg><s-lg><s-l>न चैते तव पर्याप्ता ज्ञाने धर्मार्थयोस्तथा ।</s-l><s-l>विक्रमे चाप्यपर्याप्ताः पाण्डवान्प्रति भारत ॥ ४५ ॥</s-l></s-lg><s-lg><s-l>न हीमे सर्वराजानः पर्याप्ताः सहितास्त्वया ।</s-l><s-l>क्रुद्धस्य भीमसेनस्य प्रेक्षितुं मुखमाहवे ॥ ४६ ॥</s-l></s-lg><s-lg><s-l>इदं संनिहितं तात समग्रं पार्थिवं बलम् ।</s-l><s-l>अयं भीष्मस्तथा द्रोणः कर्णश्चायं तथा कृपः ॥ ४७ ॥</s-l></s-lg><s-lg><s-l>भूरिश्रवाः सौमदत्तिरश्वत्थामा जयद्रथः ।</s-l><s-l>अशक्ताः सर्व एवैते प्रतियोद्धुं धनंजयम् ॥ ४८ ॥</s-l></s-lg><s-lg><s-l>अजेयो ह्यर्जुनः क्रुद्धः सर्वैरपि सुरासुरैः ।</s-l><s-l>मानुषैरपि गन्धर्वैर्मा युद्धे चेत आधिथाः ॥ ४९ ॥</s-l></s-lg><s-lg><s-l>दृश्यतां वा पुमान्कश्चित्समग्रे पार्थिवे बले ।</s-l><s-l>योऽर्जुनं समरे प्राप्य स्वस्तिमानाव्रजेद्गृहान् ॥ ५० ॥</s-l></s-lg><s-lg><s-l>किं ते जनक्षयेणेह कृतेन भरतर्षभ ।</s-l><s-l>यस्मिञ्जिते जितं ते स्यात्पुमानेकः स दृश्यताम् ॥ ५१ ॥</s-l></s-lg><s-lg><s-l>यः स देवान्सगन्धर्वान्सयक्षासुरपन्नगान् ।</s-l><s-l>अजयत्खाण्डवप्रस्थे कस्तं युध्येत मानवः ॥ ५२ ॥</s-l></s-lg><s-lg><s-l>तथा विराटनगरे श्रूयते महदद्भुतम् ।</s-l><s-l>एकस्य च बहूनां च पर्याप्तं तन्निदर्शनम् ॥ ५३ ॥</s-l></s-lg><s-lg><s-l>तमजेयमनाधृष्यं विजेतुं जिष्णुमच्युतम् ।</s-l><s-l>आशंससीह समरे वीरमर्जुनमूर्जितम् ॥ ५४ ॥</s-l></s-lg><s-lg><s-l>मद्द्वितीयं पुनः पार्थं कः प्रार्थयितुमर्हति ।</s-l><s-l>युद्धे प्रतीपमायान्तमपि साक्षात्पुरंदरः ॥ ५५ ॥</s-l></s-lg><s-lg><s-l>बाहुभ्यामुद्धरेद्भूमिं दहेत्क्रुद्ध इमाः प्रजाः ।</s-l><s-l>पातयेत्त्रिदिवाद्देवान्योऽर्जुनं समरे जयेत् ॥ ५६ ॥</s-l></s-lg><s-lg><s-l>पश्य पुत्रांस्तथा भ्रातॄञ्ज्ञातीन्संबन्धिनस्तथा ।</s-l><s-l>त्वत्कृते न विनश्येयुरेते भरतसत्तम ॥ ५७ ॥</s-l></s-lg><s-lg><s-l>अस्तु शेषं कौरवाणां मा पराभूदिदं कुलम् ।</s-l><s-l>कुलघ्न इति नोच्येथा नष्टकीर्तिर्नराधिप ॥ ५८ ॥</s-l></s-lg><s-lg><s-l>त्वामेव स्थापयिष्यन्ति यौवराज्ये महारथाः ।</s-l><s-l>महाराज्ये च पितरं धृतराष्ट्रं जनेश्वरम् ॥ ५९ ॥</s-l></s-lg><s-lg><s-l>मा तात श्रियमायान्तीमवमंस्थाः समुद्यताम् ।</s-l><s-l>अर्धं प्रदाय पार्थेभ्यो महतीं श्रियमाप्स्यसि ॥ ६० ॥</s-l></s-lg><s-lg><s-l>पाण्डवैः संशमं कृत्वा कृत्वा च सुहृदां वचः ।</s-l><s-l>संप्रीयमाणो मित्रैश्च चिरं भद्राण्यवाप्स्यसि ॥ ६१ ॥</s-l></s-lg>