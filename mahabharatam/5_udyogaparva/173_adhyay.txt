<s-lg><s-l> भीष्म उवाच ।</s-l><s-l>सा निष्क्रमन्ती नगराच्चिन्तयामास भारत ।</s-l><s-l>पृथिव्यां नास्ति युवतिर्विषमस्थतरा मया ।</s-l><s-l>बान्धवैर्विप्रहीनास्मि शाल्वेन च निराकृता ॥ १ ॥</s-l></s-lg><s-lg><s-l>न च शक्यं पुनर्गन्तुं मया वारणसाह्वयम् ।</s-l><s-l>अनुज्ञातास्मि भीष्मेण शाल्वमुद्दिश्य कारणम् ॥ २ ॥</s-l></s-lg><s-lg><s-l>किं नु गर्हाम्यथात्मानमथ भीष्मं दुरासदम् ।</s-l><s-l>आहोस्वित्पितरं मूढं यो मेऽकार्षीत्स्वयंवरम् ॥ ३ ॥</s-l></s-lg><s-lg><s-l>ममायं स्वकृतो दोषो याहं भीष्मरथात्तदा ।</s-l><s-l>प्रवृत्ते वैशसे युद्धे शाल्वार्थं नापतं पुरा ।</s-l><s-l>तस्येयं फलनिर्वृत्तिर्यदापन्नास्मि मूढवत् ॥ ४ ॥</s-l></s-lg><s-lg><s-l>धिग्भीष्मं धिक्च मे मन्दं पितरं मूढचेतसम् ।</s-l><s-l>येनाहं वीर्यशुल्केन पण्यस्त्रीवत्प्रवेरिता ॥ ५ ॥</s-l></s-lg><s-lg><s-l>धिङ्मां धिक्शाल्वराजानं धिग्धातारमथापि च ।</s-l><s-l>येषां दुर्नीतभावेन प्राप्तास्म्यापदमुत्तमाम् ॥ ६ ॥</s-l></s-lg><s-lg><s-l>सर्वथा भागधेयानि स्वानि प्राप्नोति मानवः ।</s-l><s-l>अनयस्यास्य तु मुखं भीष्मः शांतनवो मम ॥ ७ ॥</s-l></s-lg><s-lg><s-l>सा भीष्मे प्रतिकर्तव्यमहं पश्यामि सांप्रतम् ।</s-l><s-l>तपसा वा युधा वापि दुःखहेतुः स मे मतः ।</s-l><s-l>को नु भीष्मं युधा जेतुमुत्सहेत महीपतिः ॥ ८ ॥</s-l></s-lg><s-lg><s-l>एवं सा परिनिश्चित्य जगाम नगराद्बहिः ।</s-l><s-l>आश्रमं पुण्यशीलानां तापसानां महात्मनाम् ।</s-l><s-l>ततस्तामवसद्रात्रिं तापसैः परिवारिता ॥ ९ ॥</s-l></s-lg><s-lg><s-l>आचख्यौ च यथा वृत्तं सर्वमात्मनि भारत ।</s-l><s-l>विस्तरेण महाबाहो निखिलेन शुचिस्मिता ।</s-l><s-l>हरणं च विसर्गं च शाल्वेन च विसर्जनम् ॥ १० ॥</s-l></s-lg><s-lg><s-l>ततस्तत्र महानासीद्ब्राह्मणः संशितव्रतः ।</s-l><s-l>शैखावत्यस्तपोवृद्धः शास्त्रे चारण्यके गुरुः ॥ ११ ॥</s-l></s-lg><s-lg><s-l>आर्तां तामाह स मुनिः शैखावत्यो महातपाः ।</s-l><s-l>निःश्वसन्तीं सतीं बालां दुःखशोकपरायणाम् ॥ १२ ॥</s-l></s-lg><s-lg><s-l>एवं गते किं नु भद्रे शक्यं कर्तुं तपस्विभिः ।</s-l><s-l>आश्रमस्थैर्महाभागैस्तपोनित्यैर्महात्मभिः ॥ १३ ॥</s-l></s-lg><s-lg><s-l>सा त्वेनमब्रवीद्राजन्क्रियतां मदनुग्रहः ।</s-l><s-l>प्रव्राजितुमिहेच्छामि तपस्तप्स्यामि दुश्चरम् ॥ १४ ॥</s-l></s-lg><s-lg><s-l>मयैवैतानि कर्माणि पूर्वदेहेषु मूढया ।</s-l><s-l>कृतानि नूनं पापानि तेषामेतत्फलं ध्रुवम् ॥ १५ ॥</s-l></s-lg><s-lg><s-l>नोत्सहेयं पुनर्गन्तुं स्वजनं प्रति तापसाः ।</s-l><s-l>प्रत्याख्याता निरानन्दा शाल्वेन च निराकृता ॥ १६ ॥</s-l></s-lg><s-lg><s-l>उपदिष्टमिहेच्छामि तापस्यं वीतकल्मषाः ।</s-l><s-l>युष्माभिर्देवसंकाशाः कृपा भवतु वो मयि ॥ १७ ॥</s-l></s-lg><s-lg><s-l>स तामाश्वासयत्कन्यां दृष्टान्तागमहेतुभिः ।</s-l><s-l>सान्त्वयामास कार्यं च प्रतिजज्ञे द्विजैः सह ॥ १८ ॥</s-l></s-lg>