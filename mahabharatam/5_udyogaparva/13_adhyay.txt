<s-lg><s-l> शल्य उवाच ।</s-l><s-l>अथ तामब्रवीद्दृष्ट्वा नहुषो देवराट्तदा ।</s-l><s-l>त्रयाणामपि लोकानामहमिन्द्रः शुचिस्मिते ।</s-l><s-l>भजस्व मां वरारोहे पतित्वे वरवर्णिनि ॥ १ ॥</s-l></s-lg><s-lg><s-l>एवमुक्ता तु सा देवी नहुषेण पतिव्रता ।</s-l><s-l>प्रावेपत भयोद्विग्ना प्रवाते कदली यथा ॥ २ ॥</s-l></s-lg><s-lg><s-l>नमस्य सा तु ब्रह्माणं कृत्वा शिरसि चाञ्जलिम् ।</s-l><s-l>देवराजमथोवाच नहुषं घोरदर्शनम् ॥ ३ ॥</s-l></s-lg><s-lg><s-l>कालमिच्छाम्यहं लब्धुं किंचित्त्वत्तः सुरेश्वर ।</s-l><s-l>न हि विज्ञायते शक्रः प्राप्तः किं वा क्व वा गतः ॥ ४ ॥</s-l></s-lg><s-lg><s-l>तत्त्वमेतत्तु विज्ञाय यदि न ज्ञायते प्रभो ।</s-l><s-l>ततोऽहं त्वामुपस्थास्ये सत्यमेतद्ब्रवीमि ते ।</s-l><s-l>एवमुक्तः स इन्द्राण्या नहुषः प्रीतिमानभूत् ॥ ५ ॥</s-l></s-lg><s-lg><s-l> नहुष उवाच ।</s-l><s-l>एवं भवतु सुश्रोणि यथा मामभिभाषसे ।</s-l><s-l>ज्ञात्वा चागमनं कार्यं सत्यमेतदनुस्मरेः ॥ ६ ॥</s-l></s-lg><s-lg><s-l> शल्य उवाच ।</s-l><s-l>नहुषेण विसृष्टा च निश्चक्राम ततः शुभा ।</s-l><s-l>बृहस्पतिनिकेतं सा जगाम च तपस्विनी ॥ ७ ॥</s-l></s-lg><s-lg><s-l>तस्याः संश्रुत्य च वचो देवाः साग्निपुरोगमाः ।</s-l><s-l>मन्त्रयामासुरेकाग्राः शक्रार्थं राजसत्तम ॥ ८ ॥</s-l></s-lg><s-lg><s-l>देवदेवेन संगम्य विष्णुना प्रभविष्णुना ।</s-l><s-l>ऊचुश्चैनं समुद्विग्ना वाक्यं वाक्यविशारदाः ॥ ९ ॥</s-l></s-lg><s-lg><s-l>ब्रह्महत्याभिभूतो वै शक्रः सुरगणेश्वरः ।</s-l><s-l>गतिश्च नस्त्वं देवेश पूर्वजो जगतः प्रभुः ।</s-l><s-l>रक्षार्थं सर्वभूतानां विष्णुत्वमुपजग्मिवान् ॥ १० ॥</s-l></s-lg><s-lg><s-l>त्वद्वीर्यान्निहते वृत्रे वासवो ब्रह्महत्यया ।</s-l><s-l>वृतः सुरगणश्रेष्ठ मोक्षं तस्य विनिर्दिश ॥ ११ ॥</s-l></s-lg><s-lg><s-l>तेषां तद्वचनं श्रुत्वा देवानां विष्णुरब्रवीत् ।</s-l><s-l>मामेव यजतां शक्रः पावयिष्यामि वज्रिणम् ॥ १२ ॥</s-l></s-lg><s-lg><s-l>पुण्येन हयमेधेन मामिष्ट्वा पाकशासनः ।</s-l><s-l>पुनरेष्यति देवानामिन्द्रत्वमकुतोभयः ॥ १३ ॥</s-l></s-lg><s-lg><s-l>स्वकर्मभिश्च नहुषो नाशं यास्यति दुर्मतिः ।</s-l><s-l>कंचित्कालमिमं देवा मर्षयध्वमतन्द्रिताः ॥ १४ ॥</s-l></s-lg><s-lg><s-l>श्रुत्वा विष्णोः शुभां सत्यां तां वाणीममृतोपमाम् ।</s-l><s-l>ततः सर्वे सुरगणाः सोपाध्यायाः सहर्षिभिः ।</s-l><s-l>यत्र शक्रो भयोद्विग्नस्तं देशमुपचक्रमुः ॥ १५ ॥</s-l></s-lg><s-lg><s-l>तत्राश्वमेधः सुमहान्महेन्द्रस्य महात्मनः ।</s-l><s-l>ववृते पावनार्थं वै ब्रह्महत्यापहो नृप ॥ १६ ॥</s-l></s-lg><s-lg><s-l>विभज्य ब्रह्महत्यां तु वृक्षेषु च नदीषु च ।</s-l><s-l>पर्वतेषु पृथिव्यां च स्त्रीषु चैव युधिष्ठिर ॥ १७ ॥</s-l></s-lg><s-lg><s-l>संविभज्य च भूतेषु विसृज्य च सुरेश्वरः ।</s-l><s-l>विज्वरः पूतपाप्मा च वासवोऽभवदात्मवान् ॥ १८ ॥</s-l></s-lg><s-lg><s-l>अकम्प्यं नहुषं स्थानाद्दृष्ट्वा च बलसूदनः ।</s-l><s-l>तेजोघ्नं सर्वभूतानां वरदानाच्च दुःसहम् ॥ १९ ॥</s-l></s-lg><s-lg><s-l>ततः शचीपतिर्वीरः पुनरेव व्यनश्यत ।</s-l><s-l>अदृश्यः सर्वभूतानां कालाकाङ्क्षी चचार ह ॥ २० ॥</s-l></s-lg><s-lg><s-l>प्रनष्टे तु ततः शक्रे शची शोकसमन्विता ।</s-l><s-l>हा शक्रेति तदा देवी विललाप सुदुःखिता ॥ २१ ॥</s-l></s-lg><s-lg><s-l>यदि दत्तं यदि हुतं गुरवस्तोषिता यदि ।</s-l><s-l>एकभर्तृत्वमेवास्तु सत्यं यद्यस्ति वा मयि ॥ २२ ॥</s-l></s-lg><s-lg><s-l>पुण्यां चेमामहं दिव्यां प्रवृत्तामुत्तरायणे ।</s-l><s-l>देवीं रात्रिं नमस्यामि सिध्यतां मे मनोरथः ॥ २३ ॥</s-l></s-lg><s-lg><s-l>प्रयता च निशां देवीमुपातिष्ठत तत्र सा ।</s-l><s-l>पतिव्रतात्वात्सत्येन सोपश्रुतिमथाकरोत् ॥ २४ ॥</s-l></s-lg><s-lg><s-l>यत्रास्ते देवराजोऽसौ तं देशं दर्शयस्व मे ।</s-l><s-l>इत्याहोपश्रुतिं देवी सत्यं सत्येन दृश्यताम् ॥ २५ ॥</s-l></s-lg>