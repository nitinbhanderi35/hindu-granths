<s-lg><s-l> धृतराष्ट्र उवाच ।</s-l><s-l>भूयो मे पुण्डरीकाक्षं संजयाचक्ष्व पृच्छते ।</s-l><s-l>नामकर्मार्थवित्तात प्राप्नुयां पुरुषोत्तमम् ॥ १ ॥</s-l></s-lg><s-lg><s-l> संजय उवाच ।</s-l><s-l>श्रुतं मे तस्य देवस्य नामनिर्वचनं शुभम् ।</s-l><s-l>यावत्तत्राभिजानेऽहमप्रमेयो हि केशवः ॥ २ ॥</s-l></s-lg><s-lg><s-l>वसनात्सर्वभूतानां वसुत्वाद्देवयोनितः ।</s-l><s-l>वासुदेवस्ततो वेद्यो वृषत्वाद्वृष्णिरुच्यते ॥ ३ ॥</s-l></s-lg><s-lg><s-l>मौनाद्ध्यानाच्च योगाच्च विद्धि भारत माधवम् ।</s-l><s-l>सर्वतत्त्वलयाच्चैव मधुहा मधुसूदनः ॥ ४ ॥</s-l></s-lg><s-lg><s-l>कृषिर्भूवाचकः शब्दो णश्च निर्वृतिवाचकः ।</s-l><s-l>कृष्णस्तद्भावयोगाच्च कृष्णो भवति शाश्वतः ॥ ५ ॥</s-l></s-lg><s-lg><s-l>पुण्डरीकं परं धाम नित्यमक्षयमक्षरम् ।</s-l><s-l>तद्भावात्पुण्डरीकाक्षो दस्युत्रासाज्जनार्दनः ॥ ६ ॥</s-l></s-lg><s-lg><s-l>यतः सत्त्वं न च्यवते यच्च सत्त्वान्न हीयते ।</s-l><s-l>सत्त्वतः सात्वतस्तस्मादार्षभाद्वृषभेक्षणः ॥ ७ ॥</s-l></s-lg><s-lg><s-l>न जायते जनित्र्यां यदजस्तस्मादनीकजित् ।</s-l><s-l>देवानां स्वप्रकाशत्वाद्दमाद्दामोदरं विदुः ॥ ८ ॥</s-l></s-lg><s-lg><s-l>हर्षात्सौख्यात्सुखैश्वर्याद्धृषीकेशत्वमश्नुते ।</s-l><s-l>बाहुभ्यां रोदसी बिभ्रन्महाबाहुरिति स्मृतः ॥ ९ ॥</s-l></s-lg><s-lg><s-l>अधो न क्षीयते जातु यस्मात्तस्मादधोक्षजः ।</s-l><s-l>नराणामयनाच्चापि तेन नारायणः स्मृतः ।</s-l><s-l>पूरणात्सदनाच्चैव ततोऽसौ पुरुषोत्तमः ॥ १० ॥</s-l></s-lg><s-lg><s-l>असतश्च सतश्चैव सर्वस्य प्रभवाप्ययात् ।</s-l><s-l>सर्वस्य च सदा ज्ञानात्सर्वमेनं प्रचक्षते ॥ ११ ॥</s-l></s-lg><s-lg><s-l>सत्ये प्रतिष्ठितः कृष्णः सत्यमत्र प्रतिष्ठितम् ।</s-l><s-l>सत्यात्सत्यं च गोविन्दस्तस्मात्सत्योऽपि नामतः ॥ १२ ॥</s-l></s-lg><s-lg><s-l>विष्णुर्विक्रमणादेव जयनाज्जिष्णुरुच्यते ।</s-l><s-l>शाश्वतत्वादनन्तश्च गोविन्दो वेदनाद्गवाम् ॥ १३ ॥</s-l></s-lg><s-lg><s-l>अतत्त्वं कुरुते तत्त्वं तेन मोहयते प्रजाः ।</s-l><s-l>एवंविधो धर्मनित्यो भगवान्मुनिभिः सह ।</s-l><s-l>आगन्ता हि महाबाहुरानृशंस्यार्थमच्युतः ॥ १४ ॥</s-l></s-lg>