<s-lg><s-l> कर्ण उवाच ।</s-l><s-l>राधेयोऽहमाधिरथिः कर्णस्त्वामभिवादये ।</s-l><s-l>प्राप्ता किमर्थं भवती ब्रूहि किं करवाणि ते ॥ १ ॥</s-l></s-lg><s-lg><s-l> कुन्त्युवाच ।</s-l><s-l>कौन्तेयस्त्वं न राधेयो न तवाधिरथः पिता ।</s-l><s-l>नासि सूतकुले जातः कर्ण तद्विद्धि मे वचः ॥ २ ॥</s-l></s-lg><s-lg><s-l>कानीनस्त्वं मया जातः पूर्वजः कुक्षिणा धृतः ।</s-l><s-l>कुन्तिभोजस्य भवने पार्थस्त्वमसि पुत्रक ॥ ३ ॥</s-l></s-lg><s-lg><s-l>प्रकाशकर्मा तपनो योऽयं देवो विरोचनः ।</s-l><s-l>अजीजनत्त्वां मय्येष कर्ण शस्त्रभृतां वरम् ॥ ४ ॥</s-l></s-lg><s-lg><s-l>कुण्डली बद्धकवचो देवगर्भः श्रिया वृतः ।</s-l><s-l>जातस्त्वमसि दुर्धर्ष मया पुत्र पितुर्गृहे ॥ ५ ॥</s-l></s-lg><s-lg><s-l>स त्वं भ्रातॄनसंबुद्ध्वा मोहाद्यदुपसेवसे ।</s-l><s-l>धार्तराष्ट्रान्न तद्युक्तं त्वयि पुत्र विशेषतः ॥ ६ ॥</s-l></s-lg><s-lg><s-l>एतद्धर्मफलं पुत्र नराणां धर्मनिश्चये ।</s-l><s-l>यत्तुष्यन्त्यस्य पितरो माता चाप्येकदर्शिनी ॥ ७ ॥</s-l></s-lg><s-lg><s-l>अर्जुनेनार्जितां पूर्वं हृतां लोभादसाधुभिः ।</s-l><s-l>आच्छिद्य धार्तराष्ट्रेभ्यो भुङ्क्ष्व यौधिष्ठिरीं श्रियम् ॥ ८ ॥</s-l></s-lg><s-lg><s-l>अद्य पश्यन्तु कुरवः कर्णार्जुनसमागमम् ।</s-l><s-l>सौभ्रात्रेण तदालक्ष्य संनमन्तामसाधवः ॥ ९ ॥</s-l></s-lg><s-lg><s-l>कर्णार्जुनौ वै भवतां यथा रामजनार्दनौ ।</s-l><s-l>असाध्यं किं नु लोके स्याद्युवयोः सहितात्मनोः ॥ १० ॥</s-l></s-lg><s-lg><s-l>कर्ण शोभिष्यसे नूनं पञ्चभिर्भ्रातृभिर्वृतः ।</s-l><s-l>वेदैः परिवृतो ब्रह्मा यथा वेदाङ्गपञ्चमैः ॥ ११ ॥</s-l></s-lg><s-lg><s-l>उपपन्नो गुणैः श्रेष्ठो ज्येष्ठः श्रेष्ठेषु बन्धुषु ।</s-l><s-l>सूतपुत्रेति मा शब्दः पार्थस्त्वमसि वीर्यवान् ॥ १२ ॥</s-l></s-lg>