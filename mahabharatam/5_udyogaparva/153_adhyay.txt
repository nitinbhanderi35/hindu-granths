<s-lg><s-l> वैशंपायन उवाच ।</s-l><s-l>ततः शांतनवं भीष्मं प्राञ्जलिर्धृतराष्ट्रजः ।</s-l><s-l>सह सर्वैर्महीपालैरिदं वचनमब्रवीत् ॥ १ ॥</s-l></s-lg><s-lg><s-l>ऋते सेनाप्रणेतारं पृतना सुमहत्यपि ।</s-l><s-l>दीर्यते युद्धमासाद्य पिपीलिकपुटं यथा ॥ २ ॥</s-l></s-lg><s-lg><s-l>न हि जातु द्वयोर्बुद्धिः समा भवति कर्हिचित् ।</s-l><s-l>शौर्यं च नाम नेतॄणां स्पर्धते च परस्परम् ॥ ३ ॥</s-l></s-lg><s-lg><s-l>श्रूयते च महाप्राज्ञ हैहयानमितौजसः ।</s-l><s-l>अभ्ययुर्ब्राह्मणाः सर्वे समुच्छ्रितकुशध्वजाः ॥ ४ ॥</s-l></s-lg><s-lg><s-l>तानन्वयुस्तदा वैश्याः शूद्राश्चैव पितामह ।</s-l><s-l>एकतस्तु त्रयो वर्णा एकतः क्षत्रियर्षभाः ॥ ५ ॥</s-l></s-lg><s-lg><s-l>ते स्म युद्धेष्वभज्यन्त त्रयो वर्णाः पुनः पुनः ।</s-l><s-l>क्षत्रियास्तु जयन्त्येव बहुलं चैकतो बलम् ॥ ६ ॥</s-l></s-lg><s-lg><s-l>ततस्ते क्षत्रियानेव पप्रच्छुर्द्विजसत्तमाः ।</s-l><s-l>तेभ्यः शशंसुर्धर्मज्ञा याथातथ्यं पितामह ॥ ७ ॥</s-l></s-lg><s-lg><s-l>वयमेकस्य शृणुमो महाबुद्धिमतो रणे ।</s-l><s-l>भवन्तस्तु पृथक्सर्वे स्वबुद्धिवशवर्तिनः ॥ ८ ॥</s-l></s-lg><s-lg><s-l>ततस्ते ब्राह्मणाश्चक्रुरेकं सेनापतिं द्विजम् ।</s-l><s-l>नयेषु कुशलं शूरमजयन्क्षत्रियांस्ततः ॥ ९ ॥</s-l></s-lg><s-lg><s-l>एवं ये कुशलं शूरं हिते स्थितमकल्मषम् ।</s-l><s-l>सेनापतिं प्रकुर्वन्ति ते जयन्ति रणे रिपून् ॥ १० ॥</s-l></s-lg><s-lg><s-l>भवानुशनसा तुल्यो हितैषी च सदा मम ।</s-l><s-l>असंहार्यः स्थितो धर्मे स नः सेनापतिर्भव ॥ ११ ॥</s-l></s-lg><s-lg><s-l>रश्मीवतामिवादित्यो वीरुधामिव चन्द्रमाः ।</s-l><s-l>कुबेर इव यक्षाणां मरुतामिव वासवः ॥ १२ ॥</s-l></s-lg><s-lg><s-l>पर्वतानां यथा मेरुः सुपर्णः पततामिव ।</s-l><s-l>कुमार इव भूतानां वसूनामिव हव्यवाट् ॥ १३ ॥</s-l></s-lg><s-lg><s-l>भवता हि वयं गुप्ताः शक्रेणेव दिवौकसः ।</s-l><s-l>अनाधृष्या भविष्यामस्त्रिदशानामपि ध्रुवम् ॥ १४ ॥</s-l></s-lg><s-lg><s-l>प्रयातु नो भवानग्रे देवानामिव पावकिः ।</s-l><s-l>वयं त्वामनुयास्यामः सौरभेया इवर्षभम् ॥ १५ ॥</s-l></s-lg><s-lg><s-l> भीष्म उवाच ।</s-l><s-l>एवमेतन्महाबाहो यथा वदसि भारत ।</s-l><s-l>यथैव हि भवन्तो मे तथैव मम पाण्डवाः ॥ १६ ॥</s-l></s-lg><s-lg><s-l>अपि चैव मया श्रेयो वाच्यं तेषां नराधिप ।</s-l><s-l>योद्धव्यं तु तवार्थाय यथा स समयः कृतः ॥ १७ ॥</s-l></s-lg><s-lg><s-l>न तु पश्यामि योद्धारमात्मनः सदृशं भुवि ।</s-l><s-l>ऋते तस्मान्नरव्याघ्रात्कुन्तीपुत्राद्धनंजयात् ॥ १८ ॥</s-l></s-lg><s-lg><s-l>स हि वेद महाबाहुर्दिव्यान्यस्त्राणि सर्वशः ।</s-l><s-l>न तु मां विवृतो युद्धे जातु युध्येत पाण्डवः ॥ १९ ॥</s-l></s-lg><s-lg><s-l>अहं स च क्षणेनैव निर्मनुष्यमिदं जगत् ।</s-l><s-l>कुर्यां शस्त्रबलेनैव ससुरासुरराक्षसम् ॥ २० ॥</s-l></s-lg><s-lg><s-l>न त्वेवोत्सादनीया मे पाण्डोः पुत्रा नराधिप ।</s-l><s-l>तस्माद्योधान्हनिष्यामि प्रयोगेणायुतं सदा ॥ २१ ॥</s-l></s-lg><s-lg><s-l>एवमेषां करिष्यामि निधनं कुरुनन्दन ।</s-l><s-l>न चेत्ते मां हनिष्यन्ति पूर्वमेव समागमे ॥ २२ ॥</s-l></s-lg><s-lg><s-l>सेनापतिस्त्वहं राजन्समयेनापरेण ते ।</s-l><s-l>भविष्यामि यथाकामं तन्मे श्रोतुमिहार्हसि ॥ २३ ॥</s-l></s-lg><s-lg><s-l>कर्णो वा युध्यतां पूर्वमहं वा पृथिवीपते ।</s-l><s-l>स्पर्धते हि सदात्यर्थं सूतपुत्रो मया रणे ॥ २४ ॥</s-l></s-lg><s-lg><s-l> कर्ण उवाच ।</s-l><s-l>नाहं जीवति गाङ्गेये योत्स्ये राजन्कथंचन ।</s-l><s-l>हते भीष्मे तु योत्स्यामि सह गाण्डीवधन्वना ॥ २५ ॥</s-l></s-lg><s-lg><s-l> वैशंपायन उवाच ।</s-l><s-l>ततः सेनापतिं चक्रे विधिवद्भूरिदक्षिणम् ।</s-l><s-l>धृतराष्ट्रात्मजो भीष्मं सोऽभिषिक्तो व्यरोचत ॥ २६ ॥</s-l></s-lg><s-lg><s-l>ततो भेरीश्च शङ्खांश्च शतशश्चैव पुष्करान् ।</s-l><s-l>वादयामासुरव्यग्राः पुरुषा राजशासनात् ॥ २७ ॥</s-l></s-lg><s-lg><s-l>सिंहनादाश्च विविधा वाहनानां च निस्वनाः ।</s-l><s-l>प्रादुरासन्ननभ्रे च वर्षं रुधिरकर्दमम् ॥ २८ ॥</s-l></s-lg><s-lg><s-l>निर्घाताः पृथिवीकम्पा गजबृंहितनिस्वनाः ।</s-l><s-l>आसंश्च सर्वयोधानां पातयन्तो मनांस्युत ॥ २९ ॥</s-l></s-lg><s-lg><s-l>वाचश्चाप्यशरीरिण्यो दिवश्चोल्काः प्रपेदिरे ।</s-l><s-l>शिवाश्च भयवेदिन्यो नेदुर्दीप्तस्वरा भृशम् ॥ ३० ॥</s-l></s-lg><s-lg><s-l>सेनापत्ये यदा राजा गाङ्गेयमभिषिक्तवान् ।</s-l><s-l>तदैतान्युग्ररूपाणि अभवञ्शतशो नृप ॥ ३१ ॥</s-l></s-lg><s-lg><s-l>ततः सेनापतिं कृत्वा भीष्मं परबलार्दनम् ।</s-l><s-l>वाचयित्वा द्विजश्रेष्ठान्निष्कैर्गोभिश्च भूरिशः ॥ ३२ ॥</s-l></s-lg><s-lg><s-l>वर्धमानो जयाशीर्भिर्निर्ययौ सैनिकैर्वृतः ।</s-l><s-l>आपगेयं पुरस्कृत्य भ्रातृभिः सहितस्तदा ।</s-l><s-l>स्कन्धावारेण महता कुरुक्षेत्रं जगाम ह ॥ ३३ ॥</s-l></s-lg><s-lg><s-l>परिक्रम्य कुरुक्षेत्रं कर्णेन सह कौरवः ।</s-l><s-l>शिबिरं मापयामास समे देशे नराधिपः ॥ ३४ ॥</s-l></s-lg><s-lg><s-l>मधुरानूषरे देशे प्रभूतयवसेन्धने ।</s-l><s-l>यथैव हास्तिनपुरं तद्वच्छिबिरमाबभौ ॥ ३५ ॥</s-l></s-lg>