<s-lg><s-l> संजय उवाच ।</s-l><s-l>केशवस्य तु तद्वाक्यं कर्णः श्रुत्वा हितं शुभम् ।</s-l><s-l>अब्रवीदभिसंपूज्य कृष्णं मधुनिषूदनम् ।</s-l><s-l>जानन्मां किं महाबाहो संमोहयितुमिच्छसि ॥ १ ॥</s-l></s-lg><s-lg><s-l>योऽयं पृथिव्याः कार्त्स्न्येन विनाशः समुपस्थितः ।</s-l><s-l>निमित्तं तत्र शकुनिरहं दुःशासनस्तथा ।</s-l><s-l>दुर्योधनश्च नृपतिर्धृतराष्ट्रसुतोऽभवत् ॥ २ ॥</s-l></s-lg><s-lg><s-l>असंशयमिदं कृष्ण महद्युद्धमुपस्थितम् ।</s-l><s-l>पाण्डवानां कुरूणां च घोरं रुधिरकर्दमम् ॥ ३ ॥</s-l></s-lg><s-lg><s-l>राजानो राजपुत्राश्च दुर्योधनवशानुगाः ।</s-l><s-l>रणे शस्त्राग्निना दग्धाः प्राप्स्यन्ति यमसादनम् ॥ ४ ॥</s-l></s-lg><s-lg><s-l>स्वप्ना हि बहवो घोरा दृश्यन्ते मधुसूदन ।</s-l><s-l>निमित्तानि च घोराणि तथोत्पाताः सुदारुणाः ॥ ५ ॥</s-l></s-lg><s-lg><s-l>पराजयं धार्तराष्ट्रे विजयं च युधिष्ठिरे ।</s-l><s-l>शंसन्त इव वार्ष्णेय विविधा लोमहर्षणाः ॥ ६ ॥</s-l></s-lg><s-lg><s-l>प्राजापत्यं हि नक्षत्रं ग्रहस्तीक्ष्णो महाद्युतिः ।</s-l><s-l>शनैश्चरः पीडयति पीडयन्प्राणिनोऽधिकम् ॥ ७ ॥</s-l></s-lg><s-lg><s-l>कृत्वा चाङ्गारको वक्रं ज्येष्ठायां मधुसूदन ।</s-l><s-l>अनुराधां प्रार्थयते मैत्रं संशमयन्निव ॥ ८ ॥</s-l></s-lg><s-lg><s-l>नूनं महद्भयं कृष्ण कुरूणां समुपस्थितम् ।</s-l><s-l>विशेषेण हि वार्ष्णेय चित्रां पीडयते ग्रहः ॥ ९ ॥</s-l></s-lg><s-lg><s-l>सोमस्य लक्ष्म व्यावृत्तं राहुरर्कमुपेष्यति ।</s-l><s-l>दिवश्चोल्काः पतन्त्येताः सनिर्घाताः सकम्पनाः ॥ १० ॥</s-l></s-lg><s-lg><s-l>निष्टनन्ति च मातङ्गा मुञ्चन्त्यश्रूणि वाजिनः ।</s-l><s-l>पानीयं यवसं चापि नाभिनन्दन्ति माधव ॥ ११ ॥</s-l></s-lg><s-lg><s-l>प्रादुर्भूतेषु चैतेषु भयमाहुरुपस्थितम् ।</s-l><s-l>निमित्तेषु महाबाहो दारुणं प्राणिनाशनम् ॥ १२ ॥</s-l></s-lg><s-lg><s-l>अल्पे भुक्ते पुरीषं च प्रभूतमिह दृश्यते ।</s-l><s-l>वाजिनां वारणानां च मनुष्याणां च केशव ॥ १३ ॥</s-l></s-lg><s-lg><s-l>धार्तराष्ट्रस्य सैन्येषु सर्वेषु मधुसूदन ।</s-l><s-l>पराभवस्य तल्लिङ्गमिति प्राहुर्मनीषिणः ॥ १४ ॥</s-l></s-lg><s-lg><s-l>प्रहृष्टं वाहनं कृष्ण पाण्डवानां प्रचक्षते ।</s-l><s-l>प्रदक्षिणा मृगाश्चैव तत्तेषां जयलक्षणम् ॥ १५ ॥</s-l></s-lg><s-lg><s-l>अपसव्या मृगाः सर्वे धार्तराष्ट्रस्य केशव ।</s-l><s-l>वाचश्चाप्यशरीरिण्यस्तत्पराभवलक्षणम् ॥ १६ ॥</s-l></s-lg><s-lg><s-l>मयूराः पुष्पशकुना हंसाः सारसचातकाः ।</s-l><s-l>जीवं जीवकसंघाश्चाप्यनुगच्छन्ति पाण्डवान् ॥ १७ ॥</s-l></s-lg><s-lg><s-l>गृध्राः काका बडाः श्येना यातुधानाः शलावृकाः ।</s-l><s-l>मक्षिकाणां च संघाता अनुगच्छन्ति कौरवान् ॥ १८ ॥</s-l></s-lg><s-lg><s-l>धार्तराष्ट्रस्य सैन्येषु भेरीणां नास्ति निस्वनः ।</s-l><s-l>अनाहताः पाण्डवानां नदन्ति पटहाः किल ॥ १९ ॥</s-l></s-lg><s-lg><s-l>उदपानाश्च नर्दन्ति यथा गोवृषभास्तथा ।</s-l><s-l>धार्तराष्ट्रस्य सैन्येषु तत्पराभवलक्षणम् ॥ २० ॥</s-l></s-lg><s-lg><s-l>मांसशोणितवर्षं च वृष्टं देवेन माधव ।</s-l><s-l>तथा गन्धर्वनगरं भानुमन्तमुपस्थितम् ।</s-l><s-l>सप्राकारं सपरिखं सवप्रं चारुतोरणम् ॥ २१ ॥</s-l></s-lg><s-lg><s-l>कृष्णश्च परिघस्तत्र भानुमावृत्य तिष्ठति ।</s-l><s-l>उदयास्तमये संध्ये वेदयानो महद्भयम् ।</s-l><s-l>एका सृग्वाशते घोरं तत्पराभवलक्षणम् ॥ २२ ॥</s-l></s-lg><s-lg><s-l>कृष्णग्रीवाश्च शकुना लम्बमाना भयानकाः ।</s-l><s-l>संध्यामभिमुखा यान्ति तत्पराभवलक्षणम् ॥ २३ ॥</s-l></s-lg><s-lg><s-l>ब्राह्मणान्प्रथमं द्वेष्टि गुरूंश्च मधुसूदन ।</s-l><s-l>भृत्यान्भक्तिमतश्चापि तत्पराभवलक्षणम् ॥ २४ ॥</s-l></s-lg><s-lg><s-l>पूर्वा दिग्लोहिताकारा शस्त्रवर्णा च दक्षिणा ।</s-l><s-l>आमपात्रप्रतीकाशा पश्चिमा मधुसूदन ॥ २५ ॥</s-l></s-lg><s-lg><s-l>प्रदीप्ताश्च दिशः सर्वा धार्तराष्ट्रस्य माधव ।</s-l><s-l>महद्भयं वेदयन्ति तस्मिन्नुत्पातलक्षणे ॥ २६ ॥</s-l></s-lg><s-lg><s-l>सहस्रपादं प्रासादं स्वप्नान्ते स्म युधिष्ठिरः ।</s-l><s-l>अधिरोहन्मया दृष्टः सह भ्रातृभिरच्युत ॥ २७ ॥</s-l></s-lg><s-lg><s-l>श्वेतोष्णीषाश्च दृश्यन्ते सर्वे ते शुक्लवाससः ।</s-l><s-l>आसनानि च शुभ्राणि सर्वेषामुपलक्षये ॥ २८ ॥</s-l></s-lg><s-lg><s-l>तव चापि मया कृष्ण स्वप्नान्ते रुधिराविला ।</s-l><s-l>आन्त्रेण पृथिवी दृष्टा परिक्षिप्ता जनार्दन ॥ २९ ॥</s-l></s-lg><s-lg><s-l>अस्थिसंचयमारूढश्चामितौजा युधिष्ठिरः ।</s-l><s-l>सुवर्णपात्र्यां संहृष्टो भुक्तवान्घृतपायसम् ॥ ३० ॥</s-l></s-lg><s-lg><s-l>युधिष्ठिरो मया दृष्टो ग्रसमानो वसुंधराम् ।</s-l><s-l>त्वया दत्तामिमां व्यक्तं भोक्ष्यते स वसुंधराम् ॥ ३१ ॥</s-l></s-lg><s-lg><s-l>उच्चं पर्वतमारूढो भीमकर्मा वृकोदरः ।</s-l><s-l>गदापाणिर्नरव्याघ्रो वीक्षन्निव महीमिमाम् ॥ ३२ ॥</s-l></s-lg><s-lg><s-l>क्षपयिष्यति नः सर्वान्स सुव्यक्तं महारणे ।</s-l><s-l>विदितं मे हृषीकेश यतो धर्मस्ततो जयः ॥ ३३ ॥</s-l></s-lg><s-lg><s-l>पाण्डुरं गजमारूढो गाण्डीवी स धनंजयः ।</s-l><s-l>त्वया सार्धं हृषीकेश श्रिया परमया ज्वलन् ॥ ३४ ॥</s-l></s-lg><s-lg><s-l>यूयं सर्वान्वधिष्यध्वं तत्र मे नास्ति संशयः ।</s-l><s-l>पार्थिवान्समरे कृष्ण दुर्योधनपुरोगमान् ॥ ३५ ॥</s-l></s-lg><s-lg><s-l>नकुलः सहदेवश्च सात्यकिश्च महारथः ।</s-l><s-l>शुद्धकेयूरकण्ठत्राः शुक्लमाल्याम्बरावृताः ॥ ३६ ॥</s-l></s-lg><s-lg><s-l>अधिरूढा नरव्याघ्रा नरवाहनमुत्तमम् ।</s-l><s-l>त्रय एते महामात्राः पाण्डुरच्छत्रवाससः ॥ ३७ ॥</s-l></s-lg><s-lg><s-l>श्वेतोष्णीषाश्च दृश्यन्ते त्रय एव जनार्दन ।</s-l><s-l>धार्तराष्ट्रस्य सैन्येषु तान्विजानीहि केशव ॥ ३८ ॥</s-l></s-lg><s-lg><s-l>अश्वत्थामा कृपश्चैव कृतवर्मा च सात्वतः ।</s-l><s-l>रक्तोष्णीषाश्च दृश्यन्ते सर्वे माधव पार्थिवाः ॥ ३९ ॥</s-l></s-lg><s-lg><s-l>उष्ट्रयुक्तं समारूढौ भीष्मद्रोणौ जनार्दन ।</s-l><s-l>मया सार्धं महाबाहो धार्तराष्ट्रेण चाभिभो ॥ ४० ॥</s-l></s-lg><s-lg><s-l>अगस्त्यशास्तां च दिशं प्रयाताः स्म जनार्दन ।</s-l><s-l>अचिरेणैव कालेन प्राप्स्यामो यमसादनम् ॥ ४१ ॥</s-l></s-lg><s-lg><s-l>अहं चान्ये च राजानो यच्च तत्क्षत्रमण्डलम् ।</s-l><s-l>गाण्डीवाग्निं प्रवेक्ष्याम इति मे नास्ति संशयः ॥ ४२ ॥</s-l></s-lg><s-lg><s-l> कृष्ण उवाच ।</s-l><s-l>उपस्थितविनाशेयं नूनमद्य वसुंधरा ।</s-l><s-l>तथा हि मे वचः कर्ण नोपैति हृदयं तव ॥ ४३ ॥</s-l></s-lg><s-lg><s-l>सर्वेषां तात भूतानां विनाशे समुपस्थिते ।</s-l><s-l>अनयो नयसंकाशो हृदयान्नापसर्पति ॥ ४४ ॥</s-l></s-lg><s-lg><s-l> कर्ण उवाच ।</s-l><s-l>अपि त्वा कृष्ण पश्याम जीवन्तोऽस्मान्महारणात् ।</s-l><s-l>समुत्तीर्णा महाबाहो वीरक्षयविनाशनात् ॥ ४५ ॥</s-l></s-lg><s-lg><s-l>अथ वा संगमः कृष्ण स्वर्गे नो भविता ध्रुवम् ।</s-l><s-l>तत्रेदानीं समेष्यामः पुनः सार्धं त्वयानघ ॥ ४६ ॥</s-l></s-lg><s-lg><s-l> संजय उवाच ।</s-l><s-l>इत्युक्त्वा माधवं कर्णः परिष्वज्य च पीडितम् ।</s-l><s-l>विसर्जितः केशवेन रथोपस्थादवातरत् ॥ ४७ ॥</s-l></s-lg><s-lg><s-l>ततः स्वरथमास्थाय जाम्बूनदविभूषितम् ।</s-l><s-l>सहास्माभिर्निववृते राधेयो दीनमानसः ॥ ४८ ॥</s-l></s-lg><s-lg><s-l>ततः शीघ्रतरं प्रायात्केशवः सहसात्यकिः ।</s-l><s-l>पुनरुच्चारयन्वाणीं याहि याहीति सारथिम् ॥ ४९ ॥</s-l></s-lg>