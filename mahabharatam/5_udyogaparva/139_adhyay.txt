<s-lg><s-l> कर्ण उवाच ।</s-l><s-l>असंशयं सौहृदान्मे प्रणयाच्चात्थ केशव ।</s-l><s-l>सख्येन चैव वार्ष्णेय श्रेयस्कामतयैव च ॥ १ ॥</s-l></s-lg><s-lg><s-l>सर्वं चैवाभिजानामि पाण्डोः पुत्रोऽस्मि धर्मतः ।</s-l><s-l>निग्रहाद्धर्मशास्त्राणां यथा त्वं कृष्ण मन्यसे ॥ २ ॥</s-l></s-lg><s-lg><s-l>कन्या गर्भं समाधत्त भास्करान्मां जनार्दन ।</s-l><s-l>आदित्यवचनाच्चैव जातं मां सा व्यसर्जयत् ॥ ३ ॥</s-l></s-lg><s-lg><s-l>सोऽस्मि कृष्ण तथा जातः पाण्डोः पुत्रोऽस्मि धर्मतः ।</s-l><s-l>कुन्त्या त्वहमपाकीर्णो यथा न कुशलं तथा ॥ ४ ॥</s-l></s-lg><s-lg><s-l>सूतो हि मामधिरथो दृष्ट्वैव अनयद्गृहान् ।</s-l><s-l>राधायाश्चैव मां प्रादात्सौहार्दान्मधुसूदन ॥ ५ ॥</s-l></s-lg><s-lg><s-l>मत्स्नेहाच्चैव राधायाः सद्यः क्षीरमवातरत् ।</s-l><s-l>सा मे मूत्रं पुरीषं च प्रतिजग्राह माधव ॥ ६ ॥</s-l></s-lg><s-lg><s-l>तस्याः पिण्डव्यपनयं कुर्यादस्मद्विधः कथम् ।</s-l><s-l>धर्मविद्धर्मशास्त्राणां श्रवणे सततं रतः ॥ ७ ॥</s-l></s-lg><s-lg><s-l>तथा मामभिजानाति सूतश्चाधिरथः सुतम् ।</s-l><s-l>पितरं चाभिजानामि तमहं सौहृदात्सदा ॥ ८ ॥</s-l></s-lg><s-lg><s-l>स हि मे जातकर्मादि कारयामास माधव ।</s-l><s-l>शास्त्रदृष्टेन विधिना पुत्रप्रीत्या जनार्दन ॥ ९ ॥</s-l></s-lg><s-lg><s-l>नाम मे वसुषेणेति कारयामास वै द्विजैः ।</s-l><s-l>भार्याश्चोढा मम प्राप्ते यौवने तेन केशव ॥ १० ॥</s-l></s-lg><s-lg><s-l>तासु पुत्राश्च पौत्राश्च मम जाता जनार्दन ।</s-l><s-l>तासु मे हृदयं कृष्ण संजातं कामबन्धनम् ॥ ११ ॥</s-l></s-lg><s-lg><s-l>न पृथिव्या सकलया न सुवर्णस्य राशिभिः ।</s-l><s-l>हर्षाद्भयाद्वा गोविन्द अनृतं वक्तुमुत्सहे ॥ १२ ॥</s-l></s-lg><s-lg><s-l>धृतराष्ट्रकुले कृष्ण दुर्योधनसमाश्रयात् ।</s-l><s-l>मया त्रयोदश समा भुक्तं राज्यमकण्टकम् ॥ १३ ॥</s-l></s-lg><s-lg><s-l>इष्टं च बहुभिर्यज्ञैः सह सूतैर्मयासकृत् ।</s-l><s-l>आवाहाश्च विवाहाश्च सह सूतैः कृता मया ॥ १४ ॥</s-l></s-lg><s-lg><s-l>मां च कृष्ण समाश्रित्य कृतः शस्त्रसमुद्यमः ।</s-l><s-l>दुर्योधनेन वार्ष्णेय विग्रहश्चापि पाण्डवैः ॥ १५ ॥</s-l></s-lg><s-lg><s-l>तस्माद्रणे द्वैरथे मां प्रत्युद्यातारमच्युत ।</s-l><s-l>वृतवान्परमं हृष्टः प्रतीपं सव्यसाचिनः ॥ १६ ॥</s-l></s-lg><s-lg><s-l>वधाद्बन्धाद्भयाद्वापि लोभाद्वापि जनार्दन ।</s-l><s-l>अनृतं नोत्सहे कर्तुं धार्तराष्ट्रस्य धीमतः ॥ १७ ॥</s-l></s-lg><s-lg><s-l>यदि ह्यद्य न गच्छेयं द्वैरथं सव्यसाचिना ।</s-l><s-l>अकीर्तिः स्याद्धृषीकेश मम पार्थस्य चोभयोः ॥ १८ ॥</s-l></s-lg><s-lg><s-l>असंशयं हितार्थाय ब्रूयास्त्वं मधुसूदन ।</s-l><s-l>सर्वं च पाण्डवाः कुर्युस्त्वद्वशित्वान्न संशयः ॥ १९ ॥</s-l></s-lg><s-lg><s-l>मन्त्रस्य नियमं कुर्यास्त्वमत्र पुरुषोत्तम ।</s-l><s-l>एतदत्र हितं मन्ये सर्वयादवनन्दन ॥ २० ॥</s-l></s-lg><s-lg><s-l>यदि जानाति मां राजा धर्मात्मा संशितव्रतः ।</s-l><s-l>कुन्त्याः प्रथमजं पुत्रं न स राज्यं ग्रहीष्यति ॥ २१ ॥</s-l></s-lg><s-lg><s-l>प्राप्य चापि महद्राज्यं तदहं मधुसूदन ।</s-l><s-l>स्फीतं दुर्योधनायैव संप्रदद्यामरिंदम ॥ २२ ॥</s-l></s-lg><s-lg><s-l>स एव राजा धर्मात्मा शाश्वतोऽस्तु युधिष्ठिरः ।</s-l><s-l>नेता यस्य हृषीकेशो योद्धा यस्य धनंजयः ॥ २३ ॥</s-l></s-lg><s-lg><s-l>पृथिवी तस्य राष्ट्रं च यस्य भीमो महारथः ।</s-l><s-l>नकुलः सहदेवश्च द्रौपदेयाश्च माधव ॥ २४ ॥</s-l></s-lg><s-lg><s-l>उत्तमौजा युधामन्युः सत्यधर्मा च सोमकिः ।</s-l><s-l>चैद्यश्च चेकितानश्च शिखण्डी चापराजितः ॥ २५ ॥</s-l></s-lg><s-lg><s-l>इन्द्रगोपकवर्णाश्च केकया भ्रातरस्तथा ।</s-l><s-l>इन्द्रायुधसवर्णश्च कुन्तिभोजो महारथः ॥ २६ ॥</s-l></s-lg><s-lg><s-l>मातुलो भीमसेनस्य सेनजिच्च महारथः ।</s-l><s-l>शङ्खः पुत्रो विराटस्य निधिस्त्वं च जनार्दन ॥ २७ ॥</s-l></s-lg><s-lg><s-l>महानयं कृष्ण कृतः क्षत्रस्य समुदानयः ।</s-l><s-l>राज्यं प्राप्तमिदं दीप्तं प्रथितं सर्वराजसु ॥ २८ ॥</s-l></s-lg><s-lg><s-l>धार्तराष्ट्रस्य वार्ष्णेय शस्त्रयज्ञो भविष्यति ।</s-l><s-l>अस्य यज्ञस्य वेत्ता त्वं भविष्यसि जनार्दन ।</s-l><s-l>आध्वर्यवं च ते कृष्ण क्रतावस्मिन्भविष्यति ॥ २९ ॥</s-l></s-lg><s-lg><s-l>होता चैवात्र बीभत्सुः संनद्धः स कपिध्वजः ।</s-l><s-l>गाण्डीवं स्रुक्तथाज्यं च वीर्यं पुंसां भविष्यति ॥ ३० ॥</s-l></s-lg><s-lg><s-l>ऐन्द्रं पाशुपतं ब्राह्मं स्थूणाकर्णं च माधव ।</s-l><s-l>मन्त्रास्तत्र भविष्यन्ति प्रयुक्ताः सव्यसाचिना ॥ ३१ ॥</s-l></s-lg><s-lg><s-l>अनुयातश्च पितरमधिको वा पराक्रमे ।</s-l><s-l>ग्रावस्तोत्रं स सौभद्रः सम्यक्तत्र करिष्यति ॥ ३२ ॥</s-l></s-lg><s-lg><s-l>उद्गातात्र पुनर्भीमः प्रस्तोता सुमहाबलः ।</s-l><s-l>विनदन्स नरव्याघ्रो नागानीकान्तकृद्रणे ॥ ३३ ॥</s-l></s-lg><s-lg><s-l>स चैव तत्र धर्मात्मा शश्वद्राजा युधिष्ठिरः ।</s-l><s-l>जपैर्होमैश्च संयुक्तो ब्रह्मत्वं कारयिष्यति ॥ ३४ ॥</s-l></s-lg><s-lg><s-l>शङ्खशब्दाः समुरजा भेर्यश्च मधुसूदन ।</s-l><s-l>उत्कृष्टसिंहनादाश्च सुब्रह्मण्यो भविष्यति ॥ ३५ ॥</s-l></s-lg><s-lg><s-l>नकुलः सहदेवश्च माद्रीपुत्रौ यशस्विनौ ।</s-l><s-l>शामित्रं तौ महावीर्यौ सम्यक्तत्र करिष्यतः ॥ ३६ ॥</s-l></s-lg><s-lg><s-l>कल्माषदण्डा गोविन्द विमला रथशक्तयः ।</s-l><s-l>यूपाः समुपकल्पन्तामस्मिन्यज्ञे जनार्दन ॥ ३७ ॥</s-l></s-lg><s-lg><s-l>कर्णिनालीकनाराचा वत्सदन्तोपबृंहणाः ।</s-l><s-l>तोमराः सोमकलशाः पवित्राणि धनूंषि च ॥ ३८ ॥</s-l></s-lg><s-lg><s-l>असयोऽत्र कपालानि पुरोडाशाः शिरांसि च ।</s-l><s-l>हविस्तु रुधिरं कृष्ण अस्मिन्यज्ञे भविष्यति ॥ ३९ ॥</s-l></s-lg><s-lg><s-l>इध्माः परिधयश्चैव शक्त्योऽथ विमला गदाः ।</s-l><s-l>सदस्या द्रोणशिष्याश्च कृपस्य च शरद्वतः ॥ ४० ॥</s-l></s-lg><s-lg><s-l>इषवोऽत्र परिस्तोमा मुक्ता गाण्डीवधन्वना ।</s-l><s-l>महारथप्रयुक्ताश्च द्रोणद्रौणिप्रचोदिताः ॥ ४१ ॥</s-l></s-lg><s-lg><s-l>प्रातिप्रस्थानिकं कर्म सात्यकिः स करिष्यति ।</s-l><s-l>दीक्षितो धार्तराष्ट्रोऽत्र पत्नी चास्य महाचमूः ॥ ४२ ॥</s-l></s-lg><s-lg><s-l>घटोत्कचोऽत्र शामित्रं करिष्यति महाबलः ।</s-l><s-l>अतिरात्रे महाबाहो वितते यज्ञकर्मणि ॥ ४३ ॥</s-l></s-lg><s-lg><s-l>दक्षिणा त्वस्य यज्ञस्य धृष्टद्युम्नः प्रतापवान् ।</s-l><s-l>वैताने कर्मणि तते जातो यः कृष्ण पावकात् ॥ ४४ ॥</s-l></s-lg><s-lg><s-l>यदब्रुवमहं कृष्ण कटुकानि स्म पाण्डवान् ।</s-l><s-l>प्रियार्थं धार्तराष्ट्रस्य तेन तप्येऽद्य कर्मणा ॥ ४५ ॥</s-l></s-lg><s-lg><s-l>यदा द्रक्ष्यसि मां कृष्ण निहतं सव्यसाचिना ।</s-l><s-l>पुनश्चितिस्तदा चास्य यज्ञस्याथ भविष्यति ॥ ४६ ॥</s-l></s-lg><s-lg><s-l>दुःशासनस्य रुधिरं यदा पास्यति पाण्डवः ।</s-l><s-l>आनर्दं नर्दतः सम्यक्तदा सुत्यं भविष्यति ॥ ४७ ॥</s-l></s-lg><s-lg><s-l>यदा द्रोणं च भीष्मं च पाञ्चाल्यौ पातयिष्यतः ।</s-l><s-l>तदा यज्ञावसानं तद्भविष्यति जनार्दन ॥ ४८ ॥</s-l></s-lg><s-lg><s-l>दुर्योधनं यदा हन्ता भीमसेनो महाबलः ।</s-l><s-l>तदा समाप्स्यते यज्ञो धार्तराष्ट्रस्य माधव ॥ ४९ ॥</s-l></s-lg><s-lg><s-l>स्नुषाश्च प्रस्नुषाश्चैव धृतराष्ट्रस्य संगताः ।</s-l><s-l>हतेश्वरा हतसुता हतनाथाश्च केशव ॥ ५० ॥</s-l></s-lg><s-lg><s-l>गान्धार्या सह रोदन्त्यः श्वगृध्रकुरराकुले ।</s-l><s-l>स यज्ञेऽस्मिन्नवभृथो भविष्यति जनार्दन ॥ ५१ ॥</s-l></s-lg><s-lg><s-l>विद्यावृद्धा वयोवृद्धाः क्षत्रियाः क्षत्रियर्षभ ।</s-l><s-l>वृथामृत्युं न कुर्वीरंस्त्वत्कृते मधुसूदन ॥ ५२ ॥</s-l></s-lg><s-lg><s-l>शस्त्रेण निधनं गच्छेत्समृद्धं क्षत्रमण्डलम् ।</s-l><s-l>कुरुक्षेत्रे पुण्यतमे त्रैलोक्यस्यापि केशव ॥ ५३ ॥</s-l></s-lg><s-lg><s-l>तदत्र पुण्डरीकाक्ष विधत्स्व यदभीप्सितम् ।</s-l><s-l>यथा कार्त्स्न्येन वार्ष्णेय क्षत्रं स्वर्गमवाप्नुयात् ॥ ५४ ॥</s-l></s-lg><s-lg><s-l>यावत्स्थास्यन्ति गिरयः सरितश्च जनार्दन ।</s-l><s-l>तावत्कीर्तिभवः शब्दः शाश्वतोऽयं भविष्यति ॥ ५५ ॥</s-l></s-lg><s-lg><s-l>ब्राह्मणाः कथयिष्यन्ति महाभारतमाहवम् ।</s-l><s-l>समागमेषु वार्ष्णेय क्षत्रियाणां यशोधरम् ॥ ५६ ॥</s-l></s-lg><s-lg><s-l>समुपानय कौन्तेयं युद्धाय मम केशव ।</s-l><s-l>मन्त्रसंवरणं कुर्वन्नित्यमेव परंतप ॥ ५७ ॥</s-l></s-lg>