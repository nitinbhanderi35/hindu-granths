<s-lg><s-l> वैशंपायन उवाच ।</s-l><s-l>पितुरेतद्वचः श्रुत्वा धार्तराष्ट्रोऽत्यमर्षणः ।</s-l><s-l>आधाय विपुलं क्रोधं पुनरेवेदमब्रवीत् ॥ १ ॥</s-l></s-lg><s-lg><s-l>अशक्या देवसचिवाः पार्थाः स्युरिति यद्भवान् ।</s-l><s-l>मन्यते तद्भयं व्येतु भवतो राजसत्तम ॥ २ ॥</s-l></s-lg><s-lg><s-l>अकामद्वेषसंयोगाद्द्रोहाल्लोभाच्च भारत ।</s-l><s-l>उपेक्षया च भावानां देवा देवत्वमाप्नुवन् ॥ ३ ॥</s-l></s-lg><s-lg><s-l>इति द्वैपायनो व्यासो नारदश्च महातपाः ।</s-l><s-l>जामदग्न्यश्च रामो नः कथामकथयत्पुरा ॥ ४ ॥</s-l></s-lg><s-lg><s-l>नैव मानुषवद्देवाः प्रवर्तन्ते कदाचन ।</s-l><s-l>कामाल्लोभादनुक्रोशाद्द्वेषाच्च भरतर्षभ ॥ ५ ॥</s-l></s-lg><s-lg><s-l>यदि ह्यग्निश्च वायुश्च धर्म इन्द्रोऽश्विनावपि ।</s-l><s-l>कामयोगात्प्रवर्तेरन्न पार्था दुःखमाप्नुयुः ॥ ६ ॥</s-l></s-lg><s-lg><s-l>तस्मान्न भवता चिन्ता कार्यैषा स्यात्कदाचन ।</s-l><s-l>दैवेष्वपेक्षका ह्येते शश्वद्भावेषु भारत ॥ ७ ॥</s-l></s-lg><s-lg><s-l>अथ चेत्कामसंयोगाद्द्वेषाल्लोभाच्च लक्ष्यते ।</s-l><s-l>देवेषु देवप्रामाण्यं नैव तद्विक्रमिष्यति ॥ ८ ॥</s-l></s-lg><s-lg><s-l>मयाभिमन्त्रितः शश्वज्जातवेदाः प्रशंसति ।</s-l><s-l>दिधक्षुः सकलाँल्लोकान्परिक्षिप्य समन्ततः ॥ ९ ॥</s-l></s-lg><s-lg><s-l>यद्वा परमकं तेजो येन युक्ता दिवौकसः ।</s-l><s-l>ममाप्यनुपमं भूयो देवेभ्यो विद्धि भारत ॥ १० ॥</s-l></s-lg><s-lg><s-l>प्रदीर्यमाणां वसुधां गिरीणां शिखराणि च ।</s-l><s-l>लोकस्य पश्यतो राजन्स्थापयाम्यभिमन्त्रणात् ॥ ११ ॥</s-l></s-lg><s-lg><s-l>चेतनाचेतनस्यास्य जङ्गमस्थावरस्य च ।</s-l><s-l>विनाशाय समुत्पन्नं महाघोरं महास्वनम् ॥ १२ ॥</s-l></s-lg><s-lg><s-l>अश्मवर्षं च वायुं च शमयामीह नित्यशः ।</s-l><s-l>जगतः पश्यतोऽभीक्ष्णं भूतानामनुकम्पया ॥ १३ ॥</s-l></s-lg><s-lg><s-l>स्तम्भितास्वप्सु गच्छन्ति मया रथपदातयः ।</s-l><s-l>देवासुराणां भावानामहमेकः प्रवर्तिता ॥ १४ ॥</s-l></s-lg><s-lg><s-l>अक्षौहिणीभिर्यान्देशान्यामि कार्येण केनचित् ।</s-l><s-l>तत्रापो मे प्रवर्तन्ते यत्र यत्राभिकामये ॥ १५ ॥</s-l></s-lg><s-lg><s-l>भयानि विषये राजन्व्यालादीनि न सन्ति मे ।</s-l><s-l>मत्तः सुप्तानि भूतानि न हिंसन्ति भयंकराः ॥ १६ ॥</s-l></s-lg><s-lg><s-l>निकामवर्षी पर्जन्यो राजन्विषयवासिनाम् ।</s-l><s-l>धर्मिष्ठाश्च प्रजाः सर्वा ईतयश्च न सन्ति मे ॥ १७ ॥</s-l></s-lg><s-lg><s-l>अश्विनावथ वाय्वग्नी मरुद्भिः सह वृत्रहा ।</s-l><s-l>धर्मश्चैव मया द्विष्टान्नोत्सहन्तेऽभिरक्षितुम् ॥ १८ ॥</s-l></s-lg><s-lg><s-l>यदि ह्येते समर्थाः स्युर्मद्द्विषस्त्रातुमोजसा ।</s-l><s-l>न स्म त्रयोदश समाः पार्था दुःखमवाप्नुयुः ॥ १९ ॥</s-l></s-lg><s-lg><s-l>नैव देवा न गन्धर्वा नासुरा न च राक्षसाः ।</s-l><s-l>शक्तास्त्रातुं मया द्विष्टं सत्यमेतद्ब्रवीमि ते ॥ २० ॥</s-l></s-lg><s-lg><s-l>यदभिध्याम्यहं शश्वच्छुभं वा यदि वाशुभम् ।</s-l><s-l>नैतद्विपन्नपूर्वं मे मित्रेष्वरिषु चोभयोः ॥ २१ ॥</s-l></s-lg><s-lg><s-l>भविष्यतीदमिति वा यद्ब्रवीमि परंतप ।</s-l><s-l>नान्यथा भूतपूर्वं तत्सत्यवागिति मां विदुः ॥ २२ ॥</s-l></s-lg><s-lg><s-l>लोकसाक्षिकमेतन्मे माहात्म्यं दिक्षु विश्रुतम् ।</s-l><s-l>आश्वासनार्थं भवतः प्रोक्तं न श्लाघया नृप ॥ २३ ॥</s-l></s-lg><s-lg><s-l>न ह्यहं श्लाघनो राजन्भूतपूर्वः कदाचन ।</s-l><s-l>असदाचरितं ह्येतद्यदात्मानं प्रशंसति ॥ २४ ॥</s-l></s-lg><s-lg><s-l>पाण्डवांश्चैव मत्स्यांश्च पाञ्चालान्केकयैः सह ।</s-l><s-l>सात्यकिं वासुदेवं च श्रोतासि विजितान्मया ॥ २५ ॥</s-l></s-lg><s-lg><s-l>सरितः सागरं प्राप्य यथा नश्यन्ति सर्वशः ।</s-l><s-l>तथैव ते विनङ्क्ष्यन्ति मामासाद्य सहान्वयाः ॥ २६ ॥</s-l></s-lg><s-lg><s-l>परा बुद्धिः परं तेजो वीर्यं च परमं मयि ।</s-l><s-l>परा विद्या परो योगो मम तेभ्यो विशिष्यते ॥ २७ ॥</s-l></s-lg><s-lg><s-l>पितामहश्च द्रोणश्च कृपः शल्यः शलस्तथा ।</s-l><s-l>अस्त्रेषु यत्प्रजानन्ति सर्वं तन्मयि विद्यते ॥ २८ ॥</s-l></s-lg><s-lg><s-l>इत्युक्त्वा संजयं भूयः पर्यपृच्छत भारत ।</s-l><s-l>ज्ञात्वा युयुत्सुः कार्याणि प्राप्तकालमरिंदम ॥ २९ ॥</s-l></s-lg>