<s-lg><s-l> मातोवाच ।</s-l><s-l>नैव राज्ञा दरः कार्यो जातु कस्यांचिदापदि ।</s-l><s-l>अथ चेदपि दीर्णः स्यान्नैव वर्तेत दीर्णवत् ॥ १ ॥</s-l></s-lg><s-lg><s-l>दीर्णं हि दृष्ट्वा राजानं सर्वमेवानुदीर्यते ।</s-l><s-l>राष्ट्रं बलममात्याश्च पृथक्कुर्वन्ति ते मतिम् ॥ २ ॥</s-l></s-lg><s-lg><s-l>शत्रूनेके प्रपद्यन्ते प्रजहत्यपरे पुनः ।</s-l><s-l>अन्वेके प्रजिहीर्षन्ति ये पुरस्ताद्विमानिताः ॥ ३ ॥</s-l></s-lg><s-lg><s-l>य एवात्यन्तसुहृदस्त एनं पर्युपासते ।</s-l><s-l>अशक्तयः स्वस्तिकामा बद्धवत्सा इडा इव ।</s-l><s-l>शोचन्तमनुशोचन्ति प्रतीतानिव बान्धवान् ॥ ४ ॥</s-l></s-lg><s-lg><s-l>अपि ते पूजिताः पूर्वमपि ते सुहृदो मताः ।</s-l><s-l>ये राष्ट्रमभिमन्यन्ते राज्ञो व्यसनमीयुषः ।</s-l><s-l>मा दीदरस्त्वं सुहृदो मा त्वां दीर्णं प्रहासिषुः ॥ ५ ॥</s-l></s-lg><s-lg><s-l>प्रभावं पौरुषं बुद्धिं जिज्ञासन्त्या मया तव ।</s-l><s-l>उल्लपन्त्या समाश्वासं बलवानिव दुर्बलम् ॥ ६ ॥</s-l></s-lg><s-lg><s-l>यद्येतत्संविजानासि यदि सम्यग्ब्रवीम्यहम् ।</s-l><s-l>कृत्वासौम्यमिवात्मानं जयायोत्तिष्ठ संजय ॥ ७ ॥</s-l></s-lg><s-lg><s-l>अस्ति नः कोशनिचयो महानविदितस्तव ।</s-l><s-l>तमहं वेद नान्यस्तमुपसंपादयामि ते ॥ ८ ॥</s-l></s-lg><s-lg><s-l>सन्ति नैकशता भूयः सुहृदस्तव संजय ।</s-l><s-l>सुखदुःखसहा वीर शतार्हा अनिवर्तिनः ॥ ९ ॥</s-l></s-lg><s-lg><s-l>तादृशा हि सहाया वै पुरुषस्य बुभूषतः ।</s-l><s-l>ईषदुज्जिहतः किंचित्सचिवाः शत्रुकर्शनाः ॥ १० ॥</s-l></s-lg><s-lg><s-l> पुत्र उवाच ।</s-l><s-l>कस्य त्वीदृशकं वाक्यं श्रुत्वापि स्वल्पचेतसः ।</s-l><s-l>तमो न व्यपहन्येत सुचित्रार्थपदाक्षरम् ॥ ११ ॥</s-l></s-lg><s-lg><s-l>उदके धूरियं धार्या सर्तव्यं प्रवणे मया ।</s-l><s-l>यस्य मे भवती नेत्री भविष्यद्भूतदर्शिनी ॥ १२ ॥</s-l></s-lg><s-lg><s-l>अहं हि वचनं त्वत्तः शुश्रूषुरपरापरम् ।</s-l><s-l>किंचित्किंचित्प्रतिवदंस्तूष्णीमासं मुहुर्मुहुः ॥ १३ ॥</s-l></s-lg><s-lg><s-l>अतृप्यन्नमृतस्येव कृच्छ्राल्लब्धस्य बान्धवात् ।</s-l><s-l>उद्यच्छाम्येष शत्रूणां नियमाय जयाय च ॥ १४ ॥</s-l></s-lg><s-lg><s-l> कुन्त्युवाच ।</s-l><s-l>सदश्व इव स क्षिप्तः प्रणुन्नो वाक्यसायकैः ।</s-l><s-l>तच्चकार तथा सर्वं यथावदनुशासनम् ॥ १५ ॥</s-l></s-lg><s-lg><s-l>इदमुद्धर्षणं भीमं तेजोवर्धनमुत्तमम् ।</s-l><s-l>राजानं श्रावयेन्मन्त्री सीदन्तं शत्रुपीडितम् ॥ १६ ॥</s-l></s-lg><s-lg><s-l>जयो नामेतिहासोऽयं श्रोतव्यो विजिगीषुणा ।</s-l><s-l>महीं विजयते क्षिप्रं श्रुत्वा शत्रूंश्च मर्दति ॥ १७ ॥</s-l></s-lg><s-lg><s-l>इदं पुंसवनं चैव वीराजननमेव च ।</s-l><s-l>अभीक्ष्णं गर्भिणी श्रुत्वा ध्रुवं वीरं प्रजायते ॥ १८ ॥</s-l></s-lg><s-lg><s-l>विद्याशूरं तपःशूरं दमशूरं तपस्विनम् ।</s-l><s-l>ब्राह्म्या श्रिया दीप्यमानं साधुवादेन संमतम् ॥ १९ ॥</s-l></s-lg><s-lg><s-l>अर्चिष्मन्तं बलोपेतं महाभागं महारथम् ।</s-l><s-l>धृष्टवन्तमनाधृष्यं जेतारमपराजितम् ॥ २० ॥</s-l></s-lg><s-lg><s-l>नियन्तारमसाधूनां गोप्तारं धर्मचारिणाम् ।</s-l><s-l>तदर्थं क्षत्रिया सूते वीरं सत्यपराक्रमम् ॥ २१ ॥</s-l></s-lg>