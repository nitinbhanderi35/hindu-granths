<s-lg><s-l> कण्व उवाच ।</s-l><s-l>मातलिस्तु व्रजन्मार्गे नारदेन महर्षिणा ।</s-l><s-l>वरुणं गच्छता द्रष्टुं समागच्छद्यदृच्छया ॥ १ ॥</s-l></s-lg><s-lg><s-l>नारदोऽथाब्रवीदेनं क्व भवान्गन्तुमुद्यतः ।</s-l><s-l>स्वेन वा सूत कार्येण शासनाद्वा शतक्रतोः ॥ २ ॥</s-l></s-lg><s-lg><s-l>मातलिर्नारदेनैवं संपृष्टः पथि गच्छता ।</s-l><s-l>यथावत्सर्वमाचष्ट स्वकार्यं वरुणं प्रति ॥ ३ ॥</s-l></s-lg><s-lg><s-l>तमुवाचाथ स मुनिर्गच्छावः सहिताविति ।</s-l><s-l>सलिलेशदिदृक्षार्थमहमप्युद्यतो दिवः ॥ ४ ॥</s-l></s-lg><s-lg><s-l>अहं ते सर्वमाख्यास्ये दर्शयन्वसुधातलम् ।</s-l><s-l>दृष्ट्वा तत्र वरं कंचिद्रोचयिष्याव मातले ॥ ५ ॥</s-l></s-lg><s-lg><s-l>अवगाह्य ततो भूमिमुभौ मातलिनारदौ ।</s-l><s-l>ददृशाते महात्मानौ लोकपालमपां पतिम् ॥ ६ ॥</s-l></s-lg><s-lg><s-l>तत्र देवर्षिसदृशीं पूजां प्राप स नारदः ।</s-l><s-l>महेन्द्रसदृशीं चैव मातलिः प्रत्यपद्यत ॥ ७ ॥</s-l></s-lg><s-lg><s-l>तावुभौ प्रीतमनसौ कार्यवत्तां निवेद्य ह ।</s-l><s-l>वरुणेनाभ्यनुज्ञातौ नागलोकं विचेरतुः ॥ ८ ॥</s-l></s-lg><s-lg><s-l>नारदः सर्वभूतानामन्तर्भूमिनिवासिनाम् ।</s-l><s-l>जानंश्चकार व्याख्यानं यन्तुः सर्वमशेषतः ॥ ९ ॥</s-l></s-lg><s-lg><s-l> नारद उवाच ।</s-l><s-l>दृष्टस्ते वरुणस्तात पुत्रपौत्रसमावृतः ।</s-l><s-l>पश्योदकपतेः स्थानं सर्वतोभद्रमृद्धिमत् ॥ १० ॥</s-l></s-lg><s-lg><s-l>एष पुत्रो महाप्राज्ञो वरुणस्येह गोपतेः ।</s-l><s-l>एष तं शीलवृत्तेन शौचेन च विशिष्यते ॥ ११ ॥</s-l></s-lg><s-lg><s-l>एषोऽस्य पुत्रोऽभिमतः पुष्करः पुष्करेक्षणः ।</s-l><s-l>रूपवान्दर्शनीयश्च सोमपुत्र्या वृतः पतिः ॥ १२ ॥</s-l></s-lg><s-lg><s-l>ज्योत्स्नाकालीति यामाहुर्द्वितीयां रूपतः श्रियम् ।</s-l><s-l>आदित्यस्यैव गोः पुत्रो ज्येष्ठः पुत्रः कृतः स्मृतः ॥ १३ ॥</s-l></s-lg><s-lg><s-l>भवनं पश्य वारुण्या यदेतत्सर्वकाञ्चनम् ।</s-l><s-l>यां प्राप्य सुरतां प्राप्ताः सुराः सुरपतेः सखे ॥ १४ ॥</s-l></s-lg><s-lg><s-l>एतानि हृतराज्यानां दैतेयानां स्म मातले ।</s-l><s-l>दीप्यमानानि दृश्यन्ते सर्वप्रहरणान्युत ॥ १५ ॥</s-l></s-lg><s-lg><s-l>अक्षयाणि किलैतानि विवर्तन्ते स्म मातले ।</s-l><s-l>अनुभावप्रयुक्तानि सुरैरवजितानि ह ॥ १६ ॥</s-l></s-lg><s-lg><s-l>अत्र राक्षसजात्यश्च भूतजात्यश्च मातले ।</s-l><s-l>दिव्यप्रहरणाश्चासन्पूर्वदैवतनिर्मिताः ॥ १७ ॥</s-l></s-lg><s-lg><s-l>अग्निरेष महार्चिष्माञ्जागर्ति वरुणह्रदे ।</s-l><s-l>वैष्णवं चक्रमाविद्धं विधूमेन हविष्मता ॥ १८ ॥</s-l></s-lg><s-lg><s-l>एष गाण्डीमयश्चापो लोकसंहारसंभृतः ।</s-l><s-l>रक्ष्यते दैवतैर्नित्यं यतस्तद्गाण्डिवं धनुः ॥ १९ ॥</s-l></s-lg><s-lg><s-l>एष कृत्ये समुत्पन्ने तत्तद्धारयते बलम् ।</s-l><s-l>सहस्रशतसंख्येन प्राणेन सततं ध्रुवम् ॥ २० ॥</s-l></s-lg><s-lg><s-l>अशास्यानपि शास्त्येष रक्षोबन्धुषु राजसु ।</s-l><s-l>सृष्टः प्रथमजो दण्डो ब्रह्मणा ब्रह्मवादिना ॥ २१ ॥</s-l></s-lg><s-lg><s-l>एतच्छत्रं नरेन्द्राणां महच्छक्रेण भाषितम् ।</s-l><s-l>पुत्राः सलिलराजस्य धारयन्ति महोदयम् ॥ २२ ॥</s-l></s-lg><s-lg><s-l>एतत्सलिलराजस्य छत्रं छत्रगृहे स्थितम् ।</s-l><s-l>सर्वतः सलिलं शीतं जीमूत इव वर्षति ॥ २३ ॥</s-l></s-lg><s-lg><s-l>एतच्छत्रात्परिभ्रष्टं सलिलं सोमनिर्मलम् ।</s-l><s-l>तमसा मूर्छितं याति येन नार्छति दर्शनम् ॥ २४ ॥</s-l></s-lg><s-lg><s-l>बहून्यद्भुतरूपाणि द्रष्टव्यानीह मातले ।</s-l><s-l>तव कार्योपरोधस्तु तस्माद्गच्छाव माचिरम् ॥ २५ ॥</s-l></s-lg>