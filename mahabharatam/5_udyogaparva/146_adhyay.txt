<s-lg><s-l> वासुदेव उवाच ।</s-l><s-l>भीष्मेणोक्ते ततो द्रोणो दुर्योधनमभाषत ।</s-l><s-l>मध्ये नृपाणां भद्रं ते वचनं वचनक्षमः ॥ १ ॥</s-l></s-lg><s-lg><s-l>प्रातीपः शंतनुस्तात कुलस्यार्थे यथोत्थितः ।</s-l><s-l>तथा देवव्रतो भीष्मः कुलस्यार्थे स्थितोऽभवत् ॥ २ ॥</s-l></s-lg><s-lg><s-l>ततः पाण्डुर्नरपतिः सत्यसंधो जितेन्द्रियः ।</s-l><s-l>राजा कुरूणां धर्मात्मा सुव्रतः सुसमाहितः ॥ ३ ॥</s-l></s-lg><s-lg><s-l>ज्येष्ठाय राज्यमददाद्धृतराष्ट्राय धीमते ।</s-l><s-l>यवीयसस्तथा क्षत्तुः कुरुवंशविवर्धनः ॥ ४ ॥</s-l></s-lg><s-lg><s-l>ततः सिंहासने राजन्स्थापयित्वैनमच्युतम् ।</s-l><s-l>वनं जगाम कौरव्यो भार्याभ्यां सहितोऽनघ ॥ ५ ॥</s-l></s-lg><s-lg><s-l>नीचैः स्थित्वा तु विदुर उपास्ते स्म विनीतवत् ।</s-l><s-l>प्रेष्यवत्पुरुषव्याघ्रो वालव्यजनमुत्क्षिपन् ॥ ६ ॥</s-l></s-lg><s-lg><s-l>ततः सर्वाः प्रजास्तात धृतराष्ट्रं जनेश्वरम् ।</s-l><s-l>अन्वपद्यन्त विधिवद्यथा पाण्डुं नराधिपम् ॥ ७ ॥</s-l></s-lg><s-lg><s-l>विसृज्य धृतराष्ट्राय राज्यं स विदुराय च ।</s-l><s-l>चचार पृथिवीं पाण्डुः सर्वां परपुरंजयः ॥ ८ ॥</s-l></s-lg><s-lg><s-l>कोशसंजनने दाने भृत्यानां चान्ववेक्षणे ।</s-l><s-l>भरणे चैव सर्वस्य विदुरः सत्यसंगरः ॥ ९ ॥</s-l></s-lg><s-lg><s-l>संधिविग्रहसंयुक्तो राज्ञः संवाहनक्रियाः ।</s-l><s-l>अवैक्षत महातेजा भीष्मः परपुरंजयः ॥ १० ॥</s-l></s-lg><s-lg><s-l>सिंहासनस्थो नृपतिर्धृतराष्ट्रो महाबलः ।</s-l><s-l>अन्वास्यमानः सततं विदुरेण महात्मना ॥ ११ ॥</s-l></s-lg><s-lg><s-l>कथं तस्य कुले जातः कुलभेदं व्यवस्यसि ।</s-l><s-l>संभूय भ्रातृभिः सार्धं भुङ्क्ष्व भोगाञ्जनाधिप ॥ १२ ॥</s-l></s-lg><s-lg><s-l>ब्रवीम्यहं न कार्पण्यान्नार्थहेतोः कथंचन ।</s-l><s-l>भीष्मेण दत्तमश्नामि न त्वया राजसत्तम ॥ १३ ॥</s-l></s-lg><s-lg><s-l>नाहं त्वत्तोऽभिकाङ्क्षिष्ये वृत्त्युपायं जनाधिप ।</s-l><s-l>यतो भीष्मस्ततो द्रोणो यद्भीष्मस्त्वाह तत्कुरु ॥ १४ ॥</s-l></s-lg><s-lg><s-l>दीयतां पाण्डुपुत्रेभ्यो राज्यार्धमरिकर्शन ।</s-l><s-l>सममाचार्यकं तात तव तेषां च मे सदा ॥ १५ ॥</s-l></s-lg><s-lg><s-l>अश्वत्थामा यथा मह्यं तथा श्वेतहयो मम ।</s-l><s-l>बहुना किं प्रलापेन यतो धर्मस्ततो जयः ॥ १६ ॥</s-l></s-lg><s-lg><s-l>एवमुक्ते महाराज द्रोणेनामिततेजसा ।</s-l><s-l>व्याजहार ततो वाक्यं विदुरः सत्यसंगरः ।</s-l><s-l>पितुर्वदनमन्वीक्ष्य परिवृत्य च धर्मवित् ॥ १७ ॥</s-l></s-lg><s-lg><s-l>देवव्रत निबोधेदं वचनं मम भाषतः ।</s-l><s-l>प्रनष्टः कौरवो वंशस्त्वयायं पुनरुद्धृतः ॥ १८ ॥</s-l></s-lg><s-lg><s-l>तन्मे विलपमानस्य वचनं समुपेक्षसे ।</s-l><s-l>कोऽयं दुर्योधनो नाम कुलेऽस्मिन्कुलपांसनः ॥ १९ ॥</s-l></s-lg><s-lg><s-l>यस्य लोभाभिभूतस्य मतिं समनुवर्तसे ।</s-l><s-l>अनार्यस्याकृतज्ञस्य लोभोपहतचेतसः ।</s-l><s-l>अतिक्रामति यः शास्त्रं पितुर्धर्मार्थदर्शिनः ॥ २० ॥</s-l></s-lg><s-lg><s-l>एते नश्यन्ति कुरवो दुर्योधनकृतेन वै ।</s-l><s-l>यथा ते न प्रणश्येयुर्महाराज तथा कुरु ॥ २१ ॥</s-l></s-lg><s-lg><s-l>मां चैव धृतराष्ट्रं च पूर्वमेव महाद्युते ।</s-l><s-l>चित्रकार इवालेख्यं कृत्वा मा स्म विनाशय ।</s-l><s-l>प्रजापतिः प्रजाः सृष्ट्वा यथा संहरते तथा ॥ २२ ॥</s-l></s-lg><s-lg><s-l>नोपेक्षस्व महाबाहो पश्यमानः कुलक्षयम् ।</s-l><s-l>अथ तेऽद्य मतिर्नष्टा विनाशे प्रत्युपस्थिते ।</s-l><s-l>वनं गच्छ मया सार्धं धृतराष्ट्रेण चैव ह ॥ २३ ॥</s-l></s-lg><s-lg><s-l>बद्ध्वा वा निकृतिप्रज्ञं धार्तराष्ट्रं सुदुर्मतिम् ।</s-l><s-l>साध्विदं राज्यमद्यास्तु पाण्डवैरभिरक्षितम् ॥ २४ ॥</s-l></s-lg><s-lg><s-l>प्रसीद राजशार्दूल विनाशो दृश्यते महान् ।</s-l><s-l>पाण्डवानां कुरूणां च राज्ञां चामिततेजसाम् ॥ २५ ॥</s-l></s-lg><s-lg><s-l>विररामैवमुक्त्वा तु विदुरो दीनमानसः ।</s-l><s-l>प्रध्यायमानः स तदा निःश्वसंश्च पुनः पुनः ॥ २६ ॥</s-l></s-lg><s-lg><s-l>ततोऽथ राज्ञः सुबलस्य पुत्री धर्मार्थयुक्तं कुलनाशभीता ।</s-l><s-l>दुर्योधनं पापमतिं नृशंसं राज्ञां समक्षं सुतमाह कोपात् ॥ २७ ॥</s-l></s-lg><s-lg><s-l>ये पार्थिवा राजसभां प्रविष्टा ब्रह्मर्षयो ये च सभासदोऽन्ये ।</s-l><s-l>शृण्वन्तु वक्ष्यामि तवापराधं पापस्य सामात्यपरिच्छदस्य ॥ २८ ॥</s-l></s-lg><s-lg><s-l>राज्यं कुरूणामनुपूर्वभोग्यं क्रमागतो नः कुलधर्म एषः ।</s-l><s-l>त्वं पापबुद्धेऽतिनृशंसकर्मन्राज्यं कुरूणामनयाद्विहंसि ॥ २९ ॥</s-l></s-lg><s-lg><s-l>राज्ये स्थितो धृतराष्ट्रो मनीषी तस्यानुजो विदुरो दीर्घदर्शी ।</s-l><s-l>एतावतिक्रम्य कथं नृपत्वं दुर्योधन प्रार्थयसेऽद्य मोहात् ॥ ३० ॥</s-l></s-lg><s-lg><s-l>राजा च क्षत्ता च महानुभावौ भीष्मे स्थिते परवन्तौ भवेताम् ।</s-l><s-l>अयं तु धर्मज्ञतया महात्मा न राज्यकामो नृवरो नदीजः ॥ ३१ ॥</s-l></s-lg><s-lg><s-l>राज्यं तु पाण्डोरिदमप्रधृष्यं तस्याद्य पुत्राः प्रभवन्ति नान्ये ।</s-l><s-l>राज्यं तदेतन्निखिलं पाण्डवानां पैतामहं पुत्रपौत्रानुगामि ॥ ३२ ॥</s-l></s-lg><s-lg><s-l>यद्वै ब्रूते कुरुमुख्यो महात्मा देवव्रतः सत्यसंधो मनीषी ।</s-l><s-l>सर्वं तदस्माभिरहत्य धर्मं ग्राह्यं स्वधर्मं परिपालयद्भिः ॥ ३३ ॥</s-l></s-lg><s-lg><s-l>अनुज्ञया चाथ महाव्रतस्य ब्रूयान्नृपो यद्विदुरस्तथैव ।</s-l><s-l>कार्यं भवेत्तत्सुहृद्भिर्नियुज्य धर्मं पुरस्कृत्य सुदीर्घकालम् ॥ ३४ ॥</s-l></s-lg><s-lg><s-l>न्यायागतं राज्यमिदं कुरूणां युधिष्ठिरः शास्तु वै धर्मपुत्रः ।</s-l><s-l>प्रचोदितो धृतराष्ट्रेण राज्ञा पुरस्कृतः शांतनवेन चैव ॥ ३५ ॥</s-l></s-lg>