<s-lg><s-l> जनमेजय उवाच ।</s-l><s-l>अनर्थे जातनिर्बन्धं परार्थे लोभमोहितम् ।</s-l><s-l>अनार्यकेष्वभिरतं मरणे कृतनिश्चयम् ॥ १ ॥</s-l></s-lg><s-lg><s-l>ज्ञातीनां दुःखकर्तारं बन्धूनां शोकवर्धनम् ।</s-l><s-l>सुहृदां क्लेशदातारं द्विषतां हर्षवर्धनम् ॥ २ ॥</s-l></s-lg><s-lg><s-l>कथं नैनं विमार्गस्थं वारयन्तीह बान्धवाः ।</s-l><s-l>सौहृदाद्वा सुहृत्स्निग्धो भगवान्वा पितामहः ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>उक्तं भगवता वाक्यमुक्तं भीष्मेण यत्क्षमम् ।</s-l><s-l>उक्तं बहुविधं चैव नारदेनापि तच्छृणु ॥ ४ ॥</s-l></s-lg><s-lg><s-l> नारद उवाच ।</s-l><s-l>दुर्लभो वै सुहृच्छ्रोता दुर्लभश्च हितः सुहृत् ।</s-l><s-l>तिष्ठते हि सुहृद्यत्र न बन्धुस्तत्र तिष्ठति ॥ ५ ॥</s-l></s-lg><s-lg><s-l>श्रोतव्यमपि पश्यामि सुहृदां कुरुनन्दन ।</s-l><s-l>न कर्तव्यश्च निर्बन्धो निर्बन्धो हि सुदारुणः ॥ ६ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>यथा निर्बन्धतः प्राप्तो गालवेन पराजयः ॥ ७ ॥</s-l></s-lg><s-lg><s-l>विश्वामित्रं तपस्यन्तं धर्मो जिज्ञासया पुरा ।</s-l><s-l>अभ्यगच्छत्स्वयं भूत्वा वसिष्ठो भगवानृषिः ॥ ८ ॥</s-l></s-lg><s-lg><s-l>सप्तर्षीणामन्यतमं वेषमास्थाय भारत ।</s-l><s-l>बुभुक्षुः क्षुधितो राजन्नाश्रमं कौशिकस्य ह ॥ ९ ॥</s-l></s-lg><s-lg><s-l>विश्वामित्रोऽथ संभ्रान्तः श्रपयामास वै चरुम् ।</s-l><s-l>परमान्नस्य यत्नेन न च स प्रत्यपालयत् ॥ १० ॥</s-l></s-lg><s-lg><s-l>अन्नं तेन यदा भुक्तमन्यैर्दत्तं तपस्विभिः ।</s-l><s-l>अथ गृह्यान्नमत्युष्णं विश्वामित्रोऽभ्युपागमत् ॥ ११ ॥</s-l></s-lg><s-lg><s-l>भुक्तं मे तिष्ठ तावत्त्वमित्युक्त्वा भगवान्ययौ ।</s-l><s-l>विश्वामित्रस्ततो राजन्स्थित एव महाद्युतिः ॥ १२ ॥</s-l></s-lg><s-lg><s-l>भक्तं प्रगृह्य मूर्ध्ना तद्बाहुभ्यां पार्श्वतोऽगमत् ।</s-l><s-l>स्थितः स्थाणुरिवाभ्याशे निश्चेष्टो मारुताशनः ॥ १३ ॥</s-l></s-lg><s-lg><s-l>तस्य शुश्रूषणे यत्नमकरोद्गालवो मुनिः ।</s-l><s-l>गौरवाद्बहुमानाच्च हार्देन प्रियकाम्यया ॥ १४ ॥</s-l></s-lg><s-lg><s-l>अथ वर्षशते पूर्णे धर्मः पुनरुपागमत् ।</s-l><s-l>वासिष्ठं वेषमास्थाय कौशिकं भोजनेप्सया ॥ १५ ॥</s-l></s-lg><s-lg><s-l>स दृष्ट्वा शिरसा भक्तं ध्रियमाणं महर्षिणा ।</s-l><s-l>तिष्ठता वायुभक्षेण विश्वामित्रेण धीमता ॥ १६ ॥</s-l></s-lg><s-lg><s-l>प्रतिगृह्य ततो धर्मस्तथैवोष्णं तथा नवम् ।</s-l><s-l>भुक्त्वा प्रीतोऽस्मि विप्रर्षे तमुक्त्वा स मुनिर्गतः ॥ १७ ॥</s-l></s-lg><s-lg><s-l>क्षत्रभावादपगतो ब्राह्मणत्वमुपागतः ।</s-l><s-l>धर्मस्य वचनात्प्रीतो विश्वामित्रस्तदाभवत् ॥ १८ ॥</s-l></s-lg><s-lg><s-l>विश्वामित्रस्तु शिष्यस्य गालवस्य तपस्विनः ।</s-l><s-l>शुश्रूषया च भक्त्या च प्रीतिमानित्युवाच तम् ।</s-l><s-l>अनुज्ञातो मया वत्स यथेष्टं गच्छ गालव ॥ १९ ॥</s-l></s-lg><s-lg><s-l>इत्युक्तः प्रत्युवाचेदं गालवो मुनिसत्तमम् ।</s-l><s-l>प्रीतो मधुरया वाचा विश्वामित्रं महाद्युतिम् ॥ २० ॥</s-l></s-lg><s-lg><s-l>दक्षिणां कां प्रयच्छामि भवते गुरुकर्मणि ।</s-l><s-l>दक्षिणाभिरुपेतं हि कर्म सिध्यति मानवम् ॥ २१ ॥</s-l></s-lg><s-lg><s-l>दक्षिणानां हि सृष्टानामपवर्गेण भुज्यते ।</s-l><s-l>स्वर्गे क्रतुफलं सद्भिर्दक्षिणा शान्तिरुच्यते ।</s-l><s-l>किमाहरामि गुर्वर्थं ब्रवीतु भगवानिति ॥ २२ ॥</s-l></s-lg><s-lg><s-l>जानमानस्तु भगवाञ्जितः शुश्रूषणेन च ।</s-l><s-l>विश्वामित्रस्तमसकृद्गच्छ गच्छेत्यचोदयत् ॥ २३ ॥</s-l></s-lg><s-lg><s-l>असकृद्गच्छ गच्छेति विश्वामित्रेण भाषितः ।</s-l><s-l>किं ददानीति बहुशो गालवः प्रत्यभाषत ॥ २४ ॥</s-l></s-lg><s-lg><s-l>निर्बन्धतस्तु बहुशो गालवस्य तपस्विनः ।</s-l><s-l>किंचिदागतसंरम्भो विश्वामित्रोऽब्रवीदिदम् ॥ २५ ॥</s-l></s-lg><s-lg><s-l>एकतःश्यामकर्णानां शतान्यष्टौ ददस्व मे ।</s-l><s-l>हयानां चन्द्रशुभ्राणां गच्छ गालव माचिरम् ॥ २६ ॥</s-l></s-lg>