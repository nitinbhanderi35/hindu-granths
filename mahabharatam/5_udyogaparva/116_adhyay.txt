<s-lg><s-l> नारद उवाच ।</s-l><s-l>तथैव सा श्रियं त्यक्त्वा कन्या भूत्वा यशस्विनी ।</s-l><s-l>माधवी गालवं विप्रमन्वयात्सत्यसंगरा ॥ १ ॥</s-l></s-lg><s-lg><s-l>गालवो विमृशन्नेव स्वकार्यगतमानसः ।</s-l><s-l>जगाम भोजनगरं द्रष्टुमौशीनरं नृपम् ॥ २ ॥</s-l></s-lg><s-lg><s-l>तमुवाचाथ गत्वा स नृपतिं सत्यविक्रमम् ।</s-l><s-l>इयं कन्या सुतौ द्वौ ते जनयिष्यति पार्थिवौ ॥ ३ ॥</s-l></s-lg><s-lg><s-l>अस्यां भवानवाप्तार्थो भविता प्रेत्य चेह च ।</s-l><s-l>सोमार्कप्रतिसंकाशौ जनयित्वा सुतौ नृप ॥ ४ ॥</s-l></s-lg><s-lg><s-l>शुल्कं तु सर्वधर्मज्ञ हयानां चन्द्रवर्चसाम् ।</s-l><s-l>एकतःश्यामकर्णानां देयं मह्यं चतुःशतम् ॥ ५ ॥</s-l></s-lg><s-lg><s-l>गुर्वर्थोऽयं समारम्भो न हयैः कृत्यमस्ति मे ।</s-l><s-l>यदि शक्यं महाराज क्रियतां मा विचार्यताम् ॥ ६ ॥</s-l></s-lg><s-lg><s-l>अनपत्योऽसि राजर्षे पुत्रौ जनय पार्थिव ।</s-l><s-l>पितॄन्पुत्रप्लवेन त्वमात्मानं चैव तारय ॥ ७ ॥</s-l></s-lg><s-lg><s-l>न पुत्रफलभोक्ता हि राजर्षे पात्यते दिवः ।</s-l><s-l>न याति नरकं घोरं यत्र गच्छन्त्यनात्मजाः ॥ ८ ॥</s-l></s-lg><s-lg><s-l>एतच्चान्यच्च विविधं श्रुत्वा गालवभाषितम् ।</s-l><s-l>उशीनरः प्रतिवचो ददौ तस्य नराधिपः ॥ ९ ॥</s-l></s-lg><s-lg><s-l>श्रुतवानस्मि ते वाक्यं यथा वदसि गालव ।</s-l><s-l>विधिस्तु बलवान्ब्रह्मन्प्रवणं हि मनो मम ॥ १० ॥</s-l></s-lg><s-lg><s-l>शते द्वे तु ममाश्वानामीदृशानां द्विजोत्तम ।</s-l><s-l>इतरेषां सहस्राणि सुबहूनि चरन्ति मे ॥ ११ ॥</s-l></s-lg><s-lg><s-l>अहमप्येकमेवास्यां जनयिष्यामि गालव ।</s-l><s-l>पुत्रं द्विज गतं मार्गं गमिष्यामि परैरहम् ॥ १२ ॥</s-l></s-lg><s-lg><s-l>मूल्येनापि समं कुर्यां तवाहं द्विजसत्तम ।</s-l><s-l>पौरजानपदार्थं तु ममार्थो नात्मभोगतः ॥ १३ ॥</s-l></s-lg><s-lg><s-l>कामतो हि धनं राजा पारक्यं यः प्रयच्छति ।</s-l><s-l>न स धर्मेण धर्मात्मन्युज्यते यशसा न च ॥ १४ ॥</s-l></s-lg><s-lg><s-l>सोऽहं प्रतिग्रहीष्यामि ददात्वेतां भवान्मम ।</s-l><s-l>कुमारीं देवगर्भाभामेकपुत्रभवाय मे ॥ १५ ॥</s-l></s-lg><s-lg><s-l>तथा तु बहुकल्याणमुक्तवन्तं नराधिपम् ।</s-l><s-l>उशीनरं द्विजश्रेष्ठो गालवः प्रत्यपूजयत् ॥ १६ ॥</s-l></s-lg><s-lg><s-l>उशीनरं प्रतिग्राह्य गालवः प्रययौ वनम् ।</s-l><s-l>रेमे स तां समासाद्य कृतपुण्य इव श्रियम् ॥ १७ ॥</s-l></s-lg><s-lg><s-l>कन्दरेषु च शैलानां नदीनां निर्झरेषु च ।</s-l><s-l>उद्यानेषु विचित्रेषु वनेषूपवनेषु च ॥ १८ ॥</s-l></s-lg><s-lg><s-l>हर्म्येषु रमणीयेषु प्रासादशिखरेषु च ।</s-l><s-l>वातायनविमानेषु तथा गर्भगृहेषु च ॥ १९ ॥</s-l></s-lg><s-lg><s-l>ततोऽस्य समये जज्ञे पुत्रो बालरविप्रभः ।</s-l><s-l>शिबिर्नाम्नाभिविख्यातो यः स पार्थिवसत्तमः ॥ २० ॥</s-l></s-lg><s-lg><s-l>उपस्थाय स तं विप्रो गालवः प्रतिगृह्य च ।</s-l><s-l>कन्यां प्रयातस्तां राजन्दृष्टवान्विनतात्मजम् ॥ २१ ॥</s-l></s-lg>