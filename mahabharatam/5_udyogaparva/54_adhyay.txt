<s-lg><s-l> दुर्योधन उवाच ।</s-l><s-l>न भेतव्यं महाराज न शोच्या भवता वयम् ।</s-l><s-l>समर्थाः स्म परान्राजन्विजेतुं समरे विभो ॥ १ ॥</s-l></s-lg><s-lg><s-l>वनं प्रव्राजितान्पार्थान्यदायान्मधुसूदनः ।</s-l><s-l>महता बलचक्रेण परराष्ट्रावमर्दिना ॥ २ ॥</s-l></s-lg><s-lg><s-l>केकया धृष्टकेतुश्च धृष्टद्युम्नश्च पार्षतः ।</s-l><s-l>राजानश्चान्वयुः पार्थान्बहवोऽन्येऽनुयायिनः ॥ ३ ॥</s-l></s-lg><s-lg><s-l>इन्द्रप्रस्थस्य चादूरात्समाजग्मुर्महारथाः ।</s-l><s-l>व्यगर्हयंश्च संगम्य भवन्तं कुरुभिः सह ॥ ४ ॥</s-l></s-lg><s-lg><s-l>ते युधिष्ठिरमासीनमजिनैः प्रतिवासितम् ।</s-l><s-l>कृष्णप्रधानाः संहत्य पर्युपासन्त भारत ॥ ५ ॥</s-l></s-lg><s-lg><s-l>प्रत्यादानं च राज्यस्य कार्यमूचुर्नराधिपाः ।</s-l><s-l>भवतः सानुबन्धस्य समुच्छेदं चिकीर्षवः ॥ ६ ॥</s-l></s-lg><s-lg><s-l>श्रुत्वा चैतन्मयोक्तास्तु भीष्मद्रोणकृपास्तदा ।</s-l><s-l>ज्ञातिक्षयभयाद्राजन्भीतेन भरतर्षभ ॥ ७ ॥</s-l></s-lg><s-lg><s-l>न ते स्थास्यन्ति समये पाण्डवा इति मे मतिः ।</s-l><s-l>समुच्छेदं हि नः कृत्स्नं वासुदेवश्चिकीर्षति ॥ ८ ॥</s-l></s-lg><s-lg><s-l>ऋते च विदुरं सर्वे यूयं वध्या महात्मनः ।</s-l><s-l>धृतराष्ट्रश्च धर्मज्ञो न वध्यः कुरुसत्तमः ॥ ९ ॥</s-l></s-lg><s-lg><s-l>समुच्छेदं च कृत्स्नं नः कृत्वा तात जनार्दनः ।</s-l><s-l>एकराज्यं कुरूणां स्म चिकीर्षति युधिष्ठिरे ॥ १० ॥</s-l></s-lg><s-lg><s-l>तत्र किं प्राप्तकालं नः प्रणिपातः पलायनम् ।</s-l><s-l>प्राणान्वा संपरित्यज्य प्रतियुध्यामहे परान् ॥ ११ ॥</s-l></s-lg><s-lg><s-l>प्रतियुद्धे तु नियतः स्यादस्माकं पराजयः ।</s-l><s-l>युधिष्ठिरस्य सर्वे हि पार्थिवा वशवर्तिनः ॥ १२ ॥</s-l></s-lg><s-lg><s-l>विरक्तराष्ट्राश्च वयं मित्राणि कुपितानि नः ।</s-l><s-l>धिक्कृताः पार्थिवैः सर्वैः स्वजनेन च सर्वशः ॥ १३ ॥</s-l></s-lg><s-lg><s-l>प्रणिपाते तु दोषोऽस्ति बन्धूनां शाश्वतीः समाः ।</s-l><s-l>पितरं त्वेव शोचामि प्रज्ञानेत्रं जनेश्वरम् ।</s-l><s-l>मत्कृते दुःखमापन्नं क्लेशं प्राप्तमनन्तकम् ॥ १४ ॥</s-l></s-lg><s-lg><s-l>कृतं हि तव पुत्रैश्च परेषामवरोधनम् ।</s-l><s-l>मत्प्रियार्थं पुरैवैतद्विदितं ते नरोत्तम ॥ १५ ॥</s-l></s-lg><s-lg><s-l>ते राज्ञो धृतराष्ट्रस्य सामात्यस्य महारथाः ।</s-l><s-l>वैरं प्रतिकरिष्यन्ति कुलोच्छेदेन पाण्डवाः ॥ १६ ॥</s-l></s-lg><s-lg><s-l>ततो द्रोणोऽब्रवीद्भीष्मः कृपो द्रौणिश्च भारत ।</s-l><s-l>मत्वा मां महतीं चिन्तामास्थितं व्यथितेन्द्रियम् ॥ १७ ॥</s-l></s-lg><s-lg><s-l>अभिद्रुग्धाः परे चेन्नो न भेतव्यं परंतप ।</s-l><s-l>असमर्थाः परे जेतुमस्मान्युधि जनेश्वर ॥ १८ ॥</s-l></s-lg><s-lg><s-l>एकैकशः समर्थाः स्मो विजेतुं सर्वपार्थिवान् ।</s-l><s-l>आगच्छन्तु विनेष्यामो दर्पमेषां शितैः शरैः ॥ १९ ॥</s-l></s-lg><s-lg><s-l>पुरैकेन हि भीष्मेण विजिताः सर्वपार्थिवाः ।</s-l><s-l>मृते पितर्यभिक्रुद्धो रथेनैकेन भारत ॥ २० ॥</s-l></s-lg><s-lg><s-l>जघान सुबहूंस्तेषां संरब्धः कुरुसत्तमः ।</s-l><s-l>ततस्ते शरणं जग्मुर्देवव्रतमिमं भयात् ॥ २१ ॥</s-l></s-lg><s-lg><s-l>स भीष्मः सुसमर्थोऽयमस्माभिः सहितो रणे ।</s-l><s-l>परान्विजेतुं तस्मात्ते व्येतु भीर्भरतर्षभ ।</s-l><s-l>इत्येषां निश्चयो ह्यासीत्तत्कालममितौजसाम् ॥ २२ ॥</s-l></s-lg><s-lg><s-l>पुरा परेषां पृथिवी कृत्स्नासीद्वशवर्तिनी ।</s-l><s-l>अस्मान्पुनरमी नाद्य समर्था जेतुमाहवे ।</s-l><s-l>छिन्नपक्षाः परे ह्यद्य वीर्यहीनाश्च पाण्डवाः ॥ २३ ॥</s-l></s-lg><s-lg><s-l>अस्मत्संस्था च पृथिवी वर्तते भरतर्षभ ।</s-l><s-l>एकार्थाः सुखदुःखेषु मयानीताश्च पार्थिवाः ॥ २४ ॥</s-l></s-lg><s-lg><s-l>अप्यग्निं प्रविशेयुस्ते समुद्रं वा परंतप ।</s-l><s-l>मदर्थे पार्थिवाः सर्वे तद्विद्धि कुरुसत्तम ॥ २५ ॥</s-l></s-lg><s-lg><s-l>उन्मत्तमिव चापि त्वां प्रहसन्तीह दुःखितम् ।</s-l><s-l>विलपन्तं बहुविधं भीतं परविकत्थने ॥ २६ ॥</s-l></s-lg><s-lg><s-l>एषां ह्येकैकशो राज्ञां समर्थः पाण्डवान्प्रति ।</s-l><s-l>आत्मानं मन्यते सर्वो व्येतु ते भयमागतम् ॥ २७ ॥</s-l></s-lg><s-lg><s-l>सर्वां समग्रां सेनां मे वासवोऽपि न शक्नुयात् ।</s-l><s-l>हन्तुमक्षय्यरूपेयं ब्रह्मणापि स्वयम्भुवा ॥ २८ ॥</s-l></s-lg><s-lg><s-l>युधिष्ठिरः पुरं हित्वा पञ्च ग्रामान्स याचति ।</s-l><s-l>भीतो हि मामकात्सैन्यात्प्रभावाच्चैव मे प्रभो ॥ २९ ॥</s-l></s-lg><s-lg><s-l>समर्थं मन्यसे यच्च कुन्तीपुत्रं वृकोदरम् ।</s-l><s-l>तन्मिथ्या न हि मे कृत्स्नं प्रभावं वेत्थ भारत ॥ ३० ॥</s-l></s-lg><s-lg><s-l>मत्समो हि गदायुद्धे पृथिव्यां नास्ति कश्चन ।</s-l><s-l>नासीत्कश्चिदतिक्रान्तो भविता न च कश्चन ॥ ३१ ॥</s-l></s-lg><s-lg><s-l>युक्तो दुःखोचितश्चाहं विद्यापारगतस्तथा ।</s-l><s-l>तस्मान्न भीमान्नान्येभ्यो भयं मे विद्यते क्वचित् ॥ ३२ ॥</s-l></s-lg><s-lg><s-l>दुर्योधनसमो नास्ति गदायामिति निश्चयः ।</s-l><s-l>संकर्षणस्य भद्रं ते यत्तदैनमुपावसम् ॥ ३३ ॥</s-l></s-lg><s-lg><s-l>युद्धे संकर्षणसमो बलेनाभ्यधिको भुवि ।</s-l><s-l>गदाप्रहारं भीमो मे न जातु विषहेद्युधि ॥ ३४ ॥</s-l></s-lg><s-lg><s-l>एकं प्रहारं यं दद्यां भीमाय रुषितो नृप ।</s-l><s-l>स एवैनं नयेद्घोरं क्षिप्रं वैवस्वतक्षयम् ॥ ३५ ॥</s-l></s-lg><s-lg><s-l>इच्छेयं च गदाहस्तं राजन्द्रष्टुं वृकोदरम् ।</s-l><s-l>सुचिरं प्रार्थितो ह्येष मम नित्यं मनोरथः ॥ ३६ ॥</s-l></s-lg><s-lg><s-l>गदया निहतो ह्याजौ मम पार्थो वृकोदरः ।</s-l><s-l>विशीर्णगात्रः पृथिवीं परासुः प्रपतिष्यति ॥ ३७ ॥</s-l></s-lg><s-lg><s-l>गदाप्रहाराभिहतो हिमवानपि पर्वतः ।</s-l><s-l>सकृन्मया विशीर्येत गिरिः शतसहस्रधा ॥ ३८ ॥</s-l></s-lg><s-lg><s-l>स चाप्येतद्विजानाति वासुदेवार्जुनौ तथा ।</s-l><s-l>दुर्योधनसमो नास्ति गदायामिति निश्चयः ॥ ३९ ॥</s-l></s-lg><s-lg><s-l>तत्ते वृकोदरमयं भयं व्येतु महाहवे ।</s-l><s-l>व्यपनेष्याम्यहं ह्येनं मा राजन्विमना भव ॥ ४० ॥</s-l></s-lg><s-lg><s-l>तस्मिन्मया हते क्षिप्रमर्जुनं बहवो रथाः ।</s-l><s-l>तुल्यरूपा विशिष्टाश्च क्षेप्स्यन्ति भरतर्षभ ॥ ४१ ॥</s-l></s-lg><s-lg><s-l>भीष्मो द्रोणः कृपो द्रौणिः कर्णो भूरिश्रवास्तथा ।</s-l><s-l>प्राग्ज्योतिषाधिपः शल्यः सिन्धुराजो जयद्रथः ॥ ४२ ॥</s-l></s-lg><s-lg><s-l>एकैक एषां शक्तस्तु हन्तुं भारत पाण्डवान् ।</s-l><s-l>समस्तास्तु क्षणेनैतान्नेष्यन्ति यमसादनम् ॥ ४३ ॥</s-l></s-lg><s-lg><s-l>समग्रा पार्थिवी सेना पार्थमेकं धनंजयम् ।</s-l><s-l>कस्मादशक्ता निर्जेतुमिति हेतुर्न विद्यते ॥ ४४ ॥</s-l></s-lg><s-lg><s-l>शरव्रातैस्तु भीष्मेण शतशोऽथ सहस्रशः ।</s-l><s-l>द्रोणद्रौणिकृपैश्चैव गन्ता पार्थो यमक्षयम् ॥ ४५ ॥</s-l></s-lg><s-lg><s-l>पितामहो हि गाङ्गेयः शंतनोरधि भारत ।</s-l><s-l>ब्रह्मर्षिसदृशो जज्ञे देवैरपि दुरुत्सहः ।</s-l><s-l>पित्रा ह्युक्तः प्रसन्नेन नाकामस्त्वं मरिष्यसि ॥ ४६ ॥</s-l></s-lg><s-lg><s-l>ब्रह्मर्षेश्च भरद्वाजाद्द्रोण्यां द्रोणो व्यजायत ।</s-l><s-l>द्रोणाज्जज्ञे महाराज द्रौणिश्च परमास्त्रवित् ॥ ४७ ॥</s-l></s-lg><s-lg><s-l>कृपश्चाचार्यमुख्योऽयं महर्षेर्गौतमादपि ।</s-l><s-l>शरस्तम्बोद्भवः श्रीमानवध्य इति मे मतिः ॥ ४८ ॥</s-l></s-lg><s-lg><s-l>अयोनिजं त्रयं ह्येतत्पिता माता च मातुलः ।</s-l><s-l>अश्वत्थाम्नो महाराज स च शूरः स्थितो मम ॥ ४९ ॥</s-l></s-lg><s-lg><s-l>सर्व एते महाराज देवकल्पा महारथाः ।</s-l><s-l>शक्रस्यापि व्यथां कुर्युः संयुगे भरतर्षभ ॥ ५० ॥</s-l></s-lg><s-lg><s-l>भीष्मद्रोणकृपाणां च तुल्यः कर्णो मतो मम ।</s-l><s-l>अनुज्ञातश्च रामेण मत्समोऽसीति भारत ॥ ५१ ॥</s-l></s-lg><s-lg><s-l>कुण्डले रुचिरे चास्तां कर्णस्य सहजे शुभे ।</s-l><s-l>ते शच्यर्थे महेन्द्रेण याचितः स परंतपः ।</s-l><s-l>अमोघया महाराज शक्त्या परमभीमया ॥ ५२ ॥</s-l></s-lg><s-lg><s-l>तस्य शक्त्योपगूढस्य कस्माज्जीवेद्धनंजयः ।</s-l><s-l>विजयो मे ध्रुवं राजन्फलं पाणाविवाहितम् ।</s-l><s-l>अभिव्यक्तः परेषां च कृत्स्नो भुवि पराजयः ॥ ५३ ॥</s-l></s-lg><s-lg><s-l>अह्ना ह्येकेन भीष्मोऽयमयुतं हन्ति भारत ।</s-l><s-l>तत्समाश्च महेष्वासा द्रोणद्रौणिकृपा अपि ॥ ५४ ॥</s-l></s-lg><s-lg><s-l>संशप्तानि च वृन्दानि क्षत्रियाणां परंतप ।</s-l><s-l>अर्जुनं वयमस्मान्वा धनंजय इति स्म ह ॥ ५५ ॥</s-l></s-lg><s-lg><s-l>तांश्चालमिति मन्यन्ते सव्यसाचिवधे विभो ।</s-l><s-l>पार्थिवाः स भवान्राजन्नकस्माद्व्यथते कथम् ॥ ५६ ॥</s-l></s-lg><s-lg><s-l>भीमसेने च निहते कोऽन्यो युध्येत भारत ।</s-l><s-l>परेषां तन्ममाचक्ष्व यदि वेत्थ परंतप ॥ ५७ ॥</s-l></s-lg><s-lg><s-l>पञ्च ते भ्रातरः सर्वे धृष्टद्युम्नोऽथ सात्यकिः ।</s-l><s-l>परेषां सप्त ये राजन्योधाः परमकं बलम् ॥ ५८ ॥</s-l></s-lg><s-lg><s-l>अस्माकं तु विशिष्टा ये भीष्मद्रोणकृपादयः ।</s-l><s-l>द्रौणिर्वैकर्तनः कर्णः सोमदत्तोऽथ बाह्लिकः ॥ ५९ ॥</s-l></s-lg><s-lg><s-l>प्राग्ज्योतिषाधिपः शल्य आवन्त्योऽथ जयद्रथः ।</s-l><s-l>दुःशासनो दुर्मुखश्च दुःसहश्च विशां पते ॥ ६० ॥</s-l></s-lg><s-lg><s-l>श्रुतायुश्चित्रसेनश्च पुरुमित्रो विविंशतिः ।</s-l><s-l>शलो भूरिश्रवाश्चोभौ विकर्णश्च तवात्मजः ॥ ६१ ॥</s-l></s-lg><s-lg><s-l>अक्षौहिण्यो हि मे राजन्दशैका च समाहृताः ।</s-l><s-l>न्यूनाः परेषां सप्तैव कस्मान्मे स्यात्पराजयः ॥ ६२ ॥</s-l></s-lg><s-lg><s-l>बलं त्रिगुणतो हीनं योध्यं प्राह बृहस्पतिः ।</s-l><s-l>परेभ्यस्त्रिगुणा चेयं मम राजन्ननीकिनी ॥ ६३ ॥</s-l></s-lg><s-lg><s-l>गुणहीनं परेषां च बहु पश्यामि भारत ।</s-l><s-l>गुणोदयं बहुगुणमात्मनश्च विशां पते ॥ ६४ ॥</s-l></s-lg><s-lg><s-l>एतत्सर्वं समाज्ञाय बलाग्र्यं मम भारत ।</s-l><s-l>न्यूनतां पाण्डवानां च न मोहं गन्तुमर्हसि ॥ ६५ ॥</s-l></s-lg><s-lg><s-l> वैशंपायन उवाच ।</s-l><s-l>इत्युक्त्वा संजयं भूयः पर्यपृच्छत भारत ।</s-l><s-l>विधित्सुः प्राप्तकालानि ज्ञात्वा परपुरंजयः ॥ ६६ ॥</s-l></s-lg>