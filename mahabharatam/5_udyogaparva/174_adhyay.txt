<s-lg><s-l> भीष्म उवाच ।</s-l><s-l>ततस्ते तापसाः सर्वे कार्यवन्तोऽभवंस्तदा ।</s-l><s-l>तां कन्यां चिन्तयन्तो वै किं कार्यमिति धर्मिणः ॥ १ ॥</s-l></s-lg><s-lg><s-l>केचिदाहुः पितुर्वेश्म नीयतामिति तापसाः ।</s-l><s-l>केचिदस्मदुपालम्भे मतिं चक्रुर्द्विजोत्तमाः ॥ २ ॥</s-l></s-lg><s-lg><s-l>केचिच्छाल्वपतिं गत्वा नियोज्यमिति मेनिरे ।</s-l><s-l>नेति केचिद्व्यवस्यन्ति प्रत्याख्याता हि तेन सा ॥ ३ ॥</s-l></s-lg><s-lg><s-l>एवं गते किं नु शक्यं भद्रे कर्तुं मनीषिभिः ।</s-l><s-l>पुनरूचुश्च ते सर्वे तापसाः संशितव्रताः ॥ ४ ॥</s-l></s-lg><s-lg><s-l>अलं प्रव्रजितेनेह भद्रे शृणु हितं वचः ।</s-l><s-l>इतो गच्छस्व भद्रं ते पितुरेव निवेशनम् ॥ ५ ॥</s-l></s-lg><s-lg><s-l>प्रतिपत्स्यति राजा स पिता ते यदनन्तरम् ।</s-l><s-l>तत्र वत्स्यसि कल्याणि सुखं सर्वगुणान्विता ।</s-l><s-l>न च तेऽन्या गतिर्न्याय्या भवेद्भद्रे यथा पिता ॥ ६ ॥</s-l></s-lg><s-lg><s-l>पतिर्वापि गतिर्नार्याः पिता वा वरवर्णिनि ।</s-l><s-l>गतिः पतिः समस्थाया विषमे तु पिता गतिः ॥ ७ ॥</s-l></s-lg><s-lg><s-l>प्रव्रज्या हि सुदुःखेयं सुकुमार्या विशेषतः ।</s-l><s-l>राजपुत्र्याः प्रकृत्या च कुमार्यास्तव भामिनि ॥ ८ ॥</s-l></s-lg><s-lg><s-l>भद्रे दोषा हि विद्यन्ते बहवो वरवर्णिनि ।</s-l><s-l>आश्रमे वै वसन्त्यास्ते न भवेयुः पितुर्गृहे ॥ ९ ॥</s-l></s-lg><s-lg><s-l>ततस्तु तेऽब्रुवन्वाक्यं ब्राह्मणास्तां तपस्विनीम् ।</s-l><s-l>त्वामिहैकाकिनीं दृष्ट्वा निर्जने गहने वने ।</s-l><s-l>प्रार्थयिष्यन्ति राजेन्द्रास्तस्मान्मैवं मनः कृथाः ॥ १० ॥</s-l></s-lg><s-lg><s-l> अम्बोवाच ।</s-l><s-l>न शक्यं काशिनगरीं पुनर्गन्तुं पितुर्गृहान् ।</s-l><s-l>अवज्ञाता भविष्यामि बान्धवानां न संशयः ॥ ११ ॥</s-l></s-lg><s-lg><s-l>उषिता ह्यन्यथा बाल्ये पितुर्वेश्मनि तापसाः ।</s-l><s-l>नाहं गमिष्ये भद्रं वस्तत्र यत्र पिता मम ।</s-l><s-l>तपस्तप्तुमभीप्सामि तापसैः परिपालिता ॥ १२ ॥</s-l></s-lg><s-lg><s-l>यथा परेऽपि मे लोके न स्यादेवं महात्ययः ।</s-l><s-l>दौर्भाग्यं ब्राह्मणश्रेष्ठास्तस्मात्तप्स्याम्यहं तपः ॥ १३ ॥</s-l></s-lg><s-lg><s-l> भीष्म उवाच ।</s-l><s-l>इत्येवं तेषु विप्रेषु चिन्तयत्सु तथा तथा ।</s-l><s-l>राजर्षिस्तद्वनं प्राप्तस्तपस्वी होत्रवाहनः ॥ १४ ॥</s-l></s-lg><s-lg><s-l>ततस्ते तापसाः सर्वे पूजयन्ति स्म तं नृपम् ।</s-l><s-l>पूजाभिः स्वागताद्याभिरासनेनोदकेन च ॥ १५ ॥</s-l></s-lg><s-lg><s-l>तस्योपविष्टस्य ततो विश्रान्तस्योपशृण्वतः ।</s-l><s-l>पुनरेव कथां चक्रुः कन्यां प्रति वनौकसः ॥ १६ ॥</s-l></s-lg><s-lg><s-l>अम्बायास्तां कथां श्रुत्वा काशिराज्ञश्च भारत ।</s-l><s-l>स वेपमान उत्थाय मातुरस्याः पिता तदा ।</s-l><s-l>तां कन्यामङ्कमारोप्य पर्याश्वासयत प्रभो ॥ १७ ॥</s-l></s-lg><s-lg><s-l>स तामपृच्छत्कार्त्स्न्येन व्यसनोत्पत्तिमादितः ।</s-l><s-l>सा च तस्मै यथावृत्तं विस्तरेण न्यवेदयत् ॥ १८ ॥</s-l></s-lg><s-lg><s-l>ततः स राजर्षिरभूद्दुःखशोकसमन्वितः ।</s-l><s-l>कार्यं च प्रतिपेदे तन्मनसा सुमहातपाः ॥ १९ ॥</s-l></s-lg><s-lg><s-l>अब्रवीद्वेपमानश्च कन्यामार्तां सुदुःखितः ।</s-l><s-l>मा गाः पितृगृहं भद्रे मातुस्ते जनको ह्यहम् ॥ २० ॥</s-l></s-lg><s-lg><s-l>दुःखं छेत्स्यामि तेऽहं वै मयि वर्तस्व पुत्रिके ।</s-l><s-l>पर्याप्तं ते मनः पुत्रि यदेवं परिशुष्यसि ॥ २१ ॥</s-l></s-lg><s-lg><s-l>गच्छ मद्वचनाद्रामं जामदग्न्यं तपस्विनम् ।</s-l><s-l>रामस्तव महद्दुःखं शोकं चापनयिष्यति ।</s-l><s-l>हनिष्यति रणे भीष्मं न करिष्यति चेद्वचः ॥ २२ ॥</s-l></s-lg><s-lg><s-l>तं गच्छ भार्गवश्रेष्ठं कालाग्निसमतेजसम् ।</s-l><s-l>प्रतिष्ठापयिता स त्वां समे पथि महातपाः ॥ २३ ॥</s-l></s-lg><s-lg><s-l>ततस्तु सस्वरं बाष्पमुत्सृजन्ती पुनः पुनः ।</s-l><s-l>अब्रवीत्पितरं मातुः सा तदा होत्रवाहनम् ॥ २४ ॥</s-l></s-lg><s-lg><s-l>अभिवादयित्वा शिरसा गमिष्ये तव शासनात् ।</s-l><s-l>अपि नामाद्य पश्येयमार्यं तं लोकविश्रुतम् ॥ २५ ॥</s-l></s-lg><s-lg><s-l>कथं च तीव्रं दुःखं मे हनिष्यति स भार्गवः ।</s-l><s-l>एतदिच्छाम्यहं श्रोतुमथ यास्यामि तत्र वै ॥ २६ ॥</s-l></s-lg>