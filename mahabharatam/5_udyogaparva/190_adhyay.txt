<s-lg><s-l> भीष्म उवाच ।</s-l><s-l>चकार यत्नं द्रुपदः सर्वस्मिन्स्वजने महत् ।</s-l><s-l>ततो लेख्यादिषु तथा शिल्पेषु च परं गता ।</s-l><s-l>इष्वस्त्रे चैव राजेन्द्र द्रोणशिष्यो बभूव ह ॥ १ ॥</s-l></s-lg><s-lg><s-l>तस्य माता महाराज राजानं वरवर्णिनी ।</s-l><s-l>चोदयामास भार्यार्थं कन्यायाः पुत्रवत्तदा ॥ २ ॥</s-l></s-lg><s-lg><s-l>ततस्तां पार्षतो दृष्ट्वा कन्यां संप्राप्तयौवनाम् ।</s-l><s-l>स्त्रियं मत्वा तदा चिन्तां प्रपेदे सह भार्यया ॥ ३ ॥</s-l></s-lg><s-lg><s-l> द्रुपद उवाच ।</s-l><s-l>कन्या ममेयं संप्राप्ता यौवनं शोकवर्धिनी ।</s-l><s-l>मया प्रच्छादिता चेयं वचनाच्छूलपाणिनः ॥ ४ ॥</s-l></s-lg><s-lg><s-l>न तन्मिथ्या महाराज्ञि भविष्यति कथंचन ।</s-l><s-l>त्रैलोक्यकर्ता कस्माद्धि तन्मृषा कर्तुमर्हति ॥ ५ ॥</s-l></s-lg><s-lg><s-l> भार्योवाच ।</s-l><s-l>यदि ते रोचते राजन्वक्ष्यामि शृणु मे वचः ।</s-l><s-l>श्रुत्वेदानीं प्रपद्येथाः स्वकार्यं पृषतात्मज ॥ ६ ॥</s-l></s-lg><s-lg><s-l>क्रियतामस्य नृपते विधिवद्दारसंग्रहः ।</s-l><s-l>सत्यं भवति तद्वाक्यमिति मे निश्चिता मतिः ॥ ७ ॥</s-l></s-lg><s-lg><s-l> भीष्म उवाच ।</s-l><s-l>ततस्तौ निश्चयं कृत्वा तस्मिन्कार्येऽथ दम्पती ।</s-l><s-l>वरयां चक्रतुः कन्यां दशार्णाधिपतेः सुताम् ॥ ८ ॥</s-l></s-lg><s-lg><s-l>ततो राजा द्रुपदो राजसिंहः सर्वान्राज्ञः कुलतः संनिशाम्य ।</s-l><s-l>दाशार्णकस्य नृपतेस्तनूजां शिखण्डिने वरयामास दारान् ॥ ९ ॥</s-l></s-lg><s-lg><s-l>हिरण्यवर्मेति नृपो योऽसौ दाशार्णकः स्मृतः ।</s-l><s-l>स च प्रादान्महीपालः कन्यां तस्मै शिखण्डिने ॥ १० ॥</s-l></s-lg><s-lg><s-l>स च राजा दशार्णेषु महानासीन्महीपतिः ।</s-l><s-l>हिरण्यवर्मा दुर्धर्षो महासेनो महामनाः ॥ ११ ॥</s-l></s-lg><s-lg><s-l>कृते विवाहे तु तदा सा कन्या राजसत्तम ।</s-l><s-l>यौवनं समनुप्राप्ता सा च कन्या शिखण्डिनी ॥ १२ ॥</s-l></s-lg><s-lg><s-l>कृतदारः शिखण्डी तु काम्पिल्यं पुनरागमत् ।</s-l><s-l>न च सा वेद तां कन्यां कंचित्कालं स्त्रियं किल ॥ १३ ॥</s-l></s-lg><s-lg><s-l>हिरण्यवर्मणः कन्या ज्ञात्वा तां तु शिखण्डिनीम् ।</s-l><s-l>धात्रीणां च सखीनां च व्रीडमाना न्यवेदयत् ।</s-l><s-l>कन्यां पाञ्चालराजस्य सुतां तां वै शिखण्डिनीम् ॥ १४ ॥</s-l></s-lg><s-lg><s-l>ततस्ता राजशार्दूल धात्र्यो दाशार्णिकास्तदा ।</s-l><s-l>जग्मुरार्तिं परां दुःखात्प्रेषयामासुरेव च ॥ १५ ॥</s-l></s-lg><s-lg><s-l>ततो दशार्णाधिपतेः प्रेष्याः सर्वं न्यवेदयन् ।</s-l><s-l>विप्रलम्भं यथावृत्तं स च चुक्रोध पार्थिवः ॥ १६ ॥</s-l></s-lg><s-lg><s-l>शिखण्ड्यपि महाराज पुंवद्राजकुले तदा ।</s-l><s-l>विजहार मुदा युक्तः स्त्रीत्वं नैवातिरोचयन् ॥ १७ ॥</s-l></s-lg><s-lg><s-l>ततः कतिपयाहस्य तच्छ्रुत्वा भरतर्षभ ।</s-l><s-l>हिरण्यवर्मा राजेन्द्र रोषादार्तिं जगाम ह ॥ १८ ॥</s-l></s-lg><s-lg><s-l>ततो दाशार्णको राजा तीव्रकोपसमन्वितः ।</s-l><s-l>दूतं प्रस्थापयामास द्रुपदस्य निवेशने ॥ १९ ॥</s-l></s-lg><s-lg><s-l>ततो द्रुपदमासाद्य दूतः काञ्चनवर्मणः ।</s-l><s-l>एक एकान्तमुत्सार्य रहो वचनमब्रवीत् ॥ २० ॥</s-l></s-lg><s-lg><s-l>दशार्णराजो राजंस्त्वामिदं वचनमब्रवीत् ।</s-l><s-l>अभिषङ्गात्प्रकुपितो विप्रलब्धस्त्वयानघ ॥ २१ ॥</s-l></s-lg><s-lg><s-l>अवमन्यसे मां नृपते नूनं दुर्मन्त्रितं तव ।</s-l><s-l>यन्मे कन्यां स्वकन्यार्थे मोहाद्याचितवानसि ॥ २२ ॥</s-l></s-lg><s-lg><s-l>तस्याद्य विप्रलम्भस्य फलं प्राप्नुहि दुर्मते ।</s-l><s-l>एष त्वां सजनामात्यमुद्धरामि स्थिरो भव ॥ २३ ॥</s-l></s-lg>