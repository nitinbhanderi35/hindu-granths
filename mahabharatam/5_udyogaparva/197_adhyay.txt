<s-lg><s-l> वैशंपायन उवाच ।</s-l><s-l>तथैव राजा कौन्तेयो धर्मपुत्रो युधिष्ठिरः ।</s-l><s-l>धृष्टद्युम्नमुखान्वीरांश्चोदयामास भारत ॥ १ ॥</s-l></s-lg><s-lg><s-l>चेदिकाशिकरूषाणां नेतारं दृढविक्रमम् ।</s-l><s-l>सेनापतिममित्रघ्नं धृष्टकेतुमथादिशत् ॥ २ ॥</s-l></s-lg><s-lg><s-l>विराटं द्रुपदं चैव युयुधानं शिखण्डिनम् ।</s-l><s-l>पाञ्चाल्यौ च महेष्वासौ युधामन्यूत्तमौजसौ ॥ ३ ॥</s-l></s-lg><s-lg><s-l>ते शूराश्चित्रवर्माणस्तप्तकुण्डलधारिणः ।</s-l><s-l>आज्यावसिक्ता ज्वलिता धिष्ण्येष्विव हुताशनाः ।</s-l><s-l>अशोभन्त महेष्वासा ग्रहाः प्रज्वलिता इव ॥ ४ ॥</s-l></s-lg><s-lg><s-l>सोऽथ सैन्यं यथायोगं पूजयित्वा नरर्षभः ।</s-l><s-l>दिदेश तान्यनीकानि प्रयाणाय महीपतिः ॥ ५ ॥</s-l></s-lg><s-lg><s-l>अभिमन्युं बृहन्तं च द्रौपदेयांश्च सर्वशः ।</s-l><s-l>धृष्टद्युम्नमुखानेतान्प्राहिणोत्पाण्डुनन्दनः ॥ ६ ॥</s-l></s-lg><s-lg><s-l>भीमं च युयुधानं च पाण्डवं च धनंजयम् ।</s-l><s-l>द्वितीयं प्रेषयामास बलस्कन्धं युधिष्ठिरः ॥ ७ ॥</s-l></s-lg><s-lg><s-l>भाण्डं समारोपयतां चरतां संप्रधावताम् ।</s-l><s-l>हृष्टानां तत्र योधानां शब्दो दिवमिवास्पृशत् ॥ ८ ॥</s-l></s-lg><s-lg><s-l>स्वयमेव ततः पश्चाद्विराटद्रुपदान्वितः ।</s-l><s-l>तथान्यैः पृथिवीपालैः सह प्रायान्महीपतिः ॥ ९ ॥</s-l></s-lg><s-lg><s-l>भीमधन्वायनी सेना धृष्टद्युम्नपुरस्कृता ।</s-l><s-l>गङ्गेव पूर्णा स्तिमिता स्यन्दमाना व्यदृश्यत ॥ १० ॥</s-l></s-lg><s-lg><s-l>ततः पुनरनीकानि व्ययोजयत बुद्धिमान् ।</s-l><s-l>मोहयन्धृतराष्ट्रस्य पुत्राणां बुद्धिनिस्रवम् ॥ ११ ॥</s-l></s-lg><s-lg><s-l>द्रौपदेयान्महेष्वासानभिमन्युं च पाण्डवः ।</s-l><s-l>नकुलं सहदेवं च सर्वांश्चैव प्रभद्रकान् ॥ १२ ॥</s-l></s-lg><s-lg><s-l>दश चाश्वसहस्राणि द्विसाहस्रं च दन्तिनः ।</s-l><s-l>अयुतं च पदातीनां रथाः पञ्चशतास्तथा ॥ १३ ॥</s-l></s-lg><s-lg><s-l>भीमसेनं च दुर्धर्षं प्रथमं प्रादिशद्बलम् ।</s-l><s-l>मध्यमे तु विराटं च जयत्सेनं च मागधम् ॥ १४ ॥</s-l></s-lg><s-lg><s-l>महारथौ च पाञ्चाल्यौ युधामन्यूत्तमौजसौ ।</s-l><s-l>वीर्यवन्तौ महात्मानौ गदाकार्मुकधारिणौ ।</s-l><s-l>अन्वयातां ततो मध्ये वासुदेवधनंजयौ ॥ १५ ॥</s-l></s-lg><s-lg><s-l>बभूवुरतिसंरब्धाः कृतप्रहरणा नराः ।</s-l><s-l>तेषां विंशतिसाहस्रा ध्वजाः शूरैरधिष्ठिताः ॥ १६ ॥</s-l></s-lg><s-lg><s-l>पञ्च नागसहस्राणि रथवंशाश्च सर्वशः ।</s-l><s-l>पदातयश्च ये शूराः कार्मुकासिगदाधराः ।</s-l><s-l>सहस्रशोऽन्वयुः पश्चादग्रतश्च सहस्रशः ॥ १७ ॥</s-l></s-lg><s-lg><s-l>युधिष्ठिरो यत्र सैन्ये स्वयमेव बलार्णवे ।</s-l><s-l>तत्र ते पृथिवीपाला भूयिष्ठं पर्यवस्थिताः ॥ १८ ॥</s-l></s-lg><s-lg><s-l>तत्र नागसहस्राणि हयानामयुतानि च ।</s-l><s-l>तथा रथसहस्राणि पदातीनां च भारत ।</s-l><s-l>यदाश्रित्याभियुयुधे धार्तराष्ट्रं सुयोधनम् ॥ १९ ॥</s-l></s-lg><s-lg><s-l>ततोऽन्ये शतशः पश्चात्सहस्रायुतशो नराः ।</s-l><s-l>नदन्तः प्रययुस्तेषामनीकानि सहस्रशः ॥ २० ॥</s-l></s-lg><s-lg><s-l>तत्र भेरीसहस्राणि शङ्खानामयुतानि च ।</s-l><s-l>वादयन्ति स्म संहृष्टाः सहस्रायुतशो नराः ॥ २१ ॥</s-l></s-lg>