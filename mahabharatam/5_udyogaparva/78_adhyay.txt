<s-lg><s-l> नकुल उवाच ।</s-l><s-l>उक्तं बहुविधं वाक्यं धर्मराजेन माधव ।</s-l><s-l>धर्मज्ञेन वदान्येन धर्मयुक्तं च तत्त्वतः ॥ १ ॥</s-l></s-lg><s-lg><s-l>मतमाज्ञाय राज्ञश्च भीमसेनेन माधव ।</s-l><s-l>संशमो बाहुवीर्यं च ख्यापितं माधवात्मनः ॥ २ ॥</s-l></s-lg><s-lg><s-l>तथैव फल्गुनेनापि यदुक्तं तत्त्वया श्रुतम् ।</s-l><s-l>आत्मनश्च मतं वीर कथितं भवतासकृत् ॥ ३ ॥</s-l></s-lg><s-lg><s-l>सर्वमेतदतिक्रम्य श्रुत्वा परमतं भवान् ।</s-l><s-l>यत्प्राप्तकालं मन्येथास्तत्कुर्याः पुरुषोत्तम ॥ ४ ॥</s-l></s-lg><s-lg><s-l>तस्मिंस्तस्मिन्निमित्ते हि मतं भवति केशव ।</s-l><s-l>प्राप्तकालं मनुष्येण स्वयं कार्यमरिंदम ॥ ५ ॥</s-l></s-lg><s-lg><s-l>अन्यथा चिन्तितो ह्यर्थः पुनर्भवति सोऽन्यथा ।</s-l><s-l>अनित्यमतयो लोके नराः पुरुषसत्तम ॥ ६ ॥</s-l></s-lg><s-lg><s-l>अन्यथा बुद्धयो ह्यासन्नस्मासु वनवासिषु ।</s-l><s-l>अदृश्येष्वन्यथा कृष्ण दृश्येषु पुनरन्यथा ॥ ७ ॥</s-l></s-lg><s-lg><s-l>अस्माकमपि वार्ष्णेय वने विचरतां तदा ।</s-l><s-l>न तथा प्रणयो राज्ये यथा संप्रति वर्तते ॥ ८ ॥</s-l></s-lg><s-lg><s-l>निवृत्तवनवासान्नः श्रुत्वा वीर समागताः ।</s-l><s-l>अक्षौहिण्यो हि सप्तेमास्त्वत्प्रसादाज्जनार्दन ॥ ९ ॥</s-l></s-lg><s-lg><s-l>इमान्हि पुरुषव्याघ्रानचिन्त्यबलपौरुषान् ।</s-l><s-l>आत्तशस्त्रान्रणे दृष्ट्वा न व्यथेदिह कः पुमान् ॥ १० ॥</s-l></s-lg><s-lg><s-l>स भवान्कुरुमध्ये तं सान्त्वपूर्वं भयान्वितम् ।</s-l><s-l>ब्रूयाद्वाक्यं यथा मन्दो न व्यथेत सुयोधनः ॥ ११ ॥</s-l></s-lg><s-lg><s-l>युधिष्ठिरं भीमसेनं बीभत्सुं चापराजितम् ।</s-l><s-l>सहदेवं च मां चैव त्वां च रामं च केशव ॥ १२ ॥</s-l></s-lg><s-lg><s-l>सात्यकिं च महावीर्यं विराटं च सहात्मजम् ।</s-l><s-l>द्रुपदं च सहामात्यं धृष्टद्युम्नं च पार्षतम् ॥ १३ ॥</s-l></s-lg><s-lg><s-l>काशिराजं च विक्रान्तं धृष्टकेतुं च चेदिपम् ।</s-l><s-l>मांसशोणितभृन्मर्त्यः प्रतियुध्येत को युधि ॥ १४ ॥</s-l></s-lg><s-lg><s-l>स भवान्गमनादेव साधयिष्यत्यसंशयम् ।</s-l><s-l>इष्टमर्थं महाबाहो धर्मराजस्य केवलम् ॥ १५ ॥</s-l></s-lg><s-lg><s-l>विदुरश्चैव भीष्मश्च द्रोणश्च सहबाह्लिकः ।</s-l><s-l>श्रेयः समर्था विज्ञातुमुच्यमानं त्वयानघ ॥ १६ ॥</s-l></s-lg><s-lg><s-l>ते चैनमनुनेष्यन्ति धृतराष्ट्रं जनाधिपम् ।</s-l><s-l>तं च पापसमाचारं सहामात्यं सुयोधनम् ॥ १७ ॥</s-l></s-lg><s-lg><s-l>श्रोता चार्थस्य विदुरस्त्वं च वक्ता जनार्दन ।</s-l><s-l>कमिवार्थं विवर्तन्तं स्थापयेतां न वर्त्मनि ॥ १८ ॥</s-l></s-lg>