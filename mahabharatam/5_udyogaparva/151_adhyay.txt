<s-lg><s-l> वैशंपायन उवाच ।</s-l><s-l>वासुदेवस्य तद्वाक्यमनुस्मृत्य युधिष्ठिरः ।</s-l><s-l>पुनः पप्रच्छ वार्ष्णेयं कथं मन्दोऽब्रवीदिदम् ॥ १ ॥</s-l></s-lg><s-lg><s-l>अस्मिन्नभ्यागते काले किं च नः क्षममच्युत ।</s-l><s-l>कथं च वर्तमाना वै स्वधर्मान्न च्यवेमहि ॥ २ ॥</s-l></s-lg><s-lg><s-l>दुर्योधनस्य कर्णस्य शकुनेः सौबलस्य च ।</s-l><s-l>वासुदेव मतज्ञोऽसि मम सभ्रातृकस्य च ॥ ३ ॥</s-l></s-lg><s-lg><s-l>विदुरस्यापि ते वाक्यं श्रुतं भीष्मस्य चोभयोः ।</s-l><s-l>कुन्त्याश्च विपुलप्रज्ञ प्रज्ञा कार्त्स्न्येन ते श्रुता ॥ ४ ॥</s-l></s-lg><s-lg><s-l>सर्वमेतदतिक्रम्य विचार्य च पुनः पुनः ।</s-l><s-l>यन्नः क्षमं महाबाहो तद्ब्रवीह्यविचारयन् ॥ ५ ॥</s-l></s-lg><s-lg><s-l>श्रुत्वैतद्धर्मराजस्य धर्मार्थसहितं वचः ।</s-l><s-l>मेघदुन्दुभिनिर्घोषः कृष्णो वचनमब्रवीत् ॥ ६ ॥</s-l></s-lg><s-lg><s-l>उक्तवानस्मि यद्वाक्यं धर्मार्थसहितं हितम् ।</s-l><s-l>न तु तन्निकृतिप्रज्ञे कौरव्ये प्रतितिष्ठति ॥ ७ ॥</s-l></s-lg><s-lg><s-l>न च भीष्मस्य दुर्मेधाः शृणोति विदुरस्य वा ।</s-l><s-l>मम वा भाषितं किंचित्सर्वमेवातिवर्तते ॥ ८ ॥</s-l></s-lg><s-lg><s-l>न स कामयते धर्मं न स कामयते यशः ।</s-l><s-l>जितं स मन्यते सर्वं दुरात्मा कर्णमाश्रितः ॥ ९ ॥</s-l></s-lg><s-lg><s-l>बन्धमाज्ञापयामास मम चापि सुयोधनः ।</s-l><s-l>न च तं लब्धवान्कामं दुरात्मा शासनातिगः ॥ १० ॥</s-l></s-lg><s-lg><s-l>न च भीष्मो न च द्रोणो युक्तं तत्राहतुर्वचः ।</s-l><s-l>सर्वे तमनुवर्तन्ते ऋते विदुरमच्युत ॥ ११ ॥</s-l></s-lg><s-lg><s-l>शकुनिः सौबलश्चैव कर्णदुःशासनावपि ।</s-l><s-l>त्वय्ययुक्तान्यभाषन्त मूढा मूढममर्षणम् ॥ १२ ॥</s-l></s-lg><s-lg><s-l>किं च तेन मयोक्तेन यान्यभाषन्त कौरवाः ।</s-l><s-l>संक्षेपेण दुरात्मासौ न युक्तं त्वयि वर्तते ॥ १३ ॥</s-l></s-lg><s-lg><s-l>न पार्थिवेषु सर्वेषु य इमे तव सैनिकाः ।</s-l><s-l>यत्पापं यन्न कल्याणं सर्वं तस्मिन्प्रतिष्ठितम् ॥ १४ ॥</s-l></s-lg><s-lg><s-l>न चापि वयमत्यर्थं परित्यागेन कर्हिचित् ।</s-l><s-l>कौरवैः शममिच्छामस्तत्र युद्धमनन्तरम् ॥ १५ ॥</s-l></s-lg><s-lg><s-l>तच्छ्रुत्वा पार्थिवाः सर्वे वासुदेवस्य भाषितम् ।</s-l><s-l>अब्रुवन्तो मुखं राज्ञः समुदैक्षन्त भारत ॥ १६ ॥</s-l></s-lg><s-lg><s-l>युधिष्ठिरस्त्वभिप्रायमुपलभ्य महीक्षिताम् ।</s-l><s-l>योगमाज्ञापयामास भीमार्जुनयमैः सह ॥ १७ ॥</s-l></s-lg><s-lg><s-l>ततः किलकिलाभूतमनीकं पाण्डवस्य ह ।</s-l><s-l>आज्ञापिते तदा योगे समहृष्यन्त सैनिकाः ॥ १८ ॥</s-l></s-lg><s-lg><s-l>अवध्यानां वधं पश्यन्धर्मराजो युधिष्ठिरः ।</s-l><s-l>निष्टनन्भीमसेनं च विजयं चेदमब्रवीत् ॥ १९ ॥</s-l></s-lg><s-lg><s-l>यदर्थं वनवासश्च प्राप्तं दुःखं च यन्मया ।</s-l><s-l>सोऽयमस्मानुपैत्येव परोऽनर्थः प्रयत्नतः ॥ २० ॥</s-l></s-lg><s-lg><s-l>यस्मिन्यत्नः कृतोऽस्माभिः स नो हीनः प्रयत्नतः ।</s-l><s-l>अकृते तु प्रयत्नेऽस्मानुपावृत्तः कलिर्महान् ॥ २१ ॥</s-l></s-lg><s-lg><s-l>कथं ह्यवध्यैः संग्रामः कार्यः सह भविष्यति ।</s-l><s-l>कथं हत्वा गुरून्वृद्धान्विजयो नो भविष्यति ॥ २२ ॥</s-l></s-lg><s-lg><s-l>तच्छ्रुत्वा धर्मराजस्य सव्यसाची परंतपः ।</s-l><s-l>यदुक्तं वासुदेवेन श्रावयामास तद्वचः ॥ २३ ॥</s-l></s-lg><s-lg><s-l>उक्तवान्देवकीपुत्रः कुन्त्याश्च विदुरस्य च ।</s-l><s-l>वचनं तत्त्वया राजन्निखिलेनावधारितम् ॥ २४ ॥</s-l></s-lg><s-lg><s-l>न च तौ वक्ष्यतोऽधर्ममिति मे नैष्ठिकी मतिः ।</s-l><s-l>न चापि युक्तं कौन्तेय निवर्तितुमयुध्यतः ॥ २५ ॥</s-l></s-lg><s-lg><s-l>तच्छ्रुत्वा वासुदेवोऽपि सव्यसाचिवचस्तदा ।</s-l><s-l>स्मयमानोऽब्रवीत्पार्थमेवमेतदिति ब्रुवन् ॥ २६ ॥</s-l></s-lg><s-lg><s-l>ततस्ते धृतसंकल्पा युद्धाय सहसैनिकाः ।</s-l><s-l>पाण्डवेया महाराज तां रात्रिं सुखमावसन् ॥ २७ ॥</s-l></s-lg>