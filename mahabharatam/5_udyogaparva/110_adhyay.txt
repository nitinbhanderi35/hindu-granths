<s-lg><s-l> गालव उवाच ।</s-l><s-l>गरुत्मन्भुजगेन्द्रारे सुपर्ण विनतात्मज ।</s-l><s-l>नय मां तार्क्ष्य पूर्वेण यत्र धर्मस्य चक्षुषी ॥ १ ॥</s-l></s-lg><s-lg><s-l>पूर्वमेतां दिशं गच्छ या पूर्वं परिकीर्तिता ।</s-l><s-l>दैवतानां हि सांनिध्यमत्र कीर्तितवानसि ॥ २ ॥</s-l></s-lg><s-lg><s-l>अत्र सत्यं च धर्मश्च त्वया सम्यक्प्रकीर्तितः ।</s-l><s-l>इच्छेयं तु समागन्तुं समस्तैर्दैवतैरहम् ।</s-l><s-l>भूयश्च तान्सुरान्द्रष्टुमिच्छेयमरुणानुज ॥ ३ ॥</s-l></s-lg><s-lg><s-l> नारद उवाच ।</s-l><s-l>तमाह विनतासूनुरारोहस्वेति वै द्विजम् ।</s-l><s-l>आरुरोहाथ स मुनिर्गरुडं गालवस्तदा ॥ ४ ॥</s-l></s-lg><s-lg><s-l> गालव उवाच ।</s-l><s-l>क्रममाणस्य ते रूपं दृश्यते पन्नगाशन ।</s-l><s-l>भास्करस्येव पूर्वाह्णे सहस्रांशोर्विवस्वतः ॥ ५ ॥</s-l></s-lg><s-lg><s-l>पक्षवातप्रणुन्नानां वृक्षाणामनुगामिनाम् ।</s-l><s-l>प्रस्थितानामिव समं पश्यामीह गतिं खग ॥ ६ ॥</s-l></s-lg><s-lg><s-l>ससागरवनामुर्वीं सशैलवनकाननाम् ।</s-l><s-l>आकर्षन्निव चाभासि पक्षवातेन खेचर ॥ ७ ॥</s-l></s-lg><s-lg><s-l>समीननागनक्रं च खमिवारोप्यते जलम् ।</s-l><s-l>वायुना चैव महता पक्षवातेन चानिशम् ॥ ८ ॥</s-l></s-lg><s-lg><s-l>तुल्यरूपाननान्मत्स्यांस्तिमिमत्स्यांस्तिमिंगिलान् ।</s-l><s-l>नागांश्च नरवक्त्रांश्च पश्याम्युन्मथितानिव ॥ ९ ॥</s-l></s-lg><s-lg><s-l>महार्णवस्य च रवैः श्रोत्रे मे बधिरीकृते ।</s-l><s-l>न शृणोमि न पश्यामि नात्मनो वेद्मि कारणम् ॥ १० ॥</s-l></s-lg><s-lg><s-l>शनैः साधु भवान्यातु ब्रह्महत्यामनुस्मरन् ।</s-l><s-l>न दृश्यते रविस्तात न दिशो न च खं खग ॥ ११ ॥</s-l></s-lg><s-lg><s-l>तम एव तु पश्यामि शरीरं ते न लक्षये ।</s-l><s-l>मणीव जात्यौ पश्यामि चक्षुषी तेऽहमण्डज ॥ १२ ॥</s-l></s-lg><s-lg><s-l>शरीरे तु न पश्यामि तव चैवात्मनश्च ह ।</s-l><s-l>पदे पदे तु पश्यामि सलिलादग्निमुत्थितम् ॥ १३ ॥</s-l></s-lg><s-lg><s-l>स मे निर्वाप्य सहसा चक्षुषी शाम्यते पुनः ।</s-l><s-l>तन्निवर्त महान्कालो गच्छतो विनतात्मज ॥ १४ ॥</s-l></s-lg><s-lg><s-l>न मे प्रयोजनं किंचिद्गमने पन्नगाशन ।</s-l><s-l>संनिवर्त महावेग न वेगं विषहामि ते ॥ १५ ॥</s-l></s-lg><s-lg><s-l>गुरवे संश्रुतानीह शतान्यष्टौ हि वाजिनाम् ।</s-l><s-l>एकतःश्यामकर्णानां शुभ्राणां चन्द्रवर्चसाम् ॥ १६ ॥</s-l></s-lg><s-lg><s-l>तेषां चैवापवर्गाय मार्गं पश्यामि नाण्डज ।</s-l><s-l>ततोऽयं जीवितत्यागे दृष्टो मार्गो मयात्मनः ॥ १७ ॥</s-l></s-lg><s-lg><s-l>नैव मेऽस्ति धनं किंचिन्न धनेनान्वितः सुहृत् ।</s-l><s-l>न चार्थेनापि महता शक्यमेतद्व्यपोहितुम् ॥ १८ ॥</s-l></s-lg><s-lg><s-l> नारद उवाच ।</s-l><s-l>एवं बहु च दीनं च ब्रुवाणं गालवं तदा ।</s-l><s-l>प्रत्युवाच व्रजन्नेव प्रहसन्विनतात्मजः ॥ १९ ॥</s-l></s-lg><s-lg><s-l>नातिप्रज्ञोऽसि विप्रर्षे योऽऽत्मानं त्यक्तुमिच्छसि ।</s-l><s-l>न चापि कृत्रिमः कालः कालो हि परमेश्वरः ॥ २० ॥</s-l></s-lg><s-lg><s-l>किमहं पूर्वमेवेह भवता नाभिचोदितः ।</s-l><s-l>उपायोऽत्र महानस्ति येनैतदुपपद्यते ॥ २१ ॥</s-l></s-lg><s-lg><s-l>तदेष ऋषभो नाम पर्वतः सागरोरसि ।</s-l><s-l>अत्र विश्रम्य भुक्त्वा च निवर्तिष्याव गालव ॥ २२ ॥</s-l></s-lg>