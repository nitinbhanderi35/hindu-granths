<s-lg><s-l> धृतराष्ट्र उवाच ।</s-l><s-l>यदब्रूतां महात्मानौ वासुदेवधनंजयौ ।</s-l><s-l>तन्मे ब्रूहि महाप्राज्ञ शुश्रूषे वचनं तव ॥ १ ॥</s-l></s-lg><s-lg><s-l> संजय उवाच ।</s-l><s-l>शृणु राजन्यथा दृष्टौ मया कृष्णधनंजयौ ।</s-l><s-l>ऊचतुश्चापि यद्वीरौ तत्ते वक्ष्यामि भारत ॥ २ ॥</s-l></s-lg><s-lg><s-l>पादाङ्गुलीरभिप्रेक्षन्प्रयतोऽहं कृताञ्जलिः ।</s-l><s-l>शुद्धान्तं प्राविशं राजन्नाख्यातुं नरदेवयोः ॥ ३ ॥</s-l></s-lg><s-lg><s-l>नैवाभिमन्युर्न यमौ तं देशमभियान्ति वै ।</s-l><s-l>यत्र कृष्णौ च कृष्णा च सत्यभामा च भामिनी ॥ ४ ॥</s-l></s-lg><s-lg><s-l>उभौ मध्वासवक्षीबावुभौ चन्दनरूषितौ ।</s-l><s-l>स्रग्विणौ वरवस्त्रौ तौ दिव्याभरणभूषितौ ॥ ५ ॥</s-l></s-lg><s-lg><s-l>नैकरत्नविचित्रं तु काञ्चनं महदासनम् ।</s-l><s-l>विविधास्तरणास्तीर्णं यत्रासातामरिंदमौ ॥ ६ ॥</s-l></s-lg><s-lg><s-l>अर्जुनोत्सङ्गगौ पादौ केशवस्योपलक्षये ।</s-l><s-l>अर्जुनस्य च कृष्णायां सत्यायां च महात्मनः ॥ ७ ॥</s-l></s-lg><s-lg><s-l>काञ्चनं पादपीठं तु पार्थो मे प्रादिशत्तदा ।</s-l><s-l>तदहं पाणिना स्पृष्ट्वा ततो भूमावुपाविशम् ॥ ८ ॥</s-l></s-lg><s-lg><s-l>ऊर्ध्वरेखतलौ पादौ पार्थस्य शुभलक्षणौ ।</s-l><s-l>पादपीठादपहृतौ तत्रापश्यमहं शुभौ ॥ ९ ॥</s-l></s-lg><s-lg><s-l>श्यामौ बृहन्तौ तरुणौ शालस्कन्धाविवोद्गतौ ।</s-l><s-l>एकासनगतौ दृष्ट्वा भयं मां महदाविशत् ॥ १० ॥</s-l></s-lg><s-lg><s-l>इन्द्रविष्णुसमावेतौ मन्दात्मा नावबुध्यते ।</s-l><s-l>संश्रयाद्द्रोणभीष्माभ्यां कर्णस्य च विकत्थनात् ॥ ११ ॥</s-l></s-lg><s-lg><s-l>निदेशस्थाविमौ यस्य मानसस्तस्य सेत्स्यते ।</s-l><s-l>संकल्पो धर्मराजस्य निश्चयो मे तदाभवत् ॥ १२ ॥</s-l></s-lg><s-lg><s-l>सत्कृतश्चान्नपानाभ्यामाच्छन्नो लब्धसत्क्रियः ।</s-l><s-l>अञ्जलिं मूर्ध्नि संधाय तौ संदेशमचोदयम् ॥ १३ ॥</s-l></s-lg><s-lg><s-l>धनुर्बाणोचितेनैकपाणिना शुभलक्षणम् ।</s-l><s-l>पादमानमयन्पार्थः केशवं समचोदयत् ॥ १४ ॥</s-l></s-lg><s-lg><s-l>इन्द्रकेतुरिवोत्थाय सर्वाभरणभूषितः ।</s-l><s-l>इन्द्रवीर्योपमः कृष्णः संविष्टो माभ्यभाषत ॥ १५ ॥</s-l></s-lg><s-lg><s-l>वाचं स वदतां श्रेष्ठो ह्लादिनीं वचनक्षमाम् ।</s-l><s-l>त्रासनीं धार्तराष्ट्राणां मृदुपूर्वां सुदारुणाम् ॥ १६ ॥</s-l></s-lg><s-lg><s-l>वाचं तां वचनार्हस्य शिक्षाक्षरसमन्विताम् ।</s-l><s-l>अश्रौषमहमिष्टार्थां पश्चाद्धृदयशोषिणीम् ॥ १७ ॥</s-l></s-lg><s-lg><s-l> वासुदेव उवाच ।</s-l><s-l>संजयेदं वचो ब्रूया धृतराष्ट्रं मनीषिणम् ।</s-l><s-l>शृण्वतः कुरुमुख्यस्य द्रोणस्यापि च शृण्वतः ॥ १८ ॥</s-l></s-lg><s-lg><s-l>यजध्वं विपुलैर्यज्ञैर्विप्रेभ्यो दत्त दक्षिणाः ।</s-l><s-l>पुत्रैर्दारैश्च मोदध्वं महद्वो भयमागतम् ॥ १९ ॥</s-l></s-lg><s-lg><s-l>अर्थांस्त्यजत पात्रेभ्यः सुतान्प्राप्नुत कामजान् ।</s-l><s-l>प्रियं प्रियेभ्यश्चरत राजा हि त्वरते जये ॥ २० ॥</s-l></s-lg><s-lg><s-l>ऋणमेतत्प्रवृद्धं मे हृदयान्नापसर्पति ।</s-l><s-l>यद्गोविन्देति चुक्रोश कृष्णा मां दूरवासिनम् ॥ २१ ॥</s-l></s-lg><s-lg><s-l>तेजोमयं दुराधर्षं गाण्डीवं यस्य कार्मुकम् ।</s-l><s-l>मद्द्वितीयेन तेनेह वैरं वः सव्यसाचिना ॥ २२ ॥</s-l></s-lg><s-lg><s-l>मद्द्वितीयं पुनः पार्थं कः प्रार्थयितुमिच्छति ।</s-l><s-l>यो न कालपरीतो वाप्यपि साक्षात्पुरंदरः ॥ २३ ॥</s-l></s-lg><s-lg><s-l>बाहुभ्यामुद्वहेद्भूमिं दहेत्क्रुद्ध इमाः प्रजाः ।</s-l><s-l>पातयेत्त्रिदिवाद्देवान्योऽर्जुनं समरे जयेत् ॥ २४ ॥</s-l></s-lg><s-lg><s-l>देवासुरमनुष्येषु यक्षगन्धर्वभोगिषु ।</s-l><s-l>न तं पश्याम्यहं युद्धे पाण्डवं योऽभ्ययाद्रणे ॥ २५ ॥</s-l></s-lg><s-lg><s-l>यत्तद्विराटनगरे श्रूयते महदद्भुतम् ।</s-l><s-l>एकस्य च बहूनां च पर्याप्तं तन्निदर्शनम् ॥ २६ ॥</s-l></s-lg><s-lg><s-l>एकेन पाण्डुपुत्रेण विराटनगरे यदा ।</s-l><s-l>भग्नाः पलायन्त दिशः पर्याप्तं तन्निदर्शनम् ॥ २७ ॥</s-l></s-lg><s-lg><s-l>बलं वीर्यं च तेजश्च शीघ्रता लघुहस्तता ।</s-l><s-l>अविषादश्च धैर्यं च पार्थान्नान्यत्र विद्यते ॥ २८ ॥</s-l></s-lg><s-lg><s-l> संजय उवाच ।</s-l><s-l>इत्यब्रवीद्धृषीकेशः पार्थमुद्धर्षयन्गिरा ।</s-l><s-l>गर्जन्समयवर्षीव गगने पाकशासनः ॥ २९ ॥</s-l></s-lg><s-lg><s-l>केशवस्य वचः श्रुत्वा किरीटी श्वेतवाहनः ।</s-l><s-l>अर्जुनस्तन्महद्वाक्यमब्रवील्लोमहर्षणम् ॥ ३० ॥</s-l></s-lg>