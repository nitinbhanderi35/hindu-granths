<s-lg><s-l> संजय उवाच ।</s-l><s-l>कर्णस्य वचनं श्रुत्वा केशवः परवीरहा ।</s-l><s-l>उवाच प्रहसन्वाक्यं स्मितपूर्वमिदं तदा ॥ १ ॥</s-l></s-lg><s-lg><s-l>अपि त्वां न तपेत्कर्ण राज्यलाभोपपादना ।</s-l><s-l>मया दत्तां हि पृथिवीं न प्रशासितुमिच्छसि ॥ २ ॥</s-l></s-lg><s-lg><s-l>ध्रुवो जयः पाण्डवानामितीदं न संशयः कश्चन विद्यतेऽत्र ।</s-l><s-l>जयध्वजो दृश्यते पाण्डवस्य समुच्छ्रितो वानरराज उग्रः ॥ ३ ॥</s-l></s-lg><s-lg><s-l>दिव्या माया विहिता भौवनेन समुच्छ्रिता इन्द्रकेतुप्रकाशा ।</s-l><s-l>दिव्यानि भूतानि भयावहानि दृश्यन्ति चैवात्र भयानकानि ॥ ४ ॥</s-l></s-lg><s-lg><s-l>न सज्जते शैलवनस्पतिभ्य ऊर्ध्वं तिर्यग्योजनमात्ररूपः ।</s-l><s-l>श्रीमान्ध्वजः कर्ण धनंजयस्य समुच्छ्रितः पावकतुल्यरूपः ॥ ५ ॥</s-l></s-lg><s-lg><s-l>यदा द्रक्ष्यसि संग्रामे श्वेताश्वं कृष्णसारथिम् ।</s-l><s-l>ऐन्द्रमस्त्रं विकुर्वाणमुभे चैवाग्निमारुते ॥ ६ ॥</s-l></s-lg><s-lg><s-l>गाण्डीवस्य च निर्घोषं विस्फूर्जितमिवाशनेः ।</s-l><s-l>न तदा भविता त्रेता न कृतं द्वापरं न च ॥ ७ ॥</s-l></s-lg><s-lg><s-l>यदा द्रक्ष्यसि संग्रामे कुन्तीपुत्रं युधिष्ठिरम् ।</s-l><s-l>जपहोमसमायुक्तं स्वां रक्षन्तं महाचमूम् ॥ ८ ॥</s-l></s-lg><s-lg><s-l>आदित्यमिव दुर्धर्षं तपन्तं शत्रुवाहिनीम् ।</s-l><s-l>न तदा भविता त्रेता न कृतं द्वापरं न च ॥ ९ ॥</s-l></s-lg><s-lg><s-l>यदा द्रक्ष्यसि संग्रामे भीमसेनं महाबलम् ।</s-l><s-l>दुःशासनस्य रुधिरं पीत्वा नृत्यन्तमाहवे ॥ १० ॥</s-l></s-lg><s-lg><s-l>प्रभिन्नमिव मातङ्गं प्रतिद्विरदघातिनम् ।</s-l><s-l>न तदा भविता त्रेता न कृतं द्वापरं न च ॥ ११ ॥</s-l></s-lg><s-lg><s-l>यदा द्रक्ष्यसि संग्रामे माद्रीपुत्रौ महारथौ ।</s-l><s-l>वाहिनीं धार्तराष्ट्राणां क्षोभयन्तौ गजाविव ॥ १२ ॥</s-l></s-lg><s-lg><s-l>विगाढे शस्त्रसंपाते परवीररथारुजौ ।</s-l><s-l>न तदा भविता त्रेता न कृतं द्वापरं न च ॥ १३ ॥</s-l></s-lg><s-lg><s-l>यदा द्रक्ष्यसि संग्रामे द्रोणं शांतनवं कृपम् ।</s-l><s-l>सुयोधनं च राजानं सैन्धवं च जयद्रथम् ॥ १४ ॥</s-l></s-lg><s-lg><s-l>युद्धायापततस्तूर्णं वारितान्सव्यसाचिना ।</s-l><s-l>न तदा भविता त्रेता न कृतं द्वापरं न च ॥ १५ ॥</s-l></s-lg><s-lg><s-l>ब्रूयाः कर्ण इतो गत्वा द्रोणं शांतनवं कृपम् ।</s-l><s-l>सौम्योऽयं वर्तते मासः सुप्रापयवसेन्धनः ॥ १६ ॥</s-l></s-lg><s-lg><s-l>पक्वौषधिवनस्फीतः फलवानल्पमक्षिकः ।</s-l><s-l>निष्पङ्को रसवत्तोयो नात्युष्णशिशिरः सुखः ॥ १७ ॥</s-l></s-lg><s-lg><s-l>सप्तमाच्चापि दिवसादमावास्या भविष्यति ।</s-l><s-l>संग्रामं योजयेत्तत्र तां ह्याहुः शक्रदेवताम् ॥ १८ ॥</s-l></s-lg><s-lg><s-l>तथा राज्ञो वदेः सर्वान्ये युद्धायाभ्युपागताः ।</s-l><s-l>यद्वो मनीषितं तद्वै सर्वं संपादयामि वः ॥ १९ ॥</s-l></s-lg><s-lg><s-l>राजानो राजपुत्राश्च दुर्योधनवशानुगाः ।</s-l><s-l>प्राप्य शस्त्रेण निधनं प्राप्स्यन्ति गतिमुत्तमाम् ॥ २० ॥</s-l></s-lg>