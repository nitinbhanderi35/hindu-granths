<s-lg><s-l> संजय उवाच ।</s-l><s-l>हिरण्वत्यां निविष्टेषु पाण्डवेषु महात्मसु ।</s-l><s-l>दुर्योधनो महाराज कर्णेन सह भारत ॥ १ ॥</s-l></s-lg><s-lg><s-l>सौबलेन च राजेन्द्र तथा दुःशासनेन च ।</s-l><s-l>आहूयोपह्वरे राजन्नुलूकमिदमब्रवीत् ॥ २ ॥</s-l></s-lg><s-lg><s-l>उलूक गच्छ कैतव्य पाण्डवान्सहसोमकान् ।</s-l><s-l>गत्वा मम वचो ब्रूहि वासुदेवस्य शृण्वतः ॥ ३ ॥</s-l></s-lg><s-lg><s-l>इदं तत्समनुप्राप्तं वर्षपूगाभिचिन्तितम् ।</s-l><s-l>पाण्डवानां कुरूणां च युद्धं लोकभयंकरम् ॥ ४ ॥</s-l></s-lg><s-lg><s-l>यदेतत्कत्थनावाक्यं संजयो महदब्रवीत् ।</s-l><s-l>मध्ये कुरूणां कौन्तेय तस्य कालोऽयमागतः ।</s-l><s-l>यथा वः संप्रतिज्ञातं तत्सर्वं क्रियतामिति ॥ ५ ॥</s-l></s-lg><s-lg><s-l>अमर्षं राज्यहरणं वनवासं च पाण्डव ।</s-l><s-l>द्रौपद्याश्च परिक्लेशं संस्मरन्पुरुषो भव ॥ ६ ॥</s-l></s-lg><s-lg><s-l>यदर्थं क्षत्रिया सूते गर्भं तदिदमागतम् ।</s-l><s-l>बलं वीर्यं च शौर्यं च परं चाप्यस्त्रलाघवम् ।</s-l><s-l>पौरुषं दर्शयन्युद्धे कोपस्य कुरु निष्कृतिम् ॥ ७ ॥</s-l></s-lg><s-lg><s-l>परिक्लिष्टस्य दीनस्य दीर्घकालोषितस्य च ।</s-l><s-l>न स्फुटेद्धृदयं कस्य ऐश्वर्याद्भ्रंशितस्य च ॥ ८ ॥</s-l></s-lg><s-lg><s-l>कुले जातस्य शूरस्य परवित्तेषु गृध्यतः ।</s-l><s-l>आच्छिन्नं राज्यमाक्रम्य कोपं कस्य न दीपयेत् ॥ ९ ॥</s-l></s-lg><s-lg><s-l>यत्तदुक्तं महद्वाक्यं कर्मणा तद्विभाव्यताम् ।</s-l><s-l>अकर्मणा कत्थितेन सन्तः कुपुरुषं विदुः ॥ १० ॥</s-l></s-lg><s-lg><s-l>अमित्राणां वशे स्थानं राज्यस्य च पुनर्भवः ।</s-l><s-l>द्वावर्थौ युध्यमानस्य तस्मात्कुरुत पौरुषम् ॥ ११ ॥</s-l></s-lg><s-lg><s-l>अस्मान्वा त्वं पराजित्य प्रशाधि पृथिवीमिमाम् ।</s-l><s-l>अथ वा निहतोऽस्माभिर्वीरलोकं गमिष्यसि ॥ १२ ॥</s-l></s-lg><s-lg><s-l>राष्ट्रात्प्रव्राजनं क्लेशं वनवासं च पाण्डव ।</s-l><s-l>कृष्णायाश्च परिक्लेशं संस्मरन्पुरुषो भव ॥ १३ ॥</s-l></s-lg><s-lg><s-l>अप्रियाणां च वचने प्रव्रजत्सु पुनः पुनः ।</s-l><s-l>अमर्षं दर्शयाद्य त्वममर्षो ह्येव पौरुषम् ॥ १४ ॥</s-l></s-lg><s-lg><s-l>क्रोधो बलं तथा वीर्यं ज्ञानयोगोऽस्त्रलाघवम् ।</s-l><s-l>इह ते पार्थ दृश्यन्तां संग्रामे पुरुषो भव ॥ १५ ॥</s-l></s-lg><s-lg><s-l>तं च तूबरकं मूढं बह्वाशिनमविद्यकम् ।</s-l><s-l>उलूक मद्वचो ब्रूया असकृद्भीमसेनकम् ॥ १६ ॥</s-l></s-lg><s-lg><s-l>अशक्तेनैव यच्छप्तं सभामध्ये वृकोदर ।</s-l><s-l>दुःशासनस्य रुधिरं पीयतां यदि शक्यते ॥ १७ ॥</s-l></s-lg><s-lg><s-l>लोहाभिहारो निर्वृत्तः कुरुक्षेत्रमकर्दमम् ।</s-l><s-l>पुष्टास्तेऽश्वा भृता योधाः श्वो युध्यस्व सकेशवः ॥ १८ ॥</s-l></s-lg>