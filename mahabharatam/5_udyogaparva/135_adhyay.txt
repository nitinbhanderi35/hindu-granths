<s-lg><s-l> कुन्त्युवाच ।</s-l><s-l>अर्जुनं केशव ब्रूयास्त्वयि जाते स्म सूतके ।</s-l><s-l>उपोपविष्टा नारीभिराश्रमे परिवारिता ॥ १ ॥</s-l></s-lg><s-lg><s-l>अथान्तरिक्षे वागासीद्दिव्यरूपा मनोरमा ।</s-l><s-l>सहस्राक्षसमः कुन्ति भविष्यत्येष ते सुतः ॥ २ ॥</s-l></s-lg><s-lg><s-l>एष जेष्यति संग्रामे कुरून्सर्वान्समागतान् ।</s-l><s-l>भीमसेनद्वितीयश्च लोकमुद्वर्तयिष्यति ॥ ३ ॥</s-l></s-lg><s-lg><s-l>पुत्रस्ते पृथिवीं जेता यशश्चास्य दिवस्पृशम् ।</s-l><s-l>हत्वा कुरून्ग्रामजन्ये वासुदेवसहायवान् ॥ ४ ॥</s-l></s-lg><s-lg><s-l>पित्र्यमंशं प्रनष्टं च पुनरप्युद्धरिष्यति ।</s-l><s-l>भ्रातृभिः सहितः श्रीमांस्त्रीन्मेधानाहरिष्यति ॥ ५ ॥</s-l></s-lg><s-lg><s-l>तं सत्यसंधं बीभत्सुं सव्यसाचिनमच्युत ।</s-l><s-l>यथाहमेवं जानामि बलवन्तं दुरासदम् ।</s-l><s-l>तथा तदस्तु दाशार्ह यथा वागभ्यभाषत ॥ ६ ॥</s-l></s-lg><s-lg><s-l>धर्मश्चेदस्ति वार्ष्णेय तथा सत्यं भविष्यति ।</s-l><s-l>त्वं चापि तत्तथा कृष्ण सर्वं संपादयिष्यसि ॥ ७ ॥</s-l></s-lg><s-lg><s-l>नाहं तदभ्यसूयामि यथा वागभ्यभाषत ।</s-l><s-l>नमो धर्माय महते धर्मो धारयति प्रजाः ॥ ८ ॥</s-l></s-lg><s-lg><s-l>एतद्धनंजयो वाच्यो नित्योद्युक्तो वृकोदरः ।</s-l><s-l>यदर्थं क्षत्रिया सूते तस्य कालोऽयमागतः ।</s-l><s-l>न हि वैरं समासाद्य सीदन्ति पुरुषर्षभाः ॥ ९ ॥</s-l></s-lg><s-lg><s-l>विदिता ते सदा बुद्धिर्भीमस्य न स शाम्यति ।</s-l><s-l>यावदन्तं न कुरुते शत्रूणां शत्रुकर्शनः ॥ १० ॥</s-l></s-lg><s-lg><s-l>सर्वधर्मविशेषज्ञां स्नुषां पाण्डोर्महात्मनः ।</s-l><s-l>ब्रूया माधव कल्याणीं कृष्णां कृष्ण यशस्विनीम् ॥ ११ ॥</s-l></s-lg><s-lg><s-l>युक्तमेतन्महाभागे कुले जाते यशस्विनि ।</s-l><s-l>यन्मे पुत्रेषु सर्वेषु यथावत्त्वमवर्तिथाः ॥ १२ ॥</s-l></s-lg><s-lg><s-l>माद्रीपुत्रौ च वक्तव्यौ क्षत्रधर्मरतावुभौ ।</s-l><s-l>विक्रमेणार्जितान्भोगान्वृणीतं जीवितादपि ॥ १३ ॥</s-l></s-lg><s-lg><s-l>विक्रमाधिगता ह्यर्थाः क्षत्रधर्मेण जीवतः ।</s-l><s-l>मनो मनुष्यस्य सदा प्रीणन्ति पुरुषोत्तम ॥ १४ ॥</s-l></s-lg><s-lg><s-l>यच्च वः प्रेक्षमाणानां सर्वधर्मोपचायिनी ।</s-l><s-l>पाञ्चाली परुषाण्युक्ता को नु तत्क्षन्तुमर्हति ॥ १५ ॥</s-l></s-lg><s-lg><s-l>न राज्यहरणं दुःखं द्यूते चापि पराजयः ।</s-l><s-l>प्रव्राजनं सुतानां वा न मे तद्दुःखकारणम् ॥ १६ ॥</s-l></s-lg><s-lg><s-l>यत्तु सा बृहती श्यामा सभायां रुदती तदा ।</s-l><s-l>अश्रौषीत्परुषा वाचस्तन्मे दुःखतरं मतम् ॥ १७ ॥</s-l></s-lg><s-lg><s-l>स्त्रीधर्मिणी वरारोहा क्षत्रधर्मरता सदा ।</s-l><s-l>नाध्यगच्छत्तदा नाथं कृष्णा नाथवती सती ॥ १८ ॥</s-l></s-lg><s-lg><s-l>तं वै ब्रूहि महाबाहो सर्वशस्त्रभृतां वरम् ।</s-l><s-l>अर्जुनं पुरुषव्याघ्रं द्रौपद्याः पदवीं चर ॥ १९ ॥</s-l></s-lg><s-lg><s-l>विदितौ हि तवात्यन्तं क्रुद्धाविव यमान्तकौ ।</s-l><s-l>भीमार्जुनौ नयेतां हि देवानपि परां गतिम् ॥ २० ॥</s-l></s-lg><s-lg><s-l>तयोश्चैतदवज्ञानं यत्सा कृष्णा सभागता ।</s-l><s-l>दुःशासनश्च यद्भीमं कटुकान्यभ्यभाषत ।</s-l><s-l>पश्यतां कुरुवीराणां तच्च संस्मारयेः पुनः ॥ २१ ॥</s-l></s-lg><s-lg><s-l>पाण्डवान्कुशलं पृच्छेः सपुत्रान्कृष्णया सह ।</s-l><s-l>मां च कुशलिनीं ब्रूयास्तेषु भूयो जनार्दन ।</s-l><s-l>अरिष्टं गच्छ पन्थानं पुत्रान्मे परिपालय ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>अभिवाद्याथ तां कृष्णः कृत्वा चाभिप्रदक्षिणम् ।</s-l><s-l>निश्चक्राम महाबाहुः सिंहखेलगतिस्ततः ॥ २३ ॥</s-l></s-lg><s-lg><s-l>ततो विसर्जयामास भीष्मादीन्कुरुपुंगवान् ।</s-l><s-l>आरोप्य च रथे कर्णं प्रायात्सात्यकिना सह ॥ २४ ॥</s-l></s-lg><s-lg><s-l>ततः प्रयाते दाशार्हे कुरवः संगता मिथः ।</s-l><s-l>जजल्पुर्महदाश्चर्यं केशवे परमाद्भुतम् ॥ २५ ॥</s-l></s-lg><s-lg><s-l>प्रमूढा पृथिवी सर्वा मृत्युपाशसिता कृता ।</s-l><s-l>दुर्योधनस्य बालिश्यान्नैतदस्तीति चाब्रुवन् ॥ २६ ॥</s-l></s-lg><s-lg><s-l>ततो निर्याय नगरात्प्रययौ पुरुषोत्तमः ।</s-l><s-l>मन्त्रयामास च तदा कर्णेन सुचिरं सह ॥ २७ ॥</s-l></s-lg><s-lg><s-l>विसर्जयित्वा राधेयं सर्वयादवनन्दनः ।</s-l><s-l>ततो जवेन महता तूर्णमश्वानचोदयत् ॥ २८ ॥</s-l></s-lg><s-lg><s-l>ते पिबन्त इवाकाशं दारुकेण प्रचोदिताः ।</s-l><s-l>हया जग्मुर्महावेगा मनोमारुतरंहसः ॥ २९ ॥</s-l></s-lg><s-lg><s-l>ते व्यतीत्य तमध्वानं क्षिप्रं श्येना इवाशुगाः ।</s-l><s-l>उच्चैः सूर्यमुपप्लव्यं शार्ङ्गधन्वानमावहन् ॥ ३० ॥</s-l></s-lg>