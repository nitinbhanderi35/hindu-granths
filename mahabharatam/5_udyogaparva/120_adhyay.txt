<s-lg><s-l> नारद उवाच ।</s-l><s-l>प्रत्यभिज्ञातमात्रोऽथ सद्भिस्तैर्नरपुंगवः ।</s-l><s-l>ययातिर्दिव्यसंस्थानो बभूव विगतज्वरः ॥ १ ॥</s-l></s-lg><s-lg><s-l>दिव्यमाल्याम्बरधरो दिव्याभरणभूषितः ।</s-l><s-l>दिव्यगन्धगुणोपेतो न पृथ्वीमस्पृशत्पदा ॥ २ ॥</s-l></s-lg><s-lg><s-l>ततो वसुमनाः पूर्वमुच्चैरुच्चारयन्वचः ।</s-l><s-l>ख्यातो दानपतिर्लोके व्याजहार नृपं तदा ॥ ३ ॥</s-l></s-lg><s-lg><s-l>प्राप्तवानस्मि यल्लोके सर्ववर्णेष्वगर्हया ।</s-l><s-l>तदप्यथ च दास्यामि तेन संयुज्यतां भवान् ॥ ४ ॥</s-l></s-lg><s-lg><s-l>यत्फलं दानशीलस्य क्षमाशीलस्य यत्फलम् ।</s-l><s-l>यच्च मे फलमाधाने तेन संयुज्यतां भवान् ॥ ५ ॥</s-l></s-lg><s-lg><s-l>ततः प्रतर्दनोऽप्याह वाक्यं क्षत्रियपुंगवः ।</s-l><s-l>यथा धर्मरतिर्नित्यं नित्यं युद्धपरायणः ॥ ६ ॥</s-l></s-lg><s-lg><s-l>प्राप्तवानस्मि यल्लोके क्षत्रधर्मोद्भवं यशः ।</s-l><s-l>वीरशब्दफलं चैव तेन संयुज्यतां भवान् ॥ ७ ॥</s-l></s-lg><s-lg><s-l>शिबिरौशीनरो धीमानुवाच मधुरां गिरम् ।</s-l><s-l>यथा बालेषु नारीषु वैहार्येषु तथैव च ॥ ८ ॥</s-l></s-lg><s-lg><s-l>संगरेषु निपातेषु तथापद्व्यसनेषु च ।</s-l><s-l>अनृतं नोक्तपूर्वं मे तेन सत्येन खं व्रज ॥ ९ ॥</s-l></s-lg><s-lg><s-l>यथा प्राणांश्च राज्यं च राजन्कर्म सुखानि च ।</s-l><s-l>त्यजेयं न पुनः सत्यं तेन सत्येन खं व्रज ॥ १० ॥</s-l></s-lg><s-lg><s-l>यथा सत्येन मे धर्मो यथा सत्येन पावकः ।</s-l><s-l>प्रीतः शक्रश्च सत्येन तेन सत्येन खं व्रज ॥ ११ ॥</s-l></s-lg><s-lg><s-l>अष्टकस्त्वथ राजर्षिः कौशिको माधवीसुतः ।</s-l><s-l>अनेकशतयज्वानं वचनं प्राह धर्मवित् ॥ १२ ॥</s-l></s-lg><s-lg><s-l>शतशः पुण्डरीका मे गोसवाश्च चिताः प्रभो ।</s-l><s-l>क्रतवो वाजपेयाश्च तेषां फलमवाप्नुहि ॥ १३ ॥</s-l></s-lg><s-lg><s-l>न मे रत्नानि न धनं न तथान्ये परिच्छदाः ।</s-l><s-l>क्रतुष्वनुपयुक्तानि तेन सत्येन खं व्रज ॥ १४ ॥</s-l></s-lg><s-lg><s-l>यथा यथा हि जल्पन्ति दौहित्रास्तं नराधिपम् ।</s-l><s-l>तथा तथा वसुमतीं त्यक्त्वा राजा दिवं ययौ ॥ १५ ॥</s-l></s-lg><s-lg><s-l>एवं सर्वे समस्तास्ते राजानः सुकृतैस्तदा ।</s-l><s-l>ययातिं स्वर्गतो भ्रष्टं तारयामासुरञ्जसा ॥ १६ ॥</s-l></s-lg><s-lg><s-l>दौहित्राः स्वेन धर्मेण यज्ञदानकृतेन वै ।</s-l><s-l>चतुर्षु राजवंशेषु संभूताः कुलवर्धनाः ।</s-l><s-l>मातामहं महाप्राज्ञं दिवमारोपयन्ति ते ॥ १७ ॥</s-l></s-lg><s-lg><s-l> राजान ऊचुः ।</s-l><s-l>राजधर्मगुणोपेताः सर्वधर्मगुणान्विताः ।</s-l><s-l>दौहित्रास्ते वयं राजन्दिवमारोह पार्थिवः ॥ १८ ॥</s-l></s-lg>