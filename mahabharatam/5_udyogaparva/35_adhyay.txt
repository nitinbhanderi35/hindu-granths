<s-lg><s-l> धृतराष्ट्र उवाच ।</s-l><s-l>ब्रूहि भूयो महाबुद्धे धर्मार्थसहितं वचः ।</s-l><s-l>शृण्वतो नास्ति मे तृप्तिर्विचित्राणीह भाषसे ॥ १ ॥</s-l></s-lg><s-lg><s-l> विदुर उवाच ।</s-l><s-l>सर्वतीर्थेषु वा स्नानं सर्वभूतेषु चार्जवम् ।</s-l><s-l>उभे एते समे स्यातामार्जवं वा विशिष्यते ॥ २ ॥</s-l></s-lg><s-lg><s-l>आर्जवं प्रतिपद्यस्व पुत्रेषु सततं विभो ।</s-l><s-l>इह कीर्तिं परां प्राप्य प्रेत्य स्वर्गमवाप्स्यसि ॥ ३ ॥</s-l></s-lg><s-lg><s-l>यावत्कीर्तिर्मनुष्यस्य पुण्या लोकेषु गीयते ।</s-l><s-l>तावत्स पुरुषव्याघ्र स्वर्गलोके महीयते ॥ ४ ॥</s-l></s-lg><s-lg><s-l>अत्राप्युदाहरन्तीममितिहासं पुरातनम् ।</s-l><s-l>विरोचनस्य संवादं केशिन्यर्थे सुधन्वना ॥ ५ ॥</s-l></s-lg><s-lg><s-l> केशिन्युवाच ।</s-l><s-l>किं ब्राह्मणाः स्विच्छ्रेयांसो दितिजाः स्विद्विरोचन ।</s-l><s-l>अथ केन स्म पर्यङ्कं सुधन्वा नाधिरोहति ॥ ६ ॥</s-l></s-lg><s-lg><s-l> विरोचन उवाच ।</s-l><s-l>प्राजापत्या हि वै श्रेष्ठा वयं केशिनि सत्तमाः ।</s-l><s-l>अस्माकं खल्विमे लोकाः के देवाः के द्विजातयः ॥ ७ ॥</s-l></s-lg><s-lg><s-l> केशिन्युवाच ।</s-l><s-l>इहैवास्स्व प्रतीक्षाव उपस्थाने विरोचन ।</s-l><s-l>सुधन्वा प्रातरागन्ता पश्येयं वां समागतौ ॥ ८ ॥</s-l></s-lg><s-lg><s-l> विरोचन उवाच ।</s-l><s-l>तथा भद्रे करिष्यामि यथा त्वं भीरु भाषसे ।</s-l><s-l>सुधन्वानं च मां चैव प्रातर्द्रष्टासि संगतौ ॥ ९ ॥</s-l></s-lg><s-lg><s-l> सुधन्वोवाच ।</s-l><s-l>अन्वालभे हिरण्मयं प्राह्रादेऽहं तवासनम् ।</s-l><s-l>एकत्वमुपसंपन्नो न त्वासेयं त्वया सह ॥ १० ॥</s-l></s-lg><s-lg><s-l> विरोचन उवाच ।</s-l><s-l>अन्वाहरन्तु फलकं कूर्चं वाप्यथ वा बृसीम् ।</s-l><s-l>सुधन्वन्न त्वमर्होऽसि मया सह समासनम् ॥ ११ ॥</s-l></s-lg><s-lg><s-l> सुधन्वोवाच ।</s-l><s-l>पितापि ते समासीनमुपासीतैव मामधः ।</s-l><s-l>बालः सुखैधितो गेहे न त्वं किंचन बुध्यसे ॥ १२ ॥</s-l></s-lg><s-lg><s-l> विरोचन उवाच ।</s-l><s-l>हिरण्यं च गवाश्वं च यद्वित्तमसुरेषु नः ।</s-l><s-l>सुधन्वन्विपणे तेन प्रश्नं पृच्छाव ये विदुः ॥ १३ ॥</s-l></s-lg><s-lg><s-l> सुधन्वोवाच ।</s-l><s-l>हिरण्यं च गवाश्वं च तवैवास्तु विरोचन ।</s-l><s-l>प्राणयोस्तु पणं कृत्वा प्रश्नं पृच्छाव ये विदुः ॥ १४ ॥</s-l></s-lg><s-lg><s-l> विरोचन उवाच ।</s-l><s-l>आवां कुत्र गमिष्यावः प्राणयोर्विपणे कृते ।</s-l><s-l>न हि देवेष्वहं स्थाता न मनुष्येषु कर्हिचित् ॥ १५ ॥</s-l></s-lg><s-lg><s-l> सुधन्वोवाच ।</s-l><s-l>पितरं ते गमिष्यावः प्राणयोर्विपणे कृते ।</s-l><s-l>पुत्रस्यापि स हेतोर्हि प्रह्रादो नानृतं वदेत् ॥ १६ ॥</s-l></s-lg><s-lg><s-l> प्रह्राद उवाच ।</s-l><s-l>इमौ तौ संप्रदृश्येते याभ्यां न चरितं सह ।</s-l><s-l>आशीविषाविव क्रुद्धावेकमार्गमिहागतौ ॥ १७ ॥</s-l></s-lg><s-lg><s-l>किं वै सहैव चरतो न पुरा चरतः सह ।</s-l><s-l>विरोचनैतत्पृच्छामि किं ते सख्यं सुधन्वना ॥ १८ ॥</s-l></s-lg><s-lg><s-l> विरोचन उवाच ।</s-l><s-l>न मे सुधन्वना सख्यं प्राणयोर्विपणावहे ।</s-l><s-l>प्रह्राद तत्त्वां पृच्छामि मा प्रश्नमनृतं वदीः ॥ १९ ॥</s-l></s-lg><s-lg><s-l> प्रह्राद उवाच ।</s-l><s-l>उदकं मधुपर्कं चाप्यानयन्तु सुधन्वने ।</s-l><s-l>ब्रह्मन्नभ्यर्चनीयोऽसि श्वेता गौः पीवरीकृता ॥ २० ॥</s-l></s-lg><s-lg><s-l> सुधन्वोवाच ।</s-l><s-l>उदकं मधुपर्कं च पथ एवार्पितं मम ।</s-l><s-l>प्रह्राद त्वं तु नौ प्रश्नं तथ्यं प्रब्रूहि पृच्छतोः ॥ २१ ॥</s-l></s-lg><s-lg><s-l> प्रह्राद उवाच ।</s-l><s-l>पुत्रो वान्यो भवान्ब्रह्मन्साक्ष्ये चैव भवेत्स्थितः ।</s-l><s-l>तयोर्विवदतोः प्रश्नं कथमस्मद्विधो वदेत् ॥ २२ ॥</s-l></s-lg><s-lg><s-l>अथ यो नैव प्रब्रूयात्सत्यं वा यदि वानृतम् ।</s-l><s-l>एतत्सुधन्वन्पृच्छामि दुर्विवक्ता स्म किं वसेत् ॥ २३ ॥</s-l></s-lg><s-lg><s-l> सुधन्वोवाच ।</s-l><s-l>यां रात्रिमधिविन्ना स्त्री यां चैवाक्षपराजितः ।</s-l><s-l>यां च भाराभितप्ताङ्गो दुर्विवक्ता स्म तां वसेत् ॥ २४ ॥</s-l></s-lg><s-lg><s-l>नगरे प्रतिरुद्धः सन्बहिर्द्वारे बुभुक्षितः ।</s-l><s-l>अमित्रान्भूयसः पश्यन्दुर्विवक्ता स्म तां वसेत् ॥ २५ ॥</s-l></s-lg><s-lg><s-l>पञ्च पश्वनृते हन्ति दश हन्ति गवानृते ।</s-l><s-l>शतमश्वानृते हन्ति सहस्रं पुरुषानृते ॥ २६ ॥</s-l></s-lg><s-lg><s-l>हन्ति जातानजातांश्च हिरण्यार्थेऽनृतं वदन् ।</s-l><s-l>सर्वं भूम्यनृते हन्ति मा स्म भूम्यनृतं वदीः ॥ २७ ॥</s-l></s-lg><s-lg><s-l> प्रह्राद उवाच ।</s-l><s-l>मत्तः श्रेयानङ्गिरा वै सुधन्वा त्वद्विरोचन ।</s-l><s-l>मातास्य श्रेयसी मातुस्तस्मात्त्वं तेन वै जितः ॥ २८ ॥</s-l></s-lg><s-lg><s-l>विरोचन सुधन्वायं प्राणानामीश्वरस्तव ।</s-l><s-l>सुधन्वन्पुनरिच्छामि त्वया दत्तं विरोचनम् ॥ २९ ॥</s-l></s-lg><s-lg><s-l> सुधन्वोवाच ।</s-l><s-l>यद्धर्ममवृणीथास्त्वं न कामादनृतं वदीः ।</s-l><s-l>पुनर्ददामि ते तस्मात्पुत्रं प्रह्राद दुर्लभम् ॥ ३० ॥</s-l></s-lg><s-lg><s-l>एष प्रह्राद पुत्रस्ते मया दत्तो विरोचनः ।</s-l><s-l>पादप्रक्षालनं कुर्यात्कुमार्याः संनिधौ मम ॥ ३१ ॥</s-l></s-lg><s-lg><s-l> विदुर उवाच ।</s-l><s-l>तस्माद्राजेन्द्र भूम्यर्थे नानृतं वक्तुमर्हसि ।</s-l><s-l>मा गमः ससुतामात्योऽत्ययं पुत्राननुभ्रमन् ॥ ३२ ॥</s-l></s-lg><s-lg><s-l>न देवा यष्टिमादाय रक्षन्ति पशुपालवत् ।</s-l><s-l>यं तु रक्षितुमिच्छन्ति बुद्ध्या संविभजन्ति तम् ॥ ३३ ॥</s-l></s-lg><s-lg><s-l>यथा यथा हि पुरुषः कल्याणे कुरुते मनः ।</s-l><s-l>तथा तथास्य सर्वार्थाः सिध्यन्ते नात्र संशयः ॥ ३४ ॥</s-l></s-lg><s-lg><s-l>न छन्दांसि वृजिनात्तारयन्ति मायाविनं मायया वर्तमानम् ।</s-l><s-l>नीडं शकुन्ता इव जातपक्षाश्छन्दांस्येनं प्रजहत्यन्तकाले ॥ ३५ ॥</s-l></s-lg><s-lg><s-l>मत्तापानं कलहं पूगवैरं भार्यापत्योरन्तरं ज्ञातिभेदम् ।</s-l><s-l>राजद्विष्टं स्त्रीपुमांसोर्विवादं वर्ज्यान्याहुर्यश्च पन्थाः प्रदुष्टः ॥ ३६ ॥</s-l></s-lg><s-lg><s-l>सामुद्रिकं वणिजं चोरपूर्वं शलाकधूर्तं च चिकित्सकं च ।</s-l><s-l>अरिं च मित्रं च कुशीलवं च नैतान्साक्ष्येष्वधिकुर्वीत सप्त ॥ ३७ ॥</s-l></s-lg><s-lg><s-l>मानाग्निहोत्रमुत मानमौनं मानेनाधीतमुत मानयज्ञः ।</s-l><s-l>एतानि चत्वार्यभयंकराणि भयं प्रयच्छन्त्ययथाकृतानि ॥ ३८ ॥</s-l></s-lg><s-lg><s-l>अगारदाही गरदः कुण्डाशी सोमविक्रयी ।</s-l><s-l>पर्वकारश्च सूची च मित्रध्रुक्पारदारिकः ॥ ३९ ॥</s-l></s-lg><s-lg><s-l>भ्रूणहा गुरुतल्पी च यश्च स्यात्पानपो द्विजः ।</s-l><s-l>अतितीक्ष्णश्च काकश्च नास्तिको वेदनिन्दकः ॥ ४० ॥</s-l></s-lg><s-lg><s-l>स्रुवप्रग्रहणो व्रात्यः कीनाशश्चार्थवानपि ।</s-l><s-l>रक्षेत्युक्तश्च यो हिंस्यात्सर्वे ब्रह्महणैः समाः ॥ ४१ ॥</s-l></s-lg><s-lg><s-l>तृणोल्कया ज्ञायते जातरूपं युगे भद्रो व्यवहारेण साधुः ।</s-l><s-l>शूरो भयेष्वर्थकृच्छ्रेषु धीरः कृच्छ्रास्वापत्सु सुहृदश्चारयश्च ॥ ४२ ॥</s-l></s-lg><s-lg><s-l>जरा रूपं हरति हि धैर्यमाशा मृत्युः प्राणान्धर्मचर्यामसूया ।</s-l><s-l>क्रोधः श्रियं शीलमनार्यसेवा ह्रियं कामः सर्वमेवाभिमानः ॥ ४३ ॥</s-l></s-lg><s-lg><s-l>श्रीर्मङ्गलात्प्रभवति प्रागल्भ्यात्संप्रवर्धते ।</s-l><s-l>दाक्ष्यात्तु कुरुते मूलं संयमात्प्रतितिष्ठति ॥ ४४ ॥</s-l></s-lg><s-lg><s-l>अष्टौ गुणाः पुरुषं दीपयन्ति प्रज्ञा च कौल्यं च दमः श्रुतं च ।</s-l><s-l>पराक्रमश्चाबहुभाषिता च दानं यथाशक्ति कृतज्ञता च ॥ ४५ ॥</s-l></s-lg><s-lg><s-l>एतान्गुणांस्तात महानुभावानेको गुणः संश्रयते प्रसह्य ।</s-l><s-l>राजा यदा सत्कुरुते मनुष्यं सर्वान्गुणानेष गुणोऽतिभाति ॥ ४६ ॥</s-l></s-lg><s-lg><s-l>अष्टौ नृपेमानि मनुष्यलोके स्वर्गस्य लोकस्य निदर्शनानि ।</s-l><s-l>चत्वार्येषामन्ववेतानि सद्भिश्चत्वार्येषामन्ववयन्ति सन्तः ॥ ४७ ॥</s-l></s-lg><s-lg><s-l>यज्ञो दानमध्ययनं तपश्च चत्वार्येतान्यन्ववेतानि सद्भिः ।</s-l><s-l>दमः सत्यमार्जवमानृशंस्यं चत्वार्येतान्यन्ववयन्ति सन्तः ॥ ४८ ॥</s-l></s-lg><s-lg><s-l>न सा सभा यत्र न सन्ति वृद्धा न ते वृद्धा ये न वदन्ति धर्मम् ।</s-l><s-l>नासौ धर्मो यत्र न सत्यमस्ति न तत्सत्यं यच्छलेनानुविद्धम् ॥ ४९ ॥</s-l></s-lg><s-lg><s-l>सत्यं रूपं श्रुतं विद्या कौल्यं शीलं बलं धनम् ।</s-l><s-l>शौर्यं च चित्रभाष्यं च दश संसर्गयोनयः ॥ ५० ॥</s-l></s-lg><s-lg><s-l>पापं कुर्वन्पापकीर्तिः पापमेवाश्नुते फलम् ।</s-l><s-l>पुण्यं कुर्वन्पुण्यकीर्तिः पुण्यमेवाश्नुते फलम् ॥ ५१ ॥</s-l></s-lg><s-lg><s-l>पापं प्रज्ञां नाशयति क्रियमाणं पुनः पुनः ।</s-l><s-l>नष्टप्रज्ञः पापमेव नित्यमारभते नरः ॥ ५२ ॥</s-l></s-lg><s-lg><s-l>पुण्यं प्रज्ञां वर्धयति क्रियमाणं पुनः पुनः ।</s-l><s-l>वृद्धप्रज्ञः पुण्यमेव नित्यमारभते नरः ॥ ५३ ॥</s-l></s-lg><s-lg><s-l>असूयको दन्दशूको निष्ठुरो वैरकृन्नरः ।</s-l><s-l>स कृच्छ्रं महदाप्नोति नचिरात्पापमाचरन् ॥ ५४ ॥</s-l></s-lg><s-lg><s-l>अनसूयः कृतप्रज्ञः शोभनान्याचरन्सदा ।</s-l><s-l>अकृच्छ्रात्सुखमाप्नोति सर्वत्र च विराजते ॥ ५५ ॥</s-l></s-lg><s-lg><s-l>प्रज्ञामेवागमयति यः प्राज्ञेभ्यः स पण्डितः ।</s-l><s-l>प्राज्ञो ह्यवाप्य धर्मार्थौ शक्नोति सुखमेधितुम् ॥ ५६ ॥</s-l></s-lg><s-lg><s-l>दिवसेनैव तत्कुर्याद्येन रात्रौ सुखं वसेत् ।</s-l><s-l>अष्टमासेन तत्कुर्याद्येन वर्षाः सुखं वसेत् ॥ ५७ ॥</s-l></s-lg><s-lg><s-l>पूर्वे वयसि तत्कुर्याद्येन वृद्धः सुखं वसेत् ।</s-l><s-l>यावज्जीवेन तत्कुर्याद्येन प्रेत्य सुखं वसेत् ॥ ५८ ॥</s-l></s-lg><s-lg><s-l>जीर्णमन्नं प्रशंसन्ति भार्यां च गतयौवनाम् ।</s-l><s-l>शूरं विगतसंग्रामं गतपारं तपस्विनम् ॥ ५९ ॥</s-l></s-lg><s-lg><s-l>धनेनाधर्मलब्धेन यच्छिद्रमपिधीयते ।</s-l><s-l>असंवृतं तद्भवति ततोऽन्यदवदीर्यते ॥ ६० ॥</s-l></s-lg><s-lg><s-l>गुरुरात्मवतां शास्ता शास्ता राजा दुरात्मनाम् ।</s-l><s-l>अथ प्रच्छन्नपापानां शास्ता वैवस्वतो यमः ॥ ६१ ॥</s-l></s-lg><s-lg><s-l>ऋषीणां च नदीनां च कुलानां च महात्मनाम् ।</s-l><s-l>प्रभवो नाधिगन्तव्यः स्त्रीणां दुश्चरितस्य च ॥ ६२ ॥</s-l></s-lg><s-lg><s-l>द्विजातिपूजाभिरतो दाता ज्ञातिषु चार्जवी ।</s-l><s-l>क्षत्रियः स्वर्गभाग्राजंश्चिरं पालयते महीम् ॥ ६३ ॥</s-l></s-lg><s-lg><s-l>सुवर्णपुष्पां पृथिवीं चिन्वन्ति पुरुषास्त्रयः ।</s-l><s-l>शूरश्च कृतविद्यश्च यश्च जानाति सेवितुम् ॥ ६४ ॥</s-l></s-lg><s-lg><s-l>बुद्धिश्रेष्ठानि कर्माणि बाहुमध्यानि भारत ।</s-l><s-l>तानि जङ्घाजघन्यानि भारप्रत्यवराणि च ॥ ६५ ॥</s-l></s-lg><s-lg><s-l>दुर्योधने च शकुनौ मूढे दुःशासने तथा ।</s-l><s-l>कर्णे चैश्वर्यमाधाय कथं त्वं भूतिमिच्छसि ॥ ६६ ॥</s-l></s-lg><s-lg><s-l>सर्वैर्गुणैरुपेताश्च पाण्डवा भरतर्षभ ।</s-l><s-l>पितृवत्त्वयि वर्तन्ते तेषु वर्तस्व पुत्रवत् ॥ ६७ ॥</s-l></s-lg>