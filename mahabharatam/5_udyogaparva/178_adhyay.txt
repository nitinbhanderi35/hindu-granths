<s-lg><s-l> भीष्म उवाच ।</s-l><s-l>ततस्तृतीये दिवसे समे देशे व्यवस्थितः ।</s-l><s-l>प्रेषयामास मे राजन्प्राप्तोऽस्मीति महाव्रतः ॥ १ ॥</s-l></s-lg><s-lg><s-l>तमागतमहं श्रुत्वा विषयान्तं महाबलम् ।</s-l><s-l>अभ्यगच्छं जवेनाशु प्रीत्या तेजोनिधिं प्रभुम् ॥ २ ॥</s-l></s-lg><s-lg><s-l>गां पुरस्कृत्य राजेन्द्र ब्राह्मणैः परिवारितः ।</s-l><s-l>ऋत्विग्भिर्देवकल्पैश्च तथैव च पुरोहितैः ॥ ३ ॥</s-l></s-lg><s-lg><s-l>स मामभिगतं दृष्ट्वा जामदग्न्यः प्रतापवान् ।</s-l><s-l>प्रतिजग्राह तां पूजां वचनं चेदमब्रवीत् ॥ ४ ॥</s-l></s-lg><s-lg><s-l>भीष्म कां बुद्धिमास्थाय काशिराजसुता त्वया ।</s-l><s-l>अकामेयमिहानीता पुनश्चैव विसर्जिता ॥ ५ ॥</s-l></s-lg><s-lg><s-l>विभ्रंशिता त्वया हीयं धर्मावाप्तेः परावरात् ।</s-l><s-l>परामृष्टां त्वया हीमां को हि गन्तुमिहार्हति ॥ ६ ॥</s-l></s-lg><s-lg><s-l>प्रत्याख्याता हि शाल्वेन त्वया नीतेति भारत ।</s-l><s-l>तस्मादिमां मन्नियोगात्प्रतिगृह्णीष्व भारत ॥ ७ ॥</s-l></s-lg><s-lg><s-l>स्वधर्मं पुरुषव्याघ्र राजपुत्री लभत्वियम् ।</s-l><s-l>न युक्तमवमानोऽयं कर्तुं राज्ञा त्वयानघ ॥ ८ ॥</s-l></s-lg><s-lg><s-l>ततस्तं नातिमनसं समुदीक्ष्याहमब्रुवम् ।</s-l><s-l>नाहमेनां पुनर्दद्यां भ्रात्रे ब्रह्मन्कथंचन ॥ ९ ॥</s-l></s-lg><s-lg><s-l>शाल्वस्याहमिति प्राह पुरा मामिह भार्गव ।</s-l><s-l>मया चैवाभ्यनुज्ञाता गता सौभपुरं प्रति ॥ १० ॥</s-l></s-lg><s-lg><s-l>न भयान्नाप्यनुक्रोशान्न लोभान्नार्थकाम्यया ।</s-l><s-l>क्षत्रधर्ममहं जह्यामिति मे व्रतमाहितम् ॥ ११ ॥</s-l></s-lg><s-lg><s-l>अथ मामब्रवीद्रामः क्रोधपर्याकुलेक्षणः ।</s-l><s-l>न करिष्यसि चेदेतद्वाक्यं मे कुरुपुंगव ॥ १२ ॥</s-l></s-lg><s-lg><s-l>हनिष्यामि सहामात्यं त्वामद्येति पुनः पुनः ।</s-l><s-l>संरम्भादब्रवीद्रामः क्रोधपर्याकुलेक्षणः ॥ १३ ॥</s-l></s-lg><s-lg><s-l>तमहं गीर्भिरिष्टाभिः पुनः पुनररिंदमम् ।</s-l><s-l>अयाचं भृगुशार्दूलं न चैव प्रशशाम सः ॥ १४ ॥</s-l></s-lg><s-lg><s-l>तमहं प्रणम्य शिरसा भूयो ब्राह्मणसत्तमम् ।</s-l><s-l>अब्रुवं कारणं किं तद्यत्त्वं योद्धुमिहेच्छसि ॥ १५ ॥</s-l></s-lg><s-lg><s-l>इष्वस्त्रं मम बालस्य भवतैव चतुर्विधम् ।</s-l><s-l>उपदिष्टं महाबाहो शिष्योऽस्मि तव भार्गव ॥ १६ ॥</s-l></s-lg><s-lg><s-l>ततो मामब्रवीद्रामः क्रोधसंरक्तलोचनः ।</s-l><s-l>जानीषे मां गुरुं भीष्म न चेमां प्रतिगृह्णसे ।</s-l><s-l>सुतां काश्यस्य कौरव्य मत्प्रियार्थं महीपते ॥ १७ ॥</s-l></s-lg><s-lg><s-l>न हि ते विद्यते शान्तिरन्यथा कुरुनन्दन ।</s-l><s-l>गृहाणेमां महाबाहो रक्षस्व कुलमात्मनः ।</s-l><s-l>त्वया विभ्रंशिता हीयं भर्तारं नाभिगच्छति ॥ १८ ॥</s-l></s-lg><s-lg><s-l>तथा ब्रुवन्तं तमहं रामं परपुरंजयम् ।</s-l><s-l>नैतदेवं पुनर्भावि ब्रह्मर्षे किं श्रमेण ते ॥ १९ ॥</s-l></s-lg><s-lg><s-l>गुरुत्वं त्वयि संप्रेक्ष्य जामदग्न्य पुरातनम् ।</s-l><s-l>प्रसादये त्वां भगवंस्त्यक्तैषा हि पुरा मया ॥ २० ॥</s-l></s-lg><s-lg><s-l>को जातु परभावां हि नारीं व्यालीमिव स्थिताम् ।</s-l><s-l>वासयेत गृहे जानन्स्त्रीणां दोषान्महात्ययान् ॥ २१ ॥</s-l></s-lg><s-lg><s-l>न भयाद्वासवस्यापि धर्मं जह्यां महाद्युते ।</s-l><s-l>प्रसीद मा वा यद्वा ते कार्यं तत्कुरु माचिरम् ॥ २२ ॥</s-l></s-lg><s-lg><s-l>अयं चापि विशुद्धात्मन्पुराणे श्रूयते विभो ।</s-l><s-l>मरुत्तेन महाबुद्धे गीतः श्लोको महात्मना ॥ २३ ॥</s-l></s-lg><s-lg><s-l>गुरोरप्यवलिप्तस्य कार्याकार्यमजानतः ।</s-l><s-l>उत्पथप्रतिपन्नस्य कार्यं भवति शासनम् ॥ २४ ॥</s-l></s-lg><s-lg><s-l>स त्वं गुरुरिति प्रेम्णा मया संमानितो भृशम् ।</s-l><s-l>गुरुवृत्तं न जानीषे तस्माद्योत्स्याम्यहं त्वया ॥ २५ ॥</s-l></s-lg><s-lg><s-l>गुरुं न हन्यां समरे ब्राह्मणं च विशेषतः ।</s-l><s-l>विशेषतस्तपोवृद्धमेवं क्षान्तं मया तव ॥ २६ ॥</s-l></s-lg><s-lg><s-l>उद्यतेषुमथो दृष्ट्वा ब्राह्मणं क्षत्रबन्धुवत् ।</s-l><s-l>यो हन्यात्समरे क्रुद्धो युध्यन्तमपलायिनम् ।</s-l><s-l>ब्रह्महत्या न तस्य स्यादिति धर्मेषु निश्चयः ॥ २७ ॥</s-l></s-lg><s-lg><s-l>क्षत्रियाणां स्थितो धर्मे क्षत्रियोऽस्मि तपोधन ।</s-l><s-l>यो यथा वर्तते यस्मिंस्तथा तस्मिन्प्रवर्तयन् ।</s-l><s-l>नाधर्मं समवाप्नोति नरः श्रेयश्च विन्दति ॥ २८ ॥</s-l></s-lg><s-lg><s-l>अर्थे वा यदि वा धर्मे समर्थो देशकालवित् ।</s-l><s-l>अनर्थसंशयापन्नः श्रेयान्निःसंशयेन च ॥ २९ ॥</s-l></s-lg><s-lg><s-l>यस्मात्संशयितेऽर्थेऽस्मिन्यथान्यायं प्रवर्तसे ।</s-l><s-l>तस्माद्योत्स्यामि सहितस्त्वया राम महाहवे ।</s-l><s-l>पश्य मे बाहुवीर्यं च विक्रमं चातिमानुषम् ॥ ३० ॥</s-l></s-lg><s-lg><s-l>एवं गतेऽपि तु मया यच्छक्यं भृगुनन्दन ।</s-l><s-l>तत्करिष्ये कुरुक्षेत्रे योत्स्ये विप्र त्वया सह ।</s-l><s-l>द्वंद्वे राम यथेष्टं ते सज्जो भव महामुने ॥ ३१ ॥</s-l></s-lg><s-lg><s-l>तत्र त्वं निहतो राम मया शरशताचितः ।</s-l><s-l>लप्स्यसे निर्जिताँल्लोकाञ्शस्त्रपूतो महारणे ॥ ३२ ॥</s-l></s-lg><s-lg><s-l>स गच्छ विनिवर्तस्व कुरुक्षेत्रं रणप्रिय ।</s-l><s-l>तत्रैष्यामि महाबाहो युद्धाय त्वां तपोधन ॥ ३३ ॥</s-l></s-lg><s-lg><s-l>अपि यत्र त्वया राम कृतं शौचं पुरा पितुः ।</s-l><s-l>तत्राहमपि हत्वा त्वां शौचं कर्तास्मि भार्गव ॥ ३४ ॥</s-l></s-lg><s-lg><s-l>तत्र गच्छस्व राम त्वं त्वरितं युद्धदुर्मद ।</s-l><s-l>व्यपनेष्यामि ते दर्पं पौराणं ब्राह्मणब्रुव ॥ ३५ ॥</s-l></s-lg><s-lg><s-l>यच्चापि कत्थसे राम बहुशः परिषत्सु वै ।</s-l><s-l>निर्जिताः क्षत्रिया लोके मयैकेनेति तच्छृणु ॥ ३६ ॥</s-l></s-lg><s-lg><s-l>न तदा जायते भीष्मो मद्विधः क्षत्रियोऽपि वा ।</s-l><s-l>यस्ते युद्धमयं दर्पं कामं च व्यपनाशयेत् ॥ ३७ ॥</s-l></s-lg><s-lg><s-l>सोऽहं जातो महाबाहो भीष्मः परपुरंजयः ।</s-l><s-l>व्यपनेष्यामि ते दर्पं युद्धे राम न संशयः ॥ ३८ ॥</s-l></s-lg>