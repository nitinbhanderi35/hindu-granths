<s-lg><s-l> संजय उवाच ।</s-l><s-l>प्रभातायां तु शर्वर्यां पुनरेव सुतस्तव ।</s-l><s-l>मध्ये सर्वस्य सैन्यस्य पितामहमपृच्छत ॥ १ ॥</s-l></s-lg><s-lg><s-l>पाण्डवेयस्य गाङ्गेय यदेतत्सैन्यमुत्तमम् ।</s-l><s-l>प्रभूतनरनागाश्वं महारथसमाकुलम् ॥ २ ॥</s-l></s-lg><s-lg><s-l>भीमार्जुनप्रभृतिभिर्महेष्वासैर्महाबलैः ।</s-l><s-l>लोकपालोपमैर्गुप्तं धृष्टद्युम्नपुरोगमैः ॥ ३ ॥</s-l></s-lg><s-lg><s-l>अप्रधृष्यमनावार्यमुद्वृत्तमिव सागरम् ।</s-l><s-l>सेनासागरमक्षोभ्यमपि देवैर्महाहवे ॥ ४ ॥</s-l></s-lg><s-lg><s-l>केन कालेन गाङ्गेय क्षपयेथा महाद्युते ।</s-l><s-l>आचार्यो वा महेष्वासः कृपो वा सुमहाबलः ॥ ५ ॥</s-l></s-lg><s-lg><s-l>कर्णो वा समरश्लाघी द्रौणिर्वा द्विजसत्तमः ।</s-l><s-l>दिव्यास्त्रविदुषः सर्वे भवन्तो हि बले मम ॥ ६ ॥</s-l></s-lg><s-lg><s-l>एतदिच्छाम्यहं ज्ञातुं परं कौतूहलं हि मे ।</s-l><s-l>हृदि नित्यं महाबाहो वक्तुमर्हसि तन्मम ॥ ७ ॥</s-l></s-lg><s-lg><s-l> भीष्म उवाच ।</s-l><s-l>अनुरूपं कुरुश्रेष्ठ त्वय्येतत्पृथिवीपते ।</s-l><s-l>बलाबलममित्राणां स्वेषां च यदि पृच्छसि ॥ ८ ॥</s-l></s-lg><s-lg><s-l>शृणु राजन्मम रणे या शक्तिः परमा भवेत् ।</s-l><s-l>अस्त्रवीर्यं रणे यच्च भुजयोश्च महाभुज ॥ ९ ॥</s-l></s-lg><s-lg><s-l>आर्जवेनैव युद्धेन योद्धव्य इतरो जनः ।</s-l><s-l>मायायुद्धेन मायावी इत्येतद्धर्मनिश्चयः ॥ १० ॥</s-l></s-lg><s-lg><s-l>हन्यामहं महाबाहो पाण्डवानामनीकिनीम् ।</s-l><s-l>दिवसे दिवसे कृत्वा भागं प्रागाह्निकं मम ॥ ११ ॥</s-l></s-lg><s-lg><s-l>योधानां दशसाहस्रं कृत्वा भागं महाद्युते ।</s-l><s-l>सहस्रं रथिनामेकमेष भागो मतो मम ॥ १२ ॥</s-l></s-lg><s-lg><s-l>अनेनाहं विधानेन संनद्धः सततोत्थितः ।</s-l><s-l>क्षपयेयं महत्सैन्यं कालेनानेन भारत ॥ १३ ॥</s-l></s-lg><s-lg><s-l>यदि त्वस्त्राणि मुञ्चेयं महान्ति समरे स्थितः ।</s-l><s-l>शतसाहस्रघातीनि हन्यां मासेन भारत ॥ १४ ॥</s-l></s-lg><s-lg><s-l> संजय उवाच ।</s-l><s-l>श्रुत्वा भीष्मस्य तद्वाक्यं राजा दुर्योधनस्तदा ।</s-l><s-l>पर्यपृच्छत राजेन्द्र द्रोणमङ्गिरसां वरम् ॥ १५ ॥</s-l></s-lg><s-lg><s-l>आचार्य केन कालेन पाण्डुपुत्रस्य सैनिकान् ।</s-l><s-l>निहन्या इति तं द्रोणः प्रत्युवाच हसन्निव ॥ १६ ॥</s-l></s-lg><s-lg><s-l>स्थविरोऽस्मि कुरुश्रेष्ठ मन्दप्राणविचेष्टितः ।</s-l><s-l>अस्त्राग्निना निर्दहेयं पाण्डवानामनीकिनीम् ॥ १७ ॥</s-l></s-lg><s-lg><s-l>यथा भीष्मः शांतनवो मासेनेति मतिर्मम ।</s-l><s-l>एषा मे परमा शक्तिरेतन्मे परमं बलम् ॥ १८ ॥</s-l></s-lg><s-lg><s-l>द्वाभ्यामेव तु मासाभ्यां कृपः शारद्वतोऽब्रवीत् ।</s-l><s-l>द्रौणिस्तु दशरात्रेण प्रतिजज्ञे बलक्षयम् ।</s-l><s-l>कर्णस्तु पञ्चरात्रेण प्रतिजज्ञे महास्त्रवित् ॥ १९ ॥</s-l></s-lg><s-lg><s-l>तच्छ्रुत्वा सूतपुत्रस्य वाक्यं सागरगासुतः ।</s-l><s-l>जहास सस्वनं हासं वाक्यं चेदमुवाच ह ॥ २० ॥</s-l></s-lg><s-lg><s-l>न हि तावद्रणे पार्थं बाणखड्गधनुर्धरम् ।</s-l><s-l>वासुदेवसमायुक्तं रथेनोद्यन्तमच्युतम् ॥ २१ ॥</s-l></s-lg><s-lg><s-l>समागच्छसि राधेय तेनैवमभिमन्यसे ।</s-l><s-l>शक्यमेवं च भूयश्च त्वया वक्तुं यथेष्टतः ॥ २२ ॥</s-l></s-lg>