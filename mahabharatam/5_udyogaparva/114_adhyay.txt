<s-lg><s-l> नारद उवाच ।</s-l><s-l>हर्यश्वस्त्वब्रवीद्राजा विचिन्त्य बहुधा ततः ।</s-l><s-l>दीर्घमुष्णं च निःश्वस्य प्रजाहेतोर्नृपोत्तमः ॥ १ ॥</s-l></s-lg><s-lg><s-l>उन्नतेषून्नता षट्सु सूक्ष्मा सूक्ष्मेषु सप्तसु ।</s-l><s-l>गम्भीरा त्रिषु गम्भीरेष्वियं रक्ता च पञ्चसु ॥ २ ॥</s-l></s-lg><s-lg><s-l>बहुदेवासुरालोका बहुगन्धर्वदर्शना ।</s-l><s-l>बहुलक्षणसंपन्ना बहुप्रसवधारिणी ॥ ३ ॥</s-l></s-lg><s-lg><s-l>समर्थेयं जनयितुं चक्रवर्तिनमात्मजम् ।</s-l><s-l>ब्रूहि शुल्कं द्विजश्रेष्ठ समीक्ष्य विभवं मम ॥ ४ ॥</s-l></s-lg><s-lg><s-l> गालव उवाच ।</s-l><s-l>एकतःश्यामकर्णानां शतान्यष्टौ ददस्व मे ।</s-l><s-l>हयानां चन्द्रशुभ्राणां देशजानां वपुष्मताम् ॥ ५ ॥</s-l></s-lg><s-lg><s-l>ततस्तव भवित्रीयं पुत्राणां जननी शुभा ।</s-l><s-l>अरणीव हुताशानां योनिरायतलोचना ॥ ६ ॥</s-l></s-lg><s-lg><s-l> नारद उवाच ।</s-l><s-l>एतच्छ्रुत्वा वचो राजा हर्यश्वः काममोहितः ।</s-l><s-l>उवाच गालवं दीनो राजर्षिरृषिसत्तमम् ॥ ७ ॥</s-l></s-lg><s-lg><s-l>द्वे मे शते संनिहिते हयानां यद्विधास्तव ।</s-l><s-l>एष्टव्याः शतशस्त्वन्ये चरन्ति मम वाजिनः ॥ ८ ॥</s-l></s-lg><s-lg><s-l>सोऽहमेकमपत्यं वै जनयिष्यामि गालव ।</s-l><s-l>अस्यामेतं भवान्कामं संपादयतु मे वरम् ॥ ९ ॥</s-l></s-lg><s-lg><s-l>एतच्छ्रुत्वा तु सा कन्या गालवं वाक्यमब्रवीत् ।</s-l><s-l>मम दत्तो वरः कश्चित्केनचिद्ब्रह्मवादिना ॥ १० ॥</s-l></s-lg><s-lg><s-l>प्रसूत्यन्ते प्रसूत्यन्ते कन्यैव त्वं भविष्यसि ।</s-l><s-l>स त्वं ददस्व मां राज्ञे प्रतिगृह्य हयोत्तमान् ॥ ११ ॥</s-l></s-lg><s-lg><s-l>नृपेभ्यो हि चतुर्भ्यस्ते पूर्णान्यष्टौ शतानि वै ।</s-l><s-l>भविष्यन्ति तथा पुत्रा मम चत्वार एव च ॥ १२ ॥</s-l></s-lg><s-lg><s-l>क्रियतां मम संहारो गुर्वर्थं द्विजसत्तम ।</s-l><s-l>एषा तावन्मम प्रज्ञा यथा वा मन्यसे द्विज ॥ १३ ॥</s-l></s-lg><s-lg><s-l>एवमुक्तस्तु स मुनिः कन्यया गालवस्तदा ।</s-l><s-l>हर्यश्वं पृथिवीपालमिदं वचनमब्रवीत् ॥ १४ ॥</s-l></s-lg><s-lg><s-l>इयं कन्या नरश्रेष्ठ हर्यश्व प्रतिगृह्यताम् ।</s-l><s-l>चतुर्भागेन शुल्कस्य जनयस्वैकमात्मजम् ॥ १५ ॥</s-l></s-lg><s-lg><s-l>प्रतिगृह्य स तां कन्यां गालवं प्रतिनन्द्य च ।</s-l><s-l>समये देशकाले च लब्धवान्सुतमीप्सितम् ॥ १६ ॥</s-l></s-lg><s-lg><s-l>ततो वसुमना नाम वसुभ्यो वसुमत्तरः ।</s-l><s-l>वसुप्रख्यो नरपतिः स बभूव वसुप्रदः ॥ १७ ॥</s-l></s-lg><s-lg><s-l>अथ काले पुनर्धीमान्गालवः प्रत्युपस्थितः ।</s-l><s-l>उपसंगम्य चोवाच हर्यश्वं प्रीतिमानसम् ॥ १८ ॥</s-l></s-lg><s-lg><s-l>जातो नृप सुतस्तेऽयं बालभास्करसंनिभः ।</s-l><s-l>कालो गन्तुं नरश्रेष्ठ भिक्षार्थमपरं नृपम् ॥ १९ ॥</s-l></s-lg><s-lg><s-l>हर्यश्वः सत्यवचने स्थितः स्थित्वा च पौरुषे ।</s-l><s-l>दुर्लभत्वाद्धयानां च प्रददौ माधवीं पुनः ॥ २० ॥</s-l></s-lg><s-lg><s-l>माधवी च पुनर्दीप्तां परित्यज्य नृपश्रियम् ।</s-l><s-l>कुमारी कामतो भूत्वा गालवं पृष्ठतोऽन्वगात् ॥ २१ ॥</s-l></s-lg><s-lg><s-l>त्वय्येव तावत्तिष्ठन्तु हया इत्युक्तवान्द्विजः ।</s-l><s-l>प्रययौ कन्यया सार्धं दिवोदासं प्रजेश्वरम् ॥ २२ ॥</s-l></s-lg>