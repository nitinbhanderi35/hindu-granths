<s-lg><s-l> वैशंपायन उवाच ।</s-l><s-l>तथा कथयतोरेव तयोर्बुद्धिमतोस्तदा ।</s-l><s-l>शिवा नक्षत्रसंपन्ना सा व्यतीयाय शर्वरी ॥ १ ॥</s-l></s-lg><s-lg><s-l>धर्मार्थकामयुक्ताश्च विचित्रार्थपदाक्षराः ।</s-l><s-l>शृण्वतो विविधा वाचो विदुरस्य महात्मनः ॥ २ ॥</s-l></s-lg><s-lg><s-l>कथाभिरनुरूपाभिः कृष्णस्यामिततेजसः ।</s-l><s-l>अकामस्येव कृष्णस्य सा व्यतीयाय शर्वरी ॥ ३ ॥</s-l></s-lg><s-lg><s-l>ततस्तु स्वरसंपन्ना बहवः सूतमागधाः ।</s-l><s-l>शङ्खदुन्दुभिनिर्घोषैः केशवं प्रत्यबोधयन् ॥ ४ ॥</s-l></s-lg><s-lg><s-l>तत उत्थाय दाशार्ह ऋषभः सर्वसात्वताम् ।</s-l><s-l>सर्वमावश्यकं चक्रे प्रातःकार्यं जनार्दनः ॥ ५ ॥</s-l></s-lg><s-lg><s-l>कृतोदकार्यजप्यः स हुताग्निः समलंकृतः ।</s-l><s-l>तत आदित्यमुद्यन्तमुपातिष्ठत माधवः ॥ ६ ॥</s-l></s-lg><s-lg><s-l>अथ दुर्योधनः कृष्णं शकुनिश्चापि सौबलः ।</s-l><s-l>संध्यां तिष्ठन्तमभ्येत्य दाशार्हमपराजितम् ॥ ७ ॥</s-l></s-lg><s-lg><s-l>आचक्षेतां तु कृष्णस्य धृतराष्ट्रं सभागतम् ।</s-l><s-l>कुरूंश्च भीष्मप्रमुखान्राज्ञः सर्वांश्च पार्थिवान् ॥ ८ ॥</s-l></s-lg><s-lg><s-l>त्वामर्थयन्ते गोविन्द दिवि शक्रमिवामराः ।</s-l><s-l>तावभ्यनन्दद्गोविन्दः साम्ना परमवल्गुना ॥ ९ ॥</s-l></s-lg><s-lg><s-l>ततो विमल आदित्ये ब्राह्मणेभ्यो जनार्दनः ।</s-l><s-l>ददौ हिरण्यं वासांसि गाश्चाश्वांश्च परंतपः ॥ १० ॥</s-l></s-lg><s-lg><s-l>विसृष्टवन्तं रत्नानि दाशार्हमपराजितम् ।</s-l><s-l>तिष्ठन्तमुपसंगम्य ववन्दे सारथिस्तदा ॥ ११ ॥</s-l></s-lg><s-lg><s-l>तमुपस्थितमाज्ञाय रथं दिव्यं महामनाः ।</s-l><s-l>महाभ्रघननिर्घोषं सर्वरत्नविभूषितम् ॥ १२ ॥</s-l></s-lg><s-lg><s-l>अग्निं प्रदक्षिणं कृत्वा ब्राह्मणांश्च जनार्दनः ।</s-l><s-l>कौस्तुभं मणिमामुच्य श्रिया परमया ज्वलन् ॥ १३ ॥</s-l></s-lg><s-lg><s-l>कुरुभिः संवृतः कृष्णो वृष्णिभिश्चाभिरक्षितः ।</s-l><s-l>आतिष्ठत रथं शौरिः सर्वयादवनन्दनः ॥ १४ ॥</s-l></s-lg><s-lg><s-l>अन्वारुरोह दाशार्हं विदुरः सर्वधर्मवित् ।</s-l><s-l>सर्वप्राणभृतां श्रेष्ठं सर्वधर्मभृतां वरम् ॥ १५ ॥</s-l></s-lg><s-lg><s-l>ततो दुर्योधनः कृष्णं शकुनिश्चापि सौबलः ।</s-l><s-l>द्वितीयेन रथेनैनमन्वयातां परंतपम् ॥ १६ ॥</s-l></s-lg><s-lg><s-l>सात्यकिः कृतवर्मा च वृष्णीनां च महारथाः ।</s-l><s-l>पृष्ठतोऽनुययुः कृष्णं रथैरश्वैर्गजैरपि ॥ १७ ॥</s-l></s-lg><s-lg><s-l>तेषां हेमपरिष्कारा युक्ताः परमवाजिभिः ।</s-l><s-l>गच्छतां घोषिणश्चित्राश्चारु बभ्राजिरे रथाः ॥ १८ ॥</s-l></s-lg><s-lg><s-l>संमृष्टसंसिक्तरजः प्रतिपेदे महापथम् ।</s-l><s-l>राजर्षिचरितं काले कृष्णो धीमाञ्श्रिया ज्वलन् ॥ १९ ॥</s-l></s-lg><s-lg><s-l>ततः प्रयाते दाशार्हे प्रावाद्यन्तैकपुष्कराः ।</s-l><s-l>शङ्खाश्च दध्मिरे तत्र वाद्यान्यन्यानि यानि च ॥ २० ॥</s-l></s-lg><s-lg><s-l>प्रवीराः सर्वलोकस्य युवानः सिंहविक्रमाः ।</s-l><s-l>परिवार्य रथं शौरेरगच्छन्त परंतपाः ॥ २१ ॥</s-l></s-lg><s-lg><s-l>ततोऽन्ये बहुसाहस्रा विचित्राद्भुतवाससः ।</s-l><s-l>असिप्रासायुधधराः कृष्णस्यासन्पुरःसराः ॥ २२ ॥</s-l></s-lg><s-lg><s-l>गजाः परःशतास्तत्र वराश्चाश्वाः सहस्रशः ।</s-l><s-l>प्रयान्तमन्वयुर्वीरं दाशार्हमपराजितम् ॥ २३ ॥</s-l></s-lg><s-lg><s-l>पुरं कुरूणां संवृत्तं द्रष्टुकामं जनार्दनम् ।</s-l><s-l>सवृद्धबालं सस्त्रीकं रथ्यागतमरिंदमम् ॥ २४ ॥</s-l></s-lg><s-lg><s-l>वेदिकापाश्रिताभिश्च समाक्रान्तान्यनेकशः ।</s-l><s-l>प्रचलन्तीव भारेण योषिद्भिर्भवनान्युत ॥ २५ ॥</s-l></s-lg><s-lg><s-l>संपूज्यमानः कुरुभिः संशृण्वन्विविधाः कथाः ।</s-l><s-l>यथार्हं प्रतिसत्कुर्वन्प्रेक्षमाणः शनैर्ययौ ॥ २६ ॥</s-l></s-lg><s-lg><s-l>ततः सभां समासाद्य केशवस्यानुयायिनः ।</s-l><s-l>सशङ्खैर्वेणुनिर्घोषैर्दिशः सर्वा व्यनादयन् ॥ २७ ॥</s-l></s-lg><s-lg><s-l>ततः सा समितिः सर्वा राज्ञाममिततेजसाम् ।</s-l><s-l>संप्राकम्पत हर्षेण कृष्णागमनकाङ्क्षया ॥ २८ ॥</s-l></s-lg><s-lg><s-l>ततोऽभ्याशगते कृष्णे समहृष्यन्नराधिपाः ।</s-l><s-l>श्रुत्वा तं रथनिर्घोषं पर्जन्यनिनदोपमम् ॥ २९ ॥</s-l></s-lg><s-lg><s-l>आसाद्य तु सभाद्वारमृषभः सर्वसात्वताम् ।</s-l><s-l>अवतीर्य रथाच्छौरिः कैलासशिखरोपमात् ॥ ३० ॥</s-l></s-lg><s-lg><s-l>नगमेघप्रतीकाशां ज्वलन्तीमिव तेजसा ।</s-l><s-l>महेन्द्रसदनप्रख्यां प्रविवेश सभां ततः ॥ ३१ ॥</s-l></s-lg><s-lg><s-l>पाणौ गृहीत्वा विदुरं सात्यकिं च महायशाः ।</s-l><s-l>ज्योतींष्यादित्यवद्राजन्कुरून्प्रच्छादयञ्श्रिया ॥ ३२ ॥</s-l></s-lg><s-lg><s-l>अग्रतो वासुदेवस्य कर्णदुर्योधनावुभौ ।</s-l><s-l>वृष्णयः कृतवर्मा च आसन्कृष्णस्य पृष्ठतः ॥ ३३ ॥</s-l></s-lg><s-lg><s-l>धृतराष्ट्रं पुरस्कृत्य भीष्मद्रोणादयस्ततः ।</s-l><s-l>आसनेभ्योऽचलन्सर्वे पूजयन्तो जनार्दनम् ॥ ३४ ॥</s-l></s-lg><s-lg><s-l>अभ्यागच्छति दाशार्हे प्रज्ञाचक्षुर्महामनाः ।</s-l><s-l>सहैव भीष्मद्रोणाभ्यामुदतिष्ठन्महायशाः ॥ ३५ ॥</s-l></s-lg><s-lg><s-l>उत्तिष्ठति महाराजे धृतराष्ट्रे जनेश्वरे ।</s-l><s-l>तानि राजसहस्राणि समुत्तस्थुः समन्ततः ॥ ३६ ॥</s-l></s-lg><s-lg><s-l>आसनं सर्वतोभद्रं जाम्बूनदपरिष्कृतम् ।</s-l><s-l>कृष्णार्थे कल्पितं तत्र धृतराष्ट्रस्य शासनात् ॥ ३७ ॥</s-l></s-lg><s-lg><s-l>स्मयमानस्तु राजानं भीष्मद्रोणौ च माधवः ।</s-l><s-l>अभ्यभाषत धर्मात्मा राज्ञश्चान्यान्यथावयः ॥ ३८ ॥</s-l></s-lg><s-lg><s-l>तत्र केशवमानर्चुः सम्यगभ्यागतं सभाम् ।</s-l><s-l>राजानः पार्थिवाः सर्वे कुरवश्च जनार्दनम् ॥ ३९ ॥</s-l></s-lg><s-lg><s-l>तत्र तिष्ठन्स दाशार्हो राजमध्ये परंतपः ।</s-l><s-l>अपश्यदन्तरिक्षस्थानृषीन्परपुरंजयः ॥ ४० ॥</s-l></s-lg><s-lg><s-l>ततस्तानभिसंप्रेक्ष्य नारदप्रमुखानृषीन् ।</s-l><s-l>अभ्यभाषत दाशार्हो भीष्मं शांतनवं शनैः ॥ ४१ ॥</s-l></s-lg><s-lg><s-l>पार्थिवीं समितिं द्रष्टुमृषयोऽभ्यागता नृप ।</s-l><s-l>निमन्त्र्यन्तामासनैश्च सत्कारेण च भूयसा ॥ ४२ ॥</s-l></s-lg><s-lg><s-l>नैतेष्वनुपविष्टेषु शक्यं केनचिदासितुम् ।</s-l><s-l>पूजा प्रयुज्यतामाशु मुनीनां भावितात्मनाम् ॥ ४३ ॥</s-l></s-lg><s-lg><s-l>ऋषीञ्शांतनवो दृष्ट्वा सभाद्वारमुपस्थितान् ।</s-l><s-l>त्वरमाणस्ततो भृत्यानासनानीत्यचोदयत् ॥ ४४ ॥</s-l></s-lg><s-lg><s-l>आसनान्यथ मृष्टानि महान्ति विपुलानि च ।</s-l><s-l>मणिकाञ्चनचित्राणि समाजह्रुस्ततस्ततः ॥ ४५ ॥</s-l></s-lg><s-lg><s-l>तेषु तत्रोपविष्टेषु गृहीतार्घेषु भारत ।</s-l><s-l>निषसादासने कृष्णो राजानश्च यथासनम् ॥ ४६ ॥</s-l></s-lg><s-lg><s-l>दुःशासनः सात्यकये ददावासनमुत्तमम् ।</s-l><s-l>विविंशतिर्ददौ पीठं काञ्चनं कृतवर्मणे ॥ ४७ ॥</s-l></s-lg><s-lg><s-l>अविदूरेऽथ कृष्णस्य कर्णदुर्योधनावुभौ ।</s-l><s-l>एकासने महात्मानौ निषीदतुरमर्षणौ ॥ ४८ ॥</s-l></s-lg><s-lg><s-l>गान्धारराजः शकुनिर्गान्धारैरभिरक्षितः ।</s-l><s-l>निषसादासने राजा सहपुत्रो विशां पते ॥ ४९ ॥</s-l></s-lg><s-lg><s-l>विदुरो मणिपीठे तु शुक्लस्पर्ध्याजिनोत्तरे ।</s-l><s-l>संस्पृशन्नासनं शौरेर्महामतिरुपाविशत् ॥ ५० ॥</s-l></s-lg><s-lg><s-l>चिरस्य दृष्ट्वा दाशार्हं राजानः सर्वपार्थिवाः ।</s-l><s-l>अमृतस्येव नातृप्यन्प्रेक्षमाणा जनार्दनम् ॥ ५१ ॥</s-l></s-lg><s-lg><s-l>अतसीपुष्पसंकाशः पीतवासा जनार्दनः ।</s-l><s-l>व्यभ्राजत सभामध्ये हेम्नीवोपहितो मणिः ॥ ५२ ॥</s-l></s-lg><s-lg><s-l>ततस्तूष्णीं सर्वमासीद्गोविन्दगतमानसम् ।</s-l><s-l>न तत्र कश्चित्किंचिद्धि व्याजहार पुमान्क्वचित् ॥ ५३ ॥</s-l></s-lg>