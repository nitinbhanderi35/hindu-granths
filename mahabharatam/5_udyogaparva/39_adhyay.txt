<s-lg><s-l> धृतराष्ट्र उवाच ।</s-l><s-l>अनीश्वरोऽयं पुरुषो भवाभवे सूत्रप्रोता दारुमयीव योषा ।</s-l><s-l>धात्रा तु दिष्टस्य वशे किलायं तस्माद्वद त्वं श्रवणे धृतोऽहम् ॥ १ ॥</s-l></s-lg><s-lg><s-l> विदुर उवाच ।</s-l><s-l>अप्राप्तकालं वचनं बृहस्पतिरपि ब्रुवन् ।</s-l><s-l>लभते बुद्ध्यवज्ञानमवमानं च भारत ॥ २ ॥</s-l></s-lg><s-lg><s-l>प्रियो भवति दानेन प्रियवादेन चापरः ।</s-l><s-l>मन्त्रं मूलबलेनान्यो यः प्रियः प्रिय एव सः ॥ ३ ॥</s-l></s-lg><s-lg><s-l>द्वेष्यो न साधुर्भवति न मेधावी न पण्डितः ।</s-l><s-l>प्रिये शुभानि कर्माणि द्वेष्ये पापानि भारत ॥ ४ ॥</s-l></s-lg><s-lg><s-l>न स क्षयो महाराज यः क्षयो वृद्धिमावहेत् ।</s-l><s-l>क्षयः स त्विह मन्तव्यो यं लब्ध्वा बहु नाशयेत् ॥ ५ ॥</s-l></s-lg><s-lg><s-l>समृद्धा गुणतः केचिद्भवन्ति धनतोऽपरे ।</s-l><s-l>धनवृद्धान्गुणैर्हीनान्धृतराष्ट्र विवर्जयेत् ॥ ६ ॥</s-l></s-lg><s-lg><s-l> धृतराष्ट्र उवाच ।</s-l><s-l>सर्वं त्वमायतीयुक्तं भाषसे प्राज्ञसंमतम् ।</s-l><s-l>न चोत्सहे सुतं त्यक्तुं यतो धर्मस्ततो जयः ॥ ७ ॥</s-l></s-lg><s-lg><s-l> विदुर उवाच ।</s-l><s-l>स्वभावगुणसंपन्नो न जातु विनयान्वितः ।</s-l><s-l>सुसूक्ष्ममपि भूतानामुपमर्दं प्रयोक्ष्यते ॥ ८ ॥</s-l></s-lg><s-lg><s-l>परापवादनिरताः परदुःखोदयेषु च ।</s-l><s-l>परस्परविरोधे च यतन्ते सततोत्थिताः ॥ ९ ॥</s-l></s-lg><s-lg><s-l>सदोषं दर्शनं येषां संवासे सुमहद्भयम् ।</s-l><s-l>अर्थादाने महान्दोषः प्रदाने च महद्भयम् ॥ १० ॥</s-l></s-lg><s-lg><s-l>ये पापा इति विख्याताः संवासे परिगर्हिताः ।</s-l><s-l>युक्ताश्चान्यैर्महादोषैर्ये नरास्तान्विवर्जयेत् ॥ ११ ॥</s-l></s-lg><s-lg><s-l>निवर्तमाने सौहार्दे प्रीतिर्नीचे प्रणश्यति ।</s-l><s-l>या चैव फलनिर्वृत्तिः सौहृदे चैव यत्सुखम् ॥ १२ ॥</s-l></s-lg><s-lg><s-l>यतते चापवादाय यत्नमारभते क्षये ।</s-l><s-l>अल्पेऽप्यपकृते मोहान्न शान्तिमुपगच्छति ॥ १३ ॥</s-l></s-lg><s-lg><s-l>तादृशैः संगतं नीचैर्नृशंसैरकृतात्मभिः ।</s-l><s-l>निशाम्य निपुणं बुद्ध्या विद्वान्दूराद्विवर्जयेत् ॥ १४ ॥</s-l></s-lg><s-lg><s-l>यो ज्ञातिमनुगृह्णाति दरिद्रं दीनमातुरम् ।</s-l><s-l>स पुत्रपशुभिर्वृद्धिं यशश्चाव्ययमश्नुते ॥ १५ ॥</s-l></s-lg><s-lg><s-l>ज्ञातयो वर्धनीयास्तैर्य इच्छन्त्यात्मनः शुभम् ।</s-l><s-l>कुलवृद्धिं च राजेन्द्र तस्मात्साधु समाचर ॥ १६ ॥</s-l></s-lg><s-lg><s-l>श्रेयसा योक्ष्यसे राजन्कुर्वाणो ज्ञातिसत्क्रियाम् ।</s-l><s-l>विगुणा ह्यपि संरक्ष्या ज्ञातयो भरतर्षभ ॥ १७ ॥</s-l></s-lg><s-lg><s-l>किं पुनर्गुणवन्तस्ते त्वत्प्रसादाभिकाङ्क्षिणः ।</s-l><s-l>प्रसादं कुरु दीनानां पाण्डवानां विशां पते ॥ १८ ॥</s-l></s-lg><s-lg><s-l>दीयन्तां ग्रामकाः केचित्तेषां वृत्त्यर्थमीश्वर ।</s-l><s-l>एवं लोके यशःप्राप्तो भविष्यसि नराधिप ॥ १९ ॥</s-l></s-lg><s-lg><s-l>वृद्धेन हि त्वया कार्यं पुत्राणां तात रक्षणम् ।</s-l><s-l>मया चापि हितं वाच्यं विद्धि मां त्वद्धितैषिणम् ॥ २० ॥</s-l></s-lg><s-lg><s-l>ज्ञातिभिर्विग्रहस्तात न कर्तव्यो भवार्थिना ।</s-l><s-l>सुखानि सह भोज्यानि ज्ञातिभिर्भरतर्षभ ॥ २१ ॥</s-l></s-lg><s-lg><s-l>संभोजनं संकथनं संप्रीतिश्च परस्परम् ।</s-l><s-l>ज्ञातिभिः सह कार्याणि न विरोधः कथंचन ॥ २२ ॥</s-l></s-lg><s-lg><s-l>ज्ञातयस्तारयन्तीह ज्ञातयो मज्जयन्ति च ।</s-l><s-l>सुवृत्तास्तारयन्तीह दुर्वृत्ता मज्जयन्ति च ॥ २३ ॥</s-l></s-lg><s-lg><s-l>सुवृत्तो भव राजेन्द्र पाण्डवान्प्रति मानद ।</s-l><s-l>अधर्षणीयः शत्रूणां तैर्वृतस्त्वं भविष्यसि ॥ २४ ॥</s-l></s-lg><s-lg><s-l>श्रीमन्तं ज्ञातिमासाद्य यो ज्ञातिरवसीदति ।</s-l><s-l>दिग्धहस्तं मृग इव स एनस्तस्य विन्दति ॥ २५ ॥</s-l></s-lg><s-lg><s-l>पश्चादपि नरश्रेष्ठ तव तापो भविष्यति ।</s-l><s-l>तान्वा हतान्सुतान्वापि श्रुत्वा तदनुचिन्तय ॥ २६ ॥</s-l></s-lg><s-lg><s-l>येन खट्वां समारूढः परितप्येत कर्मणा ।</s-l><s-l>आदावेव न तत्कुर्यादध्रुवे जीविते सति ॥ २७ ॥</s-l></s-lg><s-lg><s-l>न कश्चिन्नापनयते पुमानन्यत्र भार्गवात् ।</s-l><s-l>शेषसंप्रतिपत्तिस्तु बुद्धिमत्स्वेव तिष्ठति ॥ २८ ॥</s-l></s-lg><s-lg><s-l>दुर्योधनेन यद्येतत्पापं तेषु पुरा कृतम् ।</s-l><s-l>त्वया तत्कुलवृद्धेन प्रत्यानेयं नरेश्वर ॥ २९ ॥</s-l></s-lg><s-lg><s-l>तांस्त्वं पदे प्रतिष्ठाप्य लोके विगतकल्मषः ।</s-l><s-l>भविष्यसि नरश्रेष्ठ पूजनीयो मनीषिणाम् ॥ ३० ॥</s-l></s-lg><s-lg><s-l>सुव्याहृतानि धीराणां फलतः प्रविचिन्त्य यः ।</s-l><s-l>अध्यवस्यति कार्येषु चिरं यशसि तिष्ठति ॥ ३१ ॥</s-l></s-lg><s-lg><s-l>अवृत्तिं विनयो हन्ति हन्त्यनर्थं पराक्रमः ।</s-l><s-l>हन्ति नित्यं क्षमा क्रोधमाचारो हन्त्यलक्षणम् ॥ ३२ ॥</s-l></s-lg><s-lg><s-l>परिच्छदेन क्षेत्रेण वेश्मना परिचर्यया ।</s-l><s-l>परीक्षेत कुलं राजन्भोजनाच्छादनेन च ॥ ३३ ॥</s-l></s-lg><s-lg><s-l>ययोश्चित्तेन वा चित्तं नैभृतं नैभृतेन वा ।</s-l><s-l>समेति प्रज्ञया प्रज्ञा तयोर्मैत्री न जीर्यते ॥ ३४ ॥</s-l></s-lg><s-lg><s-l>दुर्बुद्धिमकृतप्रज्ञं छन्नं कूपं तृणैरिव ।</s-l><s-l>विवर्जयीत मेधावी तस्मिन्मैत्री प्रणश्यति ॥ ३५ ॥</s-l></s-lg><s-lg><s-l>अवलिप्तेषु मूर्खेषु रौद्रसाहसिकेषु च ।</s-l><s-l>तथैवापेतधर्मेषु न मैत्रीमाचरेद्बुधः ॥ ३६ ॥</s-l></s-lg><s-lg><s-l>कृतज्ञं धार्मिकं सत्यमक्षुद्रं दृढभक्तिकम् ।</s-l><s-l>जितेन्द्रियं स्थितं स्थित्यां मित्रमत्यागि चेष्यते ॥ ३७ ॥</s-l></s-lg><s-lg><s-l>इन्द्रियाणामनुत्सर्गो मृत्युना न विशिष्यते ।</s-l><s-l>अत्यर्थं पुनरुत्सर्गः सादयेद्दैवतान्यपि ॥ ३८ ॥</s-l></s-lg><s-lg><s-l>मार्दवं सर्वभूतानामनसूया क्षमा धृतिः ।</s-l><s-l>आयुष्याणि बुधाः प्राहुर्मित्राणां चाविमानना ॥ ३९ ॥</s-l></s-lg><s-lg><s-l>अपनीतं सुनीतेन योऽर्थं प्रत्यानिनीषते ।</s-l><s-l>मतिमास्थाय सुदृढां तदकापुरुषव्रतम् ॥ ४० ॥</s-l></s-lg><s-lg><s-l>आयत्यां प्रतिकारज्ञस्तदात्वे दृढनिश्चयः ।</s-l><s-l>अतीते कार्यशेषज्ञो नरोऽर्थैर्न प्रहीयते ॥ ४१ ॥</s-l></s-lg><s-lg><s-l>कर्मणा मनसा वाचा यदभीक्ष्णं निषेवते ।</s-l><s-l>तदेवापहरत्येनं तस्मात्कल्याणमाचरेत् ॥ ४२ ॥</s-l></s-lg><s-lg><s-l>मङ्गलालम्भनं योगः श्रुतमुत्थानमार्जवम् ।</s-l><s-l>भूतिमेतानि कुर्वन्ति सतां चाभीक्ष्णदर्शनम् ॥ ४३ ॥</s-l></s-lg><s-lg><s-l>अनिर्वेदः श्रियो मूलं दुःखनाशे सुखस्य च ।</s-l><s-l>महान्भवत्यनिर्विण्णः सुखं चात्यन्तमश्नुते ॥ ४४ ॥</s-l></s-lg><s-lg><s-l>नातः श्रीमत्तरं किंचिदन्यत्पथ्यतमं तथा ।</s-l><s-l>प्रभविष्णोर्यथा तात क्षमा सर्वत्र सर्वदा ॥ ४५ ॥</s-l></s-lg><s-lg><s-l>क्षमेदशक्तः सर्वस्य शक्तिमान्धर्मकारणात् ।</s-l><s-l>अर्थानर्थौ समौ यस्य तस्य नित्यं क्षमा हिता ॥ ४६ ॥</s-l></s-lg><s-lg><s-l>यत्सुखं सेवमानोऽपि धर्मार्थाभ्यां न हीयते ।</s-l><s-l>कामं तदुपसेवेत न मूढव्रतमाचरेत् ॥ ४७ ॥</s-l></s-lg><s-lg><s-l>दुःखार्तेषु प्रमत्तेषु नास्तिकेष्वलसेषु च ।</s-l><s-l>न श्रीर्वसत्यदान्तेषु ये चोत्साहविवर्जिताः ॥ ४८ ॥</s-l></s-lg><s-lg><s-l>आर्जवेन नरं युक्तमार्जवात्सव्यपत्रपम् ।</s-l><s-l>अशक्तिमन्तं मन्यन्तो धर्षयन्ति कुबुद्धयः ॥ ४९ ॥</s-l></s-lg><s-lg><s-l>अत्यार्यमतिदातारमतिशूरमतिव्रतम् ।</s-l><s-l>प्रज्ञाभिमानिनं चैव श्रीर्भयान्नोपसर्पति ॥ ५० ॥</s-l></s-lg><s-lg><s-l>अग्निहोत्रफला वेदाः शीलवृत्तफलं श्रुतम् ।</s-l><s-l>रतिपुत्रफला दारा दत्तभुक्तफलं धनम् ॥ ५१ ॥</s-l></s-lg><s-lg><s-l>अधर्मोपार्जितैरर्थैर्यः करोत्यौर्ध्वदेहिकम् ।</s-l><s-l>न स तस्य फलं प्रेत्य भुङ्क्तेऽर्थस्य दुरागमात् ॥ ५२ ॥</s-l></s-lg><s-lg><s-l>कान्तारवनदुर्गेषु कृच्छ्रास्वापत्सु संभ्रमे ।</s-l><s-l>उद्यतेषु च शस्त्रेषु नास्ति शेषवतां भयम् ॥ ५३ ॥</s-l></s-lg><s-lg><s-l>उत्थानं संयमो दाक्ष्यमप्रमादो धृतिः स्मृतिः ।</s-l><s-l>समीक्ष्य च समारम्भो विद्धि मूलं भवस्य तत् ॥ ५४ ॥</s-l></s-lg><s-lg><s-l>तपो बलं तापसानां ब्रह्म ब्रह्मविदां बलम् ।</s-l><s-l>हिंसा बलमसाधूनां क्षमा गुणवतां बलम् ॥ ५५ ॥</s-l></s-lg><s-lg><s-l>अष्टौ तान्यव्रतघ्नानि आपो मूलं फलं पयः ।</s-l><s-l>हविर्ब्राह्मणकाम्या च गुरोर्वचनमौषधम् ॥ ५६ ॥</s-l></s-lg><s-lg><s-l>न तत्परस्य संदध्यात्प्रतिकूलं यदात्मनः ।</s-l><s-l>संग्रहेणैष धर्मः स्यात्कामादन्यः प्रवर्तते ॥ ५७ ॥</s-l></s-lg><s-lg><s-l>अक्रोधेन जयेत्क्रोधमसाधुं साधुना जयेत् ।</s-l><s-l>जयेत्कदर्यं दानेन जयेत्सत्येन चानृतम् ॥ ५८ ॥</s-l></s-lg><s-lg><s-l>स्त्रीधूर्तकेऽलसे भीरौ चण्डे पुरुषमानिनि ।</s-l><s-l>चौरे कृतघ्ने विश्वासो न कार्यो न च नास्तिके ॥ ५९ ॥</s-l></s-lg><s-lg><s-l>अभिवादनशीलस्य नित्यं वृद्धोपसेविनः ।</s-l><s-l>चत्वारि संप्रवर्धन्ते कीर्तिरायुर्यशोबलम् ॥ ६० ॥</s-l></s-lg><s-lg><s-l>अतिक्लेशेन येऽर्थाः स्युर्धर्मस्यातिक्रमेण च ।</s-l><s-l>अरेर्वा प्रणिपातेन मा स्म तेषु मनः कृथाः ॥ ६१ ॥</s-l></s-lg><s-lg><s-l>अविद्यः पुरुषः शोच्यः शोच्यं मिथुनमप्रजम् ।</s-l><s-l>निराहाराः प्रजाः शोच्याः शोच्यं राष्ट्रमराजकम् ॥ ६२ ॥</s-l></s-lg><s-lg><s-l>अध्वा जरा देहवतां पर्वतानां जलं जरा ।</s-l><s-l>असंभोगो जरा स्त्रीणां वाक्शल्यं मनसो जरा ॥ ६३ ॥</s-l></s-lg><s-lg><s-l>अनाम्नायमला वेदा ब्राह्मणस्याव्रतं मलम् ।</s-l><s-l>कौतूहलमला साध्वी विप्रवासमलाः स्त्रियः ॥ ६४ ॥</s-l></s-lg><s-lg><s-l>सुवर्णस्य मलं रूप्यं रूप्यस्यापि मलं त्रपु ।</s-l><s-l>ज्ञेयं त्रपुमलं सीसं सीसस्यापि मलं मलम् ॥ ६५ ॥</s-l></s-lg><s-lg><s-l>न स्वप्नेन जयेन्निद्रां न कामेन स्त्रियं जयेत् ।</s-l><s-l>नेन्धनेन जयेदग्निं न पानेन सुरां जयेत् ॥ ६६ ॥</s-l></s-lg><s-lg><s-l>यस्य दानजितं मित्रममित्रा युधि निर्जिताः ।</s-l><s-l>अन्नपानजिता दाराः सफलं तस्य जीवितम् ॥ ६७ ॥</s-l></s-lg><s-lg><s-l>सहस्रिणोऽपि जीवन्ति जीवन्ति शतिनस्तथा ।</s-l><s-l>धृतराष्ट्रं विमुञ्चेच्छां न कथंचिन्न जीव्यते ॥ ६८ ॥</s-l></s-lg><s-lg><s-l>यत्पृथिव्यां व्रीहियवं हिरण्यं पशवः स्त्रियः ।</s-l><s-l>नालमेकस्य तत्सर्वमिति पश्यन्न मुह्यति ॥ ६९ ॥</s-l></s-lg><s-lg><s-l>राजन्भूयो ब्रवीमि त्वां पुत्रेषु सममाचर ।</s-l><s-l>समता यदि ते राजन्स्वेषु पाण्डुसुतेषु च ॥ ७० ॥</s-l></s-lg>