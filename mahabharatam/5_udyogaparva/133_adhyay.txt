<s-lg><s-l> पुत्र उवाच ।</s-l><s-l>कृष्णायसस्येव च ते संहत्य हृदयं कृतम् ।</s-l><s-l>मम मातस्त्वकरुणे वैरप्रज्ञे ह्यमर्षणे ॥ १ ॥</s-l></s-lg><s-lg><s-l>अहो क्षत्रसमाचारो यत्र मामपरं यथा ।</s-l><s-l>ईदृशं वचनं ब्रूयाद्भवती पुत्रमेकजम् ॥ २ ॥</s-l></s-lg><s-lg><s-l>किं नु ते मामपश्यन्त्याः पृथिव्या अपि सर्वया ।</s-l><s-l>किमाभरणकृत्यं ते किं भोगैर्जीवितेन वा ॥ ३ ॥</s-l></s-lg><s-lg><s-l> मातोवाच ।</s-l><s-l>सर्वारम्भा हि विदुषां तात धर्मार्थकारणात् ।</s-l><s-l>तानेवाभिसमीक्ष्याहं संजय त्वामचूचुदम् ॥ ४ ॥</s-l></s-lg><s-lg><s-l>स समीक्ष्यक्रमोपेतो मुख्यः कालोऽयमागतः ।</s-l><s-l>अस्मिंश्चेदागते काले कार्यं न प्रतिपद्यसे ।</s-l><s-l>असंभावितरूपस्त्वं सुनृशंसं करिष्यसि ॥ ५ ॥</s-l></s-lg><s-lg><s-l>तं त्वामयशसा स्पृष्टं न ब्रूयां यदि संजय ।</s-l><s-l>खरीवात्सल्यमाहुस्तन्निःसामर्थ्यमहेतुकम् ॥ ६ ॥</s-l></s-lg><s-lg><s-l>सद्भिर्विगर्हितं मार्गं त्यज मूर्खनिषेवितम् ।</s-l><s-l>अविद्या वै महत्यस्ति यामिमां संश्रिताः प्रजाः ॥ ७ ॥</s-l></s-lg><s-lg><s-l>तव स्याद्यदि सद्वृत्तं तेन मे त्वं प्रियो भवेः ।</s-l><s-l>धर्मार्थगुणयुक्तेन नेतरेण कथंचन ।</s-l><s-l>दैवमानुषयुक्तेन सद्भिराचरितेन च ॥ ८ ॥</s-l></s-lg><s-lg><s-l>यो ह्येवमविनीतेन रमते पुत्रनप्तृणा ।</s-l><s-l>अनुत्थानवता चापि मोघं तस्य प्रजाफलम् ॥ ९ ॥</s-l></s-lg><s-lg><s-l>अकुर्वन्तो हि कर्माणि कुर्वन्तो निन्दितानि च ।</s-l><s-l>सुखं नैवेह नामुत्र लभन्ते पुरुषाधमाः ॥ १० ॥</s-l></s-lg><s-lg><s-l>युद्धाय क्षत्रियः सृष्टः संजयेह जयाय च ।</s-l><s-l>क्रूराय कर्मणे नित्यं प्रजानां परिपालने ।</s-l><s-l>जयन्वा वध्यमानो वा प्राप्नोतीन्द्रसलोकताम् ॥ ११ ॥</s-l></s-lg><s-lg><s-l>न शक्रभवने पुण्ये दिवि तद्विद्यते सुखम् ।</s-l><s-l>यदमित्रान्वशे कृत्वा क्षत्रियः सुखमश्नुते ॥ १२ ॥</s-l></s-lg><s-lg><s-l>मन्युना दह्यमानेन पुरुषेण मनस्विना ।</s-l><s-l>निकृतेनेह बहुशः शत्रून्प्रतिजिगीषया ॥ १३ ॥</s-l></s-lg><s-lg><s-l>आत्मानं वा परित्यज्य शत्रून्वा विनिपात्य वै ।</s-l><s-l>अतोऽन्येन प्रकारेण शान्तिरस्य कुतो भवेत् ॥ १४ ॥</s-l></s-lg><s-lg><s-l>इह प्राज्ञो हि पुरुषः स्वल्पमप्रियमिच्छति ।</s-l><s-l>यस्य स्वल्पं प्रियं लोके ध्रुवं तस्याल्पमप्रियम् ॥ १५ ॥</s-l></s-lg><s-lg><s-l>प्रियाभावाच्च पुरुषो नैव प्राप्नोति शोभनम् ।</s-l><s-l>ध्रुवं चाभावमभ्येति गत्वा गङ्गेव सागरम् ॥ १६ ॥</s-l></s-lg><s-lg><s-l> पुत्र उवाच ।</s-l><s-l>नेयं मतिस्त्वया वाच्या मातः पुत्रे विशेषतः ।</s-l><s-l>कारुण्यमेवात्र पश्य भूत्वेह जडमूकवत् ॥ १७ ॥</s-l></s-lg><s-lg><s-l> मातोवाच ।</s-l><s-l>अतो मे भूयसी नन्दिर्यदेवमनुपश्यसि ।</s-l><s-l>चोद्यं मां चोदयस्येतद्भृशं वै चोदयामि ते ॥ १८ ॥</s-l></s-lg><s-lg><s-l>अथ त्वां पूजयिष्यामि हत्वा वै सर्वसैन्धवान् ।</s-l><s-l>अहं पश्यामि विजयं कृत्स्नं भाविनमेव ते ॥ १९ ॥</s-l></s-lg><s-lg><s-l> पुत्र उवाच ।</s-l><s-l>अकोशस्यासहायस्य कुतः स्विद्विजयो मम ।</s-l><s-l>इत्यवस्थां विदित्वेमामात्मनात्मनि दारुणाम् ।</s-l><s-l>राज्याद्भावो निवृत्तो मे त्रिदिवादिव दुष्कृतेः ॥ २० ॥</s-l></s-lg><s-lg><s-l>ईदृशं भवती कंचिदुपायमनुपश्यति ।</s-l><s-l>तन्मे परिणतप्रज्ञे सम्यक्प्रब्रूहि पृच्छते ।</s-l><s-l>करिष्यामि हि तत्सर्वं यथावदनुशासनम् ॥ २१ ॥</s-l></s-lg><s-lg><s-l> मातोवाच ।</s-l><s-l>पुत्रात्मा नावमन्तव्यः पूर्वाभिरसमृद्धिभिः ।</s-l><s-l>अभूत्वा हि भवन्त्यर्था भूत्वा नश्यन्ति चापरे ॥ २२ ॥</s-l></s-lg><s-lg><s-l>अमर्षेणैव चाप्यर्था नारब्धव्याः सुबालिशैः ।</s-l><s-l>सर्वेषां कर्मणां तात फले नित्यमनित्यता ॥ २३ ॥</s-l></s-lg><s-lg><s-l>अनित्यमिति जानन्तो न भवन्ति भवन्ति च ।</s-l><s-l>अथ ये नैव कुर्वन्ति नैव जातु भवन्ति ते ॥ २४ ॥</s-l></s-lg><s-lg><s-l>ऐकगुण्यमनीहायामभावः कर्मणां फलम् ।</s-l><s-l>अथ द्वैगुण्यमीहायां फलं भवति वा न वा ॥ २५ ॥</s-l></s-lg><s-lg><s-l>यस्य प्रागेव विदिता सर्वार्थानामनित्यता ।</s-l><s-l>नुदेद्वृद्धिसमृद्धी स प्रतिकूले नृपात्मज ॥ २६ ॥</s-l></s-lg><s-lg><s-l>उत्थातव्यं जागृतव्यं योक्तव्यं भूतिकर्मसु ।</s-l><s-l>भविष्यतीत्येव मनः कृत्वा सततमव्यथैः ।</s-l><s-l>मङ्गलानि पुरस्कृत्य ब्राह्मणैश्चेश्वरैः सह ॥ २७ ॥</s-l></s-lg><s-lg><s-l>प्राज्ञस्य नृपतेराशु वृद्धिर्भवति पुत्रक ।</s-l><s-l>अभिवर्तति लक्ष्मीस्तं प्राचीमिव दिवाकरः ॥ २८ ॥</s-l></s-lg><s-lg><s-l>निदर्शनान्युपायांश्च बहून्युद्धर्षणानि च ।</s-l><s-l>अनुदर्शितरूपोऽसि पश्यामि कुरु पौरुषम् ।</s-l><s-l>पुरुषार्थमभिप्रेतं समाहर्तुमिहार्हसि ॥ २९ ॥</s-l></s-lg><s-lg><s-l>क्रुद्धाँल्लुब्धान्परिक्षीणानवक्षिप्तान्विमानितान् ।</s-l><s-l>स्पर्धिनश्चैव ये केचित्तान्युक्त उपधारय ॥ ३० ॥</s-l></s-lg><s-lg><s-l>एतेन त्वं प्रकारेण महतो भेत्स्यसे गणान् ।</s-l><s-l>महावेग इवोद्धूतो मातरिश्वा बलाहकान् ॥ ३१ ॥</s-l></s-lg><s-lg><s-l>तेषामग्रप्रदायी स्याः कल्योत्थायी प्रियंवदः ।</s-l><s-l>ते त्वां प्रियं करिष्यन्ति पुरो धास्यन्ति च ध्रुवम् ॥ ३२ ॥</s-l></s-lg><s-lg><s-l>यदैव शत्रुर्जानीयात्सपत्नं त्यक्तजीवितम् ।</s-l><s-l>तदैवास्मादुद्विजते सर्पाद्वेश्मगतादिव ॥ ३३ ॥</s-l></s-lg><s-lg><s-l>तं विदित्वा पराक्रान्तं वशे न कुरुते यदि ।</s-l><s-l>निर्वादैर्निर्वदेदेनमन्ततस्तद्भविष्यति ॥ ३४ ॥</s-l></s-lg><s-lg><s-l>निर्वादादास्पदं लब्ध्वा धनवृद्धिर्भविष्यति ।</s-l><s-l>धनवन्तं हि मित्राणि भजन्ते चाश्रयन्ति च ॥ ३५ ॥</s-l></s-lg><s-lg><s-l>स्खलितार्थं पुनस्तात संत्यजन्त्यपि बान्धवाः ।</s-l><s-l>अप्यस्मिन्नाश्रयन्ते च जुगुप्सन्ति च तादृशम् ॥ ३६ ॥</s-l></s-lg><s-lg><s-l>शत्रुं कृत्वा यः सहायं विश्वासमुपगच्छति ।</s-l><s-l>अतः संभाव्यमेवैतद्यद्राज्यं प्राप्नुयादिति ॥ ३७ ॥</s-l></s-lg>