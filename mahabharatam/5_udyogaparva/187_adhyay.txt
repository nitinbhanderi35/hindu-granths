<s-lg><s-l> राम उवाच ।</s-l><s-l>प्रत्यक्षमेतल्लोकानां सर्वेषामेव भामिनि ।</s-l><s-l>यथा मया परं शक्त्या कृतं वै पौरुषं महत् ॥ १ ॥</s-l></s-lg><s-lg><s-l>न चैव युधि शक्नोमि भीष्मं शस्त्रभृतां वरम् ।</s-l><s-l>विशेषयितुमत्यर्थमुत्तमास्त्राणि दर्शयन् ॥ २ ॥</s-l></s-lg><s-lg><s-l>एषा मे परमा शक्तिरेतन्मे परमं बलम् ।</s-l><s-l>यथेष्टं गम्यतां भद्रे किमन्यद्वा करोमि ते ॥ ३ ॥</s-l></s-lg><s-lg><s-l>भीष्ममेव प्रपद्यस्व न तेऽन्या विद्यते गतिः ।</s-l><s-l>निर्जितो ह्यस्मि भीष्मेण महास्त्राणि प्रमुञ्चता ॥ ४ ॥</s-l></s-lg><s-lg><s-l> भीष्म उवाच ।</s-l><s-l>एवमुक्त्वा ततो रामो विनिःश्वस्य महामनाः ।</s-l><s-l>तूष्णीमासीत्तदा कन्या प्रोवाच भृगुनन्दनम् ॥ ५ ॥</s-l></s-lg><s-lg><s-l>भगवन्नेवमेवैतद्यथाह भगवांस्तथा ।</s-l><s-l>अजेयो युधि भीष्मोऽयमपि देवैरुदारधीः ॥ ६ ॥</s-l></s-lg><s-lg><s-l>यथाशक्ति यथोत्साहं मम कार्यं कृतं त्वया ।</s-l><s-l>अनिधाय रणे वीर्यमस्त्राणि विविधानि च ॥ ७ ॥</s-l></s-lg><s-lg><s-l>न चैष शक्यते युद्धे विशेषयितुमन्ततः ।</s-l><s-l>न चाहमेनं यास्यामि पुनर्भीष्मं कथंचन ॥ ८ ॥</s-l></s-lg><s-lg><s-l>गमिष्यामि तु तत्राहं यत्र भीष्मं तपोधन ।</s-l><s-l>समरे पातयिष्यामि स्वयमेव भृगूद्वह ॥ ९ ॥</s-l></s-lg><s-lg><s-l>एवमुक्त्वा ययौ कन्या रोषव्याकुललोचना ।</s-l><s-l>तपसे धृतसंकल्पा मम चिन्तयती वधम् ॥ १० ॥</s-l></s-lg><s-lg><s-l>ततो महेन्द्रं सह तैर्मुनिभिर्भृगुसत्तमः ।</s-l><s-l>यथागतं ययौ रामो मामुपामन्त्र्य भारत ॥ ११ ॥</s-l></s-lg><s-lg><s-l>ततोऽहं रथमारुह्य स्तूयमानो द्विजातिभिः ।</s-l><s-l>प्रविश्य नगरं मात्रे सत्यवत्यै न्यवेदयम् ।</s-l><s-l>यथावृत्तं महाराज सा च मां प्रत्यनन्दत ॥ १२ ॥</s-l></s-lg><s-lg><s-l>पुरुषांश्चादिशं प्राज्ञान्कन्यावृत्तान्तकर्मणि ।</s-l><s-l>दिवसे दिवसे ह्यस्या गतजल्पितचेष्टितम् ।</s-l><s-l>प्रत्याहरंश्च मे युक्ताः स्थिताः प्रियहिते मम ॥ १३ ॥</s-l></s-lg><s-lg><s-l>यदैव हि वनं प्रायात्कन्या सा तपसे धृता ।</s-l><s-l>तदैव व्यथितो दीनो गतचेता इवाभवम् ॥ १४ ॥</s-l></s-lg><s-lg><s-l>न हि मां क्षत्रियः कश्चिद्वीर्येण विजयेद्युधि ।</s-l><s-l>ऋते ब्रह्मविदस्तात तपसा संशितव्रतात् ॥ १५ ॥</s-l></s-lg><s-lg><s-l>अपि चैतन्मया राजन्नारदेऽपि निवेदितम् ।</s-l><s-l>व्यासे चैव भयात्कार्यं तौ चोभौ मामवोचताम् ॥ १६ ॥</s-l></s-lg><s-lg><s-l>न विषादस्त्वया कार्यो भीष्म काशिसुतां प्रति ।</s-l><s-l>दैवं पुरुषकारेण को निवर्तितुमुत्सहेत् ॥ १७ ॥</s-l></s-lg><s-lg><s-l>सा तु कन्या महाराज प्रविश्याश्रममण्डलम् ।</s-l><s-l>यमुनातीरमाश्रित्य तपस्तेपेऽतिमानुषम् ॥ १८ ॥</s-l></s-lg><s-lg><s-l>निराहारा कृशा रूक्षा जटिला मलपङ्किनी ।</s-l><s-l>षण्मासान्वायुभक्षा च स्थाणुभूता तपोधना ॥ १९ ॥</s-l></s-lg><s-lg><s-l>यमुनातीरमासाद्य संवत्सरमथापरम् ।</s-l><s-l>उदवासं निराहारा पारयामास भामिनी ॥ २० ॥</s-l></s-lg><s-lg><s-l>शीर्णपर्णेन चैकेन पारयामास चापरम् ।</s-l><s-l>संवत्सरं तीव्रकोपा पादाङ्गुष्ठाग्रधिष्ठिता ॥ २१ ॥</s-l></s-lg><s-lg><s-l>एवं द्वादश वर्षाणि तापयामास रोदसी ।</s-l><s-l>निवर्त्यमानापि तु सा ज्ञातिभिर्नैव शक्यते ॥ २२ ॥</s-l></s-lg><s-lg><s-l>ततोऽगमद्वत्सभूमिं सिद्धचारणसेविताम् ।</s-l><s-l>आश्रमं पुण्यशीलानां तापसानां महात्मनाम् ॥ २३ ॥</s-l></s-lg><s-lg><s-l>तत्र पुण्येषु देशेषु साप्लुताङ्गी दिवानिशम् ।</s-l><s-l>व्यचरत्काशिकन्या सा यथाकामविचारिणी ॥ २४ ॥</s-l></s-lg><s-lg><s-l>नन्दाश्रमे महाराज ततोलूकाश्रमे शुभे ।</s-l><s-l>च्यवनस्याश्रमे चैव ब्रह्मणः स्थान एव च ॥ २५ ॥</s-l></s-lg><s-lg><s-l>प्रयागे देवयजने देवारण्येषु चैव ह ।</s-l><s-l>भोगवत्यां तथा राजन्कौशिकस्याश्रमे तथा ॥ २६ ॥</s-l></s-lg><s-lg><s-l>माण्डव्यस्याश्रमे राजन्दिलीपस्याश्रमे तथा ।</s-l><s-l>रामह्रदे च कौरव्य पैलगार्ग्यस्य चाश्रमे ॥ २७ ॥</s-l></s-lg><s-lg><s-l>एतेषु तीर्थेषु तदा काशिकन्या विशां पते ।</s-l><s-l>आप्लावयत गात्राणि तीव्रमास्थाय वै तपः ॥ २८ ॥</s-l></s-lg><s-lg><s-l>तामब्रवीत्कौरवेय मम माता जलोत्थिता ।</s-l><s-l>किमर्थं क्लिश्यसे भद्रे तथ्यमेतद्ब्रवीहि मे ॥ २९ ॥</s-l></s-lg><s-lg><s-l>सैनामथाब्रवीद्राजन्कृताञ्जलिरनिन्दिता ।</s-l><s-l>भीष्मो रामेण समरे न जितश्चारुलोचने ॥ ३० ॥</s-l></s-lg><s-lg><s-l>कोऽन्यस्तमुत्सहेज्जेतुमुद्यतेषुं महीपतिम् ।</s-l><s-l>साहं भीष्मविनाशाय तपस्तप्स्ये सुदारुणम् ॥ ३१ ॥</s-l></s-lg><s-lg><s-l>चरामि पृथिवीं देवि यथा हन्यामहं नृपम् ।</s-l><s-l>एतद्व्रतफलं देहे परस्मिन्स्याद्यथा हि मे ॥ ३२ ॥</s-l></s-lg><s-lg><s-l>ततोऽब्रवीत्सागरगा जिह्मं चरसि भामिनि ।</s-l><s-l>नैष कामोऽनवद्याङ्गि शक्यः प्राप्तुं त्वयाबले ॥ ३३ ॥</s-l></s-lg><s-lg><s-l>यदि भीष्मविनाशाय काश्ये चरसि वै व्रतम् ।</s-l><s-l>व्रतस्था च शरीरं त्वं यदि नाम विमोक्ष्यसि ।</s-l><s-l>नदी भविष्यसि शुभे कुटिला वार्षिकोदका ॥ ३४ ॥</s-l></s-lg><s-lg><s-l>दुस्तीर्था चानभिज्ञेया वार्षिकी नाष्टमासिकी ।</s-l><s-l>भीमग्राहवती घोरा सर्वभूतभयंकरी ॥ ३५ ॥</s-l></s-lg><s-lg><s-l>एवमुक्त्वा ततो राजन्काशिकन्यां न्यवर्तत ।</s-l><s-l>माता मम महाभागा स्मयमानेव भामिनी ॥ ३६ ॥</s-l></s-lg><s-lg><s-l>कदाचिदष्टमे मासि कदाचिद्दशमे तथा ।</s-l><s-l>न प्राश्नीतोदकमपि पुनः सा वरवर्णिनी ॥ ३७ ॥</s-l></s-lg><s-lg><s-l>सा वत्सभूमिं कौरव्य तीर्थलोभात्ततस्ततः ।</s-l><s-l>पतिता परिधावन्ती पुनः काशिपतेः सुता ॥ ३८ ॥</s-l></s-lg><s-lg><s-l>सा नदी वत्सभूम्यां तु प्रथिताम्बेति भारत ।</s-l><s-l>वार्षिकी ग्राहबहुला दुस्तीर्था कुटिला तथा ॥ ३९ ॥</s-l></s-lg><s-lg><s-l>सा कन्या तपसा तेन भागार्धेन व्यजायत ।</s-l><s-l>नदी च राजन्वत्सेषु कन्या चैवाभवत्तदा ॥ ४० ॥</s-l></s-lg>