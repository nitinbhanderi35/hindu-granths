<s-lg><s-l> धृतराष्ट्र उवाच ।</s-l><s-l>सर्व एते महोत्साहा ये त्वया परिकीर्तिताः ।</s-l><s-l>एकतस्त्वेव ते सर्वे समेता भीम एकतः ॥ १ ॥</s-l></s-lg><s-lg><s-l>भीमसेनाद्धि मे भूयो भयं संजायते महत् ।</s-l><s-l>क्रुद्धादमर्षणात्तात व्याघ्रादिव महारुरोः ॥ २ ॥</s-l></s-lg><s-lg><s-l>जागर्मि रात्रयः सर्वा दीर्घमुष्णं च निःश्वसन् ।</s-l><s-l>भीतो वृकोदरात्तात सिंहात्पशुरिवाबलः ॥ ३ ॥</s-l></s-lg><s-lg><s-l>न हि तस्य महाबाहोः शक्रप्रतिमतेजसः ।</s-l><s-l>सैन्येऽस्मिन्प्रतिपश्यामि य एनं विषहेद्युधि ॥ ४ ॥</s-l></s-lg><s-lg><s-l>अमर्षणश्च कौन्तेयो दृढवैरश्च पाण्डवः ।</s-l><s-l>अनर्महासी सोन्मादस्तिर्यक्प्रेक्षी महास्वनः ॥ ५ ॥</s-l></s-lg><s-lg><s-l>महावेगो महोत्साहो महाबाहुर्महाबलः ।</s-l><s-l>मन्दानां मम पुत्राणां युद्धेनान्तं करिष्यति ॥ ६ ॥</s-l></s-lg><s-lg><s-l>ऊरुग्राहगृहीतानां गदां बिभ्रद्वृकोदरः ।</s-l><s-l>कुरूणामृषभो युद्धे दण्डपाणिरिवान्तकः ॥ ७ ॥</s-l></s-lg><s-lg><s-l>शैक्यायसमयीं घोरां गदां काञ्चनभूषिताम् ।</s-l><s-l>मनसाहं प्रपश्यामि ब्रह्मदण्डमिवोद्यतम् ॥ ८ ॥</s-l></s-lg><s-lg><s-l>यथा रुरूणां यूथेषु सिंहो जातबलश्चरेत् ।</s-l><s-l>मामकेषु तथा भीमो बलेषु विचरिष्यति ॥ ९ ॥</s-l></s-lg><s-lg><s-l>सर्वेषां मम पुत्राणां स एकः क्रूरविक्रमः ।</s-l><s-l>बह्वाशी विप्रतीपश्च बाल्येऽपि रभसः सदा ॥ १० ॥</s-l></s-lg><s-lg><s-l>उद्वेपते मे हृदयं यदा दुर्योधनादयः ।</s-l><s-l>बाल्येऽपि तेन युध्यन्तो वारणेनेव मर्दिताः ॥ ११ ॥</s-l></s-lg><s-lg><s-l>तस्य वीर्येण संक्लिष्टा नित्यमेव सुता मम ।</s-l><s-l>स एव हेतुर्भेदस्य भीमो भीमपराक्रमः ॥ १२ ॥</s-l></s-lg><s-lg><s-l>ग्रसमानमनीकानि नरवारणवाजिनाम् ।</s-l><s-l>पश्यामीवाग्रतो भीमं क्रोधमूर्छितमाहवे ॥ १३ ॥</s-l></s-lg><s-lg><s-l>अस्त्रे द्रोणार्जुनसमं वायुवेगसमं जवे ।</s-l><s-l>संजयाचक्ष्व मे शूरं भीमसेनममर्षणम् ॥ १४ ॥</s-l></s-lg><s-lg><s-l>अतिलाभं तु मन्येऽहं यत्तेन रिपुघातिना ।</s-l><s-l>तदैव न हताः सर्वे मम पुत्रा मनस्विना ॥ १५ ॥</s-l></s-lg><s-lg><s-l>येन भीमबला यक्षा राक्षसाश्च समाहताः ।</s-l><s-l>कथं तस्य रणे वेगं मानुषः प्रसहिष्यति ॥ १६ ॥</s-l></s-lg><s-lg><s-l>न स जातु वशे तस्थौ मम बालोऽपि संजय ।</s-l><s-l>किं पुनर्मम दुष्पुत्रैः क्लिष्टः संप्रति पाण्डवः ॥ १७ ॥</s-l></s-lg><s-lg><s-l>निष्ठुरः स च नैष्ठुर्याद्भज्येदपि न संनमेत् ।</s-l><s-l>तिर्यक्प्रेक्षी संहतभ्रूः कथं शाम्येद्वृकोदरः ॥ १८ ॥</s-l></s-lg><s-lg><s-l>बृहदंसोऽप्रतिबलो गौरस्ताल इवोद्गतः ।</s-l><s-l>प्रमाणतो भीमसेनः प्रादेशेनाधिकोऽर्जुनात् ॥ १९ ॥</s-l></s-lg><s-lg><s-l>जवेन वाजिनोऽत्येति बलेनात्येति कुञ्जरान् ।</s-l><s-l>अव्यक्तजल्पी मध्वक्षो मध्यमः पाण्डवो बली ॥ २० ॥</s-l></s-lg><s-lg><s-l>इति बाल्ये श्रुतः पूर्वं मया व्यासमुखात्पुरा ।</s-l><s-l>रूपतो वीर्यतश्चैव याथातथ्येन पाण्डवः ॥ २१ ॥</s-l></s-lg><s-lg><s-l>आयसेन स दण्डेन रथान्नागान्हयान्नरान् ।</s-l><s-l>हनिष्यति रणे क्रुद्धो भीमः प्रहरतां वरः ॥ २२ ॥</s-l></s-lg><s-lg><s-l>अमर्षी नित्यसंरब्धो रौद्रः क्रूरपराक्रमः ।</s-l><s-l>मम तात प्रतीपानि कुर्वन्पूर्वं विमानितः ॥ २३ ॥</s-l></s-lg><s-lg><s-l>निष्कीर्णामायसीं स्थूलां सुपर्वां काञ्चनीं गदाम् ।</s-l><s-l>शतघ्नीं शतनिर्ह्रादां कथं शक्ष्यन्ति मे सुताः ॥ २४ ॥</s-l></s-lg><s-lg><s-l>अपारमप्लवागाधं समुद्रं शरवेगिनम् ।</s-l><s-l>भीमसेनमयं दुर्गं तात मन्दास्तितीर्षवः ॥ २५ ॥</s-l></s-lg><s-lg><s-l>क्रोशतो मे न शृण्वन्ति बालाः पण्डितमानिनः ।</s-l><s-l>विषमं नावबुध्यन्ते प्रपातं मधुदर्शिनः ॥ २६ ॥</s-l></s-lg><s-lg><s-l>संयुगं ये करिष्यन्ति नररूपेण वायुना ।</s-l><s-l>नियतं चोदिता धात्रा सिंहेनेव महामृगाः ॥ २७ ॥</s-l></s-lg><s-lg><s-l>शैक्यां तात चतुष्किष्कुं षडस्रिममितौजसम् ।</s-l><s-l>प्रहितां दुःखसंस्पर्शां कथं शक्ष्यन्ति मे सुताः ॥ २८ ॥</s-l></s-lg><s-lg><s-l>गदां भ्रामयतस्तस्य भिन्दतो हस्तिमस्तकान् ।</s-l><s-l>सृक्किणी लेलिहानस्य बाष्पमुत्सृजतो मुहुः ॥ २९ ॥</s-l></s-lg><s-lg><s-l>उद्दिश्य पातान्पततः कुर्वतो भैरवान्रवान् ।</s-l><s-l>प्रतीपान्पततो मत्तान्कुञ्जरान्प्रतिगर्जतः ॥ ३० ॥</s-l></s-lg><s-lg><s-l>विगाह्य रथमार्गेषु वरानुद्दिश्य निघ्नतः ।</s-l><s-l>अग्नेः प्रज्वलितस्येव अपि मुच्येत मे प्रजा ॥ ३१ ॥</s-l></s-lg><s-lg><s-l>वीथीं कुर्वन्महाबाहुर्द्रावयन्मम वाहिनीम् ।</s-l><s-l>नृत्यन्निव गदापाणिर्युगान्तं दर्शयिष्यति ॥ ३२ ॥</s-l></s-lg><s-lg><s-l>प्रभिन्न इव मातङ्गः प्रभञ्जन्पुष्पितान्द्रुमान् ।</s-l><s-l>प्रवेक्ष्यति रणे सेनां पुत्राणां मे वृकोदरः ॥ ३३ ॥</s-l></s-lg><s-lg><s-l>कुर्वन्रथान्विपुरुषान्विध्वजान्भग्नपुष्करान् ।</s-l><s-l>आरुजन्पुरुषव्याघ्रो रथिनः सादिनस्तथा ॥ ३४ ॥</s-l></s-lg><s-lg><s-l>गङ्गावेग इवानूपांस्तीरजान्विविधान्द्रुमान् ।</s-l><s-l>प्रवेक्ष्यति महासेनां पुत्राणां मम संजय ॥ ३५ ॥</s-l></s-lg><s-lg><s-l>वशं नूनं गमिष्यन्ति भीमसेनबलार्दिताः ।</s-l><s-l>मम पुत्राश्च भृत्याश्च राजानश्चैव संजय ॥ ३६ ॥</s-l></s-lg><s-lg><s-l>येन राजा महावीर्यः प्रविश्यान्तःपुरं पुरा ।</s-l><s-l>वासुदेवसहायेन जरासंधो निपातितः ॥ ३७ ॥</s-l></s-lg><s-lg><s-l>कृत्स्नेयं पृथिवी देवी जरासंधेन धीमता ।</s-l><s-l>मागधेन्द्रेण बलिना वशे कृत्वा प्रतापिता ॥ ३८ ॥</s-l></s-lg><s-lg><s-l>भीष्मप्रतापात्कुरवो नयेनान्धकवृष्णयः ।</s-l><s-l>ते न तस्य वशं जग्मुः केवलं दैवमेव वा ॥ ३९ ॥</s-l></s-lg><s-lg><s-l>स गत्वा पाण्डुपुत्रेण तरसा बाहुशालिना ।</s-l><s-l>अनायुधेन वीरेण निहतः किं ततोऽधिकम् ॥ ४० ॥</s-l></s-lg><s-lg><s-l>दीर्घकालेन संसिक्तं विषमाशीविषो यथा ।</s-l><s-l>स मोक्ष्यति रणे तेजः पुत्रेषु मम संजय ॥ ४१ ॥</s-l></s-lg><s-lg><s-l>महेन्द्र इव वज्रेण दानवान्देवसत्तमः ।</s-l><s-l>भीमसेनो गदापाणिः सूदयिष्यति मे सुतान् ॥ ४२ ॥</s-l></s-lg><s-lg><s-l>अविषह्यमनावार्यं तीव्रवेगपराक्रमम् ।</s-l><s-l>पश्यामीवातिताम्राक्षमापतन्तं वृकोदरम् ॥ ४३ ॥</s-l></s-lg><s-lg><s-l>अगदस्याप्यधनुषो विरथस्य विवर्मणः ।</s-l><s-l>बाहुभ्यां युध्यमानस्य कस्तिष्ठेदग्रतः पुमान् ॥ ४४ ॥</s-l></s-lg><s-lg><s-l>भीष्मो द्रोणश्च विप्रोऽयं कृपः शारद्वतस्तथा ।</s-l><s-l>जानन्त्येते यथैवाहं वीर्यज्ञस्तस्य धीमतः ॥ ४५ ॥</s-l></s-lg><s-lg><s-l>आर्यव्रतं तु जानन्तः संगरान्न बिभित्सवः ।</s-l><s-l>सेनामुखेषु स्थास्यन्ति मामकानां नरर्षभाः ॥ ४६ ॥</s-l></s-lg><s-lg><s-l>बलीयः सर्वतो दिष्टं पुरुषस्य विशेषतः ।</s-l><s-l>पश्यन्नपि जयं तेषां न नियच्छामि यत्सुतान् ॥ ४७ ॥</s-l></s-lg><s-lg><s-l>ते पुराणं महेष्वासा मार्गमैन्द्रं समास्थिताः ।</s-l><s-l>त्यक्ष्यन्ति तुमुले प्राणान्रक्षन्तः पार्थिवं यशः ॥ ४८ ॥</s-l></s-lg><s-lg><s-l>यथैषां मामकास्तात तथैषां पाण्डवा अपि ।</s-l><s-l>पौत्रा भीष्मस्य शिष्याश्च द्रोणस्य च कृपस्य च ॥ ४९ ॥</s-l></s-lg><s-lg><s-l>यत्त्वस्मदाश्रयं किंचिद्दत्तमिष्टं च संजय ।</s-l><s-l>तस्यापचितिमार्यत्वात्कर्तारः स्थविरास्त्रयः ॥ ५० ॥</s-l></s-lg><s-lg><s-l>आददानस्य शस्त्रं हि क्षत्रधर्मं परीप्सतः ।</s-l><s-l>निधनं ब्राह्मणस्याजौ वरमेवाहुरुत्तमम् ॥ ५१ ॥</s-l></s-lg><s-lg><s-l>स वै शोचामि सर्वान्वै ये युयुत्सन्ति पाण्डवान् ।</s-l><s-l>विक्रुष्टं विदुरेणादौ तदेतद्भयमागतम् ॥ ५२ ॥</s-l></s-lg><s-lg><s-l>न तु मन्ये विघाताय ज्ञानं दुःखस्य संजय ।</s-l><s-l>भवत्यतिबले ह्येतज्ज्ञानमप्युपघातकम् ॥ ५३ ॥</s-l></s-lg><s-lg><s-l>ऋषयो ह्यपि निर्मुक्ताः पश्यन्तो लोकसंग्रहान् ।</s-l><s-l>सुखे भवन्ति सुखिनस्तथा दुःखेन दुःखिताः ॥ ५४ ॥</s-l></s-lg><s-lg><s-l>किं पुनर्योऽहमासक्तस्तत्र तत्र सहस्रधा ।</s-l><s-l>पुत्रेषु राज्यदारेषु पौत्रेष्वपि च बन्धुषु ॥ ५५ ॥</s-l></s-lg><s-lg><s-l>संशये तु महत्यस्मिन्किं नु मे क्षममुत्तमम् ।</s-l><s-l>विनाशं ह्येव पश्यामि कुरूणामनुचिन्तयन् ॥ ५६ ॥</s-l></s-lg><s-lg><s-l>द्यूतप्रमुखमाभाति कुरूणां व्यसनं महत् ।</s-l><s-l>मन्देनैश्वर्यकामेन लोभात्पापमिदं कृतम् ॥ ५७ ॥</s-l></s-lg><s-lg><s-l>मन्ये पर्यायधर्मोऽयं कालस्यात्यन्तगामिनः ।</s-l><s-l>चक्रे प्रधिरिवासक्तो नास्य शक्यं पलायितुम् ॥ ५८ ॥</s-l></s-lg><s-lg><s-l>किं नु कार्यं कथं कुर्यां क्व नु गच्छामि संजय ।</s-l><s-l>एते नश्यन्ति कुरवो मन्दाः कालवशं गताः ॥ ५९ ॥</s-l></s-lg><s-lg><s-l>अवशोऽहं पुरा तात पुत्राणां निहते शते ।</s-l><s-l>श्रोष्यामि निनदं स्त्रीणां कथं मां मरणं स्पृशेत् ॥ ६० ॥</s-l></s-lg><s-lg><s-l>यथा निदाघे ज्वलनः समिद्धो दहेत्कक्षं वायुना चोद्यमानः ।</s-l><s-l>गदाहस्तः पाण्डवस्तद्वदेव हन्ता मदीयान्सहितोऽर्जुनेन ॥ ६१ ॥</s-l></s-lg>