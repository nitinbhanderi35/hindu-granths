<s-lg><s-l> धृतराष्ट्र उवाच ।</s-l><s-l>किमसौ पाण्डवो राजा धर्मपुत्रोऽभ्यभाषत ।</s-l><s-l>श्रुत्वेमा बहुलाः सेनाः प्रत्यर्थेन समागताः ॥ १ ॥</s-l></s-lg><s-lg><s-l>किमिच्छत्यभिसंरम्भाद्योत्स्यमानो युधिष्ठिरः ।</s-l><s-l>कस्य स्विद्भ्रातृपुत्राणां चिन्तासु मुखमीक्षते ॥ २ ॥</s-l></s-lg><s-lg><s-l>के स्विदेनं वारयन्ति शाम्य युध्येति वा पुनः ।</s-l><s-l>निकृत्या कोपितं मन्दैर्धर्मज्ञं धर्मचारिणम् ॥ ३ ॥</s-l></s-lg><s-lg><s-l> संजय उवाच ।</s-l><s-l>राज्ञो मुखमुदीक्षन्ते पाञ्चालाः पाण्डवैः सह ।</s-l><s-l>युधिष्ठिरस्य भद्रं ते स सर्वाननुशास्ति च ॥ ४ ॥</s-l></s-lg><s-lg><s-l>पृथग्भूताः पाण्डवानां पाञ्चालानां रथव्रजाः ।</s-l><s-l>आयान्तमभिनन्दन्ति कुन्तीपुत्रं युधिष्ठिरम् ॥ ५ ॥</s-l></s-lg><s-lg><s-l>तमः सूर्यमिवोद्यन्तं कौन्तेयं दीप्ततेजसम् ।</s-l><s-l>पाञ्चालाः प्रतिनन्दन्ति तेजोराशिमिवोद्यतम् ॥ ६ ॥</s-l></s-lg><s-lg><s-l>आ गोपालाविपालेभ्यो नन्दमानं युधिष्ठिरम् ।</s-l><s-l>पाञ्चालाः केकया मत्स्याः प्रतिनन्दन्ति पाण्डवम् ॥ ७ ॥</s-l></s-lg><s-lg><s-l>ब्राह्मण्यो राजपुत्र्यश्च विशां दुहितरश्च याः ।</s-l><s-l>क्रीडन्त्योऽभिसमायान्ति पार्थं संनद्धमीक्षितुम् ॥ ८ ॥</s-l></s-lg><s-lg><s-l> धृतराष्ट्र उवाच ।</s-l><s-l>संजयाचक्ष्व केनास्मान्पाण्डवा अभ्ययुञ्जत ।</s-l><s-l>धृष्टद्युम्नेन सेनान्या सोमकाः किंबला इव ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>गावल्गणिस्तु तत्पृष्टः सभायां कुरुसंसदि ।</s-l><s-l>निःश्वस्य सुभृशं दीर्घं मुहुः संचिन्तयन्निव ।</s-l><s-l>तत्रानिमित्ततो दैवात्सूतं कश्मलमाविशत् ॥ १० ॥</s-l></s-lg><s-lg><s-l>तदाचचक्षे पुरुषः सभायां राजसंसदि ।</s-l><s-l>संजयोऽयं महाराज मूर्च्छितः पतितो भुवि ।</s-l><s-l>वाचं न सृजते कांचिद्धीनप्रज्ञोऽल्पचेतनः ॥ ११ ॥</s-l></s-lg><s-lg><s-l> धृतराष्ट्र उवाच ।</s-l><s-l>अपश्यत्संजयो नूनं कुन्तीपुत्रान्महारथान् ।</s-l><s-l>तैरस्य पुरुषव्याघ्रैर्भृशमुद्वेजितं मनः ॥ १२ ॥</s-l></s-lg><s-lg><s-l> वैशंपायन उवाच ।</s-l><s-l>संजयश्चेतनां लब्ध्वा प्रत्याश्वस्येदमब्रवीत् ।</s-l><s-l>धृतराष्ट्रं महाराज सभायां कुरुसंसदि ॥ १३ ॥</s-l></s-lg><s-lg><s-l>दृष्टवानस्मि राजेन्द्र कुन्तीपुत्रान्महारथान् ।</s-l><s-l>मत्स्यराजगृहावासादवरोधेन कर्शितान् ।</s-l><s-l>शृणु यैर्हि महाराज पाण्डवा अभ्ययुञ्जत ॥ १४ ॥</s-l></s-lg><s-lg><s-l>यो नैव रोषान्न भयान्न कामान्नार्थकारणात् ।</s-l><s-l>न हेतुवादाद्धर्मात्मा सत्यं जह्यात्कथंचन ॥ १५ ॥</s-l></s-lg><s-lg><s-l>यः प्रमाणं महाराज धर्मे धर्मभृतां वरः ।</s-l><s-l>अजातशत्रुणा तेन पाण्डवा अभ्ययुञ्जत ॥ १६ ॥</s-l></s-lg><s-lg><s-l>यस्य बाहुबले तुल्यः पृथिव्यां नास्ति कश्चन ।</s-l><s-l>यो वै सर्वान्महीपालान्वशे चक्रे धनुर्धरः ।</s-l><s-l>तेन वो भीमसेनेन पाण्डवा अभ्ययुञ्जत ॥ १७ ॥</s-l></s-lg><s-lg><s-l>निःसृतानां जतुगृहाद्धिडिम्बात्पुरुषादकात् ।</s-l><s-l>य एषामभवद्द्वीपः कुन्तीपुत्रो वृकोदरः ॥ १८ ॥</s-l></s-lg><s-lg><s-l>याज्ञसेनीमथो यत्र सिन्धुराजोऽपकृष्टवान् ।</s-l><s-l>तत्रैषामभवद्द्वीपः कुन्तीपुत्रो वृकोदरः ॥ १९ ॥</s-l></s-lg><s-lg><s-l>यश्च तान्संगतान्सर्वान्पाण्डवान्वारणावते ।</s-l><s-l>दह्यतो मोचयामास तेन वस्तेऽभ्ययुञ्जत ॥ २० ॥</s-l></s-lg><s-lg><s-l>कृष्णायाश्चरता प्रीतिं येन क्रोधवशा हताः ।</s-l><s-l>प्रविश्य विषमं घोरं पर्वतं गन्धमादनम् ॥ २१ ॥</s-l></s-lg><s-lg><s-l>यस्य नागायुतं वीर्यं भुजयोः सारमर्पितम् ।</s-l><s-l>तेन वो भीमसेनेन पाण्डवा अभ्ययुञ्जत ॥ २२ ॥</s-l></s-lg><s-lg><s-l>कृष्णद्वितीयो विक्रम्य तुष्ट्यर्थं जातवेदसः ।</s-l><s-l>अजयद्यः पुरा वीरो युध्यमानं पुरंदरम् ॥ २३ ॥</s-l></s-lg><s-lg><s-l>यः स साक्षान्महादेवं गिरिशं शूलपाणिनम् ।</s-l><s-l>तोषयामास युद्धेन देवदेवमुमापतिम् ॥ २४ ॥</s-l></s-lg><s-lg><s-l>यश्च सर्वान्वशे चक्रे लोकपालान्धनुर्धरः ।</s-l><s-l>तेन वो विजयेनाजौ पाण्डवा अभ्ययुञ्जत ॥ २५ ॥</s-l></s-lg><s-lg><s-l>यः प्रतीचीं दिशं चक्रे वशे म्लेच्छगणायुताम् ।</s-l><s-l>स तत्र नकुलो योद्धा चित्रयोधी व्यवस्थितः ॥ २६ ॥</s-l></s-lg><s-lg><s-l>तेन वो दर्शनीयेन वीरेणातिधनुर्भृता ।</s-l><s-l>माद्रीपुत्रेण कौरव्य पाण्डवा अभ्ययुञ्जत ॥ २७ ॥</s-l></s-lg><s-lg><s-l>यः काशीनङ्गमगधान्कलिङ्गांश्च युधाजयत् ।</s-l><s-l>तेन वः सहदेवेन पाण्डवा अभ्ययुञ्जत ॥ २८ ॥</s-l></s-lg><s-lg><s-l>यस्य वीर्येण सदृशाश्चत्वारो भुवि मानवाः ।</s-l><s-l>अश्वत्थामा धृष्टकेतुः प्रद्युम्नो रुक्मिरेव च ॥ २९ ॥</s-l></s-lg><s-lg><s-l>तेन वः सहदेवेन पाण्डवा अभ्ययुञ्जत ।</s-l><s-l>यवीयसा नृवीरेण माद्रीनन्दिकरेण च ॥ ३० ॥</s-l></s-lg><s-lg><s-l>तपश्चचार या घोरं काशिकन्या पुरा सती ।</s-l><s-l>भीष्मस्य वधमिच्छन्ती प्रेत्यापि भरतर्षभ ॥ ३१ ॥</s-l></s-lg><s-lg><s-l>पाञ्चालस्य सुता जज्ञे दैवाच्च स पुनः पुमान् ।</s-l><s-l>स्त्रीपुंसोः पुरुषव्याघ्र यः स वेद गुणागुणान् ॥ ३२ ॥</s-l></s-lg><s-lg><s-l>यः कलिङ्गान्समापेदे पाञ्चालो युद्धदुर्मदः ।</s-l><s-l>शिखण्डिना वः कुरवः कृतास्त्रेणाभ्ययुञ्जत ॥ ३३ ॥</s-l></s-lg><s-lg><s-l>यां यक्षः पुरुषं चक्रे भीष्मस्य निधने किल ।</s-l><s-l>महेष्वासेन रौद्रेण पाण्डवा अभ्ययुञ्जत ॥ ३४ ॥</s-l></s-lg><s-lg><s-l>महेष्वासा राजपुत्रा भ्रातरः पञ्च केकयाः ।</s-l><s-l>सुमृष्टकवचाः शूरास्तैश्च वस्तेऽभ्ययुञ्जत ॥ ३५ ॥</s-l></s-lg><s-lg><s-l>यो दीर्घबाहुः क्षिप्रास्त्रो धृतिमान्सत्यविक्रमः ।</s-l><s-l>तेन वो वृष्णिवीरेण युयुधानेन संगरः ॥ ३६ ॥</s-l></s-lg><s-lg><s-l>य आसीच्छरणं काले पाण्डवानां महात्मनाम् ।</s-l><s-l>रणे तेन विराटेन पाण्डवा अभ्ययुञ्जत ॥ ३७ ॥</s-l></s-lg><s-lg><s-l>यः स काशिपती राजा वाराणस्यां महारथः ।</s-l><s-l>स तेषामभवद्योद्धा तेन वस्तेऽभ्ययुञ्जत ॥ ३८ ॥</s-l></s-lg><s-lg><s-l>शिशुभिर्दुर्जयैः संख्ये द्रौपदेयैर्महात्मभिः ।</s-l><s-l>आशीविषसमस्पर्शैः पाण्डवा अभ्ययुञ्जत ॥ ३९ ॥</s-l></s-lg><s-lg><s-l>यः कृष्णसदृशो वीर्ये युधिष्ठिरसमो दमे ।</s-l><s-l>तेनाभिमन्युना संख्ये पाण्डवा अभ्ययुञ्जत ॥ ४० ॥</s-l></s-lg><s-lg><s-l>यश्चैवाप्रतिमो वीर्ये धृष्टकेतुर्महायशाः ।</s-l><s-l>दुःसहः समरे क्रुद्धः शैशुपालिर्महारथः ।</s-l><s-l>तेन वश्चेदिराजेन पाण्डवा अभ्ययुञ्जत ॥ ४१ ॥</s-l></s-lg><s-lg><s-l>यः संश्रयः पाण्डवानां देवानामिव वासवः ।</s-l><s-l>तेन वो वासुदेवेन पाण्डवा अभ्ययुञ्जत ॥ ४२ ॥</s-l></s-lg><s-lg><s-l>तथा चेदिपतेर्भ्राता शरभो भरतर्षभ ।</s-l><s-l>करकर्षेण सहितस्ताभ्यां वस्तेऽभ्ययुञ्जत ॥ ४३ ॥</s-l></s-lg><s-lg><s-l>जारासंधिः सहदेवो जयत्सेनश्च तावुभौ ।</s-l><s-l>द्रुपदश्च महातेजा बलेन महता वृतः ।</s-l><s-l>त्यक्तात्मा पाण्डवार्थाय योत्स्यमानो व्यवस्थितः ॥ ४४ ॥</s-l></s-lg><s-lg><s-l>एते चान्ये च बहवः प्राच्योदीच्या महीक्षितः ।</s-l><s-l>शतशो यानपाश्रित्य धर्मराजो व्यवस्थितः ॥ ४५ ॥</s-l></s-lg>