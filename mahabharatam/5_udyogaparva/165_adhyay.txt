<s-lg><s-l> भीष्म उवाच ।</s-l><s-l>अचलो वृषकश्चैव भ्रातरौ सहितावुभौ ।</s-l><s-l>रथौ तव दुराधर्षौ शत्रून्विध्वंसयिष्यतः ॥ १ ॥</s-l></s-lg><s-lg><s-l>बलवन्तौ नरव्याघ्रौ दृढक्रोधौ प्रहारिणौ ।</s-l><s-l>गान्धारमुख्यौ तरुणौ दर्शनीयौ महाबलौ ॥ २ ॥</s-l></s-lg><s-lg><s-l>सखा ते दयितो नित्यं य एष रणकर्कशः ।</s-l><s-l>प्रोत्साहयति राजंस्त्वां विग्रहे पाण्डवैः सह ॥ ३ ॥</s-l></s-lg><s-lg><s-l>परुषः कत्थनो नीचः कर्णो वैकर्तनस्तव ।</s-l><s-l>मन्त्री नेता च बन्धुश्च मानी चात्यन्तमुच्छ्रितः ॥ ४ ॥</s-l></s-lg><s-lg><s-l>एष नैव रथः पूर्णो नाप्येवातिरथो नृप ।</s-l><s-l>वियुक्तः कवचेनैष सहजेन विचेतनः ।</s-l><s-l>कुण्डलाभ्यां च दिव्याभ्यां वियुक्तः सततं घृणी ॥ ५ ॥</s-l></s-lg><s-lg><s-l>अभिशापाच्च रामस्य ब्राह्मणस्य च भाषणात् ।</s-l><s-l>करणानां वियोगाच्च तेन मेऽर्धरथो मतः ।</s-l><s-l>नैष फल्गुनमासाद्य पुनर्जीवन्विमोक्ष्यते ॥ ६ ॥</s-l></s-lg><s-lg><s-l> संजय उवाच ।</s-l><s-l>ततोऽब्रवीन्महाबाहुर्द्रोणः शस्त्रभृतां वरः ।</s-l><s-l>एवमेतद्यथात्थ त्वं न मिथ्यास्तीति किंचन ॥ ७ ॥</s-l></s-lg><s-lg><s-l>रणे रणेऽतिमानी च विमुखश्चैव दृश्यते ।</s-l><s-l>घृणी कर्णः प्रमादी च तेन मेऽर्धरथो मतः ॥ ८ ॥</s-l></s-lg><s-lg><s-l>एतच्छ्रुत्वा तु राधेयः क्रोधादुत्फुल्ललोचनः ।</s-l><s-l>उवाच भीष्मं राजेन्द्र तुदन्वाग्भिः प्रतोदवत् ॥ ९ ॥</s-l></s-lg><s-lg><s-l>पितामह यथेष्टं मां वाक्शरैरुपकृन्तसि ।</s-l><s-l>अनागसं सदा द्वेषादेवमेव पदे पदे ।</s-l><s-l>मर्षयामि च तत्सर्वं दुर्योधनकृतेन वै ॥ १० ॥</s-l></s-lg><s-lg><s-l>त्वं तु मां मन्यसेऽशक्तं यथा कापुरुषं तथा ।</s-l><s-l>भवानर्धरथो मह्यं मतो नास्त्यत्र संशयः ॥ ११ ॥</s-l></s-lg><s-lg><s-l>सर्वस्य जगतश्चैव गाङ्गेय न मृषा वदे ।</s-l><s-l>कुरूणामहितो नित्यं न च राजावबुध्यते ॥ १२ ॥</s-l></s-lg><s-lg><s-l>को हि नाम समानेषु राजसूदात्तकर्मसु ।</s-l><s-l>तेजोवधमिमं कुर्याद्विभेदयिषुराहवे ।</s-l><s-l>यथा त्वं गुणनिर्देशादपराधं चिकीर्षसि ॥ १३ ॥</s-l></s-lg><s-lg><s-l>न हायनैर्न पलितैर्न वित्तैर्न च बन्धुभिः ।</s-l><s-l>महारथत्वं संख्यातुं शक्यं क्षत्रस्य कौरव ॥ १४ ॥</s-l></s-lg><s-lg><s-l>बलज्येष्ठं स्मृतं क्षत्रं मन्त्रज्येष्ठा द्विजातयः ।</s-l><s-l>धनज्येष्ठाः स्मृता वैश्याः शूद्रास्तु वयसाधिकाः ॥ १५ ॥</s-l></s-lg><s-lg><s-l>यथेच्छकं स्वयंग्राहाद्रथानतिरथांस्तथा ।</s-l><s-l>कामद्वेषसमायुक्तो मोहात्प्रकुरुते भवान् ॥ १६ ॥</s-l></s-lg><s-lg><s-l>दुर्योधन महाबाहो साधु सम्यगवेक्ष्यताम् ।</s-l><s-l>त्यज्यतां दुष्टभावोऽयं भीष्मः किल्बिषकृत्तव ॥ १७ ॥</s-l></s-lg><s-lg><s-l>भिन्ना हि सेना नृपते दुःसंधेया भवत्युत ।</s-l><s-l>मौलापि पुरुषव्याघ्र किमु नाना समुत्थिता ॥ १८ ॥</s-l></s-lg><s-lg><s-l>एषां द्वैधं समुत्पन्नं योधानां युधि भारत ।</s-l><s-l>तेजोवधो नः क्रियते प्रत्यक्षेण विशेषतः ॥ १९ ॥</s-l></s-lg><s-lg><s-l>रथानां क्व च विज्ञानं क्व च भीष्मोऽल्पचेतनः ।</s-l><s-l>अहमावारयिष्यामि पाण्डवानामनीकिनीम् ॥ २० ॥</s-l></s-lg><s-lg><s-l>आसाद्य माममोघेषुं गमिष्यन्ति दिशो दश ।</s-l><s-l>पाण्डवाः सहपञ्चालाः शार्दूलं वृषभा इव ॥ २१ ॥</s-l></s-lg><s-lg><s-l>क्व च युद्धविमर्दो वा मन्त्राः सुव्याहृतानि वा ।</s-l><s-l>क्व च भीष्मो गतवया मन्दात्मा कालमोहितः ॥ २२ ॥</s-l></s-lg><s-lg><s-l>स्पर्धते हि सदा नित्यं सर्वेण जगता सह ।</s-l><s-l>न चान्यं पुरुषं कंचिन्मन्यते मोघदर्शनः ॥ २३ ॥</s-l></s-lg><s-lg><s-l>श्रोतव्यं खलु वृद्धानामिति शास्त्रनिदर्शनम् ।</s-l><s-l>न त्वेवाप्यतिवृद्धानां पुनर्बाला हि ते मताः ॥ २४ ॥</s-l></s-lg><s-lg><s-l>अहमेको हनिष्यामि पाण्डवान्नात्र संशयः ।</s-l><s-l>सुयुद्धे राजशार्दूल यशो भीष्मं गमिष्यति ॥ २५ ॥</s-l></s-lg><s-lg><s-l>कृतः सेनापतिस्त्वेष त्वया भीष्मो नराधिप ।</s-l><s-l>सेनापतिं गुणो गन्ता न तु योधान्कथंचन ॥ २६ ॥</s-l></s-lg><s-lg><s-l>नाहं जीवति गाङ्गेये योत्स्ये राजन्कथंचन ।</s-l><s-l>हते तु भीष्मे योधास्मि सर्वैरेव महारथैः ॥ २७ ॥</s-l></s-lg>