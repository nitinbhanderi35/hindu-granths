<s-lg><s-l> वैशंपायन उवाच ।</s-l><s-l>एतच्छ्रुत्वा महाबाहुः केशवः प्रहसन्निव ।</s-l><s-l>अभूतपूर्वं भीमस्य मार्दवोपगतं वचः ॥ १ ॥</s-l></s-lg><s-lg><s-l>गिरेरिव लघुत्वं तच्छीतत्वमिव पावके ।</s-l><s-l>मत्वा रामानुजः शौरिः शार्ङ्गधन्वा वृकोदरम् ॥ २ ॥</s-l></s-lg><s-lg><s-l>संतेजयंस्तदा वाग्भिर्मातरिश्वेव पावकम् ।</s-l><s-l>उवाच भीममासीनं कृपयाभिपरिप्लुतम् ॥ ३ ॥</s-l></s-lg><s-lg><s-l>त्वमन्यदा भीमसेन युद्धमेव प्रशंससि ।</s-l><s-l>वधाभिनन्दिनः क्रूरान्धार्तराष्ट्रान्मिमर्दिषुः ॥ ४ ॥</s-l></s-lg><s-lg><s-l>न च स्वपिषि जागर्षि न्युब्जः शेषे परंतप ।</s-l><s-l>घोरामशान्तां रुशतीं सदा वाचं प्रभाषसे ॥ ५ ॥</s-l></s-lg><s-lg><s-l>निःश्वसन्नग्निवर्णेन संतप्तः स्वेन मन्युना ।</s-l><s-l>अप्रशान्तमना भीम सधूम इव पावकः ॥ ६ ॥</s-l></s-lg><s-lg><s-l>एकान्ते निष्टनञ्शेषे भारार्त इव दुर्बलः ।</s-l><s-l>अपि त्वां केचिदुन्मत्तं मन्यन्तेऽतद्विदो जनाः ॥ ७ ॥</s-l></s-lg><s-lg><s-l>आरुज्य वृक्षान्निर्मूलान्गजः परिभुजन्निव ।</s-l><s-l>निघ्नन्पद्भिः क्षितिं भीम निष्टनन्परिधावसि ॥ ८ ॥</s-l></s-lg><s-lg><s-l>नास्मिञ्जनेऽभिरमसे रहः क्षियसि पाण्डव ।</s-l><s-l>नान्यं निशि दिवा वापि कदाचिदभिनन्दसि ॥ ९ ॥</s-l></s-lg><s-lg><s-l>अकस्मात्स्मयमानश्च रहस्यास्से रुदन्निव ।</s-l><s-l>जान्वोर्मूर्धानमाधाय चिरमास्से प्रमीलितः ॥ १० ॥</s-l></s-lg><s-lg><s-l>भ्रुकुटिं च पुनः कुर्वन्नोष्ठौ च विलिहन्निव ।</s-l><s-l>अभीक्ष्णं दृश्यसे भीम सर्वं तन्मन्युकारितम् ॥ ११ ॥</s-l></s-lg><s-lg><s-l>यथा पुरस्तात्सविता दृश्यते शुक्रमुच्चरन् ।</s-l><s-l>यथा च पश्चान्निर्मुक्तो ध्रुवं पर्येति रश्मिवान् ॥ १२ ॥</s-l></s-lg><s-lg><s-l>तथा सत्यं ब्रवीम्येतन्नास्ति तस्य व्यतिक्रमः ।</s-l><s-l>हन्ताहं गदयाभ्येत्य दुर्योधनममर्षणम् ॥ १३ ॥</s-l></s-lg><s-lg><s-l>इति स्म मध्ये भ्रातॄणां सत्येनालभसे गदाम् ।</s-l><s-l>तस्य ते प्रशमे बुद्धिर्धीयतेऽद्य परंतप ॥ १४ ॥</s-l></s-lg><s-lg><s-l>अहो युद्धप्रतीपानि युद्धकाल उपस्थिते ।</s-l><s-l>पश्यसीवाप्रतीपानि किं त्वां भीर्भीम विन्दति ॥ १५ ॥</s-l></s-lg><s-lg><s-l>अहो पार्थ निमित्तानि विपरीतानि पश्यसि ।</s-l><s-l>स्वप्नान्ते जागरान्ते च तस्मात्प्रशममिच्छसि ॥ १६ ॥</s-l></s-lg><s-lg><s-l>अहो नाशंससे किंचित्पुंस्त्वं क्लीब इवात्मनि ।</s-l><s-l>कश्मलेनाभिपन्नोऽसि तेन ते विकृतं मनः ॥ १७ ॥</s-l></s-lg><s-lg><s-l>उद्वेपते ते हृदयं मनस्ते प्रविषीदति ।</s-l><s-l>ऊरुस्तम्भगृहीतोऽसि तस्मात्प्रशममिच्छसि ॥ १८ ॥</s-l></s-lg><s-lg><s-l>अनित्यं किल मर्त्यस्य चित्तं पार्थ चलाचलम् ।</s-l><s-l>वातवेगप्रचलिता अष्ठीला शाल्मलेरिव ॥ १९ ॥</s-l></s-lg><s-lg><s-l>तवैषा विकृता बुद्धिर्गवां वागिव मानुषी ।</s-l><s-l>मनांसि पाण्डुपुत्राणां मज्जयत्यप्लवानिव ॥ २० ॥</s-l></s-lg><s-lg><s-l>इदं मे महदाश्चर्यं पर्वतस्येव सर्पणम् ।</s-l><s-l>यदीदृशं प्रभाषेथा भीमसेनासमं वचः ॥ २१ ॥</s-l></s-lg><s-lg><s-l>स दृष्ट्वा स्वानि कर्माणि कुले जन्म च भारत ।</s-l><s-l>उत्तिष्ठस्व विषादं मा कृथा वीर स्थिरो भव ॥ २२ ॥</s-l></s-lg><s-lg><s-l>न चैतदनुरूपं ते यत्ते ग्लानिररिंदम ।</s-l><s-l>यदोजसा न लभते क्षत्रियो न तदश्नुते ॥ २३ ॥</s-l></s-lg>