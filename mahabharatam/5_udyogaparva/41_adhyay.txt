<s-lg><s-l> धृतराष्ट्र उवाच ।</s-l><s-l>अनुक्तं यदि ते किंचिद्वाचा विदुर विद्यते ।</s-l><s-l>तन्मे शुश्रूषवे ब्रूहि विचित्राणि हि भाषसे ॥ १ ॥</s-l></s-lg><s-lg><s-l> विदुर उवाच ।</s-l><s-l>धृतराष्ट्र कुमारो वै यः पुराणः सनातनः ।</s-l><s-l>सनत्सुजातः प्रोवाच मृत्युर्नास्तीति भारत ॥ २ ॥</s-l></s-lg><s-lg><s-l>स ते गुह्यान्प्रकाशांश्च सर्वान्हृदयसंश्रयान् ।</s-l><s-l>प्रवक्ष्यति महाराज सर्वबुद्धिमतां वरः ॥ ३ ॥</s-l></s-lg><s-lg><s-l> धृतराष्ट्र उवाच ।</s-l><s-l>किं त्वं न वेद तद्भूयो यन्मे ब्रूयात्सनातनः ।</s-l><s-l>त्वमेव विदुर ब्रूहि प्रज्ञाशेषोऽस्ति चेत्तव ॥ ४ ॥</s-l></s-lg><s-lg><s-l> विदुर उवाच ।</s-l><s-l>शूद्रयोनावहं जातो नातोऽन्यद्वक्तुमुत्सहे ।</s-l><s-l>कुमारस्य तु या बुद्धिर्वेद तां शाश्वतीमहम् ॥ ५ ॥</s-l></s-lg><s-lg><s-l>ब्राह्मीं हि योनिमापन्नः सुगुह्यमपि यो वदेत् ।</s-l><s-l>न तेन गर्ह्यो देवानां तस्मादेतद्ब्रवीमि ते ॥ ६ ॥</s-l></s-lg><s-lg><s-l> धृतराष्ट्र उवाच ।</s-l><s-l>ब्रवीहि विदुर त्वं मे पुराणं तं सनातनम् ।</s-l><s-l>कथमेतेन देहेन स्यादिहैव समागमः ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>चिन्तयामास विदुरस्तमृषिं संशितव्रतम् ।</s-l><s-l>स च तच्चिन्तितं ज्ञात्वा दर्शयामास भारत ॥ ८ ॥</s-l></s-lg><s-lg><s-l>स चैनं प्रतिजग्राह विधिदृष्टेन कर्मणा ।</s-l><s-l>सुखोपविष्टं विश्रान्तमथैनं विदुरोऽब्रवीत् ॥ ९ ॥</s-l></s-lg><s-lg><s-l>भगवन्संशयः कश्चिद्धृतराष्ट्रस्य मानसे ।</s-l><s-l>यो न शक्यो मया वक्तुं तमस्मै वक्तुमर्हसि ।</s-l><s-l>यं श्रुत्वायं मनुष्येन्द्रः सुखदुःखातिगो भवेत् ॥ १० ॥</s-l></s-lg><s-lg><s-l>लाभालाभौ प्रियद्वेष्यौ यथैनं न जरान्तकौ ।</s-l><s-l>विषहेरन्भयामर्षौ क्षुत्पिपासे मदोद्भवौ ।</s-l><s-l>अरतिश्चैव तन्द्री च कामक्रोधौ क्षयोदयौ ॥ ११ ॥</s-l></s-lg>