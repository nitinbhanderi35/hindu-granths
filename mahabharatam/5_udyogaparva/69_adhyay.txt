<s-lg><s-l> धृतराष्ट्र उवाच ।</s-l><s-l>चक्षुष्मतां वै स्पृहयामि संजय द्रक्ष्यन्ति ये वासुदेवं समीपे ।</s-l><s-l>विभ्राजमानं वपुषा परेण प्रकाशयन्तं प्रदिशो दिशश्च ॥ १ ॥</s-l></s-lg><s-lg><s-l>ईरयन्तं भारतीं भारतानामभ्यर्चनीयां शंकरीं सृञ्जयानाम् ।</s-l><s-l>बुभूषद्भिर्ग्रहणीयामनिन्द्यां परासूनामग्रहणीयरूपाम् ॥ २ ॥</s-l></s-lg><s-lg><s-l>समुद्यन्तं सात्वतमेकवीरं प्रणेतारमृषभं यादवानाम् ।</s-l><s-l>निहन्तारं क्षोभणं शात्रवाणां मुष्णन्तं च द्विषतां वै यशांसि ॥ ३ ॥</s-l></s-lg><s-lg><s-l>द्रष्टारो हि कुरवस्तं समेता महात्मानं शत्रुहणं वरेण्यम् ।</s-l><s-l>ब्रुवन्तं वाचमनृशंसरूपां वृष्णिश्रेष्ठं मोहयन्तं मदीयान् ॥ ४ ॥</s-l></s-lg><s-lg><s-l>ऋषिं सनातनतमं विपश्चितं वाचः समुद्रं कलशं यतीनाम् ।</s-l><s-l>अरिष्टनेमिं गरुडं सुपर्णं पतिं प्रजानां भुवनस्य धाम ॥ ५ ॥</s-l></s-lg><s-lg><s-l>सहस्रशीर्षं पुरुषं पुराणमनादिमध्यान्तमनन्तकीर्तिम् ।</s-l><s-l>शुक्रस्य धातारमजं जनित्रं परं परेभ्यः शरणं प्रपद्ये ॥ ६ ॥</s-l></s-lg><s-lg><s-l>त्रैलोक्यनिर्माणकरं जनित्रं देवासुराणामथ नागरक्षसाम् ।</s-l><s-l>नराधिपानां विदुषां प्रधानमिन्द्रानुजं तं शरणं प्रपद्ये ॥ ७ ॥</s-l></s-lg>