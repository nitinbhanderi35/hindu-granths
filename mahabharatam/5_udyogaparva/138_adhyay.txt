<s-lg><s-l> धृतराष्ट्र उवाच ।</s-l><s-l>राजपुत्रैः परिवृतस्तथामात्यैश्च संजय ।</s-l><s-l>उपारोप्य रथे कर्णं निर्यातो मधुसूदनः ॥ १ ॥</s-l></s-lg><s-lg><s-l>किमब्रवीद्रथोपस्थे राधेयं परवीरहा ।</s-l><s-l>कानि सान्त्वानि गोविन्दः सूतपुत्रे प्रयुक्तवान् ॥ २ ॥</s-l></s-lg><s-lg><s-l>ओघमेघस्वनः काले यत्कृष्णः कर्णमब्रवीत् ।</s-l><s-l>मृदु वा यदि वा तीक्ष्णं तन्ममाचक्ष्व संजय ॥ ३ ॥</s-l></s-lg><s-lg><s-l> संजय उवाच ।</s-l><s-l>आनुपूर्व्येण वाक्यानि श्लक्ष्णानि च मृदूनि च ।</s-l><s-l>प्रियाणि धर्मयुक्तानि सत्यानि च हितानि च ॥ ४ ॥</s-l></s-lg><s-lg><s-l>हृदयग्रहणीयानि राधेयं मधुसूदनः ।</s-l><s-l>यान्यब्रवीदमेयात्मा तानि मे शृणु भारत ॥ ५ ॥</s-l></s-lg><s-lg><s-l> वासुदेव उवाच ।</s-l><s-l>उपासितास्ते राधेय ब्राह्मणा वेदपारगाः ।</s-l><s-l>तत्त्वार्थं परिपृष्टाश्च नियतेनानसूयया ॥ ६ ॥</s-l></s-lg><s-lg><s-l>त्वमेव कर्ण जानासि वेदवादान्सनातनान् ।</s-l><s-l>त्वं ह्येव धर्मशास्त्रेषु सूक्ष्मेषु परिनिष्ठितः ॥ ७ ॥</s-l></s-lg><s-lg><s-l>कानीनश्च सहोढश्च कन्यायां यश्च जायते ।</s-l><s-l>वोढारं पितरं तस्य प्राहुः शास्त्रविदो जनाः ॥ ८ ॥</s-l></s-lg><s-lg><s-l>सोऽसि कर्ण तथा जातः पाण्डोः पुत्रोऽसि धर्मतः ।</s-l><s-l>निग्रहाद्धर्मशास्त्राणामेहि राजा भविष्यसि ॥ ९ ॥</s-l></s-lg><s-lg><s-l>पितृपक्षे हि ते पार्था मातृपक्षे च वृष्णयः ।</s-l><s-l>द्वौ पक्षावभिजानीहि त्वमेतौ पुरुषर्षभ ॥ १० ॥</s-l></s-lg><s-lg><s-l>मया सार्धमितो यातमद्य त्वां तात पाण्डवाः ।</s-l><s-l>अभिजानन्तु कौन्तेयं पूर्वजातं युधिष्ठिरात् ॥ ११ ॥</s-l></s-lg><s-lg><s-l>पादौ तव ग्रहीष्यन्ति भ्रातरः पञ्च पाण्डवाः ।</s-l><s-l>द्रौपदेयास्तथा पञ्च सौभद्रश्चापराजितः ॥ १२ ॥</s-l></s-lg><s-lg><s-l>राजानो राजपुत्राश्च पाण्डवार्थे समागताः ।</s-l><s-l>पादौ तव ग्रहीष्यन्ति सर्वे चान्धकवृष्णयः ॥ १३ ॥</s-l></s-lg><s-lg><s-l>हिरण्मयांश्च ते कुम्भान्राजतान्पार्थिवांस्तथा ।</s-l><s-l>ओषध्यः सर्वबीजानि सर्वरत्नानि वीरुधः ॥ १४ ॥</s-l></s-lg><s-lg><s-l>राजन्या राजकन्याश्चाप्यानयन्त्वभिषेचनम् ।</s-l><s-l>षष्ठे च त्वां तथा काले द्रौपद्युपगमिष्यति ॥ १५ ॥</s-l></s-lg><s-lg><s-l>अद्य त्वामभिषिञ्चन्तु चातुर्वैद्या द्विजातयः ।</s-l><s-l>पुरोहितः पाण्डवानां व्याघ्रचर्मण्यवस्थितम् ॥ १६ ॥</s-l></s-lg><s-lg><s-l>तथैव भ्रातरः पञ्च पाण्डवाः पुरुषर्षभाः ।</s-l><s-l>द्रौपदेयास्तथा पञ्च पाञ्चालाश्चेदयस्तथा ॥ १७ ॥</s-l></s-lg><s-lg><s-l>अहं च त्वाभिषेक्ष्यामि राजानं पृथिवीपतिम् ।</s-l><s-l>युवराजोऽस्तु ते राजा कुन्तीपुत्रो युधिष्ठिरः ॥ १८ ॥</s-l></s-lg><s-lg><s-l>गृहीत्वा व्यजनं श्वेतं धर्मात्मा संशितव्रतः ।</s-l><s-l>उपान्वारोहतु रथं कुन्तीपुत्रो युधिष्ठिरः ॥ १९ ॥</s-l></s-lg><s-lg><s-l>छत्रं च ते महच्छ्वेतं भीमसेनो महाबलः ।</s-l><s-l>अभिषिक्तस्य कौन्तेय कौन्तेयो धारयिष्यति ॥ २० ॥</s-l></s-lg><s-lg><s-l>किङ्किणीशतनिर्घोषं वैयाघ्रपरिवारणम् ।</s-l><s-l>रथं श्वेतहयैर्युक्तमर्जुनो वाहयिष्यति ॥ २१ ॥</s-l></s-lg><s-lg><s-l>अभिमन्युश्च ते नित्यं प्रत्यासन्नो भविष्यति ।</s-l><s-l>नकुलः सहदेवश्च द्रौपदेयाश्च पञ्च ये ॥ २२ ॥</s-l></s-lg><s-lg><s-l>पाञ्चालास्त्वानुयास्यन्ति शिखण्डी च महारथः ।</s-l><s-l>अहं च त्वानुयास्यामि सर्वे चान्धकवृष्णयः ।</s-l><s-l>दाशार्हाः परिवारास्ते दाशार्णाश्च विशां पते ॥ २३ ॥</s-l></s-lg><s-lg><s-l>भुङ्क्ष्व राज्यं महाबाहो भ्रातृभिः सह पाण्डवैः ।</s-l><s-l>जपैर्होमैश्च संयुक्तो मङ्गलैश्च पृथग्विधैः ॥ २४ ॥</s-l></s-lg><s-lg><s-l>पुरोगमाश्च ते सन्तु द्रविडाः सह कुन्तलैः ।</s-l><s-l>आन्ध्रास्तालचराश्चैव चूचुपा वेणुपास्तथा ॥ २५ ॥</s-l></s-lg><s-lg><s-l>स्तुवन्तु त्वाद्य बहुशः स्तुतिभिः सूतमागधाः ।</s-l><s-l>विजयं वसुषेणस्य घोषयन्तु च पाण्डवाः ॥ २६ ॥</s-l></s-lg><s-lg><s-l>स त्वं परिवृतः पार्थैर्नक्षत्रैरिव चन्द्रमाः ।</s-l><s-l>प्रशाधि राज्यं कौन्तेय कुन्तीं च प्रतिनन्दय ॥ २७ ॥</s-l></s-lg><s-lg><s-l>मित्राणि ते प्रहृष्यन्तु व्यथन्तु रिपवस्तथा ।</s-l><s-l>सौभ्रात्रं चैव तेऽद्यास्तु भ्रातृभिः सह पाण्डवैः ॥ २८ ॥</s-l></s-lg>