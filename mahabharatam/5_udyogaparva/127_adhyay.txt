<s-lg><s-l> वैशंपायन उवाच ।</s-l><s-l>कृष्णस्य वचनं श्रुत्वा धृतराष्ट्रो जनेश्वरः ।</s-l><s-l>विदुरं सर्वधर्मज्ञं त्वरमाणोऽभ्यभाषत ॥ १ ॥</s-l></s-lg><s-lg><s-l>गच्छ तात महाप्राज्ञां गान्धारीं दीर्घदर्शिनीम् ।</s-l><s-l>आनयेह तया सार्धमनुनेष्यामि दुर्मतिम् ॥ २ ॥</s-l></s-lg><s-lg><s-l>यदि सापि दुरात्मानं शमयेद्दुष्टचेतसम् ।</s-l><s-l>अपि कृष्णस्य सुहृदस्तिष्ठेम वचने वयम् ॥ ३ ॥</s-l></s-lg><s-lg><s-l>अपि लोभाभिभूतस्य पन्थानमनुदर्शयेत् ।</s-l><s-l>दुर्बुद्धेर्दुःसहायस्य समर्थं ब्रुवती वचः ॥ ४ ॥</s-l></s-lg><s-lg><s-l>अपि नो व्यसनं घोरं दुर्योधनकृतं महत् ।</s-l><s-l>शमयेच्चिररात्राय योगक्षेमवदव्ययम् ॥ ५ ॥</s-l></s-lg><s-lg><s-l>राज्ञस्तु वचनं श्रुत्वा विदुरो दीर्घदर्शिनीम् ।</s-l><s-l>आनयामास गान्धारीं धृतराष्ट्रस्य शासनात् ॥ ६ ॥</s-l></s-lg><s-lg><s-l> धृतराष्ट्र उवाच ।</s-l><s-l>एष गान्धारि पुत्रस्ते दुरात्मा शासनातिगः ।</s-l><s-l>ऐश्वर्यलोभादैश्वर्यं जीवितं च प्रहास्यति ॥ ७ ॥</s-l></s-lg><s-lg><s-l>अशिष्टवदमर्यादः पापैः सह दुरात्मभिः ।</s-l><s-l>सभाया निर्गतो मूढो व्यतिक्रम्य सुहृद्वचः ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>सा भर्तुर्वचनं श्रुत्वा राजपुत्री यशस्विनी ।</s-l><s-l>अन्विच्छन्ती महच्छ्रेयो गान्धारी वाक्यमब्रवीत् ॥ ९ ॥</s-l></s-lg><s-lg><s-l>आनयेह सुतं क्षिप्रं राज्यकामुकमातुरम् ।</s-l><s-l>न हि राज्यमशिष्टेन शक्यं धर्मार्थलोपिना ॥ १० ॥</s-l></s-lg><s-lg><s-l>त्वं ह्येवात्र भृशं गर्ह्यो धृतराष्ट्र सुतप्रियः ।</s-l><s-l>यो जानन्पापतामस्य तत्प्रज्ञामनुवर्तसे ॥ ११ ॥</s-l></s-lg><s-lg><s-l>स एष काममन्युभ्यां प्रलब्धो मोहमास्थितः ।</s-l><s-l>अशक्योऽद्य त्वया राजन्विनिवर्तयितुं बलात् ॥ १२ ॥</s-l></s-lg><s-lg><s-l>राज्यप्रदाने मूढस्य बालिशस्य दुरात्मनः ।</s-l><s-l>दुःसहायस्य लुब्धस्य धृतराष्ट्रोऽश्नुते फलम् ॥ १३ ॥</s-l></s-lg><s-lg><s-l>कथं हि स्वजने भेदमुपेक्षेत महामतिः ।</s-l><s-l>भिन्नं हि स्वजनेन त्वां प्रसहिष्यन्ति शत्रवः ॥ १४ ॥</s-l></s-lg><s-lg><s-l>या हि शक्या महाराज साम्ना दानेन वा पुनः ।</s-l><s-l>निस्तर्तुमापदः स्वेषु दण्डं कस्तत्र पातयेत् ॥ १५ ॥</s-l></s-lg><s-lg><s-l>शासनाद्धृतराष्ट्रस्य दुर्योधनममर्षणम् ।</s-l><s-l>मातुश्च वचनात्क्षत्ता सभां प्रावेशयत्पुनः ॥ १६ ॥</s-l></s-lg><s-lg><s-l>स मातुर्वचनाकाङ्क्षी प्रविवेश सभां पुनः ।</s-l><s-l>अभिताम्रेक्षणः क्रोधान्निःश्वसन्निव पन्नगः ॥ १७ ॥</s-l></s-lg><s-lg><s-l>तं प्रविष्टमभिप्रेक्ष्य पुत्रमुत्पथमास्थितम् ।</s-l><s-l>विगर्हमाणा गान्धारी समर्थं वाक्यमब्रवीत् ॥ १८ ॥</s-l></s-lg><s-lg><s-l>दुर्योधन निबोधेदं वचनं मम पुत्रक ।</s-l><s-l>हितं ते सानुबन्धस्य तथायत्यां सुखोदयम् ॥ १९ ॥</s-l></s-lg><s-lg><s-l>भीष्मस्य तु पितुश्चैव मम चापचितिः कृता ।</s-l><s-l>भवेद्द्रोणमुखानां च सुहृदां शाम्यता त्वया ॥ २० ॥</s-l></s-lg><s-lg><s-l>न हि राज्यं महाप्राज्ञ स्वेन कामेन शक्यते ।</s-l><s-l>अवाप्तुं रक्षितुं वापि भोक्तुं वा भरतर्षभ ॥ २१ ॥</s-l></s-lg><s-lg><s-l>न ह्यवश्येन्द्रियो राज्यमश्नीयाद्दीर्घमन्तरम् ।</s-l><s-l>विजितात्मा तु मेधावी स राज्यमभिपालयेत् ॥ २२ ॥</s-l></s-lg><s-lg><s-l>कामक्रोधौ हि पुरुषमर्थेभ्यो व्यपकर्षतः ।</s-l><s-l>तौ तु शत्रू विनिर्जित्य राजा विजयते महीम् ॥ २३ ॥</s-l></s-lg><s-lg><s-l>लोकेश्वरप्रभुत्वं हि महदेतद्दुरात्मभिः ।</s-l><s-l>राज्यं नामेप्सितं स्थानं न शक्यमभिरक्षितुम् ॥ २४ ॥</s-l></s-lg><s-lg><s-l>इन्द्रियाणि महत्प्रेप्सुर्नियच्छेदर्थधर्मयोः ।</s-l><s-l>इन्द्रियैर्नियतैर्बुद्धिर्वर्धतेऽग्निरिवेन्धनैः ॥ २५ ॥</s-l></s-lg><s-lg><s-l>अविधेयानि हीमानि व्यापादयितुमप्यलम् ।</s-l><s-l>अविधेया इवादान्ता हयाः पथि कुसारथिम् ॥ २६ ॥</s-l></s-lg><s-lg><s-l>अविजित्य य आत्मानममात्यान्विजिगीषते ।</s-l><s-l>अजितात्माजितामात्यः सोऽवशः परिहीयते ॥ २७ ॥</s-l></s-lg><s-lg><s-l>आत्मानमेव प्रथमं देशरूपेण यो जयेत् ।</s-l><s-l>ततोऽमात्यानमित्रांश्च न मोघं विजिगीषते ॥ २८ ॥</s-l></s-lg><s-lg><s-l>वश्येन्द्रियं जितामात्यं धृतदण्डं विकारिषु ।</s-l><s-l>परीक्ष्यकारिणं धीरमत्यन्तं श्रीर्निषेवते ॥ २९ ॥</s-l></s-lg><s-lg><s-l>क्षुद्राक्षेणेव जालेन झषावपिहितावुभौ ।</s-l><s-l>कामक्रोधौ शरीरस्थौ प्रज्ञानं तौ विलुम्पतः ॥ ३० ॥</s-l></s-lg><s-lg><s-l>याभ्यां हि देवाः स्वर्यातुः स्वर्गस्यापिदधुर्मुखम् ।</s-l><s-l>बिभ्यतोऽनुपरागस्य कामक्रोधौ स्म वर्धितौ ॥ ३१ ॥</s-l></s-lg><s-lg><s-l>कामं क्रोधं च लोभं च दम्भं दर्पं च भूमिपः ।</s-l><s-l>सम्यग्विजेतुं यो वेद स महीमभिजायते ॥ ३२ ॥</s-l></s-lg><s-lg><s-l>सततं निग्रहे युक्त इन्द्रियाणां भवेन्नृपः ।</s-l><s-l>ईप्सन्नर्थं च धर्मं च द्विषतां च पराभवम् ॥ ३३ ॥</s-l></s-lg><s-lg><s-l>कामाभिभूतः क्रोधाद्वा यो मिथ्या प्रतिपद्यते ।</s-l><s-l>स्वेषु चान्येषु वा तस्य न सहाया भवन्त्युत ॥ ३४ ॥</s-l></s-lg><s-lg><s-l>एकीभूतैर्महाप्राज्ञैः शूरैररिनिबर्हणैः ।</s-l><s-l>पाण्डवैः पृथिवीं तात भोक्ष्यसे सहितः सुखी ॥ ३५ ॥</s-l></s-lg><s-lg><s-l>यथा भीष्मः शांतनवो द्रोणश्चापि महारथः ।</s-l><s-l>आहतुस्तात तत्सत्यमजेयौ कृष्णपाण्डवौ ॥ ३६ ॥</s-l></s-lg><s-lg><s-l>प्रपद्यस्व महाबाहुं कृष्णमक्लिष्टकारिणम् ।</s-l><s-l>प्रसन्नो हि सुखाय स्यादुभयोरेव केशवः ॥ ३७ ॥</s-l></s-lg><s-lg><s-l>सुहृदामर्थकामानां यो न तिष्ठति शासने ।</s-l><s-l>प्राज्ञानां कृतविद्यानां स नरः शत्रुनन्दनः ॥ ३८ ॥</s-l></s-lg><s-lg><s-l>न युद्धे तात कल्याणं न धर्मार्थौ कुतः सुखम् ।</s-l><s-l>न चापि विजयो नित्यं मा युद्धे चेत आधिथाः ॥ ३९ ॥</s-l></s-lg><s-lg><s-l>भीष्मेण हि महाप्राज्ञ पित्रा ते बाह्लिकेन च ।</s-l><s-l>दत्तोंऽशः पाण्डुपुत्राणां भेदाद्भीतैररिंदम ॥ ४० ॥</s-l></s-lg><s-lg><s-l>तस्य चैतत्प्रदानस्य फलमद्यानुपश्यसि ।</s-l><s-l>यद्भुङ्क्षे पृथिवीं सर्वां शूरैर्निहतकण्टकाम् ॥ ४१ ॥</s-l></s-lg><s-lg><s-l>प्रयच्छ पाण्डुपुत्राणां यथोचितमरिंदम ।</s-l><s-l>यदीच्छसि सहामात्यो भोक्तुमर्धं महीक्षिताम् ॥ ४२ ॥</s-l></s-lg><s-lg><s-l>अलमर्धं पृथिव्यास्ते सहामात्यस्य जीवनम् ।</s-l><s-l>सुहृदां वचने तिष्ठन्यशः प्राप्स्यसि भारत ॥ ४३ ॥</s-l></s-lg><s-lg><s-l>श्रीमद्भिरात्मवद्भिर्हि बुद्धिमद्भिर्जितेन्द्रियैः ।</s-l><s-l>पाण्डवैर्विग्रहस्तात भ्रंशयेन्महतः सुखात् ॥ ४४ ॥</s-l></s-lg><s-lg><s-l>निगृह्य सुहृदां मन्युं शाधि राज्यं यथोचितम् ।</s-l><s-l>स्वमंशं पाण्डुपुत्रेभ्यः प्रदाय भरतर्षभ ॥ ४५ ॥</s-l></s-lg><s-lg><s-l>अलमह्ना निकारोऽयं त्रयोदश समाः कृतः ।</s-l><s-l>शमयैनं महाप्राज्ञ कामक्रोधसमेधितम् ॥ ४६ ॥</s-l></s-lg><s-lg><s-l>न चैष शक्तः पार्थानां यस्त्वदर्थमभीप्सति ।</s-l><s-l>सूतपुत्रो दृढक्रोधो भ्राता दुःशासनश्च ते ॥ ४७ ॥</s-l></s-lg><s-lg><s-l>भीष्मे द्रोणे कृपे कर्णे भीमसेने धनंजये ।</s-l><s-l>धृष्टद्युम्ने च संक्रुद्धे न स्युः सर्वाः प्रजा ध्रुवम् ॥ ४८ ॥</s-l></s-lg><s-lg><s-l>अमर्षवशमापन्नो मा कुरूंस्तात जीघनः ।</s-l><s-l>सर्वा हि पृथिवी स्पृष्टा त्वत्पाण्डवकृते वधम् ॥ ४९ ॥</s-l></s-lg><s-lg><s-l>यच्च त्वं मन्यसे मूढ भीष्मद्रोणकृपादयः ।</s-l><s-l>योत्स्यन्ते सर्वशक्त्येति नैतदद्योपपद्यते ॥ ५० ॥</s-l></s-lg><s-lg><s-l>समं हि राज्यं प्रीतिश्च स्थानं च विजितात्मनाम् ।</s-l><s-l>पाण्डवेष्वथ युष्मासु धर्मस्त्वभ्यधिकस्ततः ॥ ५१ ॥</s-l></s-lg><s-lg><s-l>राजपिण्डभयादेते यदि हास्यन्ति जीवितम् ।</s-l><s-l>न हि शक्ष्यन्ति राजानं युधिष्ठिरमुदीक्षितुम् ॥ ५२ ॥</s-l></s-lg><s-lg><s-l>न लोभादर्थसंपत्तिर्नराणामिह दृश्यते ।</s-l><s-l>तदलं तात लोभेन प्रशाम्य भरतर्षभ ॥ ५३ ॥</s-l></s-lg>