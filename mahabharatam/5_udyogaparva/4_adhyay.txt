<s-lg><s-l> द्रुपद उवाच ।</s-l><s-l>एवमेतन्महाबाहो भविष्यति न संशयः ।</s-l><s-l>न हि दुर्योधनो राज्यं मधुरेण प्रदास्यति ॥ १ ॥</s-l></s-lg><s-lg><s-l>अनुवर्त्स्यति तं चापि धृतराष्ट्रः सुतप्रियः ।</s-l><s-l>भीष्मद्रोणौ च कार्पण्यान्मौर्ख्याद्राधेयसौबलौ ॥ २ ॥</s-l></s-lg><s-lg><s-l>बलदेवस्य वाक्यं तु मम ज्ञाने न युज्यते ।</s-l><s-l>एतद्धि पुरुषेणाग्रे कार्यं सुनयमिच्छता ॥ ३ ॥</s-l></s-lg><s-lg><s-l>न तु वाच्यो मृदु वचो धार्तराष्ट्रः कथंचन ।</s-l><s-l>न हि मार्दवसाध्योऽसौ पापबुद्धिर्मतो मम ॥ ४ ॥</s-l></s-lg><s-lg><s-l>गर्दभे मार्दवं कुर्याद्गोषु तीक्ष्णं समाचरेत् ।</s-l><s-l>मृदु दुर्योधने वाक्यं यो ब्रूयात्पापचेतसि ॥ ५ ॥</s-l></s-lg><s-lg><s-l>मृदु वै मन्यते पापो भाष्यमाणमशक्तिजम् ।</s-l><s-l>जितमर्थं विजानीयादबुधो मार्दवे सति ॥ ६ ॥</s-l></s-lg><s-lg><s-l>एतच्चैव करिष्यामो यत्नश्च क्रियतामिह ।</s-l><s-l>प्रस्थापयाम मित्रेभ्यो बलान्युद्योजयन्तु नः ॥ ७ ॥</s-l></s-lg><s-lg><s-l>शल्यस्य धृष्टकेतोश्च जयत्सेनस्य चाभिभोः ।</s-l><s-l>केकयानां च सर्वेषां दूता गच्छन्तु शीघ्रगाः ॥ ८ ॥</s-l></s-lg><s-lg><s-l>स तु दुर्योधनो नूनं प्रेषयिष्यति सर्वशः ।</s-l><s-l>पूर्वाभिपन्नाः सन्तश्च भजन्ते पूर्वचोदकम् ॥ ९ ॥</s-l></s-lg><s-lg><s-l>तत्त्वरध्वं नरेन्द्राणां पूर्वमेव प्रचोदने ।</s-l><s-l>महद्धि कार्यं वोढव्यमिति मे वर्तते मतिः ॥ १० ॥</s-l></s-lg><s-lg><s-l>शल्यस्य प्रेष्यतां शीघ्रं ये च तस्यानुगा नृपाः ।</s-l><s-l>भगदत्ताय राज्ञे च पूर्वसागरवासिने ॥ ११ ॥</s-l></s-lg><s-lg><s-l>अमितौजसे तथोग्राय हार्दिक्यायाहुकाय च ।</s-l><s-l>दीर्घप्रज्ञाय मल्लाय रोचमानाय चाभिभो ॥ १२ ॥</s-l></s-lg><s-lg><s-l>आनीयतां बृहन्तश्च सेनाबिन्दुश्च पार्थिवः ।</s-l><s-l>पापजित्प्रतिविन्ध्यश्च चित्रवर्मा सुवास्तुकः ॥ १३ ॥</s-l></s-lg><s-lg><s-l>बाह्लीको मुञ्जकेशश्च चैद्याधिपतिरेव च ।</s-l><s-l>सुपार्श्वश्च सुबाहुश्च पौरवश्च महारथः ॥ १४ ॥</s-l></s-lg><s-lg><s-l>शकानां पह्लवानां च दरदानां च ये नृपाः ।</s-l><s-l>काम्बोजा ऋषिका ये च पश्चिमानूपकाश्च ये ॥ १५ ॥</s-l></s-lg><s-lg><s-l>जयत्सेनश्च काश्यश्च तथा पञ्चनदा नृपाः ।</s-l><s-l>क्राथपुत्रश्च दुर्धर्षः पार्वतीयाश्च ये नृपाः ॥ १६ ॥</s-l></s-lg><s-lg><s-l>जानकिश्च सुशर्मा च मणिमान्पौतिमत्स्यकः ।</s-l><s-l>पांसुराष्ट्राधिपश्चैव धृष्टकेतुश्च वीर्यवान् ॥ १७ ॥</s-l></s-lg><s-lg><s-l>औड्रश्च दण्डधारश्च बृहत्सेनश्च वीर्यवान् ।</s-l><s-l>अपराजितो निषादश्च श्रेणिमान्वसुमानपि ॥ १८ ॥</s-l></s-lg><s-lg><s-l>बृहद्बलो महौजाश्च बाहुः परपुरंजयः ।</s-l><s-l>समुद्रसेनो राजा च सह पुत्रेण वीर्यवान् ॥ १९ ॥</s-l></s-lg><s-lg><s-l>अदारिश्च नदीजश्च कर्णवेष्टश्च पार्थिवः ।</s-l><s-l>समर्थश्च सुवीरश्च मार्जारः कन्यकस्तथा ॥ २० ॥</s-l></s-lg><s-lg><s-l>महावीरश्च कद्रुश्च निकरस्तुमुलः क्रथः ।</s-l><s-l>नीलश्च वीरधर्मा च भूमिपालश्च वीर्यवान् ॥ २१ ॥</s-l></s-lg><s-lg><s-l>दुर्जयो दन्तवक्त्रश्च रुक्मी च जनमेजयः ।</s-l><s-l>आषाढो वायुवेगश्च पूर्वपाली च पार्थिवः ॥ २२ ॥</s-l></s-lg><s-lg><s-l>भूरितेजा देवकश्च एकलव्यस्य चात्मजः ।</s-l><s-l>कारूषकाश्च राजानः क्षेमधूर्तिश्च वीर्यवान् ॥ २३ ॥</s-l></s-lg><s-lg><s-l>उद्भवः क्षेमकश्चैव वाटधानश्च पार्थिवः ।</s-l><s-l>श्रुतायुश्च दृढायुश्च शाल्वपुत्रश्च वीर्यवान् ॥ २४ ॥</s-l></s-lg><s-lg><s-l>कुमारश्च कलिङ्गानामीश्वरो युद्धदुर्मदः ।</s-l><s-l>एतेषां प्रेष्यतां शीघ्रमेतद्धि मम रोचते ॥ २५ ॥</s-l></s-lg><s-lg><s-l>अयं च ब्राह्मणः शीघ्रं मम राजन्पुरोहितः ।</s-l><s-l>प्रेष्यतां धृतराष्ट्राय वाक्यमस्मिन्समर्प्यताम् ॥ २६ ॥</s-l></s-lg><s-lg><s-l>यथा दुर्योधनो वाच्यो यथा शांतनवो नृपः ।</s-l><s-l>धृतराष्ट्रो यथा वाच्यो द्रोणश्च विदुषां वरः ॥ २७ ॥</s-l></s-lg>