<s-lg><s-l> भीष्म उवाच ।</s-l><s-l>ततस्ते तापसाः सर्वे तपसे धृतनिश्चयाम् ।</s-l><s-l>दृष्ट्वा न्यवर्तयंस्तात किं कार्यमिति चाब्रुवन् ॥ १ ॥</s-l></s-lg><s-lg><s-l>तानुवाच ततः कन्या तपोवृद्धानृषींस्तदा ।</s-l><s-l>निराकृतास्मि भीष्मेण भ्रंशिता पतिधर्मतः ॥ २ ॥</s-l></s-lg><s-lg><s-l>वधार्थं तस्य दीक्षा मे न लोकार्थं तपोधनाः ।</s-l><s-l>निहत्य भीष्मं गच्छेयं शान्तिमित्येव निश्चयः ॥ ३ ॥</s-l></s-lg><s-lg><s-l>यत्कृते दुःखवसतिमिमां प्राप्तास्मि शाश्वतीम् ।</s-l><s-l>पतिलोकाद्विहीना च नैव स्त्री न पुमानिह ॥ ४ ॥</s-l></s-lg><s-lg><s-l>नाहत्वा युधि गाङ्गेयं निवर्तेयं तपोधनाः ।</s-l><s-l>एष मे हृदि संकल्पो यदर्थमिदमुद्यतम् ॥ ५ ॥</s-l></s-lg><s-lg><s-l>स्त्रीभावे परिनिर्विण्णा पुंस्त्वार्थे कृतनिश्चया ।</s-l><s-l>भीष्मे प्रतिचिकीर्षामि नास्मि वार्येति वै पुनः ॥ ६ ॥</s-l></s-lg><s-lg><s-l>तां देवो दर्शयामास शूलपाणिरुमापतिः ।</s-l><s-l>मध्ये तेषां महर्षीणां स्वेन रूपेण भामिनीम् ॥ ७ ॥</s-l></s-lg><s-lg><s-l>छन्द्यमाना वरेणाथ सा वव्रे मत्पराजयम् ।</s-l><s-l>वधिष्यसीति तां देवः प्रत्युवाच मनस्विनीम् ॥ ८ ॥</s-l></s-lg><s-lg><s-l>ततः सा पुनरेवाथ कन्या रुद्रमुवाच ह ।</s-l><s-l>उपपद्येत्कथं देव स्त्रियो मम जयो युधि ।</s-l><s-l>स्त्रीभावेन च मे गाढं मनः शान्तमुमापते ॥ ९ ॥</s-l></s-lg><s-lg><s-l>प्रतिश्रुतश्च भूतेश त्वया भीष्मपराजयः ।</s-l><s-l>यथा स सत्यो भवति तथा कुरु वृषध्वज ।</s-l><s-l>यथा हन्यां समागम्य भीष्मं शांतनवं युधि ॥ १० ॥</s-l></s-lg><s-lg><s-l>तामुवाच महादेवः कन्यां किल वृषध्वजः ।</s-l><s-l>न मे वागनृतं भद्रे प्राह सत्यं भविष्यति ॥ ११ ॥</s-l></s-lg><s-lg><s-l>वधिष्यसि रणे भीष्मं पुरुषत्वं च लप्स्यसे ।</s-l><s-l>स्मरिष्यसि च तत्सर्वं देहमन्यं गता सती ॥ १२ ॥</s-l></s-lg><s-lg><s-l>द्रुपदस्य कुले जाता भविष्यसि महारथः ।</s-l><s-l>शीघ्रास्त्रश्चित्रयोधी च भविष्यसि सुसंमतः ॥ १३ ॥</s-l></s-lg><s-lg><s-l>यथोक्तमेव कल्याणि सर्वमेतद्भविष्यति ।</s-l><s-l>भविष्यसि पुमान्पश्चात्कस्माच्चित्कालपर्ययात् ॥ १४ ॥</s-l></s-lg><s-lg><s-l>एवमुक्त्वा महातेजाः कपर्दी वृषभध्वजः ।</s-l><s-l>पश्यतामेव विप्राणां तत्रैवान्तरधीयत ॥ १५ ॥</s-l></s-lg><s-lg><s-l>ततः सा पश्यतां तेषां महर्षीणामनिन्दिता ।</s-l><s-l>समाहृत्य वनात्तस्मात्काष्ठानि वरवर्णिनी ॥ १६ ॥</s-l></s-lg><s-lg><s-l>चितां कृत्वा सुमहतीं प्रदाय च हुताशनम् ।</s-l><s-l>प्रदीप्तेऽग्नौ महाराज रोषदीप्तेन चेतसा ॥ १७ ॥</s-l></s-lg><s-lg><s-l>उक्त्वा भीष्मवधायेति प्रविवेश हुताशनम् ।</s-l><s-l>ज्येष्ठा काशिसुता राजन्यमुनामभितो नदीम् ॥ १८ ॥</s-l></s-lg>