<s-lg><s-l> शल्य उवाच ।</s-l><s-l>एवमुक्तः स भगवाञ्शच्या पुनरथाब्रवीत् ।</s-l><s-l>विक्रमस्य न कालोऽयं नहुषो बलवत्तरः ॥ १ ॥</s-l></s-lg><s-lg><s-l>विवर्धितश्च ऋषिभिर्हव्यैः कव्यैश्च भामिनि ।</s-l><s-l>नीतिमत्र विधास्यामि देवि तां कर्तुमर्हसि ॥ २ ॥</s-l></s-lg><s-lg><s-l>गुह्यं चैतत्त्वया कार्यं नाख्यातव्यं शुभे क्वचित् ।</s-l><s-l>गत्वा नहुषमेकान्ते ब्रवीहि तनुमध्यमे ॥ ३ ॥</s-l></s-lg><s-lg><s-l>ऋषियानेन दिव्येन मामुपैहि जगत्पते ।</s-l><s-l>एवं तव वशे प्रीता भविष्यामीति तं वद ॥ ४ ॥</s-l></s-lg><s-lg><s-l>इत्युक्ता देवराजेन पत्नी सा कमलेक्षणा ।</s-l><s-l>एवमस्त्वित्यथोक्त्वा तु जगाम नहुषं प्रति ॥ ५ ॥</s-l></s-lg><s-lg><s-l>नहुषस्तां ततो दृष्ट्वा विस्मितो वाक्यमब्रवीत् ।</s-l><s-l>स्वागतं ते वरारोहे किं करोमि शुचिस्मिते ॥ ६ ॥</s-l></s-lg><s-lg><s-l>भक्तं मां भज कल्याणि किमिच्छसि मनस्विनि ।</s-l><s-l>तव कल्याणि यत्कार्यं तत्करिष्ये सुमध्यमे ॥ ७ ॥</s-l></s-lg><s-lg><s-l>न च व्रीडा त्वया कार्या सुश्रोणि मयि विश्वस ।</s-l><s-l>सत्येन वै शपे देवि कर्तास्मि वचनं तव ॥ ८ ॥</s-l></s-lg><s-lg><s-l> इन्द्राण्युवाच ।</s-l><s-l>यो मे त्वया कृतः कालस्तमाकाङ्क्षे जगत्पते ।</s-l><s-l>ततस्त्वमेव भर्ता मे भविष्यसि सुराधिप ॥ ९ ॥</s-l></s-lg><s-lg><s-l>कार्यं च हृदि मे यत्तद्देवराजावधारय ।</s-l><s-l>वक्ष्यामि यदि मे राजन्प्रियमेतत्करिष्यसि ।</s-l><s-l>वाक्यं प्रणयसंयुक्तं ततः स्यां वशगा तव ॥ १० ॥</s-l></s-lg><s-lg><s-l>इन्द्रस्य वाजिनो वाहा हस्तिनोऽथ रथास्तथा ।</s-l><s-l>इच्छाम्यहमिहापूर्वं वाहनं ते सुराधिप ।</s-l><s-l>यन्न विष्णोर्न रुद्रस्य नासुराणां न रक्षसाम् ॥ ११ ॥</s-l></s-lg><s-lg><s-l>वहन्तु त्वां महाराज ऋषयः संगता विभो ।</s-l><s-l>सर्वे शिबिकया राजन्नेतद्धि मम रोचते ॥ १२ ॥</s-l></s-lg><s-lg><s-l>नासुरेषु न देवेषु तुल्यो भवितुमर्हसि ।</s-l><s-l>सर्वेषां तेज आदत्स्व स्वेन वीर्येण दर्शनात् ।</s-l><s-l>न ते प्रमुखतः स्थातुं कश्चिदिच्छति वीर्यवान् ॥ १३ ॥</s-l></s-lg><s-lg><s-l> शल्य उवाच ।</s-l><s-l>एवमुक्तस्तु नहुषः प्राहृष्यत तदा किल ।</s-l><s-l>उवाच वचनं चापि सुरेन्द्रस्तामनिन्दिताम् ॥ १४ ॥</s-l></s-lg><s-lg><s-l>अपूर्वं वाहनमिदं त्वयोक्तं वरवर्णिनि ।</s-l><s-l>दृढं मे रुचितं देवि त्वद्वशोऽस्मि वरानने ॥ १५ ॥</s-l></s-lg><s-lg><s-l>न ह्यल्पवीर्यो भवति यो वाहान्कुरुते मुनीन् ।</s-l><s-l>अहं तपस्वी बलवान्भूतभव्यभवत्प्रभुः ॥ १६ ॥</s-l></s-lg><s-lg><s-l>मयि क्रुद्धे जगन्न स्यान्मयि सर्वं प्रतिष्ठितम् ।</s-l><s-l>देवदानवगन्धर्वाः किंनरोरगराक्षसाः ॥ १७ ॥</s-l></s-lg><s-lg><s-l>न मे क्रुद्धस्य पर्याप्ताः सर्वे लोकाः शुचिस्मिते ।</s-l><s-l>चक्षुषा यं प्रपश्यामि तस्य तेजो हराम्यहम् ॥ १८ ॥</s-l></s-lg><s-lg><s-l>तस्मात्ते वचनं देवि करिष्यामि न संशयः ।</s-l><s-l>सप्तर्षयो मां वक्ष्यन्ति सर्वे ब्रह्मर्षयस्तथा ।</s-l><s-l>पश्य माहात्म्यमस्माकमृद्धिं च वरवर्णिनि ॥ १९ ॥</s-l></s-lg><s-lg><s-l>एवमुक्त्वा तु तां देवीं विसृज्य च वराननाम् ।</s-l><s-l>विमाने योजयित्वा स ऋषीन्नियममास्थितान् ॥ २० ॥</s-l></s-lg><s-lg><s-l>अब्रह्मण्यो बलोपेतो मत्तो वरमदेन च ।</s-l><s-l>कामवृत्तः स दुष्टात्मा वाहयामास तानृषीन् ॥ २१ ॥</s-l></s-lg><s-lg><s-l>नहुषेण विसृष्टा च बृहस्पतिमुवाच सा ।</s-l><s-l>समयोऽल्पावशेषो मे नहुषेणेह यः कृतः ।</s-l><s-l>शक्रं मृगय शीघ्रं त्वं भक्तायाः कुरु मे दयाम् ॥ २२ ॥</s-l></s-lg><s-lg><s-l>बाढमित्येव भगवान्बृहस्पतिरुवाच ताम् ।</s-l><s-l>न भेतव्यं त्वया देवि नहुषाद्दुष्टचेतसः ॥ २३ ॥</s-l></s-lg><s-lg><s-l>न ह्येष स्थास्यति चिरं गत एष नराधमः ।</s-l><s-l>अधर्मज्ञो महर्षीणां वाहनाच्च हतः शुभे ॥ २४ ॥</s-l></s-lg><s-lg><s-l>इष्टिं चाहं करिष्यामि विनाशायास्य दुर्मतेः ।</s-l><s-l>शक्रं चाधिगमिष्यामि मा भैस्त्वं भद्रमस्तु ते ॥ २५ ॥</s-l></s-lg><s-lg><s-l>ततः प्रज्वाल्य विधिवज्जुहाव परमं हविः ।</s-l><s-l>बृहस्पतिर्महातेजा देवराजोपलब्धये ॥ २६ ॥</s-l></s-lg><s-lg><s-l>तस्माच्च भगवान्देवः स्वयमेव हुताशनः ।</s-l><s-l>स्त्रीवेषमद्भुतं कृत्वा सहसान्तरधीयत ॥ २७ ॥</s-l></s-lg><s-lg><s-l>स दिशः प्रदिशश्चैव पर्वतांश्च वनानि च ।</s-l><s-l>पृथिवीं चान्तरिक्षं च विचीयातिमनोगतिः ।</s-l><s-l>निमेषान्तरमात्रेण बृहस्पतिमुपागमत् ॥ २८ ॥</s-l></s-lg><s-lg><s-l> अग्निरुवाच ।</s-l><s-l>बृहस्पते न पश्यामि देवराजमहं क्वचित् ।</s-l><s-l>आपः शेषाः सदा चापः प्रवेष्टुं नोत्सहाम्यहम् ।</s-l><s-l>न मे तत्र गतिर्ब्रह्मन्किमन्यत्करवाणि ते ॥ २९ ॥</s-l></s-lg><s-lg><s-l> शल्य उवाच ।</s-l><s-l>तमब्रवीद्देवगुरुरपो विश महाद्युते ॥ ३० ॥</s-l></s-lg><s-lg><s-l> अग्निरुवाच ।</s-l><s-l>नापः प्रवेष्टुं शक्ष्यामि क्षयो मेऽत्र भविष्यति ।</s-l><s-l>शरणं त्वां प्रपन्नोऽस्मि स्वस्ति तेऽस्तु महाद्युते ॥ ३१ ॥</s-l></s-lg><s-lg><s-l>अद्भ्योऽग्निर्ब्रह्मतः क्षत्रमश्मनो लोहमुत्थितम् ।</s-l><s-l>तेषां सर्वत्रगं तेजः स्वासु योनिषु शाम्यति ॥ ३२ ॥</s-l></s-lg>