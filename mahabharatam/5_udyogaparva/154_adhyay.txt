<s-lg><s-l> जनमेजय उवाच ।</s-l><s-l>आपगेयं महात्मानं भीष्मं शस्त्रभृतां वरम् ।</s-l><s-l>पितामहं भारतानां ध्वजं सर्वमहीक्षिताम् ॥ १ ॥</s-l></s-lg><s-lg><s-l>बृहस्पतिसमं बुद्ध्या क्षमया पृथिवीसमम् ।</s-l><s-l>समुद्रमिव गाम्भीर्ये हिमवन्तमिव स्थिरम् ॥ २ ॥</s-l></s-lg><s-lg><s-l>प्रजापतिमिवौदार्ये तेजसा भास्करोपमम् ।</s-l><s-l>महेन्द्रमिव शत्रूणां ध्वंसनं शरवृष्टिभिः ॥ ३ ॥</s-l></s-lg><s-lg><s-l>रणयज्ञे प्रतिभये स्वाभीले लोमहर्षणे ।</s-l><s-l>दीक्षितं चिररात्राय श्रुत्वा राजा युधिष्ठिरः ॥ ४ ॥</s-l></s-lg><s-lg><s-l>किमब्रवीन्महाबाहुः सर्वधर्मविशारदः ।</s-l><s-l>भीमसेनार्जुनौ वापि कृष्णो वा प्रत्यपद्यत ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>आपद्धर्मार्थकुशलो महाबुद्धिर्युधिष्ठिरः ।</s-l><s-l>सर्वान्भ्रातॄन्समानीय वासुदेवं च सात्वतम् ।</s-l><s-l>उवाच वदतां श्रेष्ठः सान्त्वपूर्वमिदं वचः ॥ ६ ॥</s-l></s-lg><s-lg><s-l>पर्याक्रामत सैन्यानि यत्तास्तिष्ठत दंशिताः ।</s-l><s-l>पितामहेन वो युद्धं पूर्वमेव भविष्यति ।</s-l><s-l>तस्मात्सप्तसु सेनासु प्रणेतॄन्मम पश्यत ॥ ७ ॥</s-l></s-lg><s-lg><s-l> वासुदेव उवाच ।</s-l><s-l>यथार्हति भवान्वक्तुमस्मिन्काल उपस्थिते ।</s-l><s-l>तथेदमर्थवद्वाक्यमुक्तं ते भरतर्षभ ॥ ८ ॥</s-l></s-lg><s-lg><s-l>रोचते मे महाबाहो क्रियतां यदनन्तरम् ।</s-l><s-l>नायकास्तव सेनायामभिषिच्यन्तु सप्त वै ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>ततो द्रुपदमानाय्य विराटं शिनिपुंगवम् ।</s-l><s-l>धृष्टद्युम्नं च पाञ्चाल्यं धृष्टकेतुं च पार्थिवम् ।</s-l><s-l>शिखण्डिनं च पाञ्चाल्यं सहदेवं च मागधम् ॥ १० ॥</s-l></s-lg><s-lg><s-l>एतान्सप्त महेष्वासान्वीरान्युद्धाभिनन्दिनः ।</s-l><s-l>सेनाप्रणेतॄन्विधिवदभ्यषिञ्चद्युधिष्ठिरः ॥ ११ ॥</s-l></s-lg><s-lg><s-l>सर्वसेनापतिं चात्र धृष्टद्युम्नमुपादिशत् ।</s-l><s-l>द्रोणान्तहेतोरुत्पन्नो य इद्धाज्जातवेदसः ॥ १२ ॥</s-l></s-lg><s-lg><s-l>सर्वेषामेव तेषां तु समस्तानां महात्मनाम् ।</s-l><s-l>सेनापतिपतिं चक्रे गुडाकेशं धनंजयम् ॥ १३ ॥</s-l></s-lg><s-lg><s-l>अर्जुनस्यापि नेता च संयन्ता चैव वाजिनाम् ।</s-l><s-l>संकर्षणानुजः श्रीमान्महाबुद्धिर्जनार्दनः ॥ १४ ॥</s-l></s-lg><s-lg><s-l>तद्दृष्ट्वोपस्थितं युद्धं समासन्नं महात्ययम् ।</s-l><s-l>प्राविशद्भवनं राज्ञः पाण्डवस्य हलायुधः ॥ १५ ॥</s-l></s-lg><s-lg><s-l>सहाक्रूरप्रभृतिभिर्गदसाम्बोल्मुकादिभिः ।</s-l><s-l>रौक्मिणेयाहुकसुतैश्चारुदेष्णपुरोगमैः ॥ १६ ॥</s-l></s-lg><s-lg><s-l>वृष्णिमुख्यैरभिगतैर्व्याघ्रैरिव बलोत्कटैः ।</s-l><s-l>अभिगुप्तो महाबाहुर्मरुद्भिरिव वासवः ॥ १७ ॥</s-l></s-lg><s-lg><s-l>नीलकौशेयवसनः कैलासशिखरोपमः ।</s-l><s-l>सिंहखेलगतिः श्रीमान्मदरक्तान्तलोचनः ॥ १८ ॥</s-l></s-lg><s-lg><s-l>तं दृष्ट्वा धर्मराजश्च केशवश्च महाद्युतिः ।</s-l><s-l>उदतिष्ठत्तदा पार्थो भीमकर्मा वृकोदरः ॥ १९ ॥</s-l></s-lg><s-lg><s-l>गाण्डीवधन्वा ये चान्ये राजानस्तत्र केचन ।</s-l><s-l>पूजयां चक्रुरभ्येत्य ते स्म सर्वे हलायुधम् ॥ २० ॥</s-l></s-lg><s-lg><s-l>ततस्तं पाण्डवो राजा करे पस्पर्श पाणिना ।</s-l><s-l>वासुदेवपुरोगास्तु सर्व एवाभ्यवादयन् ॥ २१ ॥</s-l></s-lg><s-lg><s-l>विराटद्रुपदौ वृद्धावभिवाद्य हलायुधः ।</s-l><s-l>युधिष्ठिरेण सहित उपाविशदरिंदमः ॥ २२ ॥</s-l></s-lg><s-lg><s-l>ततस्तेषूपविष्टेषु पार्थिवेषु समन्ततः ।</s-l><s-l>वासुदेवमभिप्रेक्ष्य रौहिणेयोऽभ्यभाषत ॥ २३ ॥</s-l></s-lg><s-lg><s-l>भवितायं महारौद्रो दारुणः पुरुषक्षयः ।</s-l><s-l>दिष्टमेतद्ध्रुवं मन्ये न शक्यमतिवर्तितुम् ॥ २४ ॥</s-l></s-lg><s-lg><s-l>अस्माद्युद्धात्समुत्तीर्णानपि वः ससुहृज्जनान् ।</s-l><s-l>अरोगानक्षतैर्देहैः पश्येयमिति मे मतिः ॥ २५ ॥</s-l></s-lg><s-lg><s-l>समेतं पार्थिवं क्षत्रं कालपक्वमसंशयम् ।</s-l><s-l>विमर्दः सुमहान्भावी मांसशोणितकर्दमः ॥ २६ ॥</s-l></s-lg><s-lg><s-l>उक्तो मया वासुदेवः पुनः पुनरुपह्वरे ।</s-l><s-l>संबन्धिषु समां वृत्तिं वर्तस्व मधुसूदन ॥ २७ ॥</s-l></s-lg><s-lg><s-l>पाण्डवा हि यथास्माकं तथा दुर्योधनो नृपः ।</s-l><s-l>तस्यापि क्रियतां युक्त्या सपर्येति पुनः पुनः ॥ २८ ॥</s-l></s-lg><s-lg><s-l>तच्च मे नाकरोद्वाक्यं त्वदर्थे मधुसूदनः ।</s-l><s-l>निविष्टः सर्वभावेन धनंजयमवेक्ष्य च ॥ २९ ॥</s-l></s-lg><s-lg><s-l>ध्रुवो जयः पाण्डवानामिति मे निश्चिता मतिः ।</s-l><s-l>तथा ह्यभिनिवेशोऽयं वासुदेवस्य भारत ॥ ३० ॥</s-l></s-lg><s-lg><s-l>न चाहमुत्सहे कृष्णमृते लोकमुदीक्षितुम् ।</s-l><s-l>ततोऽहमनुवर्तामि केशवस्य चिकीर्षितम् ॥ ३१ ॥</s-l></s-lg><s-lg><s-l>उभौ शिष्यौ हि मे वीरौ गदायुद्धविशारदौ ।</s-l><s-l>तुल्यस्नेहोऽस्म्यतो भीमे तथा दुर्योधने नृपे ॥ ३२ ॥</s-l></s-lg><s-lg><s-l>तस्माद्यास्यामि तीर्थानि सरस्वत्या निषेवितुम् ।</s-l><s-l>न हि शक्ष्यामि कौरव्यान्नश्यमानानुपेक्षितुम् ॥ ३३ ॥</s-l></s-lg><s-lg><s-l>एवमुक्त्वा महाबाहुरनुज्ञातश्च पाण्डवैः ।</s-l><s-l>तीर्थयात्रां ययौ रामो निवर्त्य मधुसूदनम् ॥ ३४ ॥</s-l></s-lg>