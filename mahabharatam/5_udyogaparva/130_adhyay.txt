<s-lg><s-l> वैशंपायन उवाच ।</s-l><s-l>प्रविश्याथ गृहं तस्याश्चरणावभिवाद्य च ।</s-l><s-l>आचख्यौ तत्समासेन यद्वृत्तं कुरुसंसदि ॥ १ ॥</s-l></s-lg><s-lg><s-l> वासुदेव उवाच ।</s-l><s-l>उक्तं बहुविधं वाक्यं ग्रहणीयं सहेतुकम् ।</s-l><s-l>ऋषिभिश्च मया चैव न चासौ तद्गृहीतवान् ॥ २ ॥</s-l></s-lg><s-lg><s-l>कालपक्वमिदं सर्वं दुर्योधनवशानुगम् ।</s-l><s-l>आपृच्छे भवतीं शीघ्रं प्रयास्ये पाण्डवान्प्रति ॥ ३ ॥</s-l></s-lg><s-lg><s-l>किं वाच्याः पाण्डवेयास्ते भवत्या वचनान्मया ।</s-l><s-l>तद्ब्रूहि त्वं महाप्राज्ञे शुश्रूषे वचनं तव ॥ ४ ॥</s-l></s-lg><s-lg><s-l> कुन्त्युवाच ।</s-l><s-l>ब्रूयाः केशव राजानं धर्मात्मानं युधिष्ठिरम् ।</s-l><s-l>भूयांस्ते हीयते धर्मो मा पुत्रक वृथा कृथाः ॥ ५ ॥</s-l></s-lg><s-lg><s-l>श्रोत्रियस्येव ते राजन्मन्दकस्याविपश्चितः ।</s-l><s-l>अनुवाकहता बुद्धिर्धर्ममेवैकमीक्षते ॥ ६ ॥</s-l></s-lg><s-lg><s-l>अङ्गावेक्षस्व धर्मं त्वं यथा सृष्टः स्वयंभुवा ।</s-l><s-l>उरस्तः क्षत्रियः सृष्टो बाहुवीर्योपजीविता ।</s-l><s-l>क्रूराय कर्मणे नित्यं प्रजानां परिपालने ॥ ७ ॥</s-l></s-lg><s-lg><s-l>शृणु चात्रोपमामेकां या वृद्धेभ्यः श्रुता मया ।</s-l><s-l>मुचुकुन्दस्य राजर्षेरददात्पृथिवीमिमाम् ।</s-l><s-l>पुरा वैश्रवणः प्रीतो न चासौ तां गृहीतवान् ॥ ८ ॥</s-l></s-lg><s-lg><s-l>बाहुवीर्यार्जितं राज्यमश्नीयामिति कामये ।</s-l><s-l>ततो वैश्रवणः प्रीतो विस्मितः समपद्यत ॥ ९ ॥</s-l></s-lg><s-lg><s-l>मुचुकुन्दस्ततो राजा सोऽन्वशासद्वसुंधराम् ।</s-l><s-l>बाहुवीर्यार्जितां सम्यक्क्षत्रधर्ममनुव्रतः ॥ १० ॥</s-l></s-lg><s-lg><s-l>यं हि धर्मं चरन्तीह प्रजा राज्ञा सुरक्षिताः ।</s-l><s-l>चतुर्थं तस्य धर्मस्य राजा भारत विन्दति ॥ ११ ॥</s-l></s-lg><s-lg><s-l>राजा चरति चेद्धर्मं देवत्वायैव कल्पते ।</s-l><s-l>स चेदधर्मं चरति नरकायैव गच्छति ॥ १२ ॥</s-l></s-lg><s-lg><s-l>दण्डनीतिः स्वधर्मेण चातुर्वर्ण्यं नियच्छति ।</s-l><s-l>प्रयुक्ता स्वामिना सम्यगधर्मेभ्यश्च यच्छति ॥ १३ ॥</s-l></s-lg><s-lg><s-l>दण्डनीत्यां यदा राजा सम्यक्कार्त्स्न्येन वर्तते ।</s-l><s-l>तदा कृतयुगं नाम कालः श्रेष्ठः प्रवर्तते ॥ १४ ॥</s-l></s-lg><s-lg><s-l>कालो वा कारणं राज्ञो राजा वा कालकारणम् ।</s-l><s-l>इति ते संशयो मा भूद्राजा कालस्य कारणम् ॥ १५ ॥</s-l></s-lg><s-lg><s-l>राजा कृतयुगस्रष्टा त्रेताया द्वापरस्य च ।</s-l><s-l>युगस्य च चतुर्थस्य राजा भवति कारणम् ॥ १६ ॥</s-l></s-lg><s-lg><s-l>कृतस्य कारणाद्राजा स्वर्गमत्यन्तमश्नुते ।</s-l><s-l>त्रेतायाः कारणाद्राजा स्वर्गं नात्यन्तमश्नुते ।</s-l><s-l>प्रवर्तनाद्द्वापरस्य यथाभागमुपाश्नुते ॥ १७ ॥</s-l></s-lg><s-lg><s-l>ततो वसति दुष्कर्मा नरके शाश्वतीः समाः ।</s-l><s-l>राजदोषेण हि जगत्स्पृश्यते जगतः स च ॥ १८ ॥</s-l></s-lg><s-lg><s-l>राजधर्मानवेक्षस्व पितृपैतामहोचितान् ।</s-l><s-l>नैतद्राजर्षिवृत्तं हि यत्र त्वं स्थातुमिच्छसि ॥ १९ ॥</s-l></s-lg><s-lg><s-l>न हि वैक्लव्यसंसृष्ट आनृशंस्ये व्यवस्थितः ।</s-l><s-l>प्रजापालनसंभूतं किंचित्प्राप फलं नृपः ॥ २० ॥</s-l></s-lg><s-lg><s-l>न ह्येतामाशिषं पाण्डुर्न चाहं न पितामहः ।</s-l><s-l>प्रयुक्तवन्तः पूर्वं ते यया चरसि मेधया ॥ २१ ॥</s-l></s-lg><s-lg><s-l>यज्ञो दानं तपः शौर्यं प्रजासंतानमेव च ।</s-l><s-l>माहात्म्यं बलमोजश्च नित्यमाशंसितं मया ॥ २२ ॥</s-l></s-lg><s-lg><s-l>नित्यं स्वाहा स्वधा नित्यं ददुर्मानुषदेवताः ।</s-l><s-l>दीर्घमायुर्धनं पुत्रान्सम्यगाराधिताः शुभाः ॥ २३ ॥</s-l></s-lg><s-lg><s-l>पुत्रेष्वाशासते नित्यं पितरो दैवतानि च ।</s-l><s-l>दानमध्ययनं यज्ञं प्रजानां परिपालनम् ॥ २४ ॥</s-l></s-lg><s-lg><s-l>एतद्धर्ममधर्मं वा जन्मनैवाभ्यजायथाः ।</s-l><s-l>ते स्थ वैद्याः कुले जाता अवृत्त्या तात पीडिताः ॥ २५ ॥</s-l></s-lg><s-lg><s-l>यत्तु दानपतिं शूरं क्षुधिताः पृथिवीचराः ।</s-l><s-l>प्राप्य तृप्ताः प्रतिष्ठन्ते धर्मः कोऽभ्यधिकस्ततः ॥ २६ ॥</s-l></s-lg><s-lg><s-l>दानेनान्यं बलेनान्यं तथा सूनृतयापरम् ।</s-l><s-l>सर्वतः प्रतिगृह्णीयाद्राज्यं प्राप्येह धार्मिकः ॥ २७ ॥</s-l></s-lg><s-lg><s-l>ब्राह्मणः प्रचरेद्भैक्षं क्षत्रियः परिपालयेत् ।</s-l><s-l>वैश्यो धनार्जनं कुर्याच्छूद्रः परिचरेच्च तान् ॥ २८ ॥</s-l></s-lg><s-lg><s-l>भैक्षं विप्रतिषिद्धं ते कृषिर्नैवोपपद्यते ।</s-l><s-l>क्षत्रियोऽसि क्षतात्त्राता बाहुवीर्योपजीविता ॥ २९ ॥</s-l></s-lg><s-lg><s-l>पित्र्यमंशं महाबाहो निमग्नं पुनरुद्धर ।</s-l><s-l>साम्ना दानेन भेदेन दण्डेनाथ नयेन च ॥ ३० ॥</s-l></s-lg><s-lg><s-l>इतो दुःखतरं किं नु यदहं हीनबान्धवा ।</s-l><s-l>परपिण्डमुदीक्षामि त्वां सूत्वामित्रनन्दन ॥ ३१ ॥</s-l></s-lg><s-lg><s-l>युध्यस्व राजधर्मेण मा निमज्जीः पितामहान् ।</s-l><s-l>मा गमः क्षीणपुण्यस्त्वं सानुजः पापिकां गतिम् ॥ ३२ ॥</s-l></s-lg>