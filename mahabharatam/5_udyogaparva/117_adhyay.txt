<s-lg><s-l> नारद उवाच ।</s-l><s-l>गालवं वैनतेयोऽथ प्रहसन्निदमब्रवीत् ।</s-l><s-l>दिष्ट्या कृतार्थं पश्यामि भवन्तमिह वै द्विज ॥ १ ॥</s-l></s-lg><s-lg><s-l>गालवस्तु वचः श्रुत्वा वैनतेयेन भाषितम् ।</s-l><s-l>चतुर्भागावशिष्टं तदाचख्यौ कार्यमस्य हि ॥ २ ॥</s-l></s-lg><s-lg><s-l>सुपर्णस्त्वब्रवीदेनं गालवं पततां वरः ।</s-l><s-l>प्रयत्नस्ते न कर्तव्यो नैष संपत्स्यते तव ॥ ३ ॥</s-l></s-lg><s-lg><s-l>पुरा हि कन्यकुब्जे वै गाधेः सत्यवतीं सुताम् ।</s-l><s-l>भार्यार्थेऽवरयत्कन्यामृचीकस्तेन भाषितः ॥ ४ ॥</s-l></s-lg><s-lg><s-l>एकतःश्यामकर्णानां हयानां चन्द्रवर्चसाम् ।</s-l><s-l>भगवन्दीयतां मह्यं सहस्रमिति गालव ॥ ५ ॥</s-l></s-lg><s-lg><s-l>ऋचीकस्तु तथेत्युक्त्वा वरुणस्यालयं गतः ।</s-l><s-l>अश्वतीर्थे हयाँल्लब्ध्वा दत्तवान्पार्थिवाय वै ॥ ६ ॥</s-l></s-lg><s-lg><s-l>इष्ट्वा ते पुण्डरीकेण दत्ता राज्ञा द्विजातिषु ।</s-l><s-l>तेभ्यो द्वे द्वे शते क्रीत्वा प्राप्तास्ते पार्थिवैस्तदा ॥ ७ ॥</s-l></s-lg><s-lg><s-l>अपराण्यपि चत्वारि शतानि द्विजसत्तम ।</s-l><s-l>नीयमानानि संतारे हृतान्यासन्वितस्तया ।</s-l><s-l>एवं न शक्यमप्राप्यं प्राप्तुं गालव कर्हिचित् ॥ ८ ॥</s-l></s-lg><s-lg><s-l>इमामश्वशताभ्यां वै द्वाभ्यां तस्मै निवेदय ।</s-l><s-l>विश्वामित्राय धर्मात्मन्षड्भिरश्वशतैः सह ।</s-l><s-l>ततोऽसि गतसंमोहः कृतकृत्यो द्विजर्षभ ॥ ९ ॥</s-l></s-lg><s-lg><s-l>गालवस्तं तथेत्युक्त्वा सुपर्णसहितस्ततः ।</s-l><s-l>आदायाश्वांश्च कन्यां च विश्वामित्रमुपागमत् ॥ १० ॥</s-l></s-lg><s-lg><s-l> गालव उवाच ।</s-l><s-l>अश्वानां काङ्क्षितार्थानां षडिमानि शतानि वै ।</s-l><s-l>शतद्वयेन कन्येयं भवता प्रतिगृह्यताम् ॥ ११ ॥</s-l></s-lg><s-lg><s-l>अस्यां राजर्षिभिः पुत्रा जाता वै धार्मिकास्त्रयः ।</s-l><s-l>चतुर्थं जनयत्वेकं भवानपि नरोत्तम ॥ १२ ॥</s-l></s-lg><s-lg><s-l>पूर्णान्येवं शतान्यष्टौ तुरगाणां भवन्तु ते ।</s-l><s-l>भवतो ह्यनृणो भूत्वा तपः कुर्यां यथासुखम् ॥ १३ ॥</s-l></s-lg><s-lg><s-l> नारद उवाच ।</s-l><s-l>विश्वामित्रस्तु तं दृष्ट्वा गालवं सह पक्षिणा ।</s-l><s-l>कन्यां च तां वरारोहामिदमित्यब्रवीद्वचः ॥ १४ ॥</s-l></s-lg><s-lg><s-l>किमियं पूर्वमेवेह न दत्ता मम गालव ।</s-l><s-l>पुत्रा ममैव चत्वारो भवेयुः कुलभावनाः ॥ १५ ॥</s-l></s-lg><s-lg><s-l>प्रतिगृह्णामि ते कन्यामेकपुत्रफलाय वै ।</s-l><s-l>अश्वाश्चाश्रममासाद्य तिष्ठन्तु मम सर्वशः ॥ १६ ॥</s-l></s-lg><s-lg><s-l>स तया रममाणोऽथ विश्वामित्रो महाद्युतिः ।</s-l><s-l>आत्मजं जनयामास माधवीपुत्रमष्टकम् ॥ १७ ॥</s-l></s-lg><s-lg><s-l>जातमात्रं सुतं तं च विश्वामित्रो महाद्युतिः ।</s-l><s-l>संयोज्यार्थैस्तथा धर्मैरश्वैस्तैः समयोजयत् ॥ १८ ॥</s-l></s-lg><s-lg><s-l>अथाष्टकः पुरं प्रायात्तदा सोमपुरप्रभम् ।</s-l><s-l>निर्यात्य कन्यां शिष्याय कौशिकोऽपि वनं ययौ ॥ १९ ॥</s-l></s-lg><s-lg><s-l>गालवोऽपि सुपर्णेन सह निर्यात्य दक्षिणाम् ।</s-l><s-l>मनसाभिप्रतीतेन कन्यामिदमुवाच ह ॥ २० ॥</s-l></s-lg><s-lg><s-l>जातो दानपतिः पुत्रस्त्वया शूरस्तथापरः ।</s-l><s-l>सत्यधर्मरतश्चान्यो यज्वा चापि तथापरः ॥ २१ ॥</s-l></s-lg><s-lg><s-l>तदागच्छ वरारोहे तारितस्ते पिता सुतैः ।</s-l><s-l>चत्वारश्चैव राजानस्तथाहं च सुमध्यमे ॥ २२ ॥</s-l></s-lg><s-lg><s-l>गालवस्त्वभ्यनुज्ञाय सुपर्णं पन्नगाशनम् ।</s-l><s-l>पितुर्निर्यात्य तां कन्यां प्रययौ वनमेव ह ॥ २३ ॥</s-l></s-lg>