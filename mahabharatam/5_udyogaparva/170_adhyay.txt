<s-lg><s-l> दुर्योधन उवाच ।</s-l><s-l>किमर्थं भरतश्रेष्ठ न हन्यास्त्वं शिखण्डिनम् ।</s-l><s-l>उद्यतेषुमथो दृष्ट्वा समरेष्वाततायिनम् ॥ १ ॥</s-l></s-lg><s-lg><s-l>पूर्वमुक्त्वा महाबाहो पाण्डवान्सह सोमकैः ।</s-l><s-l>वधिष्यामीति गाङ्गेय तन्मे ब्रूहि पितामह ॥ २ ॥</s-l></s-lg><s-lg><s-l> भीष्म उवाच ।</s-l><s-l>शृणु दुर्योधन कथां सहैभिर्वसुधाधिपैः ।</s-l><s-l>यदर्थं युधि संप्रेक्ष्य नाहं हन्यां शिखण्डिनम् ॥ ३ ॥</s-l></s-lg><s-lg><s-l>महाराजो मम पिता शंतनुर्भरतर्षभः ।</s-l><s-l>दिष्टान्तं प्राप धर्मात्मा समये पुरुषर्षभ ॥ ४ ॥</s-l></s-lg><s-lg><s-l>ततोऽहं भरतश्रेष्ठ प्रतिज्ञां परिपालयन् ।</s-l><s-l>चित्राङ्गदं भ्रातरं वै महाराज्येऽभ्यषेचयम् ॥ ५ ॥</s-l></s-lg><s-lg><s-l>तस्मिंश्च निधनं प्राप्ते सत्यवत्या मते स्थितः ।</s-l><s-l>विचित्रवीर्यं राजानमभ्यषिञ्चं यथाविधि ॥ ६ ॥</s-l></s-lg><s-lg><s-l>मयाभिषिक्तो राजेन्द्र यवीयानपि धर्मतः ।</s-l><s-l>विचित्रवीर्यो धर्मात्मा मामेव समुदैक्षत ॥ ७ ॥</s-l></s-lg><s-lg><s-l>तस्य दारक्रियां तात चिकीर्षुरहमप्युत ।</s-l><s-l>अनुरूपादिव कुलादिति चिन्त्य मनो दधे ॥ ८ ॥</s-l></s-lg><s-lg><s-l>तथाश्रौषं महाबाहो तिस्रः कन्याः स्वयंवरे ।</s-l><s-l>रूपेणाप्रतिमाः सर्वाः काशिराजसुतास्तदा ।</s-l><s-l>अम्बा चैवाम्बिका चैव तथैवाम्बालिकापरा ॥ ९ ॥</s-l></s-lg><s-lg><s-l>राजानश्च समाहूताः पृथिव्यां भरतर्षभ ।</s-l><s-l>अम्बा ज्येष्ठाभवत्तासामम्बिका त्वथ मध्यमा ।</s-l><s-l>अम्बालिका च राजेन्द्र राजकन्या यवीयसी ॥ १० ॥</s-l></s-lg><s-lg><s-l>सोऽहमेकरथेनैव गतः काशिपतेः पुरीम् ।</s-l><s-l>अपश्यं ता महाबाहो तिस्रः कन्याः स्वलंकृताः ।</s-l><s-l>राज्ञश्चैव समावृत्तान्पार्थिवान्पृथिवीपते ॥ ११ ॥</s-l></s-lg><s-lg><s-l>ततोऽहं तान्नृपान्सर्वानाहूय समरे स्थितान् ।</s-l><s-l>रथमारोपयां चक्रे कन्यास्ता भरतर्षभ ॥ १२ ॥</s-l></s-lg><s-lg><s-l>वीर्यशुल्काश्च ता ज्ञात्वा समारोप्य रथं तदा ।</s-l><s-l>अवोचं पार्थिवान्सर्वानहं तत्र समागतान् ।</s-l><s-l>भीष्मः शांतनवः कन्या हरतीति पुनः पुनः ॥ १३ ॥</s-l></s-lg><s-lg><s-l>ते यतध्वं परं शक्त्या सर्वे मोक्षाय पार्थिवाः ।</s-l><s-l>प्रसह्य हि नयाम्येष मिषतां वो नराधिपाः ॥ १४ ॥</s-l></s-lg><s-lg><s-l>ततस्ते पृथिवीपालाः समुत्पेतुरुदायुधाः ।</s-l><s-l>योगो योग इति क्रुद्धाः सारथींश्चाप्यचोदयन् ॥ १५ ॥</s-l></s-lg><s-lg><s-l>ते रथैर्मेघसंकाशैर्गजैश्च गजयोधिनः ।</s-l><s-l>पृष्ठ्यैश्चाश्वैर्महीपालाः समुत्पेतुरुदायुधाः ॥ १६ ॥</s-l></s-lg><s-lg><s-l>ततस्ते मां महीपालाः सर्व एव विशां पते ।</s-l><s-l>रथव्रातेन महता सर्वतः पर्यवारयन् ॥ १७ ॥</s-l></s-lg><s-lg><s-l>तानहं शरवर्षेण महता प्रत्यवारयम् ।</s-l><s-l>सर्वान्नृपांश्चाप्यजयं देवराडिव दानवान् ॥ १८ ॥</s-l></s-lg><s-lg><s-l>तेषामापततां चित्रान्ध्वजान्हेमपरिष्कृतान् ।</s-l><s-l>एकैकेन हि बाणेन भूमौ पातितवानहम् ॥ १९ ॥</s-l></s-lg><s-lg><s-l>हयांश्चैषां गजांश्चैव सारथींश्चाप्यहं रणे ।</s-l><s-l>अपातयं शरैर्दीप्तैः प्रहसन्पुरुषर्षभ ॥ २० ॥</s-l></s-lg><s-lg><s-l>ते निवृत्ताश्च भग्नाश्च दृष्ट्वा तल्लाघवं मम ।</s-l><s-l>अथाहं हास्तिनपुरमायां जित्वा महीक्षितः ॥ २१ ॥</s-l></s-lg><s-lg><s-l>अतोऽहं ताश्च कन्या वै भ्रातुरर्थाय भारत ।</s-l><s-l>तच्च कर्म महाबाहो सत्यवत्यै न्यवेदयम् ॥ २२ ॥</s-l></s-lg>