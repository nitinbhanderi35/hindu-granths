<s-lg><s-l> शल्य उवाच ।</s-l><s-l>ततः शक्रः स्तूयमानो गन्धर्वाप्सरसां गणैः ।</s-l><s-l>ऐरावतं समारुह्य द्विपेन्द्रं लक्षणैर्युतम् ॥ १ ॥</s-l></s-lg><s-lg><s-l>पावकश्च महातेजा महर्षिश्च बृहस्पतिः ।</s-l><s-l>यमश्च वरुणश्चैव कुबेरश्च धनेश्वरः ॥ २ ॥</s-l></s-lg><s-lg><s-l>सर्वैर्देवैः परिवृतः शक्रो वृत्रनिषूदनः ।</s-l><s-l>गन्धर्वैरप्सरोभिश्च यातस्त्रिभुवनं प्रभुः ॥ ३ ॥</s-l></s-lg><s-lg><s-l>स समेत्य महेन्द्राण्या देवराजः शतक्रतुः ।</s-l><s-l>मुदा परमया युक्तः पालयामास देवराट् ॥ ४ ॥</s-l></s-lg><s-lg><s-l>ततः स भगवांस्तत्र अङ्गिराः समदृश्यत ।</s-l><s-l>अथर्ववेदमन्त्रैश्च देवेन्द्रं समपूजयत् ॥ ५ ॥</s-l></s-lg><s-lg><s-l>ततस्तु भगवानिन्द्रः प्रहृष्टः समपद्यत ।</s-l><s-l>वरं च प्रददौ तस्मै अथर्वाङ्गिरसे तदा ॥ ६ ॥</s-l></s-lg><s-lg><s-l>अथर्वाङ्गिरसं नाम अस्मिन्वेदे भविष्यति ।</s-l><s-l>उदाहरणमेतद्धि यज्ञभागं च लप्स्यसे ॥ ७ ॥</s-l></s-lg><s-lg><s-l>एवं संपूज्य भगवानथर्वाङ्गिरसं तदा ।</s-l><s-l>व्यसर्जयन्महाराज देवराजः शतक्रतुः ॥ ८ ॥</s-l></s-lg><s-lg><s-l>संपूज्य सर्वांस्त्रिदशानृषींश्चापि तपोधनान् ।</s-l><s-l>इन्द्रः प्रमुदितो राजन्धर्मेणापालयत्प्रजाः ॥ ९ ॥</s-l></s-lg><s-lg><s-l>एवं दुःखमनुप्राप्तमिन्द्रेण सह भार्यया ।</s-l><s-l>अज्ञातवासश्च कृतः शत्रूणां वधकाङ्क्षया ॥ १० ॥</s-l></s-lg><s-lg><s-l>नात्र मन्युस्त्वया कार्यो यत्क्लिष्टोऽसि महावने ।</s-l><s-l>द्रौपद्या सह राजेन्द्र भ्रातृभिश्च महात्मभिः ॥ ११ ॥</s-l></s-lg><s-lg><s-l>एवं त्वमपि राजेन्द्र राज्यं प्राप्स्यसि भारत ।</s-l><s-l>वृत्रं हत्वा यथा प्राप्तः शक्रः कौरवनन्दन ॥ १२ ॥</s-l></s-lg><s-lg><s-l>दुराचारश्च नहुषो ब्रह्मद्विट्पापचेतनः ।</s-l><s-l>अगस्त्यशापाभिहतो विनष्टः शाश्वतीः समाः ॥ १३ ॥</s-l></s-lg><s-lg><s-l>एवं तव दुरात्मानः शत्रवः शत्रुसूदन ।</s-l><s-l>क्षिप्रं नाशं गमिष्यन्ति कर्णदुर्योधनादयः ॥ १४ ॥</s-l></s-lg><s-lg><s-l>ततः सागरपर्यन्तां भोक्ष्यसे मेदिनीमिमाम् ।</s-l><s-l>भ्रातृभिः सहितो वीर द्रौपद्या च सहाभिभो ॥ १५ ॥</s-l></s-lg><s-lg><s-l>उपाख्यानमिदं शक्रविजयं वेदसंमितम् ।</s-l><s-l>राज्ञा व्यूढेष्वनीकेषु श्रोतव्यं जयमिच्छता ॥ १६ ॥</s-l></s-lg><s-lg><s-l>तस्मात्संश्रावयामि त्वां विजयं जयतां वर ।</s-l><s-l>संस्तूयमाना वर्धन्ते महात्मानो युधिष्ठिर ॥ १७ ॥</s-l></s-lg><s-lg><s-l>क्षत्रियाणामभावोऽयं युधिष्ठिर महात्मनाम् ।</s-l><s-l>दुर्योधनापराधेन भीमार्जुनबलेन च ॥ १८ ॥</s-l></s-lg><s-lg><s-l>आख्यानमिन्द्रविजयं य इदं नियतः पठेत् ।</s-l><s-l>धूतपाप्मा जितस्वर्गः स प्रेत्येह च मोदते ॥ १९ ॥</s-l></s-lg><s-lg><s-l>न चारिजं भयं तस्य न चापुत्रो भवेन्नरः ।</s-l><s-l>नापदं प्राप्नुयात्कांचिद्दीर्घमायुश्च विन्दति ।</s-l><s-l>सर्वत्र जयमाप्नोति न कदाचित्पराजयम् ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>एवमाश्वासितो राजा शल्येन भरतर्षभ ।</s-l><s-l>पूजयामास विधिवच्छल्यं धर्मभृतां वरः ॥ २१ ॥</s-l></s-lg><s-lg><s-l>श्रुत्वा शल्यस्य वचनं कुन्तीपुत्रो युधिष्ठिरः ।</s-l><s-l>प्रत्युवाच महाबाहुर्मद्रराजमिदं वचः ॥ २२ ॥</s-l></s-lg><s-lg><s-l>भवान्कर्णस्य सारथ्यं करिष्यति न संशयः ।</s-l><s-l>तत्र तेजोवधः कार्यः कर्णस्य मम संस्तवैः ॥ २३ ॥</s-l></s-lg><s-lg><s-l> शल्य उवाच ।</s-l><s-l>एवमेतत्करिष्यामि यथा मां संप्रभाषसे ।</s-l><s-l>यच्चान्यदपि शक्ष्यामि तत्करिष्याम्यहं तव ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>तत आमन्त्र्य कौन्तेयाञ्शल्यो मद्राधिपस्तदा ।</s-l><s-l>जगाम सबलः श्रीमान्दुर्योधनमरिंदमः ॥ २५ ॥</s-l></s-lg>