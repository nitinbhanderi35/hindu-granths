<s-lg><s-l> बृहस्पतिरुवाच ।</s-l><s-l>त्वमग्ने सर्वदेवानां मुखं त्वमसि हव्यवाट् ।</s-l><s-l>त्वमन्तः सर्वभूतानां गूढश्चरसि साक्षिवत् ॥ १ ॥</s-l></s-lg><s-lg><s-l>त्वामाहुरेकं कवयस्त्वामाहुस्त्रिविधं पुनः ।</s-l><s-l>त्वया त्यक्तं जगच्चेदं सद्यो नश्येद्धुताशन ॥ २ ॥</s-l></s-lg><s-lg><s-l>कृत्वा तुभ्यं नमो विप्राः स्वकर्मविजितां गतिम् ।</s-l><s-l>गच्छन्ति सह पत्नीभिः सुतैरपि च शाश्वतीम् ॥ ३ ॥</s-l></s-lg><s-lg><s-l>त्वमेवाग्ने हव्यवाहस्त्वमेव परमं हविः ।</s-l><s-l>यजन्ति सत्रैस्त्वामेव यज्ञैश्च परमाध्वरे ॥ ४ ॥</s-l></s-lg><s-lg><s-l>सृष्ट्वा लोकांस्त्रीनिमान्हव्यवाह प्राप्ते काले पचसि पुनः समिद्धः ।</s-l><s-l>सर्वस्यास्य भुवनस्य प्रसूतिस्त्वमेवाग्ने भवसि पुनः प्रतिष्ठा ॥ ५ ॥</s-l></s-lg><s-lg><s-l>त्वामग्ने जलदानाहुर्विद्युतश्च त्वमेव हि ।</s-l><s-l>दहन्ति सर्वभूतानि त्वत्तो निष्क्रम्य हायनाः ॥ ६ ॥</s-l></s-lg><s-lg><s-l>त्वय्यापो निहिताः सर्वास्त्वयि सर्वमिदं जगत् ।</s-l><s-l>न तेऽस्त्यविदितं किंचित्त्रिषु लोकेषु पावक ॥ ७ ॥</s-l></s-lg><s-lg><s-l>स्वयोनिं भजते सर्वो विशस्वापोऽविशङ्कितः ।</s-l><s-l>अहं त्वां वर्धयिष्यामि ब्राह्मैर्मन्त्रैः सनातनैः ॥ ८ ॥</s-l></s-lg><s-lg><s-l> शल्य उवाच ।</s-l><s-l>एवं स्तुतो हव्यवाहो भगवान्कविरुत्तमः ।</s-l><s-l>बृहस्पतिमथोवाच प्रीतिमान्वाक्यमुत्तमम् ।</s-l><s-l>दर्शयिष्यामि ते शक्रं सत्यमेतद्ब्रवीमि ते ॥ ९ ॥</s-l></s-lg><s-lg><s-l>प्रविश्यापस्ततो वह्निः ससमुद्राः सपल्वलाः ।</s-l><s-l>आजगाम सरस्तच्च गूढो यत्र शतक्रतुः ॥ १० ॥</s-l></s-lg><s-lg><s-l>अथ तत्रापि पद्मानि विचिन्वन्भरतर्षभ ।</s-l><s-l>अन्वपश्यत्स देवेन्द्रं बिसमध्यगतं स्थितम् ॥ ११ ॥</s-l></s-lg><s-lg><s-l>आगत्य च ततस्तूर्णं तमाचष्ट बृहस्पतेः ।</s-l><s-l>अणुमात्रेण वपुषा पद्मतन्त्वाश्रितं प्रभुम् ॥ १२ ॥</s-l></s-lg><s-lg><s-l>गत्वा देवर्षिगन्धर्वैः सहितोऽथ बृहस्पतिः ।</s-l><s-l>पुराणैः कर्मभिर्देवं तुष्टाव बलसूदनम् ॥ १३ ॥</s-l></s-lg><s-lg><s-l>महासुरो हतः शक्र नमुचिर्दारुणस्त्वया ।</s-l><s-l>शम्बरश्च बलश्चैव तथोभौ घोरविक्रमौ ॥ १४ ॥</s-l></s-lg><s-lg><s-l>शतक्रतो विवर्धस्व सर्वाञ्शत्रून्निषूदय ।</s-l><s-l>उत्तिष्ठ वज्रिन्संपश्य देवर्षींश्च समागतान् ॥ १५ ॥</s-l></s-lg><s-lg><s-l>महेन्द्र दानवान्हत्वा लोकास्त्रातास्त्वया विभो ।</s-l><s-l>अपां फेनं समासाद्य विष्णुतेजोपबृंहितम् ।</s-l><s-l>त्वया वृत्रो हतः पूर्वं देवराज जगत्पते ॥ १६ ॥</s-l></s-lg><s-lg><s-l>त्वं सर्वभूतेषु वरेण्य ईड्यस्त्वया समं विद्यते नेह भूतम् ।</s-l><s-l>त्वया धार्यन्ते सर्वभूतानि शक्र त्वं देवानां महिमानं चकर्थ ॥ १७ ॥</s-l></s-lg><s-lg><s-l>पाहि देवान्सलोकांश्च महेन्द्र बलमाप्नुहि ।</s-l><s-l>एवं संस्तूयमानश्च सोऽवर्धत शनैः शनैः ॥ १८ ॥</s-l></s-lg><s-lg><s-l>स्वं चैव वपुरास्थाय बभूव स बलान्वितः ।</s-l><s-l>अब्रवीच्च गुरुं देवो बृहस्पतिमुपस्थितम् ॥ १९ ॥</s-l></s-lg><s-lg><s-l>किं कार्यमवशिष्टं वो हतस्त्वाष्ट्रो महासुरः ।</s-l><s-l>वृत्रश्च सुमहाकायो ग्रस्तुं लोकानियेष यः ॥ २० ॥</s-l></s-lg><s-lg><s-l> बृहस्पतिरुवाच ।</s-l><s-l>मानुषो नहुषो राजा देवर्षिगणतेजसा ।</s-l><s-l>देवराज्यमनुप्राप्तः सर्वान्नो बाधते भृशम् ॥ २१ ॥</s-l></s-lg><s-lg><s-l> इन्द्र उवाच ।</s-l><s-l>कथं नु नहुषो राज्यं देवानां प्राप दुर्लभम् ।</s-l><s-l>तपसा केन वा युक्तः किंवीर्यो वा बृहस्पते ॥ २२ ॥</s-l></s-lg><s-lg><s-l> बृहस्पतिरुवाच ।</s-l><s-l>देवा भीताः शक्रमकामयन्त त्वया त्यक्तं महदैन्द्रं पदं तत् ।</s-l><s-l>तदा देवाः पितरोऽथर्षयश्च गन्धर्वसंघाश्च समेत्य सर्वे ॥ २३ ॥</s-l></s-lg><s-lg><s-l>गत्वाब्रुवन्नहुषं शक्र तत्र त्वं नो राजा भव भुवनस्य गोप्ता ।</s-l><s-l>तानब्रवीन्नहुषो नास्मि शक्त आप्यायध्वं तपसा तेजसा च ॥ २४ ॥</s-l></s-lg><s-lg><s-l>एवमुक्तैर्वर्धितश्चापि देवै राजाभवन्नहुषो घोरवीर्यः ।</s-l><s-l>त्रैलोक्ये च प्राप्य राज्यं तपस्विनः कृत्वा वाहान्याति लोकान्दुरात्मा ॥ २५ ॥</s-l></s-lg><s-lg><s-l>तेजोहरं दृष्टिविषं सुघोरं मा त्वं पश्येर्नहुषं वै कदाचित् ।</s-l><s-l>देवाश्च सर्वे नहुषं भयार्ता न पश्यन्तो गूढरूपाश्चरन्ति ॥ २६ ॥</s-l></s-lg><s-lg><s-l> शल्य उवाच ।</s-l><s-l>एवं वदत्यङ्गिरसां वरिष्ठे बृहस्पतौ लोकपालः कुबेरः ।</s-l><s-l>वैवस्वतश्चैव यमः पुराणो देवश्च सोमो वरुणश्चाजगाम ॥ २७ ॥</s-l></s-lg><s-lg><s-l>ते वै समागम्य महेन्द्रमूचुर्दिष्ट्या त्वाष्ट्रो निहतश्चैव वृत्रः ।</s-l><s-l>दिष्ट्या च त्वां कुशलिनमक्षतं च पश्यामो वै निहतारिं च शक्र ॥ २८ ॥</s-l></s-lg><s-lg><s-l>स तान्यथावत्प्रतिभाष्य शक्रः संचोदयन्नहुषस्यान्तरेण ।</s-l><s-l>राजा देवानां नहुषो घोररूपस्तत्र साह्यं दीयतां मे भवद्भिः ॥ २९ ॥</s-l></s-lg><s-lg><s-l>ते चाब्रुवन्नहुषो घोररूपो दृष्टीविषस्तस्य बिभीम देव ।</s-l><s-l>त्वं चेद्राजन्नहुषं पराजयेस्तद्वै वयं भागमर्हाम शक्र ॥ ३० ॥</s-l></s-lg><s-lg><s-l>इन्द्रोऽब्रवीद्भवतु भवानपां पतिर्यमः कुबेरश्च महाभिषेकम् ।</s-l><s-l>संप्राप्नुवन्त्वद्य सहैव तेन रिपुं जयामो नहुषं घोरदृष्टिम् ॥ ३१ ॥</s-l></s-lg><s-lg><s-l>ततः शक्रं ज्वलनोऽप्याह भागं प्रयच्छ मह्यं तव साह्यं करिष्ये ।</s-l><s-l>तमाह शक्रो भविताग्ने तवापि ऐन्द्राग्नो वै भाग एको महाक्रतौ ॥ ३२ ॥</s-l></s-lg><s-lg><s-l>एवं संचिन्त्य भगवान्महेन्द्रः पाकशासनः ।</s-l><s-l>कुबेरं सर्वयक्षाणां धनानां च प्रभुं तथा ॥ ३३ ॥</s-l></s-lg><s-lg><s-l>वैवस्वतं पितॄणां च वरुणं चाप्यपां तथा ।</s-l><s-l>आधिपत्यं ददौ शक्रः सत्कृत्य वरदस्तदा ॥ ३४ ॥</s-l></s-lg>