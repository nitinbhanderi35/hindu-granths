<s-lg><s-l> वैशंपायन उवाच ।</s-l><s-l>तं भुक्तवन्तमाश्वस्तं निशायां विदुरोऽब्रवीत् ।</s-l><s-l>नेदं सम्यग्व्यवसितं केशवागमनं तव ॥ १ ॥</s-l></s-lg><s-lg><s-l>अर्थधर्मातिगो मूढः संरम्भी च जनार्दन ।</s-l><s-l>मानघ्नो मानकामश्च वृद्धानां शासनातिगः ॥ २ ॥</s-l></s-lg><s-lg><s-l>धर्मशास्त्रातिगो मन्दो दुरात्मा प्रग्रहं गतः ।</s-l><s-l>अनेयः श्रेयसां पापो धार्तराष्ट्रो जनार्दन ॥ ३ ॥</s-l></s-lg><s-lg><s-l>कामात्मा प्राज्ञमानी च मित्रध्रुक्सर्वशङ्कितः ।</s-l><s-l>अकर्ता चाकृतज्ञश्च त्यक्तधर्मः प्रियानृतः ॥ ४ ॥</s-l></s-lg><s-lg><s-l>एतैश्चान्यैश्च बहुभिर्दोषैरेष समन्वितः ।</s-l><s-l>त्वयोच्यमानः श्रेयोऽपि संरम्भान्न ग्रहीष्यति ॥ ५ ॥</s-l></s-lg><s-lg><s-l>सेनासमुदयं दृष्ट्वा पार्थिवं मधुसूदन ।</s-l><s-l>कृतार्थं मन्यते बाल आत्मानमविचक्षणः ॥ ६ ॥</s-l></s-lg><s-lg><s-l>एकः कर्णः पराञ्जेतुं समर्थ इति निश्चितम् ।</s-l><s-l>धार्तराष्ट्रस्य दुर्बुद्धेः स शमं नोपयास्यति ॥ ७ ॥</s-l></s-lg><s-lg><s-l>भीष्मे द्रोणे कृपे कर्णे द्रोणपुत्रे जयद्रथे ।</s-l><s-l>भूयसीं वर्तते वृत्तिं न शमे कुरुते मनः ॥ ८ ॥</s-l></s-lg><s-lg><s-l>निश्चितं धार्तराष्ट्राणां सकर्णानां जनार्दन ।</s-l><s-l>भीष्मद्रोणकृपान्पार्था न शक्ताः प्रतिवीक्षितुम् ॥ ९ ॥</s-l></s-lg><s-lg><s-l>संविच्च धार्तराष्ट्राणां सर्वेषामेव केशव ।</s-l><s-l>शमे प्रयतमानस्य तव सौभ्रात्रकाङ्क्षिणः ॥ १० ॥</s-l></s-lg><s-lg><s-l>न पाण्डवानामस्माभिः प्रतिदेयं यथोचितम् ।</s-l><s-l>इति व्यवसितास्तेषु वचनं स्यान्निरर्थकम् ॥ ११ ॥</s-l></s-lg><s-lg><s-l>यत्र सूक्तं दुरुक्तं च समं स्यान्मधुसूदन ।</s-l><s-l>न तत्र प्रलपेत्प्राज्ञो बधिरेष्विव गायनः ॥ १२ ॥</s-l></s-lg><s-lg><s-l>अविजानत्सु मूढेषु निर्मर्यादेषु माधव ।</s-l><s-l>न त्वं वाक्यं ब्रुवन्युक्तश्चाण्डालेषु द्विजो यथा ॥ १३ ॥</s-l></s-lg><s-lg><s-l>सोऽयं बलस्थो मूढश्च न करिष्यति ते वचः ।</s-l><s-l>तस्मिन्निरर्थकं वाक्यमुक्तं संपत्स्यते तव ॥ १४ ॥</s-l></s-lg><s-lg><s-l>तेषां समुपविष्टानां सर्वेषां पापचेतसाम् ।</s-l><s-l>तव मध्यावतरणं मम कृष्ण न रोचते ॥ १५ ॥</s-l></s-lg><s-lg><s-l>दुर्बुद्धीनामशिष्टानां बहूनां पापचेतसाम् ।</s-l><s-l>प्रतीपं वचनं मध्ये तव कृष्ण न रोचते ॥ १६ ॥</s-l></s-lg><s-lg><s-l>अनुपासितवृद्धत्वाच्छ्रिया मोहाच्च दर्पितः ।</s-l><s-l>वयोदर्पादमर्षाच्च न ते श्रेयो ग्रहीष्यति ॥ १७ ॥</s-l></s-lg><s-lg><s-l>बलं बलवदप्यस्य यदि वक्ष्यसि माधव ।</s-l><s-l>त्वय्यस्य महती शङ्का न करिष्यति ते वचः ॥ १८ ॥</s-l></s-lg><s-lg><s-l>नेदमद्य युधा शक्यमिन्द्रेणापि सहामरैः ।</s-l><s-l>इति व्यवसिताः सर्वे धार्तराष्ट्रा जनार्दन ॥ १९ ॥</s-l></s-lg><s-lg><s-l>तेष्वेवमुपपन्नेषु कामक्रोधानुवर्तिषु ।</s-l><s-l>समर्थमपि ते वाक्यमसमर्थं भविष्यति ॥ २० ॥</s-l></s-lg><s-lg><s-l>मध्ये तिष्ठन्हस्त्यनीकस्य मन्दो रथाश्वयुक्तस्य बलस्य मूढः ।</s-l><s-l>दुर्योधनो मन्यते वीतमन्युः कृत्स्ना मयेयं पृथिवी जितेति ॥ २१ ॥</s-l></s-lg><s-lg><s-l>आशंसते धृतराष्ट्रस्य पुत्रो महाराज्यमसपत्नं पृथिव्याम् ।</s-l><s-l>तस्मिञ्शमः केवलो नोपलभ्यो बद्धं सन्तमागतं मन्यतेऽर्थम् ॥ २२ ॥</s-l></s-lg><s-lg><s-l>पर्यस्तेयं पृथिवी कालपक्वा दुर्योधनार्थे पाण्डवान्योद्धुकामाः ।</s-l><s-l>समागताः सर्वयोधाः पृथिव्यां राजानश्च क्षितिपालैः समेताः ॥ २३ ॥</s-l></s-lg><s-lg><s-l>सर्वे चैते कृतवैराः पुरस्तात्त्वया राजानो हृतसाराश्च कृष्ण ।</s-l><s-l>तवोद्वेगात्संश्रिता धार्तराष्ट्रान्सुसंहताः सह कर्णेन वीराः ॥ २४ ॥</s-l></s-lg><s-lg><s-l>त्यक्तात्मानः सह दुर्योधनेन सृष्टा योद्धुं पाण्डवान्सर्वयोधाः ।</s-l><s-l>तेषां मध्ये प्रविशेथा यदि त्वं न तन्मतं मम दाशार्ह वीर ॥ २५ ॥</s-l></s-lg><s-lg><s-l>तेषां समुपविष्टानां बहूनां दुष्टचेतसाम् ।</s-l><s-l>कथं मध्यं प्रपद्येथाः शत्रूणां शत्रुकर्शन ॥ २६ ॥</s-l></s-lg><s-lg><s-l>सर्वथा त्वं महाबाहो देवैरपि दुरुत्सहः ।</s-l><s-l>प्रभावं पौरुषं बुद्धिं जानामि तव शत्रुहन् ॥ २७ ॥</s-l></s-lg><s-lg><s-l>या मे प्रीतिः पाण्डवेषु भूयः सा त्वयि माधव ।</s-l><s-l>प्रेम्णा च बहुमानाच्च सौहृदाच्च ब्रवीम्यहम् ॥ २८ ॥</s-l></s-lg>