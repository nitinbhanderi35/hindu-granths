<s-lg><s-l> वासुदेव उवाच ।</s-l><s-l>उपपन्नमिदं वाक्यं सोमकानां धुरंधरे ।</s-l><s-l>अर्थसिद्धिकरं राज्ञः पाण्डवस्य महौजसः ॥ १ ॥</s-l></s-lg><s-lg><s-l>एतच्च पूर्वकार्यं नः सुनीतमभिकाङ्क्षताम् ।</s-l><s-l>अन्यथा ह्याचरन्कर्म पुरुषः स्यात्सुबालिशः ॥ २ ॥</s-l></s-lg><s-lg><s-l>किं तु संबन्धकं तुल्यमस्माकं कुरुपाण्डुषु ।</s-l><s-l>यथेष्टं वर्तमानेषु पाण्डवेषु च तेषु च ॥ ३ ॥</s-l></s-lg><s-lg><s-l>ते विवाहार्थमानीता वयं सर्वे यथा भवान् ।</s-l><s-l>कृते विवाहे मुदिता गमिष्यामो गृहान्प्रति ॥ ४ ॥</s-l></s-lg><s-lg><s-l>भवान्वृद्धतमो राज्ञां वयसा च श्रुतेन च ।</s-l><s-l>शिष्यवत्ते वयं सर्वे भवामेह न संशयः ॥ ५ ॥</s-l></s-lg><s-lg><s-l>भवन्तं धृतराष्ट्रश्च सततं बहु मन्यते ।</s-l><s-l>आचार्ययोः सखा चासि द्रोणस्य च कृपस्य च ॥ ६ ॥</s-l></s-lg><s-lg><s-l>स भवान्प्रेषयत्वद्य पाण्डवार्थकरं वचः ।</s-l><s-l>सर्वेषां निश्चितं तन्नः प्रेषयिष्यति यद्भवान् ॥ ७ ॥</s-l></s-lg><s-lg><s-l>यदि तावच्छमं कुर्यान्न्यायेन कुरुपुंगवः ।</s-l><s-l>न भवेत्कुरुपाण्डूनां सौभ्रात्रेण महान्क्षयः ॥ ८ ॥</s-l></s-lg><s-lg><s-l>अथ दर्पान्वितो मोहान्न कुर्याद्धृतराष्ट्रजः ।</s-l><s-l>अन्येषां प्रेषयित्वा च पश्चादस्मान्समाह्वयेः ॥ ९ ॥</s-l></s-lg><s-lg><s-l>ततो दुर्योधनो मन्दः सहामात्यः सबान्धवः ।</s-l><s-l>निष्ठामापत्स्यते मूढः क्रुद्धे गाण्डीवधन्वनि ॥ १० ॥</s-l></s-lg><s-lg><s-l> वैशंपायन उवाच ।</s-l><s-l>ततः सत्कृत्य वार्ष्णेयं विराटः पृथिवीपतिः ।</s-l><s-l>गृहान्प्रस्थापयामास सगणं सहबान्धवम् ॥ ११ ॥</s-l></s-lg><s-lg><s-l>द्वारकां तु गते कृष्णे युधिष्ठिरपुरोगमाः ।</s-l><s-l>चक्रुः सांग्रामिकं सर्वं विराटश्च महीपतिः ॥ १२ ॥</s-l></s-lg><s-lg><s-l>ततः संप्रेषयामास विराटः सह बान्धवैः ।</s-l><s-l>सर्वेषां भूमिपालानां द्रुपदश्च महीपतिः ॥ १३ ॥</s-l></s-lg><s-lg><s-l>वचनात्कुरुसिंहानां मत्स्यपाञ्चालयोश्च ते ।</s-l><s-l>समाजग्मुर्महीपालाः संप्रहृष्टा महाबलाः ॥ १४ ॥</s-l></s-lg><s-lg><s-l>तच्छ्रुत्वा पाण्डुपुत्राणां समागच्छन्महद्बलम् ।</s-l><s-l>धृतराष्ट्रसुतश्चापि समानिन्ये महीपतीन् ॥ १५ ॥</s-l></s-lg><s-lg><s-l>समाकुला मही राजन्कुरुपाण्डवकारणात् ।</s-l><s-l>तदा समभवत्कृत्स्ना संप्रयाणे महीक्षिताम् ॥ १६ ॥</s-l></s-lg><s-lg><s-l>बलानि तेषां वीराणामागच्छन्ति ततस्ततः ।</s-l><s-l>चालयन्तीव गां देवीं सपर्वतवनामिमाम् ॥ १७ ॥</s-l></s-lg><s-lg><s-l>ततः प्रज्ञावयोवृद्धं पाञ्चाल्यः स्वपुरोहितम् ।</s-l><s-l>कुरुभ्यः प्रेषयामास युधिष्ठिरमते तदा ॥ १८ ॥</s-l></s-lg>