<s-lg><s-l> धृतराष्ट्र उवाच ।</s-l><s-l>प्रतिज्ञाते फल्गुनेन वधे भीष्मस्य संजय ।</s-l><s-l>किमकुर्वन्त मे मन्दाः पुत्रा दुर्योधनादयः ॥ १ ॥</s-l></s-lg><s-lg><s-l>हतमेव हि पश्यामि गाङ्गेयं पितरं रणे ।</s-l><s-l>वासुदेवसहायेन पार्थेन दृढधन्वना ॥ २ ॥</s-l></s-lg><s-lg><s-l>स चापरिमितप्रज्ञस्तच्छ्रुत्वा पार्थभाषितम् ।</s-l><s-l>किमुक्तवान्महेष्वासो भीष्मः प्रहरतां वरः ॥ ३ ॥</s-l></s-lg><s-lg><s-l>सेनापत्यं च संप्राप्य कौरवाणां धुरंधरः ।</s-l><s-l>किमचेष्टत गाङ्गेयो महाबुद्धिपराक्रमः ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>ततस्तत्संजयस्तस्मै सर्वमेव न्यवेदयत् ।</s-l><s-l>यथोक्तं कुरुवृद्धेन भीष्मेणामिततेजसा ॥ ५ ॥</s-l></s-lg><s-lg><s-l> संजय उवाच ।</s-l><s-l>सेनापत्यमनुप्राप्य भीष्मः शांतनवो नृप ।</s-l><s-l>दुर्योधनमुवाचेदं वचनं हर्षयन्निव ॥ ६ ॥</s-l></s-lg><s-lg><s-l>नमस्कृत्वा कुमाराय सेनान्ये शक्तिपाणये ।</s-l><s-l>अहं सेनापतिस्तेऽद्य भविष्यामि न संशयः ॥ ७ ॥</s-l></s-lg><s-lg><s-l>सेनाकर्मण्यभिज्ञोऽस्मि व्यूहेषु विविधेषु च ।</s-l><s-l>कर्म कारयितुं चैव भृतानप्यभृतांस्तथा ॥ ८ ॥</s-l></s-lg><s-lg><s-l>यात्रायानेषु युद्धेषु लब्धप्रशमनेषु च ।</s-l><s-l>भृशं वेद महाराज यथा वेद बृहस्पतिः ॥ ९ ॥</s-l></s-lg><s-lg><s-l>व्यूहानपि महारम्भान्दैवगान्धर्वमानुषान् ।</s-l><s-l>तैरहं मोहयिष्यामि पाण्डवान्व्येतु ते ज्वरः ॥ १० ॥</s-l></s-lg><s-lg><s-l>सोऽहं योत्स्यामि तत्त्वेन पालयंस्तव वाहिनीम् ।</s-l><s-l>यथावच्छास्त्रतो राजन्व्येतु ते मानसो ज्वरः ॥ ११ ॥</s-l></s-lg><s-lg><s-l> दुर्योधन उवाच ।</s-l><s-l>न विद्यते मे गाङ्गेय भयं देवासुरेष्वपि ।</s-l><s-l>समस्तेषु महाबाहो सत्यमेतद्ब्रवीमि ते ॥ १२ ॥</s-l></s-lg><s-lg><s-l>किं पुनस्त्वयि दुर्धर्षे सेनापत्ये व्यवस्थिते ।</s-l><s-l>द्रोणे च पुरुषव्याघ्रे स्थिते युद्धाभिनन्दिनि ॥ १३ ॥</s-l></s-lg><s-lg><s-l>भवद्भ्यां पुरुषाग्र्याभ्यां स्थिताभ्यां विजयो मम ।</s-l><s-l>न दुर्लभं कुरुश्रेष्ठ देवराज्यमपि ध्रुवम् ॥ १४ ॥</s-l></s-lg><s-lg><s-l>रथसंख्यां तु कार्त्स्न्येन परेषामात्मनस्तथा ।</s-l><s-l>तथैवातिरथानां च वेत्तुमिच्छामि कौरव ॥ १५ ॥</s-l></s-lg><s-lg><s-l>पितामहो हि कुशलः परेषामात्मनस्तथा ।</s-l><s-l>श्रोतुमिच्छाम्यहं सर्वैः सहैभिर्वसुधाधिपैः ॥ १६ ॥</s-l></s-lg><s-lg><s-l> भीष्म उवाच ।</s-l><s-l>गान्धारे शृणु राजेन्द्र रथसंख्यां स्वके बले ।</s-l><s-l>ये रथाः पृथिवीपाल तथैवातिरथाश्च ये ॥ १७ ॥</s-l></s-lg><s-lg><s-l>बहूनीह सहस्राणि प्रयुतान्यर्बुदानि च ।</s-l><s-l>रथानां तव सेनायां यथामुख्यं तु मे शृणु ॥ १८ ॥</s-l></s-lg><s-lg><s-l>भवानग्रे रथोदारः सह सर्वैः सहोदरैः ।</s-l><s-l>दुःशासनप्रभृतिभिर्भ्रातृभिः शतसंमितैः ॥ १९ ॥</s-l></s-lg><s-lg><s-l>सर्वे कृतप्रहरणाश्छेद्यभेद्यविशारदाः ।</s-l><s-l>रथोपस्थे गजस्कन्धे गदायुद्धेऽसिचर्मणि ॥ २० ॥</s-l></s-lg><s-lg><s-l>संयन्तारः प्रहर्तारः कृतास्त्रा भारसाधनाः ।</s-l><s-l>इष्वस्त्रे द्रोणशिष्याश्च कृपस्य च शरद्वतः ॥ २१ ॥</s-l></s-lg><s-lg><s-l>एते हनिष्यन्ति रणे पाञ्चालान्युद्धदुर्मदान् ।</s-l><s-l>कृतकिल्बिषाः पाण्डवेयैर्धार्तराष्ट्रा मनस्विनः ॥ २२ ॥</s-l></s-lg><s-lg><s-l>ततोऽहं भरतश्रेष्ठ सर्वसेनापतिस्तव ।</s-l><s-l>शत्रून्विध्वंसयिष्यामि कदर्थीकृत्य पाण्डवान् ।</s-l><s-l>न त्वात्मनो गुणान्वक्तुमर्हामि विदितोऽस्मि ते ॥ २३ ॥</s-l></s-lg><s-lg><s-l>कृतवर्मा त्वतिरथो भोजः प्रहरतां वरः ।</s-l><s-l>अर्थसिद्धिं तव रणे करिष्यति न संशयः ॥ २४ ॥</s-l></s-lg><s-lg><s-l>अस्त्रविद्भिरनाधृष्यो दूरपाती दृढायुधः ।</s-l><s-l>हनिष्यति रिपूंस्तुभ्यं महेन्द्रो दानवानिव ॥ २५ ॥</s-l></s-lg><s-lg><s-l>मद्रराजो महेष्वासः शल्यो मेऽतिरथो मतः ।</s-l><s-l>स्पर्धते वासुदेवेन यो वै नित्यं रणे रणे ॥ २६ ॥</s-l></s-lg><s-lg><s-l>भागिनेयान्निजांस्त्यक्त्वा शल्यस्ते रथसत्तमः ।</s-l><s-l>एष योत्स्यति संग्रामे कृष्णं चक्रगदाधरम् ॥ २७ ॥</s-l></s-lg><s-lg><s-l>सागरोर्मिसमैर्वेगैः प्लावयन्निव शात्रवान् ।</s-l><s-l>भूरिश्रवाः कृतास्त्रश्च तव चापि हितः सुहृत् ॥ २८ ॥</s-l></s-lg><s-lg><s-l>सौमदत्तिर्महेष्वासो रथयूथपयूथपः ।</s-l><s-l>बलक्षयममित्राणां सुमहान्तं करिष्यति ॥ २९ ॥</s-l></s-lg><s-lg><s-l>सिन्धुराजो महाराज मतो मे द्विगुणो रथः ।</s-l><s-l>योत्स्यते समरे राजन्विक्रान्तो रथसत्तमः ॥ ३० ॥</s-l></s-lg><s-lg><s-l>द्रौपदीहरणे पूर्वं परिक्लिष्टः स पाण्डवैः ।</s-l><s-l>संस्मरंस्तं परिक्लेशं योत्स्यते परवीरहा ॥ ३१ ॥</s-l></s-lg><s-lg><s-l>एतेन हि तदा राजंस्तप आस्थाय दारुणम् ।</s-l><s-l>सुदुर्लभो वरो लब्धः पाण्डवान्योद्धुमाहवे ॥ ३२ ॥</s-l></s-lg><s-lg><s-l>स एष रथशार्दूलस्तद्वैरं संस्मरन्रणे ।</s-l><s-l>योत्स्यते पाण्डवांस्तात प्राणांस्त्यक्त्वा सुदुस्त्यजान् ॥ ३३ ॥</s-l></s-lg>