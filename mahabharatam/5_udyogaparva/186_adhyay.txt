<s-lg><s-l> भीष्म उवाच ।</s-l><s-l>ततो हलहलाशब्दो दिवि राजन्महानभूत् ।</s-l><s-l>प्रस्वापं भीष्म मा स्राक्षीरिति कौरवनन्दन ॥ १ ॥</s-l></s-lg><s-lg><s-l>अयुञ्जमेव चैवाहं तदस्त्रं भृगुनन्दने ।</s-l><s-l>प्रस्वापं मां प्रयुञ्जानं नारदो वाक्यमब्रवीत् ॥ २ ॥</s-l></s-lg><s-lg><s-l>एते वियति कौरव्य दिवि देवगणाः स्थिताः ।</s-l><s-l>ते त्वां निवारयन्त्यद्य प्रस्वापं मा प्रयोजय ॥ ३ ॥</s-l></s-lg><s-lg><s-l>रामस्तपस्वी ब्रह्मण्यो ब्राह्मणश्च गुरुश्च ते ।</s-l><s-l>तस्यावमानं कौरव्य मा स्म कार्षीः कथंचन ॥ ४ ॥</s-l></s-lg><s-lg><s-l>ततोऽपश्यं दिविष्ठान्वै तानष्टौ ब्रह्मवादिनः ।</s-l><s-l>ते मां स्मयन्तो राजेन्द्र शनकैरिदमब्रुवन् ॥ ५ ॥</s-l></s-lg><s-lg><s-l>यथाह भरतश्रेष्ठ नारदस्तत्तथा कुरु ।</s-l><s-l>एतद्धि परमं श्रेयो लोकानां भरतर्षभ ॥ ६ ॥</s-l></s-lg><s-lg><s-l>ततश्च प्रतिसंहृत्य तदस्त्रं स्वापनं मृधे ।</s-l><s-l>ब्रह्मास्त्रं दीपयां चक्रे तस्मिन्युधि यथाविधि ॥ ७ ॥</s-l></s-lg><s-lg><s-l>ततो रामो रुषितो राजपुत्र दृष्ट्वा तदस्त्रं विनिवर्तितं वै ।</s-l><s-l>जितोऽस्मि भीष्मेण सुमन्दबुद्धिरित्येव वाक्यं सहसा व्यमुञ्चत् ॥ ८ ॥</s-l></s-lg><s-lg><s-l>ततोऽपश्यत्पितरं जामदग्न्यः पितुस्तथा पितरं तस्य चान्यम् ।</s-l><s-l>त एवैनं संपरिवार्य तस्थुरूचुश्चैनं सान्त्वपूर्वं तदानीम् ॥ ९ ॥</s-l></s-lg><s-lg><s-l>मा स्मैवं साहसं वत्स पुनः कार्षीः कथंचन ।</s-l><s-l>भीष्मेण संयुगं गन्तुं क्षत्रियेण विशेषतः ॥ १० ॥</s-l></s-lg><s-lg><s-l>क्षत्रियस्य तु धर्मोऽयं यद्युद्धं भृगुनन्दन ।</s-l><s-l>स्वाध्यायो व्रतचर्या च ब्राह्मणानां परं धनम् ॥ ११ ॥</s-l></s-lg><s-lg><s-l>इदं निमित्ते कस्मिंश्चिदस्माभिरुपमन्त्रितम् ।</s-l><s-l>शस्त्रधारणमत्युग्रं तच्च कार्यं कृतं त्वया ॥ १२ ॥</s-l></s-lg><s-lg><s-l>वत्स पर्याप्तमेतावद्भीष्मेण सह संयुगे ।</s-l><s-l>विमर्दस्ते महाबाहो व्यपयाहि रणादितः ॥ १३ ॥</s-l></s-lg><s-lg><s-l>पर्याप्तमेतद्भद्रं ते तव कार्मुकधारणम् ।</s-l><s-l>विसर्जयैतद्दुर्धर्ष तपस्तप्यस्व भार्गव ॥ १४ ॥</s-l></s-lg><s-lg><s-l>एष भीष्मः शांतनवो देवैः सर्वैर्निवारितः ।</s-l><s-l>निवर्तस्व रणादस्मादिति चैव प्रचोदितः ॥ १५ ॥</s-l></s-lg><s-lg><s-l>रामेण सह मा योत्सीर्गुरुणेति पुनः पुनः ।</s-l><s-l>न हि रामो रणे जेतुं त्वया न्याय्यः कुरूद्वह ।</s-l><s-l>मानं कुरुष्व गाङ्गेय ब्राह्मणस्य रणाजिरे ॥ १६ ॥</s-l></s-lg><s-lg><s-l>वयं तु गुरवस्तुभ्यं ततस्त्वां वारयामहे ।</s-l><s-l>भीष्मो वसूनामन्यतमो दिष्ट्या जीवसि पुत्रक ॥ १७ ॥</s-l></s-lg><s-lg><s-l>गाङ्गेयः शंतनोः पुत्रो वसुरेष महायशाः ।</s-l><s-l>कथं त्वया रणे जेतुं राम शक्यो निवर्त वै ॥ १८ ॥</s-l></s-lg><s-lg><s-l>अर्जुनः पाण्डवश्रेष्ठः पुरंदरसुतो बली ।</s-l><s-l>नरः प्रजापतिर्वीरः पूर्वदेवः सनातनः ॥ १९ ॥</s-l></s-lg><s-lg><s-l>सव्यसाचीति विख्यातस्त्रिषु लोकेषु वीर्यवान् ।</s-l><s-l>भीष्ममृत्युर्यथाकालं विहितो वै स्वयंभुवा ॥ २० ॥</s-l></s-lg><s-lg><s-l>एवमुक्तः स पितृभिः पितॄन्रामोऽब्रवीदिदम् ।</s-l><s-l>नाहं युधि निवर्तेयमिति मे व्रतमाहितम् ॥ २१ ॥</s-l></s-lg><s-lg><s-l>न निवर्तितपूर्वं च कदाचिद्रणमूर्धनि ।</s-l><s-l>निवर्त्यतामापगेयः कामं युद्धात्पितामहाः ।</s-l><s-l>न त्वहं विनिवर्तिष्ये युद्धादस्मात्कथंचन ॥ २२ ॥</s-l></s-lg><s-lg><s-l>ततस्ते मुनयो राजन्नृचीकप्रमुखास्तदा ।</s-l><s-l>नारदेनैव सहिताः समागम्येदमब्रुवन् ॥ २३ ॥</s-l></s-lg><s-lg><s-l>निवर्तस्व रणात्तात मानयस्व द्विजोत्तमान् ।</s-l><s-l>नेत्यवोचमहं तांश्च क्षत्रधर्मव्यपेक्षया ॥ २४ ॥</s-l></s-lg><s-lg><s-l>मम व्रतमिदं लोके नाहं युद्धात्कथंचन ।</s-l><s-l>विमुखो विनिवर्तेयं पृष्ठतोऽभ्याहतः शरैः ॥ २५ ॥</s-l></s-lg><s-lg><s-l>नाहं लोभान्न कार्पण्यान्न भयान्नार्थकारणात् ।</s-l><s-l>त्यजेयं शाश्वतं धर्ममिति मे निश्चिता मतिः ॥ २६ ॥</s-l></s-lg><s-lg><s-l>ततस्ते मुनयः सर्वे नारदप्रमुखा नृप ।</s-l><s-l>भागीरथी च मे माता रणमध्यं प्रपेदिरे ॥ २७ ॥</s-l></s-lg><s-lg><s-l>तथैवात्तशरो धन्वी तथैव दृढनिश्चयः ।</s-l><s-l>स्थितोऽहमाहवे योद्धुं ततस्ते राममब्रुवन् ।</s-l><s-l>समेत्य सहिता भूयः समरे भृगुनन्दनम् ॥ २८ ॥</s-l></s-lg><s-lg><s-l>नावनीतं हि हृदयं विप्राणां शाम्य भार्गव ।</s-l><s-l>राम राम निवर्तस्व युद्धादस्माद्द्विजोत्तम ।</s-l><s-l>अवध्यो हि त्वया भीष्मस्त्वं च भीष्मस्य भार्गव ॥ २९ ॥</s-l></s-lg><s-lg><s-l>एवं ब्रुवन्तस्ते सर्वे प्रतिरुध्य रणाजिरम् ।</s-l><s-l>न्यासयां चक्रिरे शस्त्रं पितरो भृगुनन्दनम् ॥ ३० ॥</s-l></s-lg><s-lg><s-l>ततोऽहं पुनरेवाथ तानष्टौ ब्रह्मवादिनः ।</s-l><s-l>अद्राक्षं दीप्यमानान्वै ग्रहानष्टाविवोदितान् ॥ ३१ ॥</s-l></s-lg><s-lg><s-l>ते मां सप्रणयं वाक्यमब्रुवन्समरे स्थितम् ।</s-l><s-l>प्रैहि रामं महाबाहो गुरुं लोकहितं कुरु ॥ ३२ ॥</s-l></s-lg><s-lg><s-l>दृष्ट्वा निवर्तितं रामं सुहृद्वाक्येन तेन वै ।</s-l><s-l>लोकानां च हितं कुर्वन्नहमप्याददे वचः ॥ ३३ ॥</s-l></s-lg><s-lg><s-l>ततोऽहं राममासाद्य ववन्दे भृशविक्षतः ।</s-l><s-l>रामश्चाभ्युत्स्मयन्प्रेम्णा मामुवाच महातपाः ॥ ३४ ॥</s-l></s-lg><s-lg><s-l>त्वत्समो नास्ति लोकेऽस्मिन्क्षत्रियः पृथिवीचरः ।</s-l><s-l>गम्यतां भीष्म युद्धेऽस्मिंस्तोषितोऽहं भृशं त्वया ॥ ३५ ॥</s-l></s-lg><s-lg><s-l>मम चैव समक्षं तां कन्यामाहूय भार्गवः ।</s-l><s-l>उवाच दीनया वाचा मध्ये तेषां तपस्विनाम् ॥ ३६ ॥</s-l></s-lg>