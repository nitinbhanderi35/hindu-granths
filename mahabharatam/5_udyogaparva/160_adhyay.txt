<s-lg><s-l> संजय उवाच ।</s-l><s-l>दुर्योधनस्य तद्वाक्यं निशम्य भरतर्षभः ।</s-l><s-l>नेत्राभ्यामतिताम्राभ्यां कैतव्यं समुदैक्षत ॥ १ ॥</s-l></s-lg><s-lg><s-l>स केशवमभिप्रेक्ष्य गुडाकेशो महायशाः ।</s-l><s-l>अभ्यभाषत कैतव्यं प्रगृह्य विपुलं भुजम् ॥ २ ॥</s-l></s-lg><s-lg><s-l>स्ववीर्यं यः समाश्रित्य समाह्वयति वै परान् ।</s-l><s-l>अभीतः पूरयञ्शक्तिं स वै पुरुष उच्यते ॥ ३ ॥</s-l></s-lg><s-lg><s-l>परवीर्यं समाश्रित्य यः समाह्वयते परान् ।</s-l><s-l>क्षत्रबन्धुरशक्तत्वाल्लोके स पुरुषाधमः ॥ ४ ॥</s-l></s-lg><s-lg><s-l>स त्वं परेषां वीर्येण मन्यसे वीर्यमात्मनः ।</s-l><s-l>स्वयं कापुरुषो मूढः परांश्च क्षेप्तुमिच्छसि ॥ ५ ॥</s-l></s-lg><s-lg><s-l>यस्त्वं वृद्धं सर्वराज्ञां हितबुद्धिं जितेन्द्रियम् ।</s-l><s-l>मरणाय महाबुद्धिं दीक्षयित्वा विकत्थसे ॥ ६ ॥</s-l></s-lg><s-lg><s-l>भावस्ते विदितोऽस्माभिर्दुर्बुद्धे कुलपांसन ।</s-l><s-l>न हनिष्यन्ति गङ्गेयं पाण्डवा घृणयेति च ॥ ७ ॥</s-l></s-lg><s-lg><s-l>यस्य वीर्यं समाश्रित्य धार्तराष्ट्र विकत्थसे ।</s-l><s-l>हन्तास्मि प्रथमं भीष्मं मिषतां सर्वधन्विनाम् ॥ ८ ॥</s-l></s-lg><s-lg><s-l>कैतव्य गत्वा भरतान्समेत्य सुयोधनं धार्तराष्ट्रं ब्रवीहि ।</s-l><s-l>तथेत्याह अर्जुनः सव्यसाची निशाव्यपाये भविता विमर्दः ॥ ९ ॥</s-l></s-lg><s-lg><s-l>यद्वोऽब्रवीद्वाक्यमदीनसत्त्वो मध्ये कुरूणां हर्षयन्सत्यसंधः ।</s-l><s-l>अहं हन्ता पाण्डवानामनीकं शाल्वेयकांश्चेति ममैष भारः ॥ १० ॥</s-l></s-lg><s-lg><s-l>हन्यामहं द्रोणमृते हि लोकं न ते भयं विद्यते पाण्डवेभ्यः ।</s-l><s-l>ततो हि ते लब्धतमं च राज्यं क्षयं गताः पाण्डवाश्चेति भावः ॥ ११ ॥</s-l></s-lg><s-lg><s-l>स दर्पपूर्णो न समीक्षसे त्वमनर्थमात्मन्यपि वर्तमानम् ।</s-l><s-l>तस्मादहं ते प्रथमं समूहे हन्ता समक्षं कुरुवृद्धमेव ॥ १२ ॥</s-l></s-lg><s-lg><s-l>सूर्योदये युक्तसेनः प्रतीक्ष्य ध्वजी रथी रक्ष च सत्यसंधम् ।</s-l><s-l>अहं हि वः पश्यतां द्वीपमेनं रथाद्भीष्मं पातयितास्मि बाणैः ॥ १३ ॥</s-l></s-lg><s-lg><s-l>श्वोभूते कत्थनावाक्यं विज्ञास्यति सुयोधनः ।</s-l><s-l>अर्दितं शरजालेन मया दृष्ट्वा पितामहम् ॥ १४ ॥</s-l></s-lg><s-lg><s-l>यदुक्तश्च सभामध्ये पुरुषो ह्रस्वदर्शनः ।</s-l><s-l>क्रुद्धेन भीमसेनेन भ्राता दुःशासनस्तव ॥ १५ ॥</s-l></s-lg><s-lg><s-l>अधर्मज्ञो नित्यवैरी पापबुद्धिर्नृशंसकृत् ।</s-l><s-l>सत्यां प्रतिज्ञां नचिराद्रक्ष्यसे तां सुयोधन ॥ १६ ॥</s-l></s-lg><s-lg><s-l>अभिमानस्य दर्पस्य क्रोधपारुष्ययोस्तथा ।</s-l><s-l>नैष्ठुर्यस्यावलेपस्य आत्मसंभावनस्य च ॥ १७ ॥</s-l></s-lg><s-lg><s-l>नृशंसतायास्तैक्ष्ण्यस्य धर्मविद्वेषणस्य च ।</s-l><s-l>अधर्मस्यातिवादस्य वृद्धातिक्रमणस्य च ॥ १८ ॥</s-l></s-lg><s-lg><s-l>दर्शनस्य च वक्रस्य कृत्स्नस्यापनयस्य च ।</s-l><s-l>द्रक्ष्यसि त्वं फलं तीव्रमचिरेण सुयोधन ॥ १९ ॥</s-l></s-lg><s-lg><s-l>वासुदेवद्वितीये हि मयि क्रुद्धे नराधिप ।</s-l><s-l>आशा ते जीविते मूढ राज्ये वा केन हेतुना ॥ २० ॥</s-l></s-lg><s-lg><s-l>शान्ते भीष्मे तथा द्रोणे सूतपुत्रे च पातिते ।</s-l><s-l>निराशो जीविते राज्ये पुत्रेषु च भविष्यसि ॥ २१ ॥</s-l></s-lg><s-lg><s-l>भ्रातॄणां निधनं दृष्ट्वा पुत्राणां च सुयोधन ।</s-l><s-l>भीमसेनेन निहतो दुष्कृतानि स्मरिष्यसि ॥ २२ ॥</s-l></s-lg><s-lg><s-l>न द्वितीयां प्रतिज्ञां हि प्रतिज्ञास्यति केशवः ।</s-l><s-l>सत्यं ब्रवीम्यहं ह्येतत्सर्वं सत्यं भविष्यति ॥ २३ ॥</s-l></s-lg><s-lg><s-l>इत्युक्तः कैतवो राजंस्तद्वाक्यमुपधार्य च ।</s-l><s-l>अनुज्ञातो निववृते पुनरेव यथागतम् ॥ २४ ॥</s-l></s-lg><s-lg><s-l>उपावृत्य तु पाण्डुभ्यः कैतव्यो धृतराष्ट्रजम् ।</s-l><s-l>गत्वा यथोक्तं तत्सर्वमुवाच कुरुसंसदि ॥ २५ ॥</s-l></s-lg><s-lg><s-l>केशवार्जुनयोर्वाक्यं निशम्य भरतर्षभः ।</s-l><s-l>दुःशासनं च कर्णं च शकुनिं चाभ्यभाषत ॥ २६ ॥</s-l></s-lg><s-lg><s-l>आज्ञापयत राज्ञश्च बलं मित्रबलं तथा ।</s-l><s-l>यथा प्रागुदयात्सर्वा युक्ता तिष्ठत्यनीकिनी ॥ २७ ॥</s-l></s-lg><s-lg><s-l>ततः कर्णसमादिष्टा दूताः प्रत्वरिता रथैः ।</s-l><s-l>उष्ट्रवामीभिरप्यन्ये सदश्वैश्च महाजवैः ॥ २८ ॥</s-l></s-lg><s-lg><s-l>तूर्णं परिययुः सेनां कृत्स्नां कर्णस्य शासनात् ।</s-l><s-l>आज्ञापयन्तो राज्ञस्तान्योगः प्रागुदयादिति ॥ २९ ॥</s-l></s-lg>