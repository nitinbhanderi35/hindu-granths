<s-lg><s-l> धृतराष्ट्र उवाच ।</s-l><s-l>ऋचो यजूंष्यधीते यः सामवेदं च यो द्विजः ।</s-l><s-l>पापानि कुर्वन्पापेन लिप्यते न स लिप्यते ॥ १ ॥</s-l></s-lg><s-lg><s-l> सनत्सुजात उवाच ।</s-l><s-l>नैनं सामान्यृचो वापि न यजूंषि विचक्षण ।</s-l><s-l>त्रायन्ते कर्मणः पापान्न ते मिथ्या ब्रवीम्यहम् ॥ २ ॥</s-l></s-lg><s-lg><s-l>न छन्दांसि वृजिनात्तारयन्ति मायाविनं मायया वर्तमानम् ।</s-l><s-l>नीडं शकुन्ता इव जातपक्षाश्छन्दांस्येनं प्रजहत्यन्तकाले ॥ ३ ॥</s-l></s-lg><s-lg><s-l> धृतराष्ट्र उवाच ।</s-l><s-l>न चेद्वेदा वेदविदं शक्तास्त्रातुं विचक्षण ।</s-l><s-l>अथ कस्मात्प्रलापोऽयं ब्राह्मणानां सनातनः ॥ ४ ॥</s-l></s-lg><s-lg><s-l> सनत्सुजात उवाच ।</s-l><s-l>अस्मिँल्लोके तपस्तप्तं फलमन्यत्र दृश्यते ।</s-l><s-l>ब्राह्मणानामिमे लोका ऋद्धे तपसि संयताः ॥ ५ ॥</s-l></s-lg><s-lg><s-l> धृतराष्ट्र उवाच ।</s-l><s-l>कथं समृद्धमप्यृद्धं तपो भवति केवलम् ।</s-l><s-l>सनत्सुजात तद्ब्रूहि यथा विद्याम तद्वयम् ॥ ६ ॥</s-l></s-lg><s-lg><s-l> सनत्सुजात उवाच ।</s-l><s-l>क्रोधादयो द्वादश यस्य दोषास्तथा नृशंसादि षडत्र राजन् ।</s-l><s-l>धर्मादयो द्वादश चाततानाः शास्त्रे गुणा ये विदिता द्विजानाम् ॥ ७ ॥</s-l></s-lg><s-lg><s-l>क्रोधः कामो लोभमोहौ विवित्साकृपासूया मानशोकौ स्पृहा च ।</s-l><s-l>ईर्ष्या जुगुप्सा च मनुष्यदोषा वर्ज्याः सदा द्वादशैते नरेण ॥ ८ ॥</s-l></s-lg><s-lg><s-l>एकैकमेते राजेन्द्र मनुष्यान्पर्युपासते ।</s-l><s-l>लिप्समानोऽन्तरं तेषां मृगाणामिव लुब्धकः ॥ ९ ॥</s-l></s-lg><s-lg><s-l>विकत्थनः स्पृहयालुर्मनस्वी बिभ्रत्कोपं चपलोऽरक्षणश्च ।</s-l><s-l>एते प्राप्ताः षण्नरान्पापधर्मान्प्रकुर्वते नोत सन्तः सुदुर्गे ॥ १० ॥</s-l></s-lg><s-lg><s-l>संभोगसंविद्द्विषमेधमानो दत्तानुतापी कृपणोऽबलीयान् ।</s-l><s-l>वर्गप्रशंसी वनितासु द्वेष्टा एतेऽपरे सप्त नृशंसधर्माः ॥ ११ ॥</s-l></s-lg><s-lg><s-l>धर्मश्च सत्यं च दमस्तपश्च अमात्सर्यं ह्रीस्तितिक्षानसूया ।</s-l><s-l>यज्ञश्च दानं च धृतिः श्रुतं च महाव्रता द्वादश ब्राह्मणस्य ॥ १२ ॥</s-l></s-lg><s-lg><s-l>यस्त्वेतेभ्यः प्रवसेद्द्वादशेभ्यः सर्वामपीमां पृथिवीं प्रशिष्यात् ।</s-l><s-l>त्रिभिर्द्वाभ्यामेकतो वा विशिष्टो नास्य स्वमस्तीति स वेदितव्यः ॥ १३ ॥</s-l></s-lg><s-lg><s-l>दमस्त्यागोऽप्रमादश्च एतेष्वमृतमाहितम् ।</s-l><s-l>तानि सत्यमुखान्याहुर्ब्राह्मणा ये मनीषिणः ॥ १४ ॥</s-l></s-lg><s-lg><s-l>दमोऽष्टादशदोषः स्यात्प्रतिकूलं कृताकृते ।</s-l><s-l>अनृतं चाभ्यसूया च कामार्थौ च तथा स्पृहा ॥ १५ ॥</s-l></s-lg><s-lg><s-l>क्रोधः शोकस्तथा तृष्णा लोभः पैशुन्यमेव च ।</s-l><s-l>मत्सरश्च विवित्सा च परितापस्तथा रतिः ॥ १६ ॥</s-l></s-lg><s-lg><s-l>अपस्मारः सातिवादस्तथा संभावनात्मनि ।</s-l><s-l>एतैर्विमुक्तो दोषैर्यः स दमः सद्भिरुच्यते ॥ १७ ॥</s-l></s-lg><s-lg><s-l>श्रेयांस्तु षड्विधस्त्यागः प्रियं प्राप्य न हृष्यति ।</s-l><s-l>अप्रिये तु समुत्पन्ने व्यथां जातु न चार्च्छति ॥ १८ ॥</s-l></s-lg><s-lg><s-l>इष्टान्दारांश्च पुत्रांश्च न चान्यं यद्वचो भवेत् ।</s-l><s-l>अर्हते याचमानाय प्रदेयं तद्वचो भवेत् ।</s-l><s-l>अप्यवाच्यं वदत्येव स तृतीयो गुणः स्मृतः ॥ १९ ॥</s-l></s-lg><s-lg><s-l>त्यक्तैर्द्रव्यैर्यो भवति नोपयुङ्क्ते च कामतः ।</s-l><s-l>न च कर्मसु तद्धीनः शिष्यबुद्धिर्नरो यथा ।</s-l><s-l>सर्वैरेव गुणैर्युक्तो द्रव्यवानपि यो भवेत् ॥ २० ॥</s-l></s-lg><s-lg><s-l>अप्रमादोऽष्टदोषः स्यात्तान्दोषान्परिवर्जयेत् ।</s-l><s-l>इन्द्रियेभ्यश्च पञ्चभ्यो मनसश्चैव भारत ।</s-l><s-l>अतीतानागतेभ्यश्च मुक्तो ह्येतैः सुखी भवेत् ॥ २१ ॥</s-l></s-lg><s-lg><s-l>दोषैरेतैर्विमुक्तं तु गुणैरेतैः समन्वितम् ।</s-l><s-l>एतत्समृद्धमप्यृद्धं तपो भवति केवलम् ।</s-l><s-l>यन्मां पृच्छसि राजेन्द्र किं भूयः श्रोतुमिच्छसि ॥ २२ ॥</s-l></s-lg><s-lg><s-l> धृतराष्ट्र उवाच ।</s-l><s-l>आख्यानपञ्चमैर्वेदैर्भूयिष्ठं कथ्यते जनः ।</s-l><s-l>तथैवान्ये चतुर्वेदास्त्रिवेदाश्च तथापरे ॥ २३ ॥</s-l></s-lg><s-lg><s-l>द्विवेदाश्चैकवेदाश्च अनृचश्च तथापरे ।</s-l><s-l>तेषां तु कतमः स स्याद्यमहं वेद ब्राह्मणम् ॥ २४ ॥</s-l></s-lg><s-lg><s-l> सनत्सुजात उवाच ।</s-l><s-l>एकस्य वेदस्याज्ञानाद्वेदास्ते बहवोऽभवन् ।</s-l><s-l>सत्यस्यैकस्य राजेन्द्र सत्ये कश्चिदवस्थितः ।</s-l><s-l>एवं वेदमनुत्साद्य प्रज्ञां महति कुर्वते ॥ २५ ॥</s-l></s-lg><s-lg><s-l>दानमध्ययनं यज्ञो लोभादेतत्प्रवर्तते ।</s-l><s-l>सत्यात्प्रच्यवमानानां संकल्पो वितथो भवेत् ॥ २६ ॥</s-l></s-lg><s-lg><s-l>ततो यज्ञः प्रतायेत सत्यस्यैवावधारणात् ।</s-l><s-l>मनसान्यस्य भवति वाचान्यस्योत कर्मणा ।</s-l><s-l>संकल्पसिद्धः पुरुषः संकल्पानधितिष्ठति ॥ २७ ॥</s-l></s-lg><s-lg><s-l>अनैभृत्येन वै तस्य दीक्षितव्रतमाचरेत् ।</s-l><s-l>नामैतद्धातुनिर्वृत्तं सत्यमेव सतां परम् ।</s-l><s-l>ज्ञानं वै नाम प्रत्यक्षं परोक्षं जायते तपः ॥ २८ ॥</s-l></s-lg><s-lg><s-l>विद्याद्बहु पठन्तं तु बहुपाठीति ब्राह्मणम् ।</s-l><s-l>तस्मात्क्षत्रिय मा मंस्था जल्पितेनैव ब्राह्मणम् ।</s-l><s-l>य एव सत्यान्नापैति स ज्ञेयो ब्राह्मणस्त्वया ॥ २९ ॥</s-l></s-lg><s-lg><s-l>छन्दांसि नाम क्षत्रिय तान्यथर्वा जगौ पुरस्तादृषिसर्ग एषः ।</s-l><s-l>छन्दोविदस्ते य उ तानधीत्य न वेद्यवेदस्य विदुर्न वेद्यम् ॥ ३० ॥</s-l></s-lg><s-lg><s-l>न वेदानां वेदिता कश्चिदस्ति कश्चिद्वेदान्बुध्यते वापि राजन् ।</s-l><s-l>यो वेद वेदान्न स वेद वेद्यं सत्ये स्थितो यस्तु स वेद वेद्यम् ॥ ३१ ॥</s-l></s-lg><s-lg><s-l>अभिजानामि ब्राह्मणमाख्यातारं विचक्षणम् ।</s-l><s-l>यश्छिन्नविचिकित्सः सन्नाचष्टे सर्वसंशयान् ॥ ३२ ॥</s-l></s-lg><s-lg><s-l>तस्य पर्येषणं गच्छेत्प्राचीनं नोत दक्षिणम् ।</s-l><s-l>नार्वाचीनं कुतस्तिर्यङ्नादिशं तु कथंचन ॥ ३३ ॥</s-l></s-lg><s-lg><s-l>तूष्णींभूत उपासीत न चेष्टेन्मनसा अपि ।</s-l><s-l>अभ्यावर्तेत ब्रह्मास्य अन्तरात्मनि वै श्रितम् ॥ ३४ ॥</s-l></s-lg><s-lg><s-l>मौनाद्धि स मुनिर्भवति नारण्यवसनान्मुनिः ।</s-l><s-l>अक्षरं तत्तु यो वेद स मुनिः श्रेष्ठ उच्यते ॥ ३५ ॥</s-l></s-lg><s-lg><s-l>सर्वार्थानां व्याकरणाद्वैयाकरण उच्यते ।</s-l><s-l>प्रत्यक्षदर्शी लोकानां सर्वदर्शी भवेन्नरः ॥ ३६ ॥</s-l></s-lg><s-lg><s-l>सत्ये वै ब्राह्मणस्तिष्ठन्ब्रह्म पश्यति क्षत्रिय ।</s-l><s-l>वेदानां चानुपूर्व्येण एतद्विद्वन्ब्रवीमि ते ॥ ३७ ॥</s-l></s-lg>