<s-lg><s-l> धृतराष्ट्र उवाच ।</s-l><s-l>यथैव पाण्डवाः सर्वे पराक्रान्ता जिगीषवः ।</s-l><s-l>तथैवाभिसरास्तेषां त्यक्तात्मानो जये धृताः ॥ १ ॥</s-l></s-lg><s-lg><s-l>त्वमेव हि पराक्रान्तानाचक्षीथाः परान्मम ।</s-l><s-l>पाञ्चालान्केकयान्मत्स्यान्मागधान्वत्सभूमिपान् ॥ २ ॥</s-l></s-lg><s-lg><s-l>यश्च सेन्द्रानिमाँल्लोकानिच्छन्कुर्याद्वशे बली ।</s-l><s-l>स श्रेष्ठो जगतः कृष्णः पाण्डवानां जये धृतः ॥ ३ ॥</s-l></s-lg><s-lg><s-l>समस्तामर्जुनाद्विद्यां सात्यकिः क्षिप्रमाप्तवान् ।</s-l><s-l>शैनेयः समरे स्थाता बीजवत्प्रवपञ्शरान् ॥ ४ ॥</s-l></s-lg><s-lg><s-l>धृष्टद्युम्नश्च पाञ्चाल्यः क्रूरकर्मा महारथः ।</s-l><s-l>मामकेषु रणं कर्ता बलेषु परमास्त्रवित् ॥ ५ ॥</s-l></s-lg><s-lg><s-l>युधिष्ठिरस्य च क्रोधादर्जुनस्य च विक्रमात् ।</s-l><s-l>यमाभ्यां भीमसेनाच्च भयं मे तात जायते ॥ ६ ॥</s-l></s-lg><s-lg><s-l>अमानुषं मनुष्येन्द्रैर्जालं विततमन्तरा ।</s-l><s-l>मम सेनां हनिष्यन्ति ततः क्रोशामि संजय ॥ ७ ॥</s-l></s-lg><s-lg><s-l>दर्शनीयो मनस्वी च लक्ष्मीवान्ब्रह्मवर्चसी ।</s-l><s-l>मेधावी सुकृतप्रज्ञो धर्मात्मा पाण्डुनन्दनः ॥ ८ ॥</s-l></s-lg><s-lg><s-l>मित्रामात्यैः सुसंपन्नः संपन्नो योज्ययोजकैः ।</s-l><s-l>भ्रातृभिः श्वशुरैः पुत्रैरुपपन्नो महारथैः ॥ ९ ॥</s-l></s-lg><s-lg><s-l>धृत्या च पुरुषव्याघ्रो नैभृत्येन च पाण्डवः ।</s-l><s-l>अनृशंसो वदान्यश्च ह्रीमान्सत्यपराक्रमः ॥ १० ॥</s-l></s-lg><s-lg><s-l>बहुश्रुतः कृतात्मा च वृद्धसेवी जितेन्द्रियः ।</s-l><s-l>तं सर्वगुणसंपन्नं समिद्धमिव पावकम् ॥ ११ ॥</s-l></s-lg><s-lg><s-l>तपन्तमिव को मन्दः पतिष्यति पतंगवत् ।</s-l><s-l>पाण्डवाग्निमनावार्यं मुमूर्षुर्मूढचेतनः ॥ १२ ॥</s-l></s-lg><s-lg><s-l>तनुरुच्चः शिखी राजा शुद्धजाम्बूनदप्रभः ।</s-l><s-l>मन्दानां मम पुत्राणां युद्धेनान्तं करिष्यति ॥ १३ ॥</s-l></s-lg><s-lg><s-l>तैरयुद्धं साधु मन्ये कुरवस्तन्निबोधत ।</s-l><s-l>युद्धे विनाशः कृत्स्नस्य कुलस्य भविता ध्रुवम् ॥ १४ ॥</s-l></s-lg><s-lg><s-l>एषा मे परमा शान्तिर्यया शाम्यति मे मनः ।</s-l><s-l>यदि त्वयुद्धमिष्टं वो वयं शान्त्यै यतामहे ॥ १५ ॥</s-l></s-lg><s-lg><s-l>न तु नः शिक्षमाणानामुपेक्षेत युधिष्ठिरः ।</s-l><s-l>जुगुप्सति ह्यधर्मेण मामेवोद्दिश्य कारणम् ॥ १६ ॥</s-l></s-lg>