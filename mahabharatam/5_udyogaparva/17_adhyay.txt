<s-lg><s-l> शल्य उवाच ।</s-l><s-l>अथ संचिन्तयानस्य देवराजस्य धीमतः ।</s-l><s-l>नहुषस्य वधोपायं लोकपालैः सहैव तैः ।</s-l><s-l>तपस्वी तत्र भगवानगस्त्यः प्रत्यदृश्यत ॥ १ ॥</s-l></s-lg><s-lg><s-l>सोऽब्रवीदर्च्य देवेन्द्रं दिष्ट्या वै वर्धते भवान् ।</s-l><s-l>विश्वरूपविनाशेन वृत्रासुरवधेन च ॥ २ ॥</s-l></s-lg><s-lg><s-l>दिष्ट्या च नहुषो भ्रष्टो देवराज्यात्पुरंदर ।</s-l><s-l>दिष्ट्या हतारिं पश्यामि भवन्तं बलसूदन ॥ ३ ॥</s-l></s-lg><s-lg><s-l> इन्द्र उवाच ।</s-l><s-l>स्वागतं ते महर्षेऽस्तु प्रीतोऽहं दर्शनात्तव ।</s-l><s-l>पाद्यमाचमनीयं च गामर्घ्यं च प्रतीच्छ मे ॥ ४ ॥</s-l></s-lg><s-lg><s-l> शल्य उवाच ।</s-l><s-l>पूजितं चोपविष्टं तमासने मुनिसत्तमम् ।</s-l><s-l>पर्यपृच्छत देवेशः प्रहृष्टो ब्राह्मणर्षभम् ॥ ५ ॥</s-l></s-lg><s-lg><s-l>एतदिच्छामि भगवन्कथ्यमानं द्विजोत्तम ।</s-l><s-l>परिभ्रष्टः कथं स्वर्गान्नहुषः पापनिश्चयः ॥ ६ ॥</s-l></s-lg><s-lg><s-l> अगस्त्य उवाच ।</s-l><s-l>शृणु शक्र प्रियं वाक्यं यथा राजा दुरात्मवान् ।</s-l><s-l>स्वर्गाद्भ्रष्टो दुराचारो नहुषो बलदर्पितः ॥ ७ ॥</s-l></s-lg><s-lg><s-l>श्रमार्तास्तु वहन्तस्तं नहुषं पापकारिणम् ।</s-l><s-l>देवर्षयो महाभागास्तथा ब्रह्मर्षयोऽमलाः ।</s-l><s-l>पप्रच्छुः संशयं देव नहुषं जयतां वर ॥ ८ ॥</s-l></s-lg><s-lg><s-l>य इमे ब्रह्मणा प्रोक्ता मन्त्रा वै प्रोक्षणे गवाम् ।</s-l><s-l>एते प्रमाणं भवत उताहो नेति वासव ।</s-l><s-l>नहुषो नेति तानाह तमसा मूढचेतनः ॥ ९ ॥</s-l></s-lg><s-lg><s-l> ऋषय ऊचुः ।</s-l><s-l>अधर्मे संप्रवृत्तस्त्वं धर्मं न प्रतिपद्यसे ।</s-l><s-l>प्रमाणमेतदस्माकं पूर्वं प्रोक्तं महर्षिभिः ॥ १० ॥</s-l></s-lg><s-lg><s-l> अगस्त्य उवाच ।</s-l><s-l>ततो विवदमानः स मुनिभिः सह वासव ।</s-l><s-l>अथ मामस्पृशन्मूर्ध्नि पादेनाधर्मपीडितः ॥ ११ ॥</s-l></s-lg><s-lg><s-l>तेनाभूद्धततेजाः स निःश्रीकश्च शचीपते ।</s-l><s-l>ततस्तमहमाविग्नमवोचं भयपीडितम् ॥ १२ ॥</s-l></s-lg><s-lg><s-l>यस्मात्पूर्वैः कृतं ब्रह्म ब्रह्मर्षिभिरनुष्ठितम् ।</s-l><s-l>अदुष्टं दूषयसि वै यच्च मूर्ध्न्यस्पृशः पदा ॥ १३ ॥</s-l></s-lg><s-lg><s-l>यच्चापि त्वमृषीन्मूढ ब्रह्मकल्पान्दुरासदान् ।</s-l><s-l>वाहान्कृत्वा वाहयसि तेन स्वर्गाद्धतप्रभः ॥ १४ ॥</s-l></s-lg><s-lg><s-l>ध्वंस पाप परिभ्रष्टः क्षीणपुण्यो महीतलम् ।</s-l><s-l>दश वर्षसहस्राणि सर्परूपधरो महान् ।</s-l><s-l>विचरिष्यसि पूर्णेषु पुनः स्वर्गमवाप्स्यसि ॥ १५ ॥</s-l></s-lg><s-lg><s-l>एवं भ्रष्टो दुरात्मा स देवराज्यादरिंदम ।</s-l><s-l>दिष्ट्या वर्धामहे शक्र हतो ब्राह्मणकण्टकः ॥ १६ ॥</s-l></s-lg><s-lg><s-l>त्रिविष्टपं प्रपद्यस्व पाहि लोकाञ्शचीपते ।</s-l><s-l>जितेन्द्रियो जितामित्रः स्तूयमानो महर्षिभिः ॥ १७ ॥</s-l></s-lg><s-lg><s-l> शल्य उवाच ।</s-l><s-l>ततो देवा भृशं तुष्टा महर्षिगणसंवृताः ।</s-l><s-l>पितरश्चैव यक्षाश्च भुजगा राक्षसास्तथा ॥ १८ ॥</s-l></s-lg><s-lg><s-l>गन्धर्वा देवकन्याश्च सर्वे चाप्सरसां गणाः ।</s-l><s-l>सरांसि सरितः शैलाः सागराश्च विशां पते ॥ १९ ॥</s-l></s-lg><s-lg><s-l>उपगम्याब्रुवन्सर्वे दिष्ट्या वर्धसि शत्रुहन् ।</s-l><s-l>हतश्च नहुषः पापो दिष्ट्यागस्त्येन धीमता ।</s-l><s-l>दिष्ट्या पापसमाचारः कृतः सर्पो महीतले ॥ २० ॥</s-l></s-lg>