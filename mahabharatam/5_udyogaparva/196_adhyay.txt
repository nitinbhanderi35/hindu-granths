<s-lg><s-l> वैशंपायन उवाच ।</s-l><s-l>ततः प्रभाते विमले धार्तराष्ट्रेण चोदिताः ।</s-l><s-l>दुर्योधनेन राजानः प्रययुः पाण्डवान्प्रति ॥ १ ॥</s-l></s-lg><s-lg><s-l>आप्लाव्य शुचयः सर्वे स्रग्विणः शुक्लवाससः ।</s-l><s-l>गृहीतशस्त्रा ध्वजिनः स्वस्ति वाच्य हुताग्नयः ॥ २ ॥</s-l></s-lg><s-lg><s-l>सर्वे वेदविदः शूराः सर्वे सुचरितव्रताः ।</s-l><s-l>सर्वे कर्मकृतश्चैव सर्वे चाहवलक्षणाः ॥ ३ ॥</s-l></s-lg><s-lg><s-l>आहवेषु पराँल्लोकाञ्जिगीषन्तो महाबलाः ।</s-l><s-l>एकाग्रमनसः सर्वे श्रद्दधानाः परस्य च ॥ ४ ॥</s-l></s-lg><s-lg><s-l>विन्दानुविन्दावावन्त्यौ केकया बाह्लिकैः सह ।</s-l><s-l>प्रययुः सर्व एवैते भारद्वाजपुरोगमाः ॥ ५ ॥</s-l></s-lg><s-lg><s-l>अश्वत्थामा शांतनवः सैन्धवोऽथ जयद्रथः ।</s-l><s-l>दाक्षिणात्याः प्रतीच्याश्च पार्वतीयाश्च ये रथाः ॥ ६ ॥</s-l></s-lg><s-lg><s-l>गान्धारराजः शकुनिः प्राच्योदीच्याश्च सर्वशः ।</s-l><s-l>शकाः किराता यवनाः शिबयोऽथ वसातयः ॥ ७ ॥</s-l></s-lg><s-lg><s-l>स्वैः स्वैरनीकैः सहिताः परिवार्य महारथम् ।</s-l><s-l>एते महारथाः सर्वे द्वितीये निर्ययुर्बले ॥ ८ ॥</s-l></s-lg><s-lg><s-l>कृतवर्मा सहानीकस्त्रिगर्ताश्च महाबलाः ।</s-l><s-l>दुर्योधनश्च नृपतिर्भ्रातृभिः परिवारितः ॥ ९ ॥</s-l></s-lg><s-lg><s-l>शलो भूरिश्रवाः शल्यः कौसल्योऽथ बृहद्बलः ।</s-l><s-l>एते पश्चादवर्तन्त धार्तराष्ट्रपुरोगमाः ॥ १० ॥</s-l></s-lg><s-lg><s-l>ते समेन पथा यात्वा योत्स्यमाना महारथाः ।</s-l><s-l>कुरुक्षेत्रस्य पश्चार्धे व्यवतिष्ठन्त दंशिताः ॥ ११ ॥</s-l></s-lg><s-lg><s-l>दुर्योधनस्तु शिबिरं कारयामास भारत ।</s-l><s-l>यथैव हास्तिनपुरं द्वितीयं समलंकृतम् ॥ १२ ॥</s-l></s-lg><s-lg><s-l>न विशेषं विजानन्ति पुरस्य शिबिरस्य वा ।</s-l><s-l>कुशला अपि राजेन्द्र नरा नगरवासिनः ॥ १३ ॥</s-l></s-lg><s-lg><s-l>तादृशान्येव दुर्गाणि राज्ञामपि महीपतिः ।</s-l><s-l>कारयामास कौरव्यः शतशोऽथ सहस्रशः ॥ १४ ॥</s-l></s-lg><s-lg><s-l>पञ्चयोजनमुत्सृज्य मण्डलं तद्रणाजिरम् ।</s-l><s-l>सेनानिवेशास्ते राजन्नाविशञ्शतसंघशः ॥ १५ ॥</s-l></s-lg><s-lg><s-l>तत्र ते पृथिवीपाला यथोत्साहं यथाबलम् ।</s-l><s-l>विविशुः शिबिराण्याशु द्रव्यवन्ति सहस्रशः ॥ १६ ॥</s-l></s-lg><s-lg><s-l>तेषां दुर्योधनो राजा ससैन्यानां महात्मनाम् ।</s-l><s-l>व्यादिदेश सबाह्यानां भक्ष्यभोज्यमनुत्तमम् ॥ १७ ॥</s-l></s-lg><s-lg><s-l>सगजाश्वमनुष्याणां ये च शिल्पोपजीविनः ।</s-l><s-l>ये चान्येऽनुगतास्तत्र सूतमागधबन्दिनः ॥ १८ ॥</s-l></s-lg><s-lg><s-l>वणिजो गणिका वारा ये चैव प्रेक्षका जनाः ।</s-l><s-l>सर्वांस्तान्कौरवो राजा विधिवत्प्रत्यवैक्षत ॥ १९ ॥</s-l></s-lg>