<s-lg><s-l> कुन्त्युवाच ।</s-l><s-l>कुतोमूलमिदं दुःखं ज्ञातुमिच्छामि तत्त्वतः ।</s-l><s-l>विदित्वा अपकर्षेयं शक्यं चेदपकर्षितुम् ॥ १ ॥</s-l></s-lg><s-lg><s-l> ब्राह्मण उवाच ।</s-l><s-l>उपपन्नं सतामेतद्यद्ब्रवीषि तपोधने ।</s-l><s-l>न तु दुःखमिदं शक्यं मानुषेण व्यपोहितुम् ॥ २ ॥</s-l></s-lg><s-lg><s-l>समीपे नगरस्यास्य बको वसति राक्षसः ।</s-l><s-l>ईशो जनपदस्यास्य पुरस्य च महाबलः ॥ ३ ॥</s-l></s-lg><s-lg><s-l>पुष्टो मानुषमांसेन दुर्बुद्धिः पुरुषादकः ।</s-l><s-l>रक्षत्यसुरराण्नित्यमिमं जनपदं बली ॥ ४ ॥</s-l></s-lg><s-lg><s-l>नगरं चैव देशं च रक्षोबलसमन्वितः ।</s-l><s-l>तत्कृते परचक्राच्च भूतेभ्यश्च न नो भयम् ॥ ५ ॥</s-l></s-lg><s-lg><s-l>वेतनं तस्य विहितं शालिवाहस्य भोजनम् ।</s-l><s-l>महिषौ पुरुषश्चैको यस्तदादाय गच्छति ॥ ६ ॥</s-l></s-lg><s-lg><s-l>एकैकश्चैव पुरुषस्तत्प्रयच्छति भोजनम् ।</s-l><s-l>स वारो बहुभिर्वर्षैर्भवत्यसुतरो नरैः ॥ ७ ॥</s-l></s-lg><s-lg><s-l>तद्विमोक्षाय ये चापि यतन्ते पुरुषाः क्वचित् ।</s-l><s-l>सपुत्रदारांस्तान्हत्वा तद्रक्षो भक्षयत्युत ॥ ८ ॥</s-l></s-lg><s-lg><s-l>वेत्रकीयगृहे राजा नायं नयमिहास्थितः ।</s-l><s-l>अनामयं जनस्यास्य येन स्यादद्य शाश्वतम् ॥ ९ ॥</s-l></s-lg><s-lg><s-l>एतदर्हा वयं नूनं वसामो दुर्बलस्य ये ।</s-l><s-l>विषये नित्यमुद्विग्नाः कुराजानमुपाश्रिताः ॥ १० ॥</s-l></s-lg><s-lg><s-l>ब्राह्मणाः कस्य वक्तव्याः कस्य वा छन्दचारिणः ।</s-l><s-l>गुणैरेते हि वास्यन्ते कामगाः पक्षिणो यथा ॥ ११ ॥</s-l></s-lg><s-lg><s-l>राजानं प्रथमं विन्देत्ततो भार्यां ततो धनम् ।</s-l><s-l>त्रयस्य संचये चास्य ज्ञातीन्पुत्रांश्च धारयेत् ॥ १२ ॥</s-l></s-lg><s-lg><s-l>विपरीतं मया चेदं त्रयं सर्वमुपार्जितम् ।</s-l><s-l>त इमामापदं प्राप्य भृशं तप्स्यामहे वयम् ॥ १३ ॥</s-l></s-lg><s-lg><s-l>सोऽयमस्माननुप्राप्तो वारः कुलविनाशनः ।</s-l><s-l>भोजनं पुरुषश्चैकः प्रदेयं वेतनं मया ॥ १४ ॥</s-l></s-lg><s-lg><s-l>न च मे विद्यते वित्तं संक्रेतुं पुरुषं क्वचित् ।</s-l><s-l>सुहृज्जनं प्रदातुं च न शक्ष्यामि कथंचन ।</s-l><s-l>गतिं चापि न पश्यामि तस्मान्मोक्षाय रक्षसः ॥ १५ ॥</s-l></s-lg><s-lg><s-l>सोऽहं दुःखार्णवे मग्नो महत्यसुतरे भृशम् ।</s-l><s-l>सहैवैतैर्गमिष्यामि बान्धवैरद्य राक्षसम् ।</s-l><s-l>ततो नः सहितन्क्षुद्रः सर्वानेवोपभोक्ष्यति ॥ १६ ॥</s-l></s-lg>