<s-lg><s-l> वैशंपायन उवाच ।</s-l><s-l>ततः समुद्रे तीर्थानि दक्षिणे भरतर्षभः ।</s-l><s-l>अभ्यगच्छत्सुपुण्यानि शोभितानि तपस्विभिः ॥ १ ॥</s-l></s-lg><s-lg><s-l>वर्जयन्ति स्म तीर्थानि पञ्च तत्र तु तापसाः ।</s-l><s-l>आचीर्णानि तु यान्यासन्पुरस्तात्तु तपस्विभिः ॥ २ ॥</s-l></s-lg><s-lg><s-l>अगस्त्यतीर्थं सौभद्रं पौलोमं च सुपावनम् ।</s-l><s-l>कारंधमं प्रसन्नं च हयमेधफलं च यत् ।</s-l><s-l>भारद्वाजस्य तीर्थं च पापप्रशमनं महत् ॥ ३ ॥</s-l></s-lg><s-lg><s-l>विविक्तान्युपलक्ष्याथ तानि तीर्थानि पाण्डवः ।</s-l><s-l>दृष्ट्वा च वर्ज्यमानानि मुनिभिर्धर्मबुद्धिभिः ॥ ४ ॥</s-l></s-lg><s-lg><s-l>तपस्विनस्ततोऽपृच्छत्प्राज्ञलिः कुरुनन्दनः ।</s-l><s-l>तीर्थानीमानि वर्ज्यन्ते किमर्थं ब्रह्मवादिभिः ॥ ५ ॥</s-l></s-lg><s-lg><s-l> तापसा ऊचुः ।</s-l><s-l>ग्राहाः पञ्च वसन्त्येषु हरन्ति च तपोधनान् ।</s-l><s-l>अत एतानि वर्ज्यन्ते तीर्थानि कुरुनन्दन ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>तेषां श्रुत्वा महाबाहुर्वार्यमाणस्तपोधनैः ।</s-l><s-l>जगाम तानि तीर्थानि द्रष्टुं पुरुषसत्तमः ॥ ७ ॥</s-l></s-lg><s-lg><s-l>ततः सौभद्रमासाद्य महर्षेस्तीर्थमुत्तमम् ।</s-l><s-l>विगाह्य तरसा शूरः स्नानं चक्रे परंतपः ॥ ८ ॥</s-l></s-lg><s-lg><s-l>अथ तं पुरुषव्याघ्रमन्तर्जलचरो महान् ।</s-l><s-l>निजग्राह जले ग्राहः कुन्तीपुत्रं धनंजयम् ॥ ९ ॥</s-l></s-lg><s-lg><s-l>स तमादाय कौन्तेयो विस्फुरन्तं जलेचरम् ।</s-l><s-l>उदतिष्ठन्महाबाहुर्बलेन बलिनां वरः ॥ १० ॥</s-l></s-lg><s-lg><s-l>उत्कृष्ट एव तु ग्राहः सोऽर्जुनेन यशस्विना ।</s-l><s-l>बभूव नारी कल्याणी सर्वाभरणभूषिता ।</s-l><s-l>दीप्यमाना श्रिया राजन्दिव्यरूपा मनोरमा ॥ ११ ॥</s-l></s-lg><s-lg><s-l>तदद्भुतं महद्दृष्ट्वा कुन्तीपुत्रो धनंजयः ।</s-l><s-l>तां स्त्रियं परमप्रीत इदं वचनमब्रवीत् ॥ १२ ॥</s-l></s-lg><s-lg><s-l>का वै त्वमसि कल्याणि कुतो वासि जलेचरी ।</s-l><s-l>किमर्थं च महत्पापमिदं कृतवती पुरा ॥ १३ ॥</s-l></s-lg><s-lg><s-l> नार्युवाच ।</s-l><s-l>अप्सरास्मि महाबाहो देवारण्यविचारिणी ।</s-l><s-l>इष्टा धनपतेर्नित्यं वर्गा नाम महाबल ॥ १४ ॥</s-l></s-lg><s-lg><s-l>मम सख्यश्चतस्रोऽन्याः सर्वाः कामगमाः शुभाः ।</s-l><s-l>ताभिः सार्धं प्रयातास्मि लोकपालनिवेशनम् ॥ १५ ॥</s-l></s-lg><s-lg><s-l>ततः पश्यामहे सर्वा ब्राह्मणं संशितव्रतम् ।</s-l><s-l>रूपवन्तमधीयानमेकमेकान्तचारिणम् ॥ १६ ॥</s-l></s-lg><s-lg><s-l>तस्य वै तपसा राजंस्तद्वनं तेजसावृतम् ।</s-l><s-l>आदित्य इव तं देशं कृत्स्नं स व्यवभासयत् ॥ १७ ॥</s-l></s-lg><s-lg><s-l>तस्य दृष्ट्वा तपस्तादृग्रूपं चाद्भुतदर्शनम् ।</s-l><s-l>अवतीर्णाः स्म तं देशं तपोविघ्नचिकीर्षया ॥ १८ ॥</s-l></s-lg><s-lg><s-l>अहं च सौरभेयी च समीची बुद्बुदा लता ।</s-l><s-l>यौगपद्येन तं विप्रमभ्यगच्छाम भारत ॥ १९ ॥</s-l></s-lg><s-lg><s-l>गायन्त्यो वै हसन्त्यश्च लोभयन्त्यश्च तं द्विजम् ।</s-l><s-l>स च नास्मासु कृतवान्मनो वीर कथंचन ।</s-l><s-l>नाकम्पत महातेजाः स्थितस्तपसि निर्मले ॥ २० ॥</s-l></s-lg><s-lg><s-l>सोऽशपत्कुपितोऽस्मांस्तु ब्राह्मणः क्षत्रियर्षभ ।</s-l><s-l>ग्राहभूता जले यूयं चरिष्यध्वं शतं समाः ॥ २१ ॥</s-l></s-lg>