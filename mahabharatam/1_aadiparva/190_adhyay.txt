<s-lg><s-l> द्रुपद उवाच ।</s-l><s-l>अश्रुत्वैवं वचनं ते महर्षे मया पूर्वं यतितं कार्यमेतत् ।</s-l><s-l>न वै शक्यं विहितस्यापयातुं तदेवेदमुपपन्नं विधानम् ॥ १ ॥</s-l></s-lg><s-lg><s-l>दिष्टस्य ग्रन्थिरनिवर्तनीयः स्वकर्मणा विहितं नेह किंचित् ।</s-l><s-l>कृतं निमित्तं हि वरैकहेतोस्तदेवेदमुपपन्नं बहूनाम् ॥ २ ॥</s-l></s-lg><s-lg><s-l>यथैव कृष्णोक्तवती पुरस्तान्नैकान्पतीन्मे भगवान्ददातु ।</s-l><s-l>स चाप्येवं वरमित्यब्रवीत्तां देवो हि वेद परमं यदत्र ॥ ३ ॥</s-l></s-lg><s-lg><s-l>यदि वायं विहितः शंकरेण धर्मोऽधर्मो वा नात्र ममापराधः ।</s-l><s-l>गृह्णन्त्विमे विधिवत्पाणिमस्या यथोपजोषं विहितैषां हि कृष्णा ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>ततोऽब्रवीद्भगवान्धर्मराजमद्य पुण्याहमुत पाण्डवेय ।</s-l><s-l>अद्य पौष्यं योगमुपैति चन्द्रमाः पाणिं कृष्णायास्त्वं गृहाणाद्य पूर्वम् ॥ ५ ॥</s-l></s-lg><s-lg><s-l>ततो राजा यज्ञसेनः सपुत्रो जन्यार्थ युक्तं बहु तत्तदग्र्यम् ।</s-l><s-l>समानयामास सुतां च कृष्णामाप्लाव्य रत्नैर्बहुभिर्विभूष्य ॥ ६ ॥</s-l></s-lg><s-lg><s-l>ततः सर्वे सुहृदस्तत्र तस्य समाजग्मुः सचिवा मन्त्रिणश्च ।</s-l><s-l>द्रष्टुं विवाहं परमप्रतीता द्विजाश्च पौराश्च यथाप्रधानाः ॥ ७ ॥</s-l></s-lg><s-lg><s-l>तत्तस्य वेश्मार्थिजनोपशोभितं विकीर्णपद्मोत्पलभूषिताजिरम् ।</s-l><s-l>महार्हरत्नौघविचित्रमाबभौ दिवं यथा निर्मलतारकाचितम् ॥ ८ ॥</s-l></s-lg><s-lg><s-l>ततस्तु ते कौरवराजपुत्रा विभूषिताः कुण्डलिनो युवानः ।</s-l><s-l>महार्हवस्त्रा वरचन्दनोक्षिताः कृताभिषेकाः कृतमङ्गलक्रियाः ॥ ९ ॥</s-l></s-lg><s-lg><s-l>पुरोहितेनाग्निसमानवर्चसा सहैव धौम्येन यथाविधि प्रभो ।</s-l><s-l>क्रमेण सर्वे विविशुश्च तत्सदो महर्षभा गोष्ठमिवाभिनन्दिनः ॥ १० ॥</s-l></s-lg><s-lg><s-l>ततः समाधाय स वेदपारगो जुहाव मन्त्रैर्ज्वलितं हुताशनम् ।</s-l><s-l>युधिष्ठिरं चाप्युपनीय मन्त्रविन्नियोजयामास सहैव कृष्णया ॥ ११ ॥</s-l></s-lg><s-lg><s-l>प्रदक्षिणं तौ प्रगृहीतपाणी समानयामास स वेदपारगः ।</s-l><s-l>ततोऽभ्यनुज्ञाय तमाजिशोभिनं पुरोहितो राजगृहाद्विनिर्ययौ ॥ १२ ॥</s-l></s-lg><s-lg><s-l>क्रमेण चानेन नराधिपात्मजा वरस्त्रियास्ते जगृहुस्तदा करम् ।</s-l><s-l>अहन्यहन्युत्तमरूपधारिणो महारथाः कौरववंशवर्धनाः ॥ १३ ॥</s-l></s-lg><s-lg><s-l>इदं च तत्राद्भुतरूपमुत्तमं जगाद विप्रर्षिरतीतमानुषम् ।</s-l><s-l>महानुभावा किल सा सुमध्यमा बभूव कन्यैव गते गतेऽहनि ॥ १४ ॥</s-l></s-lg><s-lg><s-l>कृते विवाहे द्रुपदो धनं ददौ महारथेभ्यो बहुरूपमुत्तमम् ।</s-l><s-l>शतं रथानां वरहेमभूषिणां चतुर्युजां हेमखलीनमालिनाम् ॥ १५ ॥</s-l></s-lg><s-lg><s-l>शतं गजानामभिपद्मिनां तथा शतं गिरीणामिव हेमशृङ्गिणाम् ।</s-l><s-l>तथैव दासीशतमग्र्ययौवनं महार्हवेषाभरणाम्बरस्रजम् ॥ १६ ॥</s-l></s-lg><s-lg><s-l>पृथक्पृथक्चैव दशायुतान्वितं धनं ददौ सौमकिरग्निसाक्षिकम् ।</s-l><s-l>तथैव वस्त्राणि च भूषणानि प्रभावयुक्तानि महाधनानि ॥ १७ ॥</s-l></s-lg><s-lg><s-l>कृते विवाहे च ततः स्म पाण्डवाः प्रभूतरत्नामुपलभ्य तां श्रियम् ।</s-l><s-l>विजह्रुरिन्द्रप्रतिमा महाबलाः पुरे तु पाञ्चालनृपस्य तस्य ह ॥ १८ ॥</s-l></s-lg>