<s-lg><s-l> वैशंपायन उवाच ।</s-l><s-l>समावृत्तव्रतं तं तु विसृष्टं गुरुणा तदा ।</s-l><s-l>प्रस्थितं त्रिदशावासं देवयान्यब्रवीदिदम् ॥ १ ॥</s-l></s-lg><s-lg><s-l>ऋषेरङ्गिरसः पौत्र वृत्तेनाभिजनेन च ।</s-l><s-l>भ्राजसे विद्यया चैव तपसा च दमेन च ॥ २ ॥</s-l></s-lg><s-lg><s-l>ऋषिर्यथाङ्गिरा मान्यः पितुर्मम महायशाः ।</s-l><s-l>तथा मान्यश्च पूज्यश्च भूयो मम बृहस्पतिः ॥ ३ ॥</s-l></s-lg><s-lg><s-l>एवं ज्ञात्वा विजानीहि यद्ब्रवीमि तपोधन ।</s-l><s-l>व्रतस्थे नियमोपेते यथा वर्ताम्यहं त्वयि ॥ ४ ॥</s-l></s-lg><s-lg><s-l>स समावृत्तविद्यो मां भक्तां भजितुमर्हसि ।</s-l><s-l>गृहाण पाणिं विधिवन्मम मन्त्रपुरस्कृतम् ॥ ५ ॥</s-l></s-lg><s-lg><s-l> कच उवाच ।</s-l><s-l>पूज्यो मान्यश्च भगवान्यथा तव पिता मम ।</s-l><s-l>तथा त्वमनवद्याङ्गि पूजनीयतरा मम ॥ ६ ॥</s-l></s-lg><s-lg><s-l>आत्मप्राणैः प्रियतमा भार्गवस्य महात्मनः ।</s-l><s-l>त्वं भद्रे धर्मतः पूज्या गुरुपुत्री सदा मम ॥ ७ ॥</s-l></s-lg><s-lg><s-l>यथा मम गुरुर्नित्यं मान्यः शुक्रः पिता तव ।</s-l><s-l>देवयानि तथैव त्वं नैवं मां वक्तुमर्हसि ॥ ८ ॥</s-l></s-lg><s-lg><s-l> देवयान्युवाच ।</s-l><s-l>गुरुपुत्रस्य पुत्रो वै न तु त्वमसि मे पितुः ।</s-l><s-l>तस्मान्मान्यश्च पूज्यश्च ममापि त्वं द्विजोत्तम ॥ ९ ॥</s-l></s-lg><s-lg><s-l>असुरैर्हन्यमाने च कच त्वयि पुनः पुनः ।</s-l><s-l>तदा प्रभृति या प्रीतिस्तां त्वमेव स्मरस्व मे ॥ १० ॥</s-l></s-lg><s-lg><s-l>सौहार्दे चानुरागे च वेत्थ मे भक्तिमुत्तमाम् ।</s-l><s-l>न मामर्हसि धर्मज्ञ त्यक्तुं भक्तामनागसम् ॥ ११ ॥</s-l></s-lg><s-lg><s-l> कच उवाच ।</s-l><s-l>अनियोज्ये नियोगे मां नियुनक्षि शुभव्रते ।</s-l><s-l>प्रसीद सुभ्रु त्वं मह्यं गुरोर्गुरुतरी शुभे ॥ १२ ॥</s-l></s-lg><s-lg><s-l>यत्रोषितं विशालाक्षि त्वया चन्द्रनिभानने ।</s-l><s-l>तत्राहमुषितो भद्रे कुक्षौ काव्यस्य भामिनि ॥ १३ ॥</s-l></s-lg><s-lg><s-l>भगिनी धर्मतो मे त्वं मैवं वोचः शुभानने ।</s-l><s-l>सुखमस्म्युषितो भद्रे न मन्युर्विद्यते मम ॥ १४ ॥</s-l></s-lg><s-lg><s-l>आपृच्छे त्वां गमिष्यामि शिवमाशंस मे पथि ।</s-l><s-l>अविरोधेन धर्मस्य स्मर्तव्योऽस्मि कथान्तरे ।</s-l><s-l>अप्रमत्तोत्थिता नित्यमाराधय गुरुं मम ॥ १५ ॥</s-l></s-lg><s-lg><s-l> देवयान्युवाच ।</s-l><s-l>यदि मां धर्मकामार्थे प्रत्याख्यास्यसि चोदितः ।</s-l><s-l>ततः कच न ते विद्या सिद्धिमेषा गमिष्यति ॥ १६ ॥</s-l></s-lg><s-lg><s-l> कच उवाच ।</s-l><s-l>गुरुपुत्रीति कृत्वाहं प्रत्याचक्षे न दोषतः ।</s-l><s-l>गुरुणा चाभ्यनुज्ञातः काममेवं शपस्व माम् ॥ १७ ॥</s-l></s-lg><s-lg><s-l>आर्षं धर्मं ब्रुवाणोऽहं देवयानि यथा त्वया ।</s-l><s-l>शप्तो नार्होऽस्मि शापस्य कामतोऽद्य न धर्मतः ॥ १८ ॥</s-l></s-lg><s-lg><s-l>तस्माद्भवत्या यः कामो न तथा स भविष्यति ।</s-l><s-l>ऋषिपुत्रो न ते कश्चिज्जातु पाणिं ग्रहीष्यति ॥ १९ ॥</s-l></s-lg><s-lg><s-l>फलिष्यति न ते विद्या यत्त्वं मामात्थ तत्तथा ।</s-l><s-l>अध्यापयिष्यामि तु यं तस्य विद्या फलिष्यति ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा द्विजश्रेष्ठो देवयानीं कचस्तदा ।</s-l><s-l>त्रिदशेशालयं शीघ्रं जगाम द्विजसत्तमः ॥ २१ ॥</s-l></s-lg><s-lg><s-l>तमागतमभिप्रेक्ष्य देवा इन्द्रपुरोगमाः ।</s-l><s-l>बृहस्पतिं सभाज्येदं कचमाहुर्मुदान्विताः ॥ २२ ॥</s-l></s-lg><s-lg><s-l>यत्त्वमस्मद्धितं कर्म चकर्थ परमाद्भुतम् ।</s-l><s-l>न ते यशः प्रणशिता भागभाङ्नो भविष्यसि ॥ २३ ॥</s-l></s-lg>