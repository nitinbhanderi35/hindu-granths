<s-lg><s-l> गन्धर्व उवाच ।</s-l><s-l>कल्माषपाद इत्यस्मिँल्लोके राजा बभूव ह ।</s-l><s-l>इक्ष्वाकुवंशजः पार्थ तेजसासदृशो भुवि ॥ १ ॥</s-l></s-lg><s-lg><s-l>स कदाचिद्वनं राजा मृगयां निर्ययौ पुरात् ।</s-l><s-l>मृगान्विध्यन्वराहांश्च चचार रिपुमर्दनः ॥ २ ॥</s-l></s-lg><s-lg><s-l>स तु राजा महात्मानं वासिष्ठमृषिसत्तमम् ।</s-l><s-l>तृषार्तश्च क्षुधार्तश्च एकायनगतः पथि ॥ ३ ॥</s-l></s-lg><s-lg><s-l>अपश्यदजितः संख्ये मुनिं प्रतिमुखागतम् ।</s-l><s-l>शक्तिं नाम महाभागं वसिष्ठकुलनन्दनम् ।</s-l><s-l>ज्येष्ठं पुत्रशतात्पुत्रं वसिष्ठस्य महात्मनः ॥ ४ ॥</s-l></s-lg><s-lg><s-l>अपगच्छ पथोऽस्माकमित्येवं पार्थिवोऽब्रवीत् ।</s-l><s-l>तथा ऋषिरुवाचैनं सान्त्वयञ्श्लक्ष्णया गिरा ॥ ५ ॥</s-l></s-lg><s-lg><s-l>ऋषिस्तु नापचक्राम तस्मिन्धर्मपथे स्थितः ।</s-l><s-l>नापि राजा मुनेर्मानात्क्रोधाच्चापि जगाम ह ॥ ६ ॥</s-l></s-lg><s-lg><s-l>अमुञ्चन्तं तु पन्थानं तमृषिं नृपसत्तमः ।</s-l><s-l>जघान कशया मोहात्तदा राक्षसवन्मुनिम् ॥ ७ ॥</s-l></s-lg><s-lg><s-l>कशाप्रहाराभिहतस्ततः स मुनिसत्तमः ।</s-l><s-l>तं शशाप नृपश्रेष्ठं वासिष्ठः क्रोधमूर्च्छितः ॥ ८ ॥</s-l></s-lg><s-lg><s-l>हंसि राक्षसवद्यस्माद्राजापसद तापसम् ।</s-l><s-l>तस्मात्त्वमद्य प्रभृति पुरुषादो भविष्यसि ॥ ९ ॥</s-l></s-lg><s-lg><s-l>मनुष्यपिशिते सक्तश्चरिष्यसि महीमिमाम् ।</s-l><s-l>गच्छ राजाधमेत्युक्तः शक्तिना वीर्यशक्तिना ॥ १० ॥</s-l></s-lg><s-lg><s-l>ततो याज्यनिमित्तं तु विश्वामित्रवसिष्ठयोः ।</s-l><s-l>वैरमासीत्तदा तं तु विश्वामित्रोऽन्वपद्यत ॥ ११ ॥</s-l></s-lg><s-lg><s-l>तयोर्विवदतोरेवं समीपमुपचक्रमे ।</s-l><s-l>ऋषिरुग्रतपाः पार्थ विश्वामित्रः प्रतापवान् ॥ १२ ॥</s-l></s-lg><s-lg><s-l>ततः स बुबुधे पश्चात्तमृषिं नृपसत्तमः ।</s-l><s-l>ऋषेः पुत्रं वसिष्ठस्य वसिष्ठमिव तेजसा ॥ १३ ॥</s-l></s-lg><s-lg><s-l>अन्तर्धाय तदात्मानं विश्वामित्रोऽपि भारत ।</s-l><s-l>तावुभावुपचक्राम चिकीर्षन्नात्मनः प्रियम् ॥ १४ ॥</s-l></s-lg><s-lg><s-l>स तु शप्तस्तदा तेन शक्तिना वै नृपोत्तमः ।</s-l><s-l>जगाम शरणं शक्तिं प्रसादयितुमर्हयन् ॥ १५ ॥</s-l></s-lg><s-lg><s-l>तस्य भावं विदित्वा स नृपतेः कुरुनन्दन ।</s-l><s-l>विश्वामित्रस्ततो रक्ष आदिदेश नृपं प्रति ॥ १६ ॥</s-l></s-lg><s-lg><s-l>स शापात्तस्य विप्रर्षेर्विश्वामित्रस्य चाज्ञया ।</s-l><s-l>राक्षसः किंकरो नाम विवेश नृपतिं तदा ॥ १७ ॥</s-l></s-lg><s-lg><s-l>रक्षसा तु गृहीतं तं विदित्वा स मुनिस्तदा ।</s-l><s-l>विश्वामित्रोऽप्यपक्रामत्तस्माद्देशादरिंदम ॥ १८ ॥</s-l></s-lg><s-lg><s-l>ततः स नृपतिर्विद्वान्रक्षन्नात्मानमात्मना ।</s-l><s-l>बलवत्पीड्यमानोऽपि रक्षसान्तर्गतेन ह ॥ १९ ॥</s-l></s-lg><s-lg><s-l>ददर्श तं द्विजः कश्चिद्राजानं प्रस्थितं पुनः ।</s-l><s-l>ययाचे क्षुधितश्चैनं समांसं भोजनं तदा ॥ २० ॥</s-l></s-lg><s-lg><s-l>तमुवाचाथ राजर्षिर्द्विजं मित्रसहस्तदा ।</s-l><s-l>आस्स्व ब्रह्मंस्त्वमत्रैव मुहूर्तमिति सान्त्वयन् ॥ २१ ॥</s-l></s-lg><s-lg><s-l>निवृत्तः प्रतिदास्यामि भोजनं ते यथेप्सितम् ।</s-l><s-l>इत्युक्त्वा प्रययौ राजा तस्थौ च द्विजसत्तमः ॥ २२ ॥</s-l></s-lg><s-lg><s-l>अन्तर्गतं तु तद्राज्ञस्तदा ब्राह्मणभाषितम् ।</s-l><s-l>सोऽन्तःपुरं प्रविश्याथ संविवेश नराधिपः ॥ २३ ॥</s-l></s-lg><s-lg><s-l>ततोऽर्धरात्र उत्थाय सूदमानाय्य सत्वरम् ।</s-l><s-l>उवाच राजा संस्मृत्य ब्राह्मणस्य प्रतिश्रुतम् ॥ २४ ॥</s-l></s-lg><s-lg><s-l>गच्छामुष्मिन्नसौ देशे ब्राह्मणो मां प्रतीक्षते ।</s-l><s-l>अन्नार्थी त्वं तमन्नेन समांसेनोपपादय ॥ २५ ॥</s-l></s-lg><s-lg><s-l>एवमुक्तस्तदा सूदः सोऽनासाद्यामिषं क्वचित् ।</s-l><s-l>निवेदयामास तदा तस्मै राज्ञे व्यथान्वितः ॥ २६ ॥</s-l></s-lg><s-lg><s-l>राजा तु रक्षसाविष्टः सूदमाह गतव्यथः ।</s-l><s-l>अप्येनं नरमांसेन भोजयेति पुनः पुनः ॥ २७ ॥</s-l></s-lg><s-lg><s-l>तथेत्युक्त्वा ततः सूदः संस्थानं वध्यघातिनाम् ।</s-l><s-l>गत्वा जहार त्वरितो नरमांसमपेतभीः ॥ २८ ॥</s-l></s-lg><s-lg><s-l>स तत्संस्कृत्य विधिवदन्नोपहितमाशु वै ।</s-l><s-l>तस्मै प्रादाद्ब्राह्मणाय क्षुधिताय तपस्विने ॥ २९ ॥</s-l></s-lg><s-lg><s-l>स सिद्धचक्षुषा दृष्ट्वा तदन्नं द्विजसत्तमः ।</s-l><s-l>अभोज्यमिदमित्याह क्रोधपर्याकुलेक्षणः ॥ ३० ॥</s-l></s-lg><s-lg><s-l>यस्मादभोज्यमन्नं मे ददाति स नराधिपः ।</s-l><s-l>तस्मात्तस्यैव मूढस्य भविष्यत्यत्र लोलुपा ॥ ३१ ॥</s-l></s-lg><s-lg><s-l>सक्तो मानुषमांसेषु यथोक्तः शक्तिना पुरा ।</s-l><s-l>उद्वेजनीयो भूतानां चरिष्यति महीमिमाम् ॥ ३२ ॥</s-l></s-lg><s-lg><s-l>द्विरनुव्याहृते राज्ञः स शापो बलवानभूत् ।</s-l><s-l>रक्षोबलसमाविष्टो विसंज्ञश्चाभवत्तदा ॥ ३३ ॥</s-l></s-lg><s-lg><s-l>ततः स नृपतिश्रेष्ठो राक्षसोपहतेन्द्रियः ।</s-l><s-l>उवाच शक्तिं तं दृष्ट्वा नचिरादिव भारत ॥ ३४ ॥</s-l></s-lg><s-lg><s-l>यस्मादसदृशः शापः प्रयुक्तोऽयं त्वया मयि ।</s-l><s-l>तस्मात्त्वत्तः प्रवर्तिष्ये खादितुं मानुषानहम् ॥ ३५ ॥</s-l></s-lg><s-lg><s-l>एवमुक्त्वा ततः सद्यस्तं प्राणैर्विप्रयुज्य सः ।</s-l><s-l>शक्तिनं भक्षयामास व्याघ्रः पशुमिवेप्सितम् ॥ ३६ ॥</s-l></s-lg><s-lg><s-l>शक्तिनं तु हतं दृष्ट्वा विश्वामित्रस्ततः पुनः ।</s-l><s-l>वसिष्ठस्यैव पुत्रेषु तद्रक्षः संदिदेश ह ॥ ३७ ॥</s-l></s-lg><s-lg><s-l>स ताञ्शतावरान्पुत्रान्वसिष्ठस्य महात्मनः ।</s-l><s-l>भक्षयामास संक्रुद्धः सिंहः क्षुद्रमृगानिव ॥ ३८ ॥</s-l></s-lg><s-lg><s-l>वसिष्ठो घातिताञ्श्रुत्वा विश्वामित्रेण तान्सुतान् ।</s-l><s-l>धारयामास तं शोकं महाद्रिरिव मेदिनीम् ॥ ३९ ॥</s-l></s-lg><s-lg><s-l>चक्रे चात्मविनाशाय बुद्धिं स मुनिसत्तमः ।</s-l><s-l>न त्वेव कुशिकोच्छेदं मेने मतिमतां वरः ॥ ४० ॥</s-l></s-lg><s-lg><s-l>स मेरुकूटादात्मानं मुमोच भगवानृषिः ।</s-l><s-l>शिरस्तस्य शिलायां च तूलराशाविवापतत् ॥ ४१ ॥</s-l></s-lg><s-lg><s-l>न ममार च पातेन स यदा तेन पाण्डव ।</s-l><s-l>तदाग्निमिद्ध्वा भगवान्संविवेश महावने ॥ ४२ ॥</s-l></s-lg><s-lg><s-l>तं तदा सुसमिद्धोऽपि न ददाह हुताशनः ।</s-l><s-l>दीप्यमानोऽप्यमित्रघ्न शीतोऽग्निरभवत्ततः ॥ ४३ ॥</s-l></s-lg><s-lg><s-l>स समुद्रमभिप्रेत्य शोकाविष्टो महामुनिः ।</s-l><s-l>बद्ध्वा कण्ठे शिलां गुर्वीं निपपात तदम्भसि ॥ ४४ ॥</s-l></s-lg><s-lg><s-l>स समुद्रोर्मिवेगेन स्थले न्यस्तो महामुनिः ।</s-l><s-l>जगाम स ततः खिन्नः पुनरेवाश्रमं प्रति ॥ ४५ ॥</s-l></s-lg>