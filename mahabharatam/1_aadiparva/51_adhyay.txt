<s-lg><s-l> जनमेजय उवाच ।</s-l><s-l>बालो वाक्यं स्थविर इव प्रभाषते नायं बालः स्थविरोऽयं मतो मे ।</s-l><s-l>इच्छाम्यहं वरमस्मै प्रदातुं तन्मे विप्रा वितरध्वं समेताः ॥ १ ॥</s-l></s-lg><s-lg><s-l> सदस्या ऊचुः ।</s-l><s-l>बालोऽपि विप्रो मान्य एवेह राज्ञां यश्चाविद्वान्यश्च विद्वान्यथावत् ।</s-l><s-l>सर्वान्कामांस्त्वत्त एषोऽर्हतेऽद्य यथा च नस्तक्षक एति शीघ्रम् ॥ २ ॥</s-l></s-lg><s-lg><s-l> सूत उवाच ।</s-l><s-l>व्याहर्तुकामे वरदे नृपे द्विजं वरं वृणीष्वेति ततोऽभ्युवाच ।</s-l><s-l>होता वाक्यं नातिहृष्टान्तरात्मा कर्मण्यस्मिंस्तक्षको नैति तावत् ॥ ३ ॥</s-l></s-lg><s-lg><s-l> जनमेजय उवाच ।</s-l><s-l>यथा चेदं कर्म समाप्यते मे यथा च नस्तक्षक एति शीघ्रम् ।</s-l><s-l>तथा भवन्तः प्रयतन्तु सर्वे परं शक्त्या स हि मे विद्विषाणः ॥ ४ ॥</s-l></s-lg><s-lg><s-l> ऋत्विज ऊचुः ।</s-l><s-l>यथा शास्त्राणि नः प्राहुर्यथा शंसति पावकः ।</s-l><s-l>इन्द्रस्य भवने राजंस्तक्षको भयपीडितः ॥ ५ ॥</s-l></s-lg><s-lg><s-l> सूत उवाच ।</s-l><s-l>यथा सूतो लोहिताक्षो महात्मा पौराणिको वेदितवान्पुरस्तात् ।</s-l><s-l>स राजानं प्राह पृष्टस्तदानीं यथाहुर्विप्रास्तद्वदेतन्नृदेव ॥ ६ ॥</s-l></s-lg><s-lg><s-l>पुराणमागम्य ततो ब्रवीम्यहं दत्तं तस्मै वरमिन्द्रेण राजन् ।</s-l><s-l>वसेह त्वं मत्सकाशे सुगुप्तो न पावकस्त्वां प्रदहिष्यतीति ॥ ७ ॥</s-l></s-lg><s-lg><s-l>एतच्छ्रुत्वा दीक्षितस्तप्यमान आस्ते होतारं चोदयन्कर्मकाले ।</s-l><s-l>होता च यत्तः स जुहाव मन्त्रैरथो इन्द्रः स्वयमेवाजगाम ॥ ८ ॥</s-l></s-lg><s-lg><s-l>विमानमारुह्य महानुभावः सर्वैर्देवैः परिसंस्तूयमानः ।</s-l><s-l>बलाहकैश्चाप्यनुगम्यमानो विद्याधरैरप्सरसां गणैश्च ॥ ९ ॥</s-l></s-lg><s-lg><s-l>तस्योत्तरीये निहितः स नागो भयोद्विग्नः शर्म नैवाभ्यगच्छत् ।</s-l><s-l>ततो राजा मन्त्रविदोऽब्रवीत्पुनः क्रुद्धो वाक्यं तक्षकस्यान्तमिच्छन् ॥ १० ॥</s-l></s-lg><s-lg><s-l>इन्द्रस्य भवने विप्रा यदि नागः स तक्षकः ।</s-l><s-l>तमिन्द्रेणैव सहितं पातयध्वं विभावसौ ॥ ११ ॥</s-l></s-lg><s-lg><s-l> ऋत्विज ऊचुः ।</s-l><s-l>अयमायाति वै तूर्णं तक्षकस्ते वशं नृप ।</s-l><s-l>श्रूयतेऽस्य महान्नादो रुवतो भैरवं भयात् ॥ १२ ॥</s-l></s-lg><s-lg><s-l>नूनं मुक्तो वज्रभृता स नागो भ्रष्टश्चाङ्कान्मन्त्रविस्रस्तकायः ।</s-l><s-l>घूर्णन्नाकाशे नष्टसंज्ञोऽभ्युपैति तीव्रान्निःश्वासान्निःश्वसन्पन्नगेन्द्रः ॥ १३ ॥</s-l></s-lg><s-lg><s-l>वर्तते तव राजेन्द्र कर्मैतद्विधिवत्प्रभो ।</s-l><s-l>अस्मै तु द्विजमुख्याय वरं त्वं दातुमर्हसि ॥ १४ ॥</s-l></s-lg><s-lg><s-l> जनमेजय उवाच ।</s-l><s-l>बालाभिरूपस्य तवाप्रमेय वरं प्रयच्छामि यथानुरूपम् ।</s-l><s-l>वृणीष्व यत्तेऽभिमतं हृदि स्थितं तत्ते प्रदास्याम्यपि चेददेयम् ॥ १५ ॥</s-l></s-lg><s-lg><s-l> सूत उवाच ।</s-l><s-l>पतिष्यमाणे नागेन्द्रे तक्षके जातवेदसि ।</s-l><s-l>इदमन्तरमित्येवं तदास्तीकोऽभ्यचोदयत् ॥ १६ ॥</s-l></s-lg><s-lg><s-l>वरं ददासि चेन्मह्यं वृणोमि जनमेजय ।</s-l><s-l>सत्रं ते विरमत्वेतन्न पतेयुरिहोरगाः ॥ १७ ॥</s-l></s-lg><s-lg><s-l>एवमुक्तस्ततो राजा ब्रह्मन्पारिक्षितस्तदा ।</s-l><s-l>नातिहृष्टमना वाक्यमास्तीकमिदमब्रवीत् ॥ १८ ॥</s-l></s-lg><s-lg><s-l>सुवर्णं रजतं गाश्च यच्चान्यन्मन्यसे विभो ।</s-l><s-l>तत्ते दद्यां वरं विप्र न निवर्तेत्क्रतुर्मम ॥ १९ ॥</s-l></s-lg><s-lg><s-l> आस्तीक उवाच ।</s-l><s-l>सुवर्णं रजतं गाश्च न त्वां राजन्वृणोम्यहम् ।</s-l><s-l>सत्रं ते विरमत्वेतत्स्वस्ति मातृकुलस्य नः ॥ २० ॥</s-l></s-lg><s-lg><s-l> सूत उवाच ।</s-l><s-l>आस्तीकेनैवमुक्तस्तु राजा पारिक्षितस्तदा ।</s-l><s-l>पुनः पुनरुवाचेदमास्तीकं वदतां वरम् ॥ २१ ॥</s-l></s-lg><s-lg><s-l>अन्यं वरय भद्रं ते वरं द्विजवरोत्तम ।</s-l><s-l>अयाचत न चाप्यन्यं वरं स भृगुनन्दन ॥ २२ ॥</s-l></s-lg><s-lg><s-l>ततो वेदविदस्तत्र सदस्याः सर्व एव तम् ।</s-l><s-l>राजानमूचुः सहिता लभतां ब्राह्मणो वरम् ॥ २३ ॥</s-l></s-lg>