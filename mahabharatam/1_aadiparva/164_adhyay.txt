<s-lg><s-l> वैशंपायन उवाच ।</s-l><s-l>स गन्धर्ववचः श्रुत्वा तत्तदा भरतर्षभ ।</s-l><s-l>अर्जुनः परया प्रीत्या पूर्णचन्द्र इवाबभौ ॥ १ ॥</s-l></s-lg><s-lg><s-l>उवाच च महेष्वासो गन्धर्वं कुरुसत्तमः ।</s-l><s-l>जातकौतूहलोऽतीव वसिष्ठस्य तपोबलात् ॥ २ ॥</s-l></s-lg><s-lg><s-l>वसिष्ठ इति यस्यैतदृषेर्नाम त्वयेरितम् ।</s-l><s-l>एतदिच्छाम्यहं श्रोतुं यथावत्तद्वदस्व मे ॥ ३ ॥</s-l></s-lg><s-lg><s-l>य एष गन्धर्वपते पूर्वेषां नः पुरोहितः ।</s-l><s-l>आसीदेतन्ममाचक्ष्व क एष भगवानृषिः ॥ ४ ॥</s-l></s-lg><s-lg><s-l> गन्धर्व उवाच ।</s-l><s-l>तपसा निर्जितौ शश्वदजेयावमरैरपि ।</s-l><s-l>कामक्रोधावुभौ यस्य चरणौ संववाहतुः ॥ ५ ॥</s-l></s-lg><s-lg><s-l>यस्तु नोच्छेदनं चक्रे कुशिकानामुदारधीः ।</s-l><s-l>विश्वामित्रापराधेन धारयन्मन्युमुत्तमम् ॥ ६ ॥</s-l></s-lg><s-lg><s-l>पुत्रव्यसनसंतप्तः शक्तिमानपि यः प्रभुः ।</s-l><s-l>विश्वामित्रविनाशाय न मेने कर्म दारुणम् ॥ ७ ॥</s-l></s-lg><s-lg><s-l>मृतांश्च पुनराहर्तुं यः स पुत्रान्यमक्षयात् ।</s-l><s-l>कृतान्तं नातिचक्राम वेलामिव महोदधिः ॥ ८ ॥</s-l></s-lg><s-lg><s-l>यं प्राप्य विजितात्मानं महात्मानं नराधिपाः ।</s-l><s-l>इक्ष्वाकवो महीपाला लेभिरे पृथिवीमिमाम् ॥ ९ ॥</s-l></s-lg><s-lg><s-l>पुरोहितवरं प्राप्य वसिष्ठमृषिसत्तमम् ।</s-l><s-l>ईजिरे क्रतुभिश्चापि नृपास्ते कुरुनन्दन ॥ १० ॥</s-l></s-lg><s-lg><s-l>स हि तान्याजयामास सर्वान्नृपतिसत्तमान् ।</s-l><s-l>ब्रह्मर्षिः पाण्डवश्रेष्ठ बृहस्पतिरिवामरान् ॥ ११ ॥</s-l></s-lg><s-lg><s-l>तस्माद्धर्मप्रधानात्मा वेदधर्मविदीप्सितः ।</s-l><s-l>ब्राह्मणो गुणवान्कश्चित्पुरोधाः प्रविमृश्यताम् ॥ १२ ॥</s-l></s-lg><s-lg><s-l>क्षत्रियेण हि जातेन पृथिवीं जेतुमिच्छता ।</s-l><s-l>पूर्वं पुरोहितः कार्यः पार्थ राज्याभिवृद्धये ॥ १३ ॥</s-l></s-lg><s-lg><s-l>महीं जिगीषता राज्ञा ब्रह्म कार्यं पुरःसरम् ।</s-l><s-l>तस्मात्पुरोहितः कश्चिद्गुणवानस्तु वो द्विजः ॥ १४ ॥</s-l></s-lg>