<s-lg><s-l> धृतराष्ट्र उवाच ।</s-l><s-l>अहमप्येवमेवैतच्चिन्तयामि यथा युवाम् ।</s-l><s-l>विवेक्तुं नाहमिच्छामि त्वाकारं विदुरं प्रति ॥ १ ॥</s-l></s-lg><s-lg><s-l>अतस्तेषां गुणानेव कीर्तयामि विशेषतः ।</s-l><s-l>नावबुध्येत विदुरो ममाभिप्रायमिङ्गितैः ॥ २ ॥</s-l></s-lg><s-lg><s-l>यच्च त्वं मन्यसे प्राप्तं तद्ब्रूहि त्वं सुयोधन ।</s-l><s-l>राधेय मन्यसे त्वं च यत्प्राप्तं तद्ब्रवीहि मे ॥ ३ ॥</s-l></s-lg><s-lg><s-l> दुर्योधन उवाच ।</s-l><s-l>अद्य तान्कुशलैर्विप्रैः सुकृतैराप्तकारिभिः ।</s-l><s-l>कुन्तीपुत्रान्भेदयामो माद्रीपुत्रौ च पाण्डवौ ॥ ४ ॥</s-l></s-lg><s-lg><s-l>अथ वा द्रुपदो राजा महद्भिर्वित्तसंचयैः ।</s-l><s-l>पुत्राश्चास्य प्रलोभ्यन्ताममात्याश्चैव सर्वशः ॥ ५ ॥</s-l></s-lg><s-lg><s-l>परित्यजध्वं राजानं कुन्तीपुत्रं युधिष्ठिरम् ।</s-l><s-l>अथ तत्रैव वा तेषां निवासं रोचयन्तु ते ॥ ६ ॥</s-l></s-lg><s-lg><s-l>इहैषां दोषवद्वासं वर्णयन्तु पृथक्पृथक् ।</s-l><s-l>ते भिद्यमानास्तत्रैव मनः कुर्वन्तु पाण्डवाः ॥ ७ ॥</s-l></s-lg><s-lg><s-l>अथ वा कुशलाः केचिदुपायनिपुणा नराः ।</s-l><s-l>इतरेतरतः पार्थान्भेदयन्त्वनुरागतः ॥ ८ ॥</s-l></s-lg><s-lg><s-l>व्युत्थापयन्तु वा कृष्णां बहुत्वात्सुकरं हि तत् ।</s-l><s-l>अथ वा पाण्डवांस्तस्यां भेदयन्तु ततश्च ताम् ॥ ९ ॥</s-l></s-lg><s-lg><s-l>भीमसेनस्य वा राजन्नुपायकुशलैर्नरैः ।</s-l><s-l>मृत्युर्विधीयतां छन्नैः स हि तेषां बलाधिकः ॥ १० ॥</s-l></s-lg><s-lg><s-l>तस्मिंस्तु निहते राजन्हतोत्साहा हतौजसः ।</s-l><s-l>यतिष्यन्ते न राज्याय स हि तेषां व्यपाश्रयः ॥ ११ ॥</s-l></s-lg><s-lg><s-l>अजेयो ह्यर्जुनः संख्ये पृष्ठगोपे वृकोदरे ।</s-l><s-l>तमृते फल्गुनो युद्धे राधेयस्य न पादभाक् ॥ १२ ॥</s-l></s-lg><s-lg><s-l>ते जानमाना दौर्बल्यं भीमसेनमृते महत् ।</s-l><s-l>अस्मान्बलवतो ज्ञात्वा नशिष्यन्त्यबलीयसः ॥ १३ ॥</s-l></s-lg><s-lg><s-l>इहागतेषु पार्थेषु निदेशवशवर्तिषु ।</s-l><s-l>प्रवर्तिष्यामहे राजन्यथाश्रद्धं निबर्हणे ॥ १४ ॥</s-l></s-lg><s-lg><s-l>अथ वा दर्शनीयाभिः प्रमदाभिर्विलोभ्यताम् ।</s-l><s-l>एकैकस्तत्र कौन्तेयस्ततः कृष्णा विरज्यताम् ॥ १५ ॥</s-l></s-lg><s-lg><s-l>प्रेष्यतां वापि राधेयस्तेषामागमनाय वै ।</s-l><s-l>ते लोप्त्रहारैः संधाय वध्यन्तामाप्तकारिभिः ॥ १६ ॥</s-l></s-lg><s-lg><s-l>एतेषामभ्युपायानां यस्ते निर्दोषवान्मतः ।</s-l><s-l>तस्य प्रयोगमातिष्ठ पुरा कालोऽतिवर्तते ॥ १७ ॥</s-l></s-lg><s-lg><s-l>यावच्चाकृतविश्वासा द्रुपदे पार्थिवर्षभे ।</s-l><s-l>तावदेवाद्य ते शक्या न शक्यास्तु ततः परम् ॥ १८ ॥</s-l></s-lg><s-lg><s-l>एषा मम मतिस्तात निग्रहाय प्रवर्तते ।</s-l><s-l>साधु वा यदि वासाधु किं वा राधेय मन्यसे ॥ १९ ॥</s-l></s-lg>