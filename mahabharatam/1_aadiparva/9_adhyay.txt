<s-lg><s-l> सूत उवाच ।</s-l><s-l>तेषु तत्रोपविष्टेषु ब्राह्मणेषु समन्ततः ।</s-l><s-l>रुरुश्चुक्रोश गहनं वनं गत्वा सुदुःखितः ॥ १ ॥</s-l></s-lg><s-lg><s-l>शोकेनाभिहतः सोऽथ विलपन्करुणं बहु ।</s-l><s-l>अब्रवीद्वचनं शोचन्प्रियां चिन्त्य प्रमद्वराम् ॥ २ ॥</s-l></s-lg><s-lg><s-l>शेते सा भुवि तन्वङ्गी मम शोकविवर्धिनी ।</s-l><s-l>बान्धवानां च सर्वेषां किं नु दुःखमतः परम् ॥ ३ ॥</s-l></s-lg><s-lg><s-l>यदि दत्तं तपस्तप्तं गुरवो वा मया यदि ।</s-l><s-l>सम्यगाराधितास्तेन संजीवतु मम प्रिया ॥ ४ ॥</s-l></s-lg><s-lg><s-l>यथा जन्मप्रभृति वै यतात्माहं धृतव्रतः ।</s-l><s-l>प्रमद्वरा तथाद्यैव समुत्तिष्ठतु भामिनी ॥ ५ ॥</s-l></s-lg><s-lg><s-l> देवदूत उवाच ।</s-l><s-l>अभिधत्से ह यद्वाचा रुरो दुःखेन तन्मृषा ।</s-l><s-l>न तु मर्त्यस्य धर्मात्मन्नायुरस्ति गतायुषः ॥ ६ ॥</s-l></s-lg><s-lg><s-l>गतायुरेषा कृपणा गन्धर्वाप्सरसोः सुता ।</s-l><s-l>तस्माच्छोके मनस्तात मा कृथास्त्वं कथंचन ॥ ७ ॥</s-l></s-lg><s-lg><s-l>उपायश्चात्र विहितः पूर्वं देवैर्महात्मभिः ।</s-l><s-l>तं यदीच्छसि कर्तुं त्वं प्राप्स्यसीमां प्रमद्वराम् ॥ ८ ॥</s-l></s-lg><s-lg><s-l> रुरुरुवाच ।</s-l><s-l>क उपायः कृतो देवैर्ब्रूहि तत्त्वेन खेचर ।</s-l><s-l>करिष्ये तं तथा श्रुत्वा त्रातुमर्हति मां भवान् ॥ ९ ॥</s-l></s-lg><s-lg><s-l> देवदूत उवाच ।</s-l><s-l>आयुषोऽर्धं प्रयच्छस्व कन्यायै भृगुनन्दन ।</s-l><s-l>एवमुत्थास्यति रुरो तव भार्या प्रमद्वरा ॥ १० ॥</s-l></s-lg><s-lg><s-l> रुरुरुवाच ।</s-l><s-l>आयुषोऽर्धं प्रयच्छामि कन्यायै खेचरोत्तम ।</s-l><s-l>शृङ्गाररूपाभरणा उत्तिष्ठतु मम प्रिया ॥ ११ ॥</s-l></s-lg><s-lg><s-l> सूत उवाच ।</s-l><s-l>ततो गन्धर्वराजश्च देवदूतश्च सत्तमौ ।</s-l><s-l>धर्मराजमुपेत्येदं वचनं प्रत्यभाषताम् ॥ १२ ॥</s-l></s-lg><s-lg><s-l>धर्मराजायुषोऽर्धेन रुरोर्भार्या प्रमद्वरा ।</s-l><s-l>समुत्तिष्ठतु कल्याणी मृतैव यदि मन्यसे ॥ १३ ॥</s-l></s-lg><s-lg><s-l> धर्मराज उवाच ।</s-l><s-l>प्रमद्वरा रुरोर्भार्या देवदूत यदीच्छसि ।</s-l><s-l>उत्तिष्ठत्वायुषोऽर्धेन रुरोरेव समन्विता ॥ १४ ॥</s-l></s-lg><s-lg><s-l> सूत उवाच ।</s-l><s-l>एवमुक्ते ततः कन्या सोदतिष्ठत्प्रमद्वरा ।</s-l><s-l>रुरोस्तस्यायुषोऽर्धेन सुप्तेव वरवर्णिनी ॥ १५ ॥</s-l></s-lg><s-lg><s-l>एतद्दृष्टं भविष्ये हि रुरोरुत्तमतेजसः ।</s-l><s-l>आयुषोऽतिप्रवृद्धस्य भार्यार्थेऽर्धं ह्रसत्विति ॥ १६ ॥</s-l></s-lg><s-lg><s-l>तत इष्टेऽहनि तयोः पितरौ चक्रतुर्मुदा ।</s-l><s-l>विवाहं तौ च रेमाते परस्परहितैषिणौ ॥ १७ ॥</s-l></s-lg><s-lg><s-l>स लब्ध्वा दुर्लभां भार्यां पद्मकिञ्जल्कसप्रभाम् ।</s-l><s-l>व्रतं चक्रे विनाशाय जिह्मगानां धृतव्रतः ॥ १८ ॥</s-l></s-lg><s-lg><s-l>स दृष्ट्वा जिह्मगान्सर्वांस्तीव्रकोपसमन्वितः ।</s-l><s-l>अभिहन्ति यथासन्नं गृह्य प्रहरणं सदा ॥ १९ ॥</s-l></s-lg><s-lg><s-l>स कदाचिद्वनं विप्रो रुरुरभ्यागमन्महत् ।</s-l><s-l>शयानं तत्र चापश्यड्डुण्डुभं वयसान्वितम् ॥ २० ॥</s-l></s-lg><s-lg><s-l>तत उद्यम्य दण्डं स कालदण्डोपमं तदा ।</s-l><s-l>अभ्यघ्नद्रुषितो विप्रस्तमुवाचाथ डुण्डुभः ॥ २१ ॥</s-l></s-lg><s-lg><s-l>नापराध्यामि ते किंचिदहमद्य तपोधन ।</s-l><s-l>संरम्भात्तत्किमर्थं मामभिहंसि रुषान्वितः ॥ २२ ॥</s-l></s-lg>