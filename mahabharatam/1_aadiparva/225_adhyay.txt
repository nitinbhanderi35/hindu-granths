<s-lg><s-l> मन्दपाल उवाच ।</s-l><s-l>युष्माकं परिरक्षार्थं विज्ञप्तो ज्वलनो मया ।</s-l><s-l>अग्निना च तथेत्येवं पूर्वमेव प्रतिश्रुतम् ॥ १ ॥</s-l></s-lg><s-lg><s-l>अग्नेर्वचनमाज्ञाय मातुर्धर्मज्ञतां च वः ।</s-l><s-l>युष्माकं च परं वीर्यं नाहं पूर्वमिहागतः ॥ २ ॥</s-l></s-lg><s-lg><s-l>न संतापो हि वः कार्यः पुत्रका मरणं प्रति ।</s-l><s-l>ऋषीन्वेद हुताशोऽपि ब्रह्म तद्विदितं च वः ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>एवमाश्वास्य पुत्रान्स भार्यां चादाय भारत ।</s-l><s-l>मन्दपालस्ततो देशादन्यं देशं जगाम ह ॥ ४ ॥</s-l></s-lg><s-lg><s-l>भगवानपि तिग्मांशुः समिद्धं खाण्डवं वनम् ।</s-l><s-l>ददाह सह कृष्णाभ्यां जनयञ्जगतोऽभयम् ॥ ५ ॥</s-l></s-lg><s-lg><s-l>वसामेदोवहाः कुल्यास्तत्र पीत्वा च पावकः ।</s-l><s-l>अगच्छत्परमां तृप्तिं दर्शयामास चार्जुनम् ॥ ६ ॥</s-l></s-lg><s-lg><s-l>ततोऽन्तरिक्षाद्भगवानवतीर्य सुरेश्वरः ।</s-l><s-l>मरुद्गणवृतः पार्थं माधवं चाब्रवीदिदम् ॥ ७ ॥</s-l></s-lg><s-lg><s-l>कृतं युवाभ्यां कर्मेदममरैरपि दुष्करम् ।</s-l><s-l>वरान्वृणीतं तुष्टोऽस्मि दुर्लभानप्यमानुषान् ॥ ८ ॥</s-l></s-lg><s-lg><s-l>पार्थस्तु वरयामास शक्रादस्त्राणि सर्वशः ।</s-l><s-l>ग्रहीतुं तच्च शक्रोऽस्य तदा कालं चकार ह ॥ ९ ॥</s-l></s-lg><s-lg><s-l>यदा प्रसन्नो भगवान्महादेवो भविष्यति ।</s-l><s-l>तुभ्यं तदा प्रदास्यामि पाण्डवास्त्राणि सर्वशः ॥ १० ॥</s-l></s-lg><s-lg><s-l>अहमेव च तं कालं वेत्स्यामि कुरुनन्दन ।</s-l><s-l>तपसा महता चापि दास्यामि तव तान्यहम् ॥ ११ ॥</s-l></s-lg><s-lg><s-l>आग्नेयानि च सर्वाणि वायव्यानि तथैव च ।</s-l><s-l>मदीयानि च सर्वाणि ग्रहीष्यसि धनंजय ॥ १२ ॥</s-l></s-lg><s-lg><s-l>वासुदेवोऽपि जग्राह प्रीतिं पार्थेन शाश्वतीम् ।</s-l><s-l>ददौ च तस्मै देवेन्द्रस्तं वरं प्रीतिमांस्तदा ॥ १३ ॥</s-l></s-lg><s-lg><s-l>दत्त्वा ताभ्यां वरं प्रीतः सह देवैर्मरुत्पतिः ।</s-l><s-l>हुताशनमनुज्ञाप्य जगाम त्रिदिवं पुनः ॥ १४ ॥</s-l></s-lg><s-lg><s-l>पावकश्चापि तं दावं दग्ध्वा समृगपक्षिणम् ।</s-l><s-l>अहानि पञ्च चैकं च विरराम सुतर्पितः ॥ १५ ॥</s-l></s-lg><s-lg><s-l>जग्ध्वा मांसानि पीत्वा च मेदांसि रुधिराणि च ।</s-l><s-l>युक्तः परमया प्रीत्या तावुवाच विशां पते ॥ १६ ॥</s-l></s-lg><s-lg><s-l>युवाभ्यां पुरुषाग्र्याभ्यां तर्पितोऽस्मि यथासुखम् ।</s-l><s-l>अनुजानामि वां वीरौ चरतं यत्र वाञ्छितम् ॥ १७ ॥</s-l></s-lg><s-lg><s-l>एवं तौ समनुज्ञातौ पावकेन महात्मना ।</s-l><s-l>अर्जुनो वासुदेवश्च दानवश्च मयस्तथा ॥ १८ ॥</s-l></s-lg><s-lg><s-l>परिक्रम्य ततः सर्वे त्रयोऽपि भरतर्षभ ।</s-l><s-l>रमणीये नदीकूले सहिताः समुपाविशन् ॥ १९ ॥</s-l></s-lg>