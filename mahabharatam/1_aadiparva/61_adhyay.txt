<s-lg><s-l> जनमेजय उवाच ।</s-l><s-l>देवानां दानवानां च यक्षाणामथ रक्षसाम् ।</s-l><s-l>अन्येषां चैव भूतानां सर्वेषां भगवन्नहम् ॥ १ ॥</s-l></s-lg><s-lg><s-l>श्रोतुमिच्छामि तत्त्वेन मानुषेषु महात्मनाम् ।</s-l><s-l>जन्म कर्म च भूतानामेतेषामनुपूर्वशः ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>मानुषेषु मनुष्येन्द्र संभूता ये दिवौकसः ।</s-l><s-l>प्रथमं दानवांश्चैव तांस्ते वक्ष्यामि सर्वशः ॥ ३ ॥</s-l></s-lg><s-lg><s-l>विप्रचित्तिरिति ख्यातो य आसीद्दानवर्षभः ।</s-l><s-l>जरासंध इति ख्यातः स आसीन्मनुजर्षभः ॥ ४ ॥</s-l></s-lg><s-lg><s-l>दितेः पुत्रस्तु यो राजन्हिरण्यकशिपुः स्मृतः ।</s-l><s-l>स जज्ञे मानुषे लोके शिशुपालो नरर्षभः ॥ ५ ॥</s-l></s-lg><s-lg><s-l>संह्राद इति विख्यातः प्रह्रादस्यानुजस्तु यः ।</s-l><s-l>स शल्य इति विख्यातो जज्ञे बाह्लीकपुंगवः ॥ ६ ॥</s-l></s-lg><s-lg><s-l>अनुह्रादस्तु तेजस्वी योऽभूत्ख्यातो जघन्यजः ।</s-l><s-l>धृष्टकेतुरिति ख्यातः स आसीन्मनुजेश्वरः ॥ ७ ॥</s-l></s-lg><s-lg><s-l>यस्तु राजञ्शिबिर्नाम दैतेयः परिकीर्तितः ।</s-l><s-l>द्रुम इत्यभिविख्यातः स आसीद्भुवि पार्थिवः ॥ ८ ॥</s-l></s-lg><s-lg><s-l>बाष्कलो नाम यस्तेषामासीदसुरसत्तमः ।</s-l><s-l>भगदत्त इति ख्यातः स आसीन्मनुजेश्वरः ॥ ९ ॥</s-l></s-lg><s-lg><s-l>अयःशिरा अश्वशिरा अयःशङ्कुश्च वीर्यवान् ।</s-l><s-l>तथा गगनमूर्धा च वेगवांश्चात्र पञ्चमः ॥ १० ॥</s-l></s-lg><s-lg><s-l>पञ्चैते जज्ञिरे राजन्वीर्यवन्तो महासुराः ।</s-l><s-l>केकयेषु महात्मानः पार्थिवर्षभसत्तमाः ॥ ११ ॥</s-l></s-lg><s-lg><s-l>केतुमानिति विख्यातो यस्ततोऽन्यः प्रतापवान् ।</s-l><s-l>अमितौजा इति ख्यातः पृथिव्यां सोऽभवन्नृपः ॥ १२ ॥</s-l></s-lg><s-lg><s-l>स्वर्भानुरिति विख्यातः श्रीमान्यस्तु महासुरः ।</s-l><s-l>उग्रसेन इति ख्यात उग्रकर्मा नराधिपः ॥ १३ ॥</s-l></s-lg><s-lg><s-l>यस्त्वश्व इति विख्यातः श्रीमानासीन्महासुरः ।</s-l><s-l>अशोको नाम राजासीन्महावीर्यपराक्रमः ॥ १४ ॥</s-l></s-lg><s-lg><s-l>तस्मादवरजो यस्तु राजन्नश्वपतिः स्मृतः ।</s-l><s-l>दैतेयः सोऽभवद्राजा हार्दिक्यो मनुजर्षभः ॥ १५ ॥</s-l></s-lg><s-lg><s-l>वृषपर्वेति विख्यातः श्रीमान्यस्तु महासुरः ।</s-l><s-l>दीर्घप्रज्ञ इति ख्यातः पृथिव्यां सोऽभवन्नृपः ॥ १६ ॥</s-l></s-lg><s-lg><s-l>अजकस्त्वनुजो राजन्य आसीद्वृषपर्वणः ।</s-l><s-l>स मल्ल इति विख्यातः पृथिव्यामभवन्नृपः ॥ १७ ॥</s-l></s-lg><s-lg><s-l>अश्वग्रीव इति ख्यातः सत्त्ववान्यो महासुरः ।</s-l><s-l>रोचमान इति ख्यातः पृथिव्यां सोऽभवन्नृपः ॥ १८ ॥</s-l></s-lg><s-lg><s-l>सूक्ष्मस्तु मतिमान्राजन्कीर्तिमान्यः प्रकीर्तितः ।</s-l><s-l>बृहन्त इति विख्यातः क्षितावासीत्स पार्थिवः ॥ १९ ॥</s-l></s-lg><s-lg><s-l>तुहुण्ड इति विख्यातो य आसीदसुरोत्तमः ।</s-l><s-l>सेनाबिन्दुरिति ख्यातः स बभूव नराधिपः ॥ २० ॥</s-l></s-lg><s-lg><s-l>इसृपा नाम यस्तेषामसुराणां बलाधिकः ।</s-l><s-l>पापजिन्नाम राजासीद्भुवि विख्यातविक्रमः ॥ २१ ॥</s-l></s-lg><s-lg><s-l>एकचक्र इति ख्यात आसीद्यस्तु महासुरः ।</s-l><s-l>प्रतिविन्ध्य इति ख्यातो बभूव प्रथितः क्षितौ ॥ २२ ॥</s-l></s-lg><s-lg><s-l>विरूपाक्षस्तु दैतेयश्चित्रयोधी महासुरः ।</s-l><s-l>चित्रवर्मेति विख्यातः क्षितावासीत्स पार्थिवः ॥ २३ ॥</s-l></s-lg><s-lg><s-l>हरस्त्वरिहरो वीर आसीद्यो दानवोत्तमः ।</s-l><s-l>सुवास्तुरिति विख्यातः स जज्ञे मनुजर्षभः ॥ २४ ॥</s-l></s-lg><s-lg><s-l>अहरस्तु महातेजाः शत्रुपक्षक्षयंकरः ।</s-l><s-l>बाह्लीको नाम राजा स बभूव प्रथितः क्षितौ ॥ २५ ॥</s-l></s-lg><s-lg><s-l>निचन्द्रश्चन्द्रवक्त्रश्च य आसीदसुरोत्तमः ।</s-l><s-l>मुञ्जकेश इति ख्यातः श्रीमानासीत्स पार्थिवः ॥ २६ ॥</s-l></s-lg><s-lg><s-l>निकुम्भस्त्वजितः संख्ये महामतिरजायत ।</s-l><s-l>भूमौ भूमिपतिः श्रेष्ठो देवाधिप इति स्मृतः ॥ २७ ॥</s-l></s-lg><s-lg><s-l>शरभो नाम यस्तेषां दैतेयानां महासुरः ।</s-l><s-l>पौरवो नाम राजर्षिः स बभूव नरेष्विह ॥ २८ ॥</s-l></s-lg><s-lg><s-l>द्वितीयः शलभस्तेषामसुराणां बभूव यः ।</s-l><s-l>प्रह्रादो नाम बाह्लीकः स बभूव नराधिपः ॥ २९ ॥</s-l></s-lg><s-lg><s-l>चन्द्रस्तु दितिजश्रेष्ठो लोके ताराधिपोपमः ।</s-l><s-l>ऋषिको नाम राजर्षिर्बभूव नृपसत्तमः ॥ ३० ॥</s-l></s-lg><s-lg><s-l>मृतपा इति विख्यातो य आसीदसुरोत्तमः ।</s-l><s-l>पश्चिमानूपकं विद्धि तं नृपं नृपसत्तम ॥ ३१ ॥</s-l></s-lg><s-lg><s-l>गविष्ठस्तु महातेजा यः प्रख्यातो महासुरः ।</s-l><s-l>द्रुमसेन इति ख्यातः पृथिव्यां सोऽभवन्नृपः ॥ ३२ ॥</s-l></s-lg><s-lg><s-l>मयूर इति विख्यातः श्रीमान्यस्तु महासुरः ।</s-l><s-l>स विश्व इति विख्यातो बभूव पृथिवीपतिः ॥ ३३ ॥</s-l></s-lg><s-lg><s-l>सुपर्ण इति विख्यातस्तस्मादवरजस्तु यः ।</s-l><s-l>कालकीर्तिरिति ख्यातः पृथिव्यां सोऽभवन्नृपः ॥ ३४ ॥</s-l></s-lg><s-lg><s-l>चन्द्रहन्तेति यस्तेषां कीर्तितः प्रवरोऽसुरः ।</s-l><s-l>शुनको नाम राजर्षिः स बभूव नराधिपः ॥ ३५ ॥</s-l></s-lg><s-lg><s-l>विनाशनस्तु चन्द्रस्य य आख्यातो महासुरः ।</s-l><s-l>जानकिर्नाम राजर्षिः स बभूव नराधिपः ॥ ३६ ॥</s-l></s-lg><s-lg><s-l>दीर्घजिह्वस्तु कौरव्य य उक्तो दानवर्षभः ।</s-l><s-l>काशिराज इति ख्यातः पृथिव्यां पृथिवीपतिः ॥ ३७ ॥</s-l></s-lg><s-lg><s-l>ग्रहं तु सुषुवे यं तं सिंही चन्द्रार्कमर्दनम् ।</s-l><s-l>क्राथ इत्यभिविख्यातः सोऽभवन्मनुजाधिपः ॥ ३८ ॥</s-l></s-lg><s-lg><s-l>अनायुषस्तु पुत्राणां चतुर्णां प्रवरोऽसुरः ।</s-l><s-l>विक्षरो नाम तेजस्वी वसुमित्रोऽभवन्नृपः ॥ ३९ ॥</s-l></s-lg><s-lg><s-l>द्वितीयो विक्षराद्यस्तु नराधिप महासुरः ।</s-l><s-l>पांसुराष्ट्राधिप इति विश्रुतः सोऽभवन्नृपः ॥ ४० ॥</s-l></s-lg><s-lg><s-l>बलवीर इति ख्यातो यस्त्वासीदसुरोत्तमः ।</s-l><s-l>पौण्ड्रमत्स्यक इत्येव स बभूव नराधिपः ॥ ४१ ॥</s-l></s-lg><s-lg><s-l>वृत्र इत्यभिविख्यातो यस्तु राजन्महासुरः ।</s-l><s-l>मणिमान्नाम राजर्षिः स बभूव नराधिपः ॥ ४२ ॥</s-l></s-lg><s-lg><s-l>क्रोधहन्तेति यस्तस्य बभूवावरजोऽसुरः ।</s-l><s-l>दण्ड इत्यभिविख्यातः स आसीन्नृपतिः क्षितौ ॥ ४३ ॥</s-l></s-lg><s-lg><s-l>क्रोधवर्धन इत्येव यस्त्वन्यः परिकीर्तितः ।</s-l><s-l>दण्डधार इति ख्यातः सोऽभवन्मनुजेश्वरः ॥ ४४ ॥</s-l></s-lg><s-lg><s-l>कालकायास्तु ये पुत्रास्तेषामष्टौ नराधिपाः ।</s-l><s-l>जज्ञिरे राजशार्दूल शार्दूलसमविक्रमाः ॥ ४५ ॥</s-l></s-lg><s-lg><s-l>मगधेषु जयत्सेनः श्रीमानासीत्स पार्थिवः ।</s-l><s-l>अष्टानां प्रवरस्तेषां कालेयानां महासुरः ॥ ४६ ॥</s-l></s-lg><s-lg><s-l>द्वितीयस्तु ततस्तेषां श्रीमान्हरिहयोपमः ।</s-l><s-l>अपराजित इत्येव स बभूव नराधिपः ॥ ४७ ॥</s-l></s-lg><s-lg><s-l>तृतीयस्तु महाराज महाबाहुर्महासुरः ।</s-l><s-l>निषादाधिपतिर्जज्ञे भुवि भीमपराक्रमः ॥ ४८ ॥</s-l></s-lg><s-lg><s-l>तेषामन्यतमो यस्तु चतुर्थः परिकीर्तितः ।</s-l><s-l>श्रेणिमानिति विख्यातः क्षितौ राजर्षिसत्तमः ॥ ४९ ॥</s-l></s-lg><s-lg><s-l>पञ्चमस्तु बभूवैषां प्रवरो यो महासुरः ।</s-l><s-l>महौजा इति विख्यातो बभूवेह परंतपः ॥ ५० ॥</s-l></s-lg><s-lg><s-l>षष्ठस्तु मतिमान्यो वै तेषामासीन्महासुरः ।</s-l><s-l>अभीरुरिति विख्यातः क्षितौ राजर्षिसत्तमः ॥ ५१ ॥</s-l></s-lg><s-lg><s-l>समुद्रसेनश्च नृपस्तेषामेवाभवद्गणात् ।</s-l><s-l>विश्रुतः सागरान्तायां क्षितौ धर्मार्थतत्त्ववित् ॥ ५२ ॥</s-l></s-lg><s-lg><s-l>बृहन्नामाष्टमस्तेषां कालेयानां परंतपः ।</s-l><s-l>बभूव राजन्धर्मात्मा सर्वभूतहिते रतः ॥ ५३ ॥</s-l></s-lg><s-lg><s-l>गणः क्रोधवशो नाम यस्ते राजन्प्रकीर्तितः ।</s-l><s-l>ततः संजज्ञिरे वीराः क्षिताविह नराधिपाः ॥ ५४ ॥</s-l></s-lg><s-lg><s-l>नन्दिकः कर्णवेष्टश्च सिद्धार्थः कीटकस्तथा ।</s-l><s-l>सुवीरश्च सुबाहुश्च महावीरोऽथ बाह्लिकः ॥ ५५ ॥</s-l></s-lg><s-lg><s-l>क्रोधो विचित्यः सुरसः श्रीमान्नीलश्च भूमिपः ।</s-l><s-l>वीरधामा च कौरव्य भूमिपालश्च नामतः ॥ ५६ ॥</s-l></s-lg><s-lg><s-l>दन्तवक्त्रश्च नामासीद्दुर्जयश्चैव नामतः ।</s-l><s-l>रुक्मी च नृपशार्दूलो राजा च जनमेजयः ॥ ५७ ॥</s-l></s-lg><s-lg><s-l>आषाढो वायुवेगश्च भूरितेजास्तथैव च ।</s-l><s-l>एकलव्यः सुमित्रश्च वाटधानोऽथ गोमुखः ॥ ५८ ॥</s-l></s-lg><s-lg><s-l>कारूषकाश्च राजानः क्षेमधूर्तिस्तथैव च ।</s-l><s-l>श्रुतायुरुद्धवश्चैव बृहत्सेनस्तथैव च ॥ ५९ ॥</s-l></s-lg><s-lg><s-l>क्षेमोग्रतीर्थः कुहरः कलिङ्गेषु नराधिपः ।</s-l><s-l>मतिमांश्च मनुष्येन्द्र ईश्वरश्चेति विश्रुतः ॥ ६० ॥</s-l></s-lg><s-lg><s-l>गणात्क्रोधवशादेवं राजपूगोऽभवत्क्षितौ ।</s-l><s-l>जातः पुरा महाराज महाकीर्तिर्महाबलः ॥ ६१ ॥</s-l></s-lg><s-lg><s-l>यस्त्वासीद्देवको नाम देवराजसमद्युतिः ।</s-l><s-l>स गन्धर्वपतिर्मुख्यः क्षितौ जज्ञे नराधिपः ॥ ६२ ॥</s-l></s-lg><s-lg><s-l>बृहस्पतेर्बृहत्कीर्तेर्देवर्षेर्विद्धि भारत ।</s-l><s-l>अंशाद्द्रोणं समुत्पन्नं भारद्वाजमयोनिजम् ॥ ६३ ॥</s-l></s-lg><s-lg><s-l>धन्विनां नृपशार्दूल यः स सर्वास्त्रवित्तमः ।</s-l><s-l>बृहत्कीर्तिर्महातेजाः संजज्ञे मनुजेष्विह ॥ ६४ ॥</s-l></s-lg><s-lg><s-l>धनुर्वेदे च वेदे च यं तं वेदविदो विदुः ।</s-l><s-l>वरिष्ठमिन्द्रकर्माणं द्रोणं स्वकुलवर्धनम् ॥ ६५ ॥</s-l></s-lg><s-lg><s-l>महादेवान्तकाभ्यां च कामात्क्रोधाच्च भारत ।</s-l><s-l>एकत्वमुपपन्नानां जज्ञे शूरः परंतपः ॥ ६६ ॥</s-l></s-lg><s-lg><s-l>अश्वत्थामा महावीर्यः शत्रुपक्षक्षयंकरः ।</s-l><s-l>वीरः कमलपत्राक्षः क्षितावासीन्नराधिप ॥ ६७ ॥</s-l></s-lg><s-lg><s-l>जज्ञिरे वसवस्त्वष्टौ गङ्गायां शंतनोः सुताः ।</s-l><s-l>वसिष्ठस्य च शापेन नियोगाद्वासवस्य च ॥ ६८ ॥</s-l></s-lg><s-lg><s-l>तेषामवरजो भीष्मः कुरूणामभयंकरः ।</s-l><s-l>मतिमान्वेदविद्वाग्मी शत्रुपक्षक्षयंकरः ॥ ६९ ॥</s-l></s-lg><s-lg><s-l>जामदग्न्येन रामेण यः स सर्वविदां वरः ।</s-l><s-l>अयुध्यत महातेजा भार्गवेण महात्मना ॥ ७० ॥</s-l></s-lg><s-lg><s-l>यस्तु राजन्कृपो नाम ब्रह्मर्षिरभवत्क्षितौ ।</s-l><s-l>रुद्राणां तं गणाद्विद्धि संभूतमतिपौरुषम् ॥ ७१ ॥</s-l></s-lg><s-lg><s-l>शकुनिर्नाम यस्त्वासीद्राजा लोके महारथः ।</s-l><s-l>द्वापरं विद्धि तं राजन्संभूतमरिमर्दनम् ॥ ७२ ॥</s-l></s-lg><s-lg><s-l>सात्यकिः सत्यसंधस्तु योऽसौ वृष्णिकुलोद्वहः ।</s-l><s-l>पक्षात्स जज्ञे मरुतां देवानामरिमर्दनः ॥ ७३ ॥</s-l></s-lg><s-lg><s-l>द्रुपदश्चापि राजर्षिस्तत एवाभवद्गणात् ।</s-l><s-l>मानुषे नृप लोकेऽस्मिन्सर्वशस्त्रभृतां वरः ॥ ७४ ॥</s-l></s-lg><s-lg><s-l>ततश्च कृतवर्माणं विद्धि राजञ्जनाधिपम् ।</s-l><s-l>जातमप्रतिकर्माणं क्षत्रियर्षभसत्तमम् ॥ ७५ ॥</s-l></s-lg><s-lg><s-l>मरुतां तु गणाद्विद्धि संजातमरिमर्दनम् ।</s-l><s-l>विराटं नाम राजर्षिं परराष्ट्रप्रतापनम् ॥ ७६ ॥</s-l></s-lg><s-lg><s-l>अरिष्टायास्तु यः पुत्रो हंस इत्यभिविश्रुतः ।</s-l><s-l>स गन्धर्वपतिर्जज्ञे कुरुवंशविवर्धनः ॥ ७७ ॥</s-l></s-lg><s-lg><s-l>धृतराष्ट्र इति ख्यातः कृष्णद्वैपायनादपि ।</s-l><s-l>दीर्घबाहुर्महातेजाः प्रज्ञाचक्षुर्नराधिपः ।</s-l><s-l>मातुर्दोषादृषेः कोपादन्ध एव व्यजायत ॥ ७८ ॥</s-l></s-lg><s-lg><s-l>अत्रेस्तु सुमहाभागं पुत्रं पुत्रवतां वरम् ।</s-l><s-l>विदुरं विद्धि लोकेऽस्मिञ्जातं बुद्धिमतां वरम् ॥ ७९ ॥</s-l></s-lg><s-lg><s-l>कलेरंशात्तु संजज्ञे भुवि दुर्योधनो नृपः ।</s-l><s-l>दुर्बुद्धिर्दुर्मतिश्चैव कुरूणामयशस्करः ॥ ८० ॥</s-l></s-lg><s-lg><s-l>जगतो यः स सर्वस्य विद्विष्टः कलिपूरुषः ।</s-l><s-l>यः सर्वां घातयामास पृथिवीं पुरुषाधमः ।</s-l><s-l>येन वैरं समुद्दीप्तं भूतान्तकरणं महत् ॥ ८१ ॥</s-l></s-lg><s-lg><s-l>पौलस्त्या भ्रातरः सर्वे जज्ञिरे मनुजेष्विह ।</s-l><s-l>शतं दुःशासनादीनां सर्वेषां क्रूरकर्मणाम् ॥ ८२ ॥</s-l></s-lg><s-lg><s-l>दुर्मुखो दुःसहश्चैव ये चान्ये नानुशब्दिताः ।</s-l><s-l>दुर्योधनसहायास्ते पौलस्त्या भरतर्षभ ॥ ८३ ॥</s-l></s-lg><s-lg><s-l>धर्मस्यांशं तु राजानं विद्धि राजन्युधिष्ठिरम् ।</s-l><s-l>भीमसेनं तु वातस्य देवराजस्य चार्जुनम् ॥ ८४ ॥</s-l></s-lg><s-lg><s-l>अश्विनोस्तु तथैवांशौ रूपेणाप्रतिमौ भुवि ।</s-l><s-l>नकुलः सहदेवश्च सर्वलोकमनोहरौ ॥ ८५ ॥</s-l></s-lg><s-lg><s-l>यः सुवर्चा इति ख्यातः सोमपुत्रः प्रतापवान् ।</s-l><s-l>अभिमन्युर्बृहत्कीर्तिरर्जुनस्य सुतोऽभवत् ॥ ८६ ॥</s-l></s-lg><s-lg><s-l>अग्नेरंशं तु विद्धि त्वं धृष्टद्युम्नं महारथम् ।</s-l><s-l>शिखण्डिनमथो राजन्स्त्रीपुंसं विद्धि राक्षसम् ॥ ८७ ॥</s-l></s-lg><s-lg><s-l>द्रौपदेयाश्च ये पञ्च बभूवुर्भरतर्षभ ।</s-l><s-l>विश्वेदेवगणान्राजंस्तान्विद्धि भरतर्षभ ॥ ८८ ॥</s-l></s-lg><s-lg><s-l>आमुक्तकवचः कर्णो यस्तु जज्ञे महारथः ।</s-l><s-l>दिवाकरस्य तं विद्धि देवस्यांशमनुत्तमम् ॥ ८९ ॥</s-l></s-lg><s-lg><s-l>यस्तु नारायणो नाम देवदेवः सनातनः ।</s-l><s-l>तस्यांशो मानुषेष्वासीद्वासुदेवः प्रतापवान् ॥ ९० ॥</s-l></s-lg><s-lg><s-l>शेषस्यांशस्तु नागस्य बलदेवो महाबलः ।</s-l><s-l>सनत्कुमारं प्रद्युम्नं विद्धि राजन्महौजसम् ॥ ९१ ॥</s-l></s-lg><s-lg><s-l>एवमन्ये मनुष्येन्द्र बहवोंऽशा दिवौकसाम् ।</s-l><s-l>जज्ञिरे वसुदेवस्य कुले कुलविवर्धनाः ॥ ९२ ॥</s-l></s-lg><s-lg><s-l>गणस्त्वप्सरसां यो वै मया राजन्प्रकीर्तितः ।</s-l><s-l>तस्य भागः क्षितौ जज्ञे नियोगाद्वासवस्य च ॥ ९३ ॥</s-l></s-lg><s-lg><s-l>तानि षोडश देवीनां सहस्राणि नराधिप ।</s-l><s-l>बभूवुर्मानुषे लोके नारायणपरिग्रहः ॥ ९४ ॥</s-l></s-lg><s-lg><s-l>श्रियस्तु भागः संजज्ञे रत्यर्थं पृथिवीतले ।</s-l><s-l>द्रुपदस्य कुले कन्या वेदिमध्यादनिन्दिता ॥ ९५ ॥</s-l></s-lg><s-lg><s-l>नातिह्रस्वा न महती नीलोत्पलसुगन्धिनी ।</s-l><s-l>पद्मायताक्षी सुश्रोणी असितायतमूर्धजा ॥ ९६ ॥</s-l></s-lg><s-lg><s-l>सर्वलक्षणसंपन्ना वैडूर्यमणिसंनिभा ।</s-l><s-l>पञ्चानां पुरुषेन्द्राणां चित्तप्रमथिनी रहः ॥ ९७ ॥</s-l></s-lg><s-lg><s-l>सिद्धिर्धृतिश्च ये देव्यौ पञ्चानां मातरौ तु ते ।</s-l><s-l>कुन्ती माद्री च जज्ञाते मतिस्तु सुबलात्मजा ॥ ९८ ॥</s-l></s-lg><s-lg><s-l>इति देवासुराणां ते गन्धर्वाप्सरसां तथा ।</s-l><s-l>अंशावतरणं राजन्राक्षसानां च कीर्तितम् ॥ ९९ ॥</s-l></s-lg><s-lg><s-l>ये पृथिव्यां समुद्भूता राजानो युद्धदुर्मदाः ।</s-l><s-l>महात्मानो यदूनां च ये जाता विपुले कुले ॥ १०० ॥</s-l></s-lg><s-lg><s-l>धन्यं यशस्यं पुत्रीयमायुष्यं विजयावहम् ।</s-l><s-l>इदमंशावतरणं श्रोतव्यमनसूयता ॥ १०१ ॥</s-l></s-lg><s-lg><s-l>अंशावतरणं श्रुत्वा देवगन्धर्वरक्षसाम् ।</s-l><s-l>प्रभवाप्ययवित्प्राज्ञो न कृच्छ्रेष्ववसीदति ॥ १०२ ॥</s-l></s-lg>