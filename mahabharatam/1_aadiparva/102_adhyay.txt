<s-lg><s-l> वैशंपायन उवाच ।</s-l><s-l>तेषु त्रिषु कुमारेषु जातेषु कुरुजाङ्गलम् ।</s-l><s-l>कुरवोऽथ कुरुक्षेत्रं त्रयमेतदवर्धत ॥ १ ॥</s-l></s-lg><s-lg><s-l>ऊर्ध्वसस्याभवद्भूमिः सस्यानि फलवन्ति च ।</s-l><s-l>यथर्तुवर्षी पर्जन्यो बहुपुष्पफला द्रुमाः ॥ २ ॥</s-l></s-lg><s-lg><s-l>वाहनानि प्रहृष्टानि मुदिता मृगपक्षिणः ।</s-l><s-l>गन्धवन्ति च माल्यानि रसवन्ति फलानि च ॥ ३ ॥</s-l></s-lg><s-lg><s-l>वणिग्भिश्चावकीर्यन्त नगराण्यथ शिल्पिभिः ।</s-l><s-l>शूराश्च कृतविद्याश्च सन्तश्च सुखिनोऽभवन् ॥ ४ ॥</s-l></s-lg><s-lg><s-l>नाभवन्दस्यवः केचिन्नाधर्मरुचयो जनाः ।</s-l><s-l>प्रदेशेष्वपि राष्ट्राणां कृतं युगमवर्तत ॥ ५ ॥</s-l></s-lg><s-lg><s-l>दानक्रियाधर्मशीला यज्ञव्रतपरायणाः ।</s-l><s-l>अन्योन्यप्रीतिसंयुक्ता व्यवर्धन्त प्रजास्तदा ॥ ६ ॥</s-l></s-lg><s-lg><s-l>मानक्रोधविहीनाश्च जना लोभविवर्जिताः ।</s-l><s-l>अन्योन्यमभ्यवर्धन्त धर्मोत्तरमवर्तत ॥ ७ ॥</s-l></s-lg><s-lg><s-l>तन्महोदधिवत्पूर्णं नगरं वै व्यरोचत ।</s-l><s-l>द्वारतोरणनिर्यूहैर्युक्तमभ्रचयोपमैः ।</s-l><s-l>प्रासादशतसंबाधं महेन्द्रपुरसंनिभम् ॥ ८ ॥</s-l></s-lg><s-lg><s-l>नदीषु वनखण्डेषु वापीपल्वलसानुषु ।</s-l><s-l>काननेषु च रम्येषु विजह्रुर्मुदिता जनाः ॥ ९ ॥</s-l></s-lg><s-lg><s-l>उत्तरैः कुरुभिः सार्धं दक्षिणाः कुरवस्तदा ।</s-l><s-l>विस्पर्धमाना व्यचरंस्तथा सिद्धर्षिचारणैः ।</s-l><s-l>नाभवत्कृपणः कश्चिन्नाभवन्विधवाः स्त्रियः ॥ १० ॥</s-l></s-lg><s-lg><s-l>तस्मिञ्जनपदे रम्ये बहवः कुरुभिः कृताः ।</s-l><s-l>कूपारामसभावाप्यो ब्राह्मणावसथास्तथा ।</s-l><s-l>भीष्मेण शास्त्रतो राजन्सर्वतः परिरक्षिते ॥ ११ ॥</s-l></s-lg><s-lg><s-l>बभूव रमणीयश्च चैत्ययूपशताङ्कितः ।</s-l><s-l>स देशः परराष्ट्राणि प्रतिगृह्याभिवर्धितः ।</s-l><s-l>भीष्मेण विहितं राष्ट्रे धर्मचक्रमवर्तत ॥ १२ ॥</s-l></s-lg><s-lg><s-l>क्रियमाणेषु कृत्येषु कुमाराणां महात्मनाम् ।</s-l><s-l>पौरजानपदाः सर्वे बभूवुः सततोत्सवाः ॥ १३ ॥</s-l></s-lg><s-lg><s-l>गृहेषु कुरुमुख्यानां पौराणां च नराधिप ।</s-l><s-l>दीयतां भुज्यतां चेति वाचोऽश्रूयन्त सर्वशः ॥ १४ ॥</s-l></s-lg><s-lg><s-l>धृतराष्ट्रश्च पाण्डुश्च विदुरश्च महामतिः ।</s-l><s-l>जन्मप्रभृति भीष्मेण पुत्रवत्परिपालिताः ॥ १५ ॥</s-l></s-lg><s-lg><s-l>संस्कारैः संस्कृतास्ते तु व्रताध्ययनसंयुताः ।</s-l><s-l>श्रमव्यायामकुशलाः समपद्यन्त यौवनम् ॥ १६ ॥</s-l></s-lg><s-lg><s-l>धनुर्वेदेऽश्वपृष्ठे च गदायुद्धेऽसिचर्मणि ।</s-l><s-l>तथैव गजशिक्षायां नीतिशास्त्रे च पारगाः ॥ १७ ॥</s-l></s-lg><s-lg><s-l>इतिहासपुराणेषु नानाशिक्षासु चाभिभो ।</s-l><s-l>वेदवेदाङ्गतत्त्वज्ञाः सर्वत्र कृतनिश्रमाः ॥ १८ ॥</s-l></s-lg><s-lg><s-l>पाण्डुर्धनुषि विक्रान्तो नरेभ्योऽभ्यधिकोऽभवत् ।</s-l><s-l>अत्यन्यान्बलवानासीद्धृतराष्ट्रो महीपतिः ॥ १९ ॥</s-l></s-lg><s-lg><s-l>त्रिषु लोकेषु न त्वासीत्कश्चिद्विदुरसंमितः ।</s-l><s-l>धर्मनित्यस्ततो राजन्धर्मे च परमं गतः ॥ २० ॥</s-l></s-lg><s-lg><s-l>प्रनष्टं शंतनोर्वंशं समीक्ष्य पुनरुद्धृतम् ।</s-l><s-l>ततो निर्वचनं लोके सर्वराष्ट्रेष्ववर्तत ॥ २१ ॥</s-l></s-lg><s-lg><s-l>वीरसूनां काशिसुते देशानां कुरुजाङ्गलम् ।</s-l><s-l>सर्वधर्मविदां भीष्मः पुराणां गजसाह्वयम् ॥ २२ ॥</s-l></s-lg><s-lg><s-l>धृतराष्ट्रस्त्वचक्षुष्ट्वाद्राज्यं न प्रत्यपद्यत ।</s-l><s-l>करणत्वाच्च विदुरः पाण्डुरासीन्महीपतिः ॥ २३ ॥</s-l></s-lg>