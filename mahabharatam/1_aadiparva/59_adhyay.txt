<s-lg><s-l> वैशंपायन उवाच ।</s-l><s-l>अथ नारायणेनेन्द्रश्चकार सह संविदम् ।</s-l><s-l>अवतर्तुं महीं स्वर्गादंशतः सहितः सुरैः ॥ १ ॥</s-l></s-lg><s-lg><s-l>आदिश्य च स्वयं शक्रः सर्वानेव दिवौकसः ।</s-l><s-l>निर्जगाम पुनस्तस्मात्क्षयान्नारायणस्य ह ॥ २ ॥</s-l></s-lg><s-lg><s-l>तेऽमरारिविनाशाय सर्वलोकहिताय च ।</s-l><s-l>अवतेरुः क्रमेणेमां महीं स्वर्गाद्दिवौकसः ॥ ३ ॥</s-l></s-lg><s-lg><s-l>ततो ब्रह्मर्षिवंशेषु पार्थिवर्षिकुलेषु च ।</s-l><s-l>जज्ञिरे राजशार्दूल यथाकामं दिवौकसः ॥ ४ ॥</s-l></s-lg><s-lg><s-l>दानवान्राक्षसांश्चैव गन्धर्वान्पन्नगांस्तथा ।</s-l><s-l>पुरुषादानि चान्यानि जघ्नुः सत्त्वान्यनेकशः ॥ ५ ॥</s-l></s-lg><s-lg><s-l>दानवा राक्षसाश्चैव गन्धर्वाः पन्नगास्तथा ।</s-l><s-l>न तान्बलस्थान्बाल्येऽपि जघ्नुर्भरतसत्तम ॥ ६ ॥</s-l></s-lg><s-lg><s-l> जनमेजय उवाच ।</s-l><s-l>देवदानवसंघानां गन्धर्वाप्सरसां तथा ।</s-l><s-l>मानवानां च सर्वेषां तथा वै यक्षरक्षसाम् ॥ ७ ॥</s-l></s-lg><s-lg><s-l>श्रोतुमिच्छामि तत्त्वेन संभवं कृत्स्नमादितः ।</s-l><s-l>प्राणिनां चैव सर्वेषां सर्वशः सर्वविद्ध्यसि ॥ ८ ॥</s-l></s-lg><s-lg><s-l> वैशंपायन उवाच ।</s-l><s-l>हन्त ते कथयिष्यामि नमस्कृत्वा स्वयंभुवे ।</s-l><s-l>सुरादीनामहं सम्यग्लोकानां प्रभवाप्ययम् ॥ ९ ॥</s-l></s-lg><s-lg><s-l>ब्रह्मणो मानसाः पुत्रा विदिताः षण्महर्षयः ।</s-l><s-l>मरीचिरत्र्यङ्गिरसौ पुलस्त्यः पुलहः क्रतुः ॥ १० ॥</s-l></s-lg><s-lg><s-l>मरीचेः कश्यपः पुत्रः कश्यपात्तु इमाः प्रजाः ।</s-l><s-l>प्रजज्ञिरे महाभागा दक्षकन्यास्त्रयोदश ॥ ११ ॥</s-l></s-lg><s-lg><s-l>अदितिर्दितिर्दनुः काला अनायुः सिंहिका मुनिः ।</s-l><s-l>क्रोधा प्रावा अरिष्टा च विनता कपिला तथा ॥ १२ ॥</s-l></s-lg><s-lg><s-l>कद्रूश्च मनुजव्याघ्र दक्षकन्यैव भारत ।</s-l><s-l>एतासां वीर्यसंपन्नं पुत्रपौत्रमनन्तकम् ॥ १३ ॥</s-l></s-lg><s-lg><s-l>अदित्यां द्वादशादित्याः संभूता भुवनेश्वराः ।</s-l><s-l>ये राजन्नामतस्तांस्ते कीर्तयिष्यामि भारत ॥ १४ ॥</s-l></s-lg><s-lg><s-l>धाता मित्रोऽर्यमा शक्रो वरुणश्चांश एव च ।</s-l><s-l>भगो विवस्वान्पूषा च सविता दशमस्तथा ॥ १५ ॥</s-l></s-lg><s-lg><s-l>एकादशस्तथा त्वष्टा विष्णुर्द्वादश उच्यते ।</s-l><s-l>जघन्यजः स सर्वेषामादित्यानां गुणाधिकः ॥ १६ ॥</s-l></s-lg><s-lg><s-l>एक एव दितेः पुत्रो हिरण्यकशिपुः स्मृतः ।</s-l><s-l>नाम्ना ख्यातास्तु तस्येमे पुत्राः पञ्च महात्मनः ॥ १७ ॥</s-l></s-lg><s-lg><s-l>प्रह्रादः पूर्वजस्तेषां संह्रादस्तदनन्तरम् ।</s-l><s-l>अनुह्रादस्तृतीयोऽभूत्तस्माच्च शिबिबाष्कलौ ॥ १८ ॥</s-l></s-lg><s-lg><s-l>प्रह्रादस्य त्रयः पुत्राः ख्याताः सर्वत्र भारत ।</s-l><s-l>विरोचनश्च कुम्भश्च निकुम्भश्चेति विश्रुताः ॥ १९ ॥</s-l></s-lg><s-lg><s-l>विरोचनस्य पुत्रोऽभूद्बलिरेकः प्रतापवान् ।</s-l><s-l>बलेश्च प्रथितः पुत्रो बाणो नाम महासुरः ॥ २० ॥</s-l></s-lg><s-lg><s-l>चत्वारिंशद्दनोः पुत्राः ख्याताः सर्वत्र भारत ।</s-l><s-l>तेषां प्रथमजो राजा विप्रचित्तिर्महायशाः ॥ २१ ॥</s-l></s-lg><s-lg><s-l>शम्बरो नमुचिश्चैव पुलोमा चेति विश्रुतः ।</s-l><s-l>असिलोमा च केशी च दुर्जयश्चैव दानवः ॥ २२ ॥</s-l></s-lg><s-lg><s-l>अयःशिरा अश्वशिरा अयःशङ्कुश्च वीर्यवान् ।</s-l><s-l>तथा गगनमूर्धा च वेगवान्केतुमांश्च यः ॥ २३ ॥</s-l></s-lg><s-lg><s-l>स्वर्भानुरश्वोऽश्वपतिर्वृषपर्वाजकस्तथा ।</s-l><s-l>अश्वग्रीवश्च सूक्ष्मश्च तुहुण्डश्च महासुरः ॥ २४ ॥</s-l></s-lg><s-lg><s-l>इसृपा एकचक्रश्च विरूपाक्षो हराहरौ ।</s-l><s-l>निचन्द्रश्च निकुम्भश्च कुपथः कापथस्तथा ॥ २५ ॥</s-l></s-lg><s-lg><s-l>शरभः शलभश्चैव सूर्याचन्द्रमसौ तथा ।</s-l><s-l>इति ख्याता दनोर्वंशे दानवाः परिकीर्तिताः ।</s-l><s-l>अन्यौ तु खलु देवानां सूर्याचन्द्रमसौ स्मृतौ ॥ २६ ॥</s-l></s-lg><s-lg><s-l>इमे च वंशे प्रथिताः सत्त्ववन्तो महाबलाः ।</s-l><s-l>दनुपुत्रा महाराज दश दानवपुङ्गवाः ॥ २७ ॥</s-l></s-lg><s-lg><s-l>एकाक्षो मृतपा वीरः प्रलम्बनरकावपि ।</s-l><s-l>वातापिः शत्रुतपनः शठश्चैव महासुरः ॥ २८ ॥</s-l></s-lg><s-lg><s-l>गविष्ठश्च दनायुश्च दीर्घजिह्वश्च दानवः ।</s-l><s-l>असंख्येयाः स्मृतास्तेषां पुत्राः पौत्राश्च भारत ॥ २९ ॥</s-l></s-lg><s-lg><s-l>सिंहिका सुषुवे पुत्रं राहुं चन्द्रार्कमर्दनम् ।</s-l><s-l>सुचन्द्रं चन्द्रहन्तारं तथा चन्द्रविमर्दनम् ॥ ३० ॥</s-l></s-lg><s-lg><s-l>क्रूरस्वभावं क्रूरायाः पुत्रपौत्रमनन्तकम् ।</s-l><s-l>गणः क्रोधवशो नाम क्रूरकर्मारिमर्दनः ॥ ३१ ॥</s-l></s-lg><s-lg><s-l>अनायुषः पुनः पुत्राश्चत्वारोऽसुरपुंगवाः ।</s-l><s-l>विक्षरो बलवीरौ च वृत्रश्चैव महासुरः ॥ ३२ ॥</s-l></s-lg><s-lg><s-l>कालायाः प्रथिताः पुत्राः कालकल्पाः प्रहारिणः ।</s-l><s-l>भुवि ख्याता महावीर्या दानवेषु परंतपाः ॥ ३३ ॥</s-l></s-lg><s-lg><s-l>विनाशनश्च क्रोधश्च हन्ता क्रोधस्य चापरः ।</s-l><s-l>क्रोधशत्रुस्तथैवान्यः कालेया इति विश्रुताः ॥ ३४ ॥</s-l></s-lg><s-lg><s-l>असुराणामुपाध्यायः शुक्रस्त्वृषिसुतोऽभवत् ।</s-l><s-l>ख्याताश्चोशनसः पुत्राश्चत्वारोऽसुरयाजकाः ॥ ३५ ॥</s-l></s-lg><s-lg><s-l>त्वष्टावरस्तथात्रिश्च द्वावन्यौ मन्त्रकर्मिणौ ।</s-l><s-l>तेजसा सूर्यसंकाशा ब्रह्मलोकप्रभावनाः ॥ ३६ ॥</s-l></s-lg><s-lg><s-l>इत्येष वंशप्रभवः कथितस्ते तरस्विनाम् ।</s-l><s-l>असुराणां सुराणां च पुराणे संश्रुतो मया ॥ ३७ ॥</s-l></s-lg><s-lg><s-l>एतेषां यदपत्यं तु न शक्यं तदशेषतः ।</s-l><s-l>प्रसंख्यातुं महीपाल गुणभूतमनन्तकम् ॥ ३८ ॥</s-l></s-lg><s-lg><s-l>तार्क्ष्यश्चारिष्टनेमिश्च तथैव गरुडारुणौ ।</s-l><s-l>आरुणिर्वारुणिश्चैव वैनतेया इति स्मृताः ॥ ३९ ॥</s-l></s-lg><s-lg><s-l>शेषोऽनन्तो वासुकिश्च तक्षकश्च भुजंगमः ।</s-l><s-l>कूर्मश्च कुलिकश्चैव काद्रवेया महाबलाः ॥ ४० ॥</s-l></s-lg><s-lg><s-l>भीमसेनोग्रसेनौ च सुपर्णो वरुणस्तथा ।</s-l><s-l>गोपतिर्धृतराष्ट्रश्च सूर्यवर्चाश्च सप्तमः ॥ ४१ ॥</s-l></s-lg><s-lg><s-l>पत्रवानर्कपर्णश्च प्रयुतश्चैव विश्रुतः ।</s-l><s-l>भीमश्चित्ररथश्चैव विख्यातः सर्वविद्वशी ॥ ४२ ॥</s-l></s-lg><s-lg><s-l>तथा शालिशिरा राजन्प्रद्युम्नश्च चतुर्दशः ।</s-l><s-l>कलिः पञ्चदशश्चैव नारदश्चैव षोडशः ।</s-l><s-l>इत्येते देवगन्धर्वा मौनेयाः परिकीर्तिताः ॥ ४३ ॥</s-l></s-lg><s-lg><s-l>अतस्तु भूतान्यन्यानि कीर्तयिष्यामि भारत ।</s-l><s-l>अनवद्यामनुवशामनूनामरुणां प्रियाम् ।</s-l><s-l>अनूपां सुभगां भासीमिति प्रावा व्यजायत ॥ ४४ ॥</s-l></s-lg><s-lg><s-l>सिद्धः पूर्णश्च बर्ही च पूर्णाशश्च महायशाः ।</s-l><s-l>ब्रह्मचारी रतिगुणः सुपर्णश्चैव सप्तमः ॥ ४५ ॥</s-l></s-lg><s-lg><s-l>विश्वावसुश्च भानुश्च सुचन्द्रो दशमस्तथा ।</s-l><s-l>इत्येते देवगन्धर्वाः प्रावेयाः परिकीर्तिताः ॥ ४६ ॥</s-l></s-lg><s-lg><s-l>इमं त्वप्सरसां वंशं विदितं पुण्यलक्षणम् ।</s-l><s-l>प्रावासूत महाभागा देवी देवर्षितः पुरा ॥ ४७ ॥</s-l></s-lg><s-lg><s-l>अलम्बुसा मिश्रकेषी विद्युत्पर्णा तुलानघा ।</s-l><s-l>अरुणा रक्षिता चैव रम्भा तद्वन्मनोरमा ॥ ४८ ॥</s-l></s-lg><s-lg><s-l>असिता च सुबाहुश्च सुव्रता सुभुजा तथा ।</s-l><s-l>सुप्रिया चातिबाहुश्च विख्यातौ च हहाहुहू ।</s-l><s-l>तुम्बुरुश्चेति चत्वारः स्मृता गन्धर्वसत्तमाः ॥ ४९ ॥</s-l></s-lg><s-lg><s-l>अमृतं ब्राह्मणा गावो गन्धर्वाप्सरसस्तथा ।</s-l><s-l>अपत्यं कपिलायास्तु पुराणे परिकीर्तितम् ॥ ५० ॥</s-l></s-lg><s-lg><s-l>इति ते सर्वभूतानां संभवः कथितो मया ।</s-l><s-l>यथावत्परिसंख्यातो गन्धर्वाप्सरसां तथा ॥ ५१ ॥</s-l></s-lg><s-lg><s-l>भुजगानां सुपर्णानां रुद्राणां मरुतां तथा ।</s-l><s-l>गवां च ब्राह्मणानां च श्रीमतां पुण्यकर्मणाम् ॥ ५२ ॥</s-l></s-lg><s-lg><s-l>आयुष्यश्चैव पुण्यश्च धन्यः श्रुतिसुखावहः ।</s-l><s-l>श्रोतव्यश्चैव सततं श्राव्यश्चैवानसूयता ॥ ५३ ॥</s-l></s-lg><s-lg><s-l>इमं तु वंशं नियमेन यः पठेन्महात्मनां ब्राह्मणदेवसंनिधौ ।</s-l><s-l>अपत्यलाभं लभते स पुष्कलं श्रियं यशः प्रेत्य च शोभनां गतिम् ॥ ५४ ॥</s-l></s-lg>