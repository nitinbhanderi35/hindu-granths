<s-lg><s-l> ययातिरुवाच ।</s-l><s-l>अहं ययातिर्नहुषस्य पुत्रः पूरोः पिता सर्वभूतावमानात् ।</s-l><s-l>प्रभ्रंशितः सुरसिद्धर्षिलोकात्परिच्युतः प्रपताम्यल्पपुण्यः ॥ १ ॥</s-l></s-lg><s-lg><s-l>अहं हि पूर्वो वयसा भवद्भ्यस्तेनाभिवादं भवतां न प्रयुञ्जे ।</s-l><s-l>यो विद्यया तपसा जन्मना वा वृद्धः स पूज्यो भवति द्विजानाम् ॥ २ ॥</s-l></s-lg><s-lg><s-l> अष्टक उवाच ।</s-l><s-l>अवादीश्चेद्वयसा यः स वृद्ध इति राजन्नाभ्यवदः कथंचित् ।</s-l><s-l>यो वै विद्वान्वयसा सन्स्म वृद्धः स एव पूज्यो भवति द्विजानाम् ॥ ३ ॥</s-l></s-lg><s-lg><s-l> ययातिरुवाच ।</s-l><s-l>प्रतिकूलं कर्मणां पापमाहुस्तद्वर्ततेऽप्रवणे पापलोक्यम् ।</s-l><s-l>सन्तोऽसतां नानुवर्तन्ति चैतद्यथा आत्मैषामनुकूलवादी ॥ ४ ॥</s-l></s-lg><s-lg><s-l>अभूद्धनं मे विपुलं महद्वै विचेष्टमानो नाधिगन्ता तदस्मि ।</s-l><s-l>एवं प्रधार्यात्महिते निविष्टो यो वर्तते स विजानाति जीवन् ॥ ५ ॥</s-l></s-lg><s-lg><s-l>नानाभावा बहवो जीवलोके दैवाधीना नष्टचेष्टाधिकाराः ।</s-l><s-l>तत्तत्प्राप्य न विहन्येत धीरो दिष्टं बलीय इति मत्वात्मबुद्ध्या ॥ ६ ॥</s-l></s-lg><s-lg><s-l>सुखं हि जन्तुर्यदि वापि दुःखं दैवाधीनं विन्दति नात्मशक्त्या ।</s-l><s-l>तस्माद्दिष्टं बलवन्मन्यमानो न संज्वरेन्नापि हृष्येत्कदाचित् ॥ ७ ॥</s-l></s-lg><s-lg><s-l>दुःखे न तप्येन्न सुखेन हृष्येत्समेन वर्तेत सदैव धीरः ।</s-l><s-l>दिष्टं बलीय इति मन्यमानो न संज्वरेन्नापि हृष्येत्कदाचित् ॥ ८ ॥</s-l></s-lg><s-lg><s-l>भये न मुह्याम्यष्टकाहं कदाचित्संतापो मे मानसो नास्ति कश्चित् ।</s-l><s-l>धाता यथा मां विदधाति लोके ध्रुवं तथाहं भवितेति मत्वा ॥ ९ ॥</s-l></s-lg><s-lg><s-l>संस्वेदजा अण्डजा उद्भिदाश्च सरीसृपाः कृमयोऽथाप्सु मत्स्याः ।</s-l><s-l>तथाश्मानस्तृणकाष्ठं च सर्वं दिष्टक्षये स्वां प्रकृतिं भजन्ते ॥ १० ॥</s-l></s-lg><s-lg><s-l>अनित्यतां सुखदुःखस्य बुद्ध्वा कस्मात्संतापमष्टकाहं भजेयम् ।</s-l><s-l>किं कुर्यां वै किं च कृत्वा न तप्ये तस्मात्संतापं वर्जयाम्यप्रमत्तः ॥ ११ ॥</s-l></s-lg><s-lg><s-l> अष्टक उवाच ।</s-l><s-l>ये ये लोकाः पार्थिवेन्द्र प्रधानास्त्वया भुक्ता यं च कालं यथा च ।</s-l><s-l>तन्मे राजन्ब्रूहि सर्वं यथावत्क्षेत्रज्ञवद्भाषसे त्वं हि धर्मान् ॥ १२ ॥</s-l></s-lg><s-lg><s-l> ययातिरुवाच ।</s-l><s-l>राजाहमासमिह सार्वभौमस्ततो लोकान्महतो अजयं वै ।</s-l><s-l>तत्रावसं वर्षसहस्रमात्रं ततो लोकं परमस्म्यभ्युपेतः ॥ १३ ॥</s-l></s-lg><s-lg><s-l>ततः पुरीं पुरुहूतस्य रम्यां सहस्रद्वारां शतयोजनायताम् ।</s-l><s-l>अध्यावसं वर्षसहस्रमात्रं ततो लोकं परमस्म्यभ्युपेतः ॥ १४ ॥</s-l></s-lg><s-lg><s-l>ततो दिव्यमजरं प्राप्य लोकं प्रजापतेर्लोकपतेर्दुरापम् ।</s-l><s-l>तत्रावसं वर्षसहस्रमात्रं ततो लोकं परमस्म्यभ्युपेतः ॥ १५ ॥</s-l></s-lg><s-lg><s-l>देवस्य देवस्य निवेशने च विजित्य लोकानवसं यथेष्टम् ।</s-l><s-l>संपूज्यमानस्त्रिदशैः समस्तैस्तुल्यप्रभावद्युतिरीश्वराणाम् ॥ १६ ॥</s-l></s-lg><s-lg><s-l>तथावसं नन्दने कामरूपी संवत्सराणामयुतं शतानाम् ।</s-l><s-l>सहाप्सरोभिर्विहरन्पुण्यगन्धान्पश्यन्नगान्पुष्पितांश्चारुरूपान् ॥ १७ ॥</s-l></s-lg><s-lg><s-l>तत्रस्थं मां देवसुखेषु सक्तं कालेऽतीते महति ततोऽतिमात्रम् ।</s-l><s-l>दूतो देवानामब्रवीदुग्ररूपो ध्वंसेत्युच्चैस्त्रिः प्लुतेन स्वरेण ॥ १८ ॥</s-l></s-lg><s-lg><s-l>एतावन्मे विदितं राजसिंह ततो भ्रष्टोऽहं नन्दनात्क्षीणपुण्यः ।</s-l><s-l>वाचोऽश्रौषं चान्तरिक्षे सुराणामनुक्रोशाच्छोचतां मानवेन्द्र ॥ १९ ॥</s-l></s-lg><s-lg><s-l>अहो कष्टं क्षीणपुण्यो ययातिः पतत्यसौ पुण्यकृत्पुण्यकीर्तिः ।</s-l><s-l>तानब्रुवं पतमानस्ततोऽहं सतां मध्ये निपतेयं कथं नु ॥ २० ॥</s-l></s-lg><s-lg><s-l>तैराख्याता भवतां यज्ञभूमिः समीक्ष्य चैनां त्वरितमुपागतोऽस्मि ।</s-l><s-l>हविर्गन्धं देशिकं यज्ञभूमेर्धूमापाङ्गं प्रतिगृह्य प्रतीतः ॥ २१ ॥</s-l></s-lg>