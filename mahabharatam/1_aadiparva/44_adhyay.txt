<s-lg><s-l> सूत उवाच ।</s-l><s-l>गतमात्रं तु भर्तारं जरत्कारुरवेदयत् ।</s-l><s-l>भ्रातुस्त्वरितमागम्य यथातथ्यं तपोधन ॥ १ ॥</s-l></s-lg><s-lg><s-l>ततः स भुजगश्रेष्ठः श्रुत्वा सुमहदप्रियम् ।</s-l><s-l>उवाच भगिनीं दीनां तदा दीनतरः स्वयम् ॥ २ ॥</s-l></s-lg><s-lg><s-l>जानासि भद्रे यत्कार्यं प्रदाने कारणं च यत् ।</s-l><s-l>पन्नगानां हितार्थाय पुत्रस्ते स्यात्ततो यदि ॥ ३ ॥</s-l></s-lg><s-lg><s-l>स सर्पसत्रात्किल नो मोक्षयिष्यति वीर्यवान् ।</s-l><s-l>एवं पितामहः पूर्वमुक्तवान्मां सुरैः सह ॥ ४ ॥</s-l></s-lg><s-lg><s-l>अप्यस्ति गर्भः सुभगे तस्मात्ते मुनिसत्तमात् ।</s-l><s-l>न चेच्छाम्यफलं तस्य दारकर्म मनीषिणः ॥ ५ ॥</s-l></s-lg><s-lg><s-l>कामं च मम न न्याय्यं प्रष्टुं त्वां कार्यमीदृशम् ।</s-l><s-l>किं तु कार्यगरीयस्त्वात्ततस्त्वाहमचूचुदम् ॥ ६ ॥</s-l></s-lg><s-lg><s-l>दुर्वासतां विदित्वा च भर्तुस्तेऽतितपस्विनः ।</s-l><s-l>नैनमन्वागमिष्यामि कदाचिद्धि शपेत्स माम् ॥ ७ ॥</s-l></s-lg><s-lg><s-l>आचक्ष्व भद्रे भर्तुस्त्वं सर्वमेव विचेष्टितम् ।</s-l><s-l>शल्यमुद्धर मे घोरं भद्रे हृदि चिरस्थितम् ॥ ८ ॥</s-l></s-lg><s-lg><s-l>जरत्कारुस्ततो वाक्यमित्युक्ता प्रत्यभाषत ।</s-l><s-l>आश्वासयन्ती संतप्तं वासुकिं पन्नगेश्वरम् ॥ ९ ॥</s-l></s-lg><s-lg><s-l>पृष्टो मयापत्यहेतोः स महात्मा महातपाः ।</s-l><s-l>अस्तीत्युदरमुद्दिश्य ममेदं गतवांश्च सः ॥ १० ॥</s-l></s-lg><s-lg><s-l>स्वैरेष्वपि न तेनाहं स्मरामि वितथं क्वचित् ।</s-l><s-l>उक्तपूर्वं कुतो राजन्सांपराये स वक्ष्यति ॥ ११ ॥</s-l></s-lg><s-lg><s-l>न संतापस्त्वया कार्यः कार्यं प्रति भुजंगमे ।</s-l><s-l>उत्पत्स्यति हि ते पुत्रो ज्वलनार्कसमद्युतिः ॥ १२ ॥</s-l></s-lg><s-lg><s-l>इत्युक्त्वा हि स मां भ्रातर्गतो भर्ता तपोवनम् ।</s-l><s-l>तस्माद्व्येतु परं दुःखं तवेदं मनसि स्थितम् ॥ १३ ॥</s-l></s-lg><s-lg><s-l>एतच्छ्रुत्वा स नागेन्द्रो वासुकिः परया मुदा ।</s-l><s-l>एवमस्त्विति तद्वाक्यं भगिन्याः प्रत्यगृह्णत ॥ १४ ॥</s-l></s-lg><s-lg><s-l>सान्त्वमानार्थदानैश्च पूजया चानुरूपया ।</s-l><s-l>सोदर्यां पूजयामास स्वसारं पन्नगोत्तमः ॥ १५ ॥</s-l></s-lg><s-lg><s-l>ततः स ववृधे गर्भो महातेजा रविप्रभः ।</s-l><s-l>यथा सोमो द्विजश्रेष्ठ शुक्लपक्षोदितो दिवि ॥ १६ ॥</s-l></s-lg><s-lg><s-l>यथाकालं तु सा ब्रह्मन्प्रजज्ञे भुजगस्वसा ।</s-l><s-l>कुमारं देवगर्भाभं पितृमातृभयापहम् ॥ १७ ॥</s-l></s-lg><s-lg><s-l>ववृधे स च तत्रैव नागराजनिवेशने ।</s-l><s-l>वेदांश्चाधिजगे साङ्गान्भार्गवाच्च्यवनात्मजात् ॥ १८ ॥</s-l></s-lg><s-lg><s-l>चरितव्रतो बाल एव बुद्धिसत्त्वगुणान्वितः ।</s-l><s-l>नाम चास्याभवत्ख्यातं लोकेष्वास्तीक इत्युत ॥ १९ ॥</s-l></s-lg><s-lg><s-l>अस्तीत्युक्त्वा गतो यस्मात्पिता गर्भस्थमेव तम् ।</s-l><s-l>वनं तस्मादिदं तस्य नामास्तीकेति विश्रुतम् ॥ २० ॥</s-l></s-lg><s-lg><s-l>स बाल एव तत्रस्थश्चरन्नमितबुद्धिमान् ।</s-l><s-l>गृहे पन्नगराजस्य प्रयत्नात्पर्यरक्ष्यत ॥ २१ ॥</s-l></s-lg><s-lg><s-l>भगवानिव देवेशः शूलपाणिर्हिरण्यदः ।</s-l><s-l>विवर्धमानः सर्वांस्तान्पन्नगानभ्यहर्षयत् ॥ २२ ॥</s-l></s-lg>