<s-lg><s-l> जरितारिरुवाच ।</s-l><s-l>पुरतः कृच्छ्रकालस्य धीमाञ्जागर्ति पूरुषः ।</s-l><s-l>स कृच्छ्रकालं संप्राप्य व्यथां नैवैति कर्हिचित् ॥ १ ॥</s-l></s-lg><s-lg><s-l>यस्तु कृच्छ्रमसंप्राप्तं विचेता नावबुध्यते ।</s-l><s-l>स कृच्छ्रकाले व्यथितो न प्रजानाति किंचन ॥ २ ॥</s-l></s-lg><s-lg><s-l> सारिसृक्व उवाच ।</s-l><s-l>धीरस्त्वमसि मेधावी प्राणकृच्छ्रमिदं च नः ।</s-l><s-l>शूरः प्राज्ञो बहूनां हि भवत्येको न संशयः ॥ ३ ॥</s-l></s-lg><s-lg><s-l> स्तम्बमित्र उवाच ।</s-l><s-l>ज्येष्ठस्त्राता भवति वै ज्येष्ठो मुञ्चति कृच्छ्रतः ।</s-l><s-l>ज्येष्ठश्चेन्न प्रजानाति कनीयान्किं करिष्यति ॥ ४ ॥</s-l></s-lg><s-lg><s-l> द्रोण उवाच ।</s-l><s-l>हिरण्यरेतास्त्वरितो ज्वलन्नायाति नः क्षयम् ।</s-l><s-l>सप्तजिह्वोऽनलः क्षामो लेलिहानोपसर्पति ॥ ५ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तो भ्रातृभिस्तु जरितारिर्विभावसुम् ।</s-l><s-l>तुष्टाव प्राञ्जलिर्भूत्वा यथा तच्छृणु पार्थिव ॥ ६ ॥</s-l></s-lg><s-lg><s-l> जरितारिरुवाच ।</s-l><s-l>आत्मासि वायोः पवनः शरीरमुत वीरुधाम् ।</s-l><s-l>योनिरापश्च ते शुक्र योनिस्त्वमसि चाम्भसः ॥ ७ ॥</s-l></s-lg><s-lg><s-l>ऊर्ध्वं चाधश्च गच्छन्ति विसर्पन्ति च पार्श्वतः ।</s-l><s-l>अर्चिषस्ते महावीर्य रश्मयः सवितुर्यथा ॥ ८ ॥</s-l></s-lg><s-lg><s-l> सारिसृक्व उवाच ।</s-l><s-l>माता प्रपन्ना पितरं न विद्मः पक्षाश्च नो न प्रजाताब्जकेतो ।</s-l><s-l>न नस्त्राता विद्यतेऽग्ने त्वदन्यस्तस्माद्धि नः परिरक्षैकवीर ॥ ९ ॥</s-l></s-lg><s-lg><s-l>यदग्ने ते शिवं रूपं ये च ते सप्त हेतयः ।</s-l><s-l>तेन नः परिरक्षाद्य ईडितः शरणैषिणः ॥ १० ॥</s-l></s-lg><s-lg><s-l>त्वमेवैकस्तपसे जातवेदो नान्यस्तप्ता विद्यते गोषु देव ।</s-l><s-l>ऋषीनस्मान्बालकान्पालयस्व परेणास्मान्प्रैहि वै हव्यवाह ॥ ११ ॥</s-l></s-lg><s-lg><s-l> स्तम्बमित्र उवाच ।</s-l><s-l>सर्वमग्ने त्वमेवैकस्त्वयि सर्वमिदं जगत् ।</s-l><s-l>त्वं धारयसि भूतानि भुवनं त्वं बिभर्षि च ॥ १२ ॥</s-l></s-lg><s-lg><s-l>त्वमग्निर्हव्यवाहस्त्वं त्वमेव परमं हविः ।</s-l><s-l>मनीषिणस्त्वां यजन्ते बहुधा चैकधैव च ॥ १३ ॥</s-l></s-lg><s-lg><s-l>सृष्ट्वा लोकांस्त्रीनिमान्हव्यवाह प्राप्ते काले पचसि पुनः समिद्धः ।</s-l><s-l>सर्वस्यास्य भुवनस्य प्रसूतिस्त्वमेवाग्ने भवसि पुनः प्रतिष्ठा ॥ १४ ॥</s-l></s-lg><s-lg><s-l>त्वमन्नं प्राणिनां भुक्तमन्तर्भूतो जगत्पते ।</s-l><s-l>नित्यं प्रवृद्धः पचसि त्वयि सर्वं प्रतिष्ठितम् ॥ १५ ॥</s-l></s-lg><s-lg><s-l> द्रोण उवाच ।</s-l><s-l>सूर्यो भूत्वा रश्मिभिर्जातवेदो भूमेरम्भो भूमिजातान्रसांश्च ।</s-l><s-l>विश्वानादाय पुनरुत्सर्गकाले सृष्ट्वा वृष्ट्या भावयसीह शुक्र ॥ १६ ॥</s-l></s-lg><s-lg><s-l>त्वत्त एताः पुनः शुक्र वीरुधो हरितच्छदाः ।</s-l><s-l>जायन्ते पुष्करिण्यश्च समुद्रश्च महोदधिः ॥ १७ ॥</s-l></s-lg><s-lg><s-l>इदं वै सद्म तिग्मांशो वरुणस्य परायणम् ।</s-l><s-l>शिवस्त्राता भवास्माकं मास्मानद्य विनाशय ॥ १८ ॥</s-l></s-lg><s-lg><s-l>पिङ्गाक्ष लोहितग्रीव कृष्णवर्त्मन्हुताशन ।</s-l><s-l>परेण प्रैहि मुञ्चास्मान्सागरस्य गृहानिव ॥ १९ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तो जातवेदा द्रोणेनाक्लिष्टकर्मणा ।</s-l><s-l>द्रोणमाह प्रतीतात्मा मन्दपालप्रतिज्ञया ॥ २० ॥</s-l></s-lg><s-lg><s-l>ऋषिर्द्रोणस्त्वमसि वै ब्रह्मैतद्व्याहृतं त्वया ।</s-l><s-l>ईप्सितं ते करिष्यामि न च ते विद्यते भयम् ॥ २१ ॥</s-l></s-lg><s-lg><s-l>मन्दपालेन यूयं हि मम पूर्वं निवेदिताः ।</s-l><s-l>वर्जयेः पुत्रकान्मह्यं दहन्दावमिति स्म ह ॥ २२ ॥</s-l></s-lg><s-lg><s-l>यच्च तद्वचनं तस्य त्वया यच्चेह भाषितम् ।</s-l><s-l>उभयं मे गरीयस्तद्ब्रूहि किं करवाणि ते ।</s-l><s-l>भृशं प्रीतोऽस्मि भद्रं ते ब्रह्मन्स्तोत्रेण ते विभो ॥ २३ ॥</s-l></s-lg><s-lg><s-l> द्रोण उवाच ।</s-l><s-l>इमे मार्जारकाः शुक्र नित्यमुद्वेजयन्ति नः ।</s-l><s-l>एतान्कुरुष्व दंष्ट्रासु हव्यवाह सबान्धवान् ॥ २४ ॥</s-l></s-lg><s-lg><s-l> वैशंपायन उवाच ।</s-l><s-l>तथा तत्कृतवान्वह्निरभ्यनुज्ञाय शार्ङ्गकान् ।</s-l><s-l>ददाह खाण्डवं चैव समिद्धो जनमेजय ॥ २५ ॥</s-l></s-lg>