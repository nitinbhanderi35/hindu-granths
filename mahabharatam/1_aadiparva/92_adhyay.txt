<s-lg><s-l> वैशंपायन उवाच ।</s-l><s-l>ततः प्रतीपो राजा स सर्वभूतहिते रतः ।</s-l><s-l>निषसाद समा बह्वीर्गङ्गातीरगतो जपन् ॥ १ ॥</s-l></s-lg><s-lg><s-l>तस्य रूपगुणोपेता गङ्गा श्रीरिव रूपिणी ।</s-l><s-l>उत्तीर्य सलिलात्तस्माल्लोभनीयतमाकृतिः ॥ २ ॥</s-l></s-lg><s-lg><s-l>अधीयानस्य राजर्षेर्दिव्यरूपा मनस्विनी ।</s-l><s-l>दक्षिणं शालसंकाशमूरुं भेजे शुभानना ॥ ३ ॥</s-l></s-lg><s-lg><s-l>प्रतीपस्तु महीपालस्तामुवाच मनस्विनीम् ।</s-l><s-l>करवाणि किं ते कल्याणि प्रियं यत्तेऽभिकाङ्क्षितम् ॥ ४ ॥</s-l></s-lg><s-lg><s-l> स्त्र्युवाच ।</s-l><s-l>त्वामहं कामये राजन्कुरुश्रेष्ठ भजस्व माम् ।</s-l><s-l>त्यागः कामवतीनां हि स्त्रीणां सद्भिर्विगर्हितः ॥ ५ ॥</s-l></s-lg><s-lg><s-l> प्रतीप उवाच ।</s-l><s-l>नाहं परस्त्रियं कामाद्गच्छेयं वरवर्णिनि ।</s-l><s-l>न चासवर्णां कल्याणि धर्म्यं तद्विद्धि मे व्रतम् ॥ ६ ॥</s-l></s-lg><s-lg><s-l> स्त्र्युवाच ।</s-l><s-l>नाश्रेयस्यस्मि नागम्या न वक्तव्या च कर्हिचित् ।</s-l><s-l>भज मां भजमानां त्वं राजन्कन्यां वरस्त्रियम् ॥ ७ ॥</s-l></s-lg><s-lg><s-l> प्रतीप उवाच ।</s-l><s-l>मयातिवृत्तमेतत्ते यन्मां चोदयसि प्रियम् ।</s-l><s-l>अन्यथा प्रतिपन्नं मां नाशयेद्धर्मविप्लवः ॥ ८ ॥</s-l></s-lg><s-lg><s-l>प्राप्य दक्षिणमूरुं मे त्वमाश्लिष्टा वराङ्गने ।</s-l><s-l>अपत्यानां स्नुषाणां च भीरु विद्ध्येतदासनम् ॥ ९ ॥</s-l></s-lg><s-lg><s-l>सव्यतः कामिनीभागस्त्वया स च विवर्जितः ।</s-l><s-l>तस्मादहं नाचरिष्ये त्वयि कामं वराङ्गने ॥ १० ॥</s-l></s-lg><s-lg><s-l>स्नुषा मे भव कल्याणि पुत्रार्थे त्वां वृणोम्यहम् ।</s-l><s-l>स्नुषापक्षं हि वामोरु त्वमागम्य समाश्रिता ॥ ११ ॥</s-l></s-lg><s-lg><s-l> स्त्र्युवाच ।</s-l><s-l>एवमप्यस्तु धर्मज्ञ संयुज्येयं सुतेन ते ।</s-l><s-l>त्वद्भक्त्यैव भजिष्यामि प्रख्यातं भारतं कुलम् ॥ १२ ॥</s-l></s-lg><s-lg><s-l>पृथिव्यां पार्थिवा ये च तेषां यूयं परायणम् ।</s-l><s-l>गुणा न हि मया शक्या वक्तुं वर्षशतैरपि ।</s-l><s-l>कुलस्य ये वः प्रस्थितास्तत्साधुत्वमनुत्तमम् ॥ १३ ॥</s-l></s-lg><s-lg><s-l>स मे नाभिजनज्ञः स्यादाचरेयं च यद्विभो ।</s-l><s-l>तत्सर्वमेव पुत्रस्ते न मीमांसेत कर्हिचित् ॥ १४ ॥</s-l></s-lg><s-lg><s-l>एवं वसन्ती पुत्रे ते वर्धयिष्याम्यहं प्रियम् ।</s-l><s-l>पुत्रैः पुण्यैः प्रियैश्चापि स्वर्गं प्राप्स्यति ते सुतः ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>तथेत्युक्त्वा तु सा राजंस्तत्रैवान्तरधीयत ।</s-l><s-l>पुत्रजन्म प्रतीक्षंस्तु स राजा तदधारयत् ॥ १६ ॥</s-l></s-lg><s-lg><s-l>एतस्मिन्नेव काले तु प्रतीपः क्षत्रियर्षभः ।</s-l><s-l>तपस्तेपे सुतस्यार्थे सभार्यः कुरुनन्दन ॥ १७ ॥</s-l></s-lg><s-lg><s-l>तयोः समभवत्पुत्रो वृद्धयोः स महाभिषः ।</s-l><s-l>शान्तस्य जज्ञे संतानस्तस्मादासीत्स शंतनुः ॥ १८ ॥</s-l></s-lg><s-lg><s-l>संस्मरंश्चाक्षयाँल्लोकान्विजितान्स्वेन कर्मणा ।</s-l><s-l>पुण्यकर्मकृदेवासीच्छंतनुः कुरुसत्तम ॥ १९ ॥</s-l></s-lg><s-lg><s-l>प्रतीपः शंतनुं पुत्रं यौवनस्थं ततोऽन्वशात् ।</s-l><s-l>पुरा मां स्त्री समभ्यागाच्छंतनो भूतये तव ॥ २० ॥</s-l></s-lg><s-lg><s-l>त्वामाव्रजेद्यदि रहः सा पुत्र वरवर्णिनी ।</s-l><s-l>कामयानाभिरूपाढ्या दिव्या स्त्री पुत्रकाम्यया ।</s-l><s-l>सा त्वया नानुयोक्तव्या कासि कस्यासि वाङ्गने ॥ २१ ॥</s-l></s-lg><s-lg><s-l>यच्च कुर्यान्न तत्कार्यं प्रष्टव्या सा त्वयानघ ।</s-l><s-l>मन्नियोगाद्भजन्तीं तां भजेथा इत्युवाच तम् ॥ २२ ॥</s-l></s-lg><s-lg><s-l>एवं संदिश्य तनयं प्रतीपः शंतनुं तदा ।</s-l><s-l>स्वे च राज्येऽभिषिच्यैनं वनं राजा विवेश ह ॥ २३ ॥</s-l></s-lg><s-lg><s-l>स राजा शंतनुर्धीमान्ख्यातः पृथ्व्यां धनुर्धरः ।</s-l><s-l>बभूव मृगयाशीलः सततं वनगोचरः ॥ २४ ॥</s-l></s-lg><s-lg><s-l>स मृगान्महिषांश्चैव विनिघ्नन्राजसत्तमः ।</s-l><s-l>गङ्गामनुचचारैकः सिद्धचारणसेविताम् ॥ २५ ॥</s-l></s-lg><s-lg><s-l>स कदाचिन्महाराज ददर्श परमस्त्रियम् ।</s-l><s-l>जाज्वल्यमानां वपुषा साक्षात्पद्मामिव श्रियम् ॥ २६ ॥</s-l></s-lg><s-lg><s-l>सर्वानवद्यां सुदतीं दिव्याभरणभूषिताम् ।</s-l><s-l>सूक्ष्माम्बरधरामेकां पद्मोदरसमप्रभाम् ॥ २७ ॥</s-l></s-lg><s-lg><s-l>तां दृष्ट्वा हृष्टरोमाभूद्विस्मितो रूपसंपदा ।</s-l><s-l>पिबन्निव च नेत्राभ्यां नातृप्यत नराधिपः ॥ २८ ॥</s-l></s-lg><s-lg><s-l>सा च दृष्ट्वैव राजानं विचरन्तं महाद्युतिम् ।</s-l><s-l>स्नेहादागतसौहार्दा नातृप्यत विलासिनी ॥ २९ ॥</s-l></s-lg><s-lg><s-l>तामुवाच ततो राजा सान्त्वयञ्श्लक्ष्णया गिरा ।</s-l><s-l>देवी वा दानवी वा त्वं गन्धर्वी यदि वाप्सराः ॥ ३० ॥</s-l></s-lg><s-lg><s-l>यक्षी वा पन्नगी वापि मानुषी वा सुमध्यमे ।</s-l><s-l>या वा त्वं सुरगर्भाभे भार्या मे भव शोभने ॥ ३१ ॥</s-l></s-lg><s-lg><s-l>एतच्छ्रुत्वा वचो राज्ञः सस्मितं मृदु वल्गु च ।</s-l><s-l>वसूनां समयं स्मृत्वा अभ्यगच्छदनिन्दिता ॥ ३२ ॥</s-l></s-lg><s-lg><s-l>उवाच चैव राज्ञः सा ह्लादयन्ती मनो गिरा ।</s-l><s-l>भविष्यामि महीपाल महिषी ते वशानुगा ॥ ३३ ॥</s-l></s-lg><s-lg><s-l>यत्तु कुर्यामहं राजञ्शुभं वा यदि वाशुभम् ।</s-l><s-l>न तद्वारयितव्यास्मि न वक्तव्या तथाप्रियम् ॥ ३४ ॥</s-l></s-lg><s-lg><s-l>एवं हि वर्तमानेऽहं त्वयि वत्स्यामि पार्थिव ।</s-l><s-l>वारिता विप्रियं चोक्ता त्यजेयं त्वामसंशयम् ॥ ३५ ॥</s-l></s-lg><s-lg><s-l>तथेति राज्ञा सा तूक्ता तदा भरतसत्तम ।</s-l><s-l>प्रहर्षमतुलं लेभे प्राप्य तं पार्थिवोत्तमम् ॥ ३६ ॥</s-l></s-lg><s-lg><s-l>आसाद्य शंतनुस्तां च बुभुजे कामतो वशी ।</s-l><s-l>न प्रष्टव्येति मन्वानो न स तां किंचिदूचिवान् ॥ ३७ ॥</s-l></s-lg><s-lg><s-l>स तस्याः शीलवृत्तेन रूपौदार्यगुणेन च ।</s-l><s-l>उपचारेण च रहस्तुतोष जगतीपतिः ॥ ३८ ॥</s-l></s-lg><s-lg><s-l>दिव्यरूपा हि सा देवी गङ्गा त्रिपथगा नदी ।</s-l><s-l>मानुषं विग्रहं श्रीमत्कृत्वा सा वरवर्णिनी ॥ ३९ ॥</s-l></s-lg><s-lg><s-l>भाग्योपनतकामस्य भार्येवोपस्थिताभवत् ।</s-l><s-l>शंतनो राजसिंहस्य देवराजसमद्युतेः ॥ ४० ॥</s-l></s-lg><s-lg><s-l>संभोगस्नेहचातुर्यैर्हावलास्यैर्मनोहरैः ।</s-l><s-l>राजानं रमयामास यथा रेमे तथैव सः ॥ ४१ ॥</s-l></s-lg><s-lg><s-l>स राजा रतिसक्तत्वादुत्तमस्त्रीगुणैर्हृतः ।</s-l><s-l>संवत्सरानृतून्मासान्न बुबोध बहून्गतान् ॥ ४२ ॥</s-l></s-lg><s-lg><s-l>रममाणस्तया सार्धं यथाकामं जनेश्वरः ।</s-l><s-l>अष्टावजनयत्पुत्रांस्तस्याममरवर्णिनः ॥ ४३ ॥</s-l></s-lg><s-lg><s-l>जातं जातं च सा पुत्रं क्षिपत्यम्भसि भारत ।</s-l><s-l>प्रीणामि त्वाहमित्युक्त्वा गङ्गास्रोतस्यमज्जयत् ॥ ४४ ॥</s-l></s-lg><s-lg><s-l>तस्य तन्न प्रियं राज्ञः शंतनोरभवत्तदा ।</s-l><s-l>न च तां किंचनोवाच त्यागाद्भीतो महीपतिः ॥ ४५ ॥</s-l></s-lg><s-lg><s-l>अथ तामष्टमे पुत्रे जाते प्रहसितामिव ।</s-l><s-l>उवाच राजा दुःखार्तः परीप्सन्पुत्रमात्मनः ॥ ४६ ॥</s-l></s-lg><s-lg><s-l>मा वधीः कासि कस्यासि किं हिंससि सुतानिति ।</s-l><s-l>पुत्रघ्नि सुमहत्पापं मा प्रापस्तिष्ठ गर्हिते ॥ ४७ ॥</s-l></s-lg><s-lg><s-l> स्त्र्युवाच ।</s-l><s-l>पुत्रकाम न ते हन्मि पुत्रं पुत्रवतां वर ।</s-l><s-l>जीर्णस्तु मम वासोऽयं यथा स समयः कृतः ॥ ४८ ॥</s-l></s-lg><s-lg><s-l>अहं गङ्गा जह्नुसुता महर्षिगणसेविता ।</s-l><s-l>देवकार्यार्थसिद्ध्यर्थमुषिटाहं त्वया सह ॥ ४९ ॥</s-l></s-lg><s-lg><s-l>अष्टेमे वसवो देवा महाभागा महौजसः ।</s-l><s-l>वसिष्ठशापदोषेण मानुषत्वमुपागताः ॥ ५० ॥</s-l></s-lg><s-lg><s-l>तेषां जनयिता नान्यस्त्वदृते भुवि विद्यते ।</s-l><s-l>मद्विधा मानुषी धात्री न चैवास्तीह काचन ॥ ५१ ॥</s-l></s-lg><s-lg><s-l>तस्मात्तज्जननीहेतोर्मानुषत्वमुपागता ।</s-l><s-l>जनयित्वा वसूनष्टौ जिता लोकास्त्वयाक्षयाः ॥ ५२ ॥</s-l></s-lg><s-lg><s-l>देवानां समयस्त्वेष वसूनां संश्रुतो मया ।</s-l><s-l>जातं जातं मोक्षयिष्ये जन्मतो मानुषादिति ॥ ५३ ॥</s-l></s-lg><s-lg><s-l>तत्ते शापाद्विनिर्मुक्ता आपवस्य महात्मनः ।</s-l><s-l>स्वस्ति तेऽस्तु गमिष्यामि पुत्रं पाहि महाव्रतम् ॥ ५४ ॥</s-l></s-lg><s-lg><s-l>एष पर्यायवासो मे वसूनां संनिधौ कृतः ।</s-l><s-l>मत्प्रसूतं विजानीहि गङ्गादत्तमिमं सुतम् ॥ ५५ ॥</s-l></s-lg>