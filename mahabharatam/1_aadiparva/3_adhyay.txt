<s-lg><s-l> सूत उवाच ।</s-l><s-l>जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते ।</s-l><s-l>तस्य भ्रातरस्त्रयः श्रुतसेन उग्रसेनो भीमसेन इति ॥ १ ॥</s-l></s-lg><s-lg><s-l>तेषु तत्सत्रमुपासीनेषु तत्र श्वाभ्यागच्छत्सारमेयः ।</s-l><s-l>स जनमेजयस्य भ्रातृभिरभिहतो रोरूयमाणो मातुः समीपमुपागच्छत् ॥ २ ॥</s-l></s-lg><s-lg><s-l>तं माता रोरूयमाणमुवाच ।</s-l><s-l>किं रोदिषि ।</s-l><s-l>केनास्यभिहत इति ॥ ३ ॥</s-l></s-lg><s-lg><s-l>स एवमुक्तो मातरं प्रत्युवाच ।</s-l><s-l>जनमेजयस्य भ्रातृभिरभिहतोऽस्मीति ॥ ४ ॥</s-l></s-lg><s-lg><s-l>तं माता प्रत्युवाच ।</s-l><s-l>व्यक्तं त्वया तत्रापराद्धं येनास्यभिहत इति ॥ ५ ॥</s-l></s-lg><s-lg><s-l>स तां पुनरुवाच ।</s-l><s-l>नापराध्यामि किंचित् ।</s-l><s-l>नावेक्षे हवींषि नावलिह इति ॥ ६ ॥</s-l></s-lg><s-lg><s-l>तच्छ्रुत्वा तस्य माता सरमा पुत्रशोकार्ता तत्सत्रमुपागच्छद्यत्र स जनमेजयः सह भ्रातृभिर्दीर्घसत्रमुपास्ते ॥ ७ ॥</s-l></s-lg><s-lg><s-l>स तया क्रुद्धया तत्रोक्तः ।</s-l><s-l>अयं मे पुत्रो न किंचिदपराध्यति ।</s-l><s-l>किमर्थमभिहत इति ।</s-l><s-l>यस्माच्चायमभिहतोऽनपकारी तस्माददृष्टं त्वां भयमागमिष्यतीति ॥ ८ ॥</s-l></s-lg><s-lg><s-l>स जनमेजय एवमुक्तो देवशुन्या सरमया दृढं संभ्रान्तो विषण्णश्चासीत् ॥ ९ ॥</s-l></s-lg><s-lg><s-l>स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति ॥ १० ॥</s-l></s-lg><s-lg><s-l>स कदाचिन्मृगयां यातः पारिक्षितो जनमेजयः कस्मिंश्चित्स्वविषयोद्देशे आश्रममपश्यत् ॥ ११ ॥</s-l></s-lg><s-lg><s-l>तत्र कश्चिदृषिरासां चक्रे श्रुतश्रवा नाम ।</s-l><s-l>तस्याभिमतः पुत्र आस्ते सोमश्रवा नाम ॥ १२ ॥</s-l></s-lg><s-lg><s-l>तस्य तं पुत्रमभिगम्य जनमेजयः पारिक्षितः पौरोहित्याय वव्रे ॥ १३ ॥</s-l></s-lg><s-lg><s-l>स नमस्कृत्य तमृषिमुवाच ।</s-l><s-l>भगवन्नयं तव पुत्रो मम पुरोहितोऽस्त्विति ॥ १४ ॥</s-l></s-lg><s-lg><s-l>स एवमुक्तः प्रत्युवाच ।</s-l><s-l>भो जनमेजय पुत्रोऽयं मम सर्प्यां जातः ।</s-l><s-l>महातपस्वी स्वाध्यायसंपन्नो मत्तपोवीर्यसंभृतो मच्छुक्रं पीतवत्यास्तस्याः कुक्षौ संवृद्धः ।</s-l><s-l>समर्थोऽयं भवतः सर्वाः पापकृत्याः शमयितुमन्तरेण महादेवकृत्याम् ।</s-l><s-l>अस्य त्वेकमुपांशुव्रतम् ।</s-l><s-l>यदेनं कश्चिद्ब्राह्मणः कंचिदर्थमभियाचेत्तं तस्मै दद्यादयम् ।</s-l><s-l>यद्येतदुत्सहसे ततो नयस्वैनमिति ॥ १५ ॥</s-l></s-lg><s-lg><s-l>तेनैवमुत्को जनमेजयस्तं प्रत्युवाच ।</s-l><s-l>भगवंस्तथा भविष्यतीति ॥ १६ ॥</s-l></s-lg><s-lg><s-l>स तं पुरोहितमुपादायोपावृत्तो भ्रातॄनुवाच ।</s-l><s-l>मयायं वृत उपाध्यायः ।</s-l><s-l>यदयं ब्रूयात्तत्कार्यमविचारयद्भिरिति ॥ १७ ॥</s-l></s-lg><s-lg><s-l>तेनैवमुक्ता भ्रातरस्तस्य तथा चक्रुः ।</s-l><s-l>स तथा भ्रातॄन्संदिश्य तक्षशिलां प्रत्यभिप्रतस्थे ।</s-l><s-l>तं च देशं वशे स्थापयामास ॥ १८ ॥</s-l></s-lg><s-lg><s-l>एतस्मिन्नन्तरे कश्चिदृषिर्धौम्यो नामायोदः ।</s-l><s-l>तस्य शिष्यास्त्रयो बभूवुरुपमन्युरारुणिर्वेदश्चेति ॥ १९ ॥</s-l></s-lg><s-lg><s-l>स एकं शिष्यमारुणिं पाञ्चाल्यं प्रेषयामास ।</s-l><s-l>गच्छ केदारखण्डं बधानेति ॥ २० ॥</s-l></s-lg><s-lg><s-l>स उपाध्यायेन संदिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशक्नोत् ॥ २१ ॥</s-l></s-lg><s-lg><s-l>स क्लिश्यमानोऽपश्यदुपायम् ।</s-l><s-l>भवत्वेवं करिष्यामीति ॥ २२ ॥</s-l></s-lg><s-lg><s-l>स तत्र संविवेश केदारखण्डे ।</s-l><s-l>शयाने तस्मिंस्तदुदकं तस्थौ ॥ २३ ॥</s-l></s-lg><s-lg><s-l>ततः कदाचिदुपाध्याय आयोदो धौम्यः शिष्यानपृच्छत् ।</s-l><s-l>क्व आरुणिः पाञ्चाल्यो गत इति ॥ २४ ॥</s-l></s-lg><s-lg><s-l>ते प्रत्यूचुः ।</s-l><s-l>भगवतैव प्रेषितो गच्छ केदारखण्डं बधानेति ॥ २५ ॥</s-l></s-lg><s-lg><s-l>स एवमुक्तस्ताञ्शिष्यान्प्रत्युवाच ।</s-l><s-l>तस्मात्सर्वे तत्र गच्छामो यत्र स इति ॥ २६ ॥</s-l></s-lg><s-lg><s-l>स तत्र गत्वा तस्याह्वानाय शब्दं चकार ।</s-l><s-l>भो आरुणे पाञ्चाल्य क्वासि ।</s-l><s-l>वत्सैहीति ॥ २७ ॥</s-l></s-lg><s-lg><s-l>स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थाय तमुपाध्यायमुपतस्थे ।</s-l><s-l>प्रोवाच चैनम् ।</s-l><s-l>अयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः ।</s-l><s-l>तदभिवादये भगवन्तम् ।</s-l><s-l>आज्ञापयतु भवान् ।</s-l><s-l>किं करवाणीति ॥ २८ ॥</s-l></s-lg><s-lg><s-l>तमुपाध्यायोऽब्रवीत् ।</s-l><s-l>यस्माद्भवान्केदारखण्डमवदार्योत्थितस्तस्माद्भवानुद्दालक एव नाम्ना भविष्यतीति ॥ २९ ॥</s-l></s-lg><s-lg><s-l>स उपाध्यायेनानुगृहीतः ।</s-l><s-l>यस्मात्त्वया मद्वचोऽनुष्ठितं तस्माच्छ्रेयोऽवाप्स्यसीति ।</s-l><s-l>सर्वे च ते वेदाः प्रतिभास्यन्ति सर्वाणि च धर्मशास्त्राणीति ॥ ३० ॥</s-l></s-lg><s-lg><s-l>स एवमुक्त उपाध्यायेनेष्टं देशं जगाम ॥ ३१ ॥</s-l></s-lg><s-lg><s-l>अथापरः शिष्यस्तस्यैवायोदस्य धौम्यस्योपमन्युर्नाम ॥ ३२ ॥</s-l></s-lg><s-lg><s-l>तमुपाध्यायः प्रेषयामास ।</s-l><s-l>वत्सोपमन्यो गा रक्षस्वेति ॥ ३३ ॥</s-l></s-lg><s-lg><s-l>स उपाध्यायवचनादरक्षद्गाः ।</s-l><s-l>स चाहनि गा रक्षित्वा दिवसक्षयेऽभ्यागम्योपाध्यायस्याग्रतः स्थित्वा नमश्चक्रे ॥ ३४ ॥</s-l></s-lg><s-lg><s-l>तमुपाध्यायः पीवानमपश्यत् ।</s-l><s-l>उवाच चैनम् ।</s-l><s-l>वत्सोपमन्यो केन वृत्तिं कल्पयसि ।</s-l><s-l>पीवानसि दृढमिति ॥ ३५ ॥</s-l></s-lg><s-lg><s-l>स उपाध्यायं प्रत्युवाच ।</s-l><s-l>भैक्षेण वृत्तिं कल्पयामीति ॥ ३६ ॥</s-l></s-lg><s-lg><s-l>तमुपाध्यायः प्रत्युवाच ।</s-l><s-l>ममानिवेद्य भैक्षं नोपयोक्तव्यमिति ॥ ३७ ॥</s-l></s-lg><s-lg><s-l>स तथेत्युक्त्वा पुनररक्षद्गाः ।</s-l><s-l>रक्षित्वा चागम्य तथैवोपाध्यायस्याग्रतः स्थित्वा नमश्चक्रे ॥ ३८ ॥</s-l></s-lg><s-lg><s-l>तमुपाध्यायस्तथापि पीवानमेव दृष्ट्वोवाच ।</s-l><s-l>वत्सोपमन्यो सर्वमशेषतस्ते भैक्षं गृह्णामि ।</s-l><s-l>केनेदानीं वृत्तिं कल्पयसीति ॥ ३९ ॥</s-l></s-lg><s-lg><s-l>स एवमुक्त उपाध्यायेन प्रत्युवाच ।</s-l><s-l>भगवते निवेद्य पूर्वमपरं चरामि ।</s-l><s-l>तेन वृत्तिं कल्पयामीति ॥ ४० ॥</s-l></s-lg><s-lg><s-l>तमुपाध्यायः प्रत्युवाच ।</s-l><s-l>नैषा न्याय्या गुरुवृत्तिः ।</s-l><s-l>अन्येषामपि वृत्त्युपरोधं करोष्येवं वर्तमानः ।</s-l><s-l>लुब्धोऽसीति ॥ ४१ ॥</s-l></s-lg><s-lg><s-l>स तथेत्युक्त्वा गा अरक्षत् ।</s-l><s-l>रक्षित्वा च पुनरुपाध्यायगृहमागम्योपाध्यायस्याग्रतः स्थित्वा नमश्चक्रे ॥ ४२ ॥</s-l></s-lg><s-lg><s-l>तमुपाध्यायस्तथापि पीवानमेव दृष्ट्वा पुनरुवाच ।</s-l><s-l>अहं ते सर्वं भैक्षं गृह्णामि न चान्यच्चरसि ।</s-l><s-l>पीवानसि ।</s-l><s-l>केन वृत्तिं कल्पयसीति ॥ ४३ ॥</s-l></s-lg><s-lg><s-l>स उपाध्यायं प्रत्युवाच ।</s-l><s-l>भो एतासां गवां पयसा वृत्तिं कल्पयामीति ॥ ४४ ॥</s-l></s-lg><s-lg><s-l>तमुपाध्यायः प्रत्युवाच ।</s-l><s-l>नैतन्न्याय्यं पय उपयोक्तुं भवतो मयाननुज्ञातमिति ॥ ४५ ॥</s-l></s-lg><s-lg><s-l>स तथेति प्रतिज्ञाय गा रक्षित्वा पुनरुपाध्यायगृहानेत्य गुरोरग्रतः स्थित्वा नमश्चक्रे ॥ ४६ ॥</s-l></s-lg><s-lg><s-l>तमुपाध्यायः पीवानमेवापश्यत् ।</s-l><s-l>उवाच चैनम् ।</s-l><s-l>भैक्षं नाश्नासि न चान्यच्चरसि ।</s-l><s-l>पयो न पिबसि ।</s-l><s-l>पीवानसि ।</s-l><s-l>केन वृत्तिं कल्पयसीति ॥ ४७ ॥</s-l></s-lg><s-lg><s-l>स एवमुक्त उपाध्यायं प्रत्युवाच ।</s-l><s-l>भोः फेनं पिबामि यमिमे वत्सा मातॄणां स्तनं पिबन्त उद्गिरन्तीति ॥ ४८ ॥</s-l></s-lg><s-lg><s-l>तमुपाध्यायः प्रत्युवाच ।</s-l><s-l>एते त्वदनुकम्पया गुणवन्तो वत्साः प्रभूततरं फेनमुद्गिरन्ति ।</s-l><s-l>तदेवमपि वत्सानां वृत्त्युपरोधं करोष्येवं वर्तमानः ।</s-l><s-l>फेनमपि भवान्न पातुमर्हतीति ॥ ४९ ॥</s-l></s-lg><s-lg><s-l>स तथेति प्रतिज्ञाय निराहारस्ता गा अरक्षत् ।</s-l><s-l>तथा प्रतिषिद्धो भैक्षं नाश्नाति न चान्यच्चरति ।</s-l><s-l>पयो न पिबति ।</s-l><s-l>फेनं नोपयुङ्क्ते ॥ ५० ॥</s-l></s-lg><s-lg><s-l>स कदाचिदरण्ये क्षुधार्तोऽर्कपत्राण्यभक्षयत् ॥ ५१ ॥</s-l></s-lg><s-lg><s-l>स तैरर्कपत्रैर्भक्षितैः क्षारकटूष्णविपाकिभिश्चक्षुष्युपहतोऽन्धोऽभवत् ।</s-l><s-l>सोऽन्धोऽपि चङ्क्रम्यमाणः कूपेऽपतत् ॥ ५२ ॥</s-l></s-lg><s-lg><s-l>अथ तस्मिन्ननागच्छत्युपाध्यायः शिष्यानवोचत् ।</s-l><s-l>मयोपमन्युः सर्वतः प्रतिषिद्धः ।</s-l><s-l>स नियतं कुपितः ।</s-l><s-l>ततो नागच्छति चिरगतश्चेति ॥ ५३ ॥</s-l></s-lg><s-lg><s-l>स एवमुक्त्वा गत्वारण्यमुपमन्योराह्वानं चक्रे ।</s-l><s-l>भो उपमन्यो क्वासि ।</s-l><s-l>वत्सैहीति ॥ ५४ ॥</s-l></s-lg><s-lg><s-l>स तदाह्वानमुपाध्यायाच्छ्रुत्वा प्रत्युवाचोच्चैः ।</s-l><s-l>अयमस्मि भो उपाध्याय कूपे पतित इति ॥ ५५ ॥</s-l></s-lg><s-lg><s-l>तमुपाध्यायः प्रत्युवाच ।</s-l><s-l>कथमसि कूपे पतित इति ॥ ५६ ॥</s-l></s-lg><s-lg><s-l>स तं प्रत्युवाच ।</s-l><s-l>अर्कपत्राणि भक्षयित्वान्धीभूतोऽस्मि ।</s-l><s-l>अतः कूपे पतित इति ॥ ५७ ॥</s-l></s-lg><s-lg><s-l>तमुपाध्यायः प्रत्युवाच ।</s-l><s-l>अश्विनौ स्तुहि ।</s-l><s-l>तौ त्वां चक्षुष्मन्तं करिष्यतो देवभिषजाविति ॥ ५८ ॥</s-l></s-lg><s-lg><s-l>स एवमुक्त उपाध्यायेन स्तोतुं प्रचक्रमे देवावश्विनौ वाग्भिरृग्भिः ॥ ५९ ॥</s-l></s-lg><s-lg><s-l>प्र पूर्वगौ पूर्वजौ चित्रभानू गिरा वा शंसामि तपनावनन्तौ ।</s-l><s-l>दिव्यौ सुपर्णौ विरजौ विमानावधिक्षियन्तौ भुवनानि विश्वा ॥ ६० ॥</s-l></s-lg><s-lg><s-l>हिरण्मयौ शकुनी सांपरायौ नासत्यदस्रौ सुनसौ वैजयन्तौ ।</s-l><s-l>शुक्रं वयन्तौ तरसा सुवेमावभि व्ययन्तावसितं विवस्वत् ॥ ६१ ॥</s-l></s-lg><s-lg><s-l>ग्रस्तां सुपर्णस्य बलेन वर्तिकाममुञ्चतामश्विनौ सौभगाय ।</s-l><s-l>तावत्सुवृत्तावनमन्त मायया सत्तमा गा अरुणा उदावहन् ॥ ६२ ॥</s-l></s-lg><s-lg><s-l>षष्टिश्च गावस्त्रिशताश्च धेनव एकं वत्सं सुवते तं दुहन्ति ।</s-l><s-l>नानागोष्ठा विहिता एकदोहनास्तावश्विनौ दुहतो घर्ममुक्थ्यम् ॥ ६३ ॥</s-l></s-lg><s-lg><s-l>एकां नाभिं सप्तशता अराः श्रिताः प्रधिष्वन्या विंशतिरर्पिता अराः ।</s-l><s-l>अनेमि चक्रं परिवर्ततेऽजरं मायाश्विनौ समनक्ति चर्षणी ॥ ६४ ॥</s-l></s-lg><s-lg><s-l>एकं चक्रं वर्तते द्वादशारं प्रधिषण्णाभिमेकाक्षममृतस्य धारणम् ।</s-l><s-l>यस्मिन्देवा अधि विश्वे विषक्तास्तावश्विनौ मुञ्चतो मा विषीदतम् ॥ ६५ ॥</s-l></s-lg><s-lg><s-l>अश्विनाविन्द्रममृतं वृत्तभूयौ तिरोधत्तामश्विनौ दासपत्नी ।</s-l><s-l>भित्त्वा गिरिमश्विनौ गामुदाचरन्तौ तद्वृष्टमह्ना प्रथिता वलस्य ॥ ६६ ॥</s-l></s-lg><s-lg><s-l>युवां दिशो जनयथो दशाग्रे समानं मूर्ध्नि रथया वियन्ति ।</s-l><s-l>तासां यातमृषयोऽनुप्रयान्ति देवा मनुष्याः क्षितिमाचरन्ति ॥ ६७ ॥</s-l></s-lg><s-lg><s-l>युवां वर्णान्विकुरुथो विश्वरूपांस्तेऽधिक्षियन्ति भुवनानि विश्वा ।</s-l><s-l>ते भानवोऽप्यनुसृताश्चरन्ति देवा मनुष्याः क्षितिमाचरन्ति ॥ ६८ ॥</s-l></s-lg><s-lg><s-l>तौ नासत्यावश्विनावामहे वां स्रजं च यां बिभृथः पुष्करस्य ।</s-l><s-l>तौ नासत्यावमृतावृतावृधावृते देवास्तत्प्रपदेन सूते ॥ ६९ ॥</s-l></s-lg><s-lg><s-l>मुखेन गर्भं लभतां युवानौ गतासुरेतत्प्रपदेन सूते ।</s-l><s-l>सद्यो जातो मातरमत्ति गर्भस्तावश्विनौ मुञ्चथो जीवसे गाः ॥ ७० ॥</s-l></s-lg><s-lg><s-l>एवं तेनाभिष्टुतावश्विनावाजग्मतुः ।</s-l><s-l>आहतुश्चैनम् ।</s-l><s-l>प्रीतौ स्वः ।</s-l><s-l>एष तेऽपूपः ।</s-l><s-l>अशानैनमिति ॥ ७१ ॥</s-l></s-lg><s-lg><s-l>स एवमुक्तः प्रत्युवाच ।</s-l><s-l>नानृतमूचतुर्भवन्तौ ।</s-l><s-l>न त्वहमेतमपूपमुपयोक्तुमुत्सहे अनिवेद्य गुरव इति ॥ ७२ ॥</s-l></s-lg><s-lg><s-l>ततस्तमश्विनावूचतुः ।</s-l><s-l>आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपः प्रीताभ्यां दत्तः ।</s-l><s-l>उपयुक्तश्च स तेनानिवेद्य गुरवे ।</s-l><s-l>त्वमपि तथैव कुरुष्व यथा कृतमुपाध्यायेनेति ॥ ७३ ॥</s-l></s-lg><s-lg><s-l>स एवमुक्तः पुनरेव प्रत्युवाचैतौ ।</s-l><s-l>प्रत्यनुनये भवन्तावश्विनौ ।</s-l><s-l>नोत्सहेऽहमनिवेद्योपाध्यायायोपयोक्तुमिति ॥ ७४ ॥</s-l></s-lg><s-lg><s-l>तमश्विनावाहतुः ।</s-l><s-l>प्रीतौ स्वस्तवानया गुरुवृत्त्या ।</s-l><s-l>उपाध्यायस्य ते कार्ष्णायसा दन्ताः ।</s-l><s-l>भवतो हिरण्मया भविष्यन्ति ।</s-l><s-l>चक्षुष्मांश्च भविष्यसि ।</s-l><s-l>श्रेयश्चावाप्स्यसीति ॥ ७५ ॥</s-l></s-lg><s-lg><s-l>स एवमुक्तोऽश्विभ्यां लब्धचक्षुरुपाध्यायसकाशमागम्योपाध्यायमभिवाद्याचचक्षे ।</s-l><s-l>स चास्य प्रीतिमानभूत् ॥ ७६ ॥</s-l></s-lg><s-lg><s-l>आह चैनम् ।</s-l><s-l>यथाश्विनावाहतुस्तथा त्वं श्रेयोऽवाप्स्यसीति ।</s-l><s-l>सर्वे च ते वेदाः प्रतिभास्यन्तीति ॥ ७७ ॥</s-l></s-lg><s-lg><s-l>एषा तस्यापि परीक्षोपमन्योः ॥ ७८ ॥</s-l></s-lg><s-lg><s-l>अथापरः शिष्यस्तस्यैवायोदस्य धौम्यस्य वेदो नाम ॥ ७९ ॥</s-l></s-lg><s-lg><s-l>तमुपाध्यायः संदिदेश ।</s-l><s-l>वत्स वेद इहास्यताम् ।</s-l><s-l>भवता मद्गृहे कंचित्कालं शुश्रूषमाणेन भवितव्यम् ।</s-l><s-l>श्रेयस्ते भविष्यतीति ॥ ८० ॥</s-l></s-lg><s-lg><s-l>स तथेत्युक्त्वा गुरुकुले दीर्घकालं गुरुशुश्रूषणपरोऽवसत् ।</s-l><s-l>गौरिव नित्यं गुरुषु धूर्षु नियुज्यमानः शीतोष्णक्षुत्तृष्णादुःखसहः सर्वत्राप्रतिकूलः ॥ ८१ ॥</s-l></s-lg><s-lg><s-l>तस्य महता कालेन गुरुः परितोषं जगाम ।</s-l><s-l>तत्परितोषाच्च श्रेयः सर्वज्ञतां चावाप ।</s-l><s-l>एषा तस्यापि परीक्षा वेदस्य ॥ ८२ ॥</s-l></s-lg><s-lg><s-l>स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत ।</s-l><s-l>तस्यापि स्वगृहे वसतस्त्रयः शिष्या बभूवुः ॥ ८३ ॥</s-l></s-lg><s-lg><s-l>स शिष्यान्न किंचिदुवाच ।</s-l><s-l>कर्म वा क्रियतां गुरुशुश्रूषा वेति ।</s-l><s-l>दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष ॥ ८४ ॥</s-l></s-lg><s-lg><s-l>अथ कस्यचित्कालस्य वेदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयां चक्रतुः ॥ ८५ ॥</s-l></s-lg><s-lg><s-l>स कदाचिद्याज्यकार्येणाभिप्रस्थित उत्तङ्कं नाम शिष्यं नियोजयामास ।</s-l><s-l>भो उत्तङ्क यत्किंचिदस्मद्गृहे परिहीयते तदिच्छाम्यहमपरिहीणं भवता क्रियमाणमिति ॥ ८६ ॥</s-l></s-lg><s-lg><s-l>स एवं प्रतिसमादिश्योत्तङ्कं वेदः प्रवासं जगाम ॥ ८७ ॥</s-l></s-lg><s-lg><s-l>अथोत्तङ्को गुरुशुश्रूषुर्गुरुनियोगमनुतिष्ठमानस्तत्र गुरुकुले वसति स्म ॥ ८८ ॥</s-l></s-lg><s-lg><s-l>स वसंस्तत्रोपाध्यायस्त्रीभिः सहिताभिराहूयोक्तः ।</s-l><s-l>उपाध्यायिनी ते ऋतुमती ।</s-l><s-l>उपाध्यायश्च प्रोषितः ।</s-l><s-l>अस्या यथायमृतुर्वन्ध्यो न भवति तथा क्रियताम् ।</s-l><s-l>एतद्विषीदतीति ॥ ८९ ॥</s-l></s-lg><s-lg><s-l>स एवमुक्तस्ताः स्त्रियः प्रत्युवाच ।</s-l><s-l>न मया स्त्रीणां वचनादिदमकार्यं कार्यम् ।</s-l><s-l>न ह्यहमुपाध्यायेन संदिष्टः ।</s-l><s-l>अकार्यमपि त्वया कार्यमिति ॥ ९० ॥</s-l></s-lg><s-lg><s-l>तस्य पुनरुपाध्यायः कालान्तरेण गृहानुपजगाम तस्मात्प्रवासात् ।</s-l><s-l>स तद्वृत्तं तस्याशेषमुपलभ्य प्रीतिमानभूत् ॥ ९१ ॥</s-l></s-lg><s-lg><s-l>उवाच चैनम् ।</s-l><s-l>वत्सोत्तङ्क किं ते प्रियं करवाणीति ।</s-l><s-l>धर्मतो हि शुश्रूषितोऽस्मि भवता ।</s-l><s-l>तेन प्रीतिः परस्परेण नौ संवृद्धा ।</s-l><s-l>तदनुजाने भवन्तम् ।</s-l><s-l>सर्वामेव सिद्धिं प्राप्स्यसि ।</s-l><s-l>गम्यतामिति ॥ ९२ ॥</s-l></s-lg><s-lg><s-l>स एवमुक्तः प्रत्युवाच ।</s-l><s-l>किं ते प्रियं करवाणीति ।</s-l><s-l>एवं ह्याहुः ॥ ९३ ॥</s-l></s-lg><s-lg><s-l>यश्चाधर्मेण विब्रूयाद्यश्चाधर्मेण पृच्छति ।</s-l><s-l>तयोरन्यतरः प्रैति विद्वेषं चाधिगच्छति ॥ ९४ ॥</s-l></s-lg><s-lg><s-l>सोऽहमनुज्ञातो भवता इच्छामीष्टं ते गुर्वर्थमुपहर्तुमिति ॥ ९५ ॥</s-l></s-lg><s-lg><s-l>तेनैवमुक्त उपाध्यायः प्रत्युवाच ।</s-l><s-l>वत्सोत्तङ्क उष्यतां तावदिति ॥ ९६ ॥</s-l></s-lg><s-lg><s-l>स कदाचित्तमुपाध्यायमाहोत्तङ्कः ।</s-l><s-l>आज्ञापयतु भवान् ।</s-l><s-l>किं ते प्रियमुपहरामि गुर्वर्थमिति ॥ ९७ ॥</s-l></s-lg><s-lg><s-l>तमुपाध्यायः प्रत्युवाच ।</s-l><s-l>वत्सोत्तङ्क बहुशो मां चोदयसि गुर्वर्थमुपहरेयमिति ।</s-l><s-l>तद्गच्छ ।</s-l><s-l>एनां प्रविश्योपाध्यायिनीं पृच्छ किमुपहरामीति ।</s-l><s-l>एषा यद्ब्रवीति तदुपहरस्वेति ॥ ९८ ॥</s-l></s-lg><s-lg><s-l>स एवमुक्त उपाध्यायेनोपाध्यायिनीमपृच्छत् ।</s-l><s-l>भवत्युपाध्यायेनास्म्यनुज्ञातो गृहं गन्तुम् ।</s-l><s-l>तदिच्छामीष्टं ते गुर्वर्थमुपहृत्यानृणो गन्तुम् ।</s-l><s-l>तदाज्ञापयतु भवती ।</s-l><s-l>किमुपहरामि गुर्वर्थमिति ॥ ९९ ॥</s-l></s-lg><s-lg><s-l>सैवमुक्तोपाध्यायिन्युत्तङ्कं प्रत्युवाच ।</s-l><s-l>गच्छ पौष्यं राजानम् ।</s-l><s-l>भिक्षस्व तस्य क्षत्रियया पिनद्धे कुण्डले ।</s-l><s-l>ते आनयस्व ।</s-l><s-l>इतश्चतुर्थेऽहनि पुण्यकं भविता ।</s-l><s-l>ताभ्यामाबद्धाभ्यां ब्राह्मणान्परिवेष्टुमिच्छामि ।</s-l><s-l>शोभमाना यथा ताभ्यां कुण्डलाभ्यां तस्मिन्नहनि संपादयस्व ।</s-l><s-l>श्रेयो हि ते स्यात्क्षणं कुर्वत इति ॥ १०० ॥</s-l></s-lg><s-lg><s-l>स एवमुक्त उपाध्यायिन्या प्रातिष्ठतोत्तङ्कः ।</s-l><s-l>स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव ॥ १०१ ॥</s-l></s-lg><s-lg><s-l>स पुरुष उत्तङ्कमभ्यभाषत ।</s-l><s-l>उत्तङ्कैतत्पुरीषमस्य ऋषभस्य भक्षयस्वेति ॥ १०२ ॥</s-l></s-lg><s-lg><s-l>स एवमुक्तो नैच्छत् ॥ १०३ ॥</s-l></s-lg><s-lg><s-l>तमाह पुरुषो भूयः ।</s-l><s-l>भक्षयस्वोत्तङ्क ।</s-l><s-l>मा विचारय ।</s-l><s-l>उपाध्यायेनापि ते भक्षितं पूर्वमिति ॥ १०४ ॥</s-l></s-lg><s-lg><s-l>स एवमुक्तो बाढमित्युक्त्वा तदा तदृषभस्य पुरीषं मूत्रं च भक्षयित्वोत्तङ्कः प्रतस्थे यत्र स क्षत्रियः पौष्यः ॥ १०५ ॥</s-l></s-lg><s-lg><s-l>तमुपेत्यापश्यदुत्तङ्क आसीनम् ।</s-l><s-l>स तमुपेत्याशीर्भिरभिनन्द्योवाच ।</s-l><s-l>अर्थी भवन्तमुपगतोऽस्मीति ॥ १०६ ॥</s-l></s-lg><s-lg><s-l>स एनमभिवाद्योवाच ।</s-l><s-l>भगवन्पौष्यः खल्वहम् ।</s-l><s-l>किं करवाणीति ॥ १०७ ॥</s-l></s-lg><s-lg><s-l>तमुवाचोत्तङ्कः ।</s-l><s-l>गुर्वर्थे कुण्डलाभ्यामर्थ्यागतोऽस्मीति ये ते क्षत्रियया पिनद्धे कुण्डले ते भवान्दातुमर्हतीति ॥ १०८ ॥</s-l></s-lg><s-lg><s-l>तं पौष्यः प्रत्युवाच ।</s-l><s-l>प्रविश्यान्तःपुरं क्षत्रिया याच्यतामिति ॥ १०९ ॥</s-l></s-lg><s-lg><s-l>स तेनैवमुक्तः प्रविश्यान्तःपुरं क्षत्रियां नापश्यत् ॥ ११० ॥</s-l></s-lg><s-lg><s-l>स पौष्यं पुनरुवाच ।</s-l><s-l>न युक्तं भवता वयमनृतेनोपचरितुम् ।</s-l><s-l>न हि ते क्षत्रियान्तःपुरे संनिहिता ।</s-l><s-l>नैनां पश्यामीति ॥ १११ ॥</s-l></s-lg><s-lg><s-l>स एवमुक्तः पौष्यस्तं प्रत्युवाच ।</s-l><s-l>संप्रति भवानुच्छिष्टः ।</s-l><s-l>स्मर तावत् ।</s-l><s-l>न हि सा क्षत्रिया उच्छिष्टेनाशुचिना वा शक्या द्रष्टुम् ।</s-l><s-l>पतिव्रतात्वादेषा नाशुचेर्दर्शनमुपैतीति ॥ ११२ ॥</s-l></s-lg><s-lg><s-l>अथैवमुक्त उत्तङ्कः स्मृत्वोवाच ।</s-l><s-l>अस्ति खलु मयोच्छिष्टेनोपस्पृष्टं शीघ्रं गच्छता चेति ॥ ११३ ॥</s-l></s-lg><s-lg><s-l>तं पौष्यः प्रत्युवाच ।</s-l><s-l>एतत्तदेवं हि ।</s-l><s-l>न गच्छतोपस्पृष्टं भवति न स्थितेनेति ॥ ११४ ॥</s-l></s-lg><s-lg><s-l>अथोत्तङ्कस्तथेत्युक्त्वा प्राङ्मुख उपविश्य सुप्रक्षालितपाणिपादवदनोऽशब्दाभिर्हृदयंगमाभिरद्भिरुपस्पृश्य त्रिः पीत्वा द्विः परिमृज्य खान्यद्भिरुपस्पृश्यान्तःपुरं प्रविश्य तां क्षत्रियामपश्यत् ॥ ११५ ॥</s-l></s-lg><s-lg><s-l>सा च दृष्ट्वैवोत्तङ्कमभ्युत्थायाभिवाद्योवाच ।</s-l><s-l>स्वागतं ते भगवन् ।</s-l><s-l>आज्ञापय किं करवाणीति ॥ ११६ ॥</s-l></s-lg><s-lg><s-l>स तामुवाच ।</s-l><s-l>एते कुण्डले गुर्वर्थं मे भिक्षिते दातुमर्हसीति ॥ ११७ ॥</s-l></s-lg><s-lg><s-l>सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छत् ॥ ११८ ॥</s-l></s-lg><s-lg><s-l>आह चैनम् ।</s-l><s-l>एते कुण्डले तक्षको नागराजः प्रार्थयति ।</s-l><s-l>अप्रमत्तो नेतुमर्हसीति ॥ ११९ ॥</s-l></s-lg><s-lg><s-l>स एवमुक्तस्तां क्षत्रियां प्रत्युवाच ।</s-l><s-l>भवति सुनिर्वृता भव ।</s-l><s-l>न मां शक्तस्तक्षको नागराजो धर्षयितुमिति ॥ १२० ॥</s-l></s-lg><s-lg><s-l>स एवमुक्त्वा तां क्षत्रियामामन्त्र्य पौष्यसकाशमागच्छत् ॥ १२१ ॥</s-l></s-lg><s-lg><s-l>स तं दृष्ट्वोवाच ।</s-l><s-l>भोः पौष्य प्रीतोऽस्मीति ॥ १२२ ॥</s-l></s-lg><s-lg><s-l>तं पौष्यः प्रत्युवाच ।</s-l><s-l>भगवंश्चिरस्य पात्रमासाद्यते ।</s-l><s-l>भवांश्च गुणवानतिथिः ।</s-l><s-l>तत्करिष्ये श्राद्धम् ।</s-l><s-l>क्षणः क्रियतामिति ॥ १२३ ॥</s-l></s-lg><s-lg><s-l>तमुत्तङ्कः प्रत्युवाच ।</s-l><s-l>कृतक्षण एवास्मि ।</s-l><s-l>शीघ्रमिच्छामि यथोपपन्नमन्नमुपहृतं भवतेति ॥ १२४ ॥</s-l></s-lg><s-lg><s-l>स तथेत्युक्त्वा यथोपपन्नेनान्नेनैनं भोजयामास ॥ १२५ ॥</s-l></s-lg><s-lg><s-l>अथोत्तङ्कः शीतमन्नं सकेशं दृष्ट्वा अशुच्येतदिति मत्वा पौष्यमुवाच ।</s-l><s-l>यस्मान्मे अशुच्यन्नं ददासि तस्मदन्धो भविष्यसीति ॥ १२६ ॥</s-l></s-lg><s-lg><s-l>तं पौष्यः प्रत्युवाच ।</s-l><s-l>यस्मात्त्वमप्यदुष्टमन्नं दूषयसि तस्मादनपत्यो भविष्यसीति ॥ १२७ ॥</s-l></s-lg><s-lg><s-l>सोऽथ पौष्यस्तस्याशुचिभावमन्नस्यागमयामास ॥ १२८ ॥</s-l></s-lg><s-lg><s-l>अथ तदन्नं मुक्तकेश्या स्त्रियोपहृतं सकेशमशुचि मत्वोत्तङ्कं प्रसादयामास ।</s-l><s-l>भगवन्नज्ञानादेतदन्नं सकेशमुपहृतं शीतं च ।</s-l><s-l>तत्क्षामये भवन्तम् ।</s-l><s-l>न भवेयमन्ध इति ॥ १२९ ॥</s-l></s-lg><s-lg><s-l>तमुत्तङ्कः प्रत्युवाच ।</s-l><s-l>न मृषा ब्रवीमि ।</s-l><s-l>भूत्वा त्वमन्धो नचिरादनन्धो भविष्यसीति ।</s-l><s-l>ममापि शापो न भवेद्भवता दत्त इति ॥ १३० ॥</s-l></s-lg><s-lg><s-l>तं पौष्यः प्रत्युवाच ।</s-l><s-l>नाहं शक्तः शापं प्रत्यादातुम् ।</s-l><s-l>न हि मे मन्युरद्याप्युपशमं गच्छति ।</s-l><s-l>किं चैतद्भवता न ज्ञायते यथा ॥ १३१ ॥</s-l></s-lg><s-lg><s-l>नावनीतं हृदयं ब्राह्मणस्य वाचि क्षुरो निहितस्तीक्ष्णधारः ।</s-l><s-l>विपरीतमेतदुभयं क्षत्रियस्य वाङ्नावनीती हृदयं तीक्ष्णधारम् ॥ १३२ ॥</s-l></s-lg><s-lg><s-l>इति ।</s-l><s-l>तदेवं गते न शक्तोऽहं तीक्ष्णहृदयत्वात्तं शापमन्यथा कर्तुम् ।</s-l><s-l>गम्यतामिति ॥ १३३ ॥</s-l></s-lg><s-lg><s-l>तमुत्तङ्कः प्रत्युवाच ।</s-l><s-l>भवताहमन्नस्याशुचिभावमागमय्य प्रत्यनुनीतः ।</s-l><s-l>प्राक्च तेऽभिहितम् ।</s-l><s-l>यस्माददुष्टमन्नं दूषयसि तस्मादनपत्यो भविष्यसीति ।</s-l><s-l>दुष्टे चान्ने नैष मम शापो भविष्यतीति ॥ १३४ ॥</s-l></s-lg><s-lg><s-l>साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा ॥ १३५ ॥</s-l></s-lg><s-lg><s-l>सोऽपश्यत्पथि नग्नं श्रमणमागच्छन्तं मुहुर्मुहुर्दृश्यमानमदृश्यमानं च ।</s-l><s-l>अथोत्तङ्कस्ते कुण्डले भूमौ निक्षिप्योदकार्थं प्रचक्रमे ॥ १३६ ॥</s-l></s-lg><s-lg><s-l>एतस्मिन्नन्तरे स श्रमणस्त्वरमाण उपसृत्य ते कुण्डले गृहीत्वा प्राद्रवत् ।</s-l><s-l>तमुत्तङ्कोऽभिसृत्य जग्राह ।</s-l><s-l>स तद्रूपं विहाय तक्षकरूपं कृत्वा सहसा धरण्यां विवृतं महाबिलं विवेश ॥ १३७ ॥</s-l></s-lg><s-lg><s-l>प्रविश्य च नागलोकं स्वभवनमगच्छत् ।</s-l><s-l>तमुत्तङ्कोऽन्वाविवेश तेनैव बिलेन ।</s-l><s-l>प्रविश्य च नागानस्तुवदेभिः श्लोकैः ॥ १३८ ॥</s-l></s-lg><s-lg><s-l>य ऐरावतराजानः सर्पाः समितिशोभनाः ।</s-l><s-l>वर्षन्त इव जीमूताः सविद्युत्पवनेरिताः ॥ १३९ ॥</s-l></s-lg><s-lg><s-l>सुरूपाश्च विरूपाश्च तथा कल्माषकुण्डलाः ।</s-l><s-l>आदित्यवन्नाकपृष्ठे रेजुरैरावतोद्भवाः ॥ १४० ॥</s-l></s-lg><s-lg><s-l>बहूनि नागवर्त्मानि गङ्गायास्तीर उत्तरे ।</s-l><s-l>इच्छेत्कोऽर्कांशुसेनायां चर्तुमैरावतं विना ॥ १४१ ॥</s-l></s-lg><s-lg><s-l>शतान्यशीतिरष्टौ च सहस्राणि च विंशतिः ।</s-l><s-l>सर्पाणां प्रग्रहा यान्ति धृतराष्ट्रो यदेजति ॥ १४२ ॥</s-l></s-lg><s-lg><s-l>ये चैनमुपसर्पन्ति ये च दूरं परं गताः ।</s-l><s-l>अहमैरावतज्येष्ठभ्रातृभ्योऽकरवं नमः ॥ १४३ ॥</s-l></s-lg><s-lg><s-l>यस्य वासः कुरुक्षेत्रे खाण्डवे चाभवत्सदा ।</s-l><s-l>तं काद्रवेयमस्तौषं कुण्डलार्थाय तक्षकम् ॥ १४४ ॥</s-l></s-lg><s-lg><s-l>तक्षकश्चाश्वसेनश्च नित्यं सहचरावुभौ ।</s-l><s-l>कुरुक्षेत्रे निवसतां नदीमिक्षुमतीमनु ॥ १४५ ॥</s-l></s-lg><s-lg><s-l>जघन्यजस्तक्षकस्य श्रुतसेनेति यः श्रुतः ।</s-l><s-l>अवसद्यो महद्द्युम्नि प्रार्थयन्नागमुख्यताम् ।</s-l><s-l>करवाणि सदा चाहं नमस्तस्मै महात्मने ॥ १४६ ॥</s-l></s-lg><s-lg><s-l>एवं स्तुवन्नपि नागान्यदा ते कुण्डले नालभदथापश्यत्स्त्रियौ तन्त्रे अधिरोप्य पटं वयन्त्यौ ॥ १४७ ॥</s-l></s-lg><s-lg><s-l>तस्मिंश्च तन्त्रे कृष्णाः सिताश्च तन्तवः ।</s-l><s-l>चक्रं चापश्यत्षड्भिः कुमारैः परिवर्त्यमानम् ।</s-l><s-l>पुरुषं चापश्यद्दर्शनीयम् ॥ १४८ ॥</s-l></s-lg><s-lg><s-l>स तान्सर्वांस्तुष्टाव एभिर्मन्त्रवादश्लोकैः ॥ १४९ ॥</s-l></s-lg><s-lg><s-l>त्रीण्यर्पितान्यत्र शतानि मध्ये षष्टिश्च नित्यं चरति ध्रुवेऽस्मिन् ।</s-l><s-l>चक्रे चतुर्विंशतिपर्वयोगे षड्यत्कुमाराः परिवर्तयन्ति ॥ १५० ॥</s-l></s-lg><s-lg><s-l>तन्त्रं चेदं विश्वरूपं युवत्यौ वयतस्तन्तून्सततं वर्तयन्त्यौ ।</s-l><s-l>कृष्णान्सितांश्चैव विवर्तयन्त्यौ भूतान्यजस्रं भुवनानि चैव ॥ १५१ ॥</s-l></s-lg><s-lg><s-l>वज्रस्य भर्ता भुवनस्य गोप्ता वृत्रस्य हन्ता नमुचेर्निहन्ता ।</s-l><s-l>कृष्णे वसानो वसने महात्मा सत्यानृते यो विविनक्ति लोके ॥ १५२ ॥</s-l></s-lg><s-lg><s-l>यो वाजिनं गर्भमपां पुराणं वैश्वानरं वाहनमभ्युपेतः ।</s-l><s-l>नमः सदास्मै जगदीश्वराय लोकत्रयेशाय पुरंदराय ॥ १५३ ॥</s-l></s-lg><s-lg><s-l>ततः स एनं पुरुषः प्राह ।</s-l><s-l>प्रीतोऽस्मि तेऽहमनेन स्तोत्रेण ।</s-l><s-l>किं ते प्रियं करवाणीति ॥ १५४ ॥</s-l></s-lg><s-lg><s-l>स तमुवाच ।</s-l><s-l>नागा मे वशमीयुरिति ॥ १५५ ॥</s-l></s-lg><s-lg><s-l>स एनं पुरुषः पुनरुवाच ।</s-l><s-l>एतमश्वमपाने धमस्वेति ॥ १५६ ॥</s-l></s-lg><s-lg><s-l>स तमश्वमपानेऽधमत् ।</s-l><s-l>अथाश्वाद्धम्यमानात्सर्वस्रोतोभ्यः सधूमा अर्चिषोऽग्नेर्निष्पेतुः ॥ १५७ ॥</s-l></s-lg><s-lg><s-l>ताभिर्नागलोको धूपितः ॥ १५८ ॥</s-l></s-lg><s-lg><s-l>अथ ससंभ्रमस्तक्षकोऽग्नितेजोभयविषण्णस्ते कुण्डले गृहीत्वा सहसा स्वभवनान्निष्क्रम्योत्तङ्कमुवाच ।</s-l><s-l>एते कुण्डले प्रतिगृह्णातु भवानिति ॥ १५९ ॥</s-l></s-lg><s-lg><s-l>स ते प्रतिजग्राहोत्तङ्कः ।</s-l><s-l>कुण्डले प्रतिगृह्याचिन्तयत् ।</s-l><s-l>अद्य तत्पुण्यकमुपाध्यायिन्याः ।</s-l><s-l>दूरं चाहमभ्यागतः ।</s-l><s-l>कथं नु खलु संभावयेयमिति ॥ १६० ॥</s-l></s-lg><s-lg><s-l>तत एनं चिन्तयानमेव स पुरुष उवाच ।</s-l><s-l>उत्तङ्क एनमश्वमधिरोह ।</s-l><s-l>एष त्वां क्षणादेवोपाध्यायकुलं प्रापयिष्यतीति ॥ १६१ ॥</s-l></s-lg><s-lg><s-l>स तथेत्युक्त्वा तमश्वमधिरुह्य प्रत्याजगामोपाध्यायकुलम् ।</s-l><s-l>उपाध्यायिनी च स्नाता केशानावपयन्त्युपविष्टोत्तङ्को नागच्छतीति शापायास्य मनो दधे ॥ १६२ ॥</s-l></s-lg><s-lg><s-l>अथोत्तङ्कः प्रविश्य उपाध्यायिनीमभ्यवादयत् ।</s-l><s-l>ते चास्यै कुण्डले प्रायच्छत् ॥ १६३ ॥</s-l></s-lg><s-lg><s-l>सा चैनं प्रत्युवाच ।</s-l><s-l>उत्तङ्क देशे कालेऽभ्यागतः ।</s-l><s-l>स्वागतं ते वत्स ।</s-l><s-l>मनागसि मया न शप्तः ।</s-l><s-l>श्रेयस्तवोपस्थितम् ।</s-l><s-l>सिद्धिमाप्नुहीति ॥ १६४ ॥</s-l></s-lg><s-lg><s-l>अथोत्तङ्क उपाध्यायमभ्यवादयत् ।</s-l><s-l>तमुपाध्यायः प्रत्युवाच ।</s-l><s-l>वत्सोत्तङ्क स्वागतं ते ।</s-l><s-l>किं चिरं कृतमिति ॥ १६५ ॥</s-l></s-lg><s-lg><s-l>तमुत्तङ्क उपाध्यायं प्रत्युवाच ।</s-l><s-l>भोस्तक्षकेण नागराजेन विघ्नः कृतोऽस्मिन्कर्मणि ।</s-l><s-l>तेनास्मि नागलोकं नीतः ॥ १६६ ॥</s-l></s-lg><s-lg><s-l>तत्र च मया दृष्टे स्त्रियौ तन्त्रेऽधिरोप्य पटं वयन्त्यौ ।</s-l><s-l>तस्मिंश्च तन्त्रे कृष्णाः सिताश्च तन्तवः ।</s-l><s-l>किं तत् ॥ १६७ ॥</s-l></s-lg><s-lg><s-l>तत्र च मया चक्रं दृष्टं द्वादशारम् ।</s-l><s-l>षट्चैनं कुमाराः परिवर्तयन्ति ।</s-l><s-l>तदपि किम् ॥ १६८ ॥</s-l></s-lg><s-lg><s-l>पुरुषश्चापि मया दृष्टः ।</s-l><s-l>स पुनः कः ॥ १६९ ॥</s-l></s-lg><s-lg><s-l>अश्वश्चातिप्रमाणयुक्तः ।</s-l><s-l>स चापि कः ॥ १७० ॥</s-l></s-lg><s-lg><s-l>पथि गच्छता मया ऋषभो दृष्टः ।</s-l><s-l>तं च पुरुषोऽधिरूढः ।</s-l><s-l>तेनास्मि सोपचारमुक्तः ।</s-l><s-l>उत्तङ्कास्य ऋषभस्य पुरीषं भक्षय ।</s-l><s-l>उपाध्यायेनापि ते भक्षितमिति ।</s-l><s-l>ततस्तद्वचनान्मया तदृषभस्य पुरीषमुपयुक्तम् ।</s-l><s-l>तदिच्छामि भवतोपदिष्टं किं तदिति ॥ १७१ ॥</s-l></s-lg><s-lg><s-l>तेनैवमुक्त उपाध्यायः प्रत्युवाच ।</s-l><s-l>ये ते स्त्रियौ धाता विधाता च ।</s-l><s-l>ये च ते कृष्णाः सिताश्च तन्तवस्ते रात्र्यहनी ॥ १७२ ॥</s-l></s-lg><s-lg><s-l>यदपि तच्चक्रं द्वादशारं षट्कुमाराः परिवर्तयन्ति ते ऋतवः षट्संवत्सरश्चक्रम् ।</s-l><s-l>यः पुरुषः स पर्जन्यः ।</s-l><s-l>योऽश्वः सोऽग्निः ॥ १७३ ॥</s-l></s-lg><s-lg><s-l>य ऋषभस्त्वया पथि गच्छता दृष्टः स ऐरावतो नागराजः ।</s-l><s-l>यश्चैनमधिरूढः स इन्द्रः ।</s-l><s-l>यदपि ते पुरीषं भक्षितं तस्य ऋषभस्य तदमृतम् ॥ १७४ ॥</s-l></s-lg><s-lg><s-l>तेन खल्वसि न व्यापन्नस्तस्मिन्नागभवने ।</s-l><s-l>स चापि मम सखा इन्द्रः ॥ १७५ ॥</s-l></s-lg><s-lg><s-l>तदनुग्रहात्कुण्डले गृहीत्वा पुनरभ्यागतोऽसि ।</s-l><s-l>तत्सौम्य गम्यताम् ।</s-l><s-l>अनुजाने भवन्तम् ।</s-l><s-l>श्रेयोऽवाप्स्यसीति ॥ १७६ ॥</s-l></s-lg><s-lg><s-l>स उपाध्यायेनानुज्ञात उत्तङ्कः क्रुद्धस्तक्षकस्य प्रतिचिकीर्षमाणो हास्तिनपुरं प्रतस्थे ॥ १७७ ॥</s-l></s-lg><s-lg><s-l>स हास्तिनपुरं प्राप्य नचिराद्द्विजसत्तमः ।</s-l><s-l>समागच्छत राजानमुत्तङ्को जनमेजयम् ॥ १७८ ॥</s-l></s-lg><s-lg><s-l>पुरा तक्षशिलातस्तं निवृत्तमपराजितम् ।</s-l><s-l>सम्यग्विजयिनं दृष्ट्वा समन्तान्मन्त्रिभिर्वृतम् ॥ १७९ ॥</s-l></s-lg><s-lg><s-l>तस्मै जयाशिषः पूर्वं यथान्यायं प्रयुज्य सः ।</s-l><s-l>उवाचैनं वचः काले शब्दसंपन्नया गिरा ॥ १८० ॥</s-l></s-lg><s-lg><s-l>अन्यस्मिन्करणीये त्वं कार्ये पार्थिवसत्तम ।</s-l><s-l>बाल्यादिवान्यदेव त्वं कुरुषे नृपसत्तम ॥ १८१ ॥</s-l></s-lg><s-lg><s-l>एवमुक्तस्तु विप्रेण स राजा प्रत्युवाच ह ।</s-l><s-l>जनमेजयः प्रसन्नात्मा सम्यक्संपूज्य तं मुनिम् ॥ १८२ ॥</s-l></s-lg><s-lg><s-l>आसां प्रजानां परिपालनेन स्वं क्षत्रधर्मं परिपालयामि ।</s-l><s-l>प्रब्रूहि वा किं क्रियतां द्विजेन्द्र शुश्रूषुरस्म्यद्य वचस्त्वदीयम् ॥ १८३ ॥</s-l></s-lg><s-lg><s-l>स एवमुक्तस्तु नृपोत्तमेन द्विजोत्तमः पुण्यकृतां वरिष्ठः ।</s-l><s-l>उवाच राजानमदीनसत्त्वं स्वमेव कार्यं नृपतेश्च यत्तत् ॥ १८४ ॥</s-l></s-lg><s-lg><s-l>तक्षकेण नरेन्द्रेन्द्र येन ते हिंसितः पिता ।</s-l><s-l>तस्मै प्रतिकुरुष्व त्वं पन्नगाय दुरात्मने ॥ १८५ ॥</s-l></s-lg><s-lg><s-l>कार्यकालं च मन्येऽहं विधिदृष्टस्य कर्मणः ।</s-l><s-l>तद्गच्छापचितिं राजन्पितुस्तस्य महात्मनः ॥ १८६ ॥</s-l></s-lg><s-lg><s-l>तेन ह्यनपराधी स दष्टो दुष्टान्तरात्मना ।</s-l><s-l>पञ्चत्वमगमद्राजा वज्राहत इव द्रुमः ॥ १८७ ॥</s-l></s-lg><s-lg><s-l>बलदर्पसमुत्सिक्तस्तक्षकः पन्नगाधमः ।</s-l><s-l>अकार्यं कृतवान्पापो योऽदशत्पितरं तव ॥ १८८ ॥</s-l></s-lg><s-lg><s-l>राजर्षिवंशगोप्तारममरप्रतिमं नृपम् ।</s-l><s-l>जघान काश्यपं चैव न्यवर्तयत पापकृत् ॥ १८९ ॥</s-l></s-lg><s-lg><s-l>दग्धुमर्हसि तं पापं ज्वलिते हव्यवाहने ।</s-l><s-l>सर्पसत्रे महाराज त्वयि तद्धि विधीयते ॥ १९० ॥</s-l></s-lg><s-lg><s-l>एवं पितुश्चापचितिं गतवांस्त्वं भविष्यसि ।</s-l><s-l>मम प्रियं च सुमहत्कृतं राजन्भविष्यति ॥ १९१ ॥</s-l></s-lg><s-lg><s-l>कर्मणः पृथिवीपाल मम येन दुरात्मना ।</s-l><s-l>विघ्नः कृतो महाराज गुर्वर्थं चरतोऽनघ ॥ १९२ ॥</s-l></s-lg><s-lg><s-l>एतच्छ्रुत्वा तु नृपतिस्तक्षकस्य चुकोप ह ।</s-l><s-l>उत्तङ्कवाक्यहविषा दीप्तोऽग्निर्हविषा यथा ॥ १९३ ॥</s-l></s-lg><s-lg><s-l>अपृच्छच्च तदा राजा मन्त्रिणः स्वान्सुदुःखितः ।</s-l><s-l>उत्तङ्कस्यैव सांनिध्ये पितुः स्वर्गगतिं प्रति ॥ १९४ ॥</s-l></s-lg><s-lg><s-l>तदैव हि स राजेन्द्रो दुःखशोकाप्लुतोऽभवत् ।</s-l><s-l>यदैव पितरं वृत्तमुत्तङ्कादशृणोत्तदा ॥ १९५ ॥</s-l></s-lg>