<s-lg><s-l> वैशंपायन उवाच ।</s-l><s-l>ततः सत्यवती काले वधूं स्नातामृतौ तदा ।</s-l><s-l>संवेशयन्ती शयने शनकैर्वाक्यमब्रवीत् ॥ १ ॥</s-l></s-lg><s-lg><s-l>कौसल्ये देवरस्तेऽस्ति सोऽद्य त्वानुप्रवेक्ष्यति ।</s-l><s-l>अप्रमत्ता प्रतीक्षैनं निशीथे आगमिष्यति ॥ २ ॥</s-l></s-lg><s-lg><s-l>श्वश्र्वास्तद्वचनं श्रुत्वा शयाना शयने शुभे ।</s-l><s-l>साचिन्तयत्तदा भीष्ममन्यांश्च कुरुपुंगवान् ॥ ३ ॥</s-l></s-lg><s-lg><s-l>ततोऽम्बिकायां प्रथमं नियुक्तः सत्यवागृषिः ।</s-l><s-l>दीप्यमानेषु दीपेषु शयनं प्रविवेश ह ॥ ४ ॥</s-l></s-lg><s-lg><s-l>तस्य कृष्णस्य कपिला जटा दीप्ते च लोचने ।</s-l><s-l>बभ्रूणि चैव श्मश्रूणि दृष्ट्वा देवी न्यमीलयत् ॥ ५ ॥</s-l></s-lg><s-lg><s-l>संबभूव तया रात्रौ मातुः प्रियचिकीर्षया ।</s-l><s-l>भयात्काशिसुता तं तु नाशक्नोदभिवीक्षितुम् ॥ ६ ॥</s-l></s-lg><s-lg><s-l>ततो निष्क्रान्तमासाद्य माता पुत्रमथाब्रवीत् ।</s-l><s-l>अप्यस्यां गुणवान्पुत्र राजपुत्रो भविष्यति ॥ ७ ॥</s-l></s-lg><s-lg><s-l>निशम्य तद्वचो मातुर्व्यासः परमबुद्धिमान् ।</s-l><s-l>प्रोवाचातीन्द्रियज्ञानो विधिना संप्रचोदितः ॥ ८ ॥</s-l></s-lg><s-lg><s-l>नागायुतसमप्राणो विद्वान्राजर्षिसत्तमः ।</s-l><s-l>महाभागो महावीर्यो महाबुद्धिर्भविष्यति ॥ ९ ॥</s-l></s-lg><s-lg><s-l>तस्य चापि शतं पुत्रा भविष्यन्ति महाबलाः ।</s-l><s-l>किं तु मातुः स वैगुण्यादन्ध एव भविष्यति ॥ १० ॥</s-l></s-lg><s-lg><s-l>तस्य तद्वचनं श्रुत्वा माता पुत्रमथाब्रवीत् ।</s-l><s-l>नान्धः कुरूणां नृपतिरनुरूपस्तपोधन ॥ ११ ॥</s-l></s-lg><s-lg><s-l>ज्ञातिवंशस्य गोप्तारं पितॄणां वंशवर्धनम् ।</s-l><s-l>द्वितीयं कुरुवंशस्य राजानं दातुमर्हसि ॥ १२ ॥</s-l></s-lg><s-lg><s-l>स तथेति प्रतिज्ञाय निश्चक्राम महातपाः ।</s-l><s-l>सापि कालेन कौसल्या सुषुवेऽन्धं तमात्मजम् ॥ १३ ॥</s-l></s-lg><s-lg><s-l>पुनरेव तु सा देवी परिभाष्य स्नुषां ततः ।</s-l><s-l>ऋषिमावाहयत्सत्या यथापूर्वमनिन्दिता ॥ १४ ॥</s-l></s-lg><s-lg><s-l>ततस्तेनैव विधिना महर्षिस्तामपद्यत ।</s-l><s-l>अम्बालिकामथाभ्यागादृषिं दृष्ट्वा च सापि तम् ।</s-l><s-l>विषण्णा पाण्डुसंकाशा समपद्यत भारत ॥ १५ ॥</s-l></s-lg><s-lg><s-l>तां भीतां पाण्डुसंकाशां विषण्णां प्रेक्ष्य पार्थिव ।</s-l><s-l>व्यासः सत्यवतीपुत्र इदं वचनमब्रवीत् ॥ १६ ॥</s-l></s-lg><s-lg><s-l>यस्मात्पाण्डुत्वमापन्ना विरूपं प्रेक्ष्य मामपि ।</s-l><s-l>तस्मादेष सुतस्तुभ्यं पाण्डुरेव भविष्यति ॥ १७ ॥</s-l></s-lg><s-lg><s-l>नाम चास्य तदेवेह भविष्यति शुभानने ।</s-l><s-l>इत्युक्त्वा स निराक्रामद्भगवानृषिसत्तमः ॥ १८ ॥</s-l></s-lg><s-lg><s-l>ततो निष्क्रान्तमालोक्य सत्या पुत्रमभाषत ।</s-l><s-l>शशंस स पुनर्मात्रे तस्य बालस्य पाण्डुताम् ॥ १९ ॥</s-l></s-lg><s-lg><s-l>तं माता पुनरेवान्यमेकं पुत्रमयाचत ।</s-l><s-l>तथेति च महर्षिस्तां मातरं प्रत्यभाषत ॥ २० ॥</s-l></s-lg><s-lg><s-l>ततः कुमारं सा देवी प्राप्तकालमजीजनत् ।</s-l><s-l>पाण्डुं लक्षणसंपन्नं दीप्यमानमिव श्रिया ।</s-l><s-l>तस्य पुत्रा महेष्वासा जज्ञिरे पञ्च पाण्डवाः ॥ २१ ॥</s-l></s-lg><s-lg><s-l>ऋतुकाले ततो ज्येष्ठां वधूं तस्मै न्ययोजयत् ।</s-l><s-l>सा तु रूपं च गन्धं च महर्षेः प्रविचिन्त्य तम् ।</s-l><s-l>नाकरोद्वचनं देव्या भयात्सुरसुतोपमा ॥ २२ ॥</s-l></s-lg><s-lg><s-l>ततः स्वैर्भूषणैर्दासीं भूषयित्वाप्सरोपमाम् ।</s-l><s-l>प्रेषयामास कृष्णाय ततः काशिपतेः सुता ॥ २३ ॥</s-l></s-lg><s-lg><s-l>दासी ऋषिमनुप्राप्तं प्रत्युद्गम्याभिवाद्य च ।</s-l><s-l>संविवेशाभ्यनुज्ञाता सत्कृत्योपचचार ह ॥ २४ ॥</s-l></s-lg><s-lg><s-l>कामोपभोगेन तु स तस्यां तुष्टिमगादृषिः ।</s-l><s-l>तया सहोषितो रात्रिं महर्षिः प्रीयमाणया ॥ २५ ॥</s-l></s-lg><s-lg><s-l>उत्तिष्ठन्नब्रवीदेनामभुजिष्या भविष्यसि ।</s-l><s-l>अयं च ते शुभे गर्भः श्रीमानुदरमागतः ।</s-l><s-l>धर्मात्मा भविता लोके सर्वबुद्धिमतां वरः ॥ २६ ॥</s-l></s-lg><s-lg><s-l>स जज्ञे विदुरो नाम कृष्णद्वैपायनात्मजः ।</s-l><s-l>धृतराष्ट्रस्य च भ्राता पाण्डोश्चामितबुद्धिमान् ॥ २७ ॥</s-l></s-lg><s-lg><s-l>धर्मो विदुररूपेण शापात्तस्य महात्मनः ।</s-l><s-l>माण्डव्यस्यार्थतत्त्वज्ञः कामक्रोधविवर्जितः ॥ २८ ॥</s-l></s-lg><s-lg><s-l>स धर्मस्यानृणो भूत्वा पुनर्मात्रा समेत्य च ।</s-l><s-l>तस्यै गर्भं समावेद्य तत्रैवान्तरधीयत ॥ २९ ॥</s-l></s-lg><s-lg><s-l>एवं विचित्रवीर्यस्य क्षेत्रे द्वैपायनादपि ।</s-l><s-l>जज्ञिरे देवगर्भाभाः कुरुवंशविवर्धनाः ॥ ३० ॥</s-l></s-lg>