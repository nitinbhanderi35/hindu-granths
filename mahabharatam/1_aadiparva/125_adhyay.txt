<s-lg><s-l> वैशंपायन उवाच ।</s-l><s-l>कुरुराजे च रङ्गस्थे भीमे च बलिनां वरे ।</s-l><s-l>पक्षपातकृतस्नेहः स द्विधेवाभवज्जनः ॥ १ ॥</s-l></s-lg><s-lg><s-l>हा वीर कुरुराजेति हा भीमेति च नर्दताम् ।</s-l><s-l>पुरुषाणां सुविपुलाः प्रणादाः सहसोत्थिताः ॥ २ ॥</s-l></s-lg><s-lg><s-l>ततः क्षुब्धार्णवनिभं रङ्गमालोक्य बुद्धिमान् ।</s-l><s-l>भारद्वाजः प्रियं पुत्रमश्वत्थामानमब्रवीत् ॥ ३ ॥</s-l></s-lg><s-lg><s-l>वारयैतौ महावीर्यौ कृतयोग्यावुभावपि ।</s-l><s-l>मा भूद्रङ्गप्रकोपोऽयं भीमदुर्योधनोद्भवः ॥ ४ ॥</s-l></s-lg><s-lg><s-l>ततस्तावुद्यतगदौ गुरुपुत्रेण वारितौ ।</s-l><s-l>युगान्तानिलसंक्षुब्धौ महावेगाविवार्णवौ ॥ ५ ॥</s-l></s-lg><s-lg><s-l>ततो रङ्गाङ्गणगतो द्रोणो वचनमब्रवीत् ।</s-l><s-l>निवार्य वादित्रगणं महामेघनिभस्वनम् ॥ ६ ॥</s-l></s-lg><s-lg><s-l>यो मे पुत्रात्प्रियतरः सर्वास्त्रविदुषां वरः ।</s-l><s-l>ऐन्द्रिरिन्द्रानुजसमः स पार्थो दृश्यतामिति ॥ ७ ॥</s-l></s-lg><s-lg><s-l>आचार्यवचनेनाथ कृतस्वस्त्ययनो युवा ।</s-l><s-l>बद्धगोधाङ्गुलित्राणः पूर्णतूणः सकार्मुकः ॥ ८ ॥</s-l></s-lg><s-lg><s-l>काञ्चनं कवचं बिभ्रत्प्रत्यदृश्यत फल्गुनः ।</s-l><s-l>सार्कः सेन्द्रायुधतडित्ससंध्य इव तोयदः ॥ ९ ॥</s-l></s-lg><s-lg><s-l>ततः सर्वस्य रङ्गस्य समुत्पिञ्जोऽभवन्महान् ।</s-l><s-l>प्रावाद्यन्त च वाद्यानि सशङ्खानि समन्ततः ॥ १० ॥</s-l></s-lg><s-lg><s-l>एष कुन्तीसुतः श्रीमानेष पाण्डवमध्यमः ।</s-l><s-l>एष पुत्रो महेन्द्रस्य कुरूणामेष रक्षिता ॥ ११ ॥</s-l></s-lg><s-lg><s-l>एषोऽस्त्रविदुषां श्रेष्ठ एष धर्मभृतां वरः ।</s-l><s-l>एष शीलवतां चापि शीलज्ञाननिधिः परः ॥ १२ ॥</s-l></s-lg><s-lg><s-l>इत्येवमतुला वाचः शृण्वन्त्याः प्रेक्षकेरिताः ।</s-l><s-l>कुन्त्याः प्रस्नवसंमिश्रैरस्रैः क्लिन्नमुरोऽभवत् ॥ १३ ॥</s-l></s-lg><s-lg><s-l>तेन शब्देन महता पूर्णश्रुतिरथाब्रवीत् ।</s-l><s-l>धृतराष्ट्रो नरश्रेष्ठो विदुरं हृष्टमानसः ॥ १४ ॥</s-l></s-lg><s-lg><s-l>क्षत्तः क्षुब्धार्णवनिभः किमेष सुमहास्वनः ।</s-l><s-l>सहसैवोत्थितो रङ्गे भिन्दन्निव नभस्तलम् ॥ १५ ॥</s-l></s-lg><s-lg><s-l> विदुर उवाच ।</s-l><s-l>एष पार्थो महाराज फल्गुनः पाण्डुनन्दनः ।</s-l><s-l>अवतीर्णः सकवचस्तत्रैष सुमहास्वनः ॥ १६ ॥</s-l></s-lg><s-lg><s-l> धृतराष्ट्र उवाच ।</s-l><s-l>धन्योऽस्म्यनुगृहीतोऽस्मि रक्षितोऽस्मि महामते ।</s-l><s-l>पृथारणिसमुद्भूतैस्त्रिभिः पाण्डववह्निभिः ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>तस्मिन्समुदिते रङ्गे कथंचित्पर्यवस्थिते ।</s-l><s-l>दर्शयामास बीभत्सुराचार्यादस्त्रलाघवम् ॥ १८ ॥</s-l></s-lg><s-lg><s-l>आग्नेयेनासृजद्वह्निं वारुणेनासृजत्पयः ।</s-l><s-l>वायव्येनासृजद्वायुं पार्जन्येनासृजद्घनान् ॥ १९ ॥</s-l></s-lg><s-lg><s-l>भौमेन प्राविशद्भूमिं पार्वतेनासृजद्गिरीन् ।</s-l><s-l>अन्तर्धानेन चास्त्रेण पुनरन्तर्हितोऽभवत् ॥ २० ॥</s-l></s-lg><s-lg><s-l>क्षणात्प्रांशुः क्षणाद्ध्रस्वः क्षणाच्च रथधूर्गतः ।</s-l><s-l>क्षणेन रथमध्यस्थः क्षणेनावापतन्महीम् ॥ २१ ॥</s-l></s-lg><s-lg><s-l>सुकुमारं च सूक्ष्मं च गुरुं चापि गुरुप्रियः ।</s-l><s-l>सौष्ठवेनाभिसंयुक्तः सोऽविध्यद्विविधैः शरैः ॥ २२ ॥</s-l></s-lg><s-lg><s-l>भ्रमतश्च वराहस्य लोहस्य प्रमुखे समम् ।</s-l><s-l>पञ्च बाणानसंसक्तान्स मुमोचैकबाणवत् ॥ २३ ॥</s-l></s-lg><s-lg><s-l>गव्ये विषाणकोशे च चले रज्ज्ववलम्बिते ।</s-l><s-l>निचखान महावीर्यः सायकानेकविंशतिम् ॥ २४ ॥</s-l></s-lg><s-lg><s-l>इत्येवमादि सुमहत्खड्गे धनुषि चाभवत् ।</s-l><s-l>गदायां शस्त्रकुशलो दर्शनानि व्यदर्शयत् ॥ २५ ॥</s-l></s-lg><s-lg><s-l>ततः समाप्तभूयिष्ठे तस्मिन्कर्मणि भारत ।</s-l><s-l>मन्दीभूते समाजे च वादित्रस्य च निस्वने ॥ २६ ॥</s-l></s-lg><s-lg><s-l>द्वारदेशात्समुद्भूतो माहात्म्य बलसूचकः ।</s-l><s-l>वज्रनिष्पेषसदृशः शुश्रुवे भुजनिस्वनः ॥ २७ ॥</s-l></s-lg><s-lg><s-l>दीर्यन्ते किं नु गिरयः किं स्विद्भूमिर्विदीर्यते ।</s-l><s-l>किं स्विदापूर्यते व्योम जलभारघनैर्घनैः ॥ २८ ॥</s-l></s-lg><s-lg><s-l>रङ्गस्यैवं मतिरभूत्क्षणेन वसुधाधिप ।</s-l><s-l>द्वारं चाभिमुखाः सर्वे बभूवुः प्रेक्षकास्तदा ॥ २९ ॥</s-l></s-lg><s-lg><s-l>पञ्चभिर्भ्रातृभिः पार्थैर्द्रोणः परिवृतो बभौ ।</s-l><s-l>पञ्चतारेण संयुक्तः सावित्रेणेव चन्द्रमाः ॥ ३० ॥</s-l></s-lg><s-lg><s-l>अश्वत्थाम्ना च सहितं भ्रातॄणां शतमूर्जितम् ।</s-l><s-l>दुर्योधनममित्रघ्नमुत्थितं पर्यवारयत् ॥ ३१ ॥</s-l></s-lg><s-lg><s-l>स तैस्तदा भ्रातृभिरुद्यतायुधैर्वृतो गदापाणिरवस्थितैः स्थितः ।</s-l><s-l>बभौ यथा दानवसंक्षये पुरा पुरंदरो देवगणैः समावृतः ॥ ३२ ॥</s-l></s-lg>