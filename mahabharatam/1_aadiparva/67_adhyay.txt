<s-lg><s-l> दुःषन्त उवाच ।</s-l><s-l>सुव्यक्तं राजपुत्री त्वं यथा कल्याणि भाषसे ।</s-l><s-l>भार्या मे भव सुश्रोणि ब्रूहि किं करवाणि ते ॥ १ ॥</s-l></s-lg><s-lg><s-l>सुवर्णमाला वासांसि कुण्डले परिहाटके ।</s-l><s-l>नानापत्तनजे शुभ्रे मणिरत्ने च शोभने ॥ २ ॥</s-l></s-lg><s-lg><s-l>आहरामि तवाद्याहं निष्कादीन्यजिनानि च ।</s-l><s-l>सर्वं राज्यं तवाद्यास्तु भार्या मे भव शोभने ॥ ३ ॥</s-l></s-lg><s-lg><s-l>गान्धर्वेण च मां भीरु विवाहेनैहि सुन्दरि ।</s-l><s-l>विवाहानां हि रम्भोरु गान्धर्वः श्रेष्ठ उच्यते ॥ ४ ॥</s-l></s-lg><s-lg><s-l> शकुन्तलोवाच ।</s-l><s-l>फलाहारो गतो राजन्पिता मे इत आश्रमात् ।</s-l><s-l>तं मुहूर्तं प्रतीक्षस्व स मां तुभ्यं प्रदास्यति ॥ ५ ॥</s-l></s-lg><s-lg><s-l> दुःषन्त उवाच ।</s-l><s-l>इच्छामि त्वां वरारोहे भजमानामनिन्दिते ।</s-l><s-l>त्वदर्थं मां स्थितं विद्धि त्वद्गतं हि मनो मम ॥ ६ ॥</s-l></s-lg><s-lg><s-l>आत्मनो बन्धुरात्मैव गतिरात्मैव चात्मनः ।</s-l><s-l>आत्मनैवात्मनो दानं कर्तुमर्हसि धर्मतः ॥ ७ ॥</s-l></s-lg><s-lg><s-l>अष्टावेव समासेन विवाहा धर्मतः स्मृताः ।</s-l><s-l>ब्राह्मो दैवस्तथैवार्षः प्राजापत्यस्तथासुरः ॥ ८ ॥</s-l></s-lg><s-lg><s-l>गान्धर्वो राक्षसश्चैव पैशाचश्चाष्टमः स्मृतः ।</s-l><s-l>तेषां धर्मान्यथापूर्वं मनुः स्वायंभुवोऽब्रवीत् ॥ ९ ॥</s-l></s-lg><s-lg><s-l>प्रशस्तांश्चतुरः पूर्वान्ब्राह्मणस्योपधारय ।</s-l><s-l>षडानुपूर्व्या क्षत्रस्य विद्धि धर्म्याननिन्दिते ॥ १० ॥</s-l></s-lg><s-lg><s-l>राज्ञां तु राक्षसोऽप्युक्तो विट्शूद्रेष्वासुरः स्मृतः ।</s-l><s-l>पञ्चानां तु त्रयो धर्म्या द्वावधर्म्यौ स्मृताविह ॥ ११ ॥</s-l></s-lg><s-lg><s-l>पैशाचश्चासुरश्चैव न कर्तव्यौ कथंचन ।</s-l><s-l>अनेन विधिना कार्यो धर्मस्यैषा गतिः स्मृता ॥ १२ ॥</s-l></s-lg><s-lg><s-l>गान्धर्वराक्षसौ क्षत्रे धर्म्यौ तौ मा विशङ्किथाः ।</s-l><s-l>पृथग्वा यदि वा मिश्रौ कर्तव्यौ नात्र संशयः ॥ १३ ॥</s-l></s-lg><s-lg><s-l>सा त्वं मम सकामस्य सकामा वरवर्णिनि ।</s-l><s-l>गान्धर्वेण विवाहेन भार्या भवितुमर्हसि ॥ १४ ॥</s-l></s-lg><s-lg><s-l> शकुन्तलोवाच ।</s-l><s-l>यदि धर्मपथस्त्वेष यदि चात्मा प्रभुर्मम ।</s-l><s-l>प्रदाने पौरवश्रेष्ठ शृणु मे समयं प्रभो ॥ १५ ॥</s-l></s-lg><s-lg><s-l>सत्यं मे प्रतिजानीहि यत्त्वां वक्ष्याम्यहं रहः ।</s-l><s-l>मम जायेत यः पुत्रः स भवेत्त्वदनन्तरम् ॥ १६ ॥</s-l></s-lg><s-lg><s-l>युवराजो महाराज सत्यमेतद्ब्रवीहि मे ।</s-l><s-l>यद्येतदेवं दुःषन्त अस्तु मे संगमस्त्वया ॥ १७ ॥</s-l></s-lg><s-lg><s-l> वैशंपायन उवाच ।</s-l><s-l>एवमस्त्विति तां राजा प्रत्युवाचाविचारयन् ।</s-l><s-l>अपि च त्वां नयिष्यामि नगरं स्वं शुचिस्मिते ।</s-l><s-l>यथा त्वमर्हा सुश्रोणि सत्यमेतद्ब्रवीमि ते ॥ १८ ॥</s-l></s-lg><s-lg><s-l>एवमुक्त्वा स राजर्षिस्तामनिन्दितगामिनीम् ।</s-l><s-l>जग्राह विधिवत्पाणावुवास च तया सह ॥ १९ ॥</s-l></s-lg><s-lg><s-l>विश्वास्य चैनां स प्रायादब्रवीच्च पुनः पुनः ।</s-l><s-l>प्रेषयिष्ये तवार्थाय वाहिनीं चतुरङ्गिणीम् ।</s-l><s-l>तया त्वामानयिष्यामि निवासं स्वं शुचिस्मिते ॥ २० ॥</s-l></s-lg><s-lg><s-l>इति तस्याः प्रतिश्रुत्य स नृपो जनमेजय ।</s-l><s-l>मनसा चिन्तयन्प्रायात्काश्यपं प्रति पार्थिवः ॥ २१ ॥</s-l></s-lg><s-lg><s-l>भगवांस्तपसा युक्तः श्रुत्वा किं नु करिष्यति ।</s-l><s-l>एवं संचिन्तयन्नेव प्रविवेश स्वकं पुरम् ॥ २२ ॥</s-l></s-lg><s-lg><s-l>मुहूर्तयाते तस्मिंस्तु कण्वोऽप्याश्रममागमत् ।</s-l><s-l>शकुन्तला च पितरं ह्रिया नोपजगाम तम् ॥ २३ ॥</s-l></s-lg><s-lg><s-l>विज्ञायाथ च तां कण्वो दिव्यज्ञानो महातपाः ।</s-l><s-l>उवाच भगवान्प्रीतः पश्यन्दिव्येन चक्षुषा ॥ २४ ॥</s-l></s-lg><s-lg><s-l>त्वयाद्य राजान्वयया मामनादृत्य यत्कृतः ।</s-l><s-l>पुंसा सह समायोगो न स धर्मोपघातकः ॥ २५ ॥</s-l></s-lg><s-lg><s-l>क्षत्रियस्य हि गान्धर्वो विवाहः श्रेष्ठ उच्यते ।</s-l><s-l>सकामायाः सकामेन निर्मन्त्रो रहसि स्मृतः ॥ २६ ॥</s-l></s-lg><s-lg><s-l>धर्मात्मा च महात्मा च दुःषन्तः पुरुषोत्तमः ।</s-l><s-l>अभ्यगच्छः पतिं यं त्वं भजमानं शकुन्तले ॥ २७ ॥</s-l></s-lg><s-lg><s-l>महात्मा जनिता लोके पुत्रस्तव महाबलः ।</s-l><s-l>य इमां सागरापाङ्गां कृत्स्नां भोक्ष्यति मेदिनीम् ॥ २८ ॥</s-l></s-lg><s-lg><s-l>परं चाभिप्रयातस्य चक्रं तस्य महात्मनः ।</s-l><s-l>भविष्यत्यप्रतिहतं सततं चक्रवर्तिनः ॥ २९ ॥</s-l></s-lg><s-lg><s-l>ततः प्रक्षाल्य पादौ सा विश्रान्तं मुनिमब्रवीत् ।</s-l><s-l>विनिधाय ततो भारं संनिधाय फलानि च ॥ ३० ॥</s-l></s-lg><s-lg><s-l>मया पतिर्वृतो योऽसौ दुःषन्तः पुरुषोत्तमः ।</s-l><s-l>तस्मै ससचिवाय त्वं प्रसादं कर्तुमर्हसि ॥ ३१ ॥</s-l></s-lg><s-lg><s-l> कण्व उवाच ।</s-l><s-l>प्रसन्न एव तस्याहं त्वत्कृते वरवर्णिनि ।</s-l><s-l>गृहाण च वरं मत्तस्तत्कृते यदभीप्सितम् ॥ ३२ ॥</s-l></s-lg><s-lg><s-l> वैशंपायन उवाच ।</s-l><s-l>ततो धर्मिष्ठतां वव्रे राज्याच्चास्खलनं तथा ।</s-l><s-l>शकुन्तला पौरवाणां दुःषन्तहितकाम्यया ॥ ३३ ॥</s-l></s-lg>