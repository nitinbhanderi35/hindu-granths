<s-lg><s-l> वैशंपायन उवाच ।</s-l><s-l>एवमुक्ताः प्रयातास्ते पाण्डवा जनमेजय ।</s-l><s-l>राज्ञा दक्षिणपाञ्चालान्द्रुपदेनाभिरक्षितान् ॥ १ ॥</s-l></s-lg><s-lg><s-l>ततस्ते तं महात्मानं शुद्धात्मानमकल्मषम् ।</s-l><s-l>ददृशुः पाण्डवा राजन्पथि द्वैपायनं तदा ॥ २ ॥</s-l></s-lg><s-lg><s-l>तस्मै यथावत्सत्कारं कृत्वा तेन च सान्त्विताः ।</s-l><s-l>कथान्ते चाभ्यनुज्ञाताः प्रययुर्द्रुपदक्षयम् ॥ ३ ॥</s-l></s-lg><s-lg><s-l>पश्यन्तो रमणीयानि वनानि च सरांसि च ।</s-l><s-l>तत्र तत्र वसन्तश्च शनैर्जग्मुर्महारथाः ॥ ४ ॥</s-l></s-lg><s-lg><s-l>स्वाध्यायवन्तः शुचयो मधुराः प्रियवादिनः ।</s-l><s-l>आनुपूर्व्येण संप्राप्ताः पाञ्चालान्कुरुनन्दनाः ॥ ५ ॥</s-l></s-lg><s-lg><s-l>ते तु दृष्ट्वा पुरं तच्च स्कन्धावारं च पाण्डवाः ।</s-l><s-l>कुम्भकारस्य शालायां निवेशं चक्रिरे तदा ॥ ६ ॥</s-l></s-lg><s-lg><s-l>तत्र भैक्षं समाजह्रुर्ब्राह्मीं वृत्तिं समाश्रिताः ।</s-l><s-l>तांश्च प्राप्तांस्तदा वीराञ्जज्ञिरे न नराः क्वचित् ॥ ७ ॥</s-l></s-lg><s-lg><s-l>यज्ञसेनस्य कामस्तु पाण्डवाय किरीटिने ।</s-l><s-l>कृष्णां दद्यामिति सदा न चैतद्विवृणोति सः ॥ ८ ॥</s-l></s-lg><s-lg><s-l>सोऽन्वेषमाणः कौन्तेयान्पाञ्चाल्यो जनमेजय ।</s-l><s-l>दृढं धनुरनायम्यं कारयामास भारत ॥ ९ ॥</s-l></s-lg><s-lg><s-l>यन्त्रं वैहायसं चापि कारयामास कृत्रिमम् ।</s-l><s-l>तेन यन्त्रेण सहितं राजा लक्ष्यं च काञ्चनम् ॥ १० ॥</s-l></s-lg><s-lg><s-l> द्रुपद उवाच ।</s-l><s-l>इदं सज्यं धनुः कृत्वा सज्येनानेन सायकैः ।</s-l><s-l>अतीत्य लक्ष्यं यो वेद्धा स लब्धा मत्सुतामिति ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>इति स द्रुपदो राजा सर्वतः समघोषयत् ।</s-l><s-l>तच्छ्रुत्वा पार्थिवाः सर्वे समीयुस्तत्र भारत ॥ १२ ॥</s-l></s-lg><s-lg><s-l>ऋषयश्च महात्मानः स्वयंवरदिदृक्षया ।</s-l><s-l>दुर्योधनपुरोगाश्च सकर्णाः कुरवो नृप ॥ १३ ॥</s-l></s-lg><s-lg><s-l>ब्राह्मणाश्च महाभागा देशेभ्यः समुपागमन् ।</s-l><s-l>तेऽभ्यर्चिता राजगणा द्रुपदेन महात्मना ॥ १४ ॥</s-l></s-lg><s-lg><s-l>ततः पौरजनाः सर्वे सागरोद्धूतनिःस्वनाः ।</s-l><s-l>शिशुमारपुरं प्राप्य न्यविशंस्ते च पार्थिवाः ॥ १५ ॥</s-l></s-lg><s-lg><s-l>प्रागुत्तरेण नगराद्भूमिभागे समे शुभे ।</s-l><s-l>समाजवाटः शुशुभे भवनैः सर्वतो वृतः ॥ १६ ॥</s-l></s-lg><s-lg><s-l>प्राकारपरिखोपेतो द्वारतोरणमण्डितः ।</s-l><s-l>वितानेन विचित्रेण सर्वतः समवस्तृतः ॥ १७ ॥</s-l></s-lg><s-lg><s-l>तूर्यौघशतसंकीर्णः परार्ध्यागुरुधूपितः ।</s-l><s-l>चन्दनोदकसिक्तश्च माल्यदामैश्च शोभितः ॥ १८ ॥</s-l></s-lg><s-lg><s-l>कैलासशिखरप्रख्यैर्नभस्तलविलेखिभिः ।</s-l><s-l>सर्वतः संवृतैर्नद्धः प्रासादैः सुकृतोच्छ्रितैः ॥ १९ ॥</s-l></s-lg><s-lg><s-l>सुवर्णजालसंवीतैर्मणिकुट्टिमभूषितैः ।</s-l><s-l>सुखारोहणसोपानैर्महासनपरिच्छदैः ॥ २० ॥</s-l></s-lg><s-lg><s-l>अग्राम्यसमवच्छन्नैरगुरूत्तमवासितैः ।</s-l><s-l>हंसाच्छवर्णैर्बहुभिरायोजनसुगन्धिभिः ॥ २१ ॥</s-l></s-lg><s-lg><s-l>असंबाधशतद्वारैः शयनासनशोभितैः ।</s-l><s-l>बहुधातुपिनद्धाङ्गैर्हिमवच्छिखरैरिव ॥ २२ ॥</s-l></s-lg><s-lg><s-l>तत्र नानाप्रकारेषु विमानेषु स्वलंकृताः ।</s-l><s-l>स्पर्धमानास्तदान्योन्यं निषेदुः सर्वपार्थिवाः ॥ २३ ॥</s-l></s-lg><s-lg><s-l>तत्रोपविष्टान्ददृशुर्महासत्त्वपराक्रमान् ।</s-l><s-l>राजसिंहान्महाभागान्कृष्णागुरुविभूषितान् ॥ २४ ॥</s-l></s-lg><s-lg><s-l>महाप्रसादान्ब्रह्मण्यान्स्वराष्ट्रपरिरक्षिणः ।</s-l><s-l>प्रियान्सर्वस्य लोकस्य सुकृतैः कर्मभिः शुभैः ॥ २५ ॥</s-l></s-lg><s-lg><s-l>मञ्चेषु च परार्ध्येषु पौरजानपदा जनाः ।</s-l><s-l>कृष्णादर्शनतुष्ट्यर्थं सर्वतः समुपाविशन् ॥ २६ ॥</s-l></s-lg><s-lg><s-l>ब्राह्मणैस्ते च सहिताः पाण्डवाः समुपाविशन् ।</s-l><s-l>ऋद्धिं पाञ्चालराजस्य पश्यन्तस्तामनुत्तमाम् ॥ २७ ॥</s-l></s-lg><s-lg><s-l>ततः समाजो ववृधे स राजन्दिवसान्बहून् ।</s-l><s-l>रत्नप्रदानबहुलः शोभितो नटनर्तकैः ॥ २८ ॥</s-l></s-lg><s-lg><s-l>वर्तमाने समाजे तु रमणीयेऽह्नि षोडशे ।</s-l><s-l>आप्लुताङ्गी सुवसना सर्वाभरणभूषिता ॥ २९ ॥</s-l></s-lg><s-lg><s-l>वीरकांस्यमुपादाय काञ्चनं समलंकृतम् ।</s-l><s-l>अवतीर्णा ततो रङ्गं द्रौपदी भरतर्षभ ॥ ३० ॥</s-l></s-lg><s-lg><s-l>पुरोहितः सोमकानां मन्त्रविद्ब्राह्मणः शुचिः ।</s-l><s-l>परिस्तीर्य जुहावाग्निमाज्येन विधिना तदा ॥ ३१ ॥</s-l></s-lg><s-lg><s-l>स तर्पयित्वा ज्वलनं ब्राह्मणान्स्वस्ति वाच्य च ।</s-l><s-l>वारयामास सर्वाणि वादित्राणि समन्ततः ॥ ३२ ॥</s-l></s-lg><s-lg><s-l>निःशब्दे तु कृते तस्मिन्धृष्टद्युम्नो विशां पते ।</s-l><s-l>रङ्गमध्यगतस्तत्र मेघगम्भीरया गिरा ।</s-l><s-l>वाक्यमुच्चैर्जगादेदं श्लक्ष्णमर्थवदुत्तमम् ॥ ३३ ॥</s-l></s-lg><s-lg><s-l>इदं धनुर्लक्ष्यमिमे च बाणाः शृण्वन्तु मे पार्थिवाः सर्व एव ।</s-l><s-l>यन्त्रच्छिद्रेणाभ्यतिक्रम्य लक्ष्यं समर्पयध्वं खगमैर्दशार्धैः ॥ ३४ ॥</s-l></s-lg><s-lg><s-l>एतत्कर्ता कर्म सुदुष्करं यः कुलेन रूपेण बलेन युक्तः ।</s-l><s-l>तस्याद्य भार्या भगिनी ममेयं कृष्णा भवित्री न मृषा ब्रवीमि ॥ ३५ ॥</s-l></s-lg><s-lg><s-l>तानेवमुक्त्वा द्रुपदस्य पुत्रः पश्चादिदं द्रौपदीमभ्युवाच ।</s-l><s-l>नाम्ना च गोत्रेण च कर्मणा च संकीर्तयंस्तान्नृपतीन्समेतान् ॥ ३६ ॥</s-l></s-lg>