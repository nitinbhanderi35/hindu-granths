<s-lg><s-l> वैशंपायन उवाच ।</s-l><s-l>ततस्ते पाण्डवाः सर्वे पाञ्चाल्यश्च महायशाः ।</s-l><s-l>प्रत्युत्थाय महात्मानं कृष्णं दृष्ट्वाभ्यपूजयन् ॥ १ ॥</s-l></s-lg><s-lg><s-l>प्रतिनन्द्य स तान्सर्वान्पृष्ट्वा कुशलमन्ततः ।</s-l><s-l>आसने काञ्चने शुभ्रे निषसाद महामनाः ॥ २ ॥</s-l></s-lg><s-lg><s-l>अनुज्ञातास्तु ते सर्वे कृष्णेनामिततेजसा ।</s-l><s-l>आसनेषु महार्हेषु निषेदुर्द्विपदां वराः ॥ ३ ॥</s-l></s-lg><s-lg><s-l>ततो मुहूर्तान्मधुरां वाणीमुच्चार्य पार्षतः ।</s-l><s-l>पप्रच्छ तं महात्मानं द्रौपद्यर्थे विशां पतिः ॥ ४ ॥</s-l></s-lg><s-lg><s-l>कथमेका बहूनां स्यान्न च स्याद्धर्मसंकरः ।</s-l><s-l>एतन्नो भगवान्सर्वं प्रब्रवीतु यथातथम् ॥ ५ ॥</s-l></s-lg><s-lg><s-l> व्यास उवाच ।</s-l><s-l>अस्मिन्धर्मे विप्रलम्भे लोकवेदविरोधके ।</s-l><s-l>यस्य यस्य मतं यद्यच्छ्रोतुमिच्छामि तस्य तत् ॥ ६ ॥</s-l></s-lg><s-lg><s-l> द्रुपद उवाच ।</s-l><s-l>अधर्मोऽयं मम मतो विरुद्धो लोकवेदयोः ।</s-l><s-l>न ह्येका विद्यते पत्नी बहूनां द्विजसत्तम ॥ ७ ॥</s-l></s-lg><s-lg><s-l>न चाप्याचरितः पूर्वैरयं धर्मो महात्मभिः ।</s-l><s-l>न च धर्मोऽप्यनेकस्थश्चरितव्यः सनातनः ॥ ८ ॥</s-l></s-lg><s-lg><s-l>अतो नाहं करोम्येवं व्यवसायं क्रियां प्रति ।</s-l><s-l>धर्मसंदेहसंदिग्धं प्रतिभाति हि मामिदम् ॥ ९ ॥</s-l></s-lg><s-lg><s-l> धृष्टद्युम्न उवाच ।</s-l><s-l>यवीयसः कथं भार्यां ज्येष्ठो भ्राता द्विजर्षभ ।</s-l><s-l>ब्रह्मन्समभिवर्तेत सद्वृत्तः संस्तपोधन ॥ १० ॥</s-l></s-lg><s-lg><s-l>न तु धर्मस्य सूक्ष्मत्वाद्गतिं विद्मः कथंचन ।</s-l><s-l>अधर्मो धर्म इति वा व्यवसायो न शक्यते ॥ ११ ॥</s-l></s-lg><s-lg><s-l>कर्तुमस्मद्विधैर्ब्रह्मंस्ततो न व्यवसाम्यहम् ।</s-l><s-l>पञ्चानां महिषी कृष्णा भवत्विति कथंचन ॥ १२ ॥</s-l></s-lg><s-lg><s-l> युधिष्ठिर उवाच ।</s-l><s-l>न मे वागनृतं प्राह नाधर्मे धीयते मतिः ।</s-l><s-l>वर्तते हि मनो मेऽत्र नैषोऽधर्मः कथंचन ॥ १३ ॥</s-l></s-lg><s-lg><s-l>श्रूयते हि पुराणेऽपि जटिला नाम गौतमी ।</s-l><s-l>ऋषीनध्यासितवती सप्त धर्मभृतां वर ॥ १४ ॥</s-l></s-lg><s-lg><s-l>गुरोश्च वचनं प्राहुर्धर्मं धर्मज्ञसत्तम ।</s-l><s-l>गुरूणां चैव सर्वेषां जनित्री परमो गुरुः ॥ १५ ॥</s-l></s-lg><s-lg><s-l>सा चाप्युक्तवती वाचं भैक्षवद्भुज्यतामिति ।</s-l><s-l>तस्मादेतदहं मन्ये धर्मं द्विजवरोत्तम ॥ १६ ॥</s-l></s-lg><s-lg><s-l> कुन्त्युवाच ।</s-l><s-l>एवमेतद्यथाहायं धर्मचारी युधिष्ठिरः ।</s-l><s-l>अनृतान्मे भयं तीव्रं मुच्येयमनृतात्कथम् ॥ १७ ॥</s-l></s-lg><s-lg><s-l> व्यास उवाच ।</s-l><s-l>अनृतान्मोक्ष्यसे भद्रे धर्मश्चैष सनातनः ।</s-l><s-l>न तु वक्ष्यामि सर्वेषां पाञ्चाल शृणु मे स्वयम् ॥ १८ ॥</s-l></s-lg><s-lg><s-l>यथायं विहितो धर्मो यतश्चायं सनातनः ।</s-l><s-l>यथा च प्राह कौन्तेयस्तथा धर्मो न संशयः ॥ १९ ॥</s-l></s-lg><s-lg><s-l> वैशंपायन उवाच ।</s-l><s-l>तत उत्थाय भगवान्व्यासो द्वैपायनः प्रभुः ।</s-l><s-l>करे गृहीत्वा राजानं राजवेश्म समाविशत् ॥ २० ॥</s-l></s-lg><s-lg><s-l>पाण्डवाश्चापि कुन्ती च धृष्टद्युम्नश्च पार्षतः ।</s-l><s-l>विचेतसस्ते तत्रैव प्रतीक्षन्ते स्म तावुभौ ॥ २१ ॥</s-l></s-lg><s-lg><s-l>ततो द्वैपायनस्तस्मै नरेन्द्राय महात्मने ।</s-l><s-l>आचख्यौ तद्यथा धर्मो बहूनामेकपत्निता ॥ २२ ॥</s-l></s-lg>