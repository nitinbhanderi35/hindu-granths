<s-lg><s-l> वैशंपायन उवाच ।</s-l><s-l>ततो रात्र्यां व्यतीतायामन्नमादाय पाण्डवः ।</s-l><s-l>भीमसेनो ययौ तत्र यत्रासौ पुरुषादकः ॥ १ ॥</s-l></s-lg><s-lg><s-l>आसाद्य तु वनं तस्य रक्षसः पाण्डवो बली ।</s-l><s-l>आजुहाव ततो नाम्ना तदन्नमुपयोजयन् ॥ २ ॥</s-l></s-lg><s-lg><s-l>ततः स राक्षसः श्रुत्वा भीमसेनस्य तद्वचः ।</s-l><s-l>आजगाम सुसंक्रुद्धो यत्र भीमो व्यवस्थितः ॥ ३ ॥</s-l></s-lg><s-lg><s-l>महाकायो महावेगो दारयन्निव मेदिनीम् ।</s-l><s-l>त्रिशिखां भृकुटिं कृत्वा संदश्य दशनच्छदम् ॥ ४ ॥</s-l></s-lg><s-lg><s-l>भुञ्जानमन्नं तं दृष्ट्वा भीमसेनं स राक्षसः ।</s-l><s-l>विवृत्य नयने क्रुद्ध इदं वचनमब्रवीत् ॥ ५ ॥</s-l></s-lg><s-lg><s-l>कोऽयमन्नमिदं भुङ्क्ते मदर्थमुपकल्पितम् ।</s-l><s-l>पश्यतो मम दुर्बुद्धिर्यियासुर्यमसादनम् ॥ ६ ॥</s-l></s-lg><s-lg><s-l>भीमसेनस्तु तच्छ्रुत्वा प्रहसन्निव भारत ।</s-l><s-l>राक्षसं तमनादृत्य भुङ्क्त एव पराङ्मुखः ॥ ७ ॥</s-l></s-lg><s-lg><s-l>ततः स भैरवं कृत्वा समुद्यम्य करावुभौ ।</s-l><s-l>अभ्यद्रवद्भीमसेनं जिघांसुः पुरुषादकः ॥ ८ ॥</s-l></s-lg><s-lg><s-l>तथापि परिभूयैनं नेक्षमाणो वृकोदरः ।</s-l><s-l>राक्षसं भुङ्क्त एवान्नं पाण्डवः परवीरहा ॥ ९ ॥</s-l></s-lg><s-lg><s-l>अमर्षेण तु संपूर्णः कुन्तीपुत्रस्य राक्षसः ।</s-l><s-l>जघान पृष्ठं पाणिभ्यामुभाभ्यां पृष्ठतः स्थितः ॥ १० ॥</s-l></s-lg><s-lg><s-l>तथा बलवता भीमः पाणिभ्यां भृशमाहतः ।</s-l><s-l>नैवावलोकयामास राक्षसं भुङ्क्त एव सः ॥ ११ ॥</s-l></s-lg><s-lg><s-l>ततः स भूयः संक्रुद्धो वृक्षमादाय राक्षसः ।</s-l><s-l>ताडयिष्यंस्तदा भीमं पुनरभ्यद्रवद्बली ॥ १२ ॥</s-l></s-lg><s-lg><s-l>ततो भीमः शनैर्भुक्त्वा तदन्नं पुरुषर्षभः ।</s-l><s-l>वार्युपस्पृश्य संहृष्टस्तस्थौ युधि महाबलः ॥ १३ ॥</s-l></s-lg><s-lg><s-l>क्षिप्तं क्रुद्धेन तं वृक्षं प्रतिजग्राह वीर्यवान् ।</s-l><s-l>सव्येन पाणिना भीमः प्रहसन्निव भारत ॥ १४ ॥</s-l></s-lg><s-lg><s-l>ततः स पुनरुद्यम्य वृक्षान्बहुविधान्बली ।</s-l><s-l>प्राहिणोद्भीमसेनाय तस्मै भीमश्च पाण्डवः ॥ १५ ॥</s-l></s-lg><s-lg><s-l>तद्वृक्षयुद्धमभवन्महीरुहविनाशनम् ।</s-l><s-l>घोररूपं महाराज बकपाण्डवयोर्महत् ॥ १६ ॥</s-l></s-lg><s-lg><s-l>नाम विश्राव्य तु बकः समभिद्रुत्य पाण्डवम् ।</s-l><s-l>भुजाभ्यां परिजग्राह भीमसेनं महाबलम् ॥ १७ ॥</s-l></s-lg><s-lg><s-l>भीमसेनोऽपि तद्रक्षः परिरभ्य महाभुजः ।</s-l><s-l>विस्फुरन्तं महावेगं विचकर्ष बलाद्बली ॥ १८ ॥</s-l></s-lg><s-lg><s-l>स कृष्यमाणो भीमेन कर्षमाणश्च पाण्डवम् ।</s-l><s-l>समयुज्यत तीव्रेण श्रमेण पुरुषादकः ॥ १९ ॥</s-l></s-lg><s-lg><s-l>तयोर्वेगेन महता पृथिवी समकम्पत ।</s-l><s-l>पादपांश्च महाकायांश्चूर्णयामासतुस्तदा ॥ २० ॥</s-l></s-lg><s-lg><s-l>हीयमानं तु तद्रक्षः समीक्ष्य भरतर्षभ ।</s-l><s-l>निष्पिष्य भूमौ पाणिभ्यां समाजघ्ने वृकोदरः ॥ २१ ॥</s-l></s-lg><s-lg><s-l>ततोऽस्य जानुना पृष्ठमवपीड्य बलादिव ।</s-l><s-l>बाहुना परिजग्राह दक्षिणेन शिरोधराम् ॥ २२ ॥</s-l></s-lg><s-lg><s-l>सव्येन च कटीदेशे गृह्य वाससि पाण्डवः ।</s-l><s-l>तद्रक्षो द्विगुणं चक्रे नदन्तं भैरवान्रवान् ॥ २३ ॥</s-l></s-lg><s-lg><s-l>ततोऽस्य रुधिरं वक्त्रात्प्रादुरासीद्विशां पते ।</s-l><s-l>भज्यमानस्य भीमेन तस्य घोरस्य रक्षसः ॥ २४ ॥</s-l></s-lg>