<s-lg><s-l> शौनक उवाच ।</s-l><s-l>ये सर्पाः सर्पसत्रेऽस्मिन्पतिता हव्यवाहने ।</s-l><s-l>तेषां नामानि सर्वेषां श्रोतुमिच्छामि सूतज ॥ १ ॥</s-l></s-lg><s-lg><s-l> सूत उवाच ।</s-l><s-l>सहस्राणि बहून्यस्मिन्प्रयुतान्यर्बुदानि च ।</s-l><s-l>न शक्यं परिसंख्यातुं बहुत्वाद्वेदवित्तम ॥ २ ॥</s-l></s-lg><s-lg><s-l>यथास्मृति तु नामानि पन्नगानां निबोध मे ।</s-l><s-l>उच्यमानानि मुख्यानां हुतानां जातवेदसि ॥ ३ ॥</s-l></s-lg><s-lg><s-l>वासुकेः कुलजांस्तावत्प्राधान्येन निबोध मे ।</s-l><s-l>नीलरक्तान्सितान्घोरान्महाकायान्विषोल्बणान् ॥ ४ ॥</s-l></s-lg><s-lg><s-l>कोटिको मानसः पूर्णः सहः पैलो हलीसकः ।</s-l><s-l>पिच्छिलः कोणपश्चक्रः कोणवेगः प्रकालनः ॥ ५ ॥</s-l></s-lg><s-lg><s-l>हिरण्यवाहः शरणः कक्षकः कालदन्तकः ।</s-l><s-l>एते वासुकिजा नागाः प्रविष्टा हव्यवाहनम् ॥ ६ ॥</s-l></s-lg><s-lg><s-l>तक्षकस्य कुले जातान्प्रवक्ष्यामि निबोध तान् ।</s-l><s-l>पुच्छण्डको मण्डलकः पिण्डभेत्ता रभेणकः ॥ ७ ॥</s-l></s-lg><s-lg><s-l>उच्छिखः सुरसो द्रङ्गो बलहेडो विरोहणः ।</s-l><s-l>शिलीशलकरो मूकः सुकुमारः प्रवेपनः ॥ ८ ॥</s-l></s-lg><s-lg><s-l>मुद्गरः शशरोमा च सुमना वेगवाहनः ।</s-l><s-l>एते तक्षकजा नागाः प्रविष्टा हव्यवाहनम् ॥ ९ ॥</s-l></s-lg><s-lg><s-l>पारावतः पारियात्रः पाण्डरो हरिणः कृशः ।</s-l><s-l>विहंगः शरभो मोदः प्रमोदः संहताङ्गदः ॥ १० ॥</s-l></s-lg><s-lg><s-l>ऐरावतकुलादेते प्रविष्टा हव्यवाहनम् ।</s-l><s-l>कौरव्यकुलजान्नागाञ्शृणु मे द्विजसत्तम ॥ ११ ॥</s-l></s-lg><s-lg><s-l>ऐण्डिलः कुण्डलो मुण्डो वेणिस्कन्धः कुमारकः ।</s-l><s-l>बाहुकः शृङ्गवेगश्च धूर्तकः पातपातरौ ॥ १२ ॥</s-l></s-lg><s-lg><s-l>धृतराष्ट्रकुले जाताञ्शृणु नागान्यथातथम् ।</s-l><s-l>कीर्त्यमानान्मया ब्रह्मन्वातवेगान्विषोल्बणान् ॥ १३ ॥</s-l></s-lg><s-lg><s-l>शङ्कुकर्णः पिङ्गलकः कुठारमुखमेचकौ ।</s-l><s-l>पूर्णाङ्गदः पूर्णमुखः प्रहसः शकुनिर्हरिः ॥ १४ ॥</s-l></s-lg><s-lg><s-l>आमाहठः कोमठकः श्वसनो मानवो वटः ।</s-l><s-l>भैरवो मुण्डवेदाङ्गः पिशङ्गश्चोद्रपारगः ॥ १५ ॥</s-l></s-lg><s-lg><s-l>ऋषभो वेगवान्नाम पिण्डारकमहाहनू ।</s-l><s-l>रक्ताङ्गः सर्वसारङ्गः समृद्धः पाटराक्षसौ ॥ १६ ॥</s-l></s-lg><s-lg><s-l>वराहको वारणकः सुमित्रश्चित्रवेदिकः ।</s-l><s-l>पराशरस्तरुणको मणिस्कन्धस्तथारुणिः ॥ १७ ॥</s-l></s-lg><s-lg><s-l>इति नागा मया ब्रह्मन्कीर्तिताः कीर्तिवर्धनाः ।</s-l><s-l>प्राधान्येन बहुत्वात्तु न सर्वे परिकीर्तिताः ॥ १८ ॥</s-l></s-lg><s-lg><s-l>एतेषां पुत्रपौत्रास्तु प्रसवस्य च संततिः ।</s-l><s-l>न शक्याः परिसंख्यातुं ये दीप्तं पावकं गताः ॥ १९ ॥</s-l></s-lg><s-lg><s-l>सप्तशीर्षा द्विशीर्षाश्च पञ्चशीर्षास्तथापरे ।</s-l><s-l>कालानलविषा घोरा हुताः शतसहस्रशः ॥ २० ॥</s-l></s-lg><s-lg><s-l>महाकाया महावीर्याः शैलशृङ्गसमुच्छ्रयाः ।</s-l><s-l>योजनायामविस्तारा द्वियोजनसमायताः ॥ २१ ॥</s-l></s-lg><s-lg><s-l>कामरूपाः कामगमा दीप्तानलविषोल्बणाः ।</s-l><s-l>दग्धास्तत्र महासत्रे ब्रह्मदण्डनिपीडिताः ॥ २२ ॥</s-l></s-lg>