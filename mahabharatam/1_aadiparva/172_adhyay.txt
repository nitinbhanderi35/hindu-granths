<s-lg><s-l> गन्धर्व उवाच ।</s-l><s-l>एवमुक्तः स विप्रर्षिर्वसिष्ठेन महात्मना ।</s-l><s-l>न्ययच्छदात्मनः कोपं सर्वलोकपराभवात् ॥ १ ॥</s-l></s-lg><s-lg><s-l>ईजे च स महातेजाः सर्ववेदविदां वरः ।</s-l><s-l>ऋषी राक्षससत्रेण शाक्तेयोऽथ पराशरः ॥ २ ॥</s-l></s-lg><s-lg><s-l>ततो वृद्धांश्च बालांश्च राक्षसान्स महामुनिः ।</s-l><s-l>ददाह वितते यज्ञे शक्तेर्वधमनुस्मरन् ॥ ३ ॥</s-l></s-lg><s-lg><s-l>न हि तं वारयामास वसिष्ठो रक्षसां वधात् ।</s-l><s-l>द्वितीयामस्य मा भाङ्क्षं प्रतिज्ञामिति निश्चयात् ॥ ४ ॥</s-l></s-lg><s-lg><s-l>त्रयाणां पावकानां स सत्रे तस्मिन्महामुनिः ।</s-l><s-l>आसीत्पुरस्ताद्दीप्तानां चतुर्थ इव पावकः ॥ ५ ॥</s-l></s-lg><s-lg><s-l>तेन यज्ञेन शुभ्रेण हूयमानेन युक्तितः ।</s-l><s-l>तद्विदीपितमाकाशं सूर्येणेव घनात्यये ॥ ६ ॥</s-l></s-lg><s-lg><s-l>तं वसिष्ठादयः सर्वे मुनयस्तत्र मेनिरे ।</s-l><s-l>तेजसा दिवि दीप्यन्तं द्वितीयमिव भास्करम् ॥ ७ ॥</s-l></s-lg><s-lg><s-l>ततः परमदुष्प्रापमन्यैरृषिरुदारधीः ।</s-l><s-l>समापिपयिषुः सत्रं तमत्रिः समुपागमत् ॥ ८ ॥</s-l></s-lg><s-lg><s-l>तथा पुलस्त्यः पुलहः क्रतुश्चैव महाक्रतुम् ।</s-l><s-l>उपाजग्मुरमित्रघ्न रक्षसां जीवितेप्सया ॥ ९ ॥</s-l></s-lg><s-lg><s-l>पुलस्त्यस्तु वधात्तेषां रक्षसां भरतर्षभ ।</s-l><s-l>उवाचेदं वचः पार्थ पराशरमरिंदमम् ॥ १० ॥</s-l></s-lg><s-lg><s-l>कच्चित्तातापविघ्नं ते कच्चिन्नन्दसि पुत्रक ।</s-l><s-l>अजानतामदोषाणां सर्वेषां रक्षसां वधात् ॥ ११ ॥</s-l></s-lg><s-lg><s-l>प्रजोच्छेदमिमं मह्यं सर्वं सोमपसत्तम ।</s-l><s-l>अधर्मिष्ठं वरिष्ठः सन्कुरुषे त्वं पराशर ।</s-l><s-l>राजा कल्माषपादश्च दिवमारोढुमिच्छति ॥ १२ ॥</s-l></s-lg><s-lg><s-l>ये च शक्त्यवराः पुत्रा वसिष्ठस्य महामुनेः ।</s-l><s-l>ते च सर्वे मुदा युक्ता मोदन्ते सहिताः सुरैः ।</s-l><s-l>सर्वमेतद्वसिष्ठस्य विदितं वै महामुने ॥ १३ ॥</s-l></s-lg><s-lg><s-l>रक्षसां च समुच्छेद एष तात तपस्विनाम् ।</s-l><s-l>निमित्तभूतस्त्वं चात्र क्रतौ वासिष्ठनन्दन ।</s-l><s-l>स सत्रं मुञ्च भद्रं ते समाप्तमिदमस्तु ते ॥ १४ ॥</s-l></s-lg><s-lg><s-l>एवमुक्तः पुलस्त्येन वसिष्ठेन च धीमता ।</s-l><s-l>तदा समापयामास सत्रं शाक्तिः पराशरः ॥ १५ ॥</s-l></s-lg><s-lg><s-l>सर्वराक्षससत्राय संभृतं पावकं मुनिः ।</s-l><s-l>उत्तरे हिमवत्पार्श्वे उत्ससर्ज महावने ॥ १६ ॥</s-l></s-lg><s-lg><s-l>स तत्राद्यापि रक्षांसि वृक्षानश्मान एव च ।</s-l><s-l>भक्षयन्दृश्यते वह्निः सदा पर्वणि पर्वणि ॥ १७ ॥</s-l></s-lg>