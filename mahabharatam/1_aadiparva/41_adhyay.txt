<s-lg><s-l> सूत उवाच ।</s-l><s-l>एतस्मिन्नेव काले तु जरत्कारुर्महातपाः ।</s-l><s-l>चचार पृथिवीं कृत्स्नां यत्रसायंगृहो मुनिः ॥ १ ॥</s-l></s-lg><s-lg><s-l>चरन्दीक्षां महातेजा दुश्चरामकृतात्मभिः ।</s-l><s-l>तीर्थेष्वाप्लवनं कुर्वन्पुण्येषु विचचार ह ॥ २ ॥</s-l></s-lg><s-lg><s-l>वायुभक्षो निराहारः शुष्यन्नहरहर्मुनिः ।</s-l><s-l>स ददर्श पितॄन्गर्ते लम्बमानानधोमुखान् ॥ ३ ॥</s-l></s-lg><s-lg><s-l>एकतन्त्ववशिष्टं वै वीरणस्तम्बमाश्रितान् ।</s-l><s-l>तं च तन्तुं शनैराखुमाददानं बिलाश्रयम् ॥ ४ ॥</s-l></s-lg><s-lg><s-l>निराहारान्कृशान्दीनान्गर्तेऽऽर्तांस्त्राणमिच्छतः ।</s-l><s-l>उपसृत्य स तान्दीनान्दीनरूपोऽभ्यभाषत ॥ ५ ॥</s-l></s-lg><s-lg><s-l>के भवन्तोऽवलम्बन्ते वीरणस्तम्बमाश्रिताः ।</s-l><s-l>दुर्बलं खादितैर्मूलैराखुना बिलवासिना ॥ ६ ॥</s-l></s-lg><s-lg><s-l>वीरणस्तम्बके मूलं यदप्येकमिह स्थितम् ।</s-l><s-l>तदप्ययं शनैराखुरादत्ते दशनैः शितैः ॥ ७ ॥</s-l></s-lg><s-lg><s-l>छेत्स्यतेऽल्पावशिष्टत्वादेतदप्यचिरादिव ।</s-l><s-l>ततः स्थ पतितारोऽत्र गर्ते अस्मिन्नधोमुखाः ॥ ८ ॥</s-l></s-lg><s-lg><s-l>ततो मे दुःखमुत्पन्नं दृष्ट्वा युष्मानधोमुखान् ।</s-l><s-l>कृच्छ्रामापदमापन्नान्प्रियं किं करवाणि वः ॥ ९ ॥</s-l></s-lg><s-lg><s-l>तपसोऽस्य चतुर्थेन तृतीयेनापि वा पुनः ।</s-l><s-l>अर्धेन वापि निस्तर्तुमापदं ब्रूत माचिरम् ॥ १० ॥</s-l></s-lg><s-lg><s-l>अथ वापि समग्रेण तरन्तु तपसा मम ।</s-l><s-l>भवन्तः सर्व एवास्मात्काममेवं विधीयताम् ॥ ११ ॥</s-l></s-lg><s-lg><s-l> पितर ऊचुः ।</s-l><s-l>ऋद्धो भवान्ब्रह्मचारी यो नस्त्रातुमिहेच्छति ।</s-l><s-l>न तु विप्राग्र्य तपसा शक्यमेतद्व्यपोहितुम् ॥ १२ ॥</s-l></s-lg><s-lg><s-l>अस्ति नस्तात तपसः फलं प्रवदतां वर ।</s-l><s-l>संतानप्रक्षयाद्ब्रह्मन्पतामो निरयेऽशुचौ ॥ १३ ॥</s-l></s-lg><s-lg><s-l>लम्बतामिह नस्तात न ज्ञानं प्रतिभाति वै ।</s-l><s-l>येन त्वां नाभिजानीमो लोके विख्यातपौरुषम् ॥ १४ ॥</s-l></s-lg><s-lg><s-l>ऋद्धो भवान्महाभागो यो नः शोच्यान्सुदुःखितान् ।</s-l><s-l>शोचस्युपेत्य कारुण्याच्छृणु ये वै वयं द्विज ॥ १५ ॥</s-l></s-lg><s-lg><s-l>यायावरा नाम वयमृषयः संशितव्रताः ।</s-l><s-l>लोकात्पुण्यादिह भ्रष्टाः संतानप्रक्षयाद्विभो ॥ १६ ॥</s-l></s-lg><s-lg><s-l>प्रनष्टं नस्तपः पुण्यं न हि नस्तन्तुरस्ति वै ।</s-l><s-l>अस्ति त्वेकोऽद्य नस्तन्तुः सोऽपि नास्ति यथा तथा ॥ १७ ॥</s-l></s-lg><s-lg><s-l>मन्दभाग्योऽल्पभाग्यानां बन्धुः स किल नः कुले ।</s-l><s-l>जरत्कारुरिति ख्यातो वेदवेदाङ्गपारगः ।</s-l><s-l>नियतात्मा महात्मा च सुव्रतः सुमहातपाः ॥ १८ ॥</s-l></s-lg><s-lg><s-l>तेन स्म तपसो लोभात्कृच्छ्रमापादिता वयम् ।</s-l><s-l>न तस्य भार्या पुत्रो वा बान्धवो वास्ति कश्चन ॥ १९ ॥</s-l></s-lg><s-lg><s-l>तस्माल्लम्बामहे गर्ते नष्टसंज्ञा ह्यनाथवत् ।</s-l><s-l>स वक्तव्यस्त्वया दृष्ट्वा अस्माकं नाथवत्तया ॥ २० ॥</s-l></s-lg><s-lg><s-l>पितरस्तेऽवलम्बन्ते गर्ते दीना अधोमुखाः ।</s-l><s-l>साधु दारान्कुरुष्वेति प्रजायस्वेति चाभिभो ।</s-l><s-l>कुलतन्तुर्हि नः शिष्टस्त्वमेवैकस्तपोधन ॥ २१ ॥</s-l></s-lg><s-lg><s-l>यं तु पश्यसि नो ब्रह्मन्वीरणस्तम्बमाश्रितान् ।</s-l><s-l>एषोऽस्माकं कुलस्तम्ब आसीत्स्वकुलवर्धनः ॥ २२ ॥</s-l></s-lg><s-lg><s-l>यानि पश्यसि वै ब्रह्मन्मूलानीहास्य वीरुधः ।</s-l><s-l>एते नस्तन्तवस्तात कालेन परिभक्षिताः ॥ २३ ॥</s-l></s-lg><s-lg><s-l>यत्त्वेतत्पश्यसि ब्रह्मन्मूलमस्यार्धभक्षितम् ।</s-l><s-l>तत्र लम्बामहे सर्वे सोऽप्येकस्तप आस्थितः ॥ २४ ॥</s-l></s-lg><s-lg><s-l>यमाखुं पश्यसि ब्रह्मन्काल एष महाबलः ।</s-l><s-l>स तं तपोरतं मन्दं शनैः क्षपयते तुदन् ।</s-l><s-l>जरत्कारुं तपोलुब्धं मन्दात्मानमचेतसम् ॥ २५ ॥</s-l></s-lg><s-lg><s-l>न हि नस्तत्तपस्तस्य तारयिष्यति सत्तम ।</s-l><s-l>छिन्नमूलान्परिभ्रष्टान्कालोपहतचेतसः ।</s-l><s-l>नरकप्रतिष्ठान्पश्यास्मान्यथा दुष्कृतिनस्तथा ॥ २६ ॥</s-l></s-lg><s-lg><s-l>अस्मासु पतितेष्वत्र सह पूर्वैः पितामहैः ।</s-l><s-l>छिन्नः कालेन सोऽप्यत्र गन्ता वै नरकं ततः ॥ २७ ॥</s-l></s-lg><s-lg><s-l>तपो वाप्यथ वा यज्ञो यच्चान्यत्पावनं महत् ।</s-l><s-l>तत्सर्वं न समं तात संतत्येति सतां मतम् ॥ २८ ॥</s-l></s-lg><s-lg><s-l>स तात दृष्ट्वा ब्रूयास्त्वं जरत्कारुं तपस्विनम् ।</s-l><s-l>यथादृष्टमिदं चास्मै त्वयाख्येयमशेषतः ॥ २९ ॥</s-l></s-lg><s-lg><s-l>यथा दारान्प्रकुर्यात्स पुत्रांश्चोत्पादयेद्यथा ।</s-l><s-l>तथा ब्रह्मंस्त्वया वाच्यः सोऽस्माकं नाथवत्तया ॥ ३० ॥</s-l></s-lg>