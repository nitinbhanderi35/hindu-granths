<s-lg><s-l> रुरुरुवाच ।</s-l><s-l>कथं हिंसितवान्सर्पान्क्षत्रियो जनमेजयः ।</s-l><s-l>सर्पा वा हिंसितास्तात किमर्थं द्विजसत्तम ॥ १ ॥</s-l></s-lg><s-lg><s-l>किमर्थं मोक्षिताश्चैव पन्नगास्तेन शंस मे ।</s-l><s-l>आस्तीकेन तदाचक्ष्व श्रोतुमिच्छाम्यशेषतः ॥ २ ॥</s-l></s-lg><s-lg><s-l> ऋषिरुवाच ।</s-l><s-l>श्रोष्यसि त्वं रुरो सर्वमास्तीकचरितं महत् ।</s-l><s-l>ब्राह्मणानां कथयतामित्युक्त्वान्तरधीयत ॥ ३ ॥</s-l></s-lg><s-lg><s-l> सूत उवाच ।</s-l><s-l>रुरुश्चापि वनं सर्वं पर्यधावत्समन्ततः ।</s-l><s-l>तमृषिं द्रष्टुमन्विच्छन्संश्रान्तो न्यपतद्भुवि ॥ ४ ॥</s-l></s-lg><s-lg><s-l>लब्धसंज्ञो रुरुश्चायात्तच्चाचख्यौ पितुस्तदा ।</s-l><s-l>पिता चास्य तदाख्यानं पृष्टः सर्वं न्यवेदयत् ॥ ५ ॥</s-l></s-lg>