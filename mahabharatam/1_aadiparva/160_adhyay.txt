<s-lg><s-l> अर्जुन उवाच ।</s-l><s-l>तापत्य इति यद्वाक्यमुक्तवानसि मामिह ।</s-l><s-l>तदहं ज्ञातुमिच्छामि तापत्यार्थविनिश्चयम् ॥ १ ॥</s-l></s-lg><s-lg><s-l>तपती नाम का चैषा तापत्या यत्कृते वयम् ।</s-l><s-l>कौन्तेया हि वयं साधो तत्त्वमिच्छामि वेदितुम् ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः स गन्धर्वः कुन्तीपुत्रं धनंजयम् ।</s-l><s-l>विश्रुतां त्रिषु लोकेषु श्रावयामास वै कथाम् ॥ ३ ॥</s-l></s-lg><s-lg><s-l> गन्धर्व उवाच ।</s-l><s-l>हन्त ते कथयिष्यामि कथामेतां मनोरमाम् ।</s-l><s-l>यथावदखिलां पार्थ धर्म्यां धर्मभृतां वर ॥ ४ ॥</s-l></s-lg><s-lg><s-l>उक्तवानस्मि येन त्वां तापत्य इति यद्वचः ।</s-l><s-l>तत्तेऽहं कथयिष्यामि शृणुष्वैकमना मम ॥ ५ ॥</s-l></s-lg><s-lg><s-l>य एष दिवि धिष्ण्येन नाकं व्याप्नोति तेजसा ।</s-l><s-l>एतस्य तपती नाम बभूवासदृशी सुता ॥ ६ ॥</s-l></s-lg><s-lg><s-l>विवस्वतो वै कौन्तेय सावित्र्यवरजा विभो ।</s-l><s-l>विश्रुता त्रिषु लोकेषु तपती तपसा युता ॥ ७ ॥</s-l></s-lg><s-lg><s-l>न देवी नासुरी चैव न यक्षी न च राक्षसी ।</s-l><s-l>नाप्सरा न च गन्धर्वी तथारूपेण काचन ॥ ८ ॥</s-l></s-lg><s-lg><s-l>सुविभक्तानवद्याङ्गी स्वसितायतलोचना ।</s-l><s-l>स्वाचारा चैव साध्वी च सुवेषा चैव भामिनी ॥ ९ ॥</s-l></s-lg><s-lg><s-l>न तस्याः सदृशं कंचित्त्रिषु लोकेषु भारत ।</s-l><s-l>भर्तारं सविता मेने रूपशीलकुलश्रुतैः ॥ १० ॥</s-l></s-lg><s-lg><s-l>संप्राप्तयौवनां पश्यन्देयां दुहितरं तु ताम् ।</s-l><s-l>नोपलेभे ततः शान्तिं संप्रदानं विचिन्तयन् ॥ ११ ॥</s-l></s-lg><s-lg><s-l>अर्थर्क्षपुत्रः कौन्तेय कुरूणामृषभो बली ।</s-l><s-l>सूर्यमाराधयामास नृपः संवरणः सदा ॥ १२ ॥</s-l></s-lg><s-lg><s-l>अर्घ्यमाल्योपहारैश्च शश्वच्च नृपतिर्यतः ।</s-l><s-l>नियमैरुपवासैश्च तपोभिर्विविधैरपि ॥ १३ ॥</s-l></s-lg><s-lg><s-l>शुश्रूषुरनहंवादी शुचिः पौरवनन्दनः ।</s-l><s-l>अंशुमन्तं समुद्यन्तं पूजयामास भक्तिमान् ॥ १४ ॥</s-l></s-lg><s-lg><s-l>ततः कृतज्ञं धर्मज्ञं रूपेणासदृशं भुवि ।</s-l><s-l>तपत्याः सदृशं मेने सूर्यः संवरणं पतिम् ॥ १५ ॥</s-l></s-lg><s-lg><s-l>दातुमैच्छत्ततः कन्यां तस्मै संवरणाय ताम् ।</s-l><s-l>नृपोत्तमाय कौरव्य विश्रुताभिजनाय वै ॥ १६ ॥</s-l></s-lg><s-lg><s-l>यथा हि दिवि दीप्तांशुः प्रभासयति तेजसा ।</s-l><s-l>तथा भुवि महीपालो दीप्त्या संवरणोऽभवत् ॥ १७ ॥</s-l></s-lg><s-lg><s-l>यथार्चयन्ति चादित्यमुद्यन्तं ब्रह्मवादिनः ।</s-l><s-l>तथा संवरणं पार्थ ब्राह्मणावरजाः प्रजाः ॥ १८ ॥</s-l></s-lg><s-lg><s-l>स सोममति कान्तत्वादादित्यमति तेजसा ।</s-l><s-l>बभूव नृपतिः श्रीमान्सुहृदां दुर्हृदामपि ॥ १९ ॥</s-l></s-lg><s-lg><s-l>एवंगुणस्य नृपतेस्तथावृत्तस्य कौरव ।</s-l><s-l>तस्मै दातुं मनश्चक्रे तपतीं तपनः स्वयम् ॥ २० ॥</s-l></s-lg><s-lg><s-l>स कदाचिदथो राजा श्रीमानुरुयशा भुवि ।</s-l><s-l>चचार मृगयां पार्थ पर्वतोपवने किल ॥ २१ ॥</s-l></s-lg><s-lg><s-l>चरतो मृगयां तस्य क्षुत्पिपासाश्रमान्वितः ।</s-l><s-l>ममार राज्ञः कौन्तेय गिरावप्रतिमो हयः ॥ २२ ॥</s-l></s-lg><s-lg><s-l>स मृताश्वश्चरन्पार्थ पद्भ्यामेव गिरौ नृपः ।</s-l><s-l>ददर्शासदृशीं लोके कन्यामायतलोचनाम् ॥ २३ ॥</s-l></s-lg><s-lg><s-l>स एक एकामासाद्य कन्यां तामरिमर्दनः ।</s-l><s-l>तस्थौ नृपतिशार्दूलः पश्यन्नविचलेक्षणः ॥ २४ ॥</s-l></s-lg><s-lg><s-l>स हि तां तर्कयामास रूपतो नृपतिः श्रियम् ।</s-l><s-l>पुनः संतर्कयामास रवेर्भ्रष्टामिव प्रभाम् ॥ २५ ॥</s-l></s-lg><s-lg><s-l>गिरिप्रस्थे तु सा यस्मिन्स्थिता स्वसितलोचना ।</s-l><s-l>स सवृक्षक्षुपलतो हिरण्मय इवाभवत् ॥ २६ ॥</s-l></s-lg><s-lg><s-l>अवमेने च तां दृष्ट्वा सर्वप्राणभृतां वपुः ।</s-l><s-l>अवाप्तं चात्मनो मेने स राजा चक्षुषः फलम् ॥ २७ ॥</s-l></s-lg><s-lg><s-l>जन्मप्रभृति यत्किंचिद्दृष्टवान्स महीपतिः ।</s-l><s-l>रूपं न सदृशं तस्यास्तर्कयामास किंचन ॥ २८ ॥</s-l></s-lg><s-lg><s-l>तया बद्धमनश्चक्षुः पाशैर्गुणमयैस्तदा ।</s-l><s-l>न चचाल ततो देशाद्बुबुधे न च किंचन ॥ २९ ॥</s-l></s-lg><s-lg><s-l>अस्या नूनं विशालाक्ष्याः सदेवासुरमानुषम् ।</s-l><s-l>लोकं निर्मथ्य धात्रेदं रूपमाविष्कृतं कृतम् ॥ ३० ॥</s-l></s-lg><s-lg><s-l>एवं स तर्कयामास रूपद्रविणसंपदा ।</s-l><s-l>कन्यामसदृशीं लोके नृपः संवरणस्तदा ॥ ३१ ॥</s-l></s-lg><s-lg><s-l>तां च दृष्ट्वैव कल्याणीं कल्याणाभिजनो नृपः ।</s-l><s-l>जगाम मनसा चिन्तां काममार्गणपीडितः ॥ ३२ ॥</s-l></s-lg><s-lg><s-l>दह्यमानः स तीव्रेण नृपतिर्मन्मथाग्निना ।</s-l><s-l>अप्रगल्भां प्रगल्भः स तामुवाच यशस्विनीम् ॥ ३३ ॥</s-l></s-lg><s-lg><s-l>कासि कस्यासि रम्भोरु किमर्थं चेह तिष्ठसि ।</s-l><s-l>कथं च निर्जनेऽरण्ये चरस्येका शुचिस्मिते ॥ ३४ ॥</s-l></s-lg><s-lg><s-l>त्वं हि सर्वानवद्याङ्गी सर्वाभरणभूषिता ।</s-l><s-l>विभूषणमिवैतेषां भूषणानामभीप्सितम् ॥ ३५ ॥</s-l></s-lg><s-lg><s-l>न देवीं नासुरीं चैव न यक्षीं न च राक्षसीम् ।</s-l><s-l>न च भोगवतीं मन्ये न गन्धर्वीं न मानुषीम् ॥ ३६ ॥</s-l></s-lg><s-lg><s-l>या हि दृष्टा मया काश्चिच्छ्रुता वापि वराङ्गनाः ।</s-l><s-l>न तासां सदृशीं मन्ये त्वामहं मत्तकाशिनि ॥ ३७ ॥</s-l></s-lg><s-lg><s-l>एवं तां स महीपालो बभाषे न तु सा तदा ।</s-l><s-l>कामार्तं निर्जनेऽरण्ये प्रत्यभाषत किंचन ॥ ३८ ॥</s-l></s-lg><s-lg><s-l>ततो लालप्यमानस्य पार्थिवस्यायतेक्षणा ।</s-l><s-l>सौदामिनीव साभ्रेषु तत्रैवान्तरधीयत ॥ ३९ ॥</s-l></s-lg><s-lg><s-l>तामन्विच्छन्स नृपतिः परिचक्राम तत्तदा ।</s-l><s-l>वनं वनजपत्राक्षीं भ्रमन्नुन्मत्तवत्तदा ॥ ४० ॥</s-l></s-lg><s-lg><s-l>अपश्यमानः स तु तां बहु तत्र विलप्य च ।</s-l><s-l>निश्चेष्टः कौरवश्रेष्ठो मुहूर्तं स व्यतिष्ठत ॥ ४१ ॥</s-l></s-lg>