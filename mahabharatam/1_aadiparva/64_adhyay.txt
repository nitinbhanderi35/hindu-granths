<s-lg><s-l> वैशंपायन उवाच ।</s-l><s-l>ततो मृगसहस्राणि हत्वा विपुलवाहनः ।</s-l><s-l>राजा मृगप्रसङ्गेन वनमन्यद्विवेश ह ॥ १ ॥</s-l></s-lg><s-lg><s-l>एक एवोत्तमबलः क्षुत्पिपासासमन्वितः ।</s-l><s-l>स वनस्यान्तमासाद्य महदीरिणमासदत् ॥ २ ॥</s-l></s-lg><s-lg><s-l>तच्चाप्यतीत्य नृपतिरुत्तमाश्रमसंयुतम् ।</s-l><s-l>मनःप्रह्लादजननं दृष्टिकान्तमतीव च ।</s-l><s-l>शीतमारुतसंयुक्तं जगामान्यन्महद्वनम् ॥ ३ ॥</s-l></s-lg><s-lg><s-l>पुष्पितैः पादपैः कीर्णमतीव सुखशाद्वलम् ।</s-l><s-l>विपुलं मधुरारावैर्नादितं विहगैस्तथा ॥ ४ ॥</s-l></s-lg><s-lg><s-l>प्रवृद्धविटपैर्वृक्षैः सुखच्छायैः समावृतम् ।</s-l><s-l>षट्पदाघूर्णितलतं लक्ष्म्या परमया युतम् ॥ ५ ॥</s-l></s-lg><s-lg><s-l>नापुष्पः पादपः कश्चिन्नाफलो नापि कण्टकी ।</s-l><s-l>षट्पदैर्वाप्यनाकीर्णस्तस्मिन्वै काननेऽभवत् ॥ ६ ॥</s-l></s-lg><s-lg><s-l>विहगैर्नादितं पुष्पैरलंकृतमतीव च ।</s-l><s-l>सर्वर्तुकुसुमैर्वृक्षैरतीव सुखशाद्वलम् ।</s-l><s-l>मनोरमं महेष्वासो विवेश वनमुत्तमम् ॥ ७ ॥</s-l></s-lg><s-lg><s-l>मारुतागलितास्तत्र द्रुमाः कुसुमशालिनः ।</s-l><s-l>पुष्पवृष्टिं विचित्रां स्म व्यसृजंस्ते पुनः पुनः ॥ ८ ॥</s-l></s-lg><s-lg><s-l>दिवस्पृशोऽथ संघुष्टाः पक्षिभिर्मधुरस्वरैः ।</s-l><s-l>विरेजुः पादपास्तत्र विचित्रकुसुमाम्बराः ॥ ९ ॥</s-l></s-lg><s-lg><s-l>तेषां तत्र प्रवालेषु पुष्पभारावनामिषु ।</s-l><s-l>रुवन्ति रावं विहगाः षट्पदैः सहिता मृदु ॥ १० ॥</s-l></s-lg><s-lg><s-l>तत्र प्रदेशांश्च बहून्कुसुमोत्करमण्डितान् ।</s-l><s-l>लतागृहपरिक्षिप्तान्मनसः प्रीतिवर्धनान् ।</s-l><s-l>संपश्यन्स महातेजा बभूव मुदितस्तदा ॥ ११ ॥</s-l></s-lg><s-lg><s-l>परस्पराश्लिष्टशाखैः पादपैः कुसुमाचितैः ।</s-l><s-l>अशोभत वनं तत्तैर्महेन्द्रध्वजसंनिभैः ॥ १२ ॥</s-l></s-lg><s-lg><s-l>सुखशीतः सुगन्धी च पुष्परेणुवहोऽनिलः ।</s-l><s-l>परिक्रामन्वने वृक्षानुपैतीव रिरंसया ॥ १३ ॥</s-l></s-lg><s-lg><s-l>एवंगुणसमायुक्तं ददर्श स वनं नृपः ।</s-l><s-l>नदीकच्छोद्भवं कान्तमुच्छ्रितध्वजसंनिभम् ॥ १४ ॥</s-l></s-lg><s-lg><s-l>प्रेक्षमाणो वनं तत्तु सुप्रहृष्टविहंगमम् ।</s-l><s-l>आश्रमप्रवरं रम्यं ददर्श च मनोरमम् ॥ १५ ॥</s-l></s-lg><s-lg><s-l>नानावृक्षसमाकीर्णं संप्रज्वलितपावकम् ।</s-l><s-l>यतिभिर्वालखिल्यैश्च वृतं मुनिगणान्वितम् ॥ १६ ॥</s-l></s-lg><s-lg><s-l>अग्न्यागारैश्च बहुभिः पुष्पसंस्तरसंस्तृतम् ।</s-l><s-l>महाकच्छैर्बृहद्भिश्च विभ्राजितमतीव च ॥ १७ ॥</s-l></s-lg><s-lg><s-l>मालिनीमभितो राजन्नदीं पुण्यां सुखोदकाम् ।</s-l><s-l>नैकपक्षिगणाकीर्णां तपोवनमनोरमाम् ।</s-l><s-l>तत्र व्यालमृगान्सौम्यान्पश्यन्प्रीतिमवाप सः ॥ १८ ॥</s-l></s-lg><s-lg><s-l>तं चाप्यतिरथः श्रीमानाश्रमं प्रत्यपद्यत ।</s-l><s-l>देवलोकप्रतीकाशं सर्वतः सुमनोहरम् ॥ १९ ॥</s-l></s-lg><s-lg><s-l>नदीमाश्रमसंश्लिष्टां पुण्यतोयां ददर्श सः ।</s-l><s-l>सर्वप्राणभृतां तत्र जननीमिव विष्ठिताम् ॥ २० ॥</s-l></s-lg><s-lg><s-l>सचक्रवाकपुलिनां पुष्पफेनप्रवाहिनीम् ।</s-l><s-l>सकिंनरगणावासां वानरर्क्षनिषेविताम् ॥ २१ ॥</s-l></s-lg><s-lg><s-l>पुण्यस्वाध्यायसंघुष्टां पुलिनैरुपशोभिताम् ।</s-l><s-l>मत्तवारणशार्दूलभुजगेन्द्रनिषेविताम् ॥ २२ ॥</s-l></s-lg><s-lg><s-l>नदीमाश्रमसंबद्धां दृष्ट्वाश्रमपदं तथा ।</s-l><s-l>चकाराभिप्रवेशाय मतिं स नृपतिस्तदा ॥ २३ ॥</s-l></s-lg><s-lg><s-l>अलंकृतं द्वीपवत्या मालिन्या रम्यतीरया ।</s-l><s-l>नरनारायणस्थानं गङ्गयेवोपशोभितम् ।</s-l><s-l>मत्तबर्हिणसंघुष्टं प्रविवेश महद्वनम् ॥ २४ ॥</s-l></s-lg><s-lg><s-l>तत्स चैत्ररथप्रख्यं समुपेत्य नरेश्वरः ।</s-l><s-l>अतीव गुणसंपन्नमनिर्देश्यं च वर्चसा ।</s-l><s-l>महर्षिं काश्यपं द्रष्टुमथ कण्वं तपोधनम् ॥ २५ ॥</s-l></s-lg><s-lg><s-l>रथिनीमश्वसंबाधां पदातिगणसंकुलाम् ।</s-l><s-l>अवस्थाप्य वनद्वारि सेनामिदमुवाच सः ॥ २६ ॥</s-l></s-lg><s-lg><s-l>मुनिं विरजसं द्रष्टुं गमिष्यामि तपोधनम् ।</s-l><s-l>काश्यपं स्थीयतामत्र यावदागमनं मम ॥ २७ ॥</s-l></s-lg><s-lg><s-l>तद्वनं नन्दनप्रख्यमासाद्य मनुजेश्वरः ।</s-l><s-l>क्षुत्पिपासे जहौ राजा हर्षं चावाप पुष्कलम् ॥ २८ ॥</s-l></s-lg><s-lg><s-l>सामात्यो राजलिङ्गानि सोऽपनीय नराधिपः ।</s-l><s-l>पुरोहितसहायश्च जगामाश्रममुत्तमम् ।</s-l><s-l>दिदृक्षुस्तत्र तमृषिं तपोराशिमथाव्ययम् ॥ २९ ॥</s-l></s-lg><s-lg><s-l>ब्रह्मलोकप्रतीकाशमाश्रमं सोऽभिवीक्ष्य च ।</s-l><s-l>षट्पदोद्गीतसंघुष्टं नानाद्विजगणायुतम् ॥ ३० ॥</s-l></s-lg><s-lg><s-l>ऋचो बह्वृचमुख्यैश्च प्रेर्यमाणाः पदक्रमैः ।</s-l><s-l>शुश्राव मनुजव्याघ्रो विततेष्विह कर्मसु ॥ ३१ ॥</s-l></s-lg><s-lg><s-l>यज्ञविद्याङ्गविद्भिश्च क्रमद्भिश्च क्रमानपि ।</s-l><s-l>अमितात्मभिः सुनियतैः शुशुभे स तदाश्रमः ॥ ३२ ॥</s-l></s-lg><s-lg><s-l>अथर्ववेदप्रवराः पूगयाज्ञिक संमताः ।</s-l><s-l>संहितामीरयन्ति स्म पदक्रमयुतां तु ते ॥ ३३ ॥</s-l></s-lg><s-lg><s-l>शब्दसंस्कारसंयुक्तं ब्रुवद्भिश्चापरैर्द्विजैः ।</s-l><s-l>नादितः स बभौ श्रीमान्ब्रह्मलोक इवाश्रमः ॥ ३४ ॥</s-l></s-lg><s-lg><s-l>यज्ञसंस्कारविद्भिश्च क्रमशिक्षा विशारदैः ।</s-l><s-l>न्यायतत्त्वार्थविज्ञानसंपन्नैर्वेदपारगैः ॥ ३५ ॥</s-l></s-lg><s-lg><s-l>नानावाक्यसमाहारसमवायविशारदैः ।</s-l><s-l>विशेषकार्यविद्भिश्च मोक्षधर्मपरायणैः ॥ ३६ ॥</s-l></s-lg><s-lg><s-l>स्थापनाक्षेपसिद्धान्तपरमार्थज्ञतां गतैः ।</s-l><s-l>लोकायतिकमुख्यैश्च समन्तादनुनादितम् ॥ ३७ ॥</s-l></s-lg><s-lg><s-l>तत्र तत्र च विप्रेन्द्रान्नियतान्संशितव्रतान् ।</s-l><s-l>जपहोमपरान्सिद्धान्ददर्श परवीरहा ॥ ३८ ॥</s-l></s-lg><s-lg><s-l>आसनानि विचित्राणि पुष्पवन्ति महीपतिः ।</s-l><s-l>प्रयत्नोपहितानि स्म दृष्ट्वा विस्मयमागमत् ॥ ३९ ॥</s-l></s-lg><s-lg><s-l>देवतायतनानां च पूजां प्रेक्ष्य कृतां द्विजैः ।</s-l><s-l>ब्रह्मलोकस्थमात्मानं मेने स नृपसत्तमः ॥ ४० ॥</s-l></s-lg><s-lg><s-l>स काश्यपतपोगुप्तमाश्रमप्रवरं शुभम् ।</s-l><s-l>नातृप्यत्प्रेक्षमाणो वै तपोधनगणैर्युतम् ॥ ४१ ॥</s-l></s-lg><s-lg><s-l>स काश्यपस्यायतनं महाव्रतैर्वृतं समन्तादृषिभिस्तपोधनैः ।</s-l><s-l>विवेश सामात्यपुरोहितोऽरिहा विविक्तमत्यर्थमनोहरं शिवम् ॥ ४२ ॥</s-l></s-lg>