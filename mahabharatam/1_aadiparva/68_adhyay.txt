<s-lg><s-l> वैशंपायन उवाच ।</s-l><s-l>प्रतिज्ञाय तु दुःषन्ते प्रतियाते शकुन्तला ।</s-l><s-l>गर्भं सुषाव वामोरुः कुमारममितौजसम् ॥ १ ॥</s-l></s-lg><s-lg><s-l>त्रिषु वर्षेषु पूर्णेषु दिप्तानलसमद्युतिम् ।</s-l><s-l>रूपौदार्यगुणोपेतं दौःषन्तिं जनमेजय ॥ २ ॥</s-l></s-lg><s-lg><s-l>जातकर्मादिसंस्कारं कण्वः पुण्यकृतां वरः ।</s-l><s-l>तस्याथ कारयामास वर्धमानस्य धीमतः ॥ ३ ॥</s-l></s-lg><s-lg><s-l>दन्तैः शुक्लैः शिखरिभिः सिंहसंहननो युवा ।</s-l><s-l>चक्राङ्कितकरः श्रीमान्महामूर्धा महाबलः ।</s-l><s-l>कुमारो देवगर्भाभः स तत्राशु व्यवर्धत ॥ ४ ॥</s-l></s-lg><s-lg><s-l>षड्वर्ष एव बालः स कण्वाश्रमपदं प्रति ।</s-l><s-l>व्याघ्रान्सिंहान्वराहांश्च गजांश्च महिषांस्तथा ॥ ५ ॥</s-l></s-lg><s-lg><s-l>बद्ध्वा वृक्षेषु बलवानाश्रमस्य समन्ततः ।</s-l><s-l>आरोहन्दमयंश्चैव क्रीडंश्च परिधावति ॥ ६ ॥</s-l></s-lg><s-lg><s-l>ततोऽस्य नाम चक्रुस्ते कण्वाश्रमनिवासिनः ।</s-l><s-l>अस्त्वयं सर्वदमनः सर्वं हि दमयत्ययम् ॥ ७ ॥</s-l></s-lg><s-lg><s-l>स सर्वदमनो नाम कुमारः समपद्यत ।</s-l><s-l>विक्रमेणौजसा चैव बलेन च समन्वितः ॥ ८ ॥</s-l></s-lg><s-lg><s-l>तं कुमारमृषिर्दृष्ट्वा कर्म चास्यातिमानुषम् ।</s-l><s-l>समयो यौवराज्यायेत्यब्रवीच्च शकुन्तलाम् ॥ ९ ॥</s-l></s-lg><s-lg><s-l>तस्य तद्बलमाज्ञाय कण्वः शिष्यानुवाच ह ।</s-l><s-l>शकुन्तलामिमां शीघ्रं सहपुत्रामितोऽऽश्रमात् ।</s-l><s-l>भर्त्रे प्रापयताद्यैव सर्वलक्षणपूजिताम् ॥ १० ॥</s-l></s-lg><s-lg><s-l>नारीणां चिरवासो हि बान्धवेषु न रोचते ।</s-l><s-l>कीर्तिचारित्रधर्मघ्नस्तस्मान्नयत माचिरम् ॥ ११ ॥</s-l></s-lg><s-lg><s-l>तथेत्युक्त्वा तु ते सर्वे प्रातिष्ठन्तामितौजसः ।</s-l><s-l>शकुन्तलां पुरस्कृत्य सपुत्रां गजसाह्वयम् ॥ १२ ॥</s-l></s-lg><s-lg><s-l>गृहीत्वामरगर्भाभं पुत्रं कमललोचनम् ।</s-l><s-l>आजगाम ततः शुभ्रा दुःषन्तविदिताद्वनात् ॥ १३ ॥</s-l></s-lg><s-lg><s-l>अभिसृत्य च राजानं विदिता सा प्रवेशिता ।</s-l><s-l>सह तेनैव पुत्रेण तरुणादित्यवर्चसा ॥ १४ ॥</s-l></s-lg><s-lg><s-l>पूजयित्वा यथान्यायमब्रवीत्तं शकुन्तला ।</s-l><s-l>अयं पुत्रस्त्वया राजन्यौवराज्येऽभिषिच्यताम् ॥ १५ ॥</s-l></s-lg><s-lg><s-l>त्वया ह्ययं सुतो राजन्मय्युत्पन्नः सुरोपमः ।</s-l><s-l>यथासमयमेतस्मिन्वर्तस्व पुरुषोत्तम ॥ १६ ॥</s-l></s-lg><s-lg><s-l>यथा समागमे पूर्वं कृतः स समयस्त्वया ।</s-l><s-l>तं स्मरस्व महाभाग कण्वाश्रमपदं प्रति ॥ १७ ॥</s-l></s-lg><s-lg><s-l>सोऽथ श्रुत्वैव तद्वाक्यं तस्या राजा स्मरन्नपि ।</s-l><s-l>अब्रवीन्न स्मरामीति कस्य त्वं दुष्टतापसि ॥ १८ ॥</s-l></s-lg><s-lg><s-l>धर्मकामार्थसंबन्धं न स्मरामि त्वया सह ।</s-l><s-l>गच्छ वा तिष्ठ वा कामं यद्वापीच्छसि तत्कुरु ॥ १९ ॥</s-l></s-lg><s-lg><s-l>सैवमुक्ता वरारोहा व्रीडितेव मनस्विनी ।</s-l><s-l>विसंज्ञेव च दुःखेन तस्थौ स्थाणुरिवाचला ॥ २० ॥</s-l></s-lg><s-lg><s-l>संरम्भामर्षताम्राक्षी स्फुरमाणोष्ठसंपुटा ।</s-l><s-l>कटाक्षैर्निर्दहन्तीव तिर्यग्राजानमैक्षत ॥ २१ ॥</s-l></s-lg><s-lg><s-l>आकारं गूहमाना च मन्युनाभिसमीरिता ।</s-l><s-l>तपसा संभृतं तेजो धारयामास वै तदा ॥ २२ ॥</s-l></s-lg><s-lg><s-l>सा मुहूर्तमिव ध्यात्वा दुःखामर्षसमन्विता ।</s-l><s-l>भर्तारमभिसंप्रेक्ष्य क्रुद्धा वचनमब्रवीत् ॥ २३ ॥</s-l></s-lg><s-lg><s-l>जानन्नपि महाराज कस्मादेवं प्रभाषसे ।</s-l><s-l>न जानामीति निःसङ्गं यथान्यः प्राकृतस्तथा ॥ २४ ॥</s-l></s-lg><s-lg><s-l>अत्र ते हृदयं वेद सत्यस्यैवानृतस्य च ।</s-l><s-l>कल्याण बत साक्षी त्वं मात्मानमवमन्यथाः ॥ २५ ॥</s-l></s-lg><s-lg><s-l>योऽन्यथा सन्तमात्मानमन्यथा प्रतिपद्यते ।</s-l><s-l>किं तेन न कृतं पापं चोरेणात्मापहारिणा ॥ २६ ॥</s-l></s-lg><s-lg><s-l>एकोऽहमस्मीति च मन्यसे त्वं न हृच्छयं वेत्सि मुनिं पुराणम् ।</s-l><s-l>यो वेदिता कर्मणः पापकस्य तस्यान्तिके त्वं वृजिनं करोषि ॥ २७ ॥</s-l></s-lg><s-lg><s-l>मन्यते पापकं कृत्वा न कश्चिद्वेत्ति मामिति ।</s-l><s-l>विदन्ति चैनं देवाश्च स्वश्चैवान्तरपूरुषः ॥ २८ ॥</s-l></s-lg><s-lg><s-l>आदित्यचन्द्रावनिलानलौ च द्यौर्भूमिरापो हृदयं यमश्च ।</s-l><s-l>अहश्च रात्रिश्च उभे च संध्ये धर्मश्च जानाति नरस्य वृत्तम् ॥ २९ ॥</s-l></s-lg><s-lg><s-l>यमो वैवस्वतस्तस्य निर्यातयति दुष्कृतम् ।</s-l><s-l>हृदि स्थितः कर्मसाक्षी क्षेत्रज्ञो यस्य तुष्यति ॥ ३० ॥</s-l></s-lg><s-lg><s-l>न तु तुष्यति यस्यैष पुरुषस्य दुरात्मनः ।</s-l><s-l>तं यमः पापकर्माणं निर्यातयति दुष्कृतम् ॥ ३१ ॥</s-l></s-lg><s-lg><s-l>अवमन्यात्मनात्मानमन्यथा प्रतिपद्यते ।</s-l><s-l>देवा न तस्य श्रेयांसो यस्यात्मापि न कारणम् ॥ ३२ ॥</s-l></s-lg><s-lg><s-l>स्वयं प्राप्तेति मामेवं मावमंस्थाः पतिव्रताम् ।</s-l><s-l>अर्घ्यार्हां नार्चयसि मां स्वयं भार्यामुपस्थिताम् ॥ ३३ ॥</s-l></s-lg><s-lg><s-l>किमर्थं मां प्राकृतवदुपप्रेक्षसि संसदि ।</s-l><s-l>न खल्वहमिदं शून्ये रौमि किं न शृणोषि मे ॥ ३४ ॥</s-l></s-lg><s-lg><s-l>यदि मे याचमानाया वचनं न करिष्यसि ।</s-l><s-l>दुःषन्त शतधा मूर्धा ततस्तेऽद्य फलिष्यति ॥ ३५ ॥</s-l></s-lg><s-lg><s-l>भार्यां पतिः संप्रविश्य स यस्माज्जायते पुनः ।</s-l><s-l>जायाया इति जायात्वं पुराणाः कवयो विदुः ॥ ३६ ॥</s-l></s-lg><s-lg><s-l>यदागमवतः पुंसस्तदपत्यं प्रजायते ।</s-l><s-l>तत्तारयति संतत्या पूर्वप्रेतान्पितामहान् ॥ ३७ ॥</s-l></s-lg><s-lg><s-l>पुन्नाम्नो नरकाद्यस्मात्पितरं त्रायते सुतः ।</s-l><s-l>तस्मात्पुत्र इति प्रोक्तः स्वयमेव स्वयम्भुवा ॥ ३८ ॥</s-l></s-lg><s-lg><s-l>सा भार्या या गृहे दक्षा सा भार्या या प्रजावती ।</s-l><s-l>सा भार्या या पतिप्राणा सा भार्या या पतिव्रता ॥ ३९ ॥</s-l></s-lg><s-lg><s-l>अर्धं भार्या मनुष्यस्य भार्या श्रेष्ठतमः सखा ।</s-l><s-l>भार्या मूलं त्रिवर्गस्य भार्या मित्रं मरिष्यतः ॥ ४० ॥</s-l></s-lg><s-lg><s-l>भार्यावन्तः क्रियावन्तः सभार्या गृहमेधिनः ।</s-l><s-l>भार्यावन्तः प्रमोदन्ते भार्यावन्तः श्रियान्विताः ॥ ४१ ॥</s-l></s-lg><s-lg><s-l>सखायः प्रविविक्तेषु भवन्त्येताः प्रियंवदाः ।</s-l><s-l>पितरो धर्मकार्येषु भवन्त्यार्तस्य मातरः ॥ ४२ ॥</s-l></s-lg><s-lg><s-l>कान्तारेष्वपि विश्रामो नरस्याध्वनिकस्य वै ।</s-l><s-l>यः सदारः स विश्वास्यस्तस्माद्दाराः परा गतिः ॥ ४३ ॥</s-l></s-lg><s-lg><s-l>संसरन्तमपि प्रेतं विषमेष्वेकपातिनम् ।</s-l><s-l>भार्यैवान्वेति भर्तारं सततं या पतिव्रता ॥ ४४ ॥</s-l></s-lg><s-lg><s-l>प्रथमं संस्थिता भार्या पतिं प्रेत्य प्रतीक्षते ।</s-l><s-l>पूर्वं मृतं च भर्तारं पश्चात्साध्व्यनुगच्छति ॥ ४५ ॥</s-l></s-lg><s-lg><s-l>एतस्मात्कारणाद्राजन्पाणिग्रहणमिष्यते ।</s-l><s-l>यदाप्नोति पतिर्भार्यामिह लोके परत्र च ॥ ४६ ॥</s-l></s-lg><s-lg><s-l>आत्मात्मनैव जनितः पुत्र इत्युच्यते बुधैः ।</s-l><s-l>तस्माद्भार्यां नरः पश्येन्मातृवत्पुत्रमातरम् ॥ ४७ ॥</s-l></s-lg><s-lg><s-l>भार्यायां जनितं पुत्रमादर्शे स्वमिवाननम् ।</s-l><s-l>ह्लादते जनिता प्रेष्क्य स्वर्गं प्राप्येव पुण्यकृत् ॥ ४८ ॥</s-l></s-lg><s-lg><s-l>दह्यमाना मनोदुःखैर्व्याधिभिश्चातुरा नराः ।</s-l><s-l>ह्लादन्ते स्वेषु दारेषु घर्मार्ताः सलिलेष्विव ॥ ४९ ॥</s-l></s-lg><s-lg><s-l>सुसंरब्धोऽपि रामाणां न ब्रूयादप्रियं बुधः ।</s-l><s-l>रतिं प्रीतिं च धर्मं च तास्वायत्तमवेक्ष्य च ॥ ५० ॥</s-l></s-lg><s-lg><s-l>आत्मनो जन्मनः क्षेत्रं पुण्यं रामाः सनातनम् ।</s-l><s-l>ऋषीणामपि का शक्तिः स्रष्टुं रामामृते प्रजाः ॥ ५१ ॥</s-l></s-lg><s-lg><s-l>परिपत्य यदा सूनुर्धरणीरेणुगुण्ठितः ।</s-l><s-l>पितुराश्लिष्यतेऽङ्गानि किमिवास्त्यधिकं ततः ॥ ५२ ॥</s-l></s-lg><s-lg><s-l>स त्वं स्वयमनुप्राप्तं साभिलाषमिमं सुतम् ।</s-l><s-l>प्रेक्षमाणं च काक्षेण किमर्थमवमन्यसे ॥ ५३ ॥</s-l></s-lg><s-lg><s-l>अण्डानि बिभ्रति स्वानि न भिन्दन्ति पिपीलिकाः ।</s-l><s-l>न भरेथाः कथं नु त्वं धर्मज्ञः सन्स्वमात्मजम् ॥ ५४ ॥</s-l></s-lg><s-lg><s-l>न वाससां न रामाणां नापां स्पर्शस्तथा सुखः ।</s-l><s-l>शिशोरालिङ्ग्यमानस्य स्पर्शः सूनोर्यथा सुखः ॥ ५५ ॥</s-l></s-lg><s-lg><s-l>ब्राह्मणो द्विपदां श्रेष्ठो गौर्वरिष्ठा चतुष्पदाम् ।</s-l><s-l>गुरुर्गरीयसां श्रेष्ठः पुत्रः स्पर्शवतां वरः ॥ ५६ ॥</s-l></s-lg><s-lg><s-l>स्पृशतु त्वां समाश्लिष्य पुत्रोऽयं प्रियदर्शनः ।</s-l><s-l>पुत्रस्पर्शात्सुखतरः स्पर्शो लोके न विद्यते ॥ ५७ ॥</s-l></s-lg><s-lg><s-l>त्रिषु वर्षेषु पूर्णेषु प्रजाताहमरिंदम ।</s-l><s-l>इमं कुमारं राजेन्द्र तव शोकप्रणाशनम् ॥ ५८ ॥</s-l></s-lg><s-lg><s-l>आहर्ता वाजिमेधस्य शतसंख्यस्य पौरव ।</s-l><s-l>इति वागन्तरिक्षे मां सूतकेऽभ्यवदत्पुरा ॥ ५९ ॥</s-l></s-lg><s-lg><s-l>ननु नामाङ्कमारोप्य स्नेहाद्ग्रामान्तरं गताः ।</s-l><s-l>मूर्ध्नि पुत्रानुपाघ्राय प्रतिनन्दन्ति मानवाः ॥ ६० ॥</s-l></s-lg><s-lg><s-l>वेदेष्वपि वदन्तीमं मन्त्रवादं द्विजातयः ।</s-l><s-l>जातकर्मणि पुत्राणां तवापि विदितं तथा ॥ ६१ ॥</s-l></s-lg><s-lg><s-l>अङ्गादङ्गात्संभवसि हृदयादभिजायसे ।</s-l><s-l>आत्मा वै पुत्रनामासि स जीव शरदः शतम् ॥ ६२ ॥</s-l></s-lg><s-lg><s-l>पोषो हि त्वदधीनो मे संतानमपि चाक्षयम् ।</s-l><s-l>तस्मात्त्वं जीव मे वत्स सुसुखी शरदां शतम् ॥ ६३ ॥</s-l></s-lg><s-lg><s-l>त्वदङ्गेभ्यः प्रसूतोऽयं पुरुषात्पुरुषोऽपरः ।</s-l><s-l>सरसीवामलेऽऽत्मानं द्वितीयं पश्य मे सुतम् ॥ ६४ ॥</s-l></s-lg><s-lg><s-l>यथा ह्याहवनीयोऽग्निर्गार्हपत्यात्प्रणीयते ।</s-l><s-l>तथा त्वत्तः प्रसूतोऽयं त्वमेकः सन्द्विधा कृतः ॥ ६५ ॥</s-l></s-lg><s-lg><s-l>मृगापकृष्टेन हि ते मृगयां परिधावता ।</s-l><s-l>अहमासादिता राजन्कुमारी पितुराश्रमे ॥ ६६ ॥</s-l></s-lg><s-lg><s-l>उर्वशी पूर्वचित्तिश्च सहजन्या च मेनका ।</s-l><s-l>विश्वाची च घृताची च षडेवाप्सरसां वराः ॥ ६७ ॥</s-l></s-lg><s-lg><s-l>तासां मां मेनका नाम ब्रह्मयोनिर्वराप्सराः ।</s-l><s-l>दिवः संप्राप्य जगतीं विश्वामित्रादजीजनत् ॥ ६८ ॥</s-l></s-lg><s-lg><s-l>सा मां हिमवतः पृष्ठे सुषुवे मेनकाप्सराः ।</s-l><s-l>अवकीर्य च मां याता परात्मजमिवासती ॥ ६९ ॥</s-l></s-lg><s-lg><s-l>किं नु कर्माशुभं पूर्वं कृतवत्यस्मि जन्मनि ।</s-l><s-l>यदहं बान्धवैस्त्यक्ता बाल्ये संप्रति च त्वया ॥ ७० ॥</s-l></s-lg><s-lg><s-l>कामं त्वया परित्यक्ता गमिष्याम्यहमाश्रमम् ।</s-l><s-l>इमं तु बालं संत्यक्तुं नार्हस्यात्मजमात्मना ॥ ७१ ॥</s-l></s-lg><s-lg><s-l> दुःषन्त उवाच ।</s-l><s-l>न पुत्रमभिजानामि त्वयि जातं शकुन्तले ।</s-l><s-l>असत्यवचना नार्यः कस्ते श्रद्धास्यते वचः ॥ ७२ ॥</s-l></s-lg><s-lg><s-l>मेनका निरनुक्रोशा बन्धकी जननी तव ।</s-l><s-l>यया हिमवतः पृष्ठे निर्माल्येव प्रवेरिता ॥ ७३ ॥</s-l></s-lg><s-lg><s-l>स चापि निरनुक्रोशः क्षत्रयोनिः पिता तव ।</s-l><s-l>विश्वामित्रो ब्राह्मणत्वे लुब्धः कामपरायणः ॥ ७४ ॥</s-l></s-lg><s-lg><s-l>मेनकाप्सरसां श्रेष्ठा महर्षीणां च ते पिता ।</s-l><s-l>तयोरपत्यं कस्मात्त्वं पुंश्चलीवाभिधास्यसि ॥ ७५ ॥</s-l></s-lg><s-lg><s-l>अश्रद्धेयमिदं वाक्यं कथयन्ती न लज्जसे ।</s-l><s-l>विशेषतो मत्सकाशे दुष्टतापसि गम्यताम् ॥ ७६ ॥</s-l></s-lg><s-lg><s-l>क्व महर्षिः सदैवोग्रः साप्सरा क्व च मेनका ।</s-l><s-l>क्व च त्वमेवं कृपणा तापसीवेषधारिणी ॥ ७७ ॥</s-l></s-lg><s-lg><s-l>अतिकायश्च पुत्रस्ते बालोऽपि बलवानयम् ।</s-l><s-l>कथमल्पेन कालेन शालस्कन्ध इवोद्गतः ॥ ७८ ॥</s-l></s-lg><s-lg><s-l>सुनिकृष्टा च योनिस्ते पुंश्चली प्रतिभासि मे ।</s-l><s-l>यदृच्छया कामरागाज्जाता मेनकया ह्यसि ॥ ७९ ॥</s-l></s-lg><s-lg><s-l>सर्वमेतत्परोक्षं मे यत्त्वं वदसि तापसि ।</s-l><s-l>नाहं त्वामभिजानामि यथेष्टं गम्यतां त्वया ॥ ८० ॥</s-l></s-lg>