<s-lg><s-l> शकुन्तलोवाच ।</s-l><s-l>राजन्सर्षपमात्राणि परच्छिद्राणि पश्यसि ।</s-l><s-l>आत्मनो बिल्वमात्राणि पश्यन्नपि न पश्यसि ॥ १ ॥</s-l></s-lg><s-lg><s-l>मेनका त्रिदशेष्वेव त्रिदशाश्चानु मेनकाम् ।</s-l><s-l>ममैवोद्रिच्यते जन्म दुःषन्त तव जन्मतः ॥ २ ॥</s-l></s-lg><s-lg><s-l>क्षितावटसि राजंस्त्वमन्तरिक्षे चराम्यहम् ।</s-l><s-l>आवयोरन्तरं पश्य मेरुसर्षपयोरिव ॥ ३ ॥</s-l></s-lg><s-lg><s-l>महेन्द्रस्य कुबेरस्य यमस्य वरुणस्य च ।</s-l><s-l>भवनान्यनुसंयामि प्रभावं पश्य मे नृप ॥ ४ ॥</s-l></s-lg><s-lg><s-l>सत्यश्चापि प्रवादोऽयं यं प्रवक्ष्यामि तेऽनघ ।</s-l><s-l>निदर्शनार्थं न द्वेषात्तच्छ्रुत्वा क्षन्तुमर्हसि ॥ ५ ॥</s-l></s-lg><s-lg><s-l>विरूपो यावदादर्शे नात्मनः पश्यते मुखम् ।</s-l><s-l>मन्यते तावदात्मानमन्येभ्यो रूपवत्तरम् ॥ ६ ॥</s-l></s-lg><s-lg><s-l>यदा तु मुखमादर्शे विकृतं सोऽभिवीक्षते ।</s-l><s-l>तदेतरं विजानाति आत्मानं नेतरं जनम् ॥ ७ ॥</s-l></s-lg><s-lg><s-l>अतीव रूपसंपन्नो न किंचिदवमन्यते ।</s-l><s-l>अतीव जल्पन्दुर्वाचो भवतीह विहेठकः ॥ ८ ॥</s-l></s-lg><s-lg><s-l>मूर्खो हि जल्पतां पुंसां श्रुत्वा वाचः शुभाशुभाः ।</s-l><s-l>अशुभं वाक्यमादत्ते पुरीषमिव सूकरः ॥ ९ ॥</s-l></s-lg><s-lg><s-l>प्राज्ञस्तु जल्पतां पुंसां श्रुत्वा वाचः शुभाशुभाः ।</s-l><s-l>गुणवद्वाक्यमादत्ते हंसः क्षीरमिवाम्भसः ॥ १० ॥</s-l></s-lg><s-lg><s-l>अन्यान्परिवदन्साधुर्यथा हि परितप्यते ।</s-l><s-l>तथा परिवदन्नन्यांस्तुष्टो भवति दुर्जनः ॥ ११ ॥</s-l></s-lg><s-lg><s-l>अभिवाद्य यथा वृद्धान्सन्तो गच्छन्ति निर्वृतिम् ।</s-l><s-l>एवं सज्जनमाक्रुश्य मूर्खो भवति निर्वृतः ॥ १२ ॥</s-l></s-lg><s-lg><s-l>सुखं जीवन्त्यदोषज्ञा मूर्खा दोषानुदर्शिनः ।</s-l><s-l>यत्र वाच्याः परैः सन्तः परानाहुस्तथाविधान् ॥ १३ ॥</s-l></s-lg><s-lg><s-l>अतो हास्यतरं लोके किंचिदन्यन्न विद्यते ।</s-l><s-l>यत्र दुर्जन इत्याह दुर्जनः सज्जनं स्वयम् ॥ १४ ॥</s-l></s-lg><s-lg><s-l>सत्यधर्मच्युतात्पुंसः क्रुद्धादाशीविषादिव ।</s-l><s-l>अनास्तिकोऽप्युद्विजते जनः किं पुनरास्तिकः ॥ १५ ॥</s-l></s-lg><s-lg><s-l>स्वयमुत्पाद्य वै पुत्रं सदृशं योऽवमन्यते ।</s-l><s-l>तस्य देवाः श्रियं घ्नन्ति न च लोकानुपाश्नुते ॥ १६ ॥</s-l></s-lg><s-lg><s-l>कुलवंशप्रतिष्ठां हि पितरः पुत्रमब्रुवन् ।</s-l><s-l>उत्तमं सर्वधर्माणां तस्मात्पुत्रं न संत्यजेत् ॥ १७ ॥</s-l></s-lg><s-lg><s-l>स्वपत्नीप्रभवान्पञ्च लब्धान्क्रीतान्विवर्धितान् ।</s-l><s-l>कृतानन्यासु चोत्पन्नान्पुत्रान्वै मनुरब्रवीत् ॥ १८ ॥</s-l></s-lg><s-lg><s-l>धर्मकीर्त्यावहा नॄणां मनसः प्रीतिवर्धनाः ।</s-l><s-l>त्रायन्ते नरकाज्जाताः पुत्रा धर्मप्लवाः पितॄन् ॥ १९ ॥</s-l></s-lg><s-lg><s-l>स त्वं नृपतिशार्दूल न पुत्रं त्यक्तुमर्हसि ।</s-l><s-l>आत्मानं सत्यधर्मौ च पालयानो महीपते ।</s-l><s-l>नरेन्द्रसिंह कपटं न वोढुं त्वमिहार्हसि ॥ २० ॥</s-l></s-lg><s-lg><s-l>वरं कूपशताद्वापी वरं वापीशतात्क्रतुः ।</s-l><s-l>वरं क्रतुशतात्पुत्रः सत्यं पुत्रशताद्वरम् ॥ २१ ॥</s-l></s-lg><s-lg><s-l>अश्वमेधसहस्रं च सत्यं च तुलया धृतम् ।</s-l><s-l>अश्वमेधसहस्राद्धि सत्यमेव विशिष्यते ॥ २२ ॥</s-l></s-lg><s-lg><s-l>सर्ववेदाधिगमनं सर्वतीर्थावगाहनम् ।</s-l><s-l>सत्यं च वदतो राजन्समं वा स्यान्न वा समम् ॥ २३ ॥</s-l></s-lg><s-lg><s-l>नास्ति सत्यात्परो धर्मो न सत्याद्विद्यते परम् ।</s-l><s-l>न हि तीव्रतरं किंचिदनृतादिह विद्यते ॥ २४ ॥</s-l></s-lg><s-lg><s-l>राजन्सत्यं परं ब्रह्म सत्यं च समयः परः ।</s-l><s-l>मा त्याक्षीः समयं राजन्सत्यं संगतमस्तु ते ॥ २५ ॥</s-l></s-lg><s-lg><s-l>अनृते चेत्प्रसङ्गस्ते श्रद्दधासि न चेत्स्वयम् ।</s-l><s-l>आत्मनो हन्त गच्छामि त्वादृशे नास्ति संगतम् ॥ २६ ॥</s-l></s-lg><s-lg><s-l>ऋतेऽपि त्वयि दुःषन्त शैलराजावतंसकाम् ।</s-l><s-l>चतुरन्तामिमामुर्वीं पुत्रो मे पालयिष्यति ॥ २७ ॥</s-l></s-lg><s-lg><s-l> वैशंपायन उवाच ।</s-l><s-l>एतावदुक्त्वा वचनं प्रातिष्ठत शकुन्तला ।</s-l><s-l>अथान्तरिक्षे दुःषन्तं वागुवाचाशरीरिणी ।</s-l><s-l>ऋत्विक्पुरोहिताचार्यैर्मन्त्रिभिश्चावृतं तदा ॥ २८ ॥</s-l></s-lg><s-lg><s-l>भस्त्रा माता पितुः पुत्रो येन जातः स एव सः ।</s-l><s-l>भरस्व पुत्रं दुःषन्त मावमंस्थाः शकुन्तलाम् ॥ २९ ॥</s-l></s-lg><s-lg><s-l>रेतोधाः पुत्र उन्नयति नरदेव यमक्षयात् ।</s-l><s-l>त्वं चास्य धाता गर्भस्य सत्यमाह शकुन्तला ॥ ३० ॥</s-l></s-lg><s-lg><s-l>जाया जनयते पुत्रमात्मनोऽङ्गं द्विधा कृतम् ।</s-l><s-l>तस्माद्भरस्व दुःषन्त पुत्रं शाकुन्तलं नृप ॥ ३१ ॥</s-l></s-lg><s-lg><s-l>अभूतिरेषा कस्त्यज्याज्जीवञ्जीवन्तमात्मजम् ।</s-l><s-l>शाकुन्तलं महात्मानं दौःषन्तिं भर पौरव ॥ ३२ ॥</s-l></s-lg><s-lg><s-l>भर्तव्योऽयं त्वया यस्मादस्माकं वचनादपि ।</s-l><s-l>तस्माद्भवत्वयं नाम्ना भरतो नाम ते सुतः ॥ ३३ ॥</s-l></s-lg><s-lg><s-l>तच्छ्रुत्वा पौरवो राजा व्याहृतं वै दिवौकसाम् ।</s-l><s-l>पुरोहितममात्यांश्च संप्रहृष्टोऽब्रवीदिदम् ॥ ३४ ॥</s-l></s-lg><s-lg><s-l>शृण्वन्त्वेतद्भवन्तोऽस्य देवदूतस्य भाषितम् ।</s-l><s-l>अहमप्येवमेवैनं जानामि स्वयमात्मजम् ॥ ३५ ॥</s-l></s-lg><s-lg><s-l>यद्यहं वचनादेव गृह्णीयामिममात्मजम् ।</s-l><s-l>भवेद्धि शङ्का लोकस्य नैवं शुद्धो भवेदयम् ॥ ३६ ॥</s-l></s-lg><s-lg><s-l>तं विशोध्य तदा राजा देवदूतेन भारत ।</s-l><s-l>हृष्टः प्रमुदितश्चापि प्रतिजग्राह तं सुतम् ॥ ३७ ॥</s-l></s-lg><s-lg><s-l>मूर्ध्नि चैनमुपाघ्राय सस्नेहं परिषस्वजे ।</s-l><s-l>सभाज्यमानो विप्रैश्च स्तूयमानश्च बन्दिभिः ।</s-l><s-l>स मुदं परमां लेभे पुत्रसंस्पर्शजां नृपः ॥ ३८ ॥</s-l></s-lg><s-lg><s-l>तां चैव भार्यां धर्मज्ञः पूजयामास धर्मतः ।</s-l><s-l>अब्रवीच्चैव तां राजा सान्त्वपूर्वमिदं वचः ॥ ३९ ॥</s-l></s-lg><s-lg><s-l>कृतो लोकपरोक्षोऽयं संबन्धो वै त्वया सह ।</s-l><s-l>तस्मादेतन्मया देवि त्वच्छुद्ध्यर्थं विचारितम् ॥ ४० ॥</s-l></s-lg><s-lg><s-l>मन्यते चैव लोकस्ते स्त्रीभावान्मयि संगतम् ।</s-l><s-l>पुत्रश्चायं वृतो राज्ये मया तस्माद्विचारितम् ॥ ४१ ॥</s-l></s-lg><s-lg><s-l>यच्च कोपितयात्यर्थं त्वयोक्तोऽस्म्यप्रियं प्रिये ।</s-l><s-l>प्रणयिन्या विशालाक्षि तत्क्षान्तं ते मया शुभे ॥ ४२ ॥</s-l></s-lg><s-lg><s-l>तामेवमुक्त्वा राजर्षिर्दुःषन्तो महिषीं प्रियाम् ।</s-l><s-l>वासोभिरन्नपानैश्च पूजयामास भारत ॥ ४३ ॥</s-l></s-lg><s-lg><s-l>दुःषन्तश्च ततो राजा पुत्रं शाकुन्तलं तदा ।</s-l><s-l>भरतं नामतः कृत्वा यौवराज्येऽभ्यषेचयत् ॥ ४४ ॥</s-l></s-lg><s-lg><s-l>तस्य तत्प्रथितं चक्रं प्रावर्तत महात्मनः ।</s-l><s-l>भास्वरं दिव्यमजितं लोकसंनादनं महत् ॥ ४५ ॥</s-l></s-lg><s-lg><s-l>स विजित्य महीपालांश्चकार वशवर्तिनः ।</s-l><s-l>चचार च सतां धर्मं प्राप चानुत्तमं यशः ॥ ४६ ॥</s-l></s-lg><s-lg><s-l>स राजा चक्रवर्त्यासीत्सार्वभौमः प्रतापवान् ।</s-l><s-l>ईजे च बहुभिर्यज्ञैर्यथा शक्रो मरुत्पतिः ॥ ४७ ॥</s-l></s-lg><s-lg><s-l>याजयामास तं कण्वो दक्षवद्भूरिदक्षिणम् ।</s-l><s-l>श्रीमान्गोविततं नाम वाजिमेधमवाप सः ।</s-l><s-l>यस्मिन्सहस्रं पद्मानां कण्वाय भरतो ददौ ॥ ४८ ॥</s-l></s-lg><s-lg><s-l>भरताद्भारती कीर्तिर्येनेदं भारतं कुलम् ।</s-l><s-l>अपरे ये च पूर्वे च भारता इति विश्रुताः ॥ ४९ ॥</s-l></s-lg><s-lg><s-l>भरतस्यान्ववाये हि देवकल्पा महौजसः ।</s-l><s-l>बभूवुर्ब्रह्मकल्पाश्च बहवो राजसत्तमाः ॥ ५० ॥</s-l></s-lg><s-lg><s-l>येषामपरिमेयानि नामधेयानि सर्वशः ।</s-l><s-l>तेषां तु ते यथामुख्यं कीर्तयिष्यामि भारत ।</s-l><s-l>महाभागान्देवकल्पान्सत्यार्जवपरायणान् ॥ ५१ ॥</s-l></s-lg>