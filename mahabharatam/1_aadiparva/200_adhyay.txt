<s-lg><s-l> जनमेजय उवाच ।</s-l><s-l>एवं संप्राप्य राज्यं तदिन्द्रप्रस्थे तपोधन ।</s-l><s-l>अत ऊर्ध्वं महात्मानः किमकुर्वन्त पाण्डवाः ॥ १ ॥</s-l></s-lg><s-lg><s-l>सर्व एव महात्मानः पूर्वे मम पितामहाः ।</s-l><s-l>द्रौपदी धर्मपत्नी च कथं तानन्ववर्तत ॥ २ ॥</s-l></s-lg><s-lg><s-l>कथं वा पञ्च कृष्णायामेकस्यां ते नराधिपाः ।</s-l><s-l>वर्तमाना महाभागा नाभिद्यन्त परस्परम् ॥ ३ ॥</s-l></s-lg><s-lg><s-l>श्रोतुमिच्छाम्यहं सर्वं विस्तरेण तपोधन ।</s-l><s-l>तेषां चेष्टितमन्योन्यं युक्तानां कृष्णया तया ॥ ४ ॥</s-l></s-lg><s-lg><s-l> वैशंपायन उवाच ।</s-l><s-l>धृतराष्ट्राभ्यनुज्ञाताः कृष्णया सह पाण्डवाः ।</s-l><s-l>रेमिरे पुरुषव्याघ्राः प्राप्तराज्याः परंतपाः ॥ ५ ॥</s-l></s-lg><s-lg><s-l>प्राप्य राज्यं महातेजाः सत्यसंधो युधिष्ठिरः ।</s-l><s-l>पालयामास धर्मेण पृथिवीं भ्रातृभिः सह ॥ ६ ॥</s-l></s-lg><s-lg><s-l>जितारयो महाप्राज्ञाः सत्यधर्मपरायणाः ।</s-l><s-l>मुदं परमिकां प्राप्तास्तत्रोषुः पाण्डुनन्दनाः ॥ ७ ॥</s-l></s-lg><s-lg><s-l>कुर्वाणाः पौरकार्याणि सर्वाणि पुरुषर्षभाः ।</s-l><s-l>आसां चक्रुर्महार्हेषु पार्थिवेष्वासनेषु च ॥ ८ ॥</s-l></s-lg><s-lg><s-l>अथ तेषूपविष्टेषु सर्वेष्वेव महात्मसु ।</s-l><s-l>नारदस्त्वथ देवर्षिराजगाम यदृच्छया ।</s-l><s-l>आसनं रुचिरं तस्मै प्रददौ स्वं युधिष्ठिरः ॥ ९ ॥</s-l></s-lg><s-lg><s-l>देवर्षेरुपविष्टस्य स्वयमर्घ्यं यथाविधि ।</s-l><s-l>प्रादाद्युधिष्ठिरो धीमान्राज्यं चास्मै न्यवेदयत् ॥ १० ॥</s-l></s-lg><s-lg><s-l>प्रतिगृह्य तु तां पूजामृषिः प्रीतमनाभवत् ।</s-l><s-l>आशीर्भिर्वर्धयित्वा तु तमुवाचास्यतामिति ॥ ११ ॥</s-l></s-lg><s-lg><s-l>निषसादाभ्यनुज्ञातस्ततो राजा युधिष्ठिरः ।</s-l><s-l>प्रेषयामास कृष्णायै भगवन्तमुपस्थितम् ॥ १२ ॥</s-l></s-lg><s-lg><s-l>श्रुत्वैव द्रौपदी चापि शुचिर्भूत्वा समाहिता ।</s-l><s-l>जगाम तत्र यत्रास्ते नारदः पाण्डवैः सह ॥ १३ ॥</s-l></s-lg><s-lg><s-l>तस्याभिवाद्य चरणौ देवर्षेर्धर्मचारिणी ।</s-l><s-l>कृताञ्जलिः सुसंवीता स्थिताथ द्रुपदात्मजा ॥ १४ ॥</s-l></s-lg><s-lg><s-l>तस्याश्चापि स धर्मात्मा सत्यवागृषिसत्तमः ।</s-l><s-l>आशिषो विविधाः प्रोच्य राजपुत्र्यास्तु नारदः ।</s-l><s-l>गम्यतामिति होवाच भगवांस्तामनिन्दिताम् ॥ १५ ॥</s-l></s-lg><s-lg><s-l>गतायामथ कृष्णायां युधिष्ठिरपुरोगमान् ।</s-l><s-l>विविक्ते पाण्डवान्सर्वानुवाच भगवानृषिः ॥ १६ ॥</s-l></s-lg><s-lg><s-l>पाञ्चाली भवतामेका धर्मपत्नी यशस्विनी ।</s-l><s-l>यथा वो नात्र भेदः स्यात्तथा नीतिर्विधीयताम् ॥ १७ ॥</s-l></s-lg><s-lg><s-l>सुन्दोपसुन्दावसुरौ भ्रातरौ सहितावुभौ ।</s-l><s-l>आस्तामवध्यावन्येषां त्रिषु लोकेषु विश्रुतौ ॥ १८ ॥</s-l></s-lg><s-lg><s-l>एकराज्यावेकगृहावेकशय्यासनाशनौ ।</s-l><s-l>तिलोत्तमायास्तौ हेतोरन्योन्यमभिजघ्नतुः ॥ १९ ॥</s-l></s-lg><s-lg><s-l>रक्ष्यतां सौहृदं तस्मादन्योन्यप्रतिभाविकम् ।</s-l><s-l>यथा वो नात्र भेदः स्यात्तत्कुरुष्व युधिष्ठिर ॥ २० ॥</s-l></s-lg><s-lg><s-l> युधिष्ठिर उवाच ।</s-l><s-l>सुन्दोपसुन्दावसुरौ कस्य पुत्रौ महामुने ।</s-l><s-l>उत्पन्नश्च कथं भेदः कथं चान्योन्यमघ्नताम् ॥ २१ ॥</s-l></s-lg><s-lg><s-l>अप्सरा देवकन्या वा कस्य चैषा तिलोत्तमा ।</s-l><s-l>यस्याः कामेन संमत्तौ जघ्नतुस्तौ परस्परम् ॥ २२ ॥</s-l></s-lg><s-lg><s-l>एतत्सर्वं यथावृत्तं विस्तरेण तपोधन ।</s-l><s-l>श्रोतुमिच्छामहे विप्र परं कौतूहलं हि नः ॥ २३ ॥</s-l></s-lg>