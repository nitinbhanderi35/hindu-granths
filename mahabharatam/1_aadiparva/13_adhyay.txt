<s-lg><s-l> शौनक उवाच ।</s-l><s-l>किमर्थं राजशार्दूलः स राजा जनमेजयः ।</s-l><s-l>सर्पसत्रेण सर्पाणां गतोऽन्तं तद्वदस्व मे ॥ १ ॥</s-l></s-lg><s-lg><s-l>आस्तीकश्च द्विजश्रेष्ठः किमर्थं जपतां वरः ।</s-l><s-l>मोक्षयामास भुजगान्दीप्तात्तस्माद्धुताशनात् ॥ २ ॥</s-l></s-lg><s-lg><s-l>कस्य पुत्रः स राजासीत्सर्पसत्रं य आहरत् ।</s-l><s-l>स च द्विजातिप्रवरः कस्य पुत्रो वदस्व मे ॥ ३ ॥</s-l></s-lg><s-lg><s-l> सूत उवाच ।</s-l><s-l>महदाख्यानमास्तीकं यत्रैतत्प्रोच्यते द्विज ।</s-l><s-l>सर्वमेतदशेषेण शृणु मे वदतां वर ॥ ४ ॥</s-l></s-lg><s-lg><s-l> शौनक उवाच ।</s-l><s-l>श्रोतुमिच्छाम्यशेषेण कथामेतां मनोरमाम् ।</s-l><s-l>आस्तीकस्य पुराणस्य ब्राह्मणस्य यशस्विनः ॥ ५ ॥</s-l></s-lg><s-lg><s-l> सूत उवाच ।</s-l><s-l>इतिहासमिमं वृद्धाः पुराणं परिचक्षते ।</s-l><s-l>कृष्णद्वैपायनप्रोक्तं नैमिषारण्यवासिनः ॥ ६ ॥</s-l></s-lg><s-lg><s-l>पूर्वं प्रचोदितः सूतः पिता मे लोमहर्षणः ।</s-l><s-l>शिष्यो व्यासस्य मेधावी ब्राह्मणैरिदमुक्तवान् ॥ ७ ॥</s-l></s-lg><s-lg><s-l>तस्मादहमुपश्रुत्य प्रवक्ष्यामि यथातथम् ।</s-l><s-l>इदमास्तीकमाख्यानं तुभ्यं शौनक पृच्छते ॥ ८ ॥</s-l></s-lg><s-lg><s-l>आस्तीकस्य पिता ह्यासीत्प्रजापतिसमः प्रभुः ।</s-l><s-l>ब्रह्मचारी यताहारस्तपस्युग्रे रतः सदा ॥ ९ ॥</s-l></s-lg><s-lg><s-l>जरत्कारुरिति ख्यात ऊर्ध्वरेता महानृषिः ।</s-l><s-l>यायावराणां धर्मज्ञः प्रवरः संशितव्रतः ॥ १० ॥</s-l></s-lg><s-lg><s-l>अटमानः कदाचित्स स्वान्ददर्श पितामहान् ।</s-l><s-l>लम्बमानान्महागर्ते पादैरूर्ध्वैरधोमुखान् ॥ ११ ॥</s-l></s-lg><s-lg><s-l>तानब्रवीत्स दृष्ट्वैव जरत्कारुः पितामहान् ।</s-l><s-l>के भवन्तोऽवलम्बन्ते गर्तेऽस्मिन्वा अधोमुखाः ॥ १२ ॥</s-l></s-lg><s-lg><s-l>वीरणस्तम्बके लग्नाः सर्वतः परिभक्षिते ।</s-l><s-l>मूषकेन निगूढेन गर्तेऽस्मिन्नित्यवासिना ॥ १३ ॥</s-l></s-lg><s-lg><s-l> पितर ऊचुः ।</s-l><s-l>यायावरा नाम वयमृषयः संशितव्रताः ।</s-l><s-l>संतानप्रक्षयाद्ब्रह्मन्नधो गच्छाम मेदिनीम् ॥ १४ ॥</s-l></s-lg><s-lg><s-l>अस्माकं संततिस्त्वेको जरत्कारुरिति श्रुतः ।</s-l><s-l>मन्दभाग्योऽल्पभाग्यानां तप एव समास्थितः ॥ १५ ॥</s-l></s-lg><s-lg><s-l>न स पुत्राञ्जनयितुं दारान्मूढश्चिकीर्षति ।</s-l><s-l>तेन लम्बामहे गर्ते संतानप्रक्षयादिह ॥ १६ ॥</s-l></s-lg><s-lg><s-l>अनाथास्तेन नाथेन यथा दुष्कृतिनस्तथा ।</s-l><s-l>कस्त्वं बन्धुरिवास्माकमनुशोचसि सत्तम ॥ १७ ॥</s-l></s-lg><s-lg><s-l>ज्ञातुमिच्छामहे ब्रह्मन्को भवानिह धिष्ठितः ।</s-l><s-l>किमर्थं चैव नः शोच्याननुकम्पितुमर्हसि ॥ १८ ॥</s-l></s-lg><s-lg><s-l> जरत्कारुरुवाच ।</s-l><s-l>मम पूर्वे भवन्तो वै पितरः सपितामहाः ।</s-l><s-l>ब्रूत किं करवाण्यद्य जरत्कारुरहं स्वयम् ॥ १९ ॥</s-l></s-lg><s-lg><s-l> पितर ऊचुः ।</s-l><s-l>यतस्व यत्नवांस्तात संतानाय कुलस्य नः ।</s-l><s-l>आत्मनोऽर्थेऽस्मदर्थे च धर्म इत्येव चाभिभो ॥ २० ॥</s-l></s-lg><s-lg><s-l>न हि धर्मफलैस्तात न तपोभिः सुसंचितैः ।</s-l><s-l>तां गतिं प्राप्नुवन्तीह पुत्रिणो यां व्रजन्ति ह ॥ २१ ॥</s-l></s-lg><s-lg><s-l>तद्दारग्रहणे यत्नं संतत्यां च मनः कुरु ।</s-l><s-l>पुत्रकास्मन्नियोगात्त्वमेतन्नः परमं हितम् ॥ २२ ॥</s-l></s-lg><s-lg><s-l> जरत्कारुरुवाच ।</s-l><s-l>न दारान्वै करिष्यामि सदा मे भावितं मनः ।</s-l><s-l>भवतां तु हितार्थाय करिष्ये दारसंग्रहम् ॥ २३ ॥</s-l></s-lg><s-lg><s-l>समयेन च कर्ताहमनेन विधिपूर्वकम् ।</s-l><s-l>तथा यद्युपलप्स्यामि करिष्ये नान्यथा त्वहम् ॥ २४ ॥</s-l></s-lg><s-lg><s-l>सनाम्नी या भवित्री मे दित्सिता चैव बन्धुभिः ।</s-l><s-l>भैक्षवत्तामहं कन्यामुपयंस्ये विधानतः ॥ २५ ॥</s-l></s-lg><s-lg><s-l>दरिद्राय हि मे भार्यां को दास्यति विशेषतः ।</s-l><s-l>प्रतिग्रहीष्ये भिक्षां तु यदि कश्चित्प्रदास्यति ॥ २६ ॥</s-l></s-lg><s-lg><s-l>एवं दारक्रियाहेतोः प्रयतिष्ये पितामहाः ।</s-l><s-l>अनेन विधिना शश्वन्न करिष्येऽहमन्यथा ॥ २७ ॥</s-l></s-lg><s-lg><s-l>तत्र चोत्पत्स्यते जन्तुर्भवतां तारणाय वै ।</s-l><s-l>शाश्वतं स्थानमासाद्य मोदन्तां पितरो मम ॥ २८ ॥</s-l></s-lg><s-lg><s-l> सूत उवाच ।</s-l><s-l>ततो निवेशाय तदा स विप्रः संशितव्रतः ।</s-l><s-l>महीं चचार दारार्थी न च दारानविन्दत ॥ २९ ॥</s-l></s-lg><s-lg><s-l>स कदाचिद्वनं गत्वा विप्रः पितृवचः स्मरन् ।</s-l><s-l>चुक्रोश कन्याभिक्षार्थी तिस्रो वाचः शनैरिव ॥ ३० ॥</s-l></s-lg><s-lg><s-l>तं वासुकिः प्रत्यगृह्णादुद्यम्य भगिनीं तदा ।</s-l><s-l>न स तां प्रतिजग्राह न सनाम्नीति चिन्तयन् ॥ ३१ ॥</s-l></s-lg><s-lg><s-l>सनाम्नीमुद्यतां भार्यां गृह्णीयामिति तस्य हि ।</s-l><s-l>मनो निविष्टमभवज्जरत्कारोर्महात्मनः ॥ ३२ ॥</s-l></s-lg><s-lg><s-l>तमुवाच महाप्राज्ञो जरत्कारुर्महातपाः ।</s-l><s-l>किंनाम्नी भगिनीयं ते ब्रूहि सत्यं भुजंगम ॥ ३३ ॥</s-l></s-lg><s-lg><s-l> वासुकिरुवाच ।</s-l><s-l>जरत्कारो जरत्कारुः स्वसेयमनुजा मम ।</s-l><s-l>त्वदर्थं रक्षिता पूर्वं प्रतीच्छेमां द्विजोत्तम ॥ ३४ ॥</s-l></s-lg><s-lg><s-l> सूत उवाच ।</s-l><s-l>मात्रा हि भुजगाः शप्ताः पूर्वं ब्रह्मविदां वर ।</s-l><s-l>जनमेजयस्य वो यज्ञे धक्ष्यत्यनिलसारथिः ॥ ३५ ॥</s-l></s-lg><s-lg><s-l>तस्य शापस्य शान्त्यर्थं प्रददौ पन्नगोत्तमः ।</s-l><s-l>स्वसारमृषये तस्मै सुव्रताय तपस्विने ॥ ३६ ॥</s-l></s-lg><s-lg><s-l>स च तां प्रतिजग्राह विधिदृष्टेन कर्मणा ।</s-l><s-l>आस्तीको नाम पुत्रश्च तस्यां जज्ञे महात्मनः ॥ ३७ ॥</s-l></s-lg><s-lg><s-l>तपस्वी च महात्मा च वेदवेदाङ्गपारगः ।</s-l><s-l>समः सर्वस्य लोकस्य पितृमातृभयापहः ॥ ३८ ॥</s-l></s-lg><s-lg><s-l>अथ कालस्य महतः पाण्डवेयो नराधिपः ।</s-l><s-l>आजहार महायज्ञं सर्पसत्रमिति श्रुतिः ॥ ३९ ॥</s-l></s-lg><s-lg><s-l>तस्मिन्प्रवृत्ते सत्रे तु सर्पाणामन्तकाय वै ।</s-l><s-l>मोचयामास तं शापमास्तीकः सुमहायशाः ॥ ४० ॥</s-l></s-lg><s-lg><s-l>नागांश्च मातुलांश्चैव तथा चान्यान्स बान्धवान् ।</s-l><s-l>पितॄंश्च तारयामास संतत्या तपसा तथा ।</s-l><s-l>व्रतैश्च विविधैर्ब्रह्मन्स्वाध्यायैश्चानृणोऽभवत् ॥ ४१ ॥</s-l></s-lg><s-lg><s-l>देवांश्च तर्पयामास यज्ञैर्विविधदक्षिणैः ।</s-l><s-l>ऋषींश्च ब्रह्मचर्येण संतत्या च पितामहान् ॥ ४२ ॥</s-l></s-lg><s-lg><s-l>अपहृत्य गुरुं भारं पितॄणां संशितव्रतः ।</s-l><s-l>जरत्कारुर्गतः स्वर्गं सहितः स्वैः पितामहैः ॥ ४३ ॥</s-l></s-lg><s-lg><s-l>आस्तीकं च सुतं प्राप्य धर्मं चानुत्तमं मुनिः ।</s-l><s-l>जरत्कारुः सुमहता कालेन स्वर्गमीयिवान् ॥ ४४ ॥</s-l></s-lg><s-lg><s-l>एतदाख्यानमास्तीकं यथावत्कीर्तितं मया ।</s-l><s-l>प्रब्रूहि भृगुशार्दूल किं भूयः कथ्यतामिति ॥ ४५ ॥</s-l></s-lg>