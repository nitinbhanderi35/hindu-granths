<s-lg><s-l> वैशंपायन उवाच ।</s-l><s-l>वसत्सु तेषु प्रच्छन्नं पाण्डवेषु महात्मसु ।</s-l><s-l>आजगामाथ तान्द्रष्टुं व्यासः सत्यवतीसुतः ॥ १ ॥</s-l></s-lg><s-lg><s-l>तमागतमभिप्रेक्ष्य प्रत्युद्गम्य परंतपाः ।</s-l><s-l>प्रणिपत्याभिवाद्यैनं तस्थुः प्राञ्जलयस्तदा ॥ २ ॥</s-l></s-lg><s-lg><s-l>समनुज्ञाप्य तान्सर्वानासीनान्मुनिरब्रवीत् ।</s-l><s-l>प्रसन्नः पूजितः पार्थैः प्रीतिपूर्वमिदं वचः ॥ ३ ॥</s-l></s-lg><s-lg><s-l>अपि धर्मेण वर्तध्वं शास्त्रेण च परंतपाः ।</s-l><s-l>अपि विप्रेषु वः पूजा पूजार्हेषु न हीयते ॥ ४ ॥</s-l></s-lg><s-lg><s-l>अथ धर्मार्थवद्वाक्यमुक्त्वा स भगवानृषिः ।</s-l><s-l>विचित्राश्च कथास्तास्ताः पुनरेवेदमब्रवीत् ॥ ५ ॥</s-l></s-lg><s-lg><s-l>आसीत्तपोवने काचिदृषेः कन्या महात्मनः ।</s-l><s-l>विलग्नमध्या सुश्रोणी सुभ्रूः सर्वगुणान्विता ॥ ६ ॥</s-l></s-lg><s-lg><s-l>कर्मभिः स्वकृतैः सा तु दुर्भगा समपद्यत ।</s-l><s-l>नाध्यगच्छत्पतिं सा तु कन्या रूपवती सती ॥ ७ ॥</s-l></s-lg><s-lg><s-l>तपस्तप्तुमथारेभे पत्यर्थमसुखा ततः ।</s-l><s-l>तोषयामास तपसा सा किलोग्रेण शंकरम् ॥ ८ ॥</s-l></s-lg><s-lg><s-l>तस्याः स भगवांस्तुष्टस्तामुवाच तपस्विनीम् ।</s-l><s-l>वरं वरय भद्रं ते वरदोऽस्मीति भामिनि ॥ ९ ॥</s-l></s-lg><s-lg><s-l>अथेश्वरमुवाचेदमात्मनः सा वचो हितम् ।</s-l><s-l>पतिं सर्वगुणोपेतमिच्छामीति पुनः पुनः ॥ १० ॥</s-l></s-lg><s-lg><s-l>तामथ प्रत्युवाचेदमीशानो वदतां वरः ।</s-l><s-l>पञ्च ते पतयो भद्रे भविष्यन्तीति शंकरः ॥ ११ ॥</s-l></s-lg><s-lg><s-l>प्रतिब्रुवन्तीमेकं मे पतिं देहीति शंकरम् ।</s-l><s-l>पुनरेवाब्रवीद्देव इदं वचनमुत्तमम् ॥ १२ ॥</s-l></s-lg><s-lg><s-l>पञ्चकृत्वस्त्वया उक्तः पतिं देहीत्यहं पुनः ।</s-l><s-l>देहमन्यं गतायास्ते यथोक्तं तद्भविष्यति ॥ १३ ॥</s-l></s-lg><s-lg><s-l>द्रुपदस्य कुले जाता कन्या सा देवरूपिणी ।</s-l><s-l>निर्दिष्टा भवतां पत्नी कृष्णा पार्षत्यनिन्दिता ॥ १४ ॥</s-l></s-lg><s-lg><s-l>पाञ्चालनगरं तस्मात्प्रविशध्वं महाबलाः ।</s-l><s-l>सुखिनस्तामनुप्राप्य भविष्यथ न संशयः ॥ १५ ॥</s-l></s-lg><s-lg><s-l>एवमुक्त्वा महाभागः पाण्डवानां पितामहः ।</s-l><s-l>पार्थानामन्त्र्य कुन्तीं च प्रातिष्ठत महातपाः ॥ १६ ॥</s-l></s-lg>