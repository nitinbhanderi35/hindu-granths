<s-lg><s-l> वैशंपायन उवाच ।</s-l><s-l>पौरवेणाथ वयसा ययातिर्नहुषात्मजः ।</s-l><s-l>प्रीतियुक्तो नृपश्रेष्ठश्चचार विषयान्प्रियान् ॥ १ ॥</s-l></s-lg><s-lg><s-l>यथाकामं यथोत्साहं यथाकालं यथासुखम् ।</s-l><s-l>धर्माविरुद्धान्राजेन्द्रो यथार्हति स एव हि ॥ २ ॥</s-l></s-lg><s-lg><s-l>देवानतर्पयद्यज्ञैः श्राद्धैस्तद्वत्पितॄनपि ।</s-l><s-l>दीनाननुग्रहैरिष्टैः कामैश्च द्विजसत्तमान् ॥ ३ ॥</s-l></s-lg><s-lg><s-l>अतिथीनन्नपानैश्च विशश्च परिपालनैः ।</s-l><s-l>आनृशंस्येन शूद्रांश्च दस्यून्संनिग्रहेण च ॥ ४ ॥</s-l></s-lg><s-lg><s-l>धर्मेण च प्रजाः सर्वा यथावदनुरञ्जयन् ।</s-l><s-l>ययातिः पालयामास साक्षादिन्द्र इवापरः ॥ ५ ॥</s-l></s-lg><s-lg><s-l>स राजा सिंहविक्रान्तो युवा विषयगोचरः ।</s-l><s-l>अविरोधेन धर्मस्य चचार सुखमुत्तमम् ॥ ६ ॥</s-l></s-lg><s-lg><s-l>स संप्राप्य शुभान्कामांस्तृप्तः खिन्नश्च पार्थिवः ।</s-l><s-l>कालं वर्षसहस्रान्तं सस्मार मनुजाधिपः ॥ ७ ॥</s-l></s-lg><s-lg><s-l>परिसंख्याय कालज्ञः कलाः काष्ठाश्च वीर्यवान् ।</s-l><s-l>पूर्णं मत्वा ततः कालं पूरुं पुत्रमुवाच ह ॥ ८ ॥</s-l></s-lg><s-lg><s-l>यथाकामं यथोत्साहं यथाकालमरिंदम ।</s-l><s-l>सेविता विषयाः पुत्र यौवनेन मया तव ॥ ९ ॥</s-l></s-lg><s-lg><s-l>पूरो प्रीतोऽस्मि भद्रं ते गृहाणेदं स्वयौवनम् ।</s-l><s-l>राज्यं चैव गृहाणेदं त्वं हि मे प्रियकृत्सुतः ॥ १० ॥</s-l></s-lg><s-lg><s-l>प्रतिपेदे जरां राजा ययातिर्नाहुषस्तदा ।</s-l><s-l>यौवनं प्रतिपेदे च पूरुः स्वं पुनरात्मनः ॥ ११ ॥</s-l></s-lg><s-lg><s-l>अभिषेक्तुकामं नृपतिं पूरुं पुत्रं कनीयसम् ।</s-l><s-l>ब्राह्मणप्रमुखा वर्णा इदं वचनमब्रुवन् ॥ १२ ॥</s-l></s-lg><s-lg><s-l>कथं शुक्रस्य नप्तारं देवयान्याः सुतं प्रभो ।</s-l><s-l>ज्येष्ठं यदुमतिक्रम्य राज्यं पूरोः प्रदास्यसि ॥ १३ ॥</s-l></s-lg><s-lg><s-l>यदुर्ज्येष्ठस्तव सुतो जातस्तमनु तुर्वसुः ।</s-l><s-l>शर्मिष्ठायाः सुतो द्रुह्युस्ततोऽनुः पूरुरेव च ॥ १४ ॥</s-l></s-lg><s-lg><s-l>कथं ज्येष्ठानतिक्रम्य कनीयान्राज्यमर्हति ।</s-l><s-l>एतत्संबोधयामस्त्वां धर्मं त्वमनुपालय ॥ १५ ॥</s-l></s-lg><s-lg><s-l> ययातिरुवाच ।</s-l><s-l>ब्राह्मणप्रमुखा वर्णाः सर्वे शृण्वन्तु मे वचः ।</s-l><s-l>ज्येष्ठं प्रति यथा राज्यं न देयं मे कथंचन ॥ १६ ॥</s-l></s-lg><s-lg><s-l>मम ज्येष्ठेन यदुना नियोगो नानुपालितः ।</s-l><s-l>प्रतिकूलः पितुर्यश्च न स पुत्रः सतां मतः ॥ १७ ॥</s-l></s-lg><s-lg><s-l>मातापित्रोर्वचनकृद्धितः पथ्यश्च यः सुतः ।</s-l><s-l>स पुत्रः पुत्रवद्यश्च वर्तते पितृमातृषु ॥ १८ ॥</s-l></s-lg><s-lg><s-l>यदुनाहमवज्ञातस्तथा तुर्वसुनापि च ।</s-l><s-l>द्रुह्युना चानुना चैव मय्यवज्ञा कृता भृशम् ॥ १९ ॥</s-l></s-lg><s-lg><s-l>पूरुणा मे कृतं वाक्यं मानितश्च विशेषतः ।</s-l><s-l>कनीयान्मम दायादो जरा येन धृता मम ।</s-l><s-l>मम कामः स च कृतः पूरुणा पुत्ररूपिणा ॥ २० ॥</s-l></s-lg><s-lg><s-l>शुक्रेण च वरो दत्तः काव्येनोशनसा स्वयम् ।</s-l><s-l>पुत्रो यस्त्वानुवर्तेत स राजा पृथिवीपतिः ।</s-l><s-l>भवतोऽनुनयाम्येवं पूरू राज्येऽभिषिच्यताम् ॥ २१ ॥</s-l></s-lg><s-lg><s-l> प्रकृतय ऊचुः ।</s-l><s-l>यः पुत्रो गुणसंपन्नो मातापित्रोर्हितः सदा ।</s-l><s-l>सर्वमर्हति कल्याणं कनीयानपि स प्रभो ॥ २२ ॥</s-l></s-lg><s-lg><s-l>अर्हः पूरुरिदं राज्यं यः सुतः प्रियकृत्तव ।</s-l><s-l>वरदानेन शुक्रस्य न शक्यं वक्तुमुत्तरम् ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>पौरजानपदैस्तुष्टैरित्युक्तो नाहुषस्तदा ।</s-l><s-l>अभ्यषिञ्चत्ततः पूरुं राज्ये स्वे सुतमात्मजम् ॥ २४ ॥</s-l></s-lg><s-lg><s-l>दत्त्वा च पूरवे राज्यं वनवासाय दीक्षितः ।</s-l><s-l>पुरात्स निर्ययौ राजा ब्राह्मणैस्तापसैः सह ॥ २५ ॥</s-l></s-lg><s-lg><s-l>यदोस्तु यादवा जातास्तुर्वसोर्यवनाः सुताः ।</s-l><s-l>द्रुह्योरपि सुता भोजा अनोस्तु म्लेच्छजातयः ॥ २६ ॥</s-l></s-lg><s-lg><s-l>पूरोस्तु पौरवो वंशो यत्र जातोऽसि पार्थिव ।</s-l><s-l>इदं वर्षसहस्राय राज्यं कारयितुं वशी ॥ २७ ॥</s-l></s-lg>