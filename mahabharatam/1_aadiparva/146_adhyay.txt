<s-lg><s-l> ब्राह्मण्युवाच ।</s-l><s-l>न संतापस्त्वया कार्यः प्राकृतेनेव कर्हिचित् ।</s-l><s-l>न हि संतापकालोऽयं वैद्यस्य तव विद्यते ॥ १ ॥</s-l></s-lg><s-lg><s-l>अवश्यं निधनं सर्वैर्गन्तव्यमिह मानवैः ।</s-l><s-l>अवश्यभाविन्यर्थे वै संतापो नेह विद्यते ॥ २ ॥</s-l></s-lg><s-lg><s-l>भार्या पुत्रोऽथ दुहिता सर्वमात्मार्थमिष्यते ।</s-l><s-l>व्यथां जहि सुबुद्ध्या त्वं स्वयं यास्यामि तत्र वै ॥ ३ ॥</s-l></s-lg><s-lg><s-l>एतद्धि परमं नार्याः कार्यं लोके सनातनम् ।</s-l><s-l>प्राणानपि परित्यज्य यद्भर्तृहितमाचरेत् ॥ ४ ॥</s-l></s-lg><s-lg><s-l>तच्च तत्र कृतं कर्म तवापीह सुखावहम् ।</s-l><s-l>भवत्यमुत्र चाक्षय्यं लोकेऽस्मिंश्च यशस्करम् ॥ ५ ॥</s-l></s-lg><s-lg><s-l>एष चैव गुरुर्धर्मो यं प्रवक्षाम्यहं तव ।</s-l><s-l>अर्थश्च तव धर्मश्च भूयानत्र प्रदृश्यते ॥ ६ ॥</s-l></s-lg><s-lg><s-l>यदर्थमिष्यते भार्या प्राप्तः सोऽर्थस्त्वया मयि ।</s-l><s-l>कन्या चैव कुमारश्च कृताहमनृणा त्वया ॥ ७ ॥</s-l></s-lg><s-lg><s-l>समर्थः पोषणे चासि सुतयो रक्षणे तथा ।</s-l><s-l>न त्वहं सुतयोः शक्ता तथा रक्षणपोषणे ॥ ८ ॥</s-l></s-lg><s-lg><s-l>मम हि त्वद्विहीनायाः सर्वकामा न आपदः ।</s-l><s-l>कथं स्यातां सुतौ बालौ भवेयं च कथं त्वहम् ॥ ९ ॥</s-l></s-lg><s-lg><s-l>कथं हि विधवानाथा बालपुत्रा विना त्वया ।</s-l><s-l>मिथुनं जीवयिष्यामि स्थिता साधुगते पथि ॥ १० ॥</s-l></s-lg><s-lg><s-l>अहंकृतावलिप्तैश्च प्रार्थ्यमानामिमां सुताम् ।</s-l><s-l>अयुक्तैस्तव संबन्धे कथं शक्ष्यामि रक्षितुम् ॥ ११ ॥</s-l></s-lg><s-lg><s-l>उत्सृष्टमामिषं भूमौ प्रार्थयन्ति यथा खगाः ।</s-l><s-l>प्रार्थयन्ति जनाः सर्वे वीरहीनां तथा स्त्रियम् ॥ १२ ॥</s-l></s-lg><s-lg><s-l>साहं विचाल्यमाना वै प्रार्थ्यमाना दुरात्मभिः ।</s-l><s-l>स्थातुं पथि न शक्ष्यामि सज्जनेष्टे द्विजोत्तम ॥ १३ ॥</s-l></s-lg><s-lg><s-l>कथं तव कुलस्यैकामिमां बालामसंस्कृताम् ।</s-l><s-l>पितृपैतामहे मार्गे नियोक्तुमहमुत्सहे ॥ १४ ॥</s-l></s-lg><s-lg><s-l>कथं शक्ष्यामि बालेऽस्मिन्गुणानाधातुमीप्षितान् ।</s-l><s-l>अनाथे सर्वतो लुप्ते यथा त्वं धर्मदर्शिवान् ॥ १५ ॥</s-l></s-lg><s-lg><s-l>इमामपि च ते बालामनाथां परिभूय माम् ।</s-l><s-l>अनर्हाः प्रार्थयिष्यन्ति शूद्रा वेदश्रुतिं यथा ॥ १६ ॥</s-l></s-lg><s-lg><s-l>तां चेदहं न दित्सेयं त्वद्गुणैरुपबृंहिताम् ।</s-l><s-l>प्रमथ्यैनां हरेयुस्ते हविर्ध्वाङ्क्षा इवाध्वरात् ॥ १७ ॥</s-l></s-lg><s-lg><s-l>संप्रेक्षमाणा पुत्रं ते नानुरूपमिवात्मनः ।</s-l><s-l>अनर्हवशमापन्नामिमां चापि सुतां तव ॥ १८ ॥</s-l></s-lg><s-lg><s-l>अवज्ञाता च लोकस्य तथात्मानमजानती ।</s-l><s-l>अवलिप्तैर्नरैर्ब्रह्मन्मरिष्यामि न संशयः ॥ १९ ॥</s-l></s-lg><s-lg><s-l>तौ विहीनौ मया बालौ त्वया चैव ममात्मजौ ।</s-l><s-l>विनश्येतां न संदेहो मत्स्याविव जलक्षये ॥ २० ॥</s-l></s-lg><s-lg><s-l>त्रितयं सर्वथाप्येवं विनशिष्यत्यसंशयम् ।</s-l><s-l>त्वया विहीनं तस्मात्त्वं मां परित्यक्तुमर्हसि ॥ २१ ॥</s-l></s-lg><s-lg><s-l>व्युष्टिरेषा परा स्त्रीणां पूर्वं भर्तुः परा गतिः ।</s-l><s-l>न तु ब्राह्मण पुत्राणां विषये परिवर्तितुम् ॥ २२ ॥</s-l></s-lg><s-lg><s-l>परित्यक्तः सुतश्चायं दुहितेयं तथा मया ।</s-l><s-l>बान्धवाश्च परित्यक्तास्त्वदर्थं जीवितं च मे ॥ २३ ॥</s-l></s-lg><s-lg><s-l>यज्ञैस्तपोभिर्नियमैर्दानैश्च विविधैस्तथा ।</s-l><s-l>विशिष्यते स्त्रिया भर्तुर्नित्यं प्रियहिते स्थितिः ॥ २४ ॥</s-l></s-lg><s-lg><s-l>तदिदं यच्चिकीर्षामि धर्म्यं परमसंमतम् ।</s-l><s-l>इष्टं चैव हितं चैव तव चैव कुलस्य च ॥ २५ ॥</s-l></s-lg><s-lg><s-l>इष्टानि चाप्यपत्यानि द्रव्याणि सुहृदः प्रियाः ।</s-l><s-l>आपद्धर्मविमोक्षाय भार्या चापि सतां मतम् ॥ २६ ॥</s-l></s-lg><s-lg><s-l>एकतो वा कुलं कृत्स्नमात्मा वा कुलवर्धन ।</s-l><s-l>न समं सर्वमेवेति बुधानामेष निश्चयः ॥ २७ ॥</s-l></s-lg><s-lg><s-l>स कुरुष्व मया कार्यं तारयात्मानमात्मना ।</s-l><s-l>अनुजानीहि मामार्य सुतौ मे परिरक्ष च ॥ २८ ॥</s-l></s-lg><s-lg><s-l>अवध्याः स्त्रिय इत्याहुर्धर्मज्ञा धर्मनिश्चये ।</s-l><s-l>धर्मज्ञान्राक्षसानाहुर्न हन्यात्स च मामपि ॥ २९ ॥</s-l></s-lg><s-lg><s-l>निःसंशयो वधः पुंसां स्त्रीणां संशयितो वधः ।</s-l><s-l>अतो मामेव धर्मज्ञ प्रस्थापयितुमर्हसि ॥ ३० ॥</s-l></s-lg><s-lg><s-l>भुक्तं प्रियाण्यवाप्तानि धर्मश्च चरितो मया ।</s-l><s-l>त्वत्प्रसूतिः प्रिया प्राप्ता न मां तप्स्यत्यजीवितम् ॥ ३१ ॥</s-l></s-lg><s-lg><s-l>जातपुत्रा च वृद्धा च प्रियकामा च ते सदा ।</s-l><s-l>समीक्ष्यैतदहं सर्वं व्यवसायं करोम्यतः ॥ ३२ ॥</s-l></s-lg><s-lg><s-l>उत्सृज्यापि च मामार्य वेत्स्यस्यन्यामपि स्त्रियम् ।</s-l><s-l>ततः प्रतिष्ठितो धर्मो भविष्यति पुनस्तव ॥ ३३ ॥</s-l></s-lg><s-lg><s-l>न चाप्यधर्मः कल्याण बहुपत्नीकता नृणाम् ।</s-l><s-l>स्त्रीणामधर्मः सुमहान्भर्तुः पूर्वस्य लङ्घने ॥ ३४ ॥</s-l></s-lg><s-lg><s-l>एतत्सर्वं समीक्ष्य त्वमात्मत्यागं च गर्हितम् ।</s-l><s-l>आत्मानं तारय मया कुलं चेमौ च दारकौ ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तस्तया भर्ता तां समालिङ्ग्य भारत ।</s-l><s-l>मुमोच बाष्पं शनकैः सभार्यो भृशदुःखितः ॥ ३६ ॥</s-l></s-lg>