<s-lg><s-l> वैशंपायन उवाच ।</s-l><s-l>तांस्तु दृष्ट्वा सुमनसः परिसंवत्सरोषितान् ।</s-l><s-l>विश्वस्तानिव संलक्ष्य हर्षं चक्रे पुरोचनः ॥ १ ॥</s-l></s-lg><s-lg><s-l>पुरोचने तथा हृष्टे कौन्तेयोऽथ युधिष्ठिरः ।</s-l><s-l>भीमसेनार्जुनौ चैव यमौ चोवाच धर्मवित् ॥ २ ॥</s-l></s-lg><s-lg><s-l>अस्मानयं सुविश्वस्तान्वेत्ति पापः पुरोचनः ।</s-l><s-l>वञ्चितोऽयं नृशंसात्मा कालं मन्ये पलायने ॥ ३ ॥</s-l></s-lg><s-lg><s-l>आयुधागारमादीप्य दग्ध्वा चैव पुरोचनम् ।</s-l><s-l>षट्प्राणिनो निधायेह द्रवामोऽनभिलक्षिताः ॥ ४ ॥</s-l></s-lg><s-lg><s-l>अथ दानापदेशेन कुन्ती ब्राह्मणभोजनम् ।</s-l><s-l>चक्रे निशि महद्राजन्नाजग्मुस्तत्र योषितः ॥ ५ ॥</s-l></s-lg><s-lg><s-l>ता विहृत्य यथाकामं भुक्त्वा पीत्वा च भारत ।</s-l><s-l>जग्मुर्निशि गृहानेव समनुज्ञाप्य माधवीम् ॥ ६ ॥</s-l></s-lg><s-lg><s-l>निषादी पञ्चपुत्रा तु तस्मिन्भोज्ये यदृच्छया ।</s-l><s-l>अन्नार्थिनी समभ्यागात्सपुत्रा कालचोदिता ॥ ७ ॥</s-l></s-lg><s-lg><s-l>सा पीत्वा मदिरां मत्ता सपुत्रा मदविह्वला ।</s-l><s-l>सह सर्वैः सुतै राजंस्तस्मिन्नेव निवेशने ।</s-l><s-l>सुष्वाप विगतज्ञाना मृतकल्पा नराधिप ॥ ८ ॥</s-l></s-lg><s-lg><s-l>अथ प्रवाते तुमुले निशि सुप्ते जने विभो ।</s-l><s-l>तदुपादीपयद्भीमः शेते यत्र पुरोचनः ॥ ९ ॥</s-l></s-lg><s-lg><s-l>ततः प्रतापः सुमहाञ्शब्दश्चैव विभावसोः ।</s-l><s-l>प्रादुरासीत्तदा तेन बुबुधे स जनव्रजः ॥ १० ॥</s-l></s-lg><s-lg><s-l> पौरा ऊचुः ।</s-l><s-l>दुर्योधनप्रयुक्तेन पापेनाकृतबुद्धिना ।</s-l><s-l>गृहमात्मविनाशाय कारितं दाहितं च यत् ॥ ११ ॥</s-l></s-lg><s-lg><s-l>अहो धिग्धृतराष्ट्रस्य बुद्धिर्नातिसमञ्जसी ।</s-l><s-l>यः शुचीन्पाण्डवान्बालान्दाहयामास मन्त्रिणा ॥ १२ ॥</s-l></s-lg><s-lg><s-l>दिष्ट्या त्विदानीं पापात्मा दग्धोऽयमतिदुर्मतिः ।</s-l><s-l>अनागसः सुविश्वस्तान्यो ददाह नरोत्तमान् ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>एवं ते विलपन्ति स्म वारणावतका जनाः ।</s-l><s-l>परिवार्य गृहं तच्च तस्थू रात्रौ समन्ततः ॥ १४ ॥</s-l></s-lg><s-lg><s-l>पाण्डवाश्चापि ते राजन्मात्रा सह सुदुःखिताः ।</s-l><s-l>बिलेन तेन निर्गत्य जग्मुर्गूढमलक्षिताः ॥ १५ ॥</s-l></s-lg><s-lg><s-l>तेन निद्रोपरोधेन साध्वसेन च पाण्डवाः ।</s-l><s-l>न शेकुः सहसा गन्तुं सह मात्रा परंतपाः ॥ १६ ॥</s-l></s-lg><s-lg><s-l>भीमसेनस्तु राजेन्द्र भीमवेगपराक्रमः ।</s-l><s-l>जगाम भ्रातॄनादाय सर्वान्मातरमेव च ॥ १७ ॥</s-l></s-lg><s-lg><s-l>स्कन्धमारोप्य जननीं यमावङ्केन वीर्यवान् ।</s-l><s-l>पार्थौ गृहीत्वा पाणिभ्यां भ्रातरौ सुमहाबलौ ॥ १८ ॥</s-l></s-lg><s-lg><s-l>तरसा पादपान्भञ्जन्महीं पद्भ्यां विदारयन् ।</s-l><s-l>स जगामाशु तेजस्वी वातरंहा वृकोदरः ॥ १९ ॥</s-l></s-lg>