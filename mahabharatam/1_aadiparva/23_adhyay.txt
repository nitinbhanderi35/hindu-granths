<s-lg><s-l> सूत उवाच ।</s-l><s-l>सुपर्णेनोह्यमानास्ते जग्मुस्तं देशमाशु वै ।</s-l><s-l>सागराम्बुपरिक्षिप्तं पक्षिसंघनिनादितम् ॥ १ ॥</s-l></s-lg><s-lg><s-l>विचित्रफलपुष्पाभिर्वनराजिभिरावृतम् ।</s-l><s-l>भवनैरावृतं रम्यैस्तथा पद्माकरैरपि ॥ २ ॥</s-l></s-lg><s-lg><s-l>प्रसन्नसलिलैश्चापि ह्रदैश्चित्रैर्विभूषितम् ।</s-l><s-l>दिव्यगन्धवहैः पुण्यैर्मारुतैरुपवीजितम् ॥ ३ ॥</s-l></s-lg><s-lg><s-l>उपजिघ्रद्भिराकाशं वृक्षैर्मलयजैरपि ।</s-l><s-l>शोभितं पुष्पवर्षाणि मुञ्चद्भिर्मारुतोद्धुतैः ॥ ४ ॥</s-l></s-lg><s-lg><s-l>किरद्भिरिव तत्रस्थान्नागान्पुष्पाम्बुवृष्टिभिः ।</s-l><s-l>मनःसंहर्षणं पुण्यं गन्धर्वाप्सरसां प्रियम् ।</s-l><s-l>नानापक्षिरुतं रम्यं कद्रूपुत्रप्रहर्षणम् ॥ ५ ॥</s-l></s-lg><s-lg><s-l>तत्ते वनं समासाद्य विजह्रुः पन्नगा मुदा ।</s-l><s-l>अब्रुवंश्च महावीर्यं सुपर्णं पतगोत्तमम् ॥ ६ ॥</s-l></s-lg><s-lg><s-l>वहास्मानपरं द्वीपं सुरम्यं विपुलोदकम् ।</s-l><s-l>त्वं हि देशान्बहून्रम्यान्पतन्पश्यसि खेचर ॥ ७ ॥</s-l></s-lg><s-lg><s-l>स विचिन्त्याब्रवीत्पक्षी मातरं विनतां तदा ।</s-l><s-l>किं कारणं मया मातः कर्तव्यं सर्पभाषितम् ॥ ८ ॥</s-l></s-lg><s-lg><s-l> विनतोवाच ।</s-l><s-l>दासीभूतास्म्यनार्याया भगिन्याः पतगोत्तम ।</s-l><s-l>पणं वितथमास्थाय सर्पैरुपधिना कृतम् ॥ ९ ॥</s-l></s-lg><s-lg><s-l> सूत उवाच ।</s-l><s-l>तस्मिंस्तु कथिते मात्रा कारणे गगनेचरः ।</s-l><s-l>उवाच वचनं सर्पांस्तेन दुःखेन दुःखितः ॥ १० ॥</s-l></s-lg><s-lg><s-l>किमाहृत्य विदित्वा वा किं वा कृत्वेह पौरुषम् ।</s-l><s-l>दास्याद्वो विप्रमुच्येयं सत्यं शंसत लेलिहाः ॥ ११ ॥</s-l></s-lg><s-lg><s-l>श्रुत्वा तमब्रुवन्सर्पा आहरामृतमोजसा ।</s-l><s-l>ततो दास्याद्विप्रमोक्षो भविता तव खेचर ॥ १२ ॥</s-l></s-lg>