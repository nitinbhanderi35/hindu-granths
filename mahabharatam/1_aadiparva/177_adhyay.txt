<s-lg><s-l> धृष्टद्युम्न उवाच ।</s-l><s-l>दुर्योधनो दुर्विषहो दुर्मुखो दुष्प्रधर्षणः ।</s-l><s-l>विविंशतिर्विकर्णश्च सहो दुःशासनः समः ॥ १ ॥</s-l></s-lg><s-lg><s-l>युयुत्सुर्वातवेगश्च भीमवेगधरस्तथा ।</s-l><s-l>उग्रायुधो बलाकी च कनकायुर्विरोचनः ॥ २ ॥</s-l></s-lg><s-lg><s-l>सुकुण्डलश्चित्रसेनः सुवर्चाः कनकध्वजः ।</s-l><s-l>नन्दको बाहुशाली च कुण्डजो विकटस्तथा ॥ ३ ॥</s-l></s-lg><s-lg><s-l>एते चान्ये च बहवो धार्तराष्ट्रा महाबलाः ।</s-l><s-l>कर्णेन सहिता वीरास्त्वदर्थं समुपागताः ।</s-l><s-l>शतसंख्या महात्मानः प्रथिताः क्षत्रियर्षभाः ॥ ४ ॥</s-l></s-lg><s-lg><s-l>शकुनिश्च बलश्चैव वृषकोऽथ बृहद्बलः ।</s-l><s-l>एते गान्धारराजस्य सुताः सर्वे समागताः ॥ ५ ॥</s-l></s-lg><s-lg><s-l>अश्वत्थामा च भोजश्च सर्वशस्त्रभृतां वरौ ।</s-l><s-l>समवेतौ महात्मानौ त्वदर्थे समलंकृतौ ॥ ६ ॥</s-l></s-lg><s-lg><s-l>बृहन्तो मणिमांश्चैव दण्डधारश्च वीर्यवान् ।</s-l><s-l>सहदेवो जयत्सेनो मेघसंधिश्च मागधः ॥ ७ ॥</s-l></s-lg><s-lg><s-l>विराटः सह पुत्राभ्यां शङ्खेनैवोत्तरेण च ।</s-l><s-l>वार्धक्षेमिः सुवर्चाश्च सेनाबिन्दुश्च पार्थिवः ॥ ८ ॥</s-l></s-lg><s-lg><s-l>अभिभूः सह पुत्रेण सुदाम्ना च सुवर्चसा ।</s-l><s-l>सुमित्रः सुकुमारश्च वृकः सत्यधृतिस्तथा ॥ ९ ॥</s-l></s-lg><s-lg><s-l>सूर्यध्वजो रोचमानो नीलश्चित्रायुधस्तथा ।</s-l><s-l>अंशुमांश्चेकितानश्च श्रेणिमांश्च महाबलः ॥ १० ॥</s-l></s-lg><s-lg><s-l>समुद्रसेनपुत्रश्च चन्द्रसेनः प्रतापवान् ।</s-l><s-l>जलसंधः पितापुत्रौ सुदण्डो दण्ड एव च ॥ ११ ॥</s-l></s-lg><s-lg><s-l>पौण्ड्रको वासुदेवश्च भगदत्तश्च वीर्यवान् ।</s-l><s-l>कलिङ्गस्ताम्रलिप्तश्च पत्तनाधिपतिस्तथा ॥ १२ ॥</s-l></s-lg><s-lg><s-l>मद्रराजस्तथा शल्यः सहपुत्रो महारथः ।</s-l><s-l>रुक्माङ्गदेन वीरेण तथा रुक्मरथेन च ॥ १३ ॥</s-l></s-lg><s-lg><s-l>कौरव्यः सोमदत्तश्च पुत्राश्चास्य महारथाः ।</s-l><s-l>समवेतास्त्रयः शूरा भूरिर्भूरिश्रवाः शलः ॥ १४ ॥</s-l></s-lg><s-lg><s-l>सुदक्षिणश्च काम्बोजो दृढधन्वा च कौरवः ।</s-l><s-l>बृहद्बलः सुषेणश्च शिबिरौशीनरस्तथा ॥ १५ ॥</s-l></s-lg><s-lg><s-l>संकर्षणो वासुदेवो रौक्मिणेयश्च वीर्यवान् ।</s-l><s-l>साम्बश्च चारुदेष्णश्च सारणोऽथ गदस्तथा ॥ १६ ॥</s-l></s-lg><s-lg><s-l>अक्रूरः सात्यकिश्चैव उद्धवश्च महाबलः ।</s-l><s-l>कृतवर्मा च हार्दिक्यः पृथुर्विपृथुरेव च ॥ १७ ॥</s-l></s-lg><s-lg><s-l>विडूरथश्च कङ्कश्च समीकः सारमेजयः ।</s-l><s-l>वीरो वातपतिश्चैव झिल्ली पिण्डारकस्तथा ।</s-l><s-l>उशीनरश्च विक्रान्तो वृष्णयस्ते प्रकीर्तिताः ॥ १८ ॥</s-l></s-lg><s-lg><s-l>भगीरथो बृहत्क्षत्रः सैन्धवश्च जयद्रथः ।</s-l><s-l>बृहद्रथो बाह्लिकश्च श्रुतायुश्च महारथः ॥ १९ ॥</s-l></s-lg><s-lg><s-l>उलूकः कैतवो राजा चित्राङ्गदशुभाङ्गदौ ।</s-l><s-l>वत्सराजश्च धृतिमान्कोसलाधिपतिस्तथा ॥ २० ॥</s-l></s-lg><s-lg><s-l>एते चान्ये च बहवो नानाजनपदेश्वराः ।</s-l><s-l>त्वदर्थमागता भद्रे क्षत्रियाः प्रथिता भुवि ॥ २१ ॥</s-l></s-lg><s-lg><s-l>एते वेत्स्यन्ति विक्रान्तास्त्वदर्थं लक्ष्यमुत्तमम् ।</s-l><s-l>विध्येत य इमं लक्ष्यं वरयेथाः शुभेऽद्य तम् ॥ २२ ॥</s-l></s-lg>