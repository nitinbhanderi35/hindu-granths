<s-lg><s-l> वैशंपायन उवाच ।</s-l><s-l>राजोपरिचरो नाम धर्मनित्यो महीपतिः ।</s-l><s-l>बभूव मृगयां गन्तुं स कदाचिद्धृतव्रतः ॥ १ ॥</s-l></s-lg><s-lg><s-l>स चेदिविषयं रम्यं वसुः पौरवनन्दनः ।</s-l><s-l>इन्द्रोपदेशाज्जग्राह ग्रहणीयं महीपतिः ॥ २ ॥</s-l></s-lg><s-lg><s-l>तमाश्रमे न्यस्तशस्त्रं निवसन्तं तपोरतिम् ।</s-l><s-l>देवः साक्षात्स्वयं वज्री समुपायान्महीपतिम् ॥ ३ ॥</s-l></s-lg><s-lg><s-l>इन्द्रत्वमर्हो राजायं तपसेत्यनुचिन्त्य वै ।</s-l><s-l>तं सान्त्वेन नृपं साक्षात्तपसः संन्यवर्तयत् ॥ ४ ॥</s-l></s-lg><s-lg><s-l> इन्द्र उवाच ।</s-l><s-l>न संकीर्येत धर्मोऽयं पृथिव्यां पृथिवीपते ।</s-l><s-l>तं पाहि धर्मो हि धृतः कृत्स्नं धारयते जगत् ॥ ५ ॥</s-l></s-lg><s-lg><s-l>लोक्यं धर्मं पालय त्वं नित्ययुक्तः समाहितः ।</s-l><s-l>धर्मयुक्तस्ततो लोकान्पुण्यानाप्स्यसि शाश्वतान् ॥ ६ ॥</s-l></s-lg><s-lg><s-l>दिविष्ठस्य भुविष्ठस्त्वं सखा भूत्वा मम प्रियः ।</s-l><s-l>ऊधः पृथिव्या यो देशस्तमावस नराधिप ॥ ७ ॥</s-l></s-lg><s-lg><s-l>पशव्यश्चैव पुण्यश्च सुस्थिरो धनधान्यवान् ।</s-l><s-l>स्वारक्ष्यश्चैव सौम्यश्च भोग्यैर्भूमिगुणैर्युतः ॥ ८ ॥</s-l></s-lg><s-lg><s-l>अत्यन्यानेष देशो हि धनरत्नादिभिर्युतः ।</s-l><s-l>वसुपूर्णा च वसुधा वस चेदिषु चेदिप ॥ ९ ॥</s-l></s-lg><s-lg><s-l>धर्मशीला जनपदाः सुसंतोषाश्च साधवः ।</s-l><s-l>न च मिथ्याप्रलापोऽत्र स्वैरेष्वपि कुतोऽन्यथा ॥ १० ॥</s-l></s-lg><s-lg><s-l>न च पित्रा विभज्यन्ते नरा गुरुहिते रताः ।</s-l><s-l>युञ्जते धुरि नो गाश्च कृशाः संधुक्षयन्ति च ॥ ११ ॥</s-l></s-lg><s-lg><s-l>सर्वे वर्णाः स्वधर्मस्थाः सदा चेदिषु मानद ।</s-l><s-l>न तेऽस्त्यविदितं किंचित्त्रिषु लोकेषु यद्भवेत् ॥ १२ ॥</s-l></s-lg><s-lg><s-l>देवोपभोग्यं दिव्यं च आकाशे स्फाटिकं महत् ।</s-l><s-l>आकाशगं त्वां मद्दत्तं विमानमुपपत्स्यते ॥ १३ ॥</s-l></s-lg><s-lg><s-l>त्वमेकः सर्वमर्त्येषु विमानवरमास्थितः ।</s-l><s-l>चरिष्यस्युपरिस्थो वै देवो विग्रहवानिव ॥ १४ ॥</s-l></s-lg><s-lg><s-l>ददामि ते वैजयन्तीं मालामम्लानपङ्कजाम् ।</s-l><s-l>धारयिष्यति संग्रामे या त्वां शस्त्रैरविक्षतम् ॥ १५ ॥</s-l></s-lg><s-lg><s-l>लक्षणं चैतदेवेह भविता ते नराधिप ।</s-l><s-l>इन्द्रमालेति विख्यातं धन्यमप्रतिमं महत् ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>यष्टिं च वैणवीं तस्मै ददौ वृत्रनिषूदनः ।</s-l><s-l>इष्टप्रदानमुद्दिश्य शिष्टानां परिपालिनीम् ॥ १७ ॥</s-l></s-lg><s-lg><s-l>तस्याः शक्रस्य पूजार्थं भूमौ भूमिपतिस्तदा ।</s-l><s-l>प्रवेशं कारयामास गते संवत्सरे तदा ॥ १८ ॥</s-l></s-lg><s-lg><s-l>ततः प्रभृति चाद्यापि यष्ट्याः क्षितिपसत्तमैः ।</s-l><s-l>प्रवेशः क्रियते राजन्यथा तेन प्रवर्तितः ॥ १९ ॥</s-l></s-lg><s-lg><s-l>अपरेद्युस्तथा चास्याः क्रियते उच्छ्रयो नृपैः ।</s-l><s-l>अलंकृतायाः पिटकैर्गन्धैर्माल्यैश्च भूषणैः ।</s-l><s-l>माल्यदामपरिक्षिप्ता विधिवत्क्रियतेऽपि च ॥ २० ॥</s-l></s-lg><s-lg><s-l>भगवान्पूज्यते चात्र हास्यरूपेण शंकरः ।</s-l><s-l>स्वयमेव गृहीतेन वसोः प्रीत्या महात्मनः ॥ २१ ॥</s-l></s-lg><s-lg><s-l>एतां पूजां महेन्द्रस्तु दृष्ट्वा देव कृतां शुभाम् ।</s-l><s-l>वसुना राजमुख्येन प्रीतिमानब्रवीद्विभुः ॥ २२ ॥</s-l></s-lg><s-lg><s-l>ये पूजयिष्यन्ति नरा राजानश्च महं मम ।</s-l><s-l>कारयिष्यन्ति च मुदा यथा चेदिपतिर्नृपः ॥ २३ ॥</s-l></s-lg><s-lg><s-l>तेषां श्रीर्विजयश्चैव सराष्ट्राणां भविष्यति ।</s-l><s-l>तथा स्फीतो जनपदो मुदितश्च भविष्यति ॥ २४ ॥</s-l></s-lg><s-lg><s-l>एवं महात्मना तेन महेन्द्रेण नराधिप ।</s-l><s-l>वसुः प्रीत्या मघवता महाराजोऽभिसत्कृतः ॥ २५ ॥</s-l></s-lg><s-lg><s-l>उत्सवं कारयिष्यन्ति सदा शक्रस्य ये नराः ।</s-l><s-l>भूमिदानादिभिर्दानैर्यथा पूता भवन्ति वै ।</s-l><s-l>वरदानमहायज्ञैस्तथा शक्रोत्सवेन ते ॥ २६ ॥</s-l></s-lg><s-lg><s-l>संपूजितो मघवता वसुश्चेदिपतिस्तदा ।</s-l><s-l>पालयामास धर्मेण चेदिस्थः पृथिवीमिमाम् ।</s-l><s-l>इन्द्रप्रीत्या भूमिपतिश्चकारेन्द्रमहं वसुः ॥ २७ ॥</s-l></s-lg><s-lg><s-l>पुत्राश्चास्य महावीर्याः पञ्चासन्नमितौजसः ।</s-l><s-l>नानाराज्येषु च सुतान्स सम्राडभ्यषेचयत् ॥ २८ ॥</s-l></s-lg><s-lg><s-l>महारथो मगधराड्विश्रुतो यो बृहद्रथः ।</s-l><s-l>प्रत्यग्रहः कुशाम्बश्च यमाहुर्मणिवाहनम् ।</s-l><s-l>मच्छिल्लश्च यदुश्चैव राजन्यश्चापराजितः ॥ २९ ॥</s-l></s-lg><s-lg><s-l>एते तस्य सुता राजन्राजर्षेर्भूरितेजसः ।</s-l><s-l>न्यवेशयन्नामभिः स्वैस्ते देशांश्च पुराणि च ।</s-l><s-l>वासवाः पञ्च राजानः पृथग्वंशाश्च शाश्वताः ॥ ३० ॥</s-l></s-lg><s-lg><s-l>वसन्तमिन्द्रप्रासादे आकाशे स्फाटिके च तम् ।</s-l><s-l>उपतस्थुर्महात्मानं गन्धर्वाप्सरसो नृपम् ।</s-l><s-l>राजोपरिचरेत्येवं नाम तस्याथ विश्रुतम् ॥ ३१ ॥</s-l></s-lg><s-lg><s-l>पुरोपवाहिनीं तस्य नदीं शुक्तिमतीं गिरिः ।</s-l><s-l>अरौत्सीच्चेतनायुक्तः कामात्कोलाहलः किल ॥ ३२ ॥</s-l></s-lg><s-lg><s-l>गिरिं कोलाहलं तं तु पदा वसुरताडयत् ।</s-l><s-l>निश्चक्राम नदी तेन प्रहारविवरेण सा ॥ ३३ ॥</s-l></s-lg><s-lg><s-l>तस्यां नद्यामजनयन्मिथुनं पर्वतः स्वयम् ।</s-l><s-l>तस्माद्विमोक्षणात्प्रीता नदी राज्ञे न्यवेदयत् ॥ ३४ ॥</s-l></s-lg><s-lg><s-l>यः पुमानभवत्तत्र तं स राजर्षिसत्तमः ।</s-l><s-l>वसुर्वसुप्रदश्चक्रे सेनापतिमरिंदमम् ।</s-l><s-l>चकार पत्नीं कन्यां तु दयितां गिरिकां नृपः ॥ ३५ ॥</s-l></s-lg><s-lg><s-l>वसोः पत्नी तु गिरिका कामात्काले न्यवेदयत् ।</s-l><s-l>ऋतुकालमनुप्राप्तं स्नाता पुंसवने शुचिः ॥ ३६ ॥</s-l></s-lg><s-lg><s-l>तदहः पितरश्चैनमूचुर्जहि मृगानिति ।</s-l><s-l>तं राजसत्तमं प्रीतास्तदा मतिमतां वरम् ॥ ३७ ॥</s-l></s-lg><s-lg><s-l>स पितॄणां नियोगं तमव्यतिक्रम्य पार्थिवः ।</s-l><s-l>चचार मृगयां कामी गिरिकामेव संस्मरन् ।</s-l><s-l>अतीव रूपसंपन्नां साक्षाच्छ्रियमिवापराम् ॥ ३८ ॥</s-l></s-lg><s-lg><s-l>तस्य रेतः प्रचस्कन्द चरतो रुचिरे वने ।</s-l><s-l>स्कन्नमात्रं च तद्रेतो वृक्षपत्रेण भूमिपः ॥ ३९ ॥</s-l></s-lg><s-lg><s-l>प्रतिजग्राह मिथ्या मे न स्कन्देद्रेत इत्युत ।</s-l><s-l>ऋतुश्च तस्याः पत्न्या मे न मोघः स्यादिति प्रभुः ॥ ४० ॥</s-l></s-lg><s-lg><s-l>संचिन्त्यैवं तदा राजा विचार्य च पुनः पुनः ।</s-l><s-l>अमोघत्वं च विज्ञाय रेतसो राजसत्तमः ॥ ४१ ॥</s-l></s-lg><s-lg><s-l>शुक्रप्रस्थापने कालं महिष्याः प्रसमीक्ष्य सः ।</s-l><s-l>अभिमन्त्र्याथ तच्छुक्रमारात्तिष्ठन्तमाशुगम् ।</s-l><s-l>सूक्ष्मधर्मार्थतत्त्वज्ञो ज्ञात्वा श्येनं ततोऽब्रवीत् ॥ ४२ ॥</s-l></s-lg><s-lg><s-l>मत्प्रियार्थमिदं सौम्य शुक्रं मम गृहं नय ।</s-l><s-l>गिरिकायाः प्रयच्छाशु तस्या ह्यार्तवमद्य वै ॥ ४३ ॥</s-l></s-lg><s-lg><s-l>गृहीत्वा तत्तदा श्येनस्तूर्णमुत्पत्य वेगवान् ।</s-l><s-l>जवं परममास्थाय प्रदुद्राव विहंगमः ॥ ४४ ॥</s-l></s-lg><s-lg><s-l>तमपश्यदथायान्तं श्येनं श्येनस्तथापरः ।</s-l><s-l>अभ्यद्रवच्च तं सद्यो दृष्ट्वैवामिषशङ्कया ॥ ४५ ॥</s-l></s-lg><s-lg><s-l>तुण्डयुद्धमथाकाशे तावुभौ संप्रचक्रतुः ।</s-l><s-l>युध्यतोरपतद्रेतस्तच्चापि यमुनाम्भसि ॥ ४६ ॥</s-l></s-lg><s-lg><s-l>तत्राद्रिकेति विख्याता ब्रह्मशापाद्वराप्सराः ।</s-l><s-l>मीनभावमनुप्राप्ता बभूव यमुनाचरी ॥ ४७ ॥</s-l></s-lg><s-lg><s-l>श्येनपादपरिभ्रष्टं तद्वीर्यमथ वासवम् ।</s-l><s-l>जग्राह तरसोपेत्य साद्रिका मत्स्यरूपिणी ॥ ४८ ॥</s-l></s-lg><s-lg><s-l>कदाचिदथ मत्सीं तां बबन्धुर्मत्स्यजीविनः ।</s-l><s-l>मासे च दशमे प्राप्ते तदा भरतसत्तम ।</s-l><s-l>उज्जह्रुरुदरात्तस्याः स्त्रीपुमांसं च मानुषम् ॥ ४९ ॥</s-l></s-lg><s-lg><s-l>आश्चर्यभूतं मत्वा तद्राज्ञस्ते प्रत्यवेदयन् ।</s-l><s-l>काये मत्स्या इमौ राजन्संभूतौ मानुषाविति ॥ ५० ॥</s-l></s-lg><s-lg><s-l>तयोः पुमांसं जग्राह राजोपरिचरस्तदा ।</s-l><s-l>स मत्स्यो नाम राजासीद्धार्मिकः सत्यसंगरः ॥ ५१ ॥</s-l></s-lg><s-lg><s-l>साप्सरा मुक्तशापा च क्षणेन समपद्यत ।</s-l><s-l>पुरोक्ता या भगवता तिर्यग्योनिगता शुभे ।</s-l><s-l>मानुषौ जनयित्वा त्वं शापमोक्षमवाप्स्यसि ॥ ५२ ॥</s-l></s-lg><s-lg><s-l>ततः सा जनयित्वा तौ विशस्ता मत्स्यघातिना ।</s-l><s-l>संत्यज्य मत्स्यरूपं सा दिव्यं रूपमवाप्य च ।</s-l><s-l>सिद्धर्षिचारणपथं जगामाथ वराप्सराः ॥ ५३ ॥</s-l></s-lg><s-lg><s-l>या कन्या दुहिता तस्या मत्स्या मत्स्यसगन्धिनी ।</s-l><s-l>राज्ञा दत्ताथ दाशाय इयं तव भवत्विति ।</s-l><s-l>रूपसत्त्वसमायुक्ता सर्वैः समुदिता गुणैः ॥ ५४ ॥</s-l></s-lg><s-lg><s-l>सा तु सत्यवती नाम मत्स्यघात्यभिसंश्रयात् ।</s-l><s-l>आसीन्मत्स्यसगन्धैव कंचित्कालं शुचिस्मिता ॥ ५५ ॥</s-l></s-lg><s-lg><s-l>शुश्रूषार्थं पितुर्नावं तां तु वाहयतीं जले ।</s-l><s-l>तीर्थयात्रां परिक्रामन्नपश्यद्वै पराशरः ॥ ५६ ॥</s-l></s-lg><s-lg><s-l>अतीव रूपसंपन्नां सिद्धानामपि काङ्क्षिताम् ।</s-l><s-l>दृष्ट्वैव च स तां धीमांश्चकमे चारुदर्शनाम् ।</s-l><s-l>विद्वांस्तां वासवीं कन्यां कार्यवान्मुनिपुंगवः ॥ ५७ ॥</s-l></s-lg><s-lg><s-l>साब्रवीत्पश्य भगवन्पारावारे ऋषीन्स्थितान् ।</s-l><s-l>आवयोर्दृश्यतोरेभिः कथं नु स्यात्समागमः ॥ ५८ ॥</s-l></s-lg><s-lg><s-l>एवं तयोक्तो भगवान्नीहारमसृजत्प्रभुः ।</s-l><s-l>येन देशः स सर्वस्तु तमोभूत इवाभवत् ॥ ५९ ॥</s-l></s-lg><s-lg><s-l>दृष्ट्वा सृष्टं तु नीहारं ततस्तं परमर्षिणा ।</s-l><s-l>विस्मिता चाब्रवीत्कन्या व्रीडिता च मनस्विनी ॥ ६० ॥</s-l></s-lg><s-lg><s-l>विद्धि मां भगवन्कन्यां सदा पितृवशानुगाम् ।</s-l><s-l>त्वत्संयोगाच्च दुष्येत कन्याभावो ममानघ ॥ ६१ ॥</s-l></s-lg><s-lg><s-l>कन्यात्वे दूषिते चापि कथं शक्ष्ये द्विजोत्तम ।</s-l><s-l>गन्तुं गृहं गृहे चाहं धीमन्न स्थातुमुत्सहे ।</s-l><s-l>एतत्संचिन्त्य भगवन्विधत्स्व यदनन्तरम् ॥ ६२ ॥</s-l></s-lg><s-lg><s-l>एवमुक्तवतीं तां तु प्रीतिमानृषिसत्तमः ।</s-l><s-l>उवाच मत्प्रियं कृत्वा कन्यैव त्वं भविष्यसि ॥ ६३ ॥</s-l></s-lg><s-lg><s-l>वृणीष्व च वरं भीरु यं त्वमिच्छसि भामिनि ।</s-l><s-l>वृथा हि न प्रसादो मे भूतपूर्वः शुचिस्मिते ॥ ६४ ॥</s-l></s-lg><s-lg><s-l>एवमुक्ता वरं वव्रे गात्रसौगन्ध्यमुत्तमम् ।</s-l><s-l>स चास्यै भगवान्प्रादान्मनसः काङ्क्षितं प्रभुः ॥ ६५ ॥</s-l></s-lg><s-lg><s-l>ततो लब्धवरा प्रीता स्त्रीभावगुणभूषिता ।</s-l><s-l>जगाम सह संसर्गमृषिणाद्भुतकर्मणा ॥ ६६ ॥</s-l></s-lg><s-lg><s-l>तेन गन्धवतीत्येव नामास्याः प्रथितं भुवि ।</s-l><s-l>तस्यास्तु योजनाद्गन्धमाजिघ्रन्ति नरा भुवि ॥ ६७ ॥</s-l></s-lg><s-lg><s-l>ततो योजनगन्धेति तस्या नाम परिश्रुतम् ।</s-l><s-l>पराशरोऽपि भगवाञ्जगाम स्वं निवेशनम् ॥ ६८ ॥</s-l></s-lg><s-lg><s-l>इति सत्यवती हृष्टा लब्ध्वा वरमनुत्तमम् ।</s-l><s-l>पराशरेण संयुक्ता सद्यो गर्भं सुषाव सा ।</s-l><s-l>जज्ञे च यमुनाद्वीपे पाराशर्यः स वीर्यवान् ॥ ६९ ॥</s-l></s-lg><s-lg><s-l>स मातरमुपस्थाय तपस्येव मनो दधे ।</s-l><s-l>स्मृतोऽहं दर्शयिष्यामि कृत्येष्विति च सोऽब्रवीत् ॥ ७० ॥</s-l></s-lg><s-lg><s-l>एवं द्वैपायनो जज्ञे सत्यवत्यां पराशरात् ।</s-l><s-l>द्वीपे न्यस्तः स यद्बालस्तस्माद्द्वैपायनोऽभवत् ॥ ७१ ॥</s-l></s-lg><s-lg><s-l>पादापसारिणं धर्मं विद्वान्स तु युगे युगे ।</s-l><s-l>आयुः शक्तिं च मर्त्यानां युगानुगमवेक्ष्य च ॥ ७२ ॥</s-l></s-lg><s-lg><s-l>ब्रह्मणो ब्राह्मणानां च तथानुग्रहकाम्यया ।</s-l><s-l>विव्यास वेदान्यस्माच्च तस्माद्व्यास इति स्मृतः ॥ ७३ ॥</s-l></s-lg><s-lg><s-l>वेदानध्यापयामास महाभारतपञ्चमान् ।</s-l><s-l>सुमन्तुं जैमिनिं पैलं शुकं चैव स्वमात्मजम् ॥ ७४ ॥</s-l></s-lg><s-lg><s-l>प्रभुर्वरिष्ठो वरदो वैशंपायनमेव च ।</s-l><s-l>संहितास्तैः पृथक्त्वेन भारतस्य प्रकाशिताः ॥ ७५ ॥</s-l></s-lg><s-lg><s-l>तथा भीष्मः शांतनवो गङ्गायाममितद्युतिः ।</s-l><s-l>वसुवीर्यात्समभवन्महावीर्यो महायशाः ॥ ७६ ॥</s-l></s-lg><s-lg><s-l>शूले प्रोतः पुराणर्षिरचोरश्चोरशङ्कया ।</s-l><s-l>अणीमाण्डव्य इति वै विख्यातः सुमहायशाः ॥ ७७ ॥</s-l></s-lg><s-lg><s-l>स धर्ममाहूय पुरा महर्षिरिदमुक्तवान् ।</s-l><s-l>इषीकया मया बाल्यादेका विद्धा शकुन्तिका ॥ ७८ ॥</s-l></s-lg><s-lg><s-l>तत्किल्बिषं स्मरे धर्म नान्यत्पापमहं स्मरे ।</s-l><s-l>तन्मे सहस्रसमितं कस्मान्नेहाजयत्तपः ॥ ७९ ॥</s-l></s-lg><s-lg><s-l>गरीयान्ब्राह्मणवधः सर्वभूतवधाद्यतः ।</s-l><s-l>तस्मात्त्वं किल्बिषादस्माच्छूद्रयोनौ जनिष्यसि ॥ ८० ॥</s-l></s-lg><s-lg><s-l>तेन शापेन धर्मोऽपि शूद्रयोनावजायत ।</s-l><s-l>विद्वान्विदुररूपेण धार्मी तनुरकिल्बिषी ॥ ८१ ॥</s-l></s-lg><s-lg><s-l>संजयो मुनिकल्पस्तु जज्ञे सूतो गवल्गणात् ।</s-l><s-l>सूर्याच्च कुन्तिकन्यायां जज्ञे कर्णो महारथः ।</s-l><s-l>सहजं कवचं बिभ्रत्कुण्डलोद्द्योतिताननः ॥ ८२ ॥</s-l></s-lg><s-lg><s-l>अनुग्रहार्थं लोकानां विष्णुर्लोकनमस्कृतः ।</s-l><s-l>वसुदेवात्तु देवक्यां प्रादुर्भूतो महायशाः ॥ ८३ ॥</s-l></s-lg><s-lg><s-l>अनादिनिधनो देवः स कर्ता जगतः प्रभुः ।</s-l><s-l>अव्यक्तमक्षरं ब्रह्म प्रधानं निर्गुणात्मकम् ॥ ८४ ॥</s-l></s-lg><s-lg><s-l>आत्मानमव्ययं चैव प्रकृतिं प्रभवं परम् ।</s-l><s-l>पुरुषं विश्वकर्माणं सत्त्वयोगं ध्रुवाक्षरम् ॥ ८५ ॥</s-l></s-lg><s-lg><s-l>अनन्तमचलं देवं हंसं नारायणं प्रभुम् ।</s-l><s-l>धातारमजरं नित्यं तमाहुः परमव्ययम् ॥ ८६ ॥</s-l></s-lg><s-lg><s-l>पुरुषः स विभुः कर्ता सर्वभूतपितामहः ।</s-l><s-l>धर्मसंवर्धनार्थाय प्रजज्ञेऽन्धकवृष्णिषु ॥ ८७ ॥</s-l></s-lg><s-lg><s-l>अस्त्रज्ञौ तु महावीर्यौ सर्वशस्त्रविशारदौ ।</s-l><s-l>सात्यकिः कृतवर्मा च नारायणमनुव्रतौ ।</s-l><s-l>सत्यकाद्धृदिकाच्चैव जज्ञातेऽस्त्रविशारदौ ॥ ८८ ॥</s-l></s-lg><s-lg><s-l>भरद्वाजस्य च स्कन्नं द्रोण्यां शुक्रमवर्धत ।</s-l><s-l>महर्षेरुग्रतपसस्तस्माद्द्रोणो व्यजायत ॥ ८९ ॥</s-l></s-lg><s-lg><s-l>गौतमान्मिथुनं जज्ञे शरस्तम्बाच्छरद्वतः ।</s-l><s-l>अश्वत्थाम्नश्च जननी कृपश्चैव महाबलः ।</s-l><s-l>अश्वत्थामा ततो जज्ञे द्रोणादस्त्रभृतां वरः ॥ ९० ॥</s-l></s-lg><s-lg><s-l>तथैव धृष्टद्युम्नोऽपि साक्षादग्निसमद्युतिः ।</s-l><s-l>वैताने कर्मणि तते पावकात्समजायत ।</s-l><s-l>वीरो द्रोणविनाशाय धनुषा सह वीर्यवान् ॥ ९१ ॥</s-l></s-lg><s-lg><s-l>तथैव वेद्यां कृष्णापि जज्ञे तेजस्विनी शुभा ।</s-l><s-l>विभ्राजमाना वपुषा बिभ्रती रूपमुत्तमम् ॥ ९२ ॥</s-l></s-lg><s-lg><s-l>प्रह्रादशिष्यो नग्नजित्सुबलश्चाभवत्ततः ।</s-l><s-l>तस्य प्रजा धर्महन्त्री जज्ञे देवप्रकोपनात् ॥ ९३ ॥</s-l></s-lg><s-lg><s-l>गान्धारराजपुत्रोऽभूच्छकुनिः सौबलस्तथा ।</s-l><s-l>दुर्योधनस्य माता च जज्ञातेऽर्थविदावुभौ ॥ ९४ ॥</s-l></s-lg><s-lg><s-l>कृष्णद्वैपायनाज्जज्ञे धृतराष्ट्रो जनेश्वरः ।</s-l><s-l>क्षेत्रे विचित्रवीर्यस्य पाण्डुश्चैव महाबलः ॥ ९५ ॥</s-l></s-lg><s-lg><s-l>पाण्डोस्तु जज्ञिरे पञ्च पुत्रा देवसमाः पृथक् ।</s-l><s-l>द्वयोः स्त्रियोर्गुणज्येष्ठस्तेषामासीद्युधिष्ठिरः ॥ ९६ ॥</s-l></s-lg><s-lg><s-l>धर्माद्युधिष्ठिरो जज्ञे मारुतात्तु वृकोदरः ।</s-l><s-l>इन्द्राद्धनंजयः श्रीमान्सर्वशस्त्रभृतां वरः ॥ ९७ ॥</s-l></s-lg><s-lg><s-l>जज्ञाते रूपसंपन्नावश्विभ्यां तु यमावुभौ ।</s-l><s-l>नकुलः सहदेवश्च गुरुशुश्रूषणे रतौ ॥ ९८ ॥</s-l></s-lg><s-lg><s-l>तथा पुत्रशतं जज्ञे धृतराष्ट्रस्य धीमतः ।</s-l><s-l>दुर्योधनप्रभृतयो युयुत्सुः करणस्तथा ॥ ९९ ॥</s-l></s-lg><s-lg><s-l>अभिमन्युः सुभद्रायामर्जुनादभ्यजायत ।</s-l><s-l>स्वस्रीयो वासुदेवस्य पौत्रः पाण्डोर्महात्मनः ॥ १०० ॥</s-l></s-lg><s-lg><s-l>पाण्डवेभ्योऽपि पञ्चभ्यः कृष्णायां पञ्च जज्ञिरे ।</s-l><s-l>कुमारा रूपसंपन्नाः सर्वशस्त्रविशारदाः ॥ १०१ ॥</s-l></s-lg><s-lg><s-l>प्रतिविन्ध्यो युधिष्ठिरात्सुतसोमो वृकोदरात् ।</s-l><s-l>अर्जुनाच्छ्रुतकीर्तिस्तु शतानीकस्तु नाकुलिः ॥ १०२ ॥</s-l></s-lg><s-lg><s-l>तथैव सहदेवाच्च श्रुतसेनः प्रतापवान् ।</s-l><s-l>हिडिम्बायां च भीमेन वने जज्ञे घटोत्कचः ॥ १०३ ॥</s-l></s-lg><s-lg><s-l>शिखण्डी द्रुपदाज्जज्ञे कन्या पुत्रत्वमागता ।</s-l><s-l>यां यक्षः पुरुषं चक्रे स्थूणः प्रियचिकीर्षया ॥ १०४ ॥</s-l></s-lg><s-lg><s-l>कुरूणां विग्रहे तस्मिन्समागच्छन्बहून्यथ ।</s-l><s-l>राज्ञां शतसहस्राणि योत्स्यमानानि संयुगे ॥ १०५ ॥</s-l></s-lg><s-lg><s-l>तेषामपरिमेयानि नामधेयानि सर्वशः ।</s-l><s-l>न शक्यं परिसंख्यातुं वर्षाणामयुतैरपि ।</s-l><s-l>एते तु कीर्तिता मुख्या यैराख्यानमिदं ततम् ॥ १०६ ॥</s-l></s-lg>