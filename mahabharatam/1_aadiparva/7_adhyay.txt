<s-lg><s-l> सूत उवाच ।</s-l><s-l>शप्तस्तु भृगुणा वह्निः क्रुद्धो वाक्यमथाब्रवीत् ।</s-l><s-l>किमिदं साहसं ब्रह्मन्कृतवानसि सांप्रतम् ॥ १ ॥</s-l></s-lg><s-lg><s-l>धर्मे प्रयतमानस्य सत्यं च वदतः समम् ।</s-l><s-l>पृष्टो यदब्रुवं सत्यं व्यभिचारोऽत्र को मम ॥ २ ॥</s-l></s-lg><s-lg><s-l>पृष्टो हि साक्षी यः साक्ष्यं जानमानोऽन्यथा वदेत् ।</s-l><s-l>स पूर्वानात्मनः सप्त कुले हन्यात्तथा परान् ॥ ३ ॥</s-l></s-lg><s-lg><s-l>यश्च कार्यार्थतत्त्वज्ञो जानमानो न भाषते ।</s-l><s-l>सोऽपि तेनैव पापेन लिप्यते नात्र संशयः ॥ ४ ॥</s-l></s-lg><s-lg><s-l>शक्तोऽहमपि शप्तुं त्वां मान्यास्तु ब्राह्मणा मम ।</s-l><s-l>जानतोऽपि च ते व्यक्तं कथयिष्ये निबोध तत् ॥ ५ ॥</s-l></s-lg><s-lg><s-l>योगेन बहुधात्मानं कृत्वा तिष्ठामि मूर्तिषु ।</s-l><s-l>अग्निहोत्रेषु सत्रेषु क्रियास्वथ मखेषु च ॥ ६ ॥</s-l></s-lg><s-lg><s-l>वेदोक्तेन विधानेन मयि यद्धूयते हविः ।</s-l><s-l>देवताः पितरश्चैव तेन तृप्ता भवन्ति वै ॥ ७ ॥</s-l></s-lg><s-lg><s-l>आपो देवगणाः सर्वे आपः पितृगणास्तथा ।</s-l><s-l>दर्शश्च पौर्णमासश्च देवानां पितृभिः सह ॥ ८ ॥</s-l></s-lg><s-lg><s-l>देवताः पितरस्तस्मात्पितरश्चापि देवताः ।</s-l><s-l>एकीभूताश्च पूज्यन्ते पृथक्त्वेन च पर्वसु ॥ ९ ॥</s-l></s-lg><s-lg><s-l>देवताः पितरश्चैव जुह्वते मयि यत्सदा ।</s-l><s-l>त्रिदशानां पितॄणां च मुखमेवमहं स्मृतः ॥ १० ॥</s-l></s-lg><s-lg><s-l>अमावास्यां च पितरः पौर्णमास्यां च देवताः ।</s-l><s-l>मन्मुखेनैव हूयन्ते भुञ्जते च हुतं हविः ।</s-l><s-l>सर्वभक्षः कथं तेषां भविष्यामि मुखं त्वहम् ॥ ११ ॥</s-l></s-lg><s-lg><s-l>चिन्तयित्वा ततो वह्निश्चक्रे संहारमात्मनः ।</s-l><s-l>द्विजानामग्निहोत्रेषु यज्ञसत्रक्रियासु च ॥ १२ ॥</s-l></s-lg><s-lg><s-l>निरोंकारवषट्काराः स्वधास्वाहाविवर्जिताः ।</s-l><s-l>विनाग्निना प्रजाः सर्वास्तत आसन्सुदुःखिताः ॥ १३ ॥</s-l></s-lg><s-lg><s-l>अथर्षयः समुद्विग्ना देवान्गत्वाब्रुवन्वचः ।</s-l><s-l>अग्निनाशात्क्रियाभ्रंशाद्भ्रान्ता लोकास्त्रयोऽनघाः ।</s-l><s-l>विधध्वमत्र यत्कार्यं न स्यात्कालात्ययो यथा ॥ १४ ॥</s-l></s-lg><s-lg><s-l>अथर्षयश्च देवाश्च ब्रह्माणमुपगम्य तु ।</s-l><s-l>अग्नेरावेदयञ्शापं क्रियासंहारमेव च ॥ १५ ॥</s-l></s-lg><s-lg><s-l>भृगुणा वै महाभाग शप्तोऽग्निः कारणान्तरे ।</s-l><s-l>कथं देवमुखो भूत्वा यज्ञभागाग्रभुक्तथा ।</s-l><s-l>हुतभुक्सर्वलोकेषु सर्वभक्षत्वमेष्यति ॥ १६ ॥</s-l></s-lg><s-lg><s-l>श्रुत्वा तु तद्वचस्तेषामग्निमाहूय लोककृत् ।</s-l><s-l>उवाच वचनं श्लक्ष्णं भूतभावनमव्ययम् ॥ १७ ॥</s-l></s-lg><s-lg><s-l>लोकानामिह सर्वेषां त्वं कर्ता चान्त एव च ।</s-l><s-l>त्वं धारयसि लोकांस्त्रीन्क्रियाणां च प्रवर्तकः ।</s-l><s-l>स तथा कुरु लोकेश नोच्छिद्येरन्क्रिया यथा ॥ १८ ॥</s-l></s-lg><s-lg><s-l>कस्मादेवं विमूढस्त्वमीश्वरः सन्हुताशनः ।</s-l><s-l>त्वं पवित्रं यदा लोके सर्वभूतगतश्च ह ॥ १९ ॥</s-l></s-lg><s-lg><s-l>न त्वं सर्वशरीरेण सर्वभक्षत्वमेष्यसि ।</s-l><s-l>उपादानेऽर्चिषो यास्ते सर्वं धक्ष्यन्ति ताः शिखिन् ॥ २० ॥</s-l></s-lg><s-lg><s-l>यथा सूर्यांशुभिः स्पृष्टं सर्वं शुचि विभाव्यते ।</s-l><s-l>तथा त्वदर्चिर्निर्दग्धं सर्वं शुचि भविष्यति ॥ २१ ॥</s-l></s-lg><s-lg><s-l>तदग्ने त्वं महत्तेजः स्वप्रभावाद्विनिर्गतम् ।</s-l><s-l>स्वतेजसैव तं शापं कुरु सत्यमृषेर्विभो ।</s-l><s-l>देवानां चात्मनो भागं गृहाण त्वं मुखे हुतम् ॥ २२ ॥</s-l></s-lg><s-lg><s-l>एवमस्त्विति तं वह्निः प्रत्युवाच पितामहम् ।</s-l><s-l>जगाम शासनं कर्तुं देवस्य परमेष्ठिनः ॥ २३ ॥</s-l></s-lg><s-lg><s-l>देवर्षयश्च मुदितास्ततो जग्मुर्यथागतम् ।</s-l><s-l>ऋषयश्च यथापूर्वं क्रियाः सर्वाः प्रचक्रिरे ॥ २४ ॥</s-l></s-lg><s-lg><s-l>दिवि देवा मुमुदिरे भूतसंघाश्च लौकिकाः ।</s-l><s-l>अग्निश्च परमां प्रीतिमवाप हतकल्मषः ॥ २५ ॥</s-l></s-lg><s-lg><s-l>एवमेष पुरावृत्त इतिहासोऽग्निशापजः ।</s-l><s-l>पुलोमस्य विनाशश्च च्यवनस्य च संभवः ॥ २६ ॥</s-l></s-lg>