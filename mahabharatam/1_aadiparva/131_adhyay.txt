<s-lg><s-l> वैशंपायन उवाच ।</s-l><s-l>ततो दुर्योधनो राजा सर्वास्ताः प्रकृतीः शनैः ।</s-l><s-l>अर्थमानप्रदानाभ्यां संजहार सहानुजः ॥ १ ॥</s-l></s-lg><s-lg><s-l>धृतराष्ट्रप्रयुक्तास्तु केचित्कुशलमन्त्रिणः ।</s-l><s-l>कथयां चक्रिरे रम्यं नगरं वारणावतम् ॥ २ ॥</s-l></s-lg><s-lg><s-l>अयं समाजः सुमहान्रमणीयतमो भुवि ।</s-l><s-l>उपस्थितः पशुपतेर्नगरे वारणावते ॥ ३ ॥</s-l></s-lg><s-lg><s-l>सर्वरत्नसमाकीर्णे पुंसां देशे मनोरमे ।</s-l><s-l>इत्येवं धृतराष्ट्रस्य वचनाच्चक्रिरे कथाः ॥ ४ ॥</s-l></s-lg><s-lg><s-l>कथ्यमाने तथा रम्ये नगरे वारणावते ।</s-l><s-l>गमने पाण्डुपुत्राणां जज्ञे तत्र मतिर्नृप ॥ ५ ॥</s-l></s-lg><s-lg><s-l>यदा त्वमन्यत नृपो जातकौतूहला इति ।</s-l><s-l>उवाचैनानथ तदा पाण्डवानम्बिकासुतः ॥ ६ ॥</s-l></s-lg><s-lg><s-l>ममेमे पुरुषा नित्यं कथयन्ति पुनः पुनः ।</s-l><s-l>रमणीयतरं लोके नगरं वारणावतम् ॥ ७ ॥</s-l></s-lg><s-lg><s-l>ते तात यदि मन्यध्वमुत्सवं वारणावते ।</s-l><s-l>सगणाः सानुयात्राश्च विहरध्वं यथामराः ॥ ८ ॥</s-l></s-lg><s-lg><s-l>ब्राह्मणेभ्यश्च रत्नानि गायनेभ्यश्च सर्वशः ।</s-l><s-l>प्रयच्छध्वं यथाकामं देवा इव सुवर्चसः ॥ ९ ॥</s-l></s-lg><s-lg><s-l>कंचित्कालं विहृत्यैवमनुभूय परां मुदम् ।</s-l><s-l>इदं वै हास्तिनपुरं सुखिनः पुनरेष्यथ ॥ १० ॥</s-l></s-lg><s-lg><s-l>धृतराष्ट्रस्य तं काममनुबुद्ध्वा युधिष्ठिरः ।</s-l><s-l>आत्मनश्चासहायत्वं तथेति प्रत्युवाच तम् ॥ ११ ॥</s-l></s-lg><s-lg><s-l>ततो भीष्मं महाप्राज्ञं विदुरं च महामतिम् ।</s-l><s-l>द्रोणं च बाह्लिकं चैव सोमदत्तं च कौरवम् ॥ १२ ॥</s-l></s-lg><s-lg><s-l>कृपमाचार्यपुत्रं च गान्धारीं च यशस्विनीम् ।</s-l><s-l>युधिष्ठिरः शनैर्दीनमुवाचेदं वचस्तदा ॥ १३ ॥</s-l></s-lg><s-lg><s-l>रमणीये जनाकीर्णे नगरे वारणावते ।</s-l><s-l>सगणास्तात वत्स्यामो धृतराष्ट्रस्य शासनात् ॥ १४ ॥</s-l></s-lg><s-lg><s-l>प्रसन्नमनसः सर्वे पुण्या वाचो विमुञ्चत ।</s-l><s-l>आशीर्भिर्वर्धितानस्मान्न पापं प्रसहिष्यति ॥ १५ ॥</s-l></s-lg><s-lg><s-l>एवमुक्तास्तु ते सर्वे पाण्डुपुत्रेण कौरवाः ।</s-l><s-l>प्रसन्नवदना भूत्वा तेऽभ्यवर्तन्त पाण्डवान् ॥ १६ ॥</s-l></s-lg><s-lg><s-l>स्वस्त्यस्तु वः पथि सदा भूतेभ्यश्चैव सर्वशः ।</s-l><s-l>मा च वोऽस्त्वशुभं किंचित्सर्वतः पाण्डुनन्दनाः ॥ १७ ॥</s-l></s-lg><s-lg><s-l>ततः कृतस्वस्त्ययना राज्यलाभाय पाण्डवाः ।</s-l><s-l>कृत्वा सर्वाणि कार्याणि प्रययुर्वारणावतम् ॥ १८ ॥</s-l></s-lg>