<s-lg><s-l> वैशंपायन उवाच ।</s-l><s-l>एतच्छ्रुत्वा तु कौन्तेयाः शल्यविद्धा इवाभवन् ।</s-l><s-l>सर्वे चास्वस्थमनसो बभूवुस्ते महारथाः ॥ १ ॥</s-l></s-lg><s-lg><s-l>ततः कुन्ती सुतान्दृष्ट्वा विभ्रान्तान्गतचेतसः ।</s-l><s-l>युधिष्ठिरमुवाचेदं वचनं सत्यवादिनी ॥ २ ॥</s-l></s-lg><s-lg><s-l>चिररात्रोषिताः स्मेह ब्राह्मणस्य निवेशने ।</s-l><s-l>रममाणाः पुरे रम्ये लब्धभैक्षा युधिष्ठिर ॥ ३ ॥</s-l></s-lg><s-lg><s-l>यानीह रमणीयानि वनान्युपवनानि च ।</s-l><s-l>सर्वाणि तानि दृष्टानि पुनः पुनररिंदम ॥ ४ ॥</s-l></s-lg><s-lg><s-l>पुनर्दृष्टानि तान्येव प्रीणयन्ति न नस्तथा ।</s-l><s-l>भैक्षं च न तथा वीर लभ्यते कुरुनन्दन ॥ ५ ॥</s-l></s-lg><s-lg><s-l>ते वयं साधु पाञ्चालान्गच्छाम यदि मन्यसे ।</s-l><s-l>अपूर्वदर्शनं तात रमणीयं भविष्यति ॥ ६ ॥</s-l></s-lg><s-lg><s-l>सुभिक्षाश्चैव पाञ्चालाः श्रूयन्ते शत्रुकर्शन ।</s-l><s-l>यज्ञसेनश्च राजासौ ब्रह्मण्य इति शुश्रुमः ॥ ७ ॥</s-l></s-lg><s-lg><s-l>एकत्र चिरवासो हि क्षमो न च मतो मम ।</s-l><s-l>ते तत्र साधु गच्छामो यदि त्वं पुत्र मन्यसे ॥ ८ ॥</s-l></s-lg><s-lg><s-l> युधिष्ठिर उवाच ।</s-l><s-l>भवत्या यन्मतं कार्यं तदस्माकं परं हितम् ।</s-l><s-l>अनुजांस्तु न जानामि गच्छेयुर्नेति वा पुनः ॥ ९ ॥</s-l></s-lg><s-lg><s-l> वैशंपायन उवाच ।</s-l><s-l>ततः कुन्ती भीमसेनमर्जुनं यमजौ तथा ।</s-l><s-l>उवाच गमनं ते च तथेत्येवाब्रुवंस्तदा ॥ १० ॥</s-l></s-lg><s-lg><s-l>तत आमन्त्र्य तं विप्रं कुन्ती राजन्सुतैः सह ।</s-l><s-l>प्रतस्थे नगरीं रम्यां द्रुपदस्य महात्मनः ॥ ११ ॥</s-l></s-lg>