<s-lg><s-l> शौनक उवाच ।</s-l><s-l>भुजंगमानां शापस्य मात्रा चैव सुतेन च ।</s-l><s-l>विनतायास्त्वया प्रोक्तं कारणं सूतनन्दन ॥ १ ॥</s-l></s-lg><s-lg><s-l>वरप्रदानं भर्त्रा च कद्रूविनतयोस्तथा ।</s-l><s-l>नामनी चैव ते प्रोक्ते पक्षिणोर्वैनतेययोः ॥ २ ॥</s-l></s-lg><s-lg><s-l>पन्नगानां तु नामानि न कीर्तयसि सूतज ।</s-l><s-l>प्राधान्येनापि नामानि श्रोतुमिच्छामहे वयम् ॥ ३ ॥</s-l></s-lg><s-lg><s-l> सूत उवाच ।</s-l><s-l>बहुत्वान्नामधेयानि भुजगानां तपोधन ।</s-l><s-l>न कीर्तयिष्ये सर्वेषां प्राधान्येन तु मे शृणु ॥ ४ ॥</s-l></s-lg><s-lg><s-l>शेषः प्रथमतो जातो वासुकिस्तदनन्तरम् ।</s-l><s-l>ऐरावतस्तक्षकश्च कर्कोटकधनंजयौ ॥ ५ ॥</s-l></s-lg><s-lg><s-l>कालियो मणिनागश्च नागश्चापूरणस्तथा ।</s-l><s-l>नागस्तथा पिञ्जरक एलापत्रोऽथ वामनः ॥ ६ ॥</s-l></s-lg><s-lg><s-l>नीलानीलौ तथा नागौ कल्माषशबलौ तथा ।</s-l><s-l>आर्यकश्चादिकश्चैव नागश्च शलपोतकः ॥ ७ ॥</s-l></s-lg><s-lg><s-l>सुमनोमुखो दधिमुखस्तथा विमलपिण्डकः ।</s-l><s-l>आप्तः कोटनकश्चैव शङ्खो वालशिखस्तथा ॥ ८ ॥</s-l></s-lg><s-lg><s-l>निष्ठ्यूनको हेमगुहो नहुषः पिङ्गलस्तथा ।</s-l><s-l>बाह्यकर्णो हस्तिपदस्तथा मुद्गरपिण्डकः ॥ ९ ॥</s-l></s-lg><s-lg><s-l>कम्बलाश्वतरौ चापि नागः कालीयकस्तथा ।</s-l><s-l>वृत्तसंवर्तकौ नागौ द्वौ च पद्माविति श्रुतौ ॥ १० ॥</s-l></s-lg><s-lg><s-l>नागः शङ्खनकश्चैव तथा च स्फण्डकोऽपरः ।</s-l><s-l>क्षेमकश्च महानागो नागः पिण्डारकस्तथा ॥ ११ ॥</s-l></s-lg><s-lg><s-l>करवीरः पुष्पदंष्ट्र एळको बिल्वपाण्डुकः ।</s-l><s-l>मूषकादः शङ्खशिराः पूर्णदंष्ट्रो हरिद्रकः ॥ १२ ॥</s-l></s-lg><s-lg><s-l>अपराजितो ज्योतिकश्च पन्नगः श्रीवहस्तथा ।</s-l><s-l>कौरव्यो धृतराष्ट्रश्च पुष्करः शल्यकस्तथा ॥ १३ ॥</s-l></s-lg><s-lg><s-l>विरजाश्च सुबाहुश्च शालिपिण्डश्च वीर्यवान् ।</s-l><s-l>हस्तिभद्रः पिठरको मुखरः कोणवासनः ॥ १४ ॥</s-l></s-lg><s-lg><s-l>कुञ्जरः कुररश्चैव तथा नागः प्रभाकरः ।</s-l><s-l>कुमुदः कुमुदाक्षश्च तित्तिरिर्हलिकस्तथा ।</s-l><s-l>कर्कराकर्करौ चोभौ कुण्डोदरमहोदरौ ॥ १५ ॥</s-l></s-lg><s-lg><s-l>एते प्राधान्यतो नागाः कीर्तिता द्विजसत्तम ।</s-l><s-l>बहुत्वान्नामधेयानामितरे न प्रकीर्तिताः ॥ १६ ॥</s-l></s-lg><s-lg><s-l>एतेषां प्रसवो यश्च प्रसवस्य च संततिः ।</s-l><s-l>असंख्येयेति मत्वा तान्न ब्रवीमि द्विजोत्तम ॥ १७ ॥</s-l></s-lg><s-lg><s-l>बहूनीह सहस्राणि प्रयुतान्यर्बुदानि च ।</s-l><s-l>अशक्यान्येव संख्यातुं भुजगानां तपोधन ॥ १८ ॥</s-l></s-lg>