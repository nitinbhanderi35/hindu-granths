<s-lg><s-l> ऋषय ऊचुः ।</s-l><s-l>समन्तपञ्चकमिति यदुक्तं सूतनन्दन ।</s-l><s-l>एतत्सर्वं यथान्यायं श्रोतुमिच्छामहे वयम् ॥ १ ॥</s-l></s-lg><s-lg><s-l> सूत उवाच ।</s-l><s-l>शुश्रूषा यदि वो विप्रा ब्रुवतश्च कथाः शुभाः ।</s-l><s-l>समन्तपञ्चकाख्यं च श्रोतुमर्हथ सत्तमाः ॥ २ ॥</s-l></s-lg><s-lg><s-l>त्रेताद्वापरयोः संधौ रामः शस्त्रभृतां वरः ।</s-l><s-l>असकृत्पार्थिवं क्षत्रं जघानामर्षचोदितः ॥ ३ ॥</s-l></s-lg><s-lg><s-l>स सर्वं क्षत्रमुत्साद्य स्ववीर्येणानलद्युतिः ।</s-l><s-l>समन्तपञ्चके पञ्च चकार रुधिरह्रदान् ॥ ४ ॥</s-l></s-lg><s-lg><s-l>स तेषु रुधिराम्भस्सु ह्रदेषु क्रोधमूर्च्छितः ।</s-l><s-l>पितॄन्संतर्पयामास रुधिरेणेति नः श्रुतम् ॥ ५ ॥</s-l></s-lg><s-lg><s-l>अथर्चीकादयोऽभ्येत्य पितरो ब्राह्मणर्षभम् ।</s-l><s-l>तं क्षमस्वेति सिषिधुस्ततः स विरराम ह ॥ ६ ॥</s-l></s-lg><s-lg><s-l>तेषां समीपे यो देशो ह्रदानां रुधिराम्भसाम् ।</s-l><s-l>समन्तपञ्चकमिति पुण्यं तत्परिकीर्तितम् ॥ ७ ॥</s-l></s-lg><s-lg><s-l>येन लिङ्गेन यो देशो युक्तः समुपलक्ष्यते ।</s-l><s-l>तेनैव नाम्ना तं देशं वाच्यमाहुर्मनीषिणः ॥ ८ ॥</s-l></s-lg><s-lg><s-l>अन्तरे चैव संप्राप्ते कलिद्वापरयोरभूत् ।</s-l><s-l>समन्तपञ्चके युद्धं कुरुपाण्डवसेनयोः ॥ ९ ॥</s-l></s-lg><s-lg><s-l>तस्मिन्परमधर्मिष्ठे देशे भूदोषवर्जिते ।</s-l><s-l>अष्टादश समाजग्मुरक्षौहिण्यो युयुत्सया ॥ १० ॥</s-l></s-lg><s-lg><s-l>एवं नामाभिनिर्वृत्तं तस्य देशस्य वै द्विजाः ।</s-l><s-l>पुण्यश्च रमणीयश्च स देशो वः प्रकीर्तितः ॥ ११ ॥</s-l></s-lg><s-lg><s-l>तदेतत्कथितं सर्वं मया वो मुनिसत्तमाः ।</s-l><s-l>यथा देशः स विख्यातस्त्रिषु लोकेषु विश्रुतः ॥ १२ ॥</s-l></s-lg><s-lg><s-l> ऋषय ऊचुः ।</s-l><s-l>अक्षौहिण्य इति प्रोक्तं यत्त्वया सूतनन्दन ।</s-l><s-l>एतदिच्छामहे श्रोतुं सर्वमेव यथातथम् ॥ १३ ॥</s-l></s-lg><s-lg><s-l>अक्षौहिण्याः परीमाणं रथाश्वनरदन्तिनाम् ।</s-l><s-l>यथावच्चैव नो ब्रूहि सर्वं हि विदितं तव ॥ १४ ॥</s-l></s-lg><s-lg><s-l> सूत उवाच ।</s-l><s-l>एको रथो गजश्चैको नराः पञ्च पदातयः ।</s-l><s-l>त्रयश्च तुरगास्तज्ज्ञैः पत्तिरित्यभिधीयते ॥ १५ ॥</s-l></s-lg><s-lg><s-l>पत्तिं तु त्रिगुणामेतामाहुः सेनामुखं बुधाः ।</s-l><s-l>त्रीणि सेनामुखान्येको गुल्म इत्यभिधीयते ॥ १६ ॥</s-l></s-lg><s-lg><s-l>त्रयो गुल्मा गणो नाम वाहिनी तु गणास्त्रयः ।</s-l><s-l>स्मृतास्तिस्रस्तु वाहिन्यः पृतनेति विचक्षणैः ॥ १७ ॥</s-l></s-lg><s-lg><s-l>चमूस्तु पृतनास्तिस्रस्तिस्रश्चम्वस्त्वनीकिनी ।</s-l><s-l>अनीकिनीं दशगुणां प्राहुरक्षौहिणीं बुधाः ॥ १८ ॥</s-l></s-lg><s-lg><s-l>अक्षौहिण्याः प्रसंख्यानं रथानां द्विजसत्तमाः ।</s-l><s-l>संख्यागणिततत्त्वज्ञैः सहस्राण्येकविंशतिः ॥ १९ ॥</s-l></s-lg><s-lg><s-l>शतान्युपरि चैवाष्टौ तथा भूयश्च सप्ततिः ।</s-l><s-l>गजानां तु परीमाणमेतदेवात्र निर्दिशेत् ॥ २० ॥</s-l></s-lg><s-lg><s-l>ज्ञेयं शतसहस्रं तु सहस्राणि तथा नव ।</s-l><s-l>नराणामपि पञ्चाशच्छतानि त्रीणि चानघाः ॥ २१ ॥</s-l></s-lg><s-lg><s-l>पञ्चषष्टिसहस्राणि तथाश्वानां शतानि च ।</s-l><s-l>दशोत्तराणि षट्प्राहुर्यथावदिह संख्यया ॥ २२ ॥</s-l></s-lg><s-lg><s-l>एतामक्षौहिणीं प्राहुः संख्यातत्त्वविदो जनाः ।</s-l><s-l>यां वः कथितवानस्मि विस्तरेण द्विजोत्तमाः ॥ २३ ॥</s-l></s-lg><s-lg><s-l>एतया संख्यया ह्यासन्कुरुपाण्डवसेनयोः ।</s-l><s-l>अक्षौहिण्यो द्विजश्रेष्ठाः पिण्डेनाष्टादशैव ताः ॥ २४ ॥</s-l></s-lg><s-lg><s-l>समेतास्तत्र वै देशे तत्रैव निधनं गताः ।</s-l><s-l>कौरवान्कारणं कृत्वा कालेनाद्भुतकर्मणा ॥ २५ ॥</s-l></s-lg><s-lg><s-l>अहानि युयुधे भीष्मो दशैव परमास्त्रवित् ।</s-l><s-l>अहानि पञ्च द्रोणस्तु ररक्ष कुरुवाहिनीम् ॥ २६ ॥</s-l></s-lg><s-lg><s-l>अहनी युयुधे द्वे तु कर्णः परबलार्दनः ।</s-l><s-l>शल्योऽर्धदिवसं त्वासीद्गदायुद्धमतः परम् ॥ २७ ॥</s-l></s-lg><s-lg><s-l>तस्यैव तु दिनस्यान्ते हार्दिक्यद्रौणिगौतमाः ।</s-l><s-l>प्रसुप्तं निशि विश्वस्तं जघ्नुर्यौधिष्ठिरं बलम् ॥ २८ ॥</s-l></s-lg><s-lg><s-l>यत्तु शौनकसत्रे ते भारताख्यानविस्तरम् ।</s-l><s-l>आख्यास्ये तत्र पौलोममाख्यानं चादितः परम् ॥ २९ ॥</s-l></s-lg><s-lg><s-l>विचित्रार्थपदाख्यानमनेकसमयान्वितम् ।</s-l><s-l>अभिपन्नं नरैः प्राज्ञैर्वैराग्यमिव मोक्षिभिः ॥ ३० ॥</s-l></s-lg><s-lg><s-l>आत्मेव वेदितव्येषु प्रियेष्विव च जीवितम् ।</s-l><s-l>इतिहासः प्रधानार्थः श्रेष्ठः सर्वागमेष्वयम् ॥ ३१ ॥</s-l></s-lg><s-lg><s-l>इतिहासोत्तमे ह्यस्मिन्नर्पिता बुद्धिरुत्तमा ।</s-l><s-l>स्वरव्यञ्जनयोः कृत्स्ना लोकवेदाश्रयेव वाक् ॥ ३२ ॥</s-l></s-lg><s-lg><s-l>अस्य प्रज्ञाभिपन्नस्य विचित्रपदपर्वणः ।</s-l><s-l>भारतस्येतिहासस्य श्रूयतां पर्वसंग्रहः ॥ ३३ ॥</s-l></s-lg><s-lg><s-l>पर्वानुक्रमणी पूर्वं द्वितीयं पर्वसंग्रहः ।</s-l><s-l>पौष्यं पौलोममास्तीकमादिवंशावतारणम् ॥ ३४ ॥</s-l></s-lg><s-lg><s-l>ततः संभवपर्वोक्तमद्भुतं देवनिर्मितम् ।</s-l><s-l>दाहो जतुगृहस्यात्र हैडिम्बं पर्व चोच्यते ॥ ३५ ॥</s-l></s-lg><s-lg><s-l>ततो बकवधः पर्व पर्व चैत्ररथं ततः ।</s-l><s-l>ततः स्वयंवरं देव्याः पाञ्चाल्याः पर्व चोच्यते ॥ ३६ ॥</s-l></s-lg><s-lg><s-l>क्षत्रधर्मेण निर्जित्य ततो वैवाहिकं स्मृतम् ।</s-l><s-l>विदुरागमनं पर्व राज्यलम्भस्तथैव च ॥ ३७ ॥</s-l></s-lg><s-lg><s-l>अर्जुनस्य वने वासः सुभद्राहरणं ततः ।</s-l><s-l>सुभद्राहरणादूर्ध्वं ज्ञेयं हरणहारिकम् ॥ ३८ ॥</s-l></s-lg><s-lg><s-l>ततः खाण्डवदाहाख्यं तत्रैव मयदर्शनम् ।</s-l><s-l>सभापर्व ततः प्रोक्तं मन्त्रपर्व ततः परम् ॥ ३९ ॥</s-l></s-lg><s-lg><s-l>जरासंधवधः पर्व पर्व दिग्विजयस्तथा ।</s-l><s-l>पर्व दिग्विजयादूर्ध्वं राजसूयिकमुच्यते ॥ ४० ॥</s-l></s-lg><s-lg><s-l>ततश्चार्घाभिहरणं शिशुपालवधस्ततः ।</s-l><s-l>द्यूतपर्व ततः प्रोक्तमनुद्यूतमतः परम् ॥ ४१ ॥</s-l></s-lg><s-lg><s-l>तत आरण्यकं पर्व किर्मीरवध एव च ।</s-l><s-l>ईश्वरार्जुनयोर्युद्धं पर्व कैरातसंज्ञितम् ॥ ४२ ॥</s-l></s-lg><s-lg><s-l>इन्द्रलोकाभिगमनं पर्व ज्ञेयमतः परम् ।</s-l><s-l>तीर्थयात्रा ततः पर्व कुरुराजस्य धीमतः ॥ ४३ ॥</s-l></s-lg><s-lg><s-l>जटासुरवधः पर्व यक्षयुद्धमतः परम् ।</s-l><s-l>तथैवाजगरं पर्व विज्ञेयं तदनन्तरम् ॥ ४४ ॥</s-l></s-lg><s-lg><s-l>मार्कण्डेयसमस्या च पर्वोक्तं तदनन्तरम् ।</s-l><s-l>संवादश्च ततः पर्व द्रौपदीसत्यभामयोः ॥ ४५ ॥</s-l></s-lg><s-lg><s-l>घोषयात्रा ततः पर्व मृगस्वप्नभयं ततः ।</s-l><s-l>व्रीहिद्रौणिकमाख्यानं ततोऽनन्तरमुच्यते ॥ ४६ ॥</s-l></s-lg><s-lg><s-l>द्रौपदीहरणं पर्व सैन्धवेन वनात्ततः ।</s-l><s-l>कुण्डलाहरणं पर्व ततः परमिहोच्यते ॥ ४७ ॥</s-l></s-lg><s-lg><s-l>आरणेयं ततः पर्व वैराटं तदनन्तरम् ।</s-l><s-l>कीचकानां वधः पर्व पर्व गोग्रहणं ततः ॥ ४८ ॥</s-l></s-lg><s-lg><s-l>अभिमन्युना च वैराट्याः पर्व वैवाहिकं स्मृतम् ।</s-l><s-l>उद्योगपर्व विज्ञेयमत ऊर्ध्वं महाद्भुतम् ॥ ४९ ॥</s-l></s-lg><s-lg><s-l>ततः संजययानाख्यं पर्व ज्ञेयमतः परम् ।</s-l><s-l>प्रजागरं ततः पर्व धृतराष्ट्रस्य चिन्तया ॥ ५० ॥</s-l></s-lg><s-lg><s-l>पर्व सानत्सुजातं च गुह्यमध्यात्मदर्शनम् ।</s-l><s-l>यानसंधिस्ततः पर्व भगवद्यानमेव च ॥ ५१ ॥</s-l></s-lg><s-lg><s-l>ज्ञेयं विवादपर्वात्र कर्णस्यापि महात्मनः ।</s-l><s-l>निर्याणं पर्व च ततः कुरुपाण्डवसेनयोः ॥ ५२ ॥</s-l></s-lg><s-lg><s-l>रथातिरथसंख्या च पर्वोक्तं तदनन्तरम् ।</s-l><s-l>उलूकदूतागमनं पर्वामर्षविवर्धनम् ॥ ५३ ॥</s-l></s-lg><s-lg><s-l>अम्बोपाख्यानमपि च पर्व ज्ञेयमतः परम् ।</s-l><s-l>भीष्माभिषेचनं पर्व ज्ञेयमद्भुतकारणम् ॥ ५४ ॥</s-l></s-lg><s-lg><s-l>जम्बूखण्डविनिर्माणं पर्वोक्तं तदनन्तरम् ।</s-l><s-l>भूमिपर्व ततो ज्ञेयं द्वीपविस्तरकीर्तनम् ॥ ५५ ॥</s-l></s-lg><s-lg><s-l>पर्वोक्तं भगवद्गीता पर्व भीष्मवधस्ततः ।</s-l><s-l>द्रोणाभिषेकः पर्वोक्तं संशप्तकवधस्ततः ॥ ५६ ॥</s-l></s-lg><s-lg><s-l>अभिमन्युवधः पर्व प्रतिज्ञापर्व चोच्यते ।</s-l><s-l>जयद्रथवधः पर्व घटोत्कचवधस्ततः ॥ ५७ ॥</s-l></s-lg><s-lg><s-l>ततो द्रोणवधः पर्व विज्ञेयं लोमहर्षणम् ।</s-l><s-l>मोक्षो नारायणास्त्रस्य पर्वानन्तरमुच्यते ॥ ५८ ॥</s-l></s-lg><s-lg><s-l>कर्णपर्व ततो ज्ञेयं शल्यपर्व ततः परम् ।</s-l><s-l>ह्रदप्रवेशनं पर्व गदायुद्धमतः परम् ॥ ५९ ॥</s-l></s-lg><s-lg><s-l>सारस्वतं ततः पर्व तीर्थवंशगुणान्वितम् ।</s-l><s-l>अत ऊर्ध्वं तु बीभत्सं पर्व सौप्तिकमुच्यते ॥ ६० ॥</s-l></s-lg><s-lg><s-l>ऐषीकं पर्व निर्दिष्टमत ऊर्ध्वं सुदारुणम् ।</s-l><s-l>जलप्रदानिकं पर्व स्त्रीपर्व च ततः परम् ॥ ६१ ॥</s-l></s-lg><s-lg><s-l>श्राद्धपर्व ततो ज्ञेयं कुरूणामौर्ध्वदेहिकम् ।</s-l><s-l>आभिषेचनिकं पर्व धर्मराजस्य धीमतः ॥ ६२ ॥</s-l></s-lg><s-lg><s-l>चार्वाकनिग्रहः पर्व रक्षसो ब्रह्मरूपिणः ।</s-l><s-l>प्रविभागो गृहाणां च पर्वोक्तं तदनन्तरम् ॥ ६३ ॥</s-l></s-lg><s-lg><s-l>शान्तिपर्व ततो यत्र राजधर्मानुकीर्तनम् ।</s-l><s-l>आपद्धर्मश्च पर्वोक्तं मोक्षधर्मस्ततः परम् ॥ ६४ ॥</s-l></s-lg><s-lg><s-l>ततः पर्व परिज्ञेयमानुशासनिकं परम् ।</s-l><s-l>स्वर्गारोहणिकं पर्व ततो भीष्मस्य धीमतः ॥ ६५ ॥</s-l></s-lg><s-lg><s-l>ततोऽश्वमेधिकं पर्व सर्वपापप्रणाशनम् ।</s-l><s-l>अनुगीता ततः पर्व ज्ञेयमध्यात्मवाचकम् ॥ ६६ ॥</s-l></s-lg><s-lg><s-l>पर्व चाश्रमवासाख्यं पुत्रदर्शनमेव च ।</s-l><s-l>नारदागमनं पर्व ततः परमिहोच्यते ॥ ६७ ॥</s-l></s-lg><s-lg><s-l>मौसलं पर्व च ततो घोरं समनुवर्ण्यते ।</s-l><s-l>महाप्रस्थानिकं पर्व स्वर्गारोहणिकं ततः ॥ ६८ ॥</s-l></s-lg><s-lg><s-l>हरिवंशस्ततः पर्व पुराणं खिलसंज्ञितम् ।</s-l><s-l>भविष्यत्पर्व चाप्युक्तं खिलेष्वेवाद्भुतं महत् ॥ ६९ ॥</s-l></s-lg><s-lg><s-l>एतत्पर्वशतं पूर्णं व्यासेनोक्तं महात्मना ।</s-l><s-l>यथावत्सूतपुत्रेण लोमहर्षणिना पुनः ॥ ७० ॥</s-l></s-lg><s-lg><s-l>कथितं नैमिषारण्ये पर्वाण्यष्टादशैव तु ।</s-l><s-l>समासो भारतस्यायं तत्रोक्तः पर्वसंग्रहः ॥ ७१ ॥</s-l></s-lg><s-lg><s-l>पौष्ये पर्वणि माहात्म्यमुत्तङ्कस्योपवर्णितम् ।</s-l><s-l>पौलोमे भृगुवंशस्य विस्तारः परिकीर्तितः ॥ ७२ ॥</s-l></s-lg><s-lg><s-l>आस्तीके सर्वनागानां गरुडस्य च संभवः ।</s-l><s-l>क्षीरोदमथनं चैव जन्मोच्छैःश्रवसस्तथा ॥ ७३ ॥</s-l></s-lg><s-lg><s-l>यजतः सर्पसत्रेण राज्ञः पारिक्षितस्य च ।</s-l><s-l>कथेयमभिनिर्वृत्ता भारतानां महात्मनाम् ॥ ७४ ॥</s-l></s-lg><s-lg><s-l>विविधाः संभवा राज्ञामुक्ताः संभवपर्वणि ।</s-l><s-l>अन्येषां चैव विप्राणामृषेर्द्वैपायनस्य च ॥ ७५ ॥</s-l></s-lg><s-lg><s-l>अंशावतरणं चात्र देवानां परिकीर्तितम् ।</s-l><s-l>दैत्यानां दानवानां च यक्षाणां च महौजसाम् ॥ ७६ ॥</s-l></s-lg><s-lg><s-l>नागानामथ सर्पाणां गन्धर्वाणां पतत्रिणाम् ।</s-l><s-l>अन्येषां चैव भूतानां विविधानां समुद्भवः ॥ ७७ ॥</s-l></s-lg><s-lg><s-l>वसूनां पुनरुत्पत्तिर्भागीरथ्यां महात्मनाम् ।</s-l><s-l>शंतनोर्वेश्मनि पुनस्तेषां चारोहणं दिवि ॥ ७८ ॥</s-l></s-lg><s-lg><s-l>तेजोंशानां च संघाताद्भीष्मस्याप्यत्र संभवः ।</s-l><s-l>राज्यान्निवर्तनं चैव ब्रह्मचर्यव्रते स्थितिः ॥ ७९ ॥</s-l></s-lg><s-lg><s-l>प्रतिज्ञापालनं चैव रक्षा चित्राङ्गदस्य च ।</s-l><s-l>हते चित्राङ्गदे चैव रक्षा भ्रातुर्यवीयसः ॥ ८० ॥</s-l></s-lg><s-lg><s-l>विचित्रवीर्यस्य तथा राज्ये संप्रतिपादनम् ।</s-l><s-l>धर्मस्य नृषु संभूतिरणीमाण्डव्यशापजा ॥ ८१ ॥</s-l></s-lg><s-lg><s-l>कृष्णद्वैपायनाच्चैव प्रसूतिर्वरदानजा ।</s-l><s-l>धृतराष्ट्रस्य पाण्डोश्च पाण्डवानां च संभवः ॥ ८२ ॥</s-l></s-lg><s-lg><s-l>वारणावतयात्रा च मन्त्रो दुर्योधनस्य च ।</s-l><s-l>विदुरस्य च वाक्येन सुरुङ्गोपक्रमक्रिया ॥ ८३ ॥</s-l></s-lg><s-lg><s-l>पाण्डवानां वने घोरे हिडिम्बायाश्च दर्शनम् ।</s-l><s-l>घटोत्कचस्य चोत्पत्तिरत्रैव परिकीर्तिता ॥ ८४ ॥</s-l></s-lg><s-lg><s-l>अज्ञातचर्या पाण्डूनां वासो ब्राह्मणवेश्मनि ।</s-l><s-l>बकस्य निधनं चैव नागराणां च विस्मयः ॥ ८५ ॥</s-l></s-lg><s-lg><s-l>अङ्गारपर्णं निर्जित्य गङ्गाकूलेऽर्जुनस्तदा ।</s-l><s-l>भ्रातृभिः सहितः सर्वैः पाञ्चालानभितो ययौ ॥ ८६ ॥</s-l></s-lg><s-lg><s-l>तापत्यमथ वासिष्ठमौर्वं चाख्यानमुत्तमम् ।</s-l><s-l>पञ्चेन्द्राणामुपाख्यानमत्रैवाद्भुतमुच्यते ॥ ८७ ॥</s-l></s-lg><s-lg><s-l>पञ्चानामेकपत्नीत्वे विमर्शो द्रुपदस्य च ।</s-l><s-l>द्रौपद्या देवविहितो विवाहश्चाप्यमानुषः ॥ ८८ ॥</s-l></s-lg><s-lg><s-l>विदुरस्य च संप्राप्तिर्दर्शनं केशवस्य च ।</s-l><s-l>खाण्डवप्रस्थवासश्च तथा राज्यार्धशासनम् ॥ ८९ ॥</s-l></s-lg><s-lg><s-l>नारदस्याज्ञया चैव द्रौपद्याः समयक्रिया ।</s-l><s-l>सुन्दोपसुन्दयोस्तत्र उपाख्यानं प्रकीर्तितम् ॥ ९० ॥</s-l></s-lg><s-lg><s-l>पार्थस्य वनवासश्च उलूप्या पथि संगमः ।</s-l><s-l>पुण्यतीर्थानुसंयानं बभ्रुवाहनजन्म च ॥ ९१ ॥</s-l></s-lg><s-lg><s-l>द्वारकायां सुभद्रा च कामयानेन कामिनी ।</s-l><s-l>वासुदेवस्यानुमते प्राप्ता चैव किरीटिना ॥ ९२ ॥</s-l></s-lg><s-lg><s-l>हरणं गृह्य संप्राप्ते कृष्णे देवकिनन्दने ।</s-l><s-l>संप्राप्तिश्चक्रधनुषोः खाण्डवस्य च दाहनम् ॥ ९३ ॥</s-l></s-lg><s-lg><s-l>अभिमन्योः सुभद्रायां जन्म चोत्तमतेजसः ।</s-l><s-l>मयस्य मोक्षो ज्वलनाद्भुजंगस्य च मोक्षणम् ।</s-l><s-l>महर्षेर्मन्दपालस्य शार्ङ्ग्यं तनयसंभवः ॥ ९४ ॥</s-l></s-lg><s-lg><s-l>इत्येतदादिपर्वोक्तं प्रथमं बहुविस्तरम् ।</s-l><s-l>अध्यायानां शते द्वे तु संख्याते परमर्षिणा ।</s-l><s-l>अष्टादशैव चाध्याया व्यासेनोत्तमतेजसा ॥ ९५ ॥</s-l></s-lg><s-lg><s-l>सप्त श्लोकसहस्राणि तथा नव शतानि च ।</s-l><s-l>श्लोकाश्च चतुराशीतिर्दृष्टो ग्रन्थो महात्मना ॥ ९६ ॥</s-l></s-lg><s-lg><s-l>द्वितीयं तु सभापर्व बहुवृत्तान्तमुच्यते ।</s-l><s-l>सभाक्रिया पाण्डवानां किंकराणां च दर्शनम् ॥ ९७ ॥</s-l></s-lg><s-lg><s-l>लोकपालसभाख्यानं नारदाद्देवदर्शनात् ।</s-l><s-l>राजसूयस्य चारम्भो जरासंधवधस्तथा ॥ ९८ ॥</s-l></s-lg><s-lg><s-l>गिरिव्रजे निरुद्धानां राज्ञां कृष्णेन मोक्षणम् ।</s-l><s-l>राजसूयेऽर्घसंवादे शिशुपालवधस्तथा ॥ ९९ ॥</s-l></s-lg><s-lg><s-l>यज्ञे विभूतिं तां दृष्ट्वा दुःखामर्षान्वितस्य च ।</s-l><s-l>दुर्योधनस्यावहासो भीमेन च सभातले ॥ १०० ॥</s-l></s-lg><s-lg><s-l>यत्रास्य मन्युरुद्भूतो येन द्यूतमकारयत् ।</s-l><s-l>यत्र धर्मसुतं द्यूते शकुनिः कितवोऽजयत् ॥ १०१ ॥</s-l></s-lg><s-lg><s-l>यत्र द्यूतार्णवे मग्नान्द्रौपदी नौरिवार्णवात् ।</s-l><s-l>तारयामास तांस्तीर्णाञ्ज्ञात्वा दुर्योधनो नृपः ।</s-l><s-l>पुनरेव ततो द्यूते समाह्वयत पाण्डवान् ॥ १०२ ॥</s-l></s-lg><s-lg><s-l>एतत्सर्वं सभापर्व समाख्यातं महात्मना ।</s-l><s-l>अध्यायाः सप्ततिर्ज्ञेयास्तथा द्वौ चात्र संख्यया ॥ १०३ ॥</s-l></s-lg><s-lg><s-l>श्लोकानां द्वे सहस्रे तु पञ्च श्लोकशतानि च ।</s-l><s-l>श्लोकाश्चैकादश ज्ञेयाः पर्वण्यस्मिन्प्रकीर्तिताः ॥ १०४ ॥</s-l></s-lg><s-lg><s-l>अतः परं तृतीयं तु ज्ञेयमारण्यकं महत् ।</s-l><s-l>पौरानुगमनं चैव धर्मपुत्रस्य धीमतः ॥ १०५ ॥</s-l></s-lg><s-lg><s-l>वृष्णीनामागमो यत्र पाञ्चालानां च सर्वशः ।</s-l><s-l>यत्र सौभवधाख्यानं किर्मीरवध एव च ।</s-l><s-l>अस्त्रहेतोर्विवासश्च पार्थस्यामिततेजसः ॥ १०६ ॥</s-l></s-lg><s-lg><s-l>महादेवेन युद्धं च किरातवपुषा सह ।</s-l><s-l>दर्शनं लोकपालानां स्वर्गारोहणमेव च ॥ १०७ ॥</s-l></s-lg><s-lg><s-l>दर्शनं बृहदश्वस्य महर्षेर्भावितात्मनः ।</s-l><s-l>युधिष्ठिरस्य चार्तस्य व्यसने परिदेवनम् ॥ १०८ ॥</s-l></s-lg><s-lg><s-l>नलोपाख्यानमत्रैव धर्मिष्ठं करुणोदयम् ।</s-l><s-l>दमयन्त्याः स्थितिर्यत्र नलस्य व्यसनागमे ॥ १०९ ॥</s-l></s-lg><s-lg><s-l>वनवासगतानां च पाण्डवानां महात्मनाम् ।</s-l><s-l>स्वर्गे प्रवृत्तिराख्याता लोमशेनार्जुनस्य वै ॥ ११० ॥</s-l></s-lg><s-lg><s-l>तीर्थयात्रा तथैवात्र पाण्डवानां महात्मनाम् ।</s-l><s-l>जटासुरस्य तत्रैव वधः समुपवर्ण्यते ॥ १११ ॥</s-l></s-lg><s-lg><s-l>नियुक्तो भीमसेनश्च द्रौपद्या गन्धमादने ।</s-l><s-l>यत्र मन्दारपुष्पार्थं नलिनीं तामधर्षयत् ॥ ११२ ॥</s-l></s-lg><s-lg><s-l>यत्रास्य सुमहद्युद्धमभवत्सह राक्षसैः ।</s-l><s-l>यक्षैश्चापि महावीर्यैर्मणिमत्प्रमुखैस्तथा ॥ ११३ ॥</s-l></s-lg><s-lg><s-l>आगस्त्यमपि चाख्यानं यत्र वातापिभक्षणम् ।</s-l><s-l>लोपामुद्राभिगमनमपत्यार्थमृषेरपि ॥ ११४ ॥</s-l></s-lg><s-lg><s-l>ततः श्येनकपोतीयमुपाख्यानमनन्तरम् ।</s-l><s-l>इन्द्रोऽग्निर्यत्र धर्मश्च अजिज्ञासञ्शिबिं नृपम् ॥ ११५ ॥</s-l></s-lg><s-lg><s-l>ऋश्यशृङ्गस्य चरितं कौमारब्रह्मचारिणः ।</s-l><s-l>जामदग्न्यस्य रामस्य चरितं भूरितेजसः ॥ ११६ ॥</s-l></s-lg><s-lg><s-l>कार्तवीर्यवधो यत्र हैहयानां च वर्ण्यते ।</s-l><s-l>सौकन्यमपि चाख्यानं च्यवनो यत्र भार्गवः ॥ ११७ ॥</s-l></s-lg><s-lg><s-l>शर्यातियज्ञे नासत्यौ कृतवान्सोमपीथिनौ ।</s-l><s-l>ताभ्यां च यत्र स मुनिर्यौवनं प्रतिपादितः ॥ ११८ ॥</s-l></s-lg><s-lg><s-l>जन्तूपाख्यानमत्रैव यत्र पुत्रेण सोमकः ।</s-l><s-l>पुत्रार्थमयजद्राजा लेभे पुत्रशतं च सः ॥ ११९ ॥</s-l></s-lg><s-lg><s-l>अष्टावक्रीयमत्रैव विवादे यत्र बन्दिनम् ।</s-l><s-l>विजित्य सागरं प्राप्तं पितरं लब्धवानृषिः ॥ १२० ॥</s-l></s-lg><s-lg><s-l>अवाप्य दिव्यान्यस्त्राणि गुर्वर्थे सव्यसाचिना ।</s-l><s-l>निवातकवचैर्युद्धं हिरण्यपुरवासिभिः ॥ १२१ ॥</s-l></s-lg><s-lg><s-l>समागमश्च पार्थस्य भ्रातृभिर्गन्धमादने ।</s-l><s-l>घोषयात्रा च गन्धर्वैर्यत्र युद्धं किरीटिनः ॥ १२२ ॥</s-l></s-lg><s-lg><s-l>पुनरागमनं चैव तेषां द्वैतवनं सरः ।</s-l><s-l>जयद्रथेनापहारो द्रौपद्याश्चाश्रमान्तरात् ॥ १२३ ॥</s-l></s-lg><s-lg><s-l>यत्रैनमन्वयाद्भीमो वायुवेगसमो जवे ।</s-l><s-l>मार्कण्डेयसमस्यायामुपाख्यानानि भागशः ॥ १२४ ॥</s-l></s-lg><s-lg><s-l>संदर्शनं च कृष्णस्य संवादश्चैव सत्यया ।</s-l><s-l>व्रीहिद्रौणिकमाख्यानमैन्द्रद्युम्नं तथैव च ॥ १२५ ॥</s-l></s-lg><s-lg><s-l>सावित्र्यौद्दालकीयं च वैन्योपाख्यानमेव च ।</s-l><s-l>रामायणमुपाख्यानमत्रैव बहुविस्तरम् ॥ १२६ ॥</s-l></s-lg><s-lg><s-l>कर्णस्य परिमोषोऽत्र कुण्डलाभ्यां पुरंदरात् ।</s-l><s-l>आरणेयमुपाख्यानं यत्र धर्मोऽन्वशात्सुतम् ।</s-l><s-l>जग्मुर्लब्धवरा यत्र पाण्डवाः पश्चिमां दिशम् ॥ १२७ ॥</s-l></s-lg><s-lg><s-l>एतदारण्यकं पर्व तृतीयं परिकीर्तितम् ।</s-l><s-l>अत्राध्यायशते द्वे तु संख्याते परमर्षिणा ।</s-l><s-l>एकोनसप्ततिश्चैव तथाध्यायाः प्रकीर्तिताः ॥ १२८ ॥</s-l></s-lg><s-lg><s-l>एकादश सहस्राणि श्लोकानां षट्शतानि च ।</s-l><s-l>चतुःषष्टिस्तथा श्लोकाः पर्वैतत्परिकीर्तितम् ॥ १२९ ॥</s-l></s-lg><s-lg><s-l>अतः परं निबोधेदं वैराटं पर्वविस्तरम् ।</s-l><s-l>विराटनगरं गत्वा श्मशाने विपुलां शमीम् ।</s-l><s-l>दृष्ट्वा संनिदधुस्तत्र पाण्डवा आयुधान्युत ॥ १३० ॥</s-l></s-lg><s-lg><s-l>यत्र प्रविश्य नगरं छद्मभिर्न्यवसन्त ते ।</s-l><s-l>दुरात्मनो वधो यत्र कीचकस्य वृकोदरात् ॥ १३१ ॥</s-l></s-lg><s-lg><s-l>गोग्रहे यत्र पार्थेन निर्जिताः कुरवो युधि ।</s-l><s-l>गोधनं च विराटस्य मोक्षितं यत्र पाण्डवैः ॥ १३२ ॥</s-l></s-lg><s-lg><s-l>विराटेनोत्तरा दत्ता स्नुषा यत्र किरीटिनः ।</s-l><s-l>अभिमन्युं समुद्दिश्य सौभद्रमरिघातिनम् ॥ १३३ ॥</s-l></s-lg><s-lg><s-l>चतुर्थमेतद्विपुलं वैराटं पर्व वर्णितम् ।</s-l><s-l>अत्रापि परिसंख्यातमध्यायानां महात्मना ॥ १३४ ॥</s-l></s-lg><s-lg><s-l>सप्तषष्टिरथो पूर्णा श्लोकाग्रमपि मे शृणु ।</s-l><s-l>श्लोकानां द्वे सहस्रे तु श्लोकाः पञ्चाशदेव तु ।</s-l><s-l>पर्वण्यस्मिन्समाख्याताः संख्यया परमर्षिणा ॥ १३५ ॥</s-l></s-lg><s-lg><s-l>उद्योगपर्व विज्ञेयं पञ्चमं शृण्वतः परम् ।</s-l><s-l>उपप्लव्ये निविष्टेषु पाण्डवेषु जिगीषया ।</s-l><s-l>दुर्योधनोऽर्जुनश्चैव वासुदेवमुपस्थितौ ॥ १३६ ॥</s-l></s-lg><s-lg><s-l>साहाय्यमस्मिन्समरे भवान्नौ कर्तुमर्हति ।</s-l><s-l>इत्युक्ते वचने कृष्णो यत्रोवाच महामतिः ॥ १३७ ॥</s-l></s-lg><s-lg><s-l>अयुध्यमानमात्मानं मन्त्रिणं पुरुषर्षभौ ।</s-l><s-l>अक्षौहिणीं वा सैन्यस्य कस्य वा किं ददाम्यहम् ॥ १३८ ॥</s-l></s-lg><s-lg><s-l>वव्रे दुर्योधनः सैन्यं मन्दात्मा यत्र दुर्मतिः ।</s-l><s-l>अयुध्यमानं सचिवं वव्रे कृष्णं धनंजयः ॥ १३९ ॥</s-l></s-lg><s-lg><s-l>संजयं प्रेषयामास शमार्थं पाण्डवान्प्रति ।</s-l><s-l>यत्र दूतं महाराजो धृतराष्ट्रः प्रतापवान् ॥ १४० ॥</s-l></s-lg><s-lg><s-l>श्रुत्वा च पाण्डवान्यत्र वासुदेवपुरोगमान् ।</s-l><s-l>प्रजागरः संप्रजज्ञे धृतराष्ट्रस्य चिन्तया ॥ १४१ ॥</s-l></s-lg><s-lg><s-l>विदुरो यत्र वाक्यानि विचित्राणि हितानि च ।</s-l><s-l>श्रावयामास राजानं धृतराष्ट्रं मनीषिणम् ॥ १४२ ॥</s-l></s-lg><s-lg><s-l>तथा सनत्सुजातेन यत्राध्यात्ममनुत्तमम् ।</s-l><s-l>मनस्तापान्वितो राजा श्रावितः शोकलालसः ॥ १४३ ॥</s-l></s-lg><s-lg><s-l>प्रभाते राजसमितौ संजयो यत्र चाभिभोः ।</s-l><s-l>ऐकात्म्यं वासुदेवस्य प्रोक्तवानर्जुनस्य च ॥ १४४ ॥</s-l></s-lg><s-lg><s-l>यत्र कृष्णो दयापन्नः संधिमिच्छन्महायशाः ।</s-l><s-l>स्वयमागाच्छमं कर्तुं नगरं नागसाह्वयम् ॥ १४५ ॥</s-l></s-lg><s-lg><s-l>प्रत्याख्यानं च कृष्णस्य राज्ञा दुर्योधनेन वै ।</s-l><s-l>शमार्थं याचमानस्य पक्षयोरुभयोर्हितम् ॥ १४६ ॥</s-l></s-lg><s-lg><s-l>कर्णदुर्योधनादीनां दुष्टं विज्ञाय मन्त्रितम् ।</s-l><s-l>योगेश्वरत्वं कृष्णेन यत्र राजसु दर्शितम् ॥ १४७ ॥</s-l></s-lg><s-lg><s-l>रथमारोप्य कृष्णेन यत्र कर्णोऽनुमन्त्रितः ।</s-l><s-l>उपायपूर्वं शौण्डीर्यात्प्रत्याख्यातश्च तेन सः ॥ १४८ ॥</s-l></s-lg><s-lg><s-l>ततश्चाप्यभिनिर्यात्रा रथाश्वनरदन्तिनाम् ।</s-l><s-l>नगराद्धास्तिनपुराद्बलसंख्यानमेव च ॥ १४९ ॥</s-l></s-lg><s-lg><s-l>यत्र राज्ञा उलूकस्य प्रेषणं पाण्डवान्प्रति ।</s-l><s-l>श्वोभाविनि महायुद्धे दूत्येन क्रूरवादिना ।</s-l><s-l>रथातिरथसंख्यानमम्बोपाख्यानमेव च ॥ १५० ॥</s-l></s-lg><s-lg><s-l>एतत्सुबहुवृत्तान्तं पञ्चमं पर्व भारते ।</s-l><s-l>उद्योगपर्व निर्दिष्टं संधिविग्रहसंश्रितम् ॥ १५१ ॥</s-l></s-lg><s-lg><s-l>अध्यायाः संख्यया त्वत्र षडशीतिशतं स्मृतम् ।</s-l><s-l>श्लोकानां षट्सहस्राणि तावन्त्येव शतानि च ॥ १५२ ॥</s-l></s-lg><s-lg><s-l>श्लोकाश्च नवतिः प्रोक्तास्तथैवाष्टौ महात्मना ।</s-l><s-l>व्यासेनोदारमतिना पर्वण्यस्मिंस्तपोधनाः ॥ १५३ ॥</s-l></s-lg><s-lg><s-l>अत ऊर्ध्वं विचित्रार्थं भीष्मपर्व प्रचक्षते ।</s-l><s-l>जम्बूखण्डविनिर्माणं यत्रोक्तं संजयेन ह ॥ १५४ ॥</s-l></s-lg><s-lg><s-l>यत्र युद्धमभूद्घोरं दशाहान्यतिदारुणम् ।</s-l><s-l>यत्र यौधिष्ठिरं सैन्यं विषादमगमत्परम् ॥ १५५ ॥</s-l></s-lg><s-lg><s-l>कश्मलं यत्र पार्थस्य वासुदेवो महामतिः ।</s-l><s-l>मोहजं नाशयामास हेतुभिर्मोक्षदर्शनैः ॥ १५६ ॥</s-l></s-lg><s-lg><s-l>शिखण्डिनं पुरस्कृत्य यत्र पार्थो महाधनुः ।</s-l><s-l>विनिघ्नन्निशितैर्बाणै रथाद्भीष्ममपातयत् ॥ १५७ ॥</s-l></s-lg><s-lg><s-l>षष्ठमेतन्महापर्व भारते परिकीर्तितम् ।</s-l><s-l>अध्यायानां शतं प्रोक्तं सप्तदश तथापरे ॥ १५८ ॥</s-l></s-lg><s-lg><s-l>पञ्च श्लोकसहस्राणि संख्ययाष्टौ शतानि च ।</s-l><s-l>श्लोकाश्च चतुराशीतिः पर्वण्यस्मिन्प्रकीर्तिताः ।</s-l><s-l>व्यासेन वेदविदुषा संख्याता भीष्मपर्वणि ॥ १५९ ॥</s-l></s-lg><s-lg><s-l>द्रोणपर्व ततश्चित्रं बहुवृत्तान्तमुच्यते ।</s-l><s-l>यत्र संशप्तकाः पार्थमपनिन्यू रणाजिरात् ॥ १६० ॥</s-l></s-lg><s-lg><s-l>भगदत्तो महाराजो यत्र शक्रसमो युधि ।</s-l><s-l>सुप्रतीकेन नागेन सह शस्तः किरीटिना ॥ १६१ ॥</s-l></s-lg><s-lg><s-l>यत्राभिमन्युं बहवो जघ्नुर्लोकमहारथाः ।</s-l><s-l>जयद्रथमुखा बालं शूरमप्राप्तयौवनम् ॥ १६२ ॥</s-l></s-lg><s-lg><s-l>हतेऽभिमन्यौ क्रुद्धेन यत्र पार्थेन संयुगे ।</s-l><s-l>अक्षौहिणीः सप्त हत्वा हतो राजा जयद्रथः ।</s-l><s-l>संशप्तकावशेषं च कृतं निःशेषमाहवे ॥ १६३ ॥</s-l></s-lg><s-lg><s-l>अलम्बुसः श्रुतायुश्च जलसंधश्च वीर्यवान् ।</s-l><s-l>सौमदत्तिर्विराटश्च द्रुपदश्च महारथः ।</s-l><s-l>घटोत्कचादयश्चान्ये निहता द्रोणपर्वणि ॥ १६४ ॥</s-l></s-lg><s-lg><s-l>अश्वत्थामापि चात्रैव द्रोणे युधि निपातिते ।</s-l><s-l>अस्त्रं प्रादुश्चकारोग्रं नारायणममर्षितः ॥ १६५ ॥</s-l></s-lg><s-lg><s-l>सप्तमं भारते पर्व महदेतदुदाहृतम् ।</s-l><s-l>अत्र ते पृथिवीपालाः प्रायशो निधनं गताः ।</s-l><s-l>द्रोणपर्वणि ये शूरा निर्दिष्टाः पुरुषर्षभाः ॥ १६६ ॥</s-l></s-lg><s-lg><s-l>अध्यायानां शतं प्रोक्तमध्यायाः सप्ततिस्तथा ।</s-l><s-l>अष्टौ श्लोकसहस्राणि तथा नव शतानि च ॥ १६७ ॥</s-l></s-lg><s-lg><s-l>श्लोका नव तथैवात्र संख्यातास्तत्त्वदर्शिना ।</s-l><s-l>पाराशर्येण मुनिना संचिन्त्य द्रोणपर्वणि ॥ १६८ ॥</s-l></s-lg><s-lg><s-l>अतः परं कर्णपर्व प्रोच्यते परमाद्भुतम् ।</s-l><s-l>सारथ्ये विनियोगश्च मद्रराजस्य धीमतः ।</s-l><s-l>आख्यातं यत्र पौराणं त्रिपुरस्य निपातनम् ॥ १६९ ॥</s-l></s-lg><s-lg><s-l>प्रयाणे परुषश्चात्र संवादः कर्णशल्ययोः ।</s-l><s-l>हंसकाकीयमाख्यानमत्रैवाक्षेपसंहितम् ॥ १७० ॥</s-l></s-lg><s-lg><s-l>अन्योन्यं प्रति च क्रोधो युधिष्ठिरकिरीटिनोः ।</s-l><s-l>द्वैरथे यत्र पार्थेन हतः कर्णो महारथः ॥ १७१ ॥</s-l></s-lg><s-lg><s-l>अष्टमं पर्व निर्दिष्टमेतद्भारतचिन्तकैः ।</s-l><s-l>एकोनसप्ततिः प्रोक्ता अध्यायाः कर्णपर्वणि ।</s-l><s-l>चत्वार्येव सहस्राणि नव श्लोकशतानि च ॥ १७२ ॥</s-l></s-lg><s-lg><s-l>अतः परं विचित्रार्थं शल्यपर्व प्रकीर्तितम् ।</s-l><s-l>हतप्रवीरे सैन्ये तु नेता मद्रेश्वरोऽभवत् ॥ १७३ ॥</s-l></s-lg><s-lg><s-l>वृत्तानि रथयुद्धानि कीर्त्यन्ते यत्र भागशः ।</s-l><s-l>विनाशः कुरुमुख्यानां शल्यपर्वणि कीर्त्यते ॥ १७४ ॥</s-l></s-lg><s-lg><s-l>शल्यस्य निधनं चात्र धर्मराजान्महारथात् ।</s-l><s-l>गदायुद्धं तु तुमुलमत्रैव परिकीर्तितम् ।</s-l><s-l>सरस्वत्याश्च तीर्थानां पुण्यता परिकीर्तिता ॥ १७५ ॥</s-l></s-lg><s-lg><s-l>नवमं पर्व निर्दिष्टमेतदद्भुतमर्थवत् ।</s-l><s-l>एकोनषष्टिरध्यायास्तत्र संख्याविशारदैः ॥ १७६ ॥</s-l></s-lg><s-lg><s-l>संख्याता बहुवृत्तान्ताः श्लोकाग्रं चात्र शस्यते ।</s-l><s-l>त्रीणि श्लोकसहस्राणि द्वे शते विंशतिस्तथा ।</s-l><s-l>मुनिना संप्रणीतानि कौरवाणां यशोभृताम् ॥ १७७ ॥</s-l></s-lg><s-lg><s-l>अतः परं प्रवक्ष्यामि सौप्तिकं पर्व दारुणम् ।</s-l><s-l>भग्नोरुं यत्र राजानं दुर्योधनममर्षणम् ॥ १७८ ॥</s-l></s-lg><s-lg><s-l>व्यपयातेषु पार्थेषु त्रयस्तेऽभ्याययू रथाः ।</s-l><s-l>कृतवर्मा कृपो द्रौणिः सायाह्ने रुधिरोक्षिताः ॥ १७९ ॥</s-l></s-lg><s-lg><s-l>प्रतिजज्ञे दृढक्रोधो द्रौणिर्यत्र महारथः ।</s-l><s-l>अहत्वा सर्वपाञ्चालान्धृष्टद्युम्नपुरोगमान् ।</s-l><s-l>पाण्डवांश्च सहामात्यान्न विमोक्ष्यामि दंशनम् ॥ १८० ॥</s-l></s-lg><s-lg><s-l>प्रसुप्तान्निशि विश्वस्तान्यत्र ते पुरुषर्षभाः ।</s-l><s-l>पाञ्चालान्सपरीवाराञ्जघ्नुर्द्रौणिपुरोगमाः ॥ १८१ ॥</s-l></s-lg><s-lg><s-l>यत्रामुच्यन्त पार्थास्ते पञ्च कृष्णबलाश्रयात् ।</s-l><s-l>सात्यकिश्च महेष्वासः शेषाश्च निधनं गताः ॥ १८२ ॥</s-l></s-lg><s-lg><s-l>द्रौपदी पुत्रशोकार्ता पितृभ्रातृवधार्दिता ।</s-l><s-l>कृतानशनसंकल्पा यत्र भर्तॄनुपाविशत् ॥ १८३ ॥</s-l></s-lg><s-lg><s-l>द्रौपदीवचनाद्यत्र भीमो भीमपराक्रमः ।</s-l><s-l>अन्वधावत संक्रुद्धो भारद्वाजं गुरोः सुतम् ॥ १८४ ॥</s-l></s-lg><s-lg><s-l>भीमसेनभयाद्यत्र दैवेनाभिप्रचोदितः ।</s-l><s-l>अपाण्डवायेति रुषा द्रौणिरस्त्रमवासृजत् ॥ १८५ ॥</s-l></s-lg><s-lg><s-l>मैवमित्यब्रवीत्कृष्णः शमयंस्तस्य तद्वचः ।</s-l><s-l>यत्रास्त्रमस्त्रेण च तच्छमयामास फाल्गुनः ॥ १८६ ॥</s-l></s-lg><s-lg><s-l>द्रौणिद्वैपायनादीनां शापाश्चान्योन्यकारिताः ।</s-l><s-l>तोयकर्मणि सर्वेषां राज्ञामुदकदानिके ॥ १८७ ॥</s-l></s-lg><s-lg><s-l>गूढोत्पन्नस्य चाख्यानं कर्णस्य पृथयात्मनः ।</s-l><s-l>सुतस्यैतदिह प्रोक्तं दशमं पर्व सौप्तिकम् ॥ १८८ ॥</s-l></s-lg><s-lg><s-l>अष्टादशास्मिन्नध्यायाः पर्वण्युक्ता महात्मना ।</s-l><s-l>श्लोकाग्रमत्र कथितं शतान्यष्टौ तथैव च ॥ १८९ ॥</s-l></s-lg><s-lg><s-l>श्लोकाश्च सप्ततिः प्रोक्ता यथावदभिसंख्यया ।</s-l><s-l>सौप्तिकैषीकसंबन्धे पर्वण्यमितबुद्धिना ॥ १९० ॥</s-l></s-lg><s-lg><s-l>अत ऊर्ध्वमिदं प्राहुः स्त्रीपर्व करुणोदयम् ।</s-l><s-l>विलापो वीरपत्नीनां यत्रातिकरुणः स्मृतः ।</s-l><s-l>क्रोधावेशः प्रसादश्च गान्धारीधृतराष्ट्रयोः ॥ १९१ ॥</s-l></s-lg><s-lg><s-l>यत्र तान्क्षत्रियाञ्शूरान्दिष्टान्ताननिवर्तिनः ।</s-l><s-l>पुत्रान्भ्रातॄन्पितॄंश्चैव ददृशुर्निहतान्रणे ॥ १९२ ॥</s-l></s-lg><s-lg><s-l>यत्र राजा महाप्राज्ञः सर्वधर्मभृतां वरः ।</s-l><s-l>राज्ञां तानि शरीराणि दाहयामास शास्त्रतः ॥ १९३ ॥</s-l></s-lg><s-lg><s-l>एतदेकादशं प्रोक्तं पर्वातिकरुणं महत् ।</s-l><s-l>सप्तविंशतिरध्यायाः पर्वण्यस्मिन्नुदाहृताः ॥ १९४ ॥</s-l></s-lg><s-lg><s-l>श्लोकाः सप्तशतं चात्र पञ्चसप्ततिरुच्यते ।</s-l><s-l>संख्यया भारताख्यानं कर्त्रा ह्यत्र महात्मना ।</s-l><s-l>प्रणीतं सज्जनमनोवैक्लव्याश्रुप्रवर्तकम् ॥ १९५ ॥</s-l></s-lg><s-lg><s-l>अतः परं शान्तिपर्व द्वादशं बुद्धिवर्धनम् ।</s-l><s-l>यत्र निर्वेदमापन्नो धर्मराजो युधिष्ठिरः ।</s-l><s-l>घातयित्वा पितॄन्भ्रातॄन्पुत्रान्संबन्धिबान्धवान् ॥ १९६ ॥</s-l></s-lg><s-lg><s-l>शान्तिपर्वणि धर्माश्च व्याख्याताः शरतल्पिकाः ।</s-l><s-l>राजभिर्वेदितव्या ये सम्यङ्नयबुभुत्सुभिः ॥ १९७ ॥</s-l></s-lg><s-lg><s-l>आपद्धर्माश्च तत्रैव कालहेतुप्रदर्शकाः ।</s-l><s-l>यान्बुद्ध्वा पुरुषः सम्यक्सर्वज्ञत्वमवाप्नुयात् ।</s-l><s-l>मोक्षधर्माश्च कथिता विचित्रा बहुविस्तराः ॥ १९८ ॥</s-l></s-lg><s-lg><s-l>द्वादशं पर्व निर्दिष्टमेतत्प्राज्ञजनप्रियम् ।</s-l><s-l>पर्वण्यत्र परिज्ञेयमध्यायानां शतत्रयम् ।</s-l><s-l>त्रिंशच्चैव तथाध्याया नव चैव तपोधनाः ॥ १९९ ॥</s-l></s-lg><s-lg><s-l>श्लोकानां तु सहस्राणि कीर्तितानि चतुर्दश ।</s-l><s-l>पञ्च चैव शतान्याहुः पञ्चविंशतिसंख्यया ॥ २०० ॥</s-l></s-lg><s-lg><s-l>अत ऊर्ध्वं तु विज्ञेयमानुशासनमुत्तमम् ।</s-l><s-l>यत्र प्रकृतिमापन्नः श्रुत्वा धर्मविनिश्चयम् ।</s-l><s-l>भीष्माद्भागीरथीपुत्रात्कुरुराजो युधिष्ठिरः ॥ २०१ ॥</s-l></s-lg><s-lg><s-l>व्यवहारोऽत्र कार्त्स्न्येन धर्मार्थीयो निदर्शितः ।</s-l><s-l>विविधानां च दानानां फलयोगाः पृथग्विधाः ॥ २०२ ॥</s-l></s-lg><s-lg><s-l>तथा पात्रविशेषाश्च दानानां च परो विधिः ।</s-l><s-l>आचारविधियोगश्च सत्यस्य च परा गतिः ॥ २०३ ॥</s-l></s-lg><s-lg><s-l>एतत्सुबहुवृत्तान्तमुत्तमं चानुशासनम् ।</s-l><s-l>भीष्मस्यात्रैव संप्राप्तिः स्वर्गस्य परिकीर्तिता ॥ २०४ ॥</s-l></s-lg><s-lg><s-l>एतत्त्रयोदशं पर्व धर्मनिश्चयकारकम् ।</s-l><s-l>अध्यायानां शतं चात्र षट्चत्वारिंशदेव च ।</s-l><s-l>श्लोकानां तु सहस्राणि षट्सप्तैव शतानि च ॥ २०५ ॥</s-l></s-lg><s-lg><s-l>ततोऽश्वमेधिकं नाम पर्व प्रोक्तं चतुर्दशम् ।</s-l><s-l>तत्संवर्तमरुत्तीयं यत्राख्यानमनुत्तमम् ॥ २०६ ॥</s-l></s-lg><s-lg><s-l>सुवर्णकोशसंप्राप्तिर्जन्म चोक्तं परिक्षितः ।</s-l><s-l>दग्धस्यास्त्राग्निना पूर्वं कृष्णात्संजीवनं पुनः ॥ २०७ ॥</s-l></s-lg><s-lg><s-l>चर्यायां हयमुत्सृष्टं पाण्डवस्यानुगच्छतः ।</s-l><s-l>तत्र तत्र च युद्धानि राजपुत्रैरमर्षणैः ॥ २०८ ॥</s-l></s-lg><s-lg><s-l>चित्राङ्गदायाः पुत्रेण पुत्रिकाया धनंजयः ।</s-l><s-l>संग्रामे बभ्रुवाहेन संशयं चात्र दर्शितः ।</s-l><s-l>अश्वमेधे महायज्ञे नकुलाख्यानमेव च ॥ २०९ ॥</s-l></s-lg><s-lg><s-l>इत्याश्वमेधिकं पर्व प्रोक्तमेतन्महाद्भुतम् ।</s-l><s-l>अत्राध्यायशतं त्रिंशत्त्रयोऽध्यायाश्च शब्दिताः ॥ २१० ॥</s-l></s-lg><s-lg><s-l>त्रीणि श्लोकसहस्राणि तावन्त्येव शतानि च ।</s-l><s-l>विंशतिश्च तथा श्लोकाः संख्यातास्तत्त्वदर्शिना ॥ २११ ॥</s-l></s-lg><s-lg><s-l>तत आश्रमवासाक्यं पर्व पञ्चदशं स्मृतम् ।</s-l><s-l>यत्र राज्यं परित्यज्य गान्धारीसहितो नृपः ।</s-l><s-l>धृतराष्ट्राश्रमपदं विदुरश्च जगाम ह ॥ २१२ ॥</s-l></s-lg><s-lg><s-l>यं दृष्ट्वा प्रस्थितं साध्वी पृथाप्यनुययौ तदा ।</s-l><s-l>पुत्रराज्यं परित्यज्य गुरुशुश्रूषणे रता ॥ २१३ ॥</s-l></s-lg><s-lg><s-l>यत्र राजा हतान्पुत्रान्पौत्रानन्यांश्च पार्थिवान् ।</s-l><s-l>लोकान्तरगतान्वीरानपश्यत्पुनरागतान् ॥ २१४ ॥</s-l></s-lg><s-lg><s-l>ऋषेः प्रसादात्कृष्णस्य दृष्ट्वाश्चर्यमनुत्तमम् ।</s-l><s-l>त्यक्त्वा शोकं सदारश्च सिद्धिं परमिकां गतः ॥ २१५ ॥</s-l></s-lg><s-lg><s-l>यत्र धर्मं समाश्रित्य विदुरः सुगतिं गतः ।</s-l><s-l>संजयश्च महामात्रो विद्वान्गावल्गणिर्वशी ॥ २१६ ॥</s-l></s-lg><s-lg><s-l>ददर्श नारदं यत्र धर्मराजो युधिष्ठिरः ।</s-l><s-l>नारदाच्चैव शुश्राव वृष्णीनां कदनं महत् ॥ २१७ ॥</s-l></s-lg><s-lg><s-l>एतदाश्रमवासाख्यं पूर्वोक्तं सुमहाद्भुतम् ।</s-l><s-l>द्विचत्वारिंशदध्यायाः पर्वैतदभिसंख्यया ॥ २१८ ॥</s-l></s-lg><s-lg><s-l>सहस्रमेकं श्लोकानां पञ्च श्लोकशतानि च ।</s-l><s-l>षडेव च तथा श्लोकाः संख्यातास्तत्त्वदर्शिना ॥ २१९ ॥</s-l></s-lg><s-lg><s-l>अतः परं निबोधेदं मौसलं पर्व दारुणम् ।</s-l><s-l>यत्र ते पुरुषव्याघ्राः शस्त्रस्पर्शसहा युधि ।</s-l><s-l>ब्रह्मदण्डविनिष्पिष्टाः समीपे लवणाम्भसः ॥ २२० ॥</s-l></s-lg><s-lg><s-l>आपाने पानगलिता दैवेनाभिप्रचोदिताः ।</s-l><s-l>एरकारूपिभिर्वज्रैर्निजघ्नुरितरेतरम् ॥ २२१ ॥</s-l></s-lg><s-lg><s-l>यत्र सर्वक्षयं कृत्वा तावुभौ रामकेशवौ ।</s-l><s-l>नातिचक्रमतुः कालं प्राप्तं सर्वहरं समम् ॥ २२२ ॥</s-l></s-lg><s-lg><s-l>यत्रार्जुनो द्वारवतीमेत्य वृष्णिविनाकृताम् ।</s-l><s-l>दृष्ट्वा विषादमगमत्परां चार्तिं नरर्षभः ॥ २२३ ॥</s-l></s-lg><s-lg><s-l>स सत्कृत्य यदुश्रेष्ठं मातुलं शौरिमात्मनः ।</s-l><s-l>ददर्श यदुवीराणामापाने वैशसं महत् ॥ २२४ ॥</s-l></s-lg><s-lg><s-l>शरीरं वासुदेवस्य रामस्य च महात्मनः ।</s-l><s-l>संस्कारं लम्भयामास वृष्णीनां च प्रधानतः ॥ २२५ ॥</s-l></s-lg><s-lg><s-l>स वृद्धबालमादाय द्वारवत्यास्ततो जनम् ।</s-l><s-l>ददर्शापदि कष्टायां गाण्डीवस्य पराभवम् ॥ २२६ ॥</s-l></s-lg><s-lg><s-l>सर्वेषां चैव दिव्यानामस्त्राणामप्रसन्नताम् ।</s-l><s-l>नाशं वृष्णिकलत्राणां प्रभावानामनित्यताम् ॥ २२७ ॥</s-l></s-lg><s-lg><s-l>दृष्ट्वा निर्वेदमापन्नो व्यासवाक्यप्रचोदितः ।</s-l><s-l>धर्मराजं समासाद्य संन्यासं समरोचयेत् ॥ २२८ ॥</s-l></s-lg><s-lg><s-l>इत्येतन्मौसलं पर्व षोडशं परिकीर्तितम् ।</s-l><s-l>अध्यायाष्टौ समाख्याताः श्लोकानां च शतत्रयम् ॥ २२९ ॥</s-l></s-lg><s-lg><s-l>महाप्रस्थानिकं तस्मादूर्ध्वं सप्तदशं स्मृतम् ।</s-l><s-l>यत्र राज्यं परित्यज्य पाण्डवाः पुरुषर्षभाः ।</s-l><s-l>द्रौपद्या सहिता देव्या सिद्धिं परमिकां गताः ॥ २३० ॥</s-l></s-lg><s-lg><s-l>अत्राध्यायास्त्रयः प्रोक्ताः श्लोकानां च शतं तथा ।</s-l><s-l>विंशतिश्च तथा श्लोकाः संख्यातास्तत्त्वदर्शिना ॥ २३१ ॥</s-l></s-lg><s-lg><s-l>स्वर्गपर्व ततो ज्ञेयं दिव्यं यत्तदमानुषम् ।</s-l><s-l>अध्यायाः पञ्च संख्याताः पर्वैतदभिसंख्यया ।</s-l><s-l>श्लोकानां द्वे शते चैव प्रसंख्याते तपोधनाः ॥ २३२ ॥</s-l></s-lg><s-lg><s-l>अष्टादशैवमेतानि पर्वाण्युक्तान्यशेषतः ।</s-l><s-l>खिलेषु हरिवंशश्च भविष्यच्च प्रकीर्तितम् ॥ २३३ ॥</s-l></s-lg><s-lg><s-l>एतदखिलमाख्यातं भारतं पर्वसंग्रहात् ।</s-l><s-l>अष्टादश समाजग्मुरक्षौहिण्यो युयुत्सया ।</s-l><s-l>तन्महद्दारुणं युद्धमहान्यष्टादशाभवत् ॥ २३४ ॥</s-l></s-lg><s-lg><s-l>यो विद्याच्चतुरो वेदान्साङ्गोपनिषदान्द्विजः ।</s-l><s-l>न चाख्यानमिदं विद्यान्नैव स स्याद्विचक्षणः ॥ २३५ ॥</s-l></s-lg><s-lg><s-l>श्रुत्वा त्विदमुपाख्यानं श्राव्यमन्यन्न रोचते ।</s-l><s-l>पुंस्कोकिलरुतं श्रुत्वा रूक्षा ध्वाङ्क्षस्य वागिव ॥ २३६ ॥</s-l></s-lg><s-lg><s-l>इतिहासोत्तमादस्माज्जायन्ते कविबुद्धयः ।</s-l><s-l>पञ्चभ्य इव भूतेभ्यो लोकसंविधयस्त्रयः ॥ २३७ ॥</s-l></s-lg><s-lg><s-l>अस्याख्यानस्य विषये पुराणं वर्तते द्विजाः ।</s-l><s-l>अन्तरिक्षस्य विषये प्रजा इव चतुर्विधाः ॥ २३८ ॥</s-l></s-lg><s-lg><s-l>क्रियागुणानां सर्वेषामिदमाख्यानमाश्रयः ।</s-l><s-l>इन्द्रियाणां समस्तानां चित्रा इव मनःक्रियाः ॥ २३९ ॥</s-l></s-lg><s-lg><s-l>अनाश्रित्यैतदाख्यानं कथा भुवि न विद्यते ।</s-l><s-l>आहारमनपाश्रित्य शरीरस्येव धारणम् ॥ २४० ॥</s-l></s-lg><s-lg><s-l>इदं सर्वैः कविवरैराख्यानमुपजीव्यते ।</s-l><s-l>उदयप्रेप्सुभिर्भृत्यैरभिजात इवेश्वरः ॥ २४१ ॥</s-l></s-lg><s-lg><s-l>द्वैपायनौष्ठपुटनिःसृतमप्रमेयं पुण्यं पवित्रमथ पापहरं शिवं च ।</s-l><s-l>यो भारतं समधिगच्छति वाच्यमानं किं तस्य पुष्करजलैरभिषेचनेन ॥ २४२ ॥</s-l></s-lg><s-lg><s-l>आख्यानं तदिदमनुत्तमं महार्थं विन्यस्तं महदिह पर्वसंग्रहेण ।</s-l><s-l>श्रुत्वादौ भवति नृणां सुखावगाहं विस्तीर्णं लवणजलं यथा प्लवेन ॥ २४३ ॥</s-l></s-lg>