<s-lg><s-l> वैशंपायन उवाच ।</s-l><s-l>जरां प्राप्य ययातिस्तु स्वपुरं प्राप्य चैव ह ।</s-l><s-l>पुत्रं ज्येष्ठं वरिष्ठं च यदुमित्यब्रवीद्वचः ॥ १ ॥</s-l></s-lg><s-lg><s-l>जरा वली च मां तात पलितानि च पर्यगुः ।</s-l><s-l>काव्यस्योशनसः शापान्न च तृप्तोऽस्मि यौवने ॥ २ ॥</s-l></s-lg><s-lg><s-l>त्वं यदो प्रतिपद्यस्व पाप्मानं जरया सह ।</s-l><s-l>यौवनेन त्वदीयेन चरेयं विषयानहम् ॥ ३ ॥</s-l></s-lg><s-lg><s-l>पूर्णे वर्षसहस्रे तु पुनस्ते यौवनं त्वहम् ।</s-l><s-l>दत्त्वा स्वं प्रतिपत्स्यामि पाप्मानं जरया सह ॥ ४ ॥</s-l></s-lg><s-lg><s-l> यदुरुवाच ।</s-l><s-l>सितश्मश्रुशिरा दीनो जरया शिथिलीकृतः ।</s-l><s-l>वलीसंततगात्रश्च दुर्दर्शो दुर्बलः कृशः ॥ ५ ॥</s-l></s-lg><s-lg><s-l>अशक्तः कार्यकरणे परिभूतः स यौवनैः ।</s-l><s-l>सहोपजीविभिश्चैव तां जरां नाभिकामये ॥ ६ ॥</s-l></s-lg><s-lg><s-l> ययातिरुवाच ।</s-l><s-l>यत्त्वं मे हृदयाज्जातो वयः स्वं न प्रयच्छसि ।</s-l><s-l>तस्मादराज्यभाक्तात प्रजा ते वै भविष्यति ॥ ७ ॥</s-l></s-lg><s-lg><s-l>तुर्वसो प्रतिपद्यस्व पाप्मानं जरया सह ।</s-l><s-l>यौवनेन चरेयं वै विषयांस्तव पुत्रक ॥ ८ ॥</s-l></s-lg><s-lg><s-l>पूर्णे वर्षसहस्रे तु पुनर्दास्यामि यौवनम् ।</s-l><s-l>स्वं चैव प्रतिपत्स्यामि पाप्मानं जरया सह ॥ ९ ॥</s-l></s-lg><s-lg><s-l> तुर्वसुरुवाच ।</s-l><s-l>न कामये जरां तात कामभोगप्रणाशिनीम् ।</s-l><s-l>बलरूपान्तकरणीं बुद्धिप्राणविनाशिनीम् ॥ १० ॥</s-l></s-lg><s-lg><s-l> ययातिरुवाच ।</s-l><s-l>यत्त्वं मे हृदयाज्जातो वयः स्वं न प्रयच्छसि ।</s-l><s-l>तस्मात्प्रजा समुच्छेदं तुर्वसो तव यास्यति ॥ ११ ॥</s-l></s-lg><s-lg><s-l>संकीर्णाचारधर्मेषु प्रतिलोमचरेषु च ।</s-l><s-l>पिशिताशिषु चान्त्येषु मूढ राजा भविष्यसि ॥ १२ ॥</s-l></s-lg><s-lg><s-l>गुरुदारप्रसक्तेषु तिर्यग्योनिगतेषु च ।</s-l><s-l>पशुधर्मिषु पापेषु म्लेच्छेषु प्रभविष्यसि ॥ १३ ॥</s-l></s-lg><s-lg><s-l> वैशंपायन उवाच ।</s-l><s-l>एवं स तुर्वसुं शप्त्वा ययातिः सुतमात्मनः ।</s-l><s-l>शर्मिष्ठायाः सुतं द्रुह्युमिदं वचनमब्रवीत् ॥ १४ ॥</s-l></s-lg><s-lg><s-l>द्रुह्यो त्वं प्रतिपद्यस्व वर्णरूपविनाशिनीम् ।</s-l><s-l>जरां वर्षसहस्रं मे यौवनं स्वं ददस्व च ॥ १५ ॥</s-l></s-lg><s-lg><s-l>पूर्णे वर्षसहस्रे तु प्रतिदास्यामि यौवनम् ।</s-l><s-l>स्वं चादास्यामि भूयोऽहं पाप्मानं जरया सह ॥ १६ ॥</s-l></s-lg><s-lg><s-l> द्रुह्युरुवाच ।</s-l><s-l>न गजं न रथं नाश्वं जीर्णो भुङ्क्ते न च स्त्रियम् ।</s-l><s-l>वाग्भङ्गश्चास्य भवति तज्जरां नाभिकामये ॥ १७ ॥</s-l></s-lg><s-lg><s-l> ययातिरुवाच ।</s-l><s-l>यत्त्वं मे हृदयाज्जातो वयः स्वं न प्रयच्छसि ।</s-l><s-l>तस्माद्द्रुह्यो प्रियः कामो न ते संपत्स्यते क्वचित् ॥ १८ ॥</s-l></s-lg><s-lg><s-l>उडुपप्लवसंतारो यत्र नित्यं भविष्यति ।</s-l><s-l>अराजा भोजशब्दं त्वं तत्रावाप्स्यसि सान्वयः ॥ १९ ॥</s-l></s-lg><s-lg><s-l>अनो त्वं प्रतिपद्यस्व पाप्मानं जरया सह ।</s-l><s-l>एकं वर्षसहस्रं तु चरेयं यौवनेन ते ॥ २० ॥</s-l></s-lg><s-lg><s-l> अनुरुवाच ।</s-l><s-l>जीर्णः शिशुवदादत्तेऽकालेऽन्नमशुचिर्यथा ।</s-l><s-l>न जुहोति च कालेऽग्निं तां जरां नाभिकामये ॥ २१ ॥</s-l></s-lg><s-lg><s-l> ययातिरुवाच ।</s-l><s-l>यत्त्वं मे हृदयाज्जातो वयः स्वं न प्रयच्छसि ।</s-l><s-l>जरादोषस्त्वयोक्तोऽयं तस्मात्त्वं प्रतिपत्स्यसे ॥ २२ ॥</s-l></s-lg><s-lg><s-l>प्रजाश्च यौवनप्राप्ता विनशिष्यन्त्यनो तव ।</s-l><s-l>अग्निप्रस्कन्दनपरस्त्वं चाप्येवं भविष्यसि ॥ २३ ॥</s-l></s-lg><s-lg><s-l>पूरो त्वं मे प्रियः पुत्रस्त्वं वरीयान्भविष्यसि ।</s-l><s-l>जरा वली च मे तात पलितानि च पर्यगुः ।</s-l><s-l>काव्यस्योशनसः शापान्न च तृप्तोऽस्मि यौवने ॥ २४ ॥</s-l></s-lg><s-lg><s-l>पूरो त्वं प्रतिपद्यस्व पाप्मानं जरया सह ।</s-l><s-l>कंचित्कालं चरेयं वै विषयान्वयसा तव ॥ २५ ॥</s-l></s-lg><s-lg><s-l>पूर्णे वर्षसहस्रे तु प्रतिदास्यामि यौवनम् ।</s-l><s-l>स्वं चैव प्रतिपत्स्यामि पाप्मानं जरया सह ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः प्रत्युवाच पूरुः पितरमञ्जसा ।</s-l><s-l>यथात्थ मां महाराज तत्करिष्यामि ते वचः ॥ २७ ॥</s-l></s-lg><s-lg><s-l>प्रतिपत्स्यामि ते राजन्पाप्मानं जरया सह ।</s-l><s-l>गृहाण यौवनं मत्तश्चर कामान्यथेप्सितान् ॥ २८ ॥</s-l></s-lg><s-lg><s-l>जरयाहं प्रतिच्छन्नो वयोरूपधरस्तव ।</s-l><s-l>यौवनं भवते दत्त्वा चरिष्यामि यथात्थ माम् ॥ २९ ॥</s-l></s-lg><s-lg><s-l> ययातिरुवाच ।</s-l><s-l>पूरो प्रीतोऽस्मि ते वत्स प्रीतश्चेदं ददामि ते ।</s-l><s-l>सर्वकामसमृद्धा ते प्रजा राज्ये भविष्यति ॥ ३० ॥</s-l></s-lg>