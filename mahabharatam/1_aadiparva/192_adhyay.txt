<s-lg><s-l> वैशंपायन उवाच ।</s-l><s-l>ततो राज्ञां चरैराप्तैश्चारः समुपनीयत ।</s-l><s-l>पाण्डवैरुपसंपन्ना द्रौपदी पतिभिः शुभा ॥ १ ॥</s-l></s-lg><s-lg><s-l>येन तद्धनुरायम्य लक्ष्यं विद्धं महात्मना ।</s-l><s-l>सोऽर्जुनो जयतां श्रेष्ठो महाबाणधनुर्धरः ॥ २ ॥</s-l></s-lg><s-lg><s-l>यः शल्यं मद्रराजानमुत्क्षिप्याभ्रामयद्बली ।</s-l><s-l>त्रासयंश्चापि संक्रुद्धो वृक्षेण पुरुषान्रणे ॥ ३ ॥</s-l></s-lg><s-lg><s-l>न चापि संभ्रमः कश्चिदासीत्तत्र महात्मनः ।</s-l><s-l>स भीमो भीमसंस्पर्शः शत्रुसेनाङ्गपातनः ॥ ४ ॥</s-l></s-lg><s-lg><s-l>ब्रह्मरूपधराञ्श्रुत्वा पाण्डुराजसुतांस्तदा ।</s-l><s-l>कौन्तेयान्मनुजेन्द्राणां विस्मयः समजायत ॥ ५ ॥</s-l></s-lg><s-lg><s-l>सपुत्रा हि पुरा कुन्ती दग्धा जतुगृहे श्रुता ।</s-l><s-l>पुनर्जातानिति स्मैतान्मन्यन्ते सर्वपार्थिवाः ॥ ६ ॥</s-l></s-lg><s-lg><s-l>धिक्कुर्वन्तस्तदा भीष्मं धृतराष्ट्रं च कौरवम् ।</s-l><s-l>कर्मणा सुनृशंसेन पुरोचनकृतेन वै ॥ ७ ॥</s-l></s-lg><s-lg><s-l>वृत्ते स्वयंवरे चैव राजानः सर्व एव ते ।</s-l><s-l>यथागतं विप्रजग्मुर्विदित्वा पाण्डवान्वृतान् ॥ ८ ॥</s-l></s-lg><s-lg><s-l>अथ दुर्योधनो राजा विमना भ्रातृभिः सह ।</s-l><s-l>अश्वत्थाम्ना मातुलेन कर्णेन च कृपेण च ॥ ९ ॥</s-l></s-lg><s-lg><s-l>विनिवृत्तो वृतं दृष्ट्वा द्रौपद्या श्वेतवाहनम् ।</s-l><s-l>तं तु दुःशासनो व्रीडन्मन्दं मन्दमिवाब्रवीत् ॥ १० ॥</s-l></s-lg><s-lg><s-l>यद्यसौ ब्राह्मणो न स्याद्विन्देत द्रौपदीं न सः ।</s-l><s-l>न हि तं तत्त्वतो राजन्वेद कश्चिद्धनंजयम् ॥ ११ ॥</s-l></s-lg><s-lg><s-l>दैवं तु परमं मन्ये पौरुषं तु निरर्थकम् ।</s-l><s-l>धिगस्मत्पौरुषं तात यद्धरन्तीह पाण्डवाः ॥ १२ ॥</s-l></s-lg><s-lg><s-l>एवं संभाषमाणास्ते निन्दन्तश्च पुरोचनम् ।</s-l><s-l>विविशुर्हास्तिनपुरं दीना विगतचेतसः ॥ १३ ॥</s-l></s-lg><s-lg><s-l>त्रस्ता विगतसंकल्पा दृष्ट्वा पार्थान्महौजसः ।</s-l><s-l>मुक्तान्हव्यवहाच्चैनान्संयुक्तान्द्रुपदेन च ॥ १४ ॥</s-l></s-lg><s-lg><s-l>धृष्टद्युम्नं च संचिन्त्य तथैव च शिखण्डिनम् ।</s-l><s-l>द्रुपदस्यात्मजांश्चान्यान्सर्वयुद्धविशारदान् ॥ १५ ॥</s-l></s-lg><s-lg><s-l>विदुरस्त्वथ ताञ्श्रुत्वा द्रौपद्या पाण्डवान्वृतान् ।</s-l><s-l>व्रीडितान्धार्तराष्ट्रांश्च भग्नदर्पानुपागतान् ॥ १६ ॥</s-l></s-lg><s-lg><s-l>ततः प्रीतमनाः क्षत्ता धृतराष्ट्रं विशां पते ।</s-l><s-l>उवाच दिष्ट्या कुरवो वर्धन्त इति विस्मितः ॥ १७ ॥</s-l></s-lg><s-lg><s-l>वैचित्रवीर्यस्तु नृपो निशम्य विदुरस्य तत् ।</s-l><s-l>अब्रवीत्परमप्रीतो दिष्ट्या दिष्ट्येति भारत ॥ १८ ॥</s-l></s-lg><s-lg><s-l>मन्यते हि वृतं पुत्रं ज्येष्ठं द्रुपदकन्यया ।</s-l><s-l>दुर्योधनमविज्ञानात्प्रज्ञाचक्षुर्नरेश्वरः ॥ १९ ॥</s-l></s-lg><s-lg><s-l>अथ त्वाज्ञापयामास द्रौपद्या भूषणं बहु ।</s-l><s-l>आनीयतां वै कृष्णेति पुत्रं दुर्योधनं तदा ॥ २० ॥</s-l></s-lg><s-lg><s-l>अथास्य पश्चाद्विदुर आचख्यौ पाण्डवान्वृतान् ।</s-l><s-l>सर्वान्कुशलिनो वीरान्पूजितान्द्रुपदेन च ।</s-l><s-l>तेषां संबन्धिनश्चान्यान्बहून्बलसमन्वितान् ॥ २१ ॥</s-l></s-lg><s-lg><s-l> धृतराष्ट्र उवाच ।</s-l><s-l>यथैव पाण्डोः पुत्रास्ते तथैवाभ्यधिका मम ।</s-l><s-l>सेयमभ्यधिका प्रीतिर्वृद्धिर्विदुर मे मता ।</s-l><s-l>यत्ते कुशलिनो वीरा मित्रवन्तश्च पाण्डवाः ॥ २२ ॥</s-l></s-lg><s-lg><s-l>को हि द्रुपदमासाद्य मित्रं क्षत्तः सबान्धवम् ।</s-l><s-l>न बुभूषेद्भवेनार्थी गतश्रीरपि पार्थिवः ॥ २३ ॥</s-l></s-lg><s-lg><s-l> वैशंपायन उवाच ।</s-l><s-l>तं तथा भाषमाणं तु विदुरः प्रत्यभाषत ।</s-l><s-l>नित्यं भवतु ते बुद्धिरेषा राजञ्शतं समाः ॥ २४ ॥</s-l></s-lg><s-lg><s-l>ततो दुर्योधनश्चैव राधेयश्च विशां पते ।</s-l><s-l>धृतराष्ट्रमुपागम्य वचोऽब्रूतामिदं तदा ॥ २५ ॥</s-l></s-lg><s-lg><s-l>संनिधौ विदुरस्य त्वां वक्तुं नृप न शक्नुवः ।</s-l><s-l>विविक्तमिति वक्ष्यावः किं तवेदं चिकीर्षितम् ॥ २६ ॥</s-l></s-lg><s-lg><s-l>सपत्नवृद्धिं यत्तात मन्यसे वृद्धिमात्मनः ।</s-l><s-l>अभिष्टौषि च यत्क्षत्तुः समीपे द्विपदां वर ॥ २७ ॥</s-l></s-lg><s-lg><s-l>अन्यस्मिन्नृप कर्तव्ये त्वमन्यत्कुरुषेऽनघ ।</s-l><s-l>तेषां बलविघातो हि कर्तव्यस्तात नित्यशः ॥ २८ ॥</s-l></s-lg><s-lg><s-l>ते वयं प्राप्तकालस्य चिकीर्षां मन्त्रयामहे ।</s-l><s-l>यथा नो न ग्रसेयुस्ते सपुत्रबलबान्धवान् ॥ २९ ॥</s-l></s-lg>