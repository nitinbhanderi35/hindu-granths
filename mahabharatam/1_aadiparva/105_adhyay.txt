<s-lg><s-l> वैशंपायन उवाच ।</s-l><s-l>रूपसत्त्वगुणोपेता धर्मारामा महाव्रता ।</s-l><s-l>दुहिता कुन्तिभोजस्य कृते पित्रा स्वयंवरे ॥ १ ॥</s-l></s-lg><s-lg><s-l>सिंहदंष्ट्रं गजस्कन्धमृषभाक्षं महाबलम् ।</s-l><s-l>भूमिपालसहस्राणां मध्ये पाण्डुमविन्दत ॥ २ ॥</s-l></s-lg><s-lg><s-l>स तया कुन्तिभोजस्य दुहित्रा कुरुनन्दनः ।</s-l><s-l>युयुजेऽमितसौभाग्यः पौलोम्या मघवानिव ॥ ३ ॥</s-l></s-lg><s-lg><s-l>यात्वा देवव्रतेनापि मद्राणां पुटभेदनम् ।</s-l><s-l>विश्रुता त्रिषु लोकेषु माद्री मद्रपतेः सुता ॥ ४ ॥</s-l></s-lg><s-lg><s-l>सर्वराजसु विख्याता रूपेणासदृशी भुवि ।</s-l><s-l>पाण्डोरर्थे परिक्रीता धनेन महता तदा ।</s-l><s-l>विवाहं कारयामास भीष्मः पाण्डोर्महात्मनः ॥ ५ ॥</s-l></s-lg><s-lg><s-l>सिंहोरस्कं गजस्कन्धमृषभाक्षं मनस्विनम् ।</s-l><s-l>पाण्डुं दृष्ट्वा नरव्याघ्रं व्यस्मयन्त नरा भुवि ॥ ६ ॥</s-l></s-lg><s-lg><s-l>कृतोद्वाहस्ततः पाण्डुर्बलोत्साहसमन्वितः ।</s-l><s-l>जिगीषमाणो वसुधां ययौ शत्रूननेकशः ॥ ७ ॥</s-l></s-lg><s-lg><s-l>पूर्वमागस्कृतो गत्वा दशार्णाः समरे जिताः ।</s-l><s-l>पाण्डुना नरसिंहेन कौरवाणां यशोभृता ॥ ८ ॥</s-l></s-lg><s-lg><s-l>ततः सेनामुपादाय पाण्डुर्नानाविधध्वजाम् ।</s-l><s-l>प्रभूतहस्त्यश्वरथां पदातिगणसंकुलाम् ॥ ९ ॥</s-l></s-lg><s-lg><s-l>आगस्कृत्सर्ववीराणां वैरी सर्वमहीभृताम् ।</s-l><s-l>गोप्ता मगधराष्ट्रस्य दार्वो राजगृहे हतः ॥ १० ॥</s-l></s-lg><s-lg><s-l>ततः कोशं समादाय वाहनानि बलानि च ।</s-l><s-l>पाण्डुना मिथिलां गत्वा विदेहाः समरे जिताः ॥ ११ ॥</s-l></s-lg><s-lg><s-l>तथा काशिषु सुह्मेषु पुण्ड्रेषु भरतर्षभ ।</s-l><s-l>स्वबाहुबलवीर्येण कुरूणामकरोद्यशः ॥ १२ ॥</s-l></s-lg><s-lg><s-l>तं शरौघमहाज्वालमस्त्रार्चिषमरिंदमम् ।</s-l><s-l>पाण्डुपावकमासाद्य व्यदह्यन्त नराधिपाः ॥ १३ ॥</s-l></s-lg><s-lg><s-l>ते ससेनाः ससेनेन विध्वंसितबला नृपाः ।</s-l><s-l>पाण्डुना वशगाः कृत्वा करकर्मसु योजिताः ॥ १४ ॥</s-l></s-lg><s-lg><s-l>तेन ते निर्जिताः सर्वे पृथिव्यां सर्वपार्थिवाः ।</s-l><s-l>तमेकं मेनिरे शूरं देवेष्विव पुरंदरम् ॥ १५ ॥</s-l></s-lg><s-lg><s-l>तं कृताञ्जलयः सर्वे प्रणता वसुधाधिपाः ।</s-l><s-l>उपाजग्मुर्धनं गृह्य रत्नानि विविधानि च ॥ १६ ॥</s-l></s-lg><s-lg><s-l>मणिमुक्ताप्रवालं च सुवर्णं रजतं तथा ।</s-l><s-l>गोरत्नान्यश्वरत्नानि रथरत्नानि कुञ्जरान् ॥ १७ ॥</s-l></s-lg><s-lg><s-l>खरोष्ट्रमहिषांश्चैव यच्च किंचिदजाविकम् ।</s-l><s-l>तत्सर्वं प्रतिजग्राह राजा नागपुराधिपः ॥ १८ ॥</s-l></s-lg><s-lg><s-l>तदादाय ययौ पाण्डुः पुनर्मुदितवाहनः ।</s-l><s-l>हर्षयिष्यन्स्वराष्ट्राणि पुरं च गजसाह्वयम् ॥ १९ ॥</s-l></s-lg><s-lg><s-l>शंतनो राजसिंहस्य भरतस्य च धीमतः ।</s-l><s-l>प्रनष्टः कीर्तिजः शब्दः पाण्डुना पुनरुद्धृतः ॥ २० ॥</s-l></s-lg><s-lg><s-l>ये पुरा कुरुराष्ट्राणि जह्रुः कुरुधनानि च ।</s-l><s-l>ते नागपुरसिंहेन पाण्डुना करदाः कृताः ॥ २१ ॥</s-l></s-lg><s-lg><s-l>इत्यभाषन्त राजानो राजामात्याश्च संगताः ।</s-l><s-l>प्रतीतमनसो हृष्टाः पौरजानपदैः सह ॥ २२ ॥</s-l></s-lg><s-lg><s-l>प्रत्युद्ययुस्तं संप्राप्तं सर्वे भीष्मपुरोगमाः ।</s-l><s-l>ते नदूरमिवाध्वानं गत्वा नागपुरालयाः ।</s-l><s-l>आवृतं ददृशुर्लोकं हृष्टा बहुविधैर्जनैः ॥ २३ ॥</s-l></s-lg><s-lg><s-l>नानायानसमानीतै रत्नैरुच्चावचैस्तथा ।</s-l><s-l>हस्त्यश्वरथरत्नैश्च गोभिरुष्ट्रैरथाविकैः ।</s-l><s-l>नान्तं ददृशुरासाद्य भीष्मेण सह कौरवाः ॥ २४ ॥</s-l></s-lg><s-lg><s-l>सोऽभिवाद्य पितुः पादौ कौसल्यानन्दवर्धनः ।</s-l><s-l>यथार्हं मानयामास पौरजानपदानपि ॥ २५ ॥</s-l></s-lg><s-lg><s-l>प्रमृद्य परराष्ट्राणि कृतार्थं पुनरागतम् ।</s-l><s-l>पुत्रमासाद्य भीष्मस्तु हर्षादश्रूण्यवर्तयत् ॥ २६ ॥</s-l></s-lg><s-lg><s-l>स तूर्यशतसंघानां भेरीणां च महास्वनैः ।</s-l><s-l>हर्षयन्सर्वशः पौरान्विवेश गजसाह्वयम् ॥ २७ ॥</s-l></s-lg>