<s-lg><s-l> वैशंपायन उवाच ।</s-l><s-l>स एवं शंतनुर्धीमान्देवराजर्षिसत्कृतः ।</s-l><s-l>धर्मात्मा सर्वलोकेषु सत्यवागिति विश्रुतः ॥ १ ॥</s-l></s-lg><s-lg><s-l>दमो दानं क्षमा बुद्धिर्ह्रीर्धृतिस्तेज उत्तमम् ।</s-l><s-l>नित्यान्यासन्महासत्त्वे शंतनौ पुरुषर्षभे ॥ २ ॥</s-l></s-lg><s-lg><s-l>एवं स गुणसंपन्नो धर्मार्थकुशलो नृपः ।</s-l><s-l>आसीद्भरतवंशस्य गोप्ता साधुजनस्य च ॥ ३ ॥</s-l></s-lg><s-lg><s-l>कम्बुग्रीवः पृथुव्यंसो मत्तवारणविक्रमः ।</s-l><s-l>धर्म एव परः कामादर्थाच्चेति व्यवस्थितः ॥ ४ ॥</s-l></s-lg><s-lg><s-l>एतान्यासन्महासत्त्वे शंतनौ भरतर्षभ ।</s-l><s-l>न चास्य सदृशः कश्चित्क्षत्रियो धर्मतोऽभवत् ॥ ५ ॥</s-l></s-lg><s-lg><s-l>वर्तमानं हि धर्मे स्वे सर्वधर्मविदां वरम् ।</s-l><s-l>तं महीपा महीपालं राजराज्येऽभ्यषेचयन् ॥ ६ ॥</s-l></s-lg><s-lg><s-l>वीतशोकभयाबाधाः सुखस्वप्नविबोधनाः ।</s-l><s-l>प्रति भारतगोप्तारं समपद्यन्त भूमिपाः ॥ ७ ॥</s-l></s-lg><s-lg><s-l>शंतनुप्रमुखैर्गुप्ते लोके नृपतिभिस्तदा ।</s-l><s-l>नियमात्सर्ववर्णानां ब्रह्मोत्तरमवर्तत ॥ ८ ॥</s-l></s-lg><s-lg><s-l>ब्रह्म पर्यचरत्क्षत्रं विशः क्षत्रमनुव्रताः ।</s-l><s-l>ब्रह्मक्षत्रानुरक्ताश्च शूद्राः पर्यचरन्विशः ॥ ९ ॥</s-l></s-lg><s-lg><s-l>स हास्तिनपुरे रम्ये कुरूणां पुटभेदने ।</s-l><s-l>वसन्सागरपर्यन्तामन्वशाद्वै वसुंधराम् ॥ १० ॥</s-l></s-lg><s-lg><s-l>स देवराजसदृशो धर्मज्ञः सत्यवागृजुः ।</s-l><s-l>दानधर्मतपोयोगाच्छ्रिया परमया युतः ॥ ११ ॥</s-l></s-lg><s-lg><s-l>अरागद्वेषसंयुक्तः सोमवत्प्रियदर्शनः ।</s-l><s-l>तेजसा सूर्यसंकाशो वायुवेगसमो जवे ।</s-l><s-l>अन्तकप्रतिमः कोपे क्षमया पृथिवीसमः ॥ १२ ॥</s-l></s-lg><s-lg><s-l>वधः पशुवराहाणां तथैव मृगपक्षिणाम् ।</s-l><s-l>शंतनौ पृथिवीपाले नावर्तत वृथा नृप ॥ १३ ॥</s-l></s-lg><s-lg><s-l>धर्मब्रह्मोत्तरे राज्ये शंतनुर्विनयात्मवान् ।</s-l><s-l>समं शशास भूतानि कामरागविवर्जितः ॥ १४ ॥</s-l></s-lg><s-lg><s-l>देवर्षिपितृयज्ञार्थमारभ्यन्त तदा क्रियाः ।</s-l><s-l>न चाधर्मेण केषांचित्प्राणिनामभवद्वधः ॥ १५ ॥</s-l></s-lg><s-lg><s-l>असुखानामनाथानां तिर्यग्योनिषु वर्तताम् ।</s-l><s-l>स एव राजा भूतानां सर्वेषामभवत्पिता ॥ १६ ॥</s-l></s-lg><s-lg><s-l>तस्मिन्कुरुपतिश्रेष्ठे राजराजेश्वरे सति ।</s-l><s-l>श्रिता वागभवत्सत्यं दानधर्माश्रितं मनः ॥ १७ ॥</s-l></s-lg><s-lg><s-l>स समाः षोडशाष्टौ च चतस्रोऽष्टौ तथापराः ।</s-l><s-l>रतिमप्राप्नुवन्स्त्रीषु बभूव वनगोचरः ॥ १८ ॥</s-l></s-lg><s-lg><s-l>तथारूपस्तथाचारस्तथावृत्तस्तथाश्रुतः ।</s-l><s-l>गाङ्गेयस्तस्य पुत्रोऽभून्नाम्ना देवव्रतो वसुः ॥ १९ ॥</s-l></s-lg><s-lg><s-l>सर्वास्त्रेषु स निष्णातः पार्थिवेष्वितरेषु च ।</s-l><s-l>महाबलो महासत्त्वो महावीर्यो महारथः ॥ २० ॥</s-l></s-lg><s-lg><s-l>स कदाचिन्मृगं विद्ध्वा गङ्गामनुसरन्नदीम् ।</s-l><s-l>भागीरथीमल्पजलां शंतनुर्दृष्टवान्नृपः ॥ २१ ॥</s-l></s-lg><s-lg><s-l>तां दृष्ट्वा चिन्तयामास शंतनुः पुरुषर्षभः ।</s-l><s-l>स्यन्दते किं न्वियं नाद्य सरिच्छ्रेष्ठा यथा पुरा ॥ २२ ॥</s-l></s-lg><s-lg><s-l>ततो निमित्तमन्विच्छन्ददर्श स महामनाः ।</s-l><s-l>कुमारं रूपसंपन्नं बृहन्तं चारुदर्शनम् ॥ २३ ॥</s-l></s-lg><s-lg><s-l>दिव्यमस्त्रं विकुर्वाणं यथा देवं पुरंदरम् ।</s-l><s-l>कृत्स्नां गङ्गां समावृत्य शरैस्तीक्ष्णैरवस्थितम् ॥ २४ ॥</s-l></s-lg><s-lg><s-l>तां शरैरावृतां दृष्ट्वा नदीं गङ्गां तदन्तिके ।</s-l><s-l>अभवद्विस्मितो राजा कर्म दृष्ट्वातिमानुषम् ॥ २५ ॥</s-l></s-lg><s-lg><s-l>जातमात्रं पुरा दृष्टं तं पुत्रं शंतनुस्तदा ।</s-l><s-l>नोपलेभे स्मृतिं धीमानभिज्ञातुं तमात्मजम् ॥ २६ ॥</s-l></s-lg><s-lg><s-l>स तु तं पितरं दृष्ट्वा मोहयामास मायया ।</s-l><s-l>संमोह्य तु ततः क्षिप्रं तत्रैवान्तरधीयत ॥ २७ ॥</s-l></s-lg><s-lg><s-l>तदद्भुतं तदा दृष्ट्वा तत्र राजा स शंतनुः ।</s-l><s-l>शङ्कमानः सुतं गङ्गामब्रवीद्दर्शयेति ह ॥ २८ ॥</s-l></s-lg><s-lg><s-l>दर्शयामास तं गङ्गा बिभ्रती रूपमुत्तमम् ।</s-l><s-l>गृहीत्वा दक्षिणे पाणौ तं कुमारमलंकृतम् ॥ २९ ॥</s-l></s-lg><s-lg><s-l>अलंकृतामाभरणैररजोम्बरधारिणीम् ।</s-l><s-l>दृष्टपूर्वामपि सतीं नाभ्यजानात्स शंतनुः ॥ ३० ॥</s-l></s-lg><s-lg><s-l> गङ्गोवाच ।</s-l><s-l>यं पुत्रमष्टमं राजंस्त्वं पुरा मय्यजायिथाः ।</s-l><s-l>स तेऽयं पुरुषव्याघ्र नयस्वैनं गृहान्तिकम् ॥ ३१ ॥</s-l></s-lg><s-lg><s-l>वेदानधिजगे साङ्गान्वसिष्ठादेव वीर्यवान् ।</s-l><s-l>कृतास्त्रः परमेष्वासो देवराजसमो युधि ॥ ३२ ॥</s-l></s-lg><s-lg><s-l>सुराणां संमतो नित्यमसुराणां च भारत ।</s-l><s-l>उशना वेद यच्छास्त्रमयं तद्वेद सर्वशः ॥ ३३ ॥</s-l></s-lg><s-lg><s-l>तथैवाङ्गिरसः पुत्रः सुरासुरनमस्कृतः ।</s-l><s-l>यद्वेद शास्त्रं तच्चापि कृत्स्नमस्मिन्प्रतिष्ठितम् ।</s-l><s-l>तव पुत्रे महाबाहौ साङ्गोपाङ्गं महात्मनि ॥ ३४ ॥</s-l></s-lg><s-lg><s-l>ऋषिः परैरनाधृष्यो जामदग्न्यः प्रतापवान् ।</s-l><s-l>यदस्त्रं वेद रामश्च तदप्यस्मिन्प्रतिष्ठितम् ॥ ३५ ॥</s-l></s-lg><s-lg><s-l>महेष्वासमिमं राजन्राजधर्मार्थकोविदम् ।</s-l><s-l>मया दत्तं निजं पुत्रं वीरं वीर गृहान्नय ॥ ३६ ॥</s-l></s-lg><s-lg><s-l> वैशंपायन उवाच ।</s-l><s-l>तयैवं समनुज्ञातः पुत्रमादाय शंतनुः ।</s-l><s-l>भ्राजमानं यथादित्यमाययौ स्वपुरं प्रति ॥ ३७ ॥</s-l></s-lg><s-lg><s-l>पौरवः स्वपुरं गत्वा पुरंदरपुरोपमम् ।</s-l><s-l>सर्वकामसमृद्धार्थं मेने आत्मानमात्मना ।</s-l><s-l>पौरवेषु ततः पुत्रं यौवराज्येऽभ्यषेचयत् ॥ ३८ ॥</s-l></s-lg><s-lg><s-l>पौरवाञ्शंतनोः पुत्रः पितरं च महायशाः ।</s-l><s-l>राष्ट्रं च रञ्जयामास वृत्तेन भरतर्षभ ॥ ३९ ॥</s-l></s-lg><s-lg><s-l>स तथा सह पुत्रेण रममाणो महीपतिः ।</s-l><s-l>वर्तयामास वर्षाणि चत्वार्यमितविक्रमः ॥ ४० ॥</s-l></s-lg><s-lg><s-l>स कदाचिद्वनं यातो यमुनामभितो नदीम् ।</s-l><s-l>महीपतिरनिर्देश्यमाजिघ्रद्गन्धमुत्तमम् ॥ ४१ ॥</s-l></s-lg><s-lg><s-l>तस्य प्रभवमन्विच्छन्विचचार समन्ततः ।</s-l><s-l>स ददर्श तदा कन्यां दाशानां देवरूपिणीम् ॥ ४२ ॥</s-l></s-lg><s-lg><s-l>तामपृच्छत्स दृष्ट्वैव कन्यामसितलोचनाम् ।</s-l><s-l>कस्य त्वमसि का चासि किं च भीरु चिकीर्षसि ॥ ४३ ॥</s-l></s-lg><s-lg><s-l>साब्रवीद्दाशकन्यास्मि धर्मार्थं वाहये तरीम् ।</s-l><s-l>पितुर्नियोगाद्भद्रं ते दाशराज्ञो महात्मनः ॥ ४४ ॥</s-l></s-lg><s-lg><s-l>रूपमाधुर्यगन्धैस्तां संयुक्तां देवरूपिणीम् ।</s-l><s-l>समीक्ष्य राजा दाशेयीं कामयामास शंतनुः ॥ ४५ ॥</s-l></s-lg><s-lg><s-l>स गत्वा पितरं तस्या वरयामास तां तदा ।</s-l><s-l>पर्यपृच्छत्ततस्तस्याः पितरं चात्मकारणात् ॥ ४६ ॥</s-l></s-lg><s-lg><s-l>स च तं प्रत्युवाचेदं दाशराजो महीपतिम् ।</s-l><s-l>जातमात्रैव मे देया वराय वरवर्णिनी ।</s-l><s-l>हृदि कामस्तु मे कश्चित्तं निबोध जनेश्वर ॥ ४७ ॥</s-l></s-lg><s-lg><s-l>यदीमां धर्मपत्नीं त्वं मत्तः प्रार्थयसेऽनघ ।</s-l><s-l>सत्यवागसि सत्येन समयं कुरु मे ततः ॥ ४८ ॥</s-l></s-lg><s-lg><s-l>समयेन प्रदद्यां ते कन्यामहमिमां नृप ।</s-l><s-l>न हि मे त्वत्समः कश्चिद्वरो जातु भविष्यति ॥ ४९ ॥</s-l></s-lg><s-lg><s-l> शंतनुरुवाच ।</s-l><s-l>श्रुत्वा तव वरं दाश व्यवस्येयमहं न वा ।</s-l><s-l>दातव्यं चेत्प्रदास्यामि न त्वदेयं कथंचन ॥ ५० ॥</s-l></s-lg><s-lg><s-l> दाश उवाच ।</s-l><s-l>अस्यां जायेत यः पुत्रः स राजा पृथिवीपतिः ।</s-l><s-l>त्वदूर्ध्वमभिषेक्तव्यो नान्यः कश्चन पार्थिव ॥ ५१ ॥</s-l></s-lg><s-lg><s-l> वैशंपायन उवाच ।</s-l><s-l>नाकामयत तं दातुं वरं दाशाय शंतनुः ।</s-l><s-l>शरीरजेन तीव्रेण दह्यमानोऽपि भारत ॥ ५२ ॥</s-l></s-lg><s-lg><s-l>स चिन्तयन्नेव तदा दाशकन्यां महीपतिः ।</s-l><s-l>प्रत्ययाद्धास्तिनपुरं शोकोपहतचेतनः ॥ ५३ ॥</s-l></s-lg><s-lg><s-l>ततः कदाचिच्छोचन्तं शंतनुं ध्यानमास्थितम् ।</s-l><s-l>पुत्रो देवव्रतोऽभ्येत्य पितरं वाक्यमब्रवीत् ॥ ५४ ॥</s-l></s-lg><s-lg><s-l>सर्वतो भवतः क्षेमं विधेयाः सर्वपार्थिवाः ।</s-l><s-l>तत्किमर्थमिहाभीक्ष्णं परिशोचसि दुःखितः ।</s-l><s-l>ध्यायन्निव च किं राजन्नाभिभाषसि किंचन ॥ ५५ ॥</s-l></s-lg><s-lg><s-l>एवमुक्तः स पुत्रेण शंतनुः प्रत्यभाषत ।</s-l><s-l>असंशयं ध्यानपरं यथा मात्थ तथास्म्युत ॥ ५६ ॥</s-l></s-lg><s-lg><s-l>अपत्यं नस्त्वमेवैकः कुले महति भारत ।</s-l><s-l>अनित्यता च मर्त्यानामतः शोचामि पुत्रक ॥ ५७ ॥</s-l></s-lg><s-lg><s-l>कथंचित्तव गाङ्गेय विपत्तौ नास्ति नः कुलम् ।</s-l><s-l>असंशयं त्वमेवैकः शतादपि वरः सुतः ॥ ५८ ॥</s-l></s-lg><s-lg><s-l>न चाप्यहं वृथा भूयो दारान्कर्तुमिहोत्सहे ।</s-l><s-l>संतानस्याविनाशाय कामये भद्रमस्तु ते ।</s-l><s-l>अनपत्यतैकपुत्रत्वमित्याहुर्धर्मवादिनः ॥ ५९ ॥</s-l></s-lg><s-lg><s-l>अग्निहोत्रं त्रयो वेदा यज्ञाश्च सहदक्षिणाः ।</s-l><s-l>सर्वाण्येतान्यपत्यस्य कलां नार्हन्ति षोडशीम् ॥ ६० ॥</s-l></s-lg><s-lg><s-l>एवमेव मनुष्येषु स्याच्च सर्वप्रजास्वपि ।</s-l><s-l>यदपत्यं महाप्राज्ञ तत्र मे नास्ति संशयः ।</s-l><s-l>एषा त्रयी पुराणानामुत्तमानां च शाश्वती ॥ ६१ ॥</s-l></s-lg><s-lg><s-l>त्वं च शूरः सदामर्षी शस्त्रनित्यश्च भारत ।</s-l><s-l>नान्यत्र शस्त्रात्तस्मात्ते निधनं विद्यतेऽनघ ॥ ६२ ॥</s-l></s-lg><s-lg><s-l>सोऽस्मि संशयमापन्नस्त्वयि शान्ते कथं भवेत् ।</s-l><s-l>इति ते कारणं तात दुःखस्योक्तमशेषतः ॥ ६३ ॥</s-l></s-lg><s-lg><s-l>ततस्तत्कारणं ज्ञात्वा कृत्स्नं चैवमशेषतः ।</s-l><s-l>देवव्रतो महाबुद्धिः प्रययावनुचिन्तयन् ॥ ६४ ॥</s-l></s-lg><s-lg><s-l>अभ्यगच्छत्तदैवाशु वृद्धामात्यं पितुर्हितम् ।</s-l><s-l>तमपृच्छत्तदाभ्येत्य पितुस्तच्छोककारणम् ॥ ६५ ॥</s-l></s-lg><s-lg><s-l>तस्मै स कुरुमुख्याय यथावत्परिपृच्छते ।</s-l><s-l>वरं शशंस कन्यां तामुद्दिश्य भरतर्षभ ॥ ६६ ॥</s-l></s-lg><s-lg><s-l>ततो देवव्रतो वृद्धैः क्षत्रियैः सहितस्तदा ।</s-l><s-l>अभिगम्य दाशराजानं कन्यां वव्रे पितुः स्वयम् ॥ ६७ ॥</s-l></s-lg><s-lg><s-l>तं दाशः प्रतिजग्राह विधिवत्प्रतिपूज्य च ।</s-l><s-l>अब्रवीच्चैनमासीनं राजसंसदि भारत ॥ ६८ ॥</s-l></s-lg><s-lg><s-l>त्वमेव नाथः पर्याप्तः शंतनोः पुरुषर्षभ ।</s-l><s-l>पुत्रः पुत्रवतां श्रेष्ठः किं नु वक्ष्यामि ते वचः ॥ ६९ ॥</s-l></s-lg><s-lg><s-l>को हि संबन्धकं श्लाघ्यमीप्सितं यौनमीदृशम् ।</s-l><s-l>अतिक्रामन्न तप्येत साक्षादपि शतक्रतुः ॥ ७० ॥</s-l></s-lg><s-lg><s-l>अपत्यं चैतदार्यस्य यो युष्माकं समो गुणैः ।</s-l><s-l>यस्य शुक्रात्सत्यवती प्रादुर्भूता यशस्विनी ॥ ७१ ॥</s-l></s-lg><s-lg><s-l>तेन मे बहुशस्तात पिता ते परिकीर्तितः ।</s-l><s-l>अर्हः सत्यवतीं वोढुं सर्वराजसु भारत ॥ ७२ ॥</s-l></s-lg><s-lg><s-l>असितो ह्यपि देवर्षिः प्रत्याख्यातः पुरा मया ।</s-l><s-l>सत्यवत्या भृशं ह्यर्थी स आसीदृषिसत्तमः ॥ ७३ ॥</s-l></s-lg><s-lg><s-l>कन्यापितृत्वात्किंचित्तु वक्ष्यामि भरतर्षभ ।</s-l><s-l>बलवत्सपत्नतामत्र दोषं पश्यामि केवलम् ॥ ७४ ॥</s-l></s-lg><s-lg><s-l>यस्य हि त्वं सपत्नः स्या गन्धर्वस्यासुरस्य वा ।</s-l><s-l>न स जातु सुखं जीवेत्त्वयि क्रुद्धे परंतप ॥ ७५ ॥</s-l></s-lg><s-lg><s-l>एतावानत्र दोषो हि नान्यः कश्चन पार्थिव ।</s-l><s-l>एतज्जानीहि भद्रं ते दानादाने परंतप ॥ ७६ ॥</s-l></s-lg><s-lg><s-l>एवमुक्तस्तु गाङ्गेयस्तद्युक्तं प्रत्यभाषत ।</s-l><s-l>शृण्वतां भूमिपालानां पितुरर्थाय भारत ॥ ७७ ॥</s-l></s-lg><s-lg><s-l>इदं मे मतमादत्स्व सत्यं सत्यवतां वर ।</s-l><s-l>नैव जातो न वाजात ईदृशं वक्तुमुत्सहेत् ॥ ७८ ॥</s-l></s-lg><s-lg><s-l>एवमेतत्करिष्यामि यथा त्वमनुभाषसे ।</s-l><s-l>योऽस्यां जनिष्यते पुत्रः स नो राजा भविष्यति ॥ ७९ ॥</s-l></s-lg><s-lg><s-l>इत्युक्तः पुनरेवाथ तं दाशः प्रत्यभाषत ।</s-l><s-l>चिकीर्षुर्दुष्करं कर्म राज्यार्थे भरतर्षभ ॥ ८० ॥</s-l></s-lg><s-lg><s-l>त्वमेव नाथः पर्याप्तः शंतनोरमितद्युतेः ।</s-l><s-l>कन्यायाश्चैव धर्मात्मन्प्रभुर्दानाय चेश्वरः ॥ ८१ ॥</s-l></s-lg><s-lg><s-l>इदं तु वचनं सौम्य कार्यं चैव निबोध मे ।</s-l><s-l>कौमारिकाणां शीलेन वक्ष्याम्यहमरिंदम ॥ ८२ ॥</s-l></s-lg><s-lg><s-l>यत्त्वया सत्यवत्यर्थे सत्यधर्मपरायण ।</s-l><s-l>राजमध्ये प्रतिज्ञातमनुरूपं तवैव तत् ॥ ८३ ॥</s-l></s-lg><s-lg><s-l>नान्यथा तन्महाबाहो संशयोऽत्र न कश्चन ।</s-l><s-l>तवापत्यं भवेद्यत्तु तत्र नः संशयो महान् ॥ ८४ ॥</s-l></s-lg><s-lg><s-l>तस्य तन्मतमाज्ञाय सत्यधर्मपरायणः ।</s-l><s-l>प्रत्यजानात्तदा राजन्पितुः प्रियचिकीर्षया ॥ ८५ ॥</s-l></s-lg><s-lg><s-l> देवव्रत उवाच ।</s-l><s-l>दाशराज निबोधेदं वचनं मे नृपोत्तम ।</s-l><s-l>शृण्वतां भूमिपालानां यद्ब्रवीमि पितुः कृते ॥ ८६ ॥</s-l></s-lg><s-lg><s-l>राज्यं तावत्पूर्वमेव मया त्यक्तं नराधिप ।</s-l><s-l>अपत्यहेतोरपि च करोम्येष विनिश्चयम् ॥ ८७ ॥</s-l></s-lg><s-lg><s-l>अद्य प्रभृति मे दाश ब्रह्मचर्यं भविष्यति ।</s-l><s-l>अपुत्रस्यापि मे लोका भविष्यन्त्यक्षया दिवि ॥ ८८ ॥</s-l></s-lg><s-lg><s-l> वैशंपायन उवाच ।</s-l><s-l>तस्य तद्वचनं श्रुत्वा संप्रहृष्टतनूरुहः ।</s-l><s-l>ददानीत्येव तं दाशो धर्मात्मा प्रत्यभाषत ॥ ८९ ॥</s-l></s-lg><s-lg><s-l>ततोऽन्तरिक्षेऽप्सरसो देवाः सर्षिगणास्तथा ।</s-l><s-l>अभ्यवर्षन्त कुसुमैर्भीष्मोऽयमिति चाब्रुवन् ॥ ९० ॥</s-l></s-lg><s-lg><s-l>ततः स पितुरर्थाय तामुवाच यशस्विनीम् ।</s-l><s-l>अधिरोह रथं मातर्गच्छावः स्वगृहानिति ॥ ९१ ॥</s-l></s-lg><s-lg><s-l>एवमुक्त्वा तु भीष्मस्तां रथमारोप्य भामिनीम् ।</s-l><s-l>आगम्य हास्तिनपुरं शंतनोः संन्यवेदयत् ॥ ९२ ॥</s-l></s-lg><s-lg><s-l>तस्य तद्दुष्करं कर्म प्रशशंसुर्नराधिपाः ।</s-l><s-l>समेताश्च पृथक्चैव भीष्मोऽयमिति चाब्रुवन् ॥ ९३ ॥</s-l></s-lg><s-lg><s-l>तद्दृष्ट्वा दुष्करं कर्म कृतं भीष्मेण शंतनुः ।</s-l><s-l>स्वच्छन्दमरणं तस्मै ददौ तुष्टः पिता स्वयम् ॥ ९४ ॥</s-l></s-lg>