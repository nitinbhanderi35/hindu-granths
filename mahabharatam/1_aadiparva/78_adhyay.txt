<s-lg><s-l> वैशंपायन उवाच ।</s-l><s-l>श्रुत्वा कुमारं जातं तु देवयानी शुचिस्मिता ।</s-l><s-l>चिन्तयामास दुःखार्ता शर्मिष्ठां प्रति भारत ॥ १ ॥</s-l></s-lg><s-lg><s-l>अभिगम्य च शर्मिष्ठां देवयान्यब्रवीदिदम् ।</s-l><s-l>किमिदं वृजिनं सुभ्रु कृतं ते कामलुब्धया ॥ २ ॥</s-l></s-lg><s-lg><s-l> शर्मिष्ठोवाच ।</s-l><s-l>ऋषिरभ्यागतः कश्चिद्धर्मात्मा वेदपारगः ।</s-l><s-l>स मया वरदः कामं याचितो धर्मसंहितम् ॥ ३ ॥</s-l></s-lg><s-lg><s-l>नाहमन्यायतः काममाचरामि शुचिस्मिते ।</s-l><s-l>तस्मादृषेर्ममापत्यमिति सत्यं ब्रवीमि ते ॥ ४ ॥</s-l></s-lg><s-lg><s-l> देवयान्युवाच ।</s-l><s-l>शोभनं भीरु सत्यं चेदथ स ज्ञायते द्विजः ।</s-l><s-l>गोत्रनामाभिजनतो वेत्तुमिच्छामि तं द्विजम् ॥ ५ ॥</s-l></s-lg><s-lg><s-l> शर्मिष्ठोवाच ।</s-l><s-l>ओजसा तेजसा चैव दीप्यमानं रविं यथा ।</s-l><s-l>तं दृष्ट्वा मम संप्रष्टुं शक्तिर्नासीच्छुचिस्मिते ॥ ६ ॥</s-l></s-lg><s-lg><s-l> देवयान्युवाच ।</s-l><s-l>यद्येतदेवं शर्मिष्ठे न मन्युर्विद्यते मम ।</s-l><s-l>अपत्यं यदि ते लब्धं ज्येष्ठाच्छ्रेष्ठाच्च वै द्विजात् ॥ ७ ॥</s-l></s-lg><s-lg><s-l> वैशंपायन उवाच ।</s-l><s-l>अन्योन्यमेवमुक्त्वा च संप्रहस्य च ते मिथः ।</s-l><s-l>जगाम भार्गवी वेश्म तथ्यमित्येव जज्ञुषी ॥ ८ ॥</s-l></s-lg><s-lg><s-l>ययातिर्देवयान्यां तु पुत्रावजनयन्नृपः ।</s-l><s-l>यदुं च तुर्वसुं चैव शक्रविष्णू इवापरौ ॥ ९ ॥</s-l></s-lg><s-lg><s-l>तस्मादेव तु राजर्षेः शर्मिष्ठा वार्षपर्वणी ।</s-l><s-l>द्रुह्युं चानुं च पूरुं च त्रीन्कुमारानजीजनत् ॥ १० ॥</s-l></s-lg><s-lg><s-l>ततः काले तु कस्मिंश्चिद्देवयानी शुचिस्मिता ।</s-l><s-l>ययातिसहिता राजन्निर्जगाम महावनम् ॥ ११ ॥</s-l></s-lg><s-lg><s-l>ददर्श च तदा तत्र कुमारान्देवरूपिणः ।</s-l><s-l>क्रीडमानान्सुविश्रब्धान्विस्मिता चेदमब्रवीत् ॥ १२ ॥</s-l></s-lg><s-lg><s-l>कस्यैते दारका राजन्देवपुत्रोपमाः शुभाः ।</s-l><s-l>वर्चसा रूपतश्चैव सदृशा मे मतास्तव ॥ १३ ॥</s-l></s-lg><s-lg><s-l>एवं पृष्ट्वा तु राजानं कुमारान्पर्यपृच्छत ।</s-l><s-l>किंनामधेयगोत्रो वः पुत्रका ब्राह्मणः पिता ।</s-l><s-l>विब्रूत मे यथातथ्यं श्रोतुमिच्छामि तं ह्यहम् ॥ १४ ॥</s-l></s-lg><s-lg><s-l>तेऽदर्शयन्प्रदेशिन्या तमेव नृपसत्तमम् ।</s-l><s-l>शर्मिष्ठां मातरं चैव तस्याचख्युश्च दारकाः ॥ १५ ॥</s-l></s-lg><s-lg><s-l>इत्युक्त्वा सहितास्ते तु राजानमुपचक्रमुः ।</s-l><s-l>नाभ्यनन्दत तान्राजा देवयान्यास्तदान्तिके ।</s-l><s-l>रुदन्तस्तेऽथ शर्मिष्ठामभ्ययुर्बालकास्ततः ॥ १६ ॥</s-l></s-lg><s-lg><s-l>दृष्ट्वा तु तेषां बालानां प्रणयं पार्थिवं प्रति ।</s-l><s-l>बुद्ध्वा च तत्त्वतो देवी शर्मिष्ठामिदमब्रवीत् ॥ १७ ॥</s-l></s-lg><s-lg><s-l>मदधीना सती कस्मादकार्षीर्विप्रियं मम ।</s-l><s-l>तमेवासुरधर्मं त्वमास्थिता न बिभेषि किम् ॥ १८ ॥</s-l></s-lg><s-lg><s-l> शर्मिष्ठोवाच ।</s-l><s-l>यदुक्तमृषिरित्येव तत्सत्यं चारुहासिनि ।</s-l><s-l>न्यायतो धर्मतश्चैव चरन्ती न बिभेमि ते ॥ १९ ॥</s-l></s-lg><s-lg><s-l>यदा त्वया वृतो राजा वृत एव तदा मया ।</s-l><s-l>सखीभर्ता हि धर्मेण भर्ता भवति शोभने ॥ २० ॥</s-l></s-lg><s-lg><s-l>पूज्यासि मम मान्या च ज्येष्ठा श्रेष्ठा च ब्राह्मणी ।</s-l><s-l>त्वत्तोऽपि मे पूज्यतमो राजर्षिः किं न वेत्थ तत् ॥ २१ ॥</s-l></s-lg><s-lg><s-l> वैशंपायन उवाच ।</s-l><s-l>श्रुत्वा तस्यास्ततो वाक्यं देवयान्यब्रवीदिदम् ।</s-l><s-l>राजन्नाद्येह वत्स्यामि विप्रियं मे कृतं त्वया ॥ २२ ॥</s-l></s-lg><s-lg><s-l>सहसोत्पतितां श्यामां दृष्ट्वा तां साश्रुलोचनाम् ।</s-l><s-l>त्वरितं सकाशं काव्यस्य प्रस्थितां व्यथितस्तदा ॥ २३ ॥</s-l></s-lg><s-lg><s-l>अनुवव्राज संभ्रान्तः पृष्ठतः सान्त्वयन्नृपः ।</s-l><s-l>न्यवर्तत न चैव स्म क्रोधसंरक्तलोचना ॥ २४ ॥</s-l></s-lg><s-lg><s-l>अविब्रुवन्ती किंचित्तु राजानं चारुलोचना ।</s-l><s-l>अचिरादिव संप्राप्ता काव्यस्योशनसोऽन्तिकम् ॥ २५ ॥</s-l></s-lg><s-lg><s-l>सा तु दृष्ट्वैव पितरमभिवाद्याग्रतः स्थिता ।</s-l><s-l>अनन्तरं ययातिस्तु पूजयामास भार्गवम् ॥ २६ ॥</s-l></s-lg><s-lg><s-l> देवयान्युवाच ।</s-l><s-l>अधर्मेण जितो धर्मः प्रवृत्तमधरोत्तरम् ।</s-l><s-l>शर्मिष्ठयातिवृत्तास्मि दुहित्रा वृषपर्वणः ॥ २७ ॥</s-l></s-lg><s-lg><s-l>त्रयोऽस्यां जनिताः पुत्रा राज्ञानेन ययातिना ।</s-l><s-l>दुर्भगाया मम द्वौ तु पुत्रौ तात ब्रवीमि ते ॥ २८ ॥</s-l></s-lg><s-lg><s-l>धर्मज्ञ इति विख्यात एष राजा भृगूद्वह ।</s-l><s-l>अतिक्रान्तश्च मर्यादां काव्यैतत्कथयामि ते ॥ २९ ॥</s-l></s-lg><s-lg><s-l> शुक्र उवाच ।</s-l><s-l>धर्मज्ञः सन्महाराज योऽधर्ममकृथाः प्रियम् ।</s-l><s-l>तस्माज्जरा त्वामचिराद्धर्षयिष्यति दुर्जया ॥ ३० ॥</s-l></s-lg><s-lg><s-l> ययातिरुवाच ।</s-l><s-l>ऋतुं वै याचमानाया भगवन्नान्यचेतसा ।</s-l><s-l>दुहितुर्दानवेन्द्रस्य धर्म्यमेतत्कृतं मया ॥ ३१ ॥</s-l></s-lg><s-lg><s-l>ऋतुं वै याचमानाया न ददाति पुमान्वृतः ।</s-l><s-l>भ्रूणहेत्युच्यते ब्रह्मन्स इह ब्रह्मवादिभिः ॥ ३२ ॥</s-l></s-lg><s-lg><s-l>अभिकामां स्त्रियं यस्तु गम्यां रहसि याचितः ।</s-l><s-l>नोपैति स च धर्मेषु भ्रूणहेत्युच्यते बुधैः ॥ ३३ ॥</s-l></s-lg><s-lg><s-l>इत्येतानि समीक्ष्याहं कारणानि भृगूद्वह ।</s-l><s-l>अधर्मभयसंविग्नः शर्मिष्ठामुपजग्मिवान् ॥ ३४ ॥</s-l></s-lg><s-lg><s-l> शुक्र उवाच ।</s-l><s-l>नन्वहं प्रत्यवेक्ष्यस्ते मदधीनोऽसि पार्थिव ।</s-l><s-l>मिथ्याचारस्य धर्मेषु चौर्यं भवति नाहुष ॥ ३५ ॥</s-l></s-lg><s-lg><s-l> वैशंपायन उवाच ।</s-l><s-l>क्रुद्धेनोशनसा शप्तो ययातिर्नाहुषस्तदा ।</s-l><s-l>पूर्वं वयः परित्यज्य जरां सद्योऽन्वपद्यत ॥ ३६ ॥</s-l></s-lg><s-lg><s-l> ययातिरुवाच ।</s-l><s-l>अतृप्तो यौवनस्याहं देवयान्यां भृगूद्वह ।</s-l><s-l>प्रसादं कुरु मे ब्रह्मञ्जरेयं मा विशेत माम् ॥ ३७ ॥</s-l></s-lg><s-lg><s-l> शुक्र उवाच ।</s-l><s-l>नाहं मृषा ब्रवीम्येतज्जरां प्राप्तोऽसि भूमिप ।</s-l><s-l>जरां त्वेतां त्वमन्यस्मै संक्रामय यदीच्छसि ॥ ३८ ॥</s-l></s-lg><s-lg><s-l> ययातिरुवाच ।</s-l><s-l>राज्यभाक्स भवेद्ब्रह्मन्पुण्यभाक्कीर्तिभाक्तथा ।</s-l><s-l>यो मे दद्याद्वयः पुत्रस्तद्भवाननुमन्यताम् ॥ ३९ ॥</s-l></s-lg><s-lg><s-l> शुक्र उवाच ।</s-l><s-l>संक्रामयिष्यसि जरां यथेष्टं नहुषात्मज ।</s-l><s-l>मामनुध्याय भावेन न च पापमवाप्स्यसि ॥ ४० ॥</s-l></s-lg><s-lg><s-l>वयो दास्यति ते पुत्रो यः स राजा भविष्यति ।</s-l><s-l>आयुष्मान्कीर्तिमांश्चैव बह्वपत्यस्तथैव च ॥ ४१ ॥</s-l></s-lg>