<s-lg><s-l> वैशंपायन उवाच ।</s-l><s-l>मन्दपालोऽपि कौरव्य चिन्तयानः सुतांस्तदा ।</s-l><s-l>उक्तवानप्यशीतांशुं नैव स स्म न तप्यते ॥ १ ॥</s-l></s-lg><s-lg><s-l>स तप्यमानः पुत्रार्थे लपितामिदमब्रवीत् ।</s-l><s-l>कथं न्वशक्ताः प्लवने लपिते मम पुत्रकाः ॥ २ ॥</s-l></s-lg><s-lg><s-l>वर्धमाने हुतवहे वाते शीघ्रं प्रवायति ।</s-l><s-l>असमर्था विमोक्षाय भविष्यन्ति ममात्मजाः ॥ ३ ॥</s-l></s-lg><s-lg><s-l>कथं न्वशक्ता त्राणाय माता तेषां तपस्विनी ।</s-l><s-l>भविष्यत्यसुखाविष्टा पुत्रत्राणमपश्यती ॥ ४ ॥</s-l></s-lg><s-lg><s-l>कथं नु सरणेऽशक्तान्पतने च ममात्मजान् ।</s-l><s-l>संतप्यमाना अभितो वाशमानाभिधावती ॥ ५ ॥</s-l></s-lg><s-lg><s-l>जरितारिः कथं पुत्रः सारिसृक्वः कथं च मे ।</s-l><s-l>स्तम्बमित्रः कथं द्रोणः कथं सा च तपस्विनी ॥ ६ ॥</s-l></s-lg><s-lg><s-l>लालप्यमानं तमृषिं मन्दपालं तथा वने ।</s-l><s-l>लपिता प्रत्युवाचेदं सासूयमिव भारत ॥ ७ ॥</s-l></s-lg><s-lg><s-l>न ते सुतेष्ववेक्षास्ति तानृषीनुक्तवानसि ।</s-l><s-l>तेजस्विनो वीर्यवन्तो न तेषां ज्वलनाद्भयम् ॥ ८ ॥</s-l></s-lg><s-lg><s-l>तथाग्नौ ते परीत्ताश्च त्वया हि मम संनिधौ ।</s-l><s-l>प्रतिश्रुतं तथा चेति ज्वलनेन महात्मना ॥ ९ ॥</s-l></s-lg><s-lg><s-l>लोकपालोऽनृतां वाचं न तु वक्ता कथंचन ।</s-l><s-l>समर्थास्ते च वक्तारो न ते तेष्वस्ति मानसम् ॥ १० ॥</s-l></s-lg><s-lg><s-l>तामेव तु ममामित्रीं चिन्तयन्परितप्यसे ।</s-l><s-l>ध्रुवं मयि न ते स्नेहो यथा तस्यां पुराभवत् ॥ ११ ॥</s-l></s-lg><s-lg><s-l>न हि पक्षवता न्याय्यं निःस्नेहेन सुहृज्जने ।</s-l><s-l>पीड्यमान उपद्रष्टुं शक्तेनात्मा कथंचन ॥ १२ ॥</s-l></s-lg><s-lg><s-l>गच्छ त्वं जरितामेव यदर्थं परितप्यसे ।</s-l><s-l>चरिष्याम्यहमप्येका यथा कापुरुषे तथा ॥ १३ ॥</s-l></s-lg><s-lg><s-l> मन्दपाल उवाच ।</s-l><s-l>नाहमेवं चरे लोके यथा त्वमभिमन्यसे ।</s-l><s-l>अपत्यहेतोर्विचरे तच्च कृच्छ्रगतं मम ॥ १४ ॥</s-l></s-lg><s-lg><s-l>भूतं हित्वा भविष्येऽर्थे योऽवलम्बेत मन्दधीः ।</s-l><s-l>अवमन्येत तं लोको यथेच्छसि तथा कुरु ॥ १५ ॥</s-l></s-lg><s-lg><s-l>एष हि ज्वलमानोऽग्निर्लेलिहानो महीरुहान् ।</s-l><s-l>द्वेष्यं हि हृदि संतापं जनयत्यशिवं मम ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>तस्माद्देशादतिक्रान्ते ज्वलने जरिता ततः ।</s-l><s-l>जगाम पुत्रकानेव त्वरिता पुत्रगृद्धिनी ॥ १७ ॥</s-l></s-lg><s-lg><s-l>सा तान्कुशलिनः सर्वान्निर्मुक्ताञ्जातवेदसः ।</s-l><s-l>रोरूयमाणा कृपणा सुतान्दृष्टवती वने ॥ १८ ॥</s-l></s-lg><s-lg><s-l>अश्रद्धेयतमं तेषां दर्शनं सा पुनः पुनः ।</s-l><s-l>एकैकशश्च तान्पुत्रान्क्रोशमानान्वपद्यत ॥ १९ ॥</s-l></s-lg><s-lg><s-l>ततोऽभ्यगच्छत्सहसा मन्दपालोऽपि भारत ।</s-l><s-l>अथ ते सर्व एवैनं नाभ्यनन्दन्त वै सुताः ॥ २० ॥</s-l></s-lg><s-lg><s-l>लालप्यमानमेकैकं जरितां च पुनः पुनः ।</s-l><s-l>नोचुस्ते वचनं किंचित्तमृषिं साध्वसाधु वा ॥ २१ ॥</s-l></s-lg><s-lg><s-l> मन्दपाल उवाच ।</s-l><s-l>ज्येष्ठः सुतस्ते कतमः कतमस्तदनन्तरः ।</s-l><s-l>मध्यमः कतमः पुत्रः कनिष्ठः कतमश्च ते ॥ २२ ॥</s-l></s-lg><s-lg><s-l>एवं ब्रुवन्तं दुःखार्तं किं मां न प्रतिभाषसे ।</s-l><s-l>कृतवानस्मि हव्याशे नैव शान्तिमितो लभे ॥ २३ ॥</s-l></s-lg><s-lg><s-l> जरितोवाच ।</s-l><s-l>किं ते ज्येष्ठे सुते कार्यं किमनन्तरजेन वा ।</s-l><s-l>किं च ते मध्यमे कार्यं किं कनिष्ठे तपस्विनि ॥ २४ ॥</s-l></s-lg><s-lg><s-l>यस्त्वं मां सर्वशो हीनामुत्सृज्यासि गतः पुरा ।</s-l><s-l>तामेव लपितां गच्छ तरुणीं चारुहासिनीम् ॥ २५ ॥</s-l></s-lg><s-lg><s-l> मन्दपाल उवाच ।</s-l><s-l>न स्त्रीणां विद्यते किंचिदन्यत्र पुरुषान्तरात् ।</s-l><s-l>सापत्नकमृते लोके भवितव्यं हि तत्तथा ॥ २६ ॥</s-l></s-lg><s-lg><s-l>सुव्रतापि हि कल्याणी सर्वलोकपरिश्रुता ।</s-l><s-l>अरुन्धती पर्यशङ्कद्वसिष्ठमृषिसत्तमम् ॥ २७ ॥</s-l></s-lg><s-lg><s-l>विशुद्धभावमत्यन्तं सदा प्रियहिते रतम् ।</s-l><s-l>सप्तर्षिमध्यगं वीरमवमेने च तं मुनिम् ॥ २८ ॥</s-l></s-lg><s-lg><s-l>अपध्यानेन सा तेन धूमारुणसमप्रभा ।</s-l><s-l>लक्ष्यालक्ष्या नाभिरूपा निमित्तमिव लक्ष्यते ॥ २९ ॥</s-l></s-lg><s-lg><s-l>अपत्यहेतोः संप्राप्तं तथा त्वमपि मामिह ।</s-l><s-l>इष्टमेवंगते हित्वा सा तथैव च वर्तसे ॥ ३० ॥</s-l></s-lg><s-lg><s-l>नैव भार्येति विश्वासः कार्यः पुंसा कथंचन ।</s-l><s-l>न हि कार्यमनुध्याति भार्या पुत्रवती सती ॥ ३१ ॥</s-l></s-lg><s-lg><s-l> वैशंपायन उवाच ।</s-l><s-l>ततस्ते सर्व एवैनं पुत्राः सम्यगुपासिरे ।</s-l><s-l>स च तानात्मजान्राजन्नाश्वासयितुमारभत् ॥ ३२ ॥</s-l></s-lg>