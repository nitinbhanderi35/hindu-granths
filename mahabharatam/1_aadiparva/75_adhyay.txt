<s-lg><s-l> वैशंपायन उवाच ।</s-l><s-l>ततः काव्यो भृगुश्रेष्ठः समन्युरुपगम्य ह ।</s-l><s-l>वृषपर्वाणमासीनमित्युवाचाविचारयन् ॥ १ ॥</s-l></s-lg><s-lg><s-l>नाधर्मश्चरितो राजन्सद्यः फलति गौरिव ।</s-l><s-l>पुत्रेषु वा नप्तृषु वा न चेदात्मनि पश्यति ।</s-l><s-l>फलत्येव ध्रुवं पापं गुरुभुक्तमिवोदरे ॥ २ ॥</s-l></s-lg><s-lg><s-l>यदघातयथा विप्रं कचमाङ्गिरसं तदा ।</s-l><s-l>अपापशीलं धर्मज्ञं शुश्रूषुं मद्गृहे रतम् ॥ ३ ॥</s-l></s-lg><s-lg><s-l>वधादनर्हतस्तस्य वधाच्च दुहितुर्मम ।</s-l><s-l>वृषपर्वन्निबोधेदं त्यक्ष्यामि त्वां सबान्धवम् ।</s-l><s-l>स्थातुं त्वद्विषये राजन्न शक्ष्यामि त्वया सह ॥ ४ ॥</s-l></s-lg><s-lg><s-l>अहो मामभिजानासि दैत्य मिथ्याप्रलापिनम् ।</s-l><s-l>यथेममात्मनो दोषं न नियच्छस्युपेक्षसे ॥ ५ ॥</s-l></s-lg><s-lg><s-l> वृषपर्वोवाच ।</s-l><s-l>नाधर्मं न मृषावादं त्वयि जानामि भार्गव ।</s-l><s-l>त्वयि धर्मश्च सत्यं च तत्प्रसीदतु नो भवान् ॥ ६ ॥</s-l></s-lg><s-lg><s-l>यद्यस्मानपहाय त्वमितो गच्छसि भार्गव ।</s-l><s-l>समुद्रं संप्रवेक्ष्यामो नान्यदस्ति परायणम् ॥ ७ ॥</s-l></s-lg><s-lg><s-l> शुक्र उवाच ।</s-l><s-l>समुद्रं प्रविशध्वं वा दिशो वा द्रवतासुराः ।</s-l><s-l>दुहितुर्नाप्रियं सोढुं शक्तोऽहं दयिता हि मे ॥ ८ ॥</s-l></s-lg><s-lg><s-l>प्रसाद्यतां देवयानी जीवितं ह्यत्र मे स्थितम् ।</s-l><s-l>योगक्षेमकरस्तेऽहमिन्द्रस्येव बृहस्पतिः ॥ ९ ॥</s-l></s-lg><s-lg><s-l> वृषपर्वोवाच ।</s-l><s-l>यत्किंचिदसुरेन्द्राणां विद्यते वसु भार्गव ।</s-l><s-l>भुवि हस्तिगवाश्वं वा तस्य त्वं मम चेश्वरः ॥ १० ॥</s-l></s-lg><s-lg><s-l> शुक्र उवाच ।</s-l><s-l>यत्किंचिदस्ति द्रविणं दैत्येन्द्राणां महासुर ।</s-l><s-l>तस्येश्वरोऽस्मि यदि ते देवयानी प्रसाद्यताम् ॥ ११ ॥</s-l></s-lg><s-lg><s-l> देवयान्युवाच ।</s-l><s-l>यदि त्वमीश्वरस्तात राज्ञो वित्तस्य भार्गव ।</s-l><s-l>नाभिजानामि तत्तेऽहं राजा तु वदतु स्वयम् ॥ १२ ॥</s-l></s-lg><s-lg><s-l> वृषपर्वोवाच ।</s-l><s-l>यं काममभिकामासि देवयानि शुचिस्मिते ।</s-l><s-l>तत्तेऽहं संप्रदास्यामि यदि चेदपि दुर्लभम् ॥ १३ ॥</s-l></s-lg><s-lg><s-l> देवयान्युवाच ।</s-l><s-l>दासीं कन्यासहस्रेण शर्मिष्ठामभिकामये ।</s-l><s-l>अनु मां तत्र गच्छेत्सा यत्र दास्यति मे पिता ॥ १४ ॥</s-l></s-lg><s-lg><s-l> वृषपर्वोवाच ।</s-l><s-l>उत्तिष्ठ हे संग्रहीत्रि शर्मिष्ठां शीघ्रमानय ।</s-l><s-l>यं च कामयते कामं देवयानी करोतु तम् ॥ १५ ॥</s-l></s-lg><s-lg><s-l> वैशंपायन उवाच ।</s-l><s-l>ततो धात्री तत्र गत्वा शर्मिष्ठां वाक्यमब्रवीत् ।</s-l><s-l>उत्तिष्ठ भद्रे शर्मिष्ठे ज्ञातीनां सुखमावह ॥ १६ ॥</s-l></s-lg><s-lg><s-l>त्यजति ब्राह्मणः शिष्यान्देवयान्या प्रचोदितः ।</s-l><s-l>सा यं कामयते कामं स कार्योऽद्य त्वयानघे ॥ १७ ॥</s-l></s-lg><s-lg><s-l> शर्मिष्ठोवाच ।</s-l><s-l>सा यं कामयते कामं करवाण्यहमद्य तम् ।</s-l><s-l>मा त्वेवापगमच्छुक्रो देवयानी च मत्कृते ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>ततः कन्यासहस्रेण वृता शिबिकया तदा ।</s-l><s-l>पितुर्नियोगात्त्वरिता निश्चक्राम पुरोत्तमात् ॥ १९ ॥</s-l></s-lg><s-lg><s-l> शर्मिष्ठोवाच ।</s-l><s-l>अहं कन्यासहस्रेण दासी ते परिचारिका ।</s-l><s-l>अनु त्वां तत्र यास्यामि यत्र दास्यति ते पिता ॥ २० ॥</s-l></s-lg><s-lg><s-l> देवयान्युवाच ।</s-l><s-l>स्तुवतो दुहिता तेऽहं बन्दिनः प्रतिगृह्णतः ।</s-l><s-l>स्तूयमानस्य दुहिता कथं दासी भविष्यसि ॥ २१ ॥</s-l></s-lg><s-lg><s-l> शर्मिष्ठोवाच ।</s-l><s-l>येन केनचिदार्तानां ज्ञातीनां सुखमावहेत् ।</s-l><s-l>अतस्त्वामनुयास्यामि यत्र दास्यति ते पिता ॥ २२ ॥</s-l></s-lg><s-lg><s-l> वैशंपायन उवाच ।</s-l><s-l>प्रतिश्रुते दासभावे दुहित्रा वृषपर्वणः ।</s-l><s-l>देवयानी नृपश्रेष्ठ पितरं वाक्यमब्रवीत् ॥ २३ ॥</s-l></s-lg><s-lg><s-l>प्रविशामि पुरं तात तुष्टास्मि द्विजसत्तम ।</s-l><s-l>अमोघं तव विज्ञानमस्ति विद्याबलं च ते ॥ २४ ॥</s-l></s-lg><s-lg><s-l>एवमुक्तो दुहित्रा स द्विजश्रेष्ठो महायशाः ।</s-l><s-l>प्रविवेश पुरं हृष्टः पूजितः सर्वदानवैः ॥ २५ ॥</s-l></s-lg>