<s-lg><s-l> वैशंपायन उवाच ।</s-l><s-l>भीमसेनस्तु तं दृष्ट्वा राक्षसं प्रहसन्निव ।</s-l><s-l>भगिनीं प्रति संक्रुद्धमिदं वचनमब्रवीत् ॥ १ ॥</s-l></s-lg><s-lg><s-l>किं ते हिडिम्ब एतैर्वा सुखसुप्तैः प्रबोधितैः ।</s-l><s-l>मामासादय दुर्बुद्धे तरसा त्वं नराशन ॥ २ ॥</s-l></s-lg><s-lg><s-l>मय्येव प्रहरैहि त्वं न स्त्रियं हन्तुमर्हसि ।</s-l><s-l>विशेषतोऽनपकृते परेणापकृते सति ॥ ३ ॥</s-l></s-lg><s-lg><s-l>न हीयं स्ववशा बाला कामयत्यद्य मामिह ।</s-l><s-l>चोदितैषा ह्यनङ्गेन शरीरान्तरचारिणा ।</s-l><s-l>भगिनी तव दुर्बुद्धे राक्षसानां यशोहर ॥ ४ ॥</s-l></s-lg><s-lg><s-l>त्वन्नियोगेन चैवेयं रूपं मम समीक्ष्य च ।</s-l><s-l>कामयत्यद्य मां भीरुर्नैषा दूषयते कुलम् ॥ ५ ॥</s-l></s-lg><s-lg><s-l>अनङ्गेन कृते दोषे नेमां त्वमिह राक्षस ।</s-l><s-l>मयि तिष्ठति दुष्टात्मन्न स्त्रियं हन्तुमर्हसि ॥ ६ ॥</s-l></s-lg><s-lg><s-l>समागच्छ मया सार्धमेकेनैको नराशन ।</s-l><s-l>अहमेव नयिष्यामि त्वामद्य यमसादनम् ॥ ७ ॥</s-l></s-lg><s-lg><s-l>अद्य ते तलनिष्पिष्टं शिरो राक्षस दीर्यताम् ।</s-l><s-l>कुञ्जरस्येव पादेन विनिष्पिष्टं बलीयसः ॥ ८ ॥</s-l></s-lg><s-lg><s-l>अद्य गात्राणि क्रव्यादाः श्येना गोमायवश्च ते ।</s-l><s-l>कर्षन्तु भुवि संहृष्टा निहतस्य मया मृधे ॥ ९ ॥</s-l></s-lg><s-lg><s-l>क्षणेनाद्य करिष्येऽहमिदं वनमकण्टकम् ।</s-l><s-l>पुरस्ताद्दूषितं नित्यं त्वया भक्षयता नरान् ॥ १० ॥</s-l></s-lg><s-lg><s-l>अद्य त्वां भगिनी पाप कृष्यमाणं मया भुवि ।</s-l><s-l>द्रक्षत्यद्रिप्रतीकाशं सिंहेनेव महाद्विपम् ॥ ११ ॥</s-l></s-lg><s-lg><s-l>निराबाधास्त्वयि हते मया राक्षसपांसन ।</s-l><s-l>वनमेतच्चरिष्यन्ति पुरुषा वनचारिणः ॥ १२ ॥</s-l></s-lg><s-lg><s-l> हिडिम्ब उवाच ।</s-l><s-l>गर्जितेन वृथा किं ते कत्थितेन च मानुष ।</s-l><s-l>कृत्वैतत्कर्मणा सर्वं कत्थेथा मा चिरं कृथाः ॥ १३ ॥</s-l></s-lg><s-lg><s-l>बलिनं मन्यसे यच्च आत्मानमपराक्रमम् ।</s-l><s-l>ज्ञास्यस्यद्य समागम्य मयात्मानं बलाधिकम् ॥ १४ ॥</s-l></s-lg><s-lg><s-l>न तावदेतान्हिंसिष्ये स्वपन्त्वेते यथासुखम् ।</s-l><s-l>एष त्वामेव दुर्बुद्धे निहन्म्यद्याप्रियंवदम् ॥ १५ ॥</s-l></s-lg><s-lg><s-l>पीत्वा तवासृग्गात्रेभ्यस्ततः पश्चादिमानपि ।</s-l><s-l>हनिष्यामि ततः पश्चादिमां विप्रियकारिणीम् ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्त्वा ततो बाहुं प्रगृह्य पुरुषादकः ।</s-l><s-l>अभ्यधावत संक्रुद्धो भीमसेनमरिंदमम् ॥ १७ ॥</s-l></s-lg><s-lg><s-l>तस्याभिपततस्तूर्णं भीमो भीमपराक्रमः ।</s-l><s-l>वेगेन प्रहृतं बाहुं निजग्राह हसन्निव ॥ १८ ॥</s-l></s-lg><s-lg><s-l>निगृह्य तं बलाद्भीमो विस्फुरन्तं चकर्ष ह ।</s-l><s-l>तस्माद्देशाद्धनूंष्यष्टौ सिंहः क्षुद्रमृगं यथा ॥ १९ ॥</s-l></s-lg><s-lg><s-l>ततः स राक्षसः क्रुद्धः पाण्डवेन बलाद्धृतः ।</s-l><s-l>भीमसेनं समालिङ्ग्य व्यनदद्भैरवं रवम् ॥ २० ॥</s-l></s-lg><s-lg><s-l>पुनर्भीमो बलादेनं विचकर्ष महाबलः ।</s-l><s-l>मा शब्दः सुखसुप्तानां भ्रातॄणां मे भवेदिति ॥ २१ ॥</s-l></s-lg><s-lg><s-l>अन्योन्यं तौ समासाद्य विचकर्षतुरोजसा ।</s-l><s-l>राक्षसो भीमसेनश्च विक्रमं चक्रतुः परम् ॥ २२ ॥</s-l></s-lg><s-lg><s-l>बभञ्जतुर्महावृक्षाँल्लताश्चाकर्षतुस्ततः ।</s-l><s-l>मत्ताविव सुसंरब्धौ वारणौ षष्टिहायनौ ॥ २३ ॥</s-l></s-lg><s-lg><s-l>तयोः शब्देन महता विबुद्धास्ते नरर्षभाः ।</s-l><s-l>सह मात्रा तु ददृशुर्हिडिम्बामग्रतः स्थिताम् ॥ २४ ॥</s-l></s-lg>