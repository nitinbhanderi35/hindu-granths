<s-lg><s-l> शौनक उवाच ।</s-l><s-l>कोऽपराधो महेन्द्रस्य कः प्रमादश्च सूतज ।</s-l><s-l>तपसा वालखिल्यानां संभूतो गरुडः कथम् ॥ १ ॥</s-l></s-lg><s-lg><s-l>कश्यपस्य द्विजातेश्च कथं वै पक्षिराट्सुतः ।</s-l><s-l>अधृष्यः सर्वभूतानामवध्यश्चाभवत्कथम् ॥ २ ॥</s-l></s-lg><s-lg><s-l>कथं च कामचारी स कामवीर्यश्च खेचरः ।</s-l><s-l>एतदिच्छाम्यहं श्रोतुं पुराणे यदि पठ्यते ॥ ३ ॥</s-l></s-lg><s-lg><s-l> सूत उवाच ।</s-l><s-l>विषयोऽयं पुराणस्य यन्मां त्वं परिपृच्छसि ।</s-l><s-l>शृणु मे वदतः सर्वमेतत्संक्षेपतो द्विज ॥ ४ ॥</s-l></s-lg><s-lg><s-l>यजतः पुत्रकामस्य कश्यपस्य प्रजापतेः ।</s-l><s-l>साहाय्यमृषयो देवा गन्धर्वाश्च ददुः किल ॥ ५ ॥</s-l></s-lg><s-lg><s-l>तत्रेध्मानयने शक्रो नियुक्तः कश्यपेन ह ।</s-l><s-l>मुनयो वालखिल्याश्च ये चान्ये देवतागणाः ॥ ६ ॥</s-l></s-lg><s-lg><s-l>शक्रस्तु वीर्यसदृशमिध्मभारं गिरिप्रभम् ।</s-l><s-l>समुद्यम्यानयामास नातिकृच्छ्रादिव प्रभुः ॥ ७ ॥</s-l></s-lg><s-lg><s-l>अथापश्यदृषीन्ह्रस्वानङ्गुष्ठोदरपर्वणः ।</s-l><s-l>पलाशवृन्तिकामेकां सहितान्वहतः पथि ॥ ८ ॥</s-l></s-lg><s-lg><s-l>प्रलीनान्स्वेष्विवाङ्गेषु निराहारांस्तपोधनान् ।</s-l><s-l>क्लिश्यमानान्मन्दबलान्गोष्पदे संप्लुतोदके ॥ ९ ॥</s-l></s-lg><s-lg><s-l>तांश्च सर्वान्स्मयाविष्टो वीर्योन्मत्तः पुरंदरः ।</s-l><s-l>अवहस्यात्यगाच्छीघ्रं लङ्घयित्वावमन्य च ॥ १० ॥</s-l></s-lg><s-lg><s-l>तेऽथ रोषसमाविष्टाः सुभृशं जातमन्यवः ।</s-l><s-l>आरेभिरे महत्कर्म तदा शक्रभयंकरम् ॥ ११ ॥</s-l></s-lg><s-lg><s-l>जुहुवुस्ते सुतपसो विधिवज्जातवेदसम् ।</s-l><s-l>मन्त्रैरुच्चावचैर्विप्रा येन कामेन तच्छृणु ॥ १२ ॥</s-l></s-lg><s-lg><s-l>कामवीर्यः कामगमो देवराजभयप्रदः ।</s-l><s-l>इन्द्रोऽन्यः सर्वदेवानां भवेदिति यतव्रताः ॥ १३ ॥</s-l></s-lg><s-lg><s-l>इन्द्राच्छतगुणः शौर्ये वीर्ये चैव मनोजवः ।</s-l><s-l>तपसो नः फलेनाद्य दारुणः संभवत्विति ॥ १४ ॥</s-l></s-lg><s-lg><s-l>तद्बुद्ध्वा भृशसंतप्तो देवराजः शतक्रतुः ।</s-l><s-l>जगाम शरणं तत्र कश्यपं संशितव्रतम् ॥ १५ ॥</s-l></s-lg><s-lg><s-l>तच्छ्रुत्वा देवराजस्य कश्यपोऽथ प्रजापतिः ।</s-l><s-l>वालखिल्यानुपागम्य कर्मसिद्धिमपृच्छत ॥ १६ ॥</s-l></s-lg><s-lg><s-l>एवमस्त्विति तं चापि प्रत्यूचुः सत्यवादिनः ।</s-l><s-l>तान्कश्यप उवाचेदं सान्त्वपूर्वं प्रजापतिः ॥ १७ ॥</s-l></s-lg><s-lg><s-l>अयमिन्द्रस्त्रिभुवने नियोगाद्ब्रह्मणः कृतः ।</s-l><s-l>इन्द्रार्थं च भवन्तोऽपि यत्नवन्तस्तपोधनाः ॥ १८ ॥</s-l></s-lg><s-lg><s-l>न मिथ्या ब्रह्मणो वाक्यं कर्तुमर्हथ सत्तमाः ।</s-l><s-l>भवतां च न मिथ्यायं संकल्पो मे चिकीर्षितः ॥ १९ ॥</s-l></s-lg><s-lg><s-l>भवत्वेष पतत्रीणामिन्द्रोऽतिबलसत्त्ववान् ।</s-l><s-l>प्रसादः क्रियतां चैव देवराजस्य याचतः ॥ २० ॥</s-l></s-lg><s-lg><s-l>एवमुक्ताः कश्यपेन वालखिल्यास्तपोधनाः ।</s-l><s-l>प्रत्यूचुरभिसंपूज्य मुनिश्रेष्ठं प्रजापतिम् ॥ २१ ॥</s-l></s-lg><s-lg><s-l>इन्द्रार्थोऽयं समारम्भः सर्वेषां नः प्रजापते ।</s-l><s-l>अपत्यार्थं समारम्भो भवतश्चायमीप्सितः ॥ २२ ॥</s-l></s-lg><s-lg><s-l>तदिदं सफलं कर्म त्वया वै प्रतिगृह्यताम् ।</s-l><s-l>तथा चैव विधत्स्वात्र यथा श्रेयोऽनुपश्यसि ॥ २३ ॥</s-l></s-lg><s-lg><s-l>एतस्मिन्नेव काले तु देवी दाक्षायणी शुभा ।</s-l><s-l>विनता नाम कल्याणी पुत्रकामा यशस्विनी ॥ २४ ॥</s-l></s-lg><s-lg><s-l>तपस्तप्त्वा व्रतपरा स्नाता पुंसवने शुचिः ।</s-l><s-l>उपचक्राम भर्तारं तामुवाचाथ कश्यपः ॥ २५ ॥</s-l></s-lg><s-lg><s-l>आरम्भः सफलो देवि भवितायं तवेप्सितः ।</s-l><s-l>जनयिष्यसि पुत्रौ द्वौ वीरौ त्रिभुवनेश्वरौ ॥ २६ ॥</s-l></s-lg><s-lg><s-l>तपसा वालखिल्यानां मम संकल्पजौ तथा ।</s-l><s-l>भविष्यतो महाभागौ पुत्रौ ते लोकपूजितौ ॥ २७ ॥</s-l></s-lg><s-lg><s-l>उवाच चैनां भगवान्मारीचः पुनरेव ह ।</s-l><s-l>धार्यतामप्रमादेन गर्भोऽयं सुमहोदयः ॥ २८ ॥</s-l></s-lg><s-lg><s-l>एकः सर्वपतत्रीणामिन्द्रत्वं कारयिष्यति ।</s-l><s-l>लोकसंभावितो वीरः कामवीर्यो विहंगमः ॥ २९ ॥</s-l></s-lg><s-lg><s-l>शतक्रतुमथोवाच प्रीयमाणः प्रजापतिः ।</s-l><s-l>त्वत्सहायौ खगावेतौ भ्रातरौ ते भविष्यतः ॥ ३० ॥</s-l></s-lg><s-lg><s-l>नैताभ्यां भविता दोषः सकाशात्ते पुरंदर ।</s-l><s-l>व्येतु ते शक्र संतापस्त्वमेवेन्द्रो भविष्यसि ॥ ३१ ॥</s-l></s-lg><s-lg><s-l>न चाप्येवं त्वया भूयः क्षेप्तव्या ब्रह्मवादिनः ।</s-l><s-l>न चावमान्या दर्पात्ते वाग्विषा भृशकोपनाः ॥ ३२ ॥</s-l></s-lg><s-lg><s-l>एवमुक्तो जगामेन्द्रो निर्विशङ्कस्त्रिविष्टपम् ।</s-l><s-l>विनता चापि सिद्धार्था बभूव मुदिता तदा ॥ ३३ ॥</s-l></s-lg><s-lg><s-l>जनयामास पुत्रौ द्वावरुणं गरुडं तथा ।</s-l><s-l>अरुणस्तयोस्तु विकल आदित्यस्य पुरःसरः ॥ ३४ ॥</s-l></s-lg><s-lg><s-l>पतत्रीणां तु गरुड इन्द्रत्वेनाभ्यषिच्यत ।</s-l><s-l>तस्यैतत्कर्म सुमहच्छ्रूयतां भृगुनन्दन ॥ ३५ ॥</s-l></s-lg>