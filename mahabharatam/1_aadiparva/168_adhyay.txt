<s-lg><s-l> वसिष्ठ उवाच ।</s-l><s-l>मा भैः पुत्रि न भेतव्यं रक्षसस्ते कथंचन ।</s-l><s-l>नैतद्रक्षो भयं यस्मात्पश्यसि त्वमुपस्थितम् ॥ १ ॥</s-l></s-lg><s-lg><s-l>राजा कल्माषपादोऽयं वीर्यवान्प्रथितो भुवि ।</s-l><s-l>स एषोऽस्मिन्वनोद्देशे निवसत्यतिभीषणः ॥ २ ॥</s-l></s-lg><s-lg><s-l> गन्धर्व उवाच ।</s-l><s-l>तमापतन्तं संप्रेक्ष्य वसिष्ठो भगवानृषिः ।</s-l><s-l>वारयामास तेजस्वी हुंकरेणैव भारत ॥ ३ ॥</s-l></s-lg><s-lg><s-l>मन्त्रपूतेन च पुनः स तमभ्युक्ष्य वारिणा ।</s-l><s-l>मोक्षयामास वै घोराद्राक्षसाद्राजसत्तमम् ॥ ४ ॥</s-l></s-lg><s-lg><s-l>स हि द्वादश वर्षाणि वसिष्ठस्यैव तेजसा ।</s-l><s-l>ग्रस्त आसीद्गृहेणेव पर्वकाले दिवाकरः ॥ ५ ॥</s-l></s-lg><s-lg><s-l>रक्षसा विप्रमुक्तोऽथ स नृपस्तद्वनं महत् ।</s-l><s-l>तेजसा रञ्जयामास संध्याभ्रमिव भास्करः ॥ ६ ॥</s-l></s-lg><s-lg><s-l>प्रतिलभ्य ततः संज्ञामभिवाद्य कृताञ्जलिः ।</s-l><s-l>उवाच नृपतिः काले वसिष्ठमृषिसत्तमम् ॥ ७ ॥</s-l></s-lg><s-lg><s-l>सौदासोऽहं महाभाग याज्यस्ते द्विजसत्तम ।</s-l><s-l>अस्मिन्काले यदिष्टं ते ब्रूहि किं करवाणि ते ॥ ८ ॥</s-l></s-lg><s-lg><s-l> वसिष्ठ उवाच ।</s-l><s-l>वृत्तमेतद्यथाकालं गच्छ राज्यं प्रशाधि तत् ।</s-l><s-l>ब्राह्मणांश्च मनुष्येन्द्र मावमंस्थाः कदाचन ॥ ९ ॥</s-l></s-lg><s-lg><s-l> राजोवाच ।</s-l><s-l>नावमंस्याम्यहं ब्रह्मन्कदाचिद्ब्राह्मणर्षभान् ।</s-l><s-l>त्वन्निदेशे स्थितः शश्वत्पुजयिष्याम्यहं द्विजान् ॥ १० ॥</s-l></s-lg><s-lg><s-l>इक्ष्वाकूणां तु येनाहमनृणः स्यां द्विजोत्तम ।</s-l><s-l>तत्त्वत्तः प्राप्तुमिच्छामि वरं वेदविदां वर ॥ ११ ॥</s-l></s-lg><s-lg><s-l>अपत्यायेप्सितां मह्यं महिषीं गन्तुमर्हसि ।</s-l><s-l>शीलरूपगुणोपेतामिक्ष्वाकुकुलवृद्धये ॥ १२ ॥</s-l></s-lg><s-lg><s-l> गन्धर्व उवाच ।</s-l><s-l>ददानीत्येव तं तत्र राजानं प्रत्युवाच ह ।</s-l><s-l>वसिष्ठः परमेष्वासं सत्यसंधो द्विजोत्तमः ॥ १३ ॥</s-l></s-lg><s-lg><s-l>ततः प्रतिययौ काले वसिष्ठसहितोऽनघ ।</s-l><s-l>ख्यातं पुरवरं लोकेष्वयोध्यां मनुजेश्वरः ॥ १४ ॥</s-l></s-lg><s-lg><s-l>तं प्रजाः प्रतिमोदन्त्यः सर्वाः प्रत्युद्ययुस्तदा ।</s-l><s-l>विपाप्मानं महात्मानं दिवौकस इवेश्वरम् ॥ १५ ॥</s-l></s-lg><s-lg><s-l>अचिरात्स मनुष्येन्द्रो नगरीं पुण्यकर्मणाम् ।</s-l><s-l>विवेश सहितस्तेन वसिष्ठेन महात्मना ॥ १६ ॥</s-l></s-lg><s-lg><s-l>ददृशुस्तं ततो राजन्नयोध्यावासिनो जनाः ।</s-l><s-l>पुष्येण सहितं काले दिवाकरमिवोदितम् ॥ १७ ॥</s-l></s-lg><s-lg><s-l>स हि तां पूरयामास लक्ष्म्या लक्ष्मीवतां वरः ।</s-l><s-l>अयोध्यां व्योम शीतांशुः शरत्काल इवोदितः ॥ १८ ॥</s-l></s-lg><s-lg><s-l>संसिक्तमृष्टपन्थानं पताकोच्छ्रयभूषितम् ।</s-l><s-l>मनः प्रह्लादयामासा तस्य तत्पुरमुत्तमम् ॥ १९ ॥</s-l></s-lg><s-lg><s-l>तुष्टपुष्टजनाकीर्णा सा पुरी कुरुनन्दन ।</s-l><s-l>अशोभत तदा तेन शक्रेणेवामरावती ॥ २० ॥</s-l></s-lg><s-lg><s-l>ततः प्रविष्टे राजेन्द्रे तस्मिन्राजनि तां पुरीम् ।</s-l><s-l>तस्य राज्ञोऽऽज्ञया देवी वसिष्ठमुपचक्रमे ॥ २१ ॥</s-l></s-lg><s-lg><s-l>ऋतावथ महर्षिः स संबभूव तया सह ।</s-l><s-l>देव्या दिव्येन विधिना वसिष्ठः श्रेष्ठभागृषिः ॥ २२ ॥</s-l></s-lg><s-lg><s-l>अथ तस्यां समुत्पन्ने गर्भे स मुनिसत्तमः ।</s-l><s-l>राज्ञाभिवादितस्तेन जगाम पुनराश्रमम् ॥ २३ ॥</s-l></s-lg><s-lg><s-l>दीर्घकालधृतं गर्भं सुषाव न तु तं यदा ।</s-l><s-l>साथ देव्यश्मना कुक्षिं निर्बिभेद तदा स्वकम् ॥ २४ ॥</s-l></s-lg><s-lg><s-l>द्वादशेऽथ ततो वर्षे स जज्ञे मनुजर्षभ ।</s-l><s-l>अश्मको नाम राजर्षिः पोतनं यो न्यवेशयत् ॥ २५ ॥</s-l></s-lg>