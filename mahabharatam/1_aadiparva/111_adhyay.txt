<s-lg><s-l> वैशंपायन उवाच ।</s-l><s-l>तत्रापि तपसि श्रेष्ठे वर्तमानः स वीर्यवान् ।</s-l><s-l>सिद्धचारणसंघानां बभूव प्रियदर्शनः ॥ १ ॥</s-l></s-lg><s-lg><s-l>शुश्रूषुरनहंवादी संयतात्मा जितेन्द्रियः ।</s-l><s-l>स्वर्गं गन्तुं पराक्रान्तः स्वेन वीर्येण भारत ॥ २ ॥</s-l></s-lg><s-lg><s-l>केषांचिदभवद्भ्राता केषांचिदभवत्सखा ।</s-l><s-l>ऋषयस्त्वपरे चैनं पुत्रवत्पर्यपालयन् ॥ ३ ॥</s-l></s-lg><s-lg><s-l>स तु कालेन महता प्राप्य निष्कल्मषं तपः ।</s-l><s-l>ब्रह्मर्षिसदृशः पाण्डुर्बभूव भरतर्षभ ॥ ४ ॥</s-l></s-lg><s-lg><s-l>स्वर्गपारं तितीर्षन्स शतशृङ्गादुदङ्मुखः ।</s-l><s-l>प्रतस्थे सह पत्नीभ्यामब्रुवंस्तत्र तापसाः ।</s-l><s-l>उपर्युपरि गच्छन्तः शैलराजमुदङ्मुखाः ॥ ५ ॥</s-l></s-lg><s-lg><s-l>दृष्टवन्तो गिरेरस्य दुर्गान्देशान्बहून्वयम् ।</s-l><s-l>आक्रीडभूतान्देवानां गन्धर्वाप्सरसां तथा ॥ ६ ॥</s-l></s-lg><s-lg><s-l>उद्यानानि कुबेरस्य समानि विषमाणि च ।</s-l><s-l>महानदीनितम्बांश्च दुर्गांश्च गिरिगह्वरान् ॥ ७ ॥</s-l></s-lg><s-lg><s-l>सन्ति नित्यहिमा देशा निर्वृक्षमृगपक्षिणः ।</s-l><s-l>सन्ति केचिन्महावर्षा दुर्गाः केचिद्दुरासदाः ॥ ८ ॥</s-l></s-lg><s-lg><s-l>अतिक्रामेन्न पक्षी यान्कुत एवेतरे मृगाः ।</s-l><s-l>वायुरेकोऽतिगाद्यत्र सिद्धाश्च परमर्षयः ॥ ९ ॥</s-l></s-lg><s-lg><s-l>गच्छन्त्यौ शैलराजेऽस्मिन्राजपुत्र्यौ कथं त्विमे ।</s-l><s-l>न सीदेतामदुःखार्हे मा गमो भरतर्षभ ॥ १० ॥</s-l></s-lg><s-lg><s-l> पाण्डुरुवाच ।</s-l><s-l>अप्रजस्य महाभागा न द्वारं परिचक्षते ।</s-l><s-l>स्वर्गे तेनाभितप्तोऽहमप्रजस्तद्ब्रवीमि वः ॥ ११ ॥</s-l></s-lg><s-lg><s-l>ऋणैश्चतुर्भिः संयुक्ता जायन्ते मनुजा भुवि ।</s-l><s-l>पितृदेवर्षिमनुजदेयैः शतसहस्रशः ॥ १२ ॥</s-l></s-lg><s-lg><s-l>एतानि तु यथाकालं यो न बुध्यति मानवः ।</s-l><s-l>न तस्य लोकाः सन्तीति धर्मविद्भिः प्रतिष्ठितम् ॥ १३ ॥</s-l></s-lg><s-lg><s-l>यज्ञैश्च देवान्प्रीणाति स्वाध्यायतपसा मुनीन् ।</s-l><s-l>पुत्रैः श्राद्धैः पितॄंश्चापि आनृशंस्येन मानवान् ॥ १४ ॥</s-l></s-lg><s-lg><s-l>ऋषिदेवमनुष्याणां परिमुक्तोऽस्मि धर्मतः ।</s-l><s-l>पित्र्यादृणादनिर्मुक्तस्तेन तप्ये तपोधनाः ॥ १५ ॥</s-l></s-lg><s-lg><s-l>देहनाशे ध्रुवो नाशः पितॄणामेष निश्चयः ।</s-l><s-l>इह तस्मात्प्रजाहेतोः प्रजायन्ते नरोत्तमाः ॥ १६ ॥</s-l></s-lg><s-lg><s-l>यथैवाहं पितुः क्षेत्रे सृष्टस्तेन महात्मना ।</s-l><s-l>तथैवास्मिन्मम क्षेत्रे कथं वै संभवेत्प्रजा ॥ १७ ॥</s-l></s-lg><s-lg><s-l> तापसा ऊचुः ।</s-l><s-l>अस्ति वै तव धर्मात्मन्विद्म देवोपमं शुभम् ।</s-l><s-l>अपत्यमनघं राजन्वयं दिव्येन चक्षुषा ॥ १८ ॥</s-l></s-lg><s-lg><s-l>दैवदिष्टं नरव्याघ्र कर्मणेहोपपादय ।</s-l><s-l>अक्लिष्टं फलमव्यग्रो विन्दते बुद्धिमान्नरः ॥ १९ ॥</s-l></s-lg><s-lg><s-l>तस्मिन्दृष्टे फले तात प्रयत्नं कर्तुमर्हसि ।</s-l><s-l>अपत्यं गुणसंपन्नं लब्ध्वा प्रीतिमवाप्स्यसि ॥ २० ॥</s-l></s-lg><s-lg><s-l> वैशंपायन उवाच ।</s-l><s-l>तच्छ्रुत्वा तापसवचः पाण्डुश्चिन्तापरोऽभवत् ।</s-l><s-l>आत्मनो मृगशापेन जानन्नुपहतां क्रियाम् ॥ २१ ॥</s-l></s-lg><s-lg><s-l>सोऽब्रवीद्विजने कुन्तीं धर्मपत्नीं यशस्विनीम् ।</s-l><s-l>अपत्योत्पादने योगमापदि प्रसमर्थयन् ॥ २२ ॥</s-l></s-lg><s-lg><s-l>अपत्यं नाम लोकेषु प्रतिष्ठा धर्मसंहिता ।</s-l><s-l>इति कुन्ति विदुर्धीराः शाश्वतं धर्ममादितः ॥ २३ ॥</s-l></s-lg><s-lg><s-l>इष्टं दत्तं तपस्तप्तं नियमश्च स्वनुष्ठितः ।</s-l><s-l>सर्वमेवानपत्यस्य न पावनमिहोच्यते ॥ २४ ॥</s-l></s-lg><s-lg><s-l>सोऽहमेवं विदित्वैतत्प्रपश्यामि शुचिस्मिते ।</s-l><s-l>अनपत्यः शुभाँल्लोकान्नावाप्स्यामीति चिन्तयन् ॥ २५ ॥</s-l></s-lg><s-lg><s-l>मृगाभिशापान्नष्टं मे प्रजनं ह्यकृतात्मनः ।</s-l><s-l>नृशंसकारिणो भीरु यथैवोपहतं तथा ॥ २६ ॥</s-l></s-lg><s-lg><s-l>इमे वै बन्धुदायादाः षट्पुत्रा धर्मदर्शने ।</s-l><s-l>षडेवाबन्धुदायादाः पुत्रास्ताञ्शृणु मे पृथे ॥ २७ ॥</s-l></s-lg><s-lg><s-l>स्वयंजातः प्रणीतश्च परिक्रीतश्च यः सुतः ।</s-l><s-l>पौनर्भवश्च कानीनः स्वैरिण्यां यश्च जायते ॥ २८ ॥</s-l></s-lg><s-lg><s-l>दत्तः क्रीतः कृत्रिमश्च उपगच्छेत्स्वयं च यः ।</s-l><s-l>सहोढो जातरेताश्च हीनयोनिधृतश्च यः ॥ २९ ॥</s-l></s-lg><s-lg><s-l>पूर्वपूर्वतमाभावे मत्वा लिप्सेत वै सुतम् ।</s-l><s-l>उत्तमादवराः पुंसः काङ्क्षन्ते पुत्रमापदि ॥ ३० ॥</s-l></s-lg><s-lg><s-l>अपत्यं धर्मफलदं श्रेष्ठं विन्दन्ति साधवः ।</s-l><s-l>आत्मशुक्रादपि पृथे मनुः स्वायम्भुवोऽब्रवीत् ॥ ३१ ॥</s-l></s-lg><s-lg><s-l>तस्मात्प्रहेष्याम्यद्य त्वां हीनः प्रजननात्स्वयम् ।</s-l><s-l>सदृशाच्छ्रेयसो वा त्वं विद्ध्यपत्यं यशस्विनि ॥ ३२ ॥</s-l></s-lg><s-lg><s-l>शृणु कुन्ति कथां चेमां शारदण्डायनीं प्रति ।</s-l><s-l>या वीरपत्नी गुरुभिर्नियुक्तापत्यजन्मनि ॥ ३३ ॥</s-l></s-lg><s-lg><s-l>पुष्पेण प्रयता स्नाता निशि कुन्ति चतुष्पथे ।</s-l><s-l>वरयित्वा द्विजं सिद्धं हुत्वा पुंसवनेऽनलम् ॥ ३४ ॥</s-l></s-lg><s-lg><s-l>कर्मण्यवसिते तस्मिन्सा तेनैव सहावसत् ।</s-l><s-l>तत्र त्रीञ्जनयामास दुर्जयादीन्महारथान् ॥ ३५ ॥</s-l></s-lg><s-lg><s-l>तथा त्वमपि कल्याणि ब्राह्मणात्तपसाधिकात् ।</s-l><s-l>मन्नियोगाद्यत क्षिप्रमपत्योत्पादनं प्रति ॥ ३६ ॥</s-l></s-lg>