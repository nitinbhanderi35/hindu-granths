<s-lg><s-l> वैशंपायन उवाच ।</s-l><s-l>तयोर्दुःखितयोर्वाक्यमतिमात्रं निशम्य तत् ।</s-l><s-l>भृशं दुःखपरीताङ्गी कन्या तावभ्यभाषत ॥ १ ॥</s-l></s-lg><s-lg><s-l>किमिदं भृशदुःखार्तौ रोरवीथो अनाथवत् ।</s-l><s-l>ममापि श्रूयतां किंचिच्छ्रुत्वा च क्रियतां क्षमम् ॥ २ ॥</s-l></s-lg><s-lg><s-l>धर्मतोऽहं परित्याज्या युवयोर्नात्र संशयः ।</s-l><s-l>त्यक्तव्यां मां परित्यज्य त्रातं सर्वं मयैकया ॥ ३ ॥</s-l></s-lg><s-lg><s-l>इत्यर्थमिष्यतेऽपत्यं तारयिष्यति मामिति ।</s-l><s-l>तस्मिन्नुपस्थिते काले तरतं प्लववन्मया ॥ ४ ॥</s-l></s-lg><s-lg><s-l>इह वा तारयेद्दुर्गादुत वा प्रेत्य तारयेत् ।</s-l><s-l>सर्वथा तारयेत्पुत्रः पुत्र इत्युच्यते बुधैः ॥ ५ ॥</s-l></s-lg><s-lg><s-l>आकाङ्क्षन्ते च दौहित्रानपि नित्यं पितामहाः ।</s-l><s-l>तान्स्वयं वै परित्रास्ये रक्षन्ती जीवितं पितुः ॥ ६ ॥</s-l></s-lg><s-lg><s-l>भ्राता च मम बालोऽयं गते लोकममुं त्वयि ।</s-l><s-l>अचिरेणैव कालेन विनश्येत न संशयः ॥ ७ ॥</s-l></s-lg><s-lg><s-l>तातेऽपि हि गते स्वर्गं विनष्टे च ममानुजे ।</s-l><s-l>पिण्डः पितॄणां व्युच्छिद्येत्तत्तेषामप्रियं भवेत् ॥ ८ ॥</s-l></s-lg><s-lg><s-l>पित्रा त्यक्ता तथा मात्रा भ्रात्रा चाहमसंशयम् ।</s-l><s-l>दुःखाद्दुःखतरं प्राप्य म्रियेयमतथोचिता ॥ ९ ॥</s-l></s-lg><s-lg><s-l>त्वयि त्वरोगे निर्मुक्ते माता भ्राता च मे शिशुः ।</s-l><s-l>संतानश्चैव पिण्डश्च प्रतिष्ठास्यत्यसंशयम् ॥ १० ॥</s-l></s-lg><s-lg><s-l>आत्मा पुत्रः सखा भार्या कृच्छ्रं तु दुहिता किल ।</s-l><s-l>स कृच्छ्रान्मोचयात्मानं मां च धर्मेण योजय ॥ ११ ॥</s-l></s-lg><s-lg><s-l>अनाथा कृपणा बाला यत्रक्वचनगामिनी ।</s-l><s-l>भविष्यामि त्वया तात विहीना कृपणा बत ॥ १२ ॥</s-l></s-lg><s-lg><s-l>अथ वाहं करिष्यामि कुलस्यास्य विमोक्षणम् ।</s-l><s-l>फलसंस्था भविष्यामि कृत्वा कर्म सुदुष्करम् ॥ १३ ॥</s-l></s-lg><s-lg><s-l>अथ वा यास्यसे तत्र त्यक्त्वा मां द्विजसत्तम ।</s-l><s-l>पीडिताहं भविष्यामि तदवेक्षस्व मामपि ॥ १४ ॥</s-l></s-lg><s-lg><s-l>तदस्मदर्थं धर्मार्थं प्रसवार्थं च सत्तम ।</s-l><s-l>आत्मानं परिरक्षस्व त्यक्तव्यां मां च संत्यज ॥ १५ ॥</s-l></s-lg><s-lg><s-l>अवश्यकरणीयेऽर्थे मा त्वां कालोऽत्यगादयम् ।</s-l><s-l>त्वया दत्तेन तोयेन भविष्यति हितं च मे ॥ १६ ॥</s-l></s-lg><s-lg><s-l>किं न्वतः परमं दुःखं यद्वयं स्वर्गते त्वयि ।</s-l><s-l>याचमानाः परादन्नं परिधावेमहि श्ववत् ॥ १७ ॥</s-l></s-lg><s-lg><s-l>त्वयि त्वरोगे निर्मुक्ते क्लेशादस्मात्सबान्धवे ।</s-l><s-l>अमृते वसती लोके भविष्यामि सुखान्विता ॥ १८ ॥</s-l></s-lg><s-lg><s-l>एवं बहुविधं तस्या निशम्य परिदेवितम् ।</s-l><s-l>पिता माता च सा चैव कन्या प्ररुरुदुस्त्रयः ॥ १९ ॥</s-l></s-lg><s-lg><s-l>ततः प्ररुदितान्सर्वान्निशम्याथ सुतस्तयोः ।</s-l><s-l>उत्फुल्लनयनो बालः कलमव्यक्तमब्रवीत् ॥ २० ॥</s-l></s-lg><s-lg><s-l>मा रोदीस्तात मा मातर्मा स्वसस्त्वमिति ब्रुवन् ।</s-l><s-l>प्रहसन्निव सर्वांस्तानेकैकं सोऽपसर्पति ॥ २१ ॥</s-l></s-lg><s-lg><s-l>ततः स तृणमादाय प्रहृष्टः पुनरब्रवीत् ।</s-l><s-l>अनेन तं हनिष्यामि राक्षसं पुरुषादकम् ॥ २२ ॥</s-l></s-lg><s-lg><s-l>तथापि तेषां दुःखेन परीतानां निशम्य तत् ।</s-l><s-l>बालस्य वाक्यमव्यक्तं हर्षः समभवन्महान् ॥ २३ ॥</s-l></s-lg><s-lg><s-l>अयं काल इति ज्ञात्वा कुन्ती समुपसृत्य तान् ।</s-l><s-l>गतासूनमृतेनेव जीवयन्तीदमब्रवीत् ॥ २४ ॥</s-l></s-lg>