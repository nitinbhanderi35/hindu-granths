<s-lg><s-l> वैशंपायन उवाच ।</s-l><s-l>अजिनानि विधुन्वन्तः करकांश्च द्विजर्षभाः ।</s-l><s-l>ऊचुस्तं भीर्न कर्तव्या वयं योत्स्यामहे परान् ॥ १ ॥</s-l></s-lg><s-lg><s-l>तानेवं वदतो विप्रानर्जुनः प्रहसन्निव ।</s-l><s-l>उवाच प्रेक्षका भूत्वा यूयं तिष्ठत पार्श्वतः ॥ २ ॥</s-l></s-lg><s-lg><s-l>अहमेनानजिह्माग्रैः शतशो विकिरञ्शरैः ।</s-l><s-l>वारयिष्यामि संक्रुद्धान्मन्त्रैराशीविषानिव ॥ ३ ॥</s-l></s-lg><s-lg><s-l>इति तद्धनुरादाय शुल्कावाप्तं महारथः ।</s-l><s-l>भ्रात्रा भीमेन सहितस्तस्थौ गिरिरिवाचलः ॥ ४ ॥</s-l></s-lg><s-lg><s-l>ततः कर्णमुखान्क्रुद्धान्क्षत्रियांस्तान्रुषोत्थितान् ।</s-l><s-l>संपेततुरभीतौ तौ गजौ प्रतिगजानिव ॥ ५ ॥</s-l></s-lg><s-lg><s-l>ऊचुश्च वाचः परुषास्ते राजानो जिघांसवः ।</s-l><s-l>आहवे हि द्विजस्यापि वधो दृष्टो युयुत्सतः ॥ ६ ॥</s-l></s-lg><s-lg><s-l>ततो वैकर्तनः कर्णो जगामार्जुनमोजसा ।</s-l><s-l>युद्धार्थी वाशिताहेतोर्गजः प्रतिगजं यथा ॥ ७ ॥</s-l></s-lg><s-lg><s-l>भीमसेनं ययौ शल्यो मद्राणामीश्वरो बली ।</s-l><s-l>दुर्योधनादयस्त्वन्ये ब्राह्मणैः सह संगताः ।</s-l><s-l>मृदुपूर्वमयत्नेन प्रत्ययुध्यंस्तदाहवे ॥ ८ ॥</s-l></s-lg><s-lg><s-l>ततोऽर्जुनः प्रत्यविध्यदापतन्तं त्रिभिः शरैः ।</s-l><s-l>कर्णं वैकर्तनं धीमान्विकृष्य बलवद्धनुः ॥ ९ ॥</s-l></s-lg><s-lg><s-l>तेषां शराणां वेगेन शितानां तिग्मतेजसाम् ।</s-l><s-l>विमुह्यमानो राधेयो यत्नात्तमनुधावति ॥ १० ॥</s-l></s-lg><s-lg><s-l>तावुभावप्यनिर्देश्यौ लाघवाज्जयतां वरौ ।</s-l><s-l>अयुध्येतां सुसंरब्धावन्योन्यविजयैषिणौ ॥ ११ ॥</s-l></s-lg><s-lg><s-l>कृते प्रतिकृतं पश्य पश्य बाहुबलं च मे ।</s-l><s-l>इति शूरार्थवचनैराभाषेतां परस्परम् ॥ १२ ॥</s-l></s-lg><s-lg><s-l>ततोऽर्जुनस्य भुजयोर्वीर्यमप्रतिमं भुवि ।</s-l><s-l>ज्ञात्वा वैकर्तनः कर्णः संरब्धः समयोधयत् ॥ १३ ॥</s-l></s-lg><s-lg><s-l>अर्जुनेन प्रयुक्तांस्तान्बाणान्वेगवतस्तदा ।</s-l><s-l>प्रतिहत्य ननादोच्चैः सैन्यास्तमभिपूजयन् ॥ १४ ॥</s-l></s-lg><s-lg><s-l> कर्ण उवाच ।</s-l><s-l>तुष्यामि ते विप्रमुख्य भुजवीर्यस्य संयुगे ।</s-l><s-l>अविषादस्य चैवास्य शस्त्रास्त्रविनयस्य च ॥ १५ ॥</s-l></s-lg><s-lg><s-l>किं त्वं साक्षाद्धनुर्वेदो रामो वा विप्रसत्तम ।</s-l><s-l>अथ साक्षाद्धरिहयः साक्षाद्वा विष्णुरच्युतः ॥ १६ ॥</s-l></s-lg><s-lg><s-l>आत्मप्रच्छादनार्थं वै बाहुवीर्यमुपाश्रितः ।</s-l><s-l>विप्ररूपं विधायेदं ततो मां प्रतियुध्यसे ॥ १७ ॥</s-l></s-lg><s-lg><s-l>न हि मामाहवे क्रुद्धमन्यः साक्षाच्छचीपतेः ।</s-l><s-l>पुमान्योधयितुं शक्तः पाण्डवाद्वा किरीटिनः ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>तमेवंवादिनं तत्र फल्गुनः प्रत्यभाषत ।</s-l><s-l>नास्मि कर्ण धनुर्वेदो नास्मि रामः प्रतापवान् ।</s-l><s-l>ब्राह्मणोऽस्मि युधां श्रेष्ठः सर्वशस्त्रभृतां वरः ॥ १९ ॥</s-l></s-lg><s-lg><s-l>ब्राह्मे पौरंदरे चास्त्रे निष्ठितो गुरुशासनात् ।</s-l><s-l>स्थितोऽस्म्यद्य रणे जेतुं त्वां वीराविचलो भव ॥ २० ॥</s-l></s-lg><s-lg><s-l>एवमुक्तस्तु राधेयो युद्धात्कर्णो न्यवर्तत ।</s-l><s-l>ब्राह्मं तेजस्तदाजय्यं मन्यमानो महारथः ॥ २१ ॥</s-l></s-lg><s-lg><s-l>युद्धं तूपेयतुस्तत्र राजञ्शल्यवृकोदरौ ।</s-l><s-l>बलिनौ युगपन्मत्तौ स्पर्धया च बलेन च ॥ २२ ॥</s-l></s-lg><s-lg><s-l>अन्योन्यमाह्वयन्तौ तौ मत्ताविव महागजौ ।</s-l><s-l>मुष्टिभिर्जानुभिश्चैव निघ्नन्तावितरेतरम् ।</s-l><s-l>मुहूर्तं तौ तथान्योन्यं समरे पर्यकर्षताम् ॥ २३ ॥</s-l></s-lg><s-lg><s-l>ततो भीमः समुत्क्षिप्य बाहुभ्यां शल्यमाहवे ।</s-l><s-l>न्यवधीद्बलिनां श्रेष्ठो जहसुर्ब्राह्मणास्ततः ॥ २४ ॥</s-l></s-lg><s-lg><s-l>तत्राश्चर्यं भीमसेनश्चकार पुरुषर्षभः ।</s-l><s-l>यच्छल्यं पतितं भूमौ नाहनद्बलिनं बली ॥ २५ ॥</s-l></s-lg><s-lg><s-l>पातिते भीमसेनेन शल्ये कर्णे च शङ्किते ।</s-l><s-l>शङ्किताः सर्वराजानः परिवव्रुर्वृकोदरम् ॥ २६ ॥</s-l></s-lg><s-lg><s-l>ऊचुश्च सहितास्तत्र साध्विमे ब्राह्मणर्षभाः ।</s-l><s-l>विज्ञायन्तां क्वजन्मानः क्वनिवासास्तथैव च ॥ २७ ॥</s-l></s-lg><s-lg><s-l>को हि राधासुतं कर्णं शक्तो योधयितुं रणे ।</s-l><s-l>अन्यत्र रामाद्द्रोणाद्वा कृपाद्वापि शरद्वतः ॥ २८ ॥</s-l></s-lg><s-lg><s-l>कृष्णाद्वा देवकीपुत्रात्फल्गुनाद्वा परंतपात् ।</s-l><s-l>को वा दुर्योधनं शक्तः प्रतियोधयितुं रणे ॥ २९ ॥</s-l></s-lg><s-lg><s-l>तथैव मद्रराजानं शल्यं बलवतां वरम् ।</s-l><s-l>बलदेवादृते वीरात्पाण्डवाद्वा वृकोदरात् ॥ ३० ॥</s-l></s-lg><s-lg><s-l>क्रियतामवहारोऽस्माद्युद्धाद्ब्राह्मणसंयुतात् ।</s-l><s-l>अथैनानुपलभ्येह पुनर्योत्स्यामहे वयम् ॥ ३१ ॥</s-l></s-lg><s-lg><s-l>तत्कर्म भीमस्य समीक्ष्य कृष्णः कुन्तीसुतौ तौ परिशङ्कमानः ।</s-l><s-l>निवारयामास महीपतींस्तान्धर्मेण लब्धेत्यनुनीय सर्वान् ॥ ३२ ॥</s-l></s-lg><s-lg><s-l>त एवं संनिवृत्तास्तु युद्धाद्युद्धविशारदाः ।</s-l><s-l>यथावासं ययुः सर्वे विस्मिता राजसत्तमाः ॥ ३३ ॥</s-l></s-lg><s-lg><s-l>वृत्तो ब्रह्मोत्तरो रङ्गः पाञ्चाली ब्राह्मणैर्वृता ।</s-l><s-l>इति ब्रुवन्तः प्रययुर्ये तत्रासन्समागताः ॥ ३४ ॥</s-l></s-lg><s-lg><s-l>ब्राह्मणैस्तु प्रतिच्छन्नौ रौरवाजिनवासिभिः ।</s-l><s-l>कृच्छ्रेण जग्मतुस्तत्र भीमसेनधनंजयौ ॥ ३५ ॥</s-l></s-lg><s-lg><s-l>विमुक्तौ जनसंबाधाच्छत्रुभिः परिविक्षतौ ।</s-l><s-l>कृष्णयानुगतौ तत्र नृवीरौ तौ विरेजतुः ॥ ३६ ॥</s-l></s-lg><s-lg><s-l>तेषां माता बहुविधं विनाशं पर्यचिन्तयत् ।</s-l><s-l>अनागच्छत्सु पुत्रेषु भैक्षकालेऽतिगच्छति ॥ ३७ ॥</s-l></s-lg><s-lg><s-l>धार्तराष्ट्रैर्हता न स्युर्विज्ञाय कुरुपुंगवाः ।</s-l><s-l>मायान्वितैर्वा रक्षोभिः सुघोरैर्दृढवैरिभिः ॥ ३८ ॥</s-l></s-lg><s-lg><s-l>विपरीतं मतं जातं व्यासस्यापि महात्मनः ।</s-l><s-l>इत्येवं चिन्तयामास सुतस्नेहान्विता पृथा ॥ ३९ ॥</s-l></s-lg><s-lg><s-l>महत्यथापराह्णे तु घनैः सूर्य इवावृतः ।</s-l><s-l>ब्राह्मणैः प्राविशत्तत्र जिष्णुर्ब्रह्मपुरस्कृतः ॥ ४० ॥</s-l></s-lg>