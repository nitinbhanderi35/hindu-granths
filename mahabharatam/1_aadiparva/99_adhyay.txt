<s-lg><s-l> भीष्म उवाच ।</s-l><s-l>पुनर्भरतवंशस्य हेतुं संतानवृद्धये ।</s-l><s-l>वक्ष्यामि नियतं मातस्तन्मे निगदतः शृणु ॥ १ ॥</s-l></s-lg><s-lg><s-l>ब्राह्मणो गुणवान्कश्चिद्धनेनोपनिमन्त्र्यताम् ।</s-l><s-l>विचित्रवीर्यक्षेत्रेषु यः समुत्पादयेत्प्रजाः ॥ २ ॥</s-l></s-lg><s-lg><s-l> वैशंपायन उवाच ।</s-l><s-l>ततः सत्यवती भीष्मं वाचा संसज्जमानया ।</s-l><s-l>विहसन्तीव सव्रीडमिदं वचनमब्रवीत् ॥ ३ ॥</s-l></s-lg><s-lg><s-l>सत्यमेतन्महाबाहो यथा वदसि भारत ।</s-l><s-l>विश्वासात्ते प्रवक्ष्यामि संतानाय कुलस्य च ।</s-l><s-l>न ते शक्यमनाख्यातुमापद्धीयं तथाविधा ॥ ४ ॥</s-l></s-lg><s-lg><s-l>त्वमेव नः कुले धर्मस्त्वं सत्यं त्वं परा गतिः ।</s-l><s-l>तस्मान्निशम्य वाक्यं मे कुरुष्व यदनन्तरम् ॥ ५ ॥</s-l></s-lg><s-lg><s-l>धर्मयुक्तस्य धर्मात्मन्पितुरासीत्तरी मम ।</s-l><s-l>सा कदाचिदहं तत्र गता प्रथमयौवने ॥ ६ ॥</s-l></s-lg><s-lg><s-l>अथ धर्मभृतां श्रेष्ठः परमर्षिः पराशरः ।</s-l><s-l>आजगाम तरीं धीमांस्तरिष्यन्यमुनां नदीम् ॥ ७ ॥</s-l></s-lg><s-lg><s-l>स तार्यमाणो यमुनां मामुपेत्याब्रवीत्तदा ।</s-l><s-l>सान्त्वपूर्वं मुनिश्रेष्ठः कामार्तो मधुरं बहु ॥ ८ ॥</s-l></s-lg><s-lg><s-l>तमहं शापभीता च पितुर्भीता च भारत ।</s-l><s-l>वरैरसुलभैरुक्ता न प्रत्याख्यातुमुत्सहे ॥ ९ ॥</s-l></s-lg><s-lg><s-l>अभिभूय स मां बालां तेजसा वशमानयत् ।</s-l><s-l>तमसा लोकमावृत्य नौगतामेव भारत ॥ १० ॥</s-l></s-lg><s-lg><s-l>मत्स्यगन्धो महानासीत्पुरा मम जुगुप्सितः ।</s-l><s-l>तमपास्य शुभं गन्धमिमं प्रादात्स मे मुनिः ॥ ११ ॥</s-l></s-lg><s-lg><s-l>ततो मामाह स मुनिर्गर्भमुत्सृज्य मामकम् ।</s-l><s-l>द्वीपेऽस्या एव सरितः कन्यैव त्वं भविष्यसि ॥ १२ ॥</s-l></s-lg><s-lg><s-l>पाराशर्यो महायोगी स बभूव महानृषिः ।</s-l><s-l>कन्यापुत्रो मम पुरा द्वैपायन इति स्मृतः ॥ १३ ॥</s-l></s-lg><s-lg><s-l>यो व्यस्य वेदांश्चतुरस्तपसा भगवानृषिः ।</s-l><s-l>लोके व्यासत्वमापेदे कार्ष्ण्यात्कृष्णत्वमेव च ॥ १४ ॥</s-l></s-lg><s-lg><s-l>सत्यवादी शमपरस्तपस्वी दग्धकिल्बिषः ।</s-l><s-l>स नियुक्तो मया व्यक्तं त्वया च अमितद्युते ।</s-l><s-l>भ्रातुः क्षेत्रेषु कल्याणमपत्यं जनयिष्यति ॥ १५ ॥</s-l></s-lg><s-lg><s-l>स हि मामुक्तवांस्तत्र स्मरेः कृत्येषु मामिति ।</s-l><s-l>तं स्मरिष्ये महाबाहो यदि भीष्म त्वमिच्छसि ॥ १६ ॥</s-l></s-lg><s-lg><s-l>तव ह्यनुमते भीष्म नियतं स महातपाः ।</s-l><s-l>विचित्रवीर्यक्षेत्रेषु पुत्रानुत्पादयिष्यति ॥ १७ ॥</s-l></s-lg><s-lg><s-l>महर्षेः कीर्तने तस्य भीष्मः प्राञ्जलिरब्रवीत् ।</s-l><s-l>धर्ममर्थं च कामं च त्रीनेतान्योऽनुपश्यति ॥ १८ ॥</s-l></s-lg><s-lg><s-l>अर्थमर्थानुबन्धं च धर्मं धर्मानुबन्धनम् ।</s-l><s-l>कामं कामानुबन्धं च विपरीतान्पृथक्पृथक् ।</s-l><s-l>यो विचिन्त्य धिया सम्यग्व्यवस्यति स बुद्धिमान् ॥ १९ ॥</s-l></s-lg><s-lg><s-l>तदिदं धर्मयुक्तं च हितं चैव कुलस्य नः ।</s-l><s-l>उक्तं भवत्या यच्छ्रेयः परमं रोचते मम ॥ २० ॥</s-l></s-lg><s-lg><s-l>ततस्तस्मिन्प्रतिज्ञाते भीष्मेण कुरुनन्दन ।</s-l><s-l>कृष्णद्वैपायनं काली चिन्तयामास वै मुनिम् ॥ २१ ॥</s-l></s-lg><s-lg><s-l>स वेदान्विब्रुवन्धीमान्मातुर्विज्ञाय चिन्तितम् ।</s-l><s-l>प्रादुर्बभूवाविदितः क्षणेन कुरुनन्दन ॥ २२ ॥</s-l></s-lg><s-lg><s-l>तस्मै पूजां तदा दत्त्वा सुताय विधिपूर्वकम् ।</s-l><s-l>परिष्वज्य च बाहुभ्यां प्रस्नवैरभिषिच्य च ।</s-l><s-l>मुमोच बाष्पं दाशेयी पुत्रं दृष्ट्वा चिरस्य तम् ॥ २३ ॥</s-l></s-lg><s-lg><s-l>तामद्भिः परिषिच्यार्तां महर्षिरभिवाद्य च ।</s-l><s-l>मातरं पूर्वजः पुत्रो व्यासो वचनमब्रवीत् ॥ २४ ॥</s-l></s-lg><s-lg><s-l>भवत्या यदभिप्रेतं तदहं कर्तुमागतः ।</s-l><s-l>शाधि मां धर्मतत्त्वज्ञे करवाणि प्रियं तव ॥ २५ ॥</s-l></s-lg><s-lg><s-l>तस्मै पूजां ततोऽकार्षीत्पुरोधाः परमर्षये ।</s-l><s-l>स च तां प्रतिजग्राह विधिवन्मन्त्रपूर्वकम् ॥ २६ ॥</s-l></s-lg><s-lg><s-l>तमासनगतं माता पृष्ट्वा कुशलमव्ययम् ।</s-l><s-l>सत्यवत्यभिवीक्ष्यैनमुवाचेदमनन्तरम् ॥ २७ ॥</s-l></s-lg><s-lg><s-l>मातापित्रोः प्रजायन्ते पुत्राः साधारणाः कवे ।</s-l><s-l>तेषां पिता यथा स्वामी तथा माता न संशयः ॥ २८ ॥</s-l></s-lg><s-lg><s-l>विधातृविहितः स त्वं यथा मे प्रथमः सुतः ।</s-l><s-l>विचित्रवीर्यो ब्रह्मर्षे तथा मेऽवरजः सुतः ॥ २९ ॥</s-l></s-lg><s-lg><s-l>यथैव पितृतो भीष्मस्तथा त्वमपि मातृतः ।</s-l><s-l>भ्राता विचित्रवीर्यस्य यथा वा पुत्र मन्यसे ॥ ३० ॥</s-l></s-lg><s-lg><s-l>अयं शांतनवः सत्यं पालयन्सत्यविक्रमः ।</s-l><s-l>बुद्धिं न कुरुतेऽपत्ये तथा राज्यानुशासने ॥ ३१ ॥</s-l></s-lg><s-lg><s-l>स त्वं व्यपेक्षया भ्रातुः संतानाय कुलस्य च ।</s-l><s-l>भीष्मस्य चास्य वचनान्नियोगाच्च ममानघ ॥ ३२ ॥</s-l></s-lg><s-lg><s-l>अनुक्रोशाच्च भूतानां सर्वेषां रक्षणाय च ।</s-l><s-l>आनृशंस्येन यद्ब्रूयां तच्छ्रुत्वा कर्तुमर्हसि ॥ ३३ ॥</s-l></s-lg><s-lg><s-l>यवीयसस्तव भ्रातुर्भार्ये सुरसुतोपमे ।</s-l><s-l>रूपयौवनसंपन्ने पुत्रकामे च धर्मतः ॥ ३४ ॥</s-l></s-lg><s-lg><s-l>तयोरुत्पादयापत्यं समर्थो ह्यसि पुत्रक ।</s-l><s-l>अनुरूपं कुलस्यास्य संतत्याः प्रसवस्य च ॥ ३५ ॥</s-l></s-lg><s-lg><s-l> व्यास उवाच ।</s-l><s-l>वेत्थ धर्मं सत्यवति परं चापरमेव च ।</s-l><s-l>यथा च तव धर्मज्ञे धर्मे प्रणिहिता मतिः ॥ ३६ ॥</s-l></s-lg><s-lg><s-l>तस्मादहं त्वन्नियोगाद्धर्ममुद्दिश्य कारणम् ।</s-l><s-l>ईप्सितं ते करिष्यामि दृष्टं ह्येतत्पुरातनम् ॥ ३७ ॥</s-l></s-lg><s-lg><s-l>भ्रातुः पुत्रान्प्रदास्यामि मित्रावरुणयोः समान् ।</s-l><s-l>व्रतं चरेतां ते देव्यौ निर्दिष्टमिह यन्मया ॥ ३८ ॥</s-l></s-lg><s-lg><s-l>संवत्सरं यथान्यायं ततः शुद्धे भविष्यतः ।</s-l><s-l>न हि मामव्रतोपेता उपेयात्काचिदङ्गना ॥ ३९ ॥</s-l></s-lg><s-lg><s-l> सत्यवत्युवाच ।</s-l><s-l>यथा सद्यः प्रपद्येत देवी गर्भं तथा कुरु ।</s-l><s-l>अराजकेषु राष्ट्रेषु नास्ति वृष्टिर्न देवताः ॥ ४० ॥</s-l></s-lg><s-lg><s-l>कथमराजकं राष्ट्रं शक्यं धारयितुं प्रभो ।</s-l><s-l>तस्माद्गर्भं समाधत्स्व भीष्मस्तं वर्धयिष्यति ॥ ४१ ॥</s-l></s-lg><s-lg><s-l> व्यास उवाच ।</s-l><s-l>यदि पुत्रः प्रदातव्यो मया क्षिप्रमकालिकम् ।</s-l><s-l>विरूपतां मे सहतामेतदस्याः परं व्रतम् ॥ ४२ ॥</s-l></s-lg><s-lg><s-l>यदि मे सहते गन्धं रूपं वेषं तथा वपुः ।</s-l><s-l>अद्यैव गर्भं कौसल्या विशिष्टं प्रतिपद्यताम् ॥ ४३ ॥</s-l></s-lg><s-lg><s-l> वैशंपायन उवाच ।</s-l><s-l>समागमनमाकाङ्क्षन्निति सोऽन्तर्हितो मुनिः ।</s-l><s-l>ततोऽभिगम्य सा देवी स्नुषां रहसि संगताम् ।</s-l><s-l>धर्म्यमर्थसमायुक्तमुवाच वचनं हितम् ॥ ४४ ॥</s-l></s-lg><s-lg><s-l>कौसल्ये धर्मतन्त्रं यद्ब्रवीमि त्वां निबोध मे ।</s-l><s-l>भरतानां समुच्छेदो व्यक्तं मद्भाग्यसंक्षयात् ॥ ४५ ॥</s-l></s-lg><s-lg><s-l>व्यथितां मां च संप्रेक्ष्य पितृवंशं च पीडितम् ।</s-l><s-l>भीष्मो बुद्धिमदान्मेऽत्र धर्मस्य च विवृद्धये ॥ ४६ ॥</s-l></s-lg><s-lg><s-l>सा च बुद्धिस्तवाधीना पुत्रि ज्ञातं मयेति ह ।</s-l><s-l>नष्टं च भारतं वंशं पुनरेव समुद्धर ॥ ४७ ॥</s-l></s-lg><s-lg><s-l>पुत्रं जनय सुश्रोणि देवराजसमप्रभम् ।</s-l><s-l>स हि राज्यधुरं गुर्वीमुद्वक्ष्यति कुलस्य नः ॥ ४८ ॥</s-l></s-lg><s-lg><s-l>सा धर्मतोऽनुनीयैनां कथंचिद्धर्मचारिणीम् ।</s-l><s-l>भोजयामास विप्रांश्च देवर्षीनतिथींस्तथा ॥ ४९ ॥</s-l></s-lg>