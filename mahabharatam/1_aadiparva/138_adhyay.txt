<s-lg><s-l> वैशंपायन उवाच ।</s-l><s-l>तेन विक्रमता तूर्णमूरुवेगसमीरितम् ।</s-l><s-l>प्रववावनिलो राजञ्शुचिशुक्रागमे यथा ॥ १ ॥</s-l></s-lg><s-lg><s-l>स मृद्नन्पुष्पितांश्चैव फलितांश्च वनस्पतीन् ।</s-l><s-l>आरुजन्दारुगुल्मांश्च पथस्तस्य समीपजान् ॥ २ ॥</s-l></s-lg><s-lg><s-l>तथा वृक्षान्भञ्जमानो जगामामितविक्रमः ।</s-l><s-l>तस्य वेगेन पाण्डूनां मूर्च्छेव समजायत ॥ ३ ॥</s-l></s-lg><s-lg><s-l>असकृच्चापि संतीर्य दूरपारं भुजप्लवैः ।</s-l><s-l>पथि प्रच्छन्नमासेदुर्धार्तराष्ट्रभयात्तदा ॥ ४ ॥</s-l></s-lg><s-lg><s-l>कृच्छ्रेण मातरं त्वेकां सुकुमारीं यशस्विनीम् ।</s-l><s-l>अवहत्तत्र पृष्ठेन रोधःसु विषमेषु च ॥ ५ ॥</s-l></s-lg><s-lg><s-l>आगमंस्ते वनोद्देशमल्पमूलफलोदकम् ।</s-l><s-l>क्रूरपक्षिमृगं घोरं सायाह्ने भरतर्षभाः ॥ ६ ॥</s-l></s-lg><s-lg><s-l>घोरा समभवत्संध्या दारुणा मृगपक्षिणः ।</s-l><s-l>अप्रकाशा दिशः सर्वा वातैरासन्ननार्तवैः ॥ ७ ॥</s-l></s-lg><s-lg><s-l>ते श्रमेण च कौरव्यास्तृष्णया च प्रपीडिताः ।</s-l><s-l>नाशक्नुवंस्तदा गन्तुं निद्रया च प्रवृद्धया ॥ ८ ॥</s-l></s-lg><s-lg><s-l>ततो भीमो वनं घोरं प्रविश्य विजनं महत् ।</s-l><s-l>न्यग्रोधं विपुलच्छायं रमणीयमुपाद्रवत् ॥ ९ ॥</s-l></s-lg><s-lg><s-l>तत्र निक्षिप्य तान्सर्वानुवाच भरतर्षभः ।</s-l><s-l>पानीयं मृगयामीह विश्रमध्वमिति प्रभो ॥ १० ॥</s-l></s-lg><s-lg><s-l>एते रुवन्ति मधुरं सारसा जलचारिणः ।</s-l><s-l>ध्रुवमत्र जलस्थायो महानिति मतिर्मम ॥ ११ ॥</s-l></s-lg><s-lg><s-l>अनुज्ञातः स गच्छेति भ्रात्रा ज्येष्ठेन भारत ।</s-l><s-l>जगाम तत्र यत्र स्म रुवन्ति जलचारिणः ॥ १२ ॥</s-l></s-lg><s-lg><s-l>स तत्र पीत्वा पानीयं स्नात्वा च भरतर्षभ ।</s-l><s-l>उत्तरीयेण पानीयमाजहार तदा नृप ॥ १३ ॥</s-l></s-lg><s-lg><s-l>गव्यूतिमात्रादागत्य त्वरितो मातरं प्रति ।</s-l><s-l>स सुप्तां मातरं दृष्ट्वा भ्रातॄंश्च वसुधातले ।</s-l><s-l>भृशं दुःखपरीतात्मा विललाप वृकोदरः ॥ १४ ॥</s-l></s-lg><s-lg><s-l>शयनेषु परार्ध्येषु ये पुरा वारणावते ।</s-l><s-l>नाधिजग्मुस्तदा निद्रां तेऽद्य सुप्ता महीतले ॥ १५ ॥</s-l></s-lg><s-lg><s-l>स्वसारं वसुदेवस्य शत्रुसंघावमर्दिनः ।</s-l><s-l>कुन्तिभोजसुतां कुन्तीं सर्वलक्षणपूजिताम् ॥ १६ ॥</s-l></s-lg><s-lg><s-l>स्नुषां विचित्रवीर्यस्य भार्यां पाण्डोर्महात्मनः ।</s-l><s-l>प्रासादशयनां नित्यं पुण्डरीकान्तरप्रभाम् ॥ १७ ॥</s-l></s-lg><s-lg><s-l>सुकुमारतरां स्त्रीणां महार्हशयनोचिताम् ।</s-l><s-l>शयानां पश्यताद्येह पृथिव्यामतथोचिताम् ॥ १८ ॥</s-l></s-lg><s-lg><s-l>धर्मादिन्द्राच्च वायोश्च सुषुवे या सुतानिमान् ।</s-l><s-l>सेयं भूमौ परिश्रान्ता शेते ह्यद्यातथोचिता ॥ १९ ॥</s-l></s-lg><s-lg><s-l>किं नु दुःखतरं शक्यं मया द्रष्टुमतः परम् ।</s-l><s-l>योऽहमद्य नरव्याघ्रान्सुप्तान्पश्यामि भूतले ॥ २० ॥</s-l></s-lg><s-lg><s-l>त्रिषु लोकेषु यद्राज्यं धर्मविद्योऽर्हते नृपः ।</s-l><s-l>सोऽयं भूमौ परिश्रान्तः शेते प्राकृतवत्कथम् ॥ २१ ॥</s-l></s-lg><s-lg><s-l>अयं नीलाम्बुदश्यामो नरेष्वप्रतिमो भुवि ।</s-l><s-l>शेते प्राकृतवद्भूमावतो दुःखतरं नु किम् ॥ २२ ॥</s-l></s-lg><s-lg><s-l>अश्विनाविव देवानां याविमौ रूपसंपदा ।</s-l><s-l>तौ प्राकृतवदद्येमौ प्रसुप्तौ धरणीतले ॥ २३ ॥</s-l></s-lg><s-lg><s-l>ज्ञातयो यस्य नैव स्युर्विषमाः कुलपांसनाः ।</s-l><s-l>स जीवेत्सुसुखं लोके ग्रामे द्रुम इवैकजः ॥ २४ ॥</s-l></s-lg><s-lg><s-l>एको वृक्षो हि यो ग्रामे भवेत्पर्णफलान्वितः ।</s-l><s-l>चैत्यो भवति निर्ज्ञातिरर्चनीयः सुपूजितः ॥ २५ ॥</s-l></s-lg><s-lg><s-l>येषां च बहवः शूरा ज्ञातयो धर्मसंश्रिताः ।</s-l><s-l>ते जीवन्ति सुखं लोके भवन्ति च निरामयाः ॥ २६ ॥</s-l></s-lg><s-lg><s-l>बलवन्तः समृद्धार्था मित्रबान्धवनन्दनाः ।</s-l><s-l>जीवन्त्यन्योन्यमाश्रित्य द्रुमाः काननजा इव ॥ २७ ॥</s-l></s-lg><s-lg><s-l>वयं तु धृतराष्ट्रेण सपुत्रेण दुरात्मना ।</s-l><s-l>विवासिता न दग्धाश्च कथंचित्तस्य शासनात् ॥ २८ ॥</s-l></s-lg><s-lg><s-l>तस्मान्मुक्ता वयं दाहादिमं वृक्षमुपाश्रिताः ।</s-l><s-l>कां दिशं प्रतिपत्स्यामः प्राप्ताः क्लेशमनुत्तमम् ॥ २९ ॥</s-l></s-lg><s-lg><s-l>नातिदूरे च नगरं वनादस्माद्धि लक्षये ।</s-l><s-l>जागर्तव्ये स्वपन्तीमे हन्त जागर्म्यहं स्वयम् ॥ ३० ॥</s-l></s-lg><s-lg><s-l>पास्यन्तीमे जलं पश्चात्प्रतिबुद्धा जितक्लमाः ।</s-l><s-l>इति भीमो व्यवस्यैव जजागार स्वयं तदा ॥ ३१ ॥</s-l></s-lg>