<s-lg><s-l> वैशंपायन उवाच ।</s-l><s-l>कृतास्त्रान्धार्तराष्ट्रांश्च पाण्डुपुत्रांश्च भारत ।</s-l><s-l>दृष्ट्वा द्रोणोऽब्रवीद्राजन्धृतराष्ट्रं जनेश्वरम् ॥ १ ॥</s-l></s-lg><s-lg><s-l>कृपस्य सोमदत्तस्य बाह्लीकस्य च धीमतः ।</s-l><s-l>गाङ्गेयस्य च सांनिध्ये व्यासस्य विदुरस्य च ॥ २ ॥</s-l></s-lg><s-lg><s-l>राजन्संप्राप्तविद्यास्ते कुमराः कुरुसत्तम ।</s-l><s-l>ते दर्शयेयुः स्वां शिक्षां राजन्ननुमते तव ॥ ३ ॥</s-l></s-lg><s-lg><s-l>ततोऽब्रवीन्महाराजः प्रहृष्टेनान्तरात्मना ।</s-l><s-l>भारद्वाज महत्कर्म कृतं ते द्विजसत्तम ॥ ४ ॥</s-l></s-lg><s-lg><s-l>यदा तु मन्यसे कालं यस्मिन्देशे यथा यथा ।</s-l><s-l>तथा तथा विधानाय स्वयमाज्ञापयस्व माम् ॥ ५ ॥</s-l></s-lg><s-lg><s-l>स्पृहयाम्यद्य निर्वेदात्पुरुषाणां सचक्षुषाम् ।</s-l><s-l>अस्त्रहेतोः पराक्रान्तान्ये मे द्रक्ष्यन्ति पुत्रकान् ॥ ६ ॥</s-l></s-lg><s-lg><s-l>क्षत्तर्यद्गुरुराचार्यो ब्रवीति कुरु तत्तथा ।</s-l><s-l>न हीदृशं प्रियं मन्ये भविता धर्मवत्सल ॥ ७ ॥</s-l></s-lg><s-lg><s-l>ततो राजानमामन्त्र्य विदुरानुगतो बहिः ।</s-l><s-l>भारद्वाजो महाप्राज्ञो मापयामास मेदिनीम् ।</s-l><s-l>समामवृक्षां निर्गुल्मामुदक्प्रवणसंस्थिताम् ॥ ८ ॥</s-l></s-lg><s-lg><s-l>तस्यां भूमौ बलिं चक्रे तिथौ नक्षत्रपूजिते ।</s-l><s-l>अवघुष्टं पुरे चापि तदर्थं वदतां वर ॥ ९ ॥</s-l></s-lg><s-lg><s-l>रङ्गभूमौ सुविपुलं शास्त्रदृष्टं यथाविधि ।</s-l><s-l>प्रेक्षागारं सुविहितं चक्रुस्तत्र च शिल्पिनः ।</s-l><s-l>राज्ञः सर्वायुधोपेतं स्त्रीणां चैव नरर्षभ ॥ १० ॥</s-l></s-lg><s-lg><s-l>मञ्चांश्च कारयामासुस्तत्र जानपदा जनाः ।</s-l><s-l>विपुलानुच्छ्रयोपेताञ्शिबिकाश्च महाधनाः ॥ ११ ॥</s-l></s-lg><s-lg><s-l>तस्मिंस्ततोऽहनि प्राप्ते राजा ससचिवस्तदा ।</s-l><s-l>भीष्मं प्रमुखतः कृत्वा कृपं चाचार्यसत्तमम् ॥ १२ ॥</s-l></s-lg><s-lg><s-l>मुक्ताजालपरिक्षिप्तं वैडूर्यमणिभूषितम् ।</s-l><s-l>शातकुम्भमयं दिव्यं प्रेक्षागारमुपागमत् ॥ १३ ॥</s-l></s-lg><s-lg><s-l>गान्धारी च महाभागा कुन्ती च जयतां वर ।</s-l><s-l>स्त्रियश्च सर्वा या राज्ञः सप्रेष्याः सपरिच्छदाः ।</s-l><s-l>हर्षादारुरुहुर्मञ्चान्मेरुं देवस्त्रियो यथा ॥ १४ ॥</s-l></s-lg><s-lg><s-l>ब्राह्मणक्षत्रियाद्यं च चातुर्वर्ण्यं पुराद्द्रुतम् ।</s-l><s-l>दर्शनेप्सु समभ्यागात्कुमाराणां कृतास्त्रताम् ॥ १५ ॥</s-l></s-lg><s-lg><s-l>प्रवादितैश्च वादित्रैर्जनकौतूहलेन च ।</s-l><s-l>महार्णव इव क्षुब्धः समाजः सोऽभवत्तदा ॥ १६ ॥</s-l></s-lg><s-lg><s-l>ततः शुक्लाम्बरधरः शुक्लयज्ञोपवीतवान् ।</s-l><s-l>शुक्लकेशः सितश्मश्रुः शुक्लमाल्यानुलेपनः ॥ १७ ॥</s-l></s-lg><s-lg><s-l>रङ्गमध्यं तदाचार्यः सपुत्रः प्रविवेश ह ।</s-l><s-l>नभो जलधरैर्हीनं साङ्गारक इवांशुमान् ॥ १८ ॥</s-l></s-lg><s-lg><s-l>स यथासमयं चक्रे बलिं बलवतां वरः ।</s-l><s-l>ब्राह्मणांश्चात्र मन्त्रज्ञान्वाचयामास मङ्गलम् ॥ १९ ॥</s-l></s-lg><s-lg><s-l>अथ पुण्याहघोषस्य पुण्यस्य तदनन्तरम् ।</s-l><s-l>विविशुर्विविधं गृह्य शस्त्रोपकरणं नराः ॥ २० ॥</s-l></s-lg><s-lg><s-l>ततो बद्धतनुत्राणा बद्धकक्ष्या महाबलाः ।</s-l><s-l>बद्धतूणाः सधनुषो विविशुर्भरतर्षभाः ॥ २१ ॥</s-l></s-lg><s-lg><s-l>अनुज्येष्ठं च ते तत्र युधिष्ठिरपुरोगमाः ।</s-l><s-l>चक्रुरस्त्रं महावीर्याः कुमाराः परमाद्भुतम् ॥ २२ ॥</s-l></s-lg><s-lg><s-l>केचिच्छराक्षेपभयाच्छिरांस्यवननामिरे ।</s-l><s-l>मनुजा धृष्टमपरे वीक्षां चक्रुः सविस्मयाः ॥ २३ ॥</s-l></s-lg><s-lg><s-l>ते स्म लक्ष्याणि विविधुर्बाणैर्नामाङ्कशोभितैः ।</s-l><s-l>विविधैर्लाघवोत्सृष्टैरुह्यन्तो वाजिभिर्द्रुतम् ॥ २४ ॥</s-l></s-lg><s-lg><s-l>तत्कुमारबलं तत्र गृहीतशरकार्मुकम् ।</s-l><s-l>गन्धर्वनगराकारं प्रेक्ष्य ते विस्मिताभवन् ॥ २५ ॥</s-l></s-lg><s-lg><s-l>सहसा चुक्रुशुस्तत्र नराः शतसहस्रशः ।</s-l><s-l>विस्मयोत्फुल्लनयनाः साधु साध्विति भारत ॥ २६ ॥</s-l></s-lg><s-lg><s-l>कृत्वा धनुषि ते मार्गान्रथचर्यासु चासकृत् ।</s-l><s-l>गजपृष्ठेऽश्वपृष्ठे च नियुद्धे च महाबलाः ॥ २७ ॥</s-l></s-lg><s-lg><s-l>गृहीतखड्गचर्माणस्ततो भूयः प्रहारिणः ।</s-l><s-l>त्सरुमार्गान्यथोद्दिष्टांश्चेरुः सर्वासु भूमिषु ॥ २८ ॥</s-l></s-lg><s-lg><s-l>लाघवं सौष्ठवं शोभां स्थिरत्वं दृढमुष्टिताम् ।</s-l><s-l>ददृशुस्तत्र सर्वेषां प्रयोगे खड्गचर्मणाम् ॥ २९ ॥</s-l></s-lg><s-lg><s-l>अथ तौ नित्यसंहृष्टौ सुयोधनवृकोदरौ ।</s-l><s-l>अवतीर्णौ गदाहस्तावेकशृङ्गाविवाचलौ ॥ ३० ॥</s-l></s-lg><s-lg><s-l>बद्धकक्ष्यौ महाबाहू पौरुषे पर्यवस्थितौ ।</s-l><s-l>बृंहन्तौ वाशिताहेतोः समदाविव कुञ्जरौ ॥ ३१ ॥</s-l></s-lg><s-lg><s-l>तौ प्रदक्षिणसव्यानि मण्डलानि महाबलौ ।</s-l><s-l>चेरतुर्निर्मलगदौ समदाविव गोवृषौ ॥ ३२ ॥</s-l></s-lg><s-lg><s-l>विदुरो धृतराष्ट्राय गान्धार्यै पाण्डवारणिः ।</s-l><s-l>न्यवेदयेतां तत्सर्वं कुमाराणां विचेष्टितम् ॥ ३३ ॥</s-l></s-lg>