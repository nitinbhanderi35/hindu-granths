<s-lg><s-l> वैशंपायन उवाच ।</s-l><s-l>ततः संवादिते तस्मिन्ननुज्ञातो धनंजयः ।</s-l><s-l>गतां रैवतके कन्यां विदित्वा जनमेजय ॥ १ ॥</s-l></s-lg><s-lg><s-l>वासुदेवाभ्यनुज्ञातः कथयित्वेतिकृत्यताम् ।</s-l><s-l>कृष्णस्य मतमाज्ञाय प्रययौ भरतर्षभः ॥ २ ॥</s-l></s-lg><s-lg><s-l>रथेन काञ्चनाङ्गेन कल्पितेन यथाविधि ।</s-l><s-l>सैन्यसुग्रीवयुक्तेन किङ्किणीजालमालिना ॥ ३ ॥</s-l></s-lg><s-lg><s-l>सर्वशस्त्रोपपन्नेन जीमूतरवनादिना ।</s-l><s-l>ज्वलिताग्निप्रकाशेन द्विषतां हर्षघातिना ॥ ४ ॥</s-l></s-lg><s-lg><s-l>संनद्धः कवची खड्गी बद्धगोधाङ्गुलित्रवान् ।</s-l><s-l>मृगयाव्यपदेशेन यौगपद्येन भारत ॥ ५ ॥</s-l></s-lg><s-lg><s-l>सुभद्रा त्वथ शैलेन्द्रमभ्यर्च्य सह रैवतम् ।</s-l><s-l>दैवतानि च सर्वाणि ब्राह्मणान्स्वस्ति वाच्य च ॥ ६ ॥</s-l></s-lg><s-lg><s-l>प्रदक्षिणं गिरिं कृत्वा प्रययौ द्वारकां प्रति ।</s-l><s-l>तामभिद्रुत्य कौन्तेयः प्रसह्यारोपयद्रथम् ॥ ७ ॥</s-l></s-lg><s-lg><s-l>ततः स पुरुषव्याघ्रस्तामादाय शुचिस्मिताम् ।</s-l><s-l>रथेनाकाशगेनैव प्रययौ स्वपुरं प्रति ॥ ८ ॥</s-l></s-lg><s-lg><s-l>ह्रियमाणां तु तां दृष्ट्वा सुभद्रां सैनिको जनः ।</s-l><s-l>विक्रोशन्प्राद्रवत्सर्वो द्वारकामभितः पुरीम् ॥ ९ ॥</s-l></s-lg><s-lg><s-l>ते समासाद्य सहिताः सुधर्मामभितः सभाम् ।</s-l><s-l>सभापालस्य तत्सर्वमाचख्युः पार्थविक्रमम् ॥ १० ॥</s-l></s-lg><s-lg><s-l>तेषां श्रुत्वा सभापालो भेरीं सांनाहिकीं ततः ।</s-l><s-l>समाजघ्ने महाघोषां जाम्बूनदपरिष्कृताम् ॥ ११ ॥</s-l></s-lg><s-lg><s-l>क्षुब्धास्तेनाथ शब्देन भोजवृष्ण्यन्धकास्तदा ।</s-l><s-l>अन्नपानमपास्याथ समापेतुः सभां ततः ॥ १२ ॥</s-l></s-lg><s-lg><s-l>ततो जाम्बूनदाङ्गानि स्पर्ध्यास्तरणवन्ति च ।</s-l><s-l>मणिविद्रुमचित्राणि ज्वलिताग्निप्रभाणि च ॥ १३ ॥</s-l></s-lg><s-lg><s-l>भेजिरे पुरुषव्याघ्रा वृष्ण्यन्धकमहारथाः ।</s-l><s-l>सिंहासनानि शतशो धिष्ण्यानीव हुताशनाः ॥ १४ ॥</s-l></s-lg><s-lg><s-l>तेषां समुपविष्टानां देवानामिव संनये ।</s-l><s-l>आचख्यौ चेष्टितं जिष्णोः सभापालः सहानुगः ॥ १५ ॥</s-l></s-lg><s-lg><s-l>तच्छ्रुत्वा वृष्णिवीरास्ते मदरक्तान्तलोचनाः ।</s-l><s-l>अमृष्यमाणाः पार्थस्य समुत्पेतुरहंकृताः ॥ १६ ॥</s-l></s-lg><s-lg><s-l>योजयध्वं रथानाशु प्रासानाहरतेति च ।</s-l><s-l>धनूंषि च महार्हाणि कवचानि बृहन्ति च ॥ १७ ॥</s-l></s-lg><s-lg><s-l>सूतानुच्चुक्रुशुः केचिद्रथान्योजयतेति च ।</s-l><s-l>स्वयं च तुरगान्केचिन्निन्युर्हेमविभूषितान् ॥ १८ ॥</s-l></s-lg><s-lg><s-l>रथेष्वानीयमानेषु कवचेषु ध्वजेषु च ।</s-l><s-l>अभिक्रन्दे नृवीराणां तदासीत्संकुलं महत् ॥ १९ ॥</s-l></s-lg><s-lg><s-l>वनमाली ततः क्षीबः कैलासशिखरोपमः ।</s-l><s-l>नीलवासा मदोत्सिक्त इदं वचनमब्रवीत् ॥ २० ॥</s-l></s-lg><s-lg><s-l>किमिदं कुरुथाप्रज्ञास्तूष्णीं भूते जनार्दने ।</s-l><s-l>अस्य भावमविज्ञाय संक्रुद्धा मोघगर्जिताः ॥ २१ ॥</s-l></s-lg><s-lg><s-l>एष तावदभिप्रायमाख्यातु स्वं महामतिः ।</s-l><s-l>यदस्य रुचितं कर्तुं तत्कुरुध्वमतन्द्रिताः ॥ २२ ॥</s-l></s-lg><s-lg><s-l>ततस्ते तद्वचः श्रुत्वा ग्राह्यरूपं हलायुधात् ।</s-l><s-l>तूष्णीं भूतास्ततः सर्वे साधु साध्विति चाब्रुवन् ॥ २३ ॥</s-l></s-lg><s-lg><s-l>समं वचो निशम्येति बलदेवस्य धीमतः ।</s-l><s-l>पुनरेव सभामध्ये सर्वे तु समुपाविशन् ॥ २४ ॥</s-l></s-lg><s-lg><s-l>ततोऽब्रवीत्कामपालो वासुदेवं परंतपम् ।</s-l><s-l>किमवागुपविष्टोऽसि प्रेक्षमाणो जनार्दन ॥ २५ ॥</s-l></s-lg><s-lg><s-l>सत्कृतस्त्वत्कृते पार्थः सर्वैरस्माभिरच्युत ।</s-l><s-l>न च सोऽर्हति तां पूजां दुर्बुद्धिः कुलपांसनः ॥ २६ ॥</s-l></s-lg><s-lg><s-l>को हि तत्रैव भुक्त्वान्नं भाजनं भेत्तुमर्हति ।</s-l><s-l>मन्यमानः कुले जातमात्मानं पुरुषः क्वचित् ॥ २७ ॥</s-l></s-lg><s-lg><s-l>ईप्समानश्च संबन्धं कृतपूर्वं च मानयन् ।</s-l><s-l>को हि नाम भवेनार्थी साहसेन समाचरेत् ॥ २८ ॥</s-l></s-lg><s-lg><s-l>सोऽवमन्य च नामास्माननादृत्य च केशवम् ।</s-l><s-l>प्रसह्य हृतवानद्य सुभद्रां मृत्युमात्मनः ॥ २९ ॥</s-l></s-lg><s-lg><s-l>कथं हि शिरसो मध्ये पदं तेन कृतं मम ।</s-l><s-l>मर्षयिष्यामि गोविन्द पादस्पर्शमिवोरगः ॥ ३० ॥</s-l></s-lg><s-lg><s-l>अद्य निष्कौरवामेकः करिष्यामि वसुंधराम् ।</s-l><s-l>न हि मे मर्षणीयोऽयमर्जुनस्य व्यतिक्रमः ॥ ३१ ॥</s-l></s-lg><s-lg><s-l>तं तथा गर्जमानं तु मेघदुन्दुभिनिःस्वनम् ।</s-l><s-l>अन्वपद्यन्त ते सर्वे भोजवृष्ण्यन्धकास्तदा ॥ ३२ ॥</s-l></s-lg>