<s-lg><s-l> भीम उवाच ।</s-l><s-l>स्मरन्ति वैरं रक्षांसि मायामाश्रित्य मोहिनीम् ।</s-l><s-l>हिडिम्बे व्रज पन्थानं त्वं वै भ्रातृनिषेवितम् ॥ १ ॥</s-l></s-lg><s-lg><s-l> युधिष्ठिर उवाच ।</s-l><s-l>क्रुद्धोऽपि पुरुषव्याघ्र भीम मा स्म स्त्रियं वधीः ।</s-l><s-l>शरीरगुप्त्याभ्यधिकं धर्मं गोपय पाण्डव ॥ २ ॥</s-l></s-lg><s-lg><s-l>वधाभिप्रायमायान्तमवधीस्त्वं महाबलम् ।</s-l><s-l>रक्षसस्तस्य भगिनी किं नः क्रुद्धा करिष्यति ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>हिडिम्बा तु ततः कुन्तीमभिवाद्य कृताञ्जलिः ।</s-l><s-l>युधिष्ठिरं च कौन्तेयमिदं वचनमब्रवीत् ॥ ४ ॥</s-l></s-lg><s-lg><s-l>आर्ये जानासि यद्दुःखमिह स्त्रीणामनङ्गजम् ।</s-l><s-l>तदिदं मामनुप्राप्तं भीमसेनकृतं शुभे ॥ ५ ॥</s-l></s-lg><s-lg><s-l>सोढं तत्परमं दुःखं मया कालप्रतीक्षया ।</s-l><s-l>सोऽयमभ्यागतः कालो भविता मे सुखाय वै ॥ ६ ॥</s-l></s-lg><s-lg><s-l>मया ह्युत्सृज्य सुहृदः स्वधर्मं स्वजनं तथा ।</s-l><s-l>वृतोऽयं पुरुषव्याघ्रस्तव पुत्रः पतिः शुभे ॥ ७ ॥</s-l></s-lg><s-lg><s-l>वरेणापि तथानेन त्वया चापि यशस्विनि ।</s-l><s-l>तथा ब्रुवन्ती हि तदा प्रत्याख्याता क्रियां प्रति ॥ ८ ॥</s-l></s-lg><s-lg><s-l>त्वं मां मूढेति वा मत्वा भक्ता वानुगतेति वा ।</s-l><s-l>भर्त्रानेन महाभागे संयोजय सुतेन ते ॥ ९ ॥</s-l></s-lg><s-lg><s-l>तमुपादाय गच्छेयं यथेष्टं देवरूपिणम् ।</s-l><s-l>पुनश्चैवागमिष्यामि विश्रम्भं कुरु मे शुभे ॥ १० ॥</s-l></s-lg><s-lg><s-l>अहं हि मनसा ध्याता सर्वान्नेष्यामि वः सदा ।</s-l><s-l>वृजिने तारयिष्यामि दुर्गेषु च नरर्षभान् ॥ ११ ॥</s-l></s-lg><s-lg><s-l>पृष्ठेन वो वहिष्यामि शीघ्रां गतिमभीप्सतः ।</s-l><s-l>यूयं प्रसादं कुरुत भीमसेनो भजेत माम् ॥ १२ ॥</s-l></s-lg><s-lg><s-l>आपदस्तरणे प्राणान्धारयेद्येन येन हि ।</s-l><s-l>सर्वमादृत्य कर्तव्यं तद्धर्ममनुवर्तता ॥ १३ ॥</s-l></s-lg><s-lg><s-l>आपत्सु यो धारयति धर्मं धर्मविदुत्तमः ।</s-l><s-l>व्यसनं ह्येव धर्मस्य धर्मिणामापदुच्यते ॥ १४ ॥</s-l></s-lg><s-lg><s-l>पुण्यं प्राणान्धारयति पुण्यं प्राणदमुच्यते ।</s-l><s-l>येन येनाचरेद्धर्मं तस्मिन्गर्हा न विद्यते ॥ १५ ॥</s-l></s-lg><s-lg><s-l> युधिष्ठिर उवाच ।</s-l><s-l>एवमेतद्यथात्थ त्वं हिडिम्बे नात्र संशयः ।</s-l><s-l>स्थातव्यं तु त्वया धर्मे यथा ब्रूयां सुमध्यमे ॥ १६ ॥</s-l></s-lg><s-lg><s-l>स्नातं कृताह्निकं भद्रे कृतकौतुकमङ्गलम् ।</s-l><s-l>भीमसेनं भजेथास्त्वं प्रागस्तगमनाद्रवेः ॥ १७ ॥</s-l></s-lg><s-lg><s-l>अहःसु विहरानेन यथाकामं मनोजवा ।</s-l><s-l>अयं त्वानयितव्यस्ते भीमसेनः सदा निशि ॥ १८ ॥</s-l></s-lg><s-lg><s-l> वैशंपायन उवाच ।</s-l><s-l>तथेति तत्प्रतिज्ञाय हिडिम्बा राक्षसी तदा ।</s-l><s-l>भीमसेनमुपादाय ऊर्ध्वमाचक्रमे ततः ॥ १९ ॥</s-l></s-lg><s-lg><s-l>शैलशृङ्गेषु रम्येषु देवतायतनेषु च ।</s-l><s-l>मृगपक्षिविघुष्टेषु रमणीयेषु सर्वदा ॥ २० ॥</s-l></s-lg><s-lg><s-l>कृत्वा च परमं रूपं सर्वाभरणभूषिता ।</s-l><s-l>संजल्पन्ती सुमधुरं रमयामास पाण्डवम् ॥ २१ ॥</s-l></s-lg><s-lg><s-l>तथैव वनदुर्गेषु पुष्पितद्रुमसानुषु ।</s-l><s-l>सरःसु रमणीयेषु पद्मोत्पलयुतेषु च ॥ २२ ॥</s-l></s-lg><s-lg><s-l>नदीद्वीपप्रदेशेषु वैडूर्यसिकतासु च ।</s-l><s-l>सुतीर्थवनतोयासु तथा गिरिनदीषु च ॥ २३ ॥</s-l></s-lg><s-lg><s-l>सगरस्य प्रदेशेषु मणिहेमचितेषु च ।</s-l><s-l>पत्तनेषु च रम्येषु महाशालवनेषु च ॥ २४ ॥</s-l></s-lg><s-lg><s-l>देवारण्येषु पुण्येषु तथा पर्वतसानुषु ।</s-l><s-l>गुह्यकानां निवासेषु तापसायतनेषु च ॥ २५ ॥</s-l></s-lg><s-lg><s-l>सर्वर्तुफलपुष्पेषु मानसेषु सरःसु च ।</s-l><s-l>बिभ्रती परमं रूपं रमयामास पाण्डवम् ॥ २६ ॥</s-l></s-lg><s-lg><s-l>रमयन्ती तथा भीमं तत्र तत्र मनोजवा ।</s-l><s-l>प्रजज्ञे राक्षसी पुत्रं भीमसेनान्महाबलम् ॥ २७ ॥</s-l></s-lg><s-lg><s-l>विरूपाक्षं महावक्त्रं शङ्कुकर्णं विभीषणम् ।</s-l><s-l>भीमरूपं सुताम्रोष्ठं तीक्ष्णदंष्ट्रं महाबलम् ॥ २८ ॥</s-l></s-lg><s-lg><s-l>महेष्वासं महावीर्यं महासत्त्वं महाभुजम् ।</s-l><s-l>महाजवं महाकायं महामायमरिंदमम् ॥ २९ ॥</s-l></s-lg><s-lg><s-l>अमानुषं मानुषजं भीमवेगं महाबलम् ।</s-l><s-l>यः पिशाचानतीवान्यान्बभूवाति स मानुषान् ॥ ३० ॥</s-l></s-lg><s-lg><s-l>बालोऽपि यौवनं प्राप्तो मानुषेषु विशां पते ।</s-l><s-l>सर्वास्त्रेषु परं वीरः प्रकर्षमगमद्बली ॥ ३१ ॥</s-l></s-lg><s-lg><s-l>सद्यो हि गर्भं राक्षस्यो लभन्ते प्रसवन्ति च ।</s-l><s-l>कामरूपधराश्चैव भवन्ति बहुरूपिणः ॥ ३२ ॥</s-l></s-lg><s-lg><s-l>प्रणम्य विकचः पादावगृह्णात्स पितुस्तदा ।</s-l><s-l>मातुश्च परमेष्वासस्तौ च नामास्य चक्रतुः ॥ ३३ ॥</s-l></s-lg><s-lg><s-l>घटभासोत्कच इति मातरं सोऽभ्यभाषत ।</s-l><s-l>अभवत्तेन नामास्य घटोत्कच इति स्म ह ॥ ३४ ॥</s-l></s-lg><s-lg><s-l>अनुरक्तश्च तानासीत्पाण्डवान्स घटोत्कचः ।</s-l><s-l>तेषां च दयितो नित्यमात्मभूतो बभूव सः ॥ ३५ ॥</s-l></s-lg><s-lg><s-l>संवाससमयो जीर्ण इत्यभाषत तं ततः ।</s-l><s-l>हिडिम्बा समयं कृत्वा स्वां गतिं प्रत्यपद्यत ॥ ३६ ॥</s-l></s-lg><s-lg><s-l>कृत्यकाल उपस्थास्ये पितॄनिति घटोत्कचः ।</s-l><s-l>आमन्त्र्य राक्षसश्रेष्ठः प्रतस्थे चोत्तरां दिशम् ॥ ३७ ॥</s-l></s-lg><s-lg><s-l>स हि सृष्टो मघवता शक्तिहेतोर्महात्मना ।</s-l><s-l>कर्णस्याप्रतिवीर्यस्य विनाशाय महात्मनः ॥ ३८ ॥</s-l></s-lg>