<s-lg><s-l> और्व उवाच ।</s-l><s-l>उक्तवानस्मि यां क्रोधात्प्रतिज्ञां पितरस्तदा ।</s-l><s-l>सर्वलोकविनाशाय न सा मे वितथा भवेत् ॥ १ ॥</s-l></s-lg><s-lg><s-l>वृथारोषप्रतिज्ञो हि नाहं जीवितुमुत्सहे ।</s-l><s-l>अनिस्तीर्णो हि मां रोषो दहेदग्निरिवारणिम् ॥ २ ॥</s-l></s-lg><s-lg><s-l>यो हि कारणतः क्रोधं संजातं क्षन्तुमर्हति ।</s-l><s-l>नालं स मनुजः सम्यक्त्रिवर्गं परिरक्षितुम् ॥ ३ ॥</s-l></s-lg><s-lg><s-l>अशिष्टानां नियन्ता हि शिष्टानां परिरक्षता ।</s-l><s-l>स्थाने रोषः प्रयुक्तः स्यान्नृपैः स्वर्गजिगीषुभिः ॥ ४ ॥</s-l></s-lg><s-lg><s-l>अश्रौषमहमूरुस्थो गर्भशय्यागतस्तदा ।</s-l><s-l>आरावं मातृवर्गस्य भृगूणां क्षत्रियैर्वधे ॥ ५ ॥</s-l></s-lg><s-lg><s-l>सामरैर्हि यदा लोकैर्भृगूणां क्षत्रियाधमैः ।</s-l><s-l>आगर्भोत्सादनं क्षान्तं तदा मां मन्युराविषत् ॥ ६ ॥</s-l></s-lg><s-lg><s-l>आपूर्णकोशाः किल मे मातरः पितरस्तथा ।</s-l><s-l>भयात्सर्वेषु लोकेषु नाधिजग्मुः परायणम् ॥ ७ ॥</s-l></s-lg><s-lg><s-l>तान्भृगूणां तदा दारान्कश्चिन्नाभ्यवपद्यत ।</s-l><s-l>यदा तदा दधारेयमूरुणैकेन मां शुभा ॥ ८ ॥</s-l></s-lg><s-lg><s-l>प्रतिषेद्धा हि पापस्य यदा लोकेषु विद्यते ।</s-l><s-l>तदा सर्वेषु लोकेषु पापकृन्नोपपद्यते ॥ ९ ॥</s-l></s-lg><s-lg><s-l>यदा तु प्रतिषेद्धारं पापो न लभते क्वचित् ।</s-l><s-l>तिष्ठन्ति बहवो लोके तदा पापेषु कर्मसु ॥ १० ॥</s-l></s-lg><s-lg><s-l>जानन्नपि च यः पापं शक्तिमान्न नियच्छति ।</s-l><s-l>ईशः सन्सोऽपि तेनैव कर्मणा संप्रयुज्यते ॥ ११ ॥</s-l></s-lg><s-lg><s-l>राजभिश्चेश्वरैश्चैव यदि वै पितरो मम ।</s-l><s-l>शक्तैर्न शकिता त्रातुमिष्टं मत्वेह जीवितम् ॥ १२ ॥</s-l></s-lg><s-lg><s-l>अत एषामहं क्रुद्धो लोकानामीश्वरोऽद्य सन् ।</s-l><s-l>भवतां तु वचो नाहमलं समतिवर्तितुम् ॥ १३ ॥</s-l></s-lg><s-lg><s-l>मम चापि भवेदेतदीश्वरस्य सतो महत् ।</s-l><s-l>उपेक्षमाणस्य पुनर्लोकानां किल्बिषाद्भयम् ॥ १४ ॥</s-l></s-lg><s-lg><s-l>यश्चायं मन्युजो मेऽग्निर्लोकानादातुमिच्छति ।</s-l><s-l>दहेदेष च मामेव निगृहीतः स्वतेजसा ॥ १५ ॥</s-l></s-lg><s-lg><s-l>भवतां च विजानामि सर्वलोकहितेप्सुताम् ।</s-l><s-l>तस्माद्विदध्वं यच्छ्रेयो लोकानां मम चेश्वराः ॥ १६ ॥</s-l></s-lg><s-lg><s-l> पितर ऊचुः ।</s-l><s-l>य एष मन्युजस्तेऽग्निर्लोकानादातुमिच्छति ।</s-l><s-l>अप्सु तं मुञ्च भद्रं ते लोका ह्यप्सु प्रतिष्ठिताः ॥ १७ ॥</s-l></s-lg><s-lg><s-l>आपोमयाः सर्वरसाः सर्वमापोमयं जगत् ।</s-l><s-l>तस्मादप्सु विमुञ्चेमं क्रोधाग्निं द्विजसत्तम ॥ १८ ॥</s-l></s-lg><s-lg><s-l>अयं तिष्ठतु ते विप्र यदीच्छसि महोदधौ ।</s-l><s-l>मन्युजोऽग्निर्दहन्नापो लोका ह्यापोमयाः स्मृताः ॥ १९ ॥</s-l></s-lg><s-lg><s-l>एवं प्रतिज्ञा सत्येयं तवानघ भविष्यति ।</s-l><s-l>न चैव सामरा लोका गमिष्यन्ति पराभवम् ॥ २० ॥</s-l></s-lg><s-lg><s-l> वसिष्ठ उवाच ।</s-l><s-l>ततस्तं क्रोधजं तात और्वोऽग्निं वरुणालये ।</s-l><s-l>उत्ससर्ज स चैवाप उपयुङ्क्ते महोदधौ ॥ २१ ॥</s-l></s-lg><s-lg><s-l>महद्धयशिरो भूत्वा यत्तद्वेदविदो विदुः ।</s-l><s-l>तमग्निमुद्गिरन्वक्त्रात्पिबत्यापो महोदधौ ॥ २२ ॥</s-l></s-lg><s-lg><s-l>तस्मात्त्वमपि भद्रं ते न लोकान्हन्तुमर्हसि ।</s-l><s-l>पराशर परान्धर्माञ्जानञ्ज्ञानवतां वर ॥ २३ ॥</s-l></s-lg>