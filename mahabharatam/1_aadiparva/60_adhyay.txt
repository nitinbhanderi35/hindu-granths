<s-lg><s-l> वैशंपायन उवाच ।</s-l><s-l>ब्रह्मणो मानसाः पुत्रा विदिताः षण्महर्षयः ।</s-l><s-l>एकादश सुताः स्थाणोः ख्याताः परममानसाः ॥ १ ॥</s-l></s-lg><s-lg><s-l>मृगव्याधश्च शर्वश्च निरृतिश्च महायशाः ।</s-l><s-l>अजैकपादहिर्बुध्न्यः पिनाकी च परंतपः ॥ २ ॥</s-l></s-lg><s-lg><s-l>दहनोऽथेश्वरश्चैव कपाली च महाद्युतिः ।</s-l><s-l>स्थाणुर्भवश्च भगवान्रुद्रा एकादश स्मृताः ॥ ३ ॥</s-l></s-lg><s-lg><s-l>मरीचिरङ्गिरा अत्रिः पुलस्त्यः पुलहः क्रतुः ।</s-l><s-l>षडेते ब्रह्मणः पुत्रा वीर्यवन्तो महर्षयः ॥ ४ ॥</s-l></s-lg><s-lg><s-l>त्रयस्त्वङ्गिरसः पुत्रा लोके सर्वत्र विश्रुताः ।</s-l><s-l>बृहस्पतिरुतथ्यश्च संवर्तश्च धृतव्रताः ॥ ५ ॥</s-l></s-lg><s-lg><s-l>अत्रेस्तु बहवः पुत्राः श्रूयन्ते मनुजाधिप ।</s-l><s-l>सर्वे वेदविदः सिद्धाः शान्तात्मानो महर्षयः ॥ ६ ॥</s-l></s-lg><s-lg><s-l>राक्षसास्तु पुलस्त्यस्य वानराः किंनरास्तथा ।</s-l><s-l>पुलहस्य मृगाः सिंहा व्याघ्राः किंपुरुषास्तथा ॥ ७ ॥</s-l></s-lg><s-lg><s-l>क्रतोः क्रतुसमाः पुत्राः पतंगसहचारिणः ।</s-l><s-l>विश्रुतास्त्रिषु लोकेषु सत्यव्रतपरायणाः ॥ ८ ॥</s-l></s-lg><s-lg><s-l>दक्षस्त्वजायताङ्गुष्ठाद्दक्षिणाद्भगवानृषिः ।</s-l><s-l>ब्रह्मणः पृथिवीपाल पुत्रः पुत्रवतां वरः ॥ ९ ॥</s-l></s-lg><s-lg><s-l>वामादजायताङ्गुष्ठाद्भार्या तस्य महात्मनः ।</s-l><s-l>तस्यां पञ्चाशतं कन्याः स एवाजनयन्मुनिः ॥ १० ॥</s-l></s-lg><s-lg><s-l>ताः सर्वास्त्वनवद्याङ्ग्यः कन्याः कमललोचनाः ।</s-l><s-l>पुत्रिकाः स्थापयामास नष्टपुत्रः प्रजापतिः ॥ ११ ॥</s-l></s-lg><s-lg><s-l>ददौ स दश धर्माय सप्तविंशतिमिन्दवे ।</s-l><s-l>दिव्येन विधिना राजन्कश्यपाय त्रयोदश ॥ १२ ॥</s-l></s-lg><s-lg><s-l>नामतो धर्मपत्न्यस्ताः कीर्त्यमाना निबोध मे ।</s-l><s-l>कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा ॥ १३ ॥</s-l></s-lg><s-lg><s-l>बुद्धिर्लज्जा मतिश्चैव पत्न्यो धर्मस्य ता दश ।</s-l><s-l>द्वाराण्येतानि धर्मस्य विहितानि स्वयंभुवा ॥ १४ ॥</s-l></s-lg><s-lg><s-l>सप्तविंशति सोमस्य पत्न्यो लोके परिश्रुताः ।</s-l><s-l>कालस्य नयने युक्ताः सोमपत्न्यः शुभव्रताः ।</s-l><s-l>सर्वा नक्षत्रयोगिन्यो लोकयात्राविधौ स्थिताः ॥ १५ ॥</s-l></s-lg><s-lg><s-l>पितामहो मुनिर्देवस्तस्य पुत्रः प्रजापतिः ।</s-l><s-l>तस्याष्टौ वसवः पुत्रास्तेषां वक्ष्यामि विस्तरम् ॥ १६ ॥</s-l></s-lg><s-lg><s-l>धरो ध्रुवश्च सोमश्च अहश्चैवानिलोऽनलः ।</s-l><s-l>प्रत्यूषश्च प्रभासश्च वसवोऽष्टाविति स्मृताः ॥ १७ ॥</s-l></s-lg><s-lg><s-l>धूम्रायाश्च धरः पुत्रो ब्रह्मविद्यो ध्रुवस्तथा ।</s-l><s-l>चन्द्रमास्तु मनस्विन्याः श्वसायाः श्वसनस्तथा ॥ १८ ॥</s-l></s-lg><s-lg><s-l>रतायाश्चाप्यहः पुत्रः शाण्डिल्याश्च हुताशनः ।</s-l><s-l>प्रत्यूषश्च प्रभासश्च प्रभातायाः सुतौ स्मृतौ ॥ १९ ॥</s-l></s-lg><s-lg><s-l>धरस्य पुत्रो द्रविणो हुतहव्यवहस्तथा ।</s-l><s-l>ध्रुवस्य पुत्रो भगवान्कालो लोकप्रकालनः ॥ २० ॥</s-l></s-lg><s-lg><s-l>सोमस्य तु सुतो वर्चा वर्चस्वी येन जायते ।</s-l><s-l>मनोहरायाः शिशिरः प्राणोऽथ रमणस्तथा ॥ २१ ॥</s-l></s-lg><s-lg><s-l>अह्नः सुतः स्मृतो ज्योतिः श्रमः शान्तस्तथा मुनिः ।</s-l><s-l>अग्नेः पुत्रः कुमारस्तु श्रीमाञ्शरवणालयः ॥ २२ ॥</s-l></s-lg><s-lg><s-l>तस्य शाखो विशाखश्च नैगमेशश्च पृष्ठजः ।</s-l><s-l>कृत्तिकाभ्युपपत्तेश्च कार्त्तिकेय इति स्मृतः ॥ २३ ॥</s-l></s-lg><s-lg><s-l>अनिलस्य शिवा भार्या तस्याः पुत्रः पुरोजवः ।</s-l><s-l>अविज्ञातगतिश्चैव द्वौ पुत्रावनिलस्य तु ॥ २४ ॥</s-l></s-lg><s-lg><s-l>प्रत्यूषस्य विदुः पुत्रमृषिं नाम्नाथ देवलम् ।</s-l><s-l>द्वौ पुत्रौ देवलस्यापि क्षमावन्तौ मनीषिणौ ॥ २५ ॥</s-l></s-lg><s-lg><s-l>बृहस्पतेस्तु भगिनी वरस्त्री ब्रह्मचारिणी ।</s-l><s-l>योगसिद्धा जगत्सर्वमसक्तं विचरत्युत ।</s-l><s-l>प्रभासस्य तु भार्या सा वसूनामष्टमस्य ह ॥ २६ ॥</s-l></s-lg><s-lg><s-l>विश्वकर्मा महाभागो जज्ञे शिल्पप्रजापतिः ।</s-l><s-l>कर्ता शिल्पसहस्राणां त्रिदशानां च वर्धकिः ॥ २७ ॥</s-l></s-lg><s-lg><s-l>भूषणानां च सर्वेषां कर्ता शिल्पवतां वरः ।</s-l><s-l>यो दिव्यानि विमानानि देवतानां चकार ह ॥ २८ ॥</s-l></s-lg><s-lg><s-l>मनुष्याश्चोपजीवन्ति यस्य शिल्पं महात्मनः ।</s-l><s-l>पूजयन्ति च यं नित्यं विश्वकर्माणमव्ययम् ॥ २९ ॥</s-l></s-lg><s-lg><s-l>स्तनं तु दक्षिणं भित्त्वा ब्रह्मणो नरविग्रहः ।</s-l><s-l>निःसृतो भगवान्धर्मः सर्वलोकसुखावहः ॥ ३० ॥</s-l></s-lg><s-lg><s-l>त्रयस्तस्य वराः पुत्राः सर्वभूतमनोहराः ।</s-l><s-l>शमः कामश्च हर्षश्च तेजसा लोकधारिणः ॥ ३१ ॥</s-l></s-lg><s-lg><s-l>कामस्य तु रतिर्भार्या शमस्य प्राप्तिरङ्गना ।</s-l><s-l>नन्दी तु भार्या हर्षस्य यत्र लोकाः प्रतिष्ठिताः ॥ ३२ ॥</s-l></s-lg><s-lg><s-l>मरीचेः कश्यपः पुत्रः कश्यपस्य सुरासुराः ।</s-l><s-l>जज्ञिरे नृपशार्दूल लोकानां प्रभवस्तु सः ॥ ३३ ॥</s-l></s-lg><s-lg><s-l>त्वाष्ट्री तु सवितुर्भार्या वडवारूपधारिणी ।</s-l><s-l>असूयत महाभागा सान्तरिक्षेऽश्विनावुभौ ॥ ३४ ॥</s-l></s-lg><s-lg><s-l>द्वादशैवादितेः पुत्राः शक्रमुख्या नराधिप ।</s-l><s-l>तेषामवरजो विष्णुर्यत्र लोकाः प्रतिष्ठिताः ॥ ३५ ॥</s-l></s-lg><s-lg><s-l>त्रयस्त्रिंशत इत्येते देवास्तेषामहं तव ।</s-l><s-l>अन्वयं संप्रवक्ष्यामि पक्षैश्च कुलतो गणान् ॥ ३६ ॥</s-l></s-lg><s-lg><s-l>रुद्राणामपरः पक्षः साध्यानां मरुतां तथा ।</s-l><s-l>वसूनां भार्गवं विद्याद्विश्वेदेवांस्तथैव च ॥ ३७ ॥</s-l></s-lg><s-lg><s-l>वैनतेयस्तु गरुडो बलवानरुणस्तथा ।</s-l><s-l>बृहस्पतिश्च भगवानादित्येष्वेव गण्यते ॥ ३८ ॥</s-l></s-lg><s-lg><s-l>अश्विभ्यां गुह्यकान्विद्धि सर्वौषध्यस्तथा पशून् ।</s-l><s-l>एष देवगणो राजन्कीर्तितस्तेऽनुपूर्वशः ।</s-l><s-l>यं कीर्तयित्वा मनुजः सर्वपापैः प्रमुच्यते ॥ ३९ ॥</s-l></s-lg><s-lg><s-l>ब्रह्मणो हृदयं भित्त्वा निःसृतो भगवान्भृगुः ।</s-l><s-l>भृगोः पुत्रः कविर्विद्वाञ्शुक्रः कविसुतो ग्रहः ॥ ४० ॥</s-l></s-lg><s-lg><s-l>त्रैलोक्यप्राणयात्रार्थे वर्षावर्षे भयाभये ।</s-l><s-l>स्वयंभुवा नियुक्तः सन्भुवनं परिधावति ॥ ४१ ॥</s-l></s-lg><s-lg><s-l>योगाचार्यो महाबुद्धिर्दैत्यानामभवद्गुरुः ।</s-l><s-l>सुराणां चापि मेधावी ब्रह्मचारी यतव्रतः ॥ ४२ ॥</s-l></s-lg><s-lg><s-l>तस्मिन्नियुक्ते विभुना योगक्षेमाय भार्गवे ।</s-l><s-l>अन्यमुत्पादयामास पुत्रं भृगुरनिन्दितम् ॥ ४३ ॥</s-l></s-lg><s-lg><s-l>च्यवनं दीप्ततपसं धर्मात्मानं मनीषिणम् ।</s-l><s-l>यः स रोषाच्च्युतो गर्भान्मातुर्मोक्षाय भारत ॥ ४४ ॥</s-l></s-lg><s-lg><s-l>आरुषी तु मनोः कन्या तस्य पत्नी मनीषिणः ।</s-l><s-l>और्वस्तस्यां समभवदूरुं भित्त्वा महायशाः ।</s-l><s-l>महातपा महातेजा बाल एव गुणैर्युतः ॥ ४५ ॥</s-l></s-lg><s-lg><s-l>ऋचीकस्तस्य पुत्रस्तु जमदग्निस्ततोऽभवत् ।</s-l><s-l>जमदग्नेस्तु चत्वार आसन्पुत्रा महात्मनः ॥ ४६ ॥</s-l></s-lg><s-lg><s-l>रामस्तेषां जघन्योऽभूदजघन्यैर्गुणैर्युतः ।</s-l><s-l>सर्वशस्त्रास्त्रकुशलः क्षत्रियान्तकरो वशी ॥ ४७ ॥</s-l></s-lg><s-lg><s-l>और्वस्यासीत्पुत्रशतं जमदग्निपुरोगमम् ।</s-l><s-l>तेषां पुत्रसहस्राणि बभूवुर्भृगुविस्तरः ॥ ४८ ॥</s-l></s-lg><s-lg><s-l>द्वौ पुत्रौ ब्रह्मणस्त्वन्यौ ययोस्तिष्ठति लक्षणम् ।</s-l><s-l>लोके धाता विधाता च यौ स्थितौ मनुना सह ॥ ४९ ॥</s-l></s-lg><s-lg><s-l>तयोरेव स्वसा देवी लक्ष्मीः पद्मगृहा शुभा ।</s-l><s-l>तस्यास्तु मानसाः पुत्रास्तुरगा व्योमचारिणः ॥ ५० ॥</s-l></s-lg><s-lg><s-l>वरुणस्य भार्या ज्येष्ठा तु शुक्राद्देवी व्यजायत ।</s-l><s-l>तस्याः पुत्रं बलं विद्धि सुरां च सुरनन्दिनीम् ॥ ५१ ॥</s-l></s-lg><s-lg><s-l>प्रजानामन्नकामानामन्योन्यपरिभक्षणात् ।</s-l><s-l>अधर्मस्तत्र संजातः सर्वभूतविनाशनः ॥ ५२ ॥</s-l></s-lg><s-lg><s-l>तस्यापि निरृतिर्भार्या नैरृता येन राक्षसाः ।</s-l><s-l>घोरास्तस्यास्त्रयः पुत्राः पापकर्मरताः सदा ।</s-l><s-l>भयो महाभयश्चैव मृत्युर्भूतान्तकस्तथा ॥ ५३ ॥</s-l></s-lg><s-lg><s-l>काकीं श्येनीं च भासीं च धृतराष्ट्रीं तथा शुकीम् ।</s-l><s-l>ताम्रा तु सुषुवे देवी पञ्चैता लोकविश्रुताः ॥ ५४ ॥</s-l></s-lg><s-lg><s-l>उलूकान्सुषुवे काकी श्येनी श्येनान्व्यजायत ।</s-l><s-l>भासी भासानजनयद्गृध्रांश्चैव जनाधिप ॥ ५५ ॥</s-l></s-lg><s-lg><s-l>धृतराष्ट्री तु हंसांश्च कलहंसांश्च सर्वशः ।</s-l><s-l>चक्रवाकांश्च भद्रं ते प्रजज्ञे सा तु भामिनी ॥ ५६ ॥</s-l></s-lg><s-lg><s-l>शुकी विजज्ञे धर्मज्ञ शुकानेव मनस्विनी ।</s-l><s-l>कल्याणगुणसंपन्ना सर्वलक्षणपूजिता ॥ ५७ ॥</s-l></s-lg><s-lg><s-l>नव क्रोधवशा नारीः प्रजज्ञेऽप्यात्मसंभवाः ।</s-l><s-l>मृगीं च मृगमन्दां च हरिं भद्रमनामपि ॥ ५८ ॥</s-l></s-lg><s-lg><s-l>मातङ्गीमथ शार्दूलीं श्वेतां सुरभिमेव च ।</s-l><s-l>सर्वलक्षणसंपन्नां सुरसां च यशस्विनीम् ॥ ५९ ॥</s-l></s-lg><s-lg><s-l>अपत्यं तु मृगाः सर्वे मृग्या नरवरात्मज ।</s-l><s-l>ऋक्षाश्च मृगमन्दायाः सृमराश्चमरा अपि ॥ ६० ॥</s-l></s-lg><s-lg><s-l>ततस्त्वैरावतं नागं जज्ञे भद्रमना सुतम् ।</s-l><s-l>ऐरावतः सुतस्तस्या देवनागो महागजः ॥ ६१ ॥</s-l></s-lg><s-lg><s-l>हर्याश्च हरयोऽपत्यं वानराश्च तरस्विनः ।</s-l><s-l>गोलाङ्गूलांश्च भद्रं ते हर्याः पुत्रान्प्रचक्षते ॥ ६२ ॥</s-l></s-lg><s-lg><s-l>प्रजज्ञे त्वथ शार्दूली सिंहान्व्याघ्रांश्च भारत ।</s-l><s-l>द्वीपिनश्च महाभाग सर्वानेव न संशयः ॥ ६३ ॥</s-l></s-lg><s-lg><s-l>मातङ्ग्यास्त्वथ मातङ्गा अपत्यानि नराधिप ।</s-l><s-l>दिशागजं तु श्वेताख्यं श्वेताजनयदाशुगम् ॥ ६४ ॥</s-l></s-lg><s-lg><s-l>तथा दुहितरौ राजन्सुरभिर्वै व्यजायत ।</s-l><s-l>रोहिणीं चैव भद्रं ते गन्धर्वीं च यशस्विनीम् ।</s-l><s-l>रोहिण्यां जज्ञिरे गावो गन्धर्व्यां वाजिनः सुताः ॥ ६५ ॥</s-l></s-lg><s-lg><s-l>सुरसाजनयन्नागान्राजन्कद्रूश्च पन्नगान् ।</s-l><s-l>सप्त पिण्डफलान्वृक्षाननलापि व्यजायत ।</s-l><s-l>अनलायाः शुकी पुत्री कद्र्वास्तु सुरसा सुता ॥ ६६ ॥</s-l></s-lg><s-lg><s-l>अरुणस्य भार्या श्येनी तु वीर्यवन्तौ महाबलौ ।</s-l><s-l>संपातिं जनयामास तथैव च जटायुषम् ।</s-l><s-l>द्वौ पुत्रौ विनतायास्तु विख्यातौ गरुडारुणौ ॥ ६७ ॥</s-l></s-lg><s-lg><s-l>इत्येष सर्वभूतानां महतां मनुजाधिप ।</s-l><s-l>प्रभवः कीर्तितः सम्यङ्मया मतिमतां वर ॥ ६८ ॥</s-l></s-lg><s-lg><s-l>यं श्रुत्वा पुरुषः सम्यक्पूतो भवति पाप्मनः ।</s-l><s-l>सर्वज्ञतां च लभते गतिमग्र्यां च विन्दति ॥ ६९ ॥</s-l></s-lg>