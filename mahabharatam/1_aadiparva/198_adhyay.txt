<s-lg><s-l> धृतराष्ट्र उवाच ।</s-l><s-l>भीष्मः शांतनवो विद्वान्द्रोणश्च भगवानृषिः ।</s-l><s-l>हितं परमकं वाक्यं त्वं च सत्यं ब्रवीषि माम् ॥ १ ॥</s-l></s-lg><s-lg><s-l>यथैव पाण्डोस्ते वीराः कुन्तीपुत्रा महारथाः ।</s-l><s-l>तथैव धर्मतः सर्वे मम पुत्रा न संशयः ॥ २ ॥</s-l></s-lg><s-lg><s-l>यथैव मम पुत्राणामिदं राज्यं विधीयते ।</s-l><s-l>तथैव पाण्डुपुत्राणामिदं राज्यं न संशयः ॥ ३ ॥</s-l></s-lg><s-lg><s-l>क्षत्तरानय गच्छैतान्सह मात्रा सुसत्कृतान् ।</s-l><s-l>तया च देवरूपिण्या कृष्णया सह भारत ॥ ४ ॥</s-l></s-lg><s-lg><s-l>दिष्ट्या जीवन्ति ते पार्था दिष्ट्या जीवति सा पृथा ।</s-l><s-l>दिष्ट्या द्रुपदकन्यां च लब्धवन्तो महारथाः ॥ ५ ॥</s-l></s-lg><s-lg><s-l>दिष्ट्या वर्धामहे सर्वे दिष्ट्या शान्तः पुरोचनः ।</s-l><s-l>दिष्ट्या मम परं दुःखमपनीतं महाद्युते ॥ ६ ॥</s-l></s-lg><s-lg><s-l> वैशंपायन उवाच ।</s-l><s-l>ततो जगाम विदुरो धृतराष्ट्रस्य शासनात् ।</s-l><s-l>सकाशं यज्ञसेनस्य पाण्डवानां च भारत ॥ ७ ॥</s-l></s-lg><s-lg><s-l>तत्र गत्वा स धर्मज्ञः सर्वशास्त्रविशारदः ।</s-l><s-l>द्रुपदं न्यायतो राजन्संयुक्तमुपतस्थिवान् ॥ ८ ॥</s-l></s-lg><s-lg><s-l>स चापि प्रतिजग्राह धर्मेण विदुरं ततः ।</s-l><s-l>चक्रतुश्च यथान्यायं कुशलप्रश्नसंविदम् ॥ ९ ॥</s-l></s-lg><s-lg><s-l>ददर्श पाण्डवांस्तत्र वासुदेवं च भारत ।</s-l><s-l>स्नेहात्परिष्वज्य स तान्पप्रच्छानामयं ततः ॥ १० ॥</s-l></s-lg><s-lg><s-l>तैश्चाप्यमितबुद्धिः स पूजितोऽथ यथाक्रमम् ।</s-l><s-l>वचनाद्धृतराष्ट्रस्य स्नेहयुक्तं पुनः पुनः ॥ ११ ॥</s-l></s-lg><s-lg><s-l>पप्रच्छानामयं राजंस्ततस्तान्पाण्डुनन्दनान् ।</s-l><s-l>प्रददौ चापि रत्नानि विविधानि वसूनि च ॥ १२ ॥</s-l></s-lg><s-lg><s-l>पाण्डवानां च कुन्त्याश्च द्रौपद्याश्च विशां पते ।</s-l><s-l>द्रुपदस्य च पुत्राणां यथा दत्तानि कौरवैः ॥ १३ ॥</s-l></s-lg><s-lg><s-l>प्रोवाच चामितमतिः प्रश्रितं विनयान्वितः ।</s-l><s-l>द्रुपदं पाण्डुपुत्राणां संनिधौ केशवस्य च ॥ १४ ॥</s-l></s-lg><s-lg><s-l>राजञ्शृणु सहामात्यः सपुत्रश्च वचो मम ।</s-l><s-l>धृतराष्ट्रः सपुत्रस्त्वां सहामात्यः सबान्धवः ॥ १५ ॥</s-l></s-lg><s-lg><s-l>अब्रवीत्कुशलं राजन्प्रीयमाणः पुनः पुनः ।</s-l><s-l>प्रीतिमांस्ते दृढं चापि संबन्धेन नराधिप ॥ १६ ॥</s-l></s-lg><s-lg><s-l>तथा भीष्मः शांतनवः कौरवैः सह सर्वशः ।</s-l><s-l>कुशलं त्वां महाप्राज्ञः सर्वतः परिपृच्छति ॥ १७ ॥</s-l></s-lg><s-lg><s-l>भारद्वाजो महेष्वासो द्रोणः प्रियसखस्तव ।</s-l><s-l>समाश्लेषमुपेत्य त्वां कुशलं परिपृच्छति ॥ १८ ॥</s-l></s-lg><s-lg><s-l>धृतराष्ट्रश्च पाञ्चाल्य त्वया संबन्धमीयिवान् ।</s-l><s-l>कृतार्थं मन्यतेऽऽत्मानं तथा सर्वेऽपि कौरवाः ॥ १९ ॥</s-l></s-lg><s-lg><s-l>न तथा राज्यसंप्राप्तिस्तेषां प्रीतिकरी मता ।</s-l><s-l>यथा संबन्धकं प्राप्य यज्ञसेन त्वया सह ॥ २० ॥</s-l></s-lg><s-lg><s-l>एतद्विदित्वा तु भवान्प्रस्थापयतु पाण्डवान् ।</s-l><s-l>द्रष्टुं हि पाण्डुदायादांस्त्वरन्ते कुरवो भृशम् ॥ २१ ॥</s-l></s-lg><s-lg><s-l>विप्रोषिता दीर्घकालमिमे चापि नरर्षभाः ।</s-l><s-l>उत्सुका नगरं द्रष्टुं भविष्यन्ति पृथा तथा ॥ २२ ॥</s-l></s-lg><s-lg><s-l>कृष्णामपि च पाञ्चालीं सर्वाः कुरुवरस्त्रियः ।</s-l><s-l>द्रष्टुकामाः प्रतीक्षन्ते पुरं च विषयं च नः ॥ २३ ॥</s-l></s-lg><s-lg><s-l>स भवान्पाण्डुपुत्राणामाज्ञापयतु माचिरम् ।</s-l><s-l>गमनं सहदाराणामेतदागमनं मम ॥ २४ ॥</s-l></s-lg><s-lg><s-l>विसृष्टेषु त्वया राजन्पाण्डवेषु महात्मसु ।</s-l><s-l>ततोऽहं प्रेषयिष्यामि धृतराष्ट्रस्य शीघ्रगान् ।</s-l><s-l>आगमिष्यन्ति कौन्तेयाः कुन्ती च सह कृष्णया ॥ २५ ॥</s-l></s-lg>