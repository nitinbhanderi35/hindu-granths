<s-lg><s-l> वैशंपायन उवाच ।</s-l><s-l>उक्तवन्तो यदा वाक्यमसकृत्सर्ववृष्णयः ।</s-l><s-l>ततोऽब्रवीद्वासुदेवो वाक्यं धर्मार्थसंहितम् ॥ १ ॥</s-l></s-lg><s-lg><s-l>नावमानं कुलस्यास्य गुडाकेशः प्रयुक्तवान् ।</s-l><s-l>संमानोऽभ्यधिकस्तेन प्रयुक्तोऽयमसंशयम् ॥ २ ॥</s-l></s-lg><s-lg><s-l>अर्थलुब्धान्न वः पार्थो मन्यते सात्वतान्सदा ।</s-l><s-l>स्वयंवरमनाधृष्यं मन्यते चापि पाण्डवः ॥ ३ ॥</s-l></s-lg><s-lg><s-l>प्रदानमपि कन्यायाः पशुवत्कोऽनुमंस्यते ।</s-l><s-l>विक्रयं चाप्यपत्यस्य कः कुर्यात्पुरुषो भुवि ॥ ४ ॥</s-l></s-lg><s-lg><s-l>एतान्दोषांश्च कौन्तेयो दृष्टवानिति मे मतिः ।</s-l><s-l>अतः प्रसह्य हृतवान्कन्यां धर्मेण पाण्डवः ॥ ५ ॥</s-l></s-lg><s-lg><s-l>उचितश्चैव संबन्धः सुभद्रा च यशस्विनी ।</s-l><s-l>एष चापीदृशः पार्थः प्रसह्य हृतवानिति ॥ ६ ॥</s-l></s-lg><s-lg><s-l>भरतस्यान्वये जातं शंतनोश्च महात्मनः ।</s-l><s-l>कुन्तिभोजात्मजापुत्रं को बुभूषेत नार्जुनम् ॥ ७ ॥</s-l></s-lg><s-lg><s-l>न च पश्यामि यः पार्थं विक्रमेण पराजयेत् ।</s-l><s-l>अपि सर्वेषु लोकेषु सेन्द्ररुद्रेषु मारिष ॥ ८ ॥</s-l></s-lg><s-lg><s-l>स च नाम रथस्तादृङ्मदीयास्ते च वाजिनः ।</s-l><s-l>योद्धा पार्थश्च शीघ्रास्त्रः को नु तेन समो भवेत् ॥ ९ ॥</s-l></s-lg><s-lg><s-l>तमनुद्रुत्य सान्त्वेन परमेण धनंजयम् ।</s-l><s-l>निवर्तयध्वं संहृष्टा ममैषा परमा मतिः ॥ १० ॥</s-l></s-lg><s-lg><s-l>यदि निर्जित्य वः पार्थो बलाद्गच्छेत्स्वकं पुरम् ।</s-l><s-l>प्रणश्येद्वो यशः सद्यो न तु सान्त्वे पराजयः ॥ ११ ॥</s-l></s-lg><s-lg><s-l>तच्छ्रुत्वा वासुदेवस्य तथा चक्रुर्जनाधिप ।</s-l><s-l>निवृत्तश्चार्जुनस्तत्र विवाहं कृतवांस्ततः ॥ १२ ॥</s-l></s-lg><s-lg><s-l>उषित्वा तत्र कौन्तेयः संवत्सरपराः क्षपाः ।</s-l><s-l>पुष्करेषु ततः शिष्टं कालं वर्तितवान्प्रभुः ।</s-l><s-l>पूर्णे तु द्वादशे वर्षे खाण्डवप्रस्थमाविशत् ॥ १३ ॥</s-l></s-lg><s-lg><s-l>अभिगम्य स राजानं विनयेन समाहितः ।</s-l><s-l>अभ्यर्च्य ब्राह्मणान्पार्थो द्रौपदीमभिजग्मिवान् ॥ १४ ॥</s-l></s-lg><s-lg><s-l>तं द्रौपदी प्रत्युवाच प्रणयात्कुरुनन्दनम् ।</s-l><s-l>तत्रैव गच्छ कौन्तेय यत्र सा सात्वतात्मजा ।</s-l><s-l>सुबद्धस्यापि भारस्य पूर्वबन्धः श्लथायते ॥ १५ ॥</s-l></s-lg><s-lg><s-l>तथा बहुविधं कृष्णां विलपन्तीं धनंजयः ।</s-l><s-l>सान्त्वयामास भूयश्च क्षमयामास चासकृत् ॥ १६ ॥</s-l></s-lg><s-lg><s-l>सुभद्रां त्वरमाणश्च रक्तकौशेयवाससम् ।</s-l><s-l>पार्थः प्रस्थापयामास कृत्वा गोपालिकावपुः ॥ १७ ॥</s-l></s-lg><s-lg><s-l>साधिकं तेन रूपेण शोभमाना यशस्विनी ।</s-l><s-l>भवनं श्रेष्ठमासाद्य वीरपत्नी वराङ्गना ।</s-l><s-l>ववन्दे पृथुताम्राक्षी पृथां भद्रा यशस्विनी ॥ १८ ॥</s-l></s-lg><s-lg><s-l>ततोऽभिगम्य त्वरिता पूर्णेन्दुसदृशानना ।</s-l><s-l>ववन्दे द्रौपदीं भद्रा प्रेष्याहमिति चाब्रवीत् ॥ १९ ॥</s-l></s-lg><s-lg><s-l>प्रत्युत्थाय च तां कृष्णा स्वसारं माधवस्य ताम् ।</s-l><s-l>सस्वजे चावदत्प्रीता निःसपत्नोऽस्तु ते पतिः ।</s-l><s-l>तथैव मुदिता भद्रा तामुवाचैवमस्त्विति ॥ २० ॥</s-l></s-lg><s-lg><s-l>ततस्ते हृष्टमनसः पाण्डवेया महारथाः ।</s-l><s-l>कुन्ती च परमप्रीता बभूव जनमेजय ॥ २१ ॥</s-l></s-lg><s-lg><s-l>श्रुत्वा तु पुण्डरीकाक्षः संप्राप्तं स्वपुरोत्तमम् ।</s-l><s-l>अर्जुनं पाण्डवश्रेष्ठमिन्द्रप्रस्थगतं तदा ॥ २२ ॥</s-l></s-lg><s-lg><s-l>आजगाम विशुद्धात्मा सह रामेण केशवः ।</s-l><s-l>वृष्ण्यन्धकमहामात्रैः सह वीरैर्महारथैः ॥ २३ ॥</s-l></s-lg><s-lg><s-l>भ्रातृभिश्च कुमारैश्च योधैश्च शतशो वृतः ।</s-l><s-l>सैन्येन महता शौरिरभिगुप्तः परंतपः ॥ २४ ॥</s-l></s-lg><s-lg><s-l>तत्र दानपतिर्धीमानाजगाम महायशाः ।</s-l><s-l>अक्रूरो वृष्णिवीराणां सेनापतिररिंदमः ॥ २५ ॥</s-l></s-lg><s-lg><s-l>अनाधृष्टिर्महातेजा उद्धवश्च महायशाः ।</s-l><s-l>साक्षाद्बृहस्पतेः शिष्यो महाबुद्धिर्महायशाः ॥ २६ ॥</s-l></s-lg><s-lg><s-l>सत्यकः सात्यकिश्चैव कृतवर्मा च सात्वतः ।</s-l><s-l>प्रद्युम्नश्चैव साम्बश्च निशठः शङ्कुरेव च ॥ २७ ॥</s-l></s-lg><s-lg><s-l>चारुदेष्णश्च विक्रान्तो झिल्ली विपृथुरेव च ।</s-l><s-l>सारणश्च महाबाहुर्गदश्च विदुषां वरः ॥ २८ ॥</s-l></s-lg><s-lg><s-l>एते चान्ये च बहवो वृष्णिभोजान्धकास्तथा ।</s-l><s-l>आजग्मुः खाण्डवप्रस्थमादाय हरणं बहु ॥ २९ ॥</s-l></s-lg><s-lg><s-l>ततो युधिष्ठिरो राजा श्रुत्वा माधवमागतम् ।</s-l><s-l>प्रतिग्रहार्थं कृष्णस्य यमौ प्रास्थापयत्तदा ॥ ३० ॥</s-l></s-lg><s-lg><s-l>ताभ्यां प्रतिगृहीतं तद्वृष्णिचक्रं समृद्धिमत् ।</s-l><s-l>विवेश खाण्डवप्रस्थं पताकाध्वजशोभितम् ॥ ३१ ॥</s-l></s-lg><s-lg><s-l>सिक्तसंमृष्टपन्थानं पुष्पप्रकरशोभितम् ।</s-l><s-l>चन्दनस्य रसैः शीतैः पुण्यगन्धैर्निषेवितम् ॥ ३२ ॥</s-l></s-lg><s-lg><s-l>दह्यतागुरुणा चैव देशे देशे सुगन्धिना ।</s-l><s-l>सुसंमृष्टजनाकीर्णं वणिग्भिरुपशोभितम् ॥ ३३ ॥</s-l></s-lg><s-lg><s-l>प्रतिपेदे महाबाहुः सह रामेण केशवः ।</s-l><s-l>वृष्ण्यन्धकमहाभोजैः संवृतः पुरुषोत्तमः ॥ ३४ ॥</s-l></s-lg><s-lg><s-l>संपूज्यमानः पौरैश्च ब्राह्मणैश्च सहस्रशः ।</s-l><s-l>विवेश भवनं राज्ञः पुरंदरगृहोपमम् ॥ ३५ ॥</s-l></s-lg><s-lg><s-l>युधिष्ठिरस्तु रामेण समागच्छद्यथाविधि ।</s-l><s-l>मूर्ध्नि केशवमाघ्राय पर्यष्वजत बाहुना ॥ ३६ ॥</s-l></s-lg><s-lg><s-l>तं प्रीयमाणं कृष्णस्तु विनयेनाभ्यपूजयत् ।</s-l><s-l>भीमं च पुरुषव्याघ्रं विधिवत्प्रत्यपूजयत् ॥ ३७ ॥</s-l></s-lg><s-lg><s-l>तांश्च वृष्ण्यन्धकश्रेष्ठान्धर्मराजो युधिष्ठिरः ।</s-l><s-l>प्रतिजग्राह सत्कारैर्यथाविधि यथोपगम् ॥ ३८ ॥</s-l></s-lg><s-lg><s-l>गुरुवत्पूजयामास कांश्चित्कांश्चिद्वयस्यवत् ।</s-l><s-l>कांश्चिदभ्यवदत्प्रेम्णा कैश्चिदप्यभिवादितः ॥ ३९ ॥</s-l></s-lg><s-lg><s-l>ततो ददौ वासुदेवो जन्यार्थे धनमुत्तमम् ।</s-l><s-l>हरणं वै सुभद्राया ज्ञातिदेयं महायशाः ॥ ४० ॥</s-l></s-lg><s-lg><s-l>रथानां काञ्चनाङ्गानां किङ्किणीजालमालिनाम् ।</s-l><s-l>चतुर्युजामुपेतानां सूतैः कुशलसंमतैः ।</s-l><s-l>सहस्रं प्रददौ कृष्णो गवामयुतमेव च ॥ ४१ ॥</s-l></s-lg><s-lg><s-l>श्रीमान्माथुरदेश्यानां दोग्ध्रीणां पुण्यवर्चसाम् ।</s-l><s-l>वडवानां च शुभ्राणां चन्द्रांशुसमवर्चसाम् ।</s-l><s-l>ददौ जनार्दनः प्रीत्या सहस्रं हेमभूषणम् ॥ ४२ ॥</s-l></s-lg><s-lg><s-l>तथैवाश्वतरीणां च दान्तानां वातरंहसाम् ।</s-l><s-l>शतान्यञ्जनकेशीनां श्वेतानां पञ्च पञ्च च ॥ ४३ ॥</s-l></s-lg><s-lg><s-l>स्नापनोत्सादने चैव सुयुक्तं वयसान्वितम् ।</s-l><s-l>स्त्रीणां सहस्रं गौरीणां सुवेषाणां सुवर्चसाम् ॥ ४४ ॥</s-l></s-lg><s-lg><s-l>सुवर्णशतकण्ठीनामरोगाणां सुवाससाम् ।</s-l><s-l>परिचर्यासु दक्षाणां प्रददौ पुष्करेक्षणः ॥ ४५ ॥</s-l></s-lg><s-lg><s-l>कृताकृतस्य मुख्यस्य कनकस्याग्निवर्चसः ।</s-l><s-l>मनुष्यभारान्दाशार्हो ददौ दश जनार्दनः ॥ ४६ ॥</s-l></s-lg><s-lg><s-l>गजानां तु प्रभिन्नानां त्रिधा प्रस्रवतां मदम् ।</s-l><s-l>गिरिकूटनिकाशानां समरेष्वनिवर्तिनाम् ॥ ४७ ॥</s-l></s-lg><s-lg><s-l>कॢप्तानां पटुघण्टानां वराणां हेममालिनाम् ।</s-l><s-l>हस्त्यारोहैरुपेतानां सहस्रं साहसप्रियः ॥ ४८ ॥</s-l></s-lg><s-lg><s-l>रामः पादग्राहणिकं ददौ पार्थाय लाङ्गली ।</s-l><s-l>प्रीयमाणो हलधरः संबन्धप्रीतिमावहन् ॥ ४९ ॥</s-l></s-lg><s-lg><s-l>स महाधनरत्नौघो वस्त्रकम्बलफेनवान् ।</s-l><s-l>महागजमहाग्राहः पताकाशैवलाकुलः ॥ ५० ॥</s-l></s-lg><s-lg><s-l>पाण्डुसागरमाविद्धः प्रविवेश महानदः ।</s-l><s-l>पूर्णमापूरयंस्तेषां द्विषच्छोकावहोऽभवत् ॥ ५१ ॥</s-l></s-lg><s-lg><s-l>प्रतिजग्राह तत्सर्वं धर्मराजो युधिष्ठिरः ।</s-l><s-l>पूजयामास तांश्चैव वृष्ण्यन्धकमहारथान् ॥ ५२ ॥</s-l></s-lg><s-lg><s-l>ते समेता महात्मानः कुरुवृष्ण्यन्धकोत्तमाः ।</s-l><s-l>विजह्रुरमरावासे नराः सुकृतिनो यथा ॥ ५३ ॥</s-l></s-lg><s-lg><s-l>तत्र तत्र महापानैरुत्कृष्टतलनादितैः ।</s-l><s-l>यथायोगं यथाप्रीति विजह्रुः कुरुवृष्णयः ॥ ५४ ॥</s-l></s-lg><s-lg><s-l>एवमुत्तमवीर्यास्ते विहृत्य दिवसान्बहून् ।</s-l><s-l>पूजिताः कुरुभिर्जग्मुः पुनर्द्वारवतीं पुरीम् ॥ ५५ ॥</s-l></s-lg><s-lg><s-l>रामं पुरस्कृत्य ययुर्वृष्ण्यन्धकमहारथाः ।</s-l><s-l>रत्नान्यादाय शुभ्राणि दत्तानि कुरुसत्तमैः ॥ ५६ ॥</s-l></s-lg><s-lg><s-l>वासुदेवस्तु पार्थेन तत्रैव सह भारत ।</s-l><s-l>उवास नगरे रम्ये शक्रप्रस्थे महामनाः ।</s-l><s-l>व्यचरद्यमुनाकूले पार्थेन सह भारत ॥ ५७ ॥</s-l></s-lg><s-lg><s-l>ततः सुभद्रा सौभद्रं केशवस्य प्रिया स्वसा ।</s-l><s-l>जयन्तमिव पौलोमी द्युतिमन्तमजीजनत् ॥ ५८ ॥</s-l></s-lg><s-lg><s-l>दीर्घबाहुं महासत्त्वमृषभाक्षमरिंदमम् ।</s-l><s-l>सुभद्रा सुषुवे वीरमभिमन्युं नरर्षभम् ॥ ५९ ॥</s-l></s-lg><s-lg><s-l>अभीश्च मन्युमांश्चैव ततस्तमरिमर्दनम् ।</s-l><s-l>अभिमन्युमिति प्राहुरार्जुनिं पुरुषर्षभम् ॥ ६० ॥</s-l></s-lg><s-lg><s-l>स सात्वत्यामतिरथः संबभूव धनंजयात् ।</s-l><s-l>मखे निर्मथ्यमानाद्वा शमीगर्भाद्धुताशनः ॥ ६१ ॥</s-l></s-lg><s-lg><s-l>यस्मिञ्जाते महाबाहुः कुन्तीपुत्रो युधिष्ठिरः ।</s-l><s-l>अयुतं गा द्विजातिभ्यः प्रादान्निष्कांश्च तावतः ॥ ६२ ॥</s-l></s-lg><s-lg><s-l>दयितो वासुदेवस्य बाल्यात्प्रभृति चाभवत् ।</s-l><s-l>पितॄणां चैव सर्वेषां प्रजानामिव चन्द्रमाः ॥ ६३ ॥</s-l></s-lg><s-lg><s-l>जन्मप्रभृति कृष्णश्च चक्रे तस्य क्रियाः शुभाः ।</s-l><s-l>स चापि ववृधे बालः शुक्लपक्षे यथा शशी ॥ ६४ ॥</s-l></s-lg><s-lg><s-l>चतुष्पादं दशविधं धनुर्वेदमरिंदमः ।</s-l><s-l>अर्जुनाद्वेद वेदज्ञात्सकलं दिव्यमानुषम् ॥ ६५ ॥</s-l></s-lg><s-lg><s-l>विज्ञानेष्वपि चास्त्राणां सौष्ठवे च महाबलः ।</s-l><s-l>क्रियास्वपि च सर्वासु विशेषानभ्यशिक्षयत् ॥ ६६ ॥</s-l></s-lg><s-lg><s-l>आगमे च प्रयोगे च चक्रे तुल्यमिवात्मनः ।</s-l><s-l>तुतोष पुत्रं सौभद्रं प्रेक्षमाणो धनंजयः ॥ ६७ ॥</s-l></s-lg><s-lg><s-l>सर्वसंहननोपेतं सर्वलक्षणलक्षितम् ।</s-l><s-l>दुर्धर्षमृषभस्कन्धं व्यात्ताननमिवोरगम् ॥ ६८ ॥</s-l></s-lg><s-lg><s-l>सिंहदर्पं महेष्वासं मत्तमातङ्गविक्रमम् ।</s-l><s-l>मेघदुन्दुभिनिर्घोषं पूर्णचन्द्रनिभाननम् ॥ ६९ ॥</s-l></s-lg><s-lg><s-l>कृष्णस्य सदृशं शौर्ये वीर्ये रूपे तथाकृतौ ।</s-l><s-l>ददर्श पुत्रं बीभत्सुर्मघवानिव तं यथा ॥ ७० ॥</s-l></s-lg><s-lg><s-l>पाञ्चाल्यपि च पञ्चभ्यः पतिभ्यः शुभलक्षणा ।</s-l><s-l>लेभे पञ्च सुतान्वीराञ्शुभान्पञ्चाचलानिव ॥ ७१ ॥</s-l></s-lg><s-lg><s-l>युधिष्ठिरात्प्रतिविन्ध्यं सुतसोमं वृकोदरात् ।</s-l><s-l>अर्जुनाच्छ्रुतकर्माणं शतानीकं च नाकुलिम् ॥ ७२ ॥</s-l></s-lg><s-lg><s-l>सहदेवाच्छ्रुतसेनमेतान्पञ्च महारथान् ।</s-l><s-l>पाञ्चाली सुषुवे वीरानादित्यानदितिर्यथा ॥ ७३ ॥</s-l></s-lg><s-lg><s-l>शास्त्रतः प्रतिविन्ध्यं तमूचुर्विप्रा युधिष्ठिरम् ।</s-l><s-l>परप्रहरणज्ञाने प्रतिविन्ध्यो भवत्वयम् ॥ ७४ ॥</s-l></s-lg><s-lg><s-l>सुते सोमसहस्रे तु सोमार्कसमतेजसम् ।</s-l><s-l>सुतसोमं महेष्वासं सुषुवे भीमसेनतः ॥ ७५ ॥</s-l></s-lg><s-lg><s-l>श्रुतं कर्म महत्कृत्वा निवृत्तेन किरीटिना ।</s-l><s-l>जातः पुत्रस्तवेत्येवं श्रुतकर्मा ततोऽभवत् ॥ ७६ ॥</s-l></s-lg><s-lg><s-l>शतानीकस्य राजर्षेः कौरव्यः कुरुनन्दनः ।</s-l><s-l>चक्रे पुत्रं सनामानं नकुलः कीर्तिवर्धनम् ॥ ७७ ॥</s-l></s-lg><s-lg><s-l>ततस्त्वजीजनत्कृष्णा नक्षत्रे वह्निदैवते ।</s-l><s-l>सहदेवात्सुतं तस्माच्छ्रुतसेनेति तं विदुः ॥ ७८ ॥</s-l></s-lg><s-lg><s-l>एकवर्षान्तरास्त्वेव द्रौपदेया यशस्विनः ।</s-l><s-l>अन्वजायन्त राजेन्द्र परस्परहिते रताः ॥ ७९ ॥</s-l></s-lg><s-lg><s-l>जातकर्माण्यानुपूर्व्याच्चूडोपनयनानि च ।</s-l><s-l>चकार विधिवद्धौम्यस्तेषां भरतसत्तम ॥ ८० ॥</s-l></s-lg><s-lg><s-l>कृत्वा च वेदाध्ययनं ततः सुचरितव्रताः ।</s-l><s-l>जगृहुः सर्वमिष्वस्त्रमर्जुनाद्दिव्यमानुषम् ॥ ८१ ॥</s-l></s-lg><s-lg><s-l>देवगर्भोपमैः पुत्रैर्व्यूढोरस्कैर्महाबलैः ।</s-l><s-l>अन्विता राजशार्दूल पाण्डवा मुदमाप्नुवन् ॥ ८२ ॥</s-l></s-lg>