<s-lg><s-l> वैशंपायन उवाच ।</s-l><s-l>अथ दीर्घस्य कालस्य देवयानी नृपोत्तम ।</s-l><s-l>वनं तदेव निर्याता क्रीडार्थं वरवर्णिनी ॥ १ ॥</s-l></s-lg><s-lg><s-l>तेन दासीसहस्रेण सार्धं शर्मिष्ठया तदा ।</s-l><s-l>तमेव देशं संप्राप्ता यथाकामं चचार सा ।</s-l><s-l>ताभिः सखीभिः सहिता सर्वाभिर्मुदिता भृशम् ॥ २ ॥</s-l></s-lg><s-lg><s-l>क्रीडन्त्योऽभिरताः सर्वाः पिबन्त्यो मधुमाधवीम् ।</s-l><s-l>खादन्त्यो विविधान्भक्ष्यान्विदशन्त्यः फलानि च ॥ ३ ॥</s-l></s-lg><s-lg><s-l>पुनश्च नाहुषो राजा मृगलिप्सुर्यदृच्छया ।</s-l><s-l>तमेव देशं संप्राप्तो जलार्थी श्रमकर्शितः ॥ ४ ॥</s-l></s-lg><s-lg><s-l>ददृशे देवयानीं च शर्मिष्ठां ताश्च योषितः ।</s-l><s-l>पिबन्तीर्ललमानाश्च दिव्याभरणभूषिताः ॥ ५ ॥</s-l></s-lg><s-lg><s-l>उपविष्टां च ददृशे देवयानीं शुचिस्मिताम् ।</s-l><s-l>रूपेणाप्रतिमां तासां स्त्रीणां मध्ये वराङ्गनाम् ।</s-l><s-l>शर्मिष्ठया सेव्यमानां पादसंवाहनादिभिः ॥ ६ ॥</s-l></s-lg><s-lg><s-l> ययातिरुवाच ।</s-l><s-l>द्वाभ्यां कन्यासहस्राभ्यां द्वे कन्ये परिवारिते ।</s-l><s-l>गोत्रे च नामनी चैव द्वयोः पृच्छामि वामहम् ॥ ७ ॥</s-l></s-lg><s-lg><s-l> देवयान्युवाच ।</s-l><s-l>आख्यास्याम्यहमादत्स्व वचनं मे नराधिप ।</s-l><s-l>शुक्रो नामासुरगुरुः सुतां जानीहि तस्य माम् ॥ ८ ॥</s-l></s-lg><s-lg><s-l>इयं च मे सखी दासी यत्राहं तत्र गामिनी ।</s-l><s-l>दुहिता दानवेन्द्रस्य शर्मिष्ठा वृषपर्वणः ॥ ९ ॥</s-l></s-lg><s-lg><s-l> ययातिरुवाच ।</s-l><s-l>कथं नु ते सखी दासी कन्येयं वरवर्णिनी ।</s-l><s-l>असुरेन्द्रसुता सुभ्रु परं कौतूहलं हि मे ॥ १० ॥</s-l></s-lg><s-lg><s-l> देवयान्युवाच ।</s-l><s-l>सर्व एव नरव्याघ्र विधानमनुवर्तते ।</s-l><s-l>विधानविहितं मत्वा मा विचित्राः कथाः कृथाः ॥ ११ ॥</s-l></s-lg><s-lg><s-l>राजवद्रूपवेषौ ते ब्राह्मीं वाचं बिभर्षि च ।</s-l><s-l>किंनामा त्वं कुतश्चासि कस्य पुत्रश्च शंस मे ॥ १२ ॥</s-l></s-lg><s-lg><s-l> ययातिरुवाच ।</s-l><s-l>ब्रह्मचर्येण कृत्स्नो मे वेदः श्रुतिपथं गतः ।</s-l><s-l>राजाहं राजपुत्रश्च ययातिरिति विश्रुतः ॥ १३ ॥</s-l></s-lg><s-lg><s-l> देवयान्युवाच ।</s-l><s-l>केनास्यर्थेन नृपते इमं देशमुपागतः ।</s-l><s-l>जिघृक्षुर्वारिजं किंचिदथ वा मृगलिप्सया ॥ १४ ॥</s-l></s-lg><s-lg><s-l> ययातिरुवाच ।</s-l><s-l>मृगलिप्सुरहं भद्रे पानीयार्थमुपागतः ।</s-l><s-l>बहु चाप्यनुयुक्तोऽस्मि तन्मानुज्ञातुमर्हसि ॥ १५ ॥</s-l></s-lg><s-lg><s-l> देवयान्युवाच ।</s-l><s-l>द्वाभ्यां कन्यासहस्राभ्यां दास्या शर्मिष्ठया सह ।</s-l><s-l>त्वदधीनास्मि भद्रं ते सखा भर्ता च मे भव ॥ १६ ॥</s-l></s-lg><s-lg><s-l> ययातिरुवाच ।</s-l><s-l>विद्ध्यौशनसि भद्रं ते न त्वामर्होऽस्मि भामिनि ।</s-l><s-l>अविवाह्या हि राजानो देवयानि पितुस्तव ॥ १७ ॥</s-l></s-lg><s-lg><s-l> देवयान्युवाच ।</s-l><s-l>संसृष्टं ब्रह्मणा क्षत्रं क्षत्रं च ब्रह्मसंहितम् ।</s-l><s-l>ऋषिश्च ऋषिपुत्रश्च नाहुषाङ्ग वहस्व माम् ॥ १८ ॥</s-l></s-lg><s-lg><s-l> ययातिरुवाच ।</s-l><s-l>एकदेहोद्भवा वर्णाश्चत्वारोऽपि वराङ्गने ।</s-l><s-l>पृथग्धर्माः पृथक्शौचास्तेषां तु ब्राह्मणो वरः ॥ १९ ॥</s-l></s-lg><s-lg><s-l> देवयान्युवाच ।</s-l><s-l>पाणिधर्मो नाहुषायं न पुम्भिः सेवितः पुरा ।</s-l><s-l>तं मे त्वमग्रहीरग्रे वृणोमि त्वामहं ततः ॥ २० ॥</s-l></s-lg><s-lg><s-l>कथं नु मे मनस्विन्याः पाणिमन्यः पुमान्स्पृशेत् ।</s-l><s-l>गृहीतमृषिपुत्रेण स्वयं वाप्यृषिणा त्वया ॥ २१ ॥</s-l></s-lg><s-lg><s-l> ययातिरुवाच ।</s-l><s-l>क्रुद्धादाशीविषात्सर्पाज्ज्वलनात्सर्वतोमुखात् ।</s-l><s-l>दुराधर्षतरो विप्रः पुरुषेण विजानता ॥ २२ ॥</s-l></s-lg><s-lg><s-l> देवयान्युवाच ।</s-l><s-l>कथमाशीविषात्सर्पाज्ज्वलनात्सर्वतोमुखात् ।</s-l><s-l>दुराधर्षतरो विप्र इत्यात्थ पुरुषर्षभ ॥ २३ ॥</s-l></s-lg><s-lg><s-l> ययातिरुवाच ।</s-l><s-l>एकमाशीविषो हन्ति शस्त्रेणैकश्च वध्यते ।</s-l><s-l>हन्ति विप्रः सराष्ट्राणि पुराण्यपि हि कोपितः ॥ २४ ॥</s-l></s-lg><s-lg><s-l>दुराधर्षतरो विप्रस्तस्माद्भीरु मतो मम ।</s-l><s-l>अतोऽदत्तां च पित्रा त्वां भद्रे न विवहाम्यहम् ॥ २५ ॥</s-l></s-lg><s-lg><s-l> देवयान्युवाच ।</s-l><s-l>दत्तां वहस्व पित्रा मां त्वं हि राजन्वृतो मया ।</s-l><s-l>अयाचतो भयं नास्ति दत्तां च प्रतिगृह्णतः ॥ २६ ॥</s-l></s-lg><s-lg><s-l> वैशंपायन उवाच ।</s-l><s-l>त्वरितं देवयान्याथ प्रेषितं पितुरात्मनः ।</s-l><s-l>श्रुत्वैव च स राजानं दर्शयामास भार्गवः ॥ २७ ॥</s-l></s-lg><s-lg><s-l>दृष्ट्वैव चागतं शुक्रं ययातिः पृथिवीपतिः ।</s-l><s-l>ववन्दे ब्राह्मणं काव्यं प्राञ्जलिः प्रणतः स्थितः ॥ २८ ॥</s-l></s-lg><s-lg><s-l> देवयान्युवाच ।</s-l><s-l>राजायं नाहुषस्तात दुर्गे मे पाणिमग्रहीत् ।</s-l><s-l>नमस्ते देहि मामस्मै नान्यं लोके पतिं वृणे ॥ २९ ॥</s-l></s-lg><s-lg><s-l> शुक्र उवाच ।</s-l><s-l>वृतोऽनया पतिर्वीर सुतया त्वं ममेष्टया ।</s-l><s-l>गृहाणेमां मया दत्तां महिषीं नहुषात्मज ॥ ३० ॥</s-l></s-lg><s-lg><s-l> ययातिरुवाच ।</s-l><s-l>अधर्मो न स्पृशेदेवं महान्मामिह भार्गव ।</s-l><s-l>वर्णसंकरजो ब्रह्मन्निति त्वां प्रवृणोम्यहम् ॥ ३१ ॥</s-l></s-lg><s-lg><s-l> शुक्र उवाच ।</s-l><s-l>अधर्मात्त्वां विमुञ्चामि वरयस्व यथेप्षितम् ।</s-l><s-l>अस्मिन्विवाहे मा ग्लासीरहं पापं नुदामि ते ॥ ३२ ॥</s-l></s-lg><s-lg><s-l>वहस्व भार्यां धर्मेण देवयानीं सुमध्यमाम् ।</s-l><s-l>अनया सह संप्रीतिमतुलां समवाप्स्यसि ॥ ३३ ॥</s-l></s-lg><s-lg><s-l>इयं चापि कुमारी ते शर्मिष्ठा वार्षपर्वणी ।</s-l><s-l>संपूज्या सततं राजन्मा चैनां शयने ह्वयेः ॥ ३४ ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तो ययातिस्तु शुक्रं कृत्वा प्रदक्षिणम् ।</s-l><s-l>जगाम स्वपुरं हृष्टो अनुज्ञातो महात्मना ॥ ३५ ॥</s-l></s-lg>