<s-lg><s-l> गन्धर्व उवाच ।</s-l><s-l>ततो दृष्ट्वाश्रमपदं रहितं तैः सुतैर्मुनिः ।</s-l><s-l>निर्जगाम सुदुःखार्तः पुनरेवाश्रमात्ततः ॥ १ ॥</s-l></s-lg><s-lg><s-l>सोऽपश्यत्सरितं पूर्णां प्रावृट्काले नवाम्भसा ।</s-l><s-l>वृक्षान्बहुविधान्पार्थ वहन्तीं तीरजान्बहून् ॥ २ ॥</s-l></s-lg><s-lg><s-l>अथ चिन्तां समापेदे पुनः पौरवनन्दन ।</s-l><s-l>अम्भस्यस्या निमज्जेयमिति दुःखसमन्वितः ॥ ३ ॥</s-l></s-lg><s-lg><s-l>ततः पाशैस्तदात्मानं गाढं बद्ध्वा महामुनिः ।</s-l><s-l>तस्या जले महानद्या निममज्ज सुदुःखितः ॥ ४ ॥</s-l></s-lg><s-lg><s-l>अथ छित्त्वा नदी पाशांस्तस्यारिबलमर्दन ।</s-l><s-l>समस्थं तमृषिं कृत्वा विपाशं समवासृजत् ॥ ५ ॥</s-l></s-lg><s-lg><s-l>उत्ततार ततः पाशैर्विमुक्तः स महानृषिः ।</s-l><s-l>विपाशेति च नामास्या नद्याश्चक्रे महानृषिः ॥ ६ ॥</s-l></s-lg><s-lg><s-l>शोके बुद्धिं ततश्चक्रे न चैकत्र व्यतिष्ठत ।</s-l><s-l>सोऽगच्छत्पर्वतांश्चैव सरितश्च सरांसि च ॥ ७ ॥</s-l></s-lg><s-lg><s-l>ततः स पुनरेवर्षिर्नदीं हैमवतीं तदा ।</s-l><s-l>चण्डग्राहवतीं दृष्ट्वा तस्याः स्रोतस्यवापतत् ॥ ८ ॥</s-l></s-lg><s-lg><s-l>सा तमग्निसमं विप्रमनुचिन्त्य सरिद्वरा ।</s-l><s-l>शतधा विद्रुता यस्माच्छतद्रुरिति विश्रुता ॥ ९ ॥</s-l></s-lg><s-lg><s-l>ततः स्थलगतं दृष्ट्वा तत्राप्यात्मानमात्मना ।</s-l><s-l>मर्तुं न शक्यमित्युक्त्वा पुनरेवाश्रमं ययौ ॥ १० ॥</s-l></s-lg><s-lg><s-l>वध्वादृश्यन्त्यानुगत आश्रमाभिमुखो व्रजन् ।</s-l><s-l>अथ शुश्राव संगत्या वेदाध्ययननिःस्वनम् ।</s-l><s-l>पृष्ठतः परिपूर्णार्थैः षड्भिरङ्गैरलंकृतम् ॥ ११ ॥</s-l></s-lg><s-lg><s-l>अनुव्रजति को न्वेष मामित्येव च सोऽब्रवीत् ।</s-l><s-l>अहं त्वदृश्यती नाम्ना तं स्नुषा प्रत्यभाषत ।</s-l><s-l>शक्तेर्भार्या महाभाग तपोयुक्ता तपस्विनी ॥ १२ ॥</s-l></s-lg><s-lg><s-l> वसिष्ठ उवाच ।</s-l><s-l>पुत्रि कस्यैष साङ्गस्य वेदस्याध्ययनस्वनः ।</s-l><s-l>पुरा साङ्गस्य वेदस्य शक्तेरिव मया श्रुतः ॥ १३ ॥</s-l></s-lg><s-lg><s-l> अदृश्यन्त्युवाच ।</s-l><s-l>अयं कुक्षौ समुत्पन्नः शक्तेर्गर्भः सुतस्य ते ।</s-l><s-l>समा द्वादश तस्येह वेदानभ्यसतो मुने ॥ १४ ॥</s-l></s-lg><s-lg><s-l> गन्धर्व उवाच ।</s-l><s-l>एवमुक्तस्ततो हृष्टो वसिष्ठः श्रेष्ठभागृषिः ।</s-l><s-l>अस्ति संतानमित्युक्त्वा मृत्योः पार्थ न्यवर्तत ॥ १५ ॥</s-l></s-lg><s-lg><s-l>ततः प्रतिनिवृत्तः स तया वध्वा सहानघ ।</s-l><s-l>कल्माषपादमासीनं ददर्श विजने वने ॥ १६ ॥</s-l></s-lg><s-lg><s-l>स तु दृष्ट्वैव तं राजा क्रुद्ध उत्थाय भारत ।</s-l><s-l>आविष्टो रक्षसोग्रेण इयेषात्तुं ततः स्म तम् ॥ १७ ॥</s-l></s-lg><s-lg><s-l>अदृश्यन्ती तु तं दृष्ट्वा क्रूरकर्माणमग्रतः ।</s-l><s-l>भयसंविग्नया वाचा वसिष्ठमिदमब्रवीत् ॥ १८ ॥</s-l></s-lg><s-lg><s-l>असौ मृत्युरिवोग्रेण दण्डेन भगवन्नितः ।</s-l><s-l>प्रगृहीतेन काष्ठेन राक्षसोऽभ्येति भीषणः ॥ १९ ॥</s-l></s-lg><s-lg><s-l>तं निवारयितुं शक्तो नान्योऽस्ति भुवि कश्चन ।</s-l><s-l>त्वदृतेऽद्य महाभाग सर्ववेदविदां वर ॥ २० ॥</s-l></s-lg><s-lg><s-l>त्राहि मां भगवन्पापादस्माद्दारुणदर्शनात् ।</s-l><s-l>रक्षो अत्तुमिह ह्यावां नूनमेतच्चिकीर्षति ॥ २१ ॥</s-l></s-lg>