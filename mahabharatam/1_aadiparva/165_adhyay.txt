<s-lg><s-l> अर्जुन उवाच ।</s-l><s-l>किंनिमित्तमभूद्वैरं विश्वामित्रवसिष्ठयोः ।</s-l><s-l>वसतोराश्रमे पुण्ये शंस नः सर्वमेव तत् ॥ १ ॥</s-l></s-lg><s-lg><s-l> गन्धर्व उवाच ।</s-l><s-l>इदं वासिष्ठमाख्यानं पुराणं परिचक्षते ।</s-l><s-l>पार्थ सर्वेषु लोकेषु यथावत्तन्निबोध मे ॥ २ ॥</s-l></s-lg><s-lg><s-l>कन्यकुब्जे महानासीत्पार्थिवो भरतर्षभ ।</s-l><s-l>गाधीति विश्रुतो लोके सत्यधर्मपरायणः ॥ ३ ॥</s-l></s-lg><s-lg><s-l>तस्य धर्मात्मनः पुत्रः समृद्धबलवाहनः ।</s-l><s-l>विश्वामित्र इति ख्यातो बभूव रिपुमर्दनः ॥ ४ ॥</s-l></s-lg><s-lg><s-l>स चचार सहामात्यो मृगयां गहने वने ।</s-l><s-l>मृगान्विध्यन्वराहांश्च रम्येषु मरुधन्वसु ॥ ५ ॥</s-l></s-lg><s-lg><s-l>व्यायामकर्शितः सोऽथ मृगलिप्सुः पिपासितः ।</s-l><s-l>आजगाम नरश्रेष्ठ वसिष्ठस्याश्रमं प्रति ॥ ६ ॥</s-l></s-lg><s-lg><s-l>तमागतमभिप्रेक्ष्य वसिष्ठः श्रेष्ठभागृषिः ।</s-l><s-l>विश्वामित्रं नरश्रेष्ठं प्रतिजग्राह पूजया ॥ ७ ॥</s-l></s-lg><s-lg><s-l>पाद्यार्घ्याचमनीयेन स्वागतेन च भारत ।</s-l><s-l>तथैव प्रतिजग्राह वन्येन हविषा तथा ॥ ८ ॥</s-l></s-lg><s-lg><s-l>तस्याथ कामधुग्धेनुर्वसिष्ठस्य महात्मनः ।</s-l><s-l>उक्ता कामान्प्रयच्छेति सा कामान्दुदुहे ततः ॥ ९ ॥</s-l></s-lg><s-lg><s-l>ग्राम्यारण्या ओषधीश्च दुदुहे पय एव च ।</s-l><s-l>षड्रसं चामृतरसं रसायनमनुत्तमम् ॥ १० ॥</s-l></s-lg><s-lg><s-l>भोजनीयानि पेयानि भक्ष्याणि विविधानि च ।</s-l><s-l>लेह्यान्यमृतकल्पानि चोष्याणि च तथार्जुन ॥ ११ ॥</s-l></s-lg><s-lg><s-l>तैः कामैः सर्वसंपूर्णैः पूजितः स महीपतिः ।</s-l><s-l>सामात्यः सबलश्चैव तुतोष स भृशं नृपः ॥ १२ ॥</s-l></s-lg><s-lg><s-l>षडायतां सुपार्श्वोरुं त्रिपृथुं पञ्च संवृताम् ।</s-l><s-l>मण्डूकनेत्रां स्वाकारां पीनोधसमनिन्दिताम् ॥ १३ ॥</s-l></s-lg><s-lg><s-l>सुवालधिं शङ्कुकर्णां चारुशृङ्गां मनोरमाम् ।</s-l><s-l>पुष्टायतशिरोग्रीवां विस्मितः सोऽभिवीक्ष्य ताम् ॥ १४ ॥</s-l></s-lg><s-lg><s-l>अभिनन्दति तां नन्दीं वसिष्ठस्य पयस्विनीम् ।</s-l><s-l>अब्रवीच्च भृशं तुष्टो विश्वामित्रो मुनिं तदा ॥ १५ ॥</s-l></s-lg><s-lg><s-l>अर्बुदेन गवां ब्रह्मन्मम राज्येन वा पुनः ।</s-l><s-l>नन्दिनीं संप्रयच्छस्व भुङ्क्ष्व राज्यं महामुने ॥ १६ ॥</s-l></s-lg><s-lg><s-l> वसिष्ठ उवाच ।</s-l><s-l>देवतातिथिपित्रर्थमाज्यार्थं च पयस्विनी ।</s-l><s-l>अदेया नन्दिनीयं मे राज्येनापि तवानघ ॥ १७ ॥</s-l></s-lg><s-lg><s-l> विश्वामित्र उवाच ।</s-l><s-l>क्षत्रियोऽहं भवान्विप्रस्तपःस्वाध्यायसाधनः ।</s-l><s-l>ब्राह्मणेषु कुतो वीर्यं प्रशान्तेषु धृतात्मसु ॥ १८ ॥</s-l></s-lg><s-lg><s-l>अर्बुदेन गवां यस्त्वं न ददासि ममेप्सिताम् ।</s-l><s-l>स्वधर्मं न प्रहास्यामि नयिष्ये ते बलेन गाम् ॥ १९ ॥</s-l></s-lg><s-lg><s-l> वसिष्ठ उवाच ।</s-l><s-l>बलस्थश्चासि राजा च बाहुवीर्यश्च क्षत्रियः ।</s-l><s-l>यथेच्छसि तथा क्षिप्रं कुरु त्वं मा विचारय ॥ २० ॥</s-l></s-lg><s-lg><s-l> गन्धर्व उवाच ।</s-l><s-l>एवमुक्तस्तदा पार्थ विश्वामित्रो बलादिव ।</s-l><s-l>हंसचन्द्रप्रतीकाशां नन्दिनीं तां जहार गाम् ॥ २१ ॥</s-l></s-lg><s-lg><s-l>कशादण्डप्रतिहता काल्यमाना ततस्ततः ।</s-l><s-l>हम्भायमाना कल्याणी वसिष्ठस्याथ नन्दिनी ॥ २२ ॥</s-l></s-lg><s-lg><s-l>आगम्याभिमुखी पार्थ तस्थौ भगवदुन्मुखी ।</s-l><s-l>भृशं च ताड्यमानापि न जगामाश्रमात्ततः ॥ २३ ॥</s-l></s-lg><s-lg><s-l> वसिष्ठ उवाच ।</s-l><s-l>शृणोमि ते रवं भद्रे विनदन्त्याः पुनः पुनः ।</s-l><s-l>बलाद्ध्रियसि मे नन्दि क्षमावान्ब्राह्मणो ह्यहम् ॥ २४ ॥</s-l></s-lg><s-lg><s-l> गन्धर्व उवाच ।</s-l><s-l>सा तु तेषां बलान्नन्दी बलानां भरतर्षभ ।</s-l><s-l>विश्वामित्रभयोद्विग्ना वसिष्ठं समुपागमत् ॥ २५ ॥</s-l></s-lg><s-lg><s-l> गौरुवाच ।</s-l><s-l>पाषाणदण्डाभिहतां क्रन्दन्तीं मामनाथवत् ।</s-l><s-l>विश्वामित्रबलैर्घोरैर्भगवन्किमुपेक्षसे ॥ २६ ॥</s-l></s-lg><s-lg><s-l> गन्धर्व उवाच ।</s-l><s-l>एवं तस्यां तदा पर्थ धर्षितायां महामुनिः ।</s-l><s-l>न चुक्षुभे न धैर्याच्च विचचाल धृतव्रतः ॥ २७ ॥</s-l></s-lg><s-lg><s-l> वसिष्ठ उवाच ।</s-l><s-l>क्षत्रियाणां बलं तेजो ब्राह्मणानां क्षमा बलम् ।</s-l><s-l>क्षमा मां भजते तस्माद्गम्यतां यदि रोचते ॥ २८ ॥</s-l></s-lg><s-lg><s-l> गौरुवाच ।</s-l><s-l>किं नु त्यक्तास्मि भगवन्यदेवं मां प्रभाषसे ।</s-l><s-l>अत्यक्ताहं त्वया ब्रह्मन्न शक्या नयितुं बलात् ॥ २९ ॥</s-l></s-lg><s-lg><s-l> वसिष्ठ उवाच ।</s-l><s-l>न त्वां त्यजामि कल्याणि स्थीयतां यदि शक्यते ।</s-l><s-l>दृढेन दाम्ना बद्ध्वैष वत्सस्ते ह्रियते बलात् ॥ ३० ॥</s-l></s-lg><s-lg><s-l> गन्धर्व उवाच ।</s-l><s-l>स्थीयतामिति तच्छ्रुत्वा वसिष्ठस्य पयस्विनी ।</s-l><s-l>ऊर्ध्वाञ्चितशिरोग्रीवा प्रबभौ घोरदर्शना ॥ ३१ ॥</s-l></s-lg><s-lg><s-l>क्रोधरक्तेक्षणा सा गौर्हम्भारवघनस्वना ।</s-l><s-l>विश्वामित्रस्य तत्सैन्यं व्यद्रावयत सर्वशः ॥ ३२ ॥</s-l></s-lg><s-lg><s-l>कशाग्रदण्डाभिहता काल्यमाना ततस्ततः ।</s-l><s-l>क्रोधदीप्तेक्षणा क्रोधं भूय एव समादधे ॥ ३३ ॥</s-l></s-lg><s-lg><s-l>आदित्य इव मध्याह्ने क्रोधदीप्तवपुर्बभौ ।</s-l><s-l>अङ्गारवर्षं मुञ्चन्ती मुहुर्वालधितो महत् ॥ ३४ ॥</s-l></s-lg><s-lg><s-l>असृजत्पह्लवान्पुच्छाच्छकृतः शबराञ्शकान् ।</s-l><s-l>मूत्रतश्चासृजच्चापि यवनान्क्रोधमूर्च्छिता ॥ ३५ ॥</s-l></s-lg><s-lg><s-l>पुण्ड्रान्किरातान्द्रमिडान्सिंहलान्बर्बरांस्तथा ।</s-l><s-l>तथैव दरदान्म्लेच्छान्फेनतः सा ससर्ज ह ॥ ३६ ॥</s-l></s-lg><s-lg><s-l>तैर्विसृष्टैर्महत्सैन्यं नानाम्लेच्छगणैस्तदा ।</s-l><s-l>नानावरणसंछन्नैर्नानायुधधरैस्तथा ।</s-l><s-l>अवाकीर्यत संरब्धैर्विश्वामित्रस्य पश्यतः ॥ ३७ ॥</s-l></s-lg><s-lg><s-l>एकैकश्च तदा योधः पञ्चभिः सप्तभिर्वृतः ।</s-l><s-l>अस्त्रवर्षेण महता काल्यमानं बलं ततः ।</s-l><s-l>प्रभग्नं सर्वतस्त्रस्तं विश्वामित्रस्य पश्यतः ॥ ३८ ॥</s-l></s-lg><s-lg><s-l>न च प्राणैर्वियुज्यन्त केचित्ते सैनिकास्तदा ।</s-l><s-l>विश्वामित्रस्य संक्रुद्धैर्वासिष्ठैर्भरतर्षभ ॥ ३९ ॥</s-l></s-lg><s-lg><s-l>विश्वामित्रस्य सैन्यं तु काल्यमानं त्रियोजनम् ।</s-l><s-l>क्रोशमानं भयोद्विग्नं त्रातारं नाध्यगच्छत ॥ ४० ॥</s-l></s-lg><s-lg><s-l>दृष्ट्वा तन्महदाश्चर्यं ब्रह्मतेजोभवं तदा ।</s-l><s-l>विश्वामित्रः क्षत्रभावान्निर्विण्णो वाक्यमब्रवीत् ॥ ४१ ॥</s-l></s-lg><s-lg><s-l>धिग्बलं क्षत्रियबलं ब्रह्मतेजोबलं बलम् ।</s-l><s-l>बलाबलं विनिश्चित्य तप एव परं बलम् ॥ ४२ ॥</s-l></s-lg><s-lg><s-l>स राज्यं स्फीतमुत्सृज्य तां च दीप्तां नृपश्रियम् ।</s-l><s-l>भोगांश्च पृष्ठतः कृत्वा तपस्येव मनो दधे ॥ ४३ ॥</s-l></s-lg><s-lg><s-l>स गत्वा तपसा सिद्धिं लोकान्विष्टभ्य तेजसा ।</s-l><s-l>तताप सर्वान्दीप्तौजा ब्राह्मणत्वमवाप च ।</s-l><s-l>अपिबच्च सुतं सोममिन्द्रेण सह कौशिकः ॥ ४४ ॥</s-l></s-lg>