<s-lg><s-l> गन्धर्व उवाच ।</s-l><s-l>अथ तस्यामदृश्यायां नृपतिः काममोहितः ।</s-l><s-l>पातनः शत्रुसंघानां पपात धरणीतले ॥ १ ॥</s-l></s-lg><s-lg><s-l>तस्मिन्निपतिते भूमावथ सा चारुहासिनी ।</s-l><s-l>पुनः पीनायतश्रोणी दर्शयामास तं नृपम् ॥ २ ॥</s-l></s-lg><s-lg><s-l>अथाबभाषे कल्याणी वाचा मधुरया नृपम् ।</s-l><s-l>तं कुरूणां कुलकरं कामाभिहतचेतसम् ॥ ३ ॥</s-l></s-lg><s-lg><s-l>उत्तिष्ठोत्तिष्ठ भद्रं ते न त्वमर्हस्यरिंदम ।</s-l><s-l>मोहं नृपतिशार्दूल गन्तुमाविष्कृतः क्षितौ ॥ ४ ॥</s-l></s-lg><s-lg><s-l>एवमुक्तोऽथ नृपतिर्वाचा मधुरया तदा ।</s-l><s-l>ददर्श विपुलश्रोणीं तामेवाभिमुखे स्थिताम् ॥ ५ ॥</s-l></s-lg><s-lg><s-l>अथ तामसितापाङ्गीमाबभाषे नराधिपः ।</s-l><s-l>मन्मथाग्निपरीतात्मा संदिग्धाक्षरया गिरा ॥ ६ ॥</s-l></s-lg><s-lg><s-l>साधु मामसितापाङ्गे कामार्तं मत्तकाशिनि ।</s-l><s-l>भजस्व भजमानं मां प्राणा हि प्रजहन्ति माम् ॥ ७ ॥</s-l></s-lg><s-lg><s-l>त्वदर्थं हि विशालाक्षि मामयं निशितैः शरैः ।</s-l><s-l>कामः कमलगर्भाभे प्रतिविध्यन्न शाम्यति ॥ ८ ॥</s-l></s-lg><s-lg><s-l>ग्रस्तमेवमनाक्रन्दे भद्रे काममहाहिना ।</s-l><s-l>सा त्वं पीनायतश्रोणि पर्याप्नुहि शुभानने ॥ ९ ॥</s-l></s-lg><s-lg><s-l>त्वय्यधीना हि मे प्राणाः किंनरोद्गीतभाषिणि ।</s-l><s-l>चारुसर्वानवद्याङ्गि पद्मेन्दुसदृशानने ॥ १० ॥</s-l></s-lg><s-lg><s-l>न ह्यहं त्वदृते भीरु शक्ष्ये जीवितुमात्मना ।</s-l><s-l>तस्मात्कुरु विशालाक्षि मय्यनुक्रोशमङ्गने ॥ ११ ॥</s-l></s-lg><s-lg><s-l>भक्तं मामसितापाङ्गे न परित्यक्तुमर्हसि ।</s-l><s-l>त्वं हि मां प्रीतियोगेन त्रातुमर्हसि भामिनि ॥ १२ ॥</s-l></s-lg><s-lg><s-l>गान्धर्वेण च मां भीरु विवाहेनैहि सुन्दरि ।</s-l><s-l>विवाहानां हि रम्भोरु गान्धर्वः श्रेष्ठ उच्यते ॥ १३ ॥</s-l></s-lg><s-lg><s-l> तपत्युवाच ।</s-l><s-l>नाहमीशात्मनो राजन्कन्या पितृमती ह्यहम् ।</s-l><s-l>मयि चेदस्ति ते प्रीतिर्याचस्व पितरं मम ॥ १४ ॥</s-l></s-lg><s-lg><s-l>यथा हि ते मया प्राणाः संगृहीता नरेश्वर ।</s-l><s-l>दर्शनादेव भूयस्त्वं तथा प्राणान्ममाहरः ॥ १५ ॥</s-l></s-lg><s-lg><s-l>न चाहमीशा देहस्य तस्मान्नृपतिसत्तम ।</s-l><s-l>समीपं नोपगच्छामि न स्वतन्त्रा हि योषितः ॥ १६ ॥</s-l></s-lg><s-lg><s-l>का हि सर्वेषु लोकेषु विश्रुताभिजनं नृपम् ।</s-l><s-l>कन्या नाभिलषेन्नाथं भर्तारं भक्तवत्सलम् ॥ १७ ॥</s-l></s-lg><s-lg><s-l>तस्मादेवंगते काले याचस्व पितरं मम ।</s-l><s-l>आदित्यं प्रणिपातेन तपसा नियमेन च ॥ १८ ॥</s-l></s-lg><s-lg><s-l>स चेत्कामयते दातुं तव मामरिमर्दन ।</s-l><s-l>भविष्याम्यथ ते राजन्सततं वशवर्तिनी ॥ १९ ॥</s-l></s-lg><s-lg><s-l>अहं हि तपती नाम सावित्र्यवरजा सुता ।</s-l><s-l>अस्य लोकप्रदीपस्य सवितुः क्षत्रियर्षभ ॥ २० ॥</s-l></s-lg>