<s-lg><s-l> ब्राह्मण्युवाच ।</s-l><s-l>नाहं गृह्णामि वस्तात दृष्टीर्नास्ति रुषान्विता ।</s-l><s-l>अयं तु भार्गवो नूनमूरुजः कुपितोऽद्य वः ॥ १ ॥</s-l></s-lg><s-lg><s-l>तेन चक्षूंषि वस्तात नूनं कोपान्महात्मना ।</s-l><s-l>स्मरता निहतान्बन्धूनादत्तानि न संशयः ॥ २ ॥</s-l></s-lg><s-lg><s-l>गर्भानपि यदा यूयं भृगूणां घ्नत पुत्रकाः ।</s-l><s-l>तदायमूरुणा गर्भो मया वर्षशतं धृतः ॥ ३ ॥</s-l></s-lg><s-lg><s-l>षडङ्गश्चाखिलो वेद इमं गर्भस्थमेव हि ।</s-l><s-l>विवेश भृगुवंशस्य भूयः प्रियचिकीर्षया ॥ ४ ॥</s-l></s-lg><s-lg><s-l>सोऽयं पितृवधान्नूनं क्रोधाद्वो हन्तुमिच्छति ।</s-l><s-l>तेजसा यस्य दिव्येन चक्षूंषि मुषितानि वः ॥ ५ ॥</s-l></s-lg><s-lg><s-l>तमिमं तात याचध्वमौर्वं मम सुतोत्तमम् ।</s-l><s-l>अयं वः प्रणिपातेन तुष्टो दृष्टीर्विमोक्ष्यति ॥ ६ ॥</s-l></s-lg><s-lg><s-l> गन्धर्व उवाच ।</s-l><s-l>एवमुक्तास्ततः सर्वे राजानस्ते तमूरुजम् ।</s-l><s-l>ऊचुः प्रसीदेति तदा प्रसादं च चकार सः ॥ ७ ॥</s-l></s-lg><s-lg><s-l>अनेनैव च विख्यातो नाम्ना लोकेषु सत्तमः ।</s-l><s-l>स और्व इति विप्रर्षिरूरुं भित्त्वा व्यजायत ॥ ८ ॥</s-l></s-lg><s-lg><s-l>चक्षूंषि प्रतिलभ्याथ प्रतिजग्मुस्ततो नृपाः ।</s-l><s-l>भार्गवस्तु मुनिर्मेने सर्वलोकपराभवम् ॥ ९ ॥</s-l></s-lg><s-lg><s-l>स चक्रे तात लोकानां विनाशाय महामनाः ।</s-l><s-l>सर्वेषामेव कार्त्स्न्येन मनः प्रवणमात्मनः ॥ १० ॥</s-l></s-lg><s-lg><s-l>इच्छन्नपचितिं कर्तुं भृगूणां भृगुसत्तमः ।</s-l><s-l>सर्वलोकविनाशाय तपसा महतैधितः ॥ ११ ॥</s-l></s-lg><s-lg><s-l>तापयामास लोकान्स सदेवासुरमानुषान् ।</s-l><s-l>तपसोग्रेण महता नन्दयिष्यन्पितामहान् ॥ १२ ॥</s-l></s-lg><s-lg><s-l>ततस्तं पितरस्तात विज्ञाय भृगुसत्तमम् ।</s-l><s-l>पितृलोकादुपागम्य सर्व ऊचुरिदं वचः ॥ १३ ॥</s-l></s-lg><s-lg><s-l>और्व दृष्टः प्रभावस्ते तपसोग्रस्य पुत्रक ।</s-l><s-l>प्रसादं कुरु लोकानां नियच्छ क्रोधमात्मनः ॥ १४ ॥</s-l></s-lg><s-lg><s-l>नानीशैर्हि तदा तात भृगुभिर्भावितात्मभिः ।</s-l><s-l>वधोऽभ्युपेक्षितः सर्वैः क्षत्रियाणां विहिंसताम् ॥ १५ ॥</s-l></s-lg><s-lg><s-l>आयुषा हि प्रकृष्टेन यदा नः खेद आविशत् ।</s-l><s-l>तदास्माभिर्वधस्तात क्षत्रियैरीप्सितः स्वयम् ॥ १६ ॥</s-l></s-lg><s-lg><s-l>निखातं तद्धि वै वित्तं केनचिद्भृगुवेश्मनि ।</s-l><s-l>वैरायैव तदा न्यस्तं क्षत्रियान्कोपयिष्णुभिः ।</s-l><s-l>किं हि वित्तेन नः कार्यं स्वर्गेप्सूनां द्विजर्षभ ॥ १७ ॥</s-l></s-lg><s-lg><s-l>यदा तु मृत्युरादातुं न नः शक्नोति सर्वशः ।</s-l><s-l>तदास्माभिरयं दृष्ट उपायस्तात संमतः ॥ १८ ॥</s-l></s-lg><s-lg><s-l>आत्महा च पुमांस्तात न लोकाँल्लभते शुभान् ।</s-l><s-l>ततोऽस्माभिः समीक्ष्यैवं नात्मनात्मा विनाशितः ॥ १९ ॥</s-l></s-lg><s-lg><s-l>न चैतन्नः प्रियं तात यदिदं कर्तुमिच्छसि ।</s-l><s-l>नियच्छेदं मनः पापात्सर्वलोकपराभवात् ॥ २० ॥</s-l></s-lg><s-lg><s-l>न हि नः क्षत्रियाः केचिन्न लोकाः सप्त पुत्रक ।</s-l><s-l>दूषयन्ति तपस्तेजः क्रोधमुत्पतितं जहि ॥ २१ ॥</s-l></s-lg>