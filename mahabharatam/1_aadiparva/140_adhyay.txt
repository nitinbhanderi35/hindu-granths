<s-lg><s-l> वैशंपायन उवाच ।</s-l><s-l>तां विदित्वा चिरगतां हिडिम्बो राक्षसेश्वरः ।</s-l><s-l>अवतीर्य द्रुमात्तस्मादाजगामाथ पाण्डवान् ॥ १ ॥</s-l></s-lg><s-lg><s-l>लोहिताक्षो महाबाहुरूर्ध्वकेशो महाबलः ।</s-l><s-l>मेघसंघातवर्ष्मा च तीक्ष्णदंष्ट्रोज्ज्वलाननः ॥ २ ॥</s-l></s-lg><s-lg><s-l>तमापतन्तं दृष्ट्वैव तथा विकृतदर्शनम् ।</s-l><s-l>हिडिम्बोवाच वित्रस्ता भीमसेनमिदं वचः ॥ ३ ॥</s-l></s-lg><s-lg><s-l>आपतत्येष दुष्टात्मा संक्रुद्धः पुरुषादकः ।</s-l><s-l>त्वामहं भ्रातृभिः सार्धं यद्ब्रवीमि तथा कुरु ॥ ४ ॥</s-l></s-lg><s-lg><s-l>अहं कामगमा वीर रक्षोबलसमन्विता ।</s-l><s-l>आरुहेमां मम श्रोणीं नेष्यामि त्वां विहायसा ॥ ५ ॥</s-l></s-lg><s-lg><s-l>प्रबोधयैनान्संसुप्तान्मातरं च परंतप ।</s-l><s-l>सर्वानेव गमिष्यामि गृहीत्वा वो विहायसा ॥ ६ ॥</s-l></s-lg><s-lg><s-l> भीम उवाच ।</s-l><s-l>मा भैस्त्वं विपुलश्रोणि नैष कश्चिन्मयि स्थिते ।</s-l><s-l>अहमेनं हनिष्यामि प्रेक्षन्त्यास्ते सुमध्यमे ॥ ७ ॥</s-l></s-lg><s-lg><s-l>नायं प्रतिबलो भीरु राक्षसापसदो मम ।</s-l><s-l>सोढुं युधि परिस्पन्दमथ वा सर्वराक्षसाः ॥ ८ ॥</s-l></s-lg><s-lg><s-l>पश्य बाहू सुवृत्तौ मे हस्तिहस्तनिभाविमौ ।</s-l><s-l>ऊरू परिघसंकाशौ संहतं चाप्युरो मम ॥ ९ ॥</s-l></s-lg><s-lg><s-l>विक्रमं मे यथेन्द्रस्य साद्य द्रक्ष्यसि शोभने ।</s-l><s-l>मावमंस्थाः पृथुश्रोणि मत्वा मामिह मानुषम् ॥ १० ॥</s-l></s-lg><s-lg><s-l> हिडिम्बोवाच ।</s-l><s-l>नावमन्ये नरव्याघ्र त्वामहं देवरूपिणम् ।</s-l><s-l>दृष्टापदानस्तु मया मानुषेष्वेव राक्षसः ॥ ११ ॥</s-l></s-lg><s-lg><s-l> वैशंपायन उवाच ।</s-l><s-l>तथा संजल्पतस्तस्य भीमसेनस्य भारत ।</s-l><s-l>वाचः शुश्राव ताः क्रुद्धो राक्षसः पुरुषादकः ॥ १२ ॥</s-l></s-lg><s-lg><s-l>अवेक्षमाणस्तस्याश्च हिडिम्बो मानुषं वपुः ।</s-l><s-l>स्रग्दामपूरितशिखं समग्रेन्दुनिभाननम् ॥ १३ ॥</s-l></s-lg><s-lg><s-l>सुभ्रूनासाक्षिकेशान्तं सुकुमारनखत्वचम् ।</s-l><s-l>सर्वाभरणसंयुक्तं सुसूक्ष्माम्बरवाससम् ॥ १४ ॥</s-l></s-lg><s-lg><s-l>तां तथा मानुषं रूपं बिभ्रतीं सुमनोहरम् ।</s-l><s-l>पुंस्कामां शङ्कमानश्च चुक्रोध पुरुषादकः ॥ १५ ॥</s-l></s-lg><s-lg><s-l>संक्रुद्धो राक्षसस्तस्या भगिन्याः कुरुसत्तम ।</s-l><s-l>उत्फाल्य विपुले नेत्रे ततस्तामिदमब्रवीत् ॥ १६ ॥</s-l></s-lg><s-lg><s-l>को हि मे भोक्तुकामस्य विघ्नं चरति दुर्मतिः ।</s-l><s-l>न बिभेषि हिडिम्बे किं मत्कोपाद्विप्रमोहिता ॥ १७ ॥</s-l></s-lg><s-lg><s-l>धिक्त्वामसति पुंस्कामे मम विप्रियकारिणि ।</s-l><s-l>पूर्वेषां राक्षसेन्द्राणां सर्वेषामयशस्करि ॥ १८ ॥</s-l></s-lg><s-lg><s-l>यानिमानाश्रिताकार्षीरप्रियं सुमहन्मम ।</s-l><s-l>एष तानद्य वै सर्वान्हनिष्यामि त्वया सह ॥ १९ ॥</s-l></s-lg><s-lg><s-l>एवमुक्त्वा हिडिम्बां स हिडिम्बो लोहितेक्षणः ।</s-l><s-l>वधायाभिपपातैनां दन्तैर्दन्तानुपस्पृशन् ॥ २० ॥</s-l></s-lg><s-lg><s-l>तमापतन्तं संप्रेक्ष्य भीमः प्रहरतां वरः ।</s-l><s-l>भर्त्सयामास तेजस्वी तिष्ठ तिष्ठेति चाब्रवीत् ॥ २१ ॥</s-l></s-lg>