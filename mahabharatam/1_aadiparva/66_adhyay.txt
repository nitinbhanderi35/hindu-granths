<s-lg><s-l> शकुन्तलोवाच ।</s-l><s-l>एवमुक्तस्तया शक्रः संदिदेश सदागतिम् ।</s-l><s-l>प्रातिष्ठत तदा काले मेनका वायुना सह ॥ १ ॥</s-l></s-lg><s-lg><s-l>अथापश्यद्वरारोहा तपसा दग्धकिल्बिषम् ।</s-l><s-l>विश्वामित्रं तपस्यन्तं मेनका भीरुराश्रमे ॥ २ ॥</s-l></s-lg><s-lg><s-l>अभिवाद्य ततः सा तं प्राक्रीडदृषिसंनिधौ ।</s-l><s-l>अपोवाह च वासोऽस्या मारुतः शशिसंनिभम् ॥ ३ ॥</s-l></s-lg><s-lg><s-l>सागच्छत्त्वरिता भूमिं वासस्तदभिलिङ्गती ।</s-l><s-l>उत्स्मयन्तीव सव्रीडं मारुतं वरवर्णिनी ॥ ४ ॥</s-l></s-lg><s-lg><s-l>गृद्धां वाससि संभ्रान्तां मेनकां मुनिसत्तमः ।</s-l><s-l>अनिर्देश्यवयोरूपामपश्यद्विवृतां तदा ॥ ५ ॥</s-l></s-lg><s-lg><s-l>तस्या रूपगुणं दृष्ट्वा स तु विप्रर्षभस्तदा ।</s-l><s-l>चकार भावं संसर्गे तया कामवशं गतः ॥ ६ ॥</s-l></s-lg><s-lg><s-l>न्यमन्त्रयत चाप्येनां सा चाप्यैच्छदनिन्दिता ।</s-l><s-l>तौ तत्र सुचिरं कालं वने व्यहरतामुभौ ।</s-l><s-l>रममाणौ यथाकामं यथैकदिवसं तथा ॥ ७ ॥</s-l></s-lg><s-lg><s-l>जनयामास स मुनिर्मेनकायां शकुन्तलाम् ।</s-l><s-l>प्रस्थे हिमवतो रम्ये मालिनीमभितो नदीम् ॥ ८ ॥</s-l></s-lg><s-lg><s-l>जातमुत्सृज्य तं गर्भं मेनका मालिनीमनु ।</s-l><s-l>कृतकार्या ततस्तूर्णमगच्छच्छक्रसंसदम् ॥ ९ ॥</s-l></s-lg><s-lg><s-l>तं वने विजने गर्भं सिंहव्याघ्रसमाकुले ।</s-l><s-l>दृष्ट्वा शयानं शकुनाः समन्तात्पर्यवारयन् ॥ १० ॥</s-l></s-lg><s-lg><s-l>नेमां हिंस्युर्वने बालां क्रव्यादा मांसगृद्धिनः ।</s-l><s-l>पर्यरक्षन्त तां तत्र शकुन्ता मेनकात्मजाम् ॥ ११ ॥</s-l></s-lg><s-lg><s-l>उपस्प्रष्टुं गतश्चाहमपश्यं शयितामिमाम् ।</s-l><s-l>निर्जने विपिनेऽरण्ये शकुन्तैः परिवारिताम् ।</s-l><s-l>आनयित्वा ततश्चैनां दुहितृत्वे न्ययोजयम् ॥ १२ ॥</s-l></s-lg><s-lg><s-l>शरीरकृत्प्राणदाता यस्य चान्नानि भुञ्जते ।</s-l><s-l>क्रमेण ते त्रयोऽप्युक्ताः पितरो धर्मनिश्चये ॥ १३ ॥</s-l></s-lg><s-lg><s-l>निर्जने च वने यस्माच्छकुन्तैः परिरक्षिता ।</s-l><s-l>शकुन्तलेति नामास्याः कृतं चापि ततो मया ॥ १४ ॥</s-l></s-lg><s-lg><s-l>एवं दुहितरं विद्धि मम सौम्य शकुन्तलाम् ।</s-l><s-l>शकुन्तला च पितरं मन्यते मामनिन्दिता ॥ १५ ॥</s-l></s-lg><s-lg><s-l>एतदाचष्ट पृष्टः सन्मम जन्म महर्षये ।</s-l><s-l>सुतां कण्वस्य मामेवं विद्धि त्वं मनुजाधिप ॥ १६ ॥</s-l></s-lg><s-lg><s-l>कण्वं हि पितरं मन्ये पितरं स्वमजानती ।</s-l><s-l>इति ते कथितं राजन्यथावृत्तं श्रुतं मया ॥ १७ ॥</s-l></s-lg>