<s-lg><s-l> वैशंपायन उवाच ।</s-l><s-l>एवमुक्तस्तु भगवान्धूमकेतुर्हुताशनः ।</s-l><s-l>चिन्तयामास वरुणं लोकपालं दिदृक्षया ।</s-l><s-l>आदित्यमुदके देवं निवसन्तं जलेश्वरम् ॥ १ ॥</s-l></s-lg><s-lg><s-l>स च तच्चिन्तितं ज्ञात्वा दर्शयामास पावकम् ।</s-l><s-l>तमब्रवीद्धूमकेतुः प्रतिपूज्य जलेश्वरम् ।</s-l><s-l>चतुर्थं लोकपालानां रक्षितारं महेश्वरम् ॥ २ ॥</s-l></s-lg><s-lg><s-l>सोमेन राज्ञा यद्दत्तं धनुश्चैवेषुधी च ते ।</s-l><s-l>तत्प्रयच्छोभयं शीघ्रं रथं च कपिलक्षणम् ॥ ३ ॥</s-l></s-lg><s-lg><s-l>कार्यं हि सुमहत्पार्थो गाण्डीवेन करिष्यति ।</s-l><s-l>चक्रेण वासुदेवश्च तन्मदर्थे प्रदीयताम् ।</s-l><s-l>ददानीत्येव वरुणः पावकं प्रत्यभाषत ॥ ४ ॥</s-l></s-lg><s-lg><s-l>ततोऽद्भुतं महावीर्यं यशःकीर्तिविवर्धनम् ।</s-l><s-l>सर्वशस्त्रैरनाधृष्यं सर्वशस्त्रप्रमाथि च ।</s-l><s-l>सर्वायुधमहामात्रं परसेनाप्रधर्षणम् ॥ ५ ॥</s-l></s-lg><s-lg><s-l>एकं शतसहस्रेण संमितं राष्ट्रवर्धनम् ।</s-l><s-l>चित्रमुच्चावचैर्वर्णैः शोभितं श्लक्ष्णमव्रणम् ॥ ६ ॥</s-l></s-lg><s-lg><s-l>देवदानवगन्धर्वैः पूजितं शाश्वतीः समाः ।</s-l><s-l>प्रादाद्वै धनुरत्नं तदक्षय्यौ च महेषुधी ॥ ७ ॥</s-l></s-lg><s-lg><s-l>रथं च दिव्याश्वयुजं कपिप्रवरकेतनम् ।</s-l><s-l>उपेतं राजतैरश्वैर्गान्धर्वैर्हेममालिभिः ।</s-l><s-l>पाण्डुराभ्रप्रतीकाशैर्मनोवायुसमैर्जवे ॥ ८ ॥</s-l></s-lg><s-lg><s-l>सर्वोपकरणैर्युक्तमजय्यं देवदानवैः ।</s-l><s-l>भानुमन्तं महाघोषं सर्वभूतमनोहरम् ॥ ९ ॥</s-l></s-lg><s-lg><s-l>ससर्ज यत्स्वतपसा भौवनो भुवनप्रभुः ।</s-l><s-l>प्रजापतिरनिर्देश्यं यस्य रूपं रवेरिव ॥ १० ॥</s-l></s-lg><s-lg><s-l>यं स्म सोमः समारुह्य दानवानजयत्प्रभुः ।</s-l><s-l>नगमेघप्रतीकाशं ज्वलन्तमिव च श्रिया ॥ ११ ॥</s-l></s-lg><s-lg><s-l>आश्रिता तं रथश्रेष्ठं शक्रायुधसमा शुभा ।</s-l><s-l>तापनीया सुरुचिरा ध्वजयष्टिरनुत्तमा ॥ १२ ॥</s-l></s-lg><s-lg><s-l>तस्यां तु वानरो दिव्यः सिंहशार्दूललक्षणः ।</s-l><s-l>विनर्दन्निव तत्रस्थः संस्थितो मूर्ध्न्यशोभत ॥ १३ ॥</s-l></s-lg><s-lg><s-l>ध्वजे भूतानि तत्रासन्विविधानि महान्ति च ।</s-l><s-l>नादेन रिपुसैन्यानां येषां संज्ञा प्रणश्यति ॥ १४ ॥</s-l></s-lg><s-lg><s-l>स तं नानापताकाभिः शोभितं रथमुत्तमम् ।</s-l><s-l>प्रदक्षिणमुपावृत्य दैवतेभ्यः प्रणम्य च ॥ १५ ॥</s-l></s-lg><s-lg><s-l>संनद्धः कवची खड्गी बद्धगोधाङ्गुलित्रवान् ।</s-l><s-l>आरुरोह रथं पार्थो विमानं सुकृती यथा ॥ १६ ॥</s-l></s-lg><s-lg><s-l>तच्च दिव्यं धनुःश्रेष्ठं ब्रह्मणा निर्मितं पुरा ।</s-l><s-l>गाण्डीवमुपसंगृह्य बभूव मुदितोऽर्जुनः ॥ १७ ॥</s-l></s-lg><s-lg><s-l>हुताशनं नमस्कृत्य ततस्तदपि वीर्यवान् ।</s-l><s-l>जग्राह बलमास्थाय ज्यया च युयुजे धनुः ॥ १८ ॥</s-l></s-lg><s-lg><s-l>मौर्व्यां तु युज्यमानायां बलिना पाण्डवेन ह ।</s-l><s-l>येऽशृण्वन्कूजितं तत्र तेषां वै व्यथितं मनः ॥ १९ ॥</s-l></s-lg><s-lg><s-l>लब्ध्वा रथं धनुश्चैव तथाक्षय्यौ महेषुधी ।</s-l><s-l>बभूव कल्यः कौन्तेयः प्रहृष्टः साह्यकर्मणि ॥ २० ॥</s-l></s-lg><s-lg><s-l>वज्रनाभं ततश्चक्रं ददौ कृष्णाय पावकः ।</s-l><s-l>आग्नेयमस्त्रं दयितं स च कल्योऽभवत्तदा ॥ २१ ॥</s-l></s-lg><s-lg><s-l>अब्रवीत्पावकश्चैनमेतेन मधुसूदन ।</s-l><s-l>अमानुषानपि रणे विजेष्यसि न संशयः ॥ २२ ॥</s-l></s-lg><s-lg><s-l>अनेन त्वं मनुष्याणां देवानामपि चाहवे ।</s-l><s-l>रक्षःपिशाचदैत्यानां नागानां चाधिकः सदा ।</s-l><s-l>भविष्यसि न संदेहः प्रवरारिनिबर्हणे ॥ २३ ॥</s-l></s-lg><s-lg><s-l>क्षिप्तं क्षिप्तं रणे चैतत्त्वया माधव शत्रुषु ।</s-l><s-l>हत्वाप्रतिहतं संख्ये पाणिमेष्यति ते पुनः ॥ २४ ॥</s-l></s-lg><s-lg><s-l>वरुणश्च ददौ तस्मै गदामशनिनिःस्वनाम् ।</s-l><s-l>दैत्यान्तकरणीं घोरां नाम्ना कौमोदकीं हरेः ॥ २५ ॥</s-l></s-lg><s-lg><s-l>ततः पावकमब्रूतां प्रहृष्टौ कृष्णपाण्डवौ ।</s-l><s-l>कृतास्त्रौ शस्त्रसंपन्नौ रथिनौ ध्वजिनावपि ॥ २६ ॥</s-l></s-lg><s-lg><s-l>कल्यौ स्वो भगवन्योद्धुमपि सर्वैः सुरासुरैः ।</s-l><s-l>किं पुनर्वज्रिणैकेन पन्नगार्थे युयुत्सुना ॥ २७ ॥</s-l></s-lg><s-lg><s-l> अर्जुन उवाच ।</s-l><s-l>चक्रमस्त्रं च वार्ष्णेयो विसृजन्युधि वीर्यवान् ।</s-l><s-l>त्रिषु लोकेषु तन्नास्ति यन्न जीयाज्जनार्दनः ॥ २८ ॥</s-l></s-lg><s-lg><s-l>गाण्डीवं धनुरादाय तथाक्षय्यौ महेषुधी ।</s-l><s-l>अहमप्युत्सहे लोकान्विजेतुं युधि पावक ॥ २९ ॥</s-l></s-lg><s-lg><s-l>सर्वतः परिवार्यैनं दावेन महता प्रभो ।</s-l><s-l>कामं संप्रज्वलाद्यैव कल्यौ स्वः साह्यकर्मणि ॥ ३० ॥</s-l></s-lg><s-lg><s-l> वैशंपायन उवाच ।</s-l><s-l>एवमुक्तः स भगवान्दाशार्हेणार्जुनेन च ।</s-l><s-l>तैजसं रूपमास्थाय दावं दग्धुं प्रचक्रमे ॥ ३१ ॥</s-l></s-lg><s-lg><s-l>सर्वतः परिवार्याथ सप्तार्चिर्ज्वलनस्तदा ।</s-l><s-l>ददाह खाण्डवं क्रुद्धो युगान्तमिव दर्शयन् ॥ ३२ ॥</s-l></s-lg><s-lg><s-l>परिगृह्य समाविष्टस्तद्वनं भरतर्षभ ।</s-l><s-l>मेघस्तनितनिर्घोषं सर्वभूतानि निर्दहन् ॥ ३३ ॥</s-l></s-lg><s-lg><s-l>दह्यतस्तस्य विबभौ रूपं दावस्य भारत ।</s-l><s-l>मेरोरिव नगेन्द्रस्य काञ्चनस्य महाद्युतेः ॥ ३४ ॥</s-l></s-lg>