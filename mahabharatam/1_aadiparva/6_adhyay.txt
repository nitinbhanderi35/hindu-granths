<s-lg><s-l> सूत उवाच ।</s-l><s-l>अग्नेरथ वचः श्रुत्वा तद्रक्षः प्रजहार ताम् ।</s-l><s-l>ब्रह्मन्वराहरूपेण मनोमारुतरंहसा ॥ १ ॥</s-l></s-lg><s-lg><s-l>ततः स गर्भो निवसन्कुक्षौ भृगुकुलोद्वह ।</s-l><s-l>रोषान्मातुश्च्युतः कुक्षेश्च्यवनस्तेन सोऽभवत् ॥ २ ॥</s-l></s-lg><s-lg><s-l>तं दृष्ट्वा मातुरुदराच्च्युतमादित्यवर्चसम् ।</s-l><s-l>तद्रक्षो भस्मसाद्भूतं पपात परिमुच्य ताम् ॥ ३ ॥</s-l></s-lg><s-lg><s-l>सा तमादाय सुश्रोणी ससार भृगुनन्दनम् ।</s-l><s-l>च्यवनं भार्गवं ब्रह्मन्पुलोमा दुःखमूर्च्छिता ॥ ४ ॥</s-l></s-lg><s-lg><s-l>तां ददर्श स्वयं ब्रह्मा सर्वलोकपितामहः ।</s-l><s-l>रुदतीं बाष्पपूर्णाक्षीं भृगोर्भार्यामनिन्दिताम् ।</s-l><s-l>सान्त्वयामास भगवान्वधूं ब्रह्मा पितामहः ॥ ५ ॥</s-l></s-lg><s-lg><s-l>अश्रुबिन्दूद्भवा तस्याः प्रावर्तत महानदी ।</s-l><s-l>अनुवर्तती सृतिं तस्या भृगोः पत्न्या यशस्विनः ॥ ६ ॥</s-l></s-lg><s-lg><s-l>तस्या मार्गं सृतवतीं दृष्ट्वा तु सरितं तदा ।</s-l><s-l>नाम तस्यास्तदा नद्याश्चक्रे लोकपितामहः ।</s-l><s-l>वधूसरेति भगवांश्च्यवनस्याश्रमं प्रति ॥ ७ ॥</s-l></s-lg><s-lg><s-l>स एवं च्यवनो जज्ञे भृगोः पुत्रः प्रतापवान् ।</s-l><s-l>तं ददर्श पिता तत्र च्यवनं तां च भामिनीम् ॥ ८ ॥</s-l></s-lg><s-lg><s-l>स पुलोमां ततो भार्यां पप्रच्छ कुपितो भृगुः ।</s-l><s-l>केनासि रक्षसे तस्मै कथितेह जिहीर्षवे ।</s-l><s-l>न हि त्वां वेद तद्रक्षो मद्भार्यां चारुहासिनीम् ॥ ९ ॥</s-l></s-lg><s-lg><s-l>तत्त्वमाख्याहि तं ह्यद्य शप्तुमिच्छाम्यहं रुषा ।</s-l><s-l>बिभेति को न शापान्मे कस्य चायं व्यतिक्रमः ॥ १० ॥</s-l></s-lg><s-lg><s-l> पुलोमोवाच ।</s-l><s-l>अग्निना भगवंस्तस्मै रक्षसेऽहं निवेदिता ।</s-l><s-l>ततो मामनयद्रक्षः क्रोशन्तीं कुररीमिव ॥ ११ ॥</s-l></s-lg><s-lg><s-l>साहं तव सुतस्यास्य तेजसा परिमोक्षिता ।</s-l><s-l>भस्मीभूतं च तद्रक्षो मामुत्सृज्य पपात वै ॥ १२ ॥</s-l></s-lg><s-lg><s-l> सूत उवाच ।</s-l><s-l>इति श्रुत्वा पुलोमाया भृगुः परममन्युमान् ।</s-l><s-l>शशापाग्निमभिक्रुद्धः सर्वभक्षो भविष्यसि ॥ १३ ॥</s-l></s-lg>