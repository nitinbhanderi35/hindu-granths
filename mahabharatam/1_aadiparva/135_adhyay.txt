<s-lg><s-l> वैशंपायन उवाच ।</s-l><s-l>विदुरस्य सुहृत्कश्चित्खनकः कुशलः क्वचित् ।</s-l><s-l>विविक्ते पाण्डवान्राजन्निदं वचनमब्रवीत् ॥ १ ॥</s-l></s-lg><s-lg><s-l>प्रहितो विदुरेणास्मि खनकः कुशलो भृशम् ।</s-l><s-l>पाण्डवानां प्रियं कार्यमिति किं करवाणि वः ॥ २ ॥</s-l></s-lg><s-lg><s-l>प्रच्छन्नं विदुरेणोक्तः श्रेयस्त्वमिह पाण्डवान् ।</s-l><s-l>प्रतिपादय विश्वासादिति किं करवाणि वः ॥ ३ ॥</s-l></s-lg><s-lg><s-l>कृष्णपक्षे चतुर्दश्यां रात्रावस्य पुरोचनः ।</s-l><s-l>भवनस्य तव द्वारि प्रदास्यति हुताशनम् ॥ ४ ॥</s-l></s-lg><s-lg><s-l>मात्रा सह प्रदग्धव्याः पाण्डवाः पुरुषर्षभाः ।</s-l><s-l>इति व्यवसितं पार्थ धार्तराष्ट्रस्य मे श्रुतम् ॥ ५ ॥</s-l></s-lg><s-lg><s-l>किंचिच्च विदुरेणोक्तो म्लेच्छवाचासि पाण्डव ।</s-l><s-l>त्वया च तत्तथेत्युक्तमेतद्विश्वासकारणम् ॥ ६ ॥</s-l></s-lg><s-lg><s-l>उवाच तं सत्यधृतिः कुन्तीपुत्रो युधिष्ठिरः ।</s-l><s-l>अभिजानामि सौम्य त्वां सुहृदं विदुरस्य वै ॥ ७ ॥</s-l></s-lg><s-lg><s-l>शुचिमाप्तं प्रियं चैव सदा च दृढभक्तिकम् ।</s-l><s-l>न विद्यते कवेः किंचिदभिज्ञानप्रयोजनम् ॥ ८ ॥</s-l></s-lg><s-lg><s-l>यथा नः स तथा नस्त्वं निर्विशेषा वयं त्वयि ।</s-l><s-l>भवतः स्म यथा तस्य पालयास्मान्यथा कविः ॥ ९ ॥</s-l></s-lg><s-lg><s-l>इदं शरणमाग्नेयं मदर्थमिति मे मतिः ।</s-l><s-l>पुरोचनेन विहितं धार्तराष्ट्रस्य शासनात् ॥ १० ॥</s-l></s-lg><s-lg><s-l>स पापः कोशवांश्चैव ससहायश्च दुर्मतिः ।</s-l><s-l>अस्मानपि च दुष्टात्मा नित्यकालं प्रबाधते ॥ ११ ॥</s-l></s-lg><s-lg><s-l>स भवान्मोक्षयत्वस्मान्यत्नेनास्माद्धुताशनात् ।</s-l><s-l>अस्मास्विह हि दग्धेषु सकामः स्यात्सुयोधनः ॥ १२ ॥</s-l></s-lg><s-lg><s-l>समृद्धमायुधागारमिदं तस्य दुरात्मनः ।</s-l><s-l>वप्रान्ते निष्प्रतीकारमाश्लिष्येदं कृतं महत् ॥ १३ ॥</s-l></s-lg><s-lg><s-l>इदं तदशुभं नूनं तस्य कर्म चिकीर्षितम् ।</s-l><s-l>प्रागेव विदुरो वेद तेनास्मानन्वबोधयत् ॥ १४ ॥</s-l></s-lg><s-lg><s-l>सेयमापदनुप्राप्ता क्षत्ता यां दृष्टवान्पुरा ।</s-l><s-l>पुरोचनस्याविदितानस्मांस्त्वं विप्रमोचय ॥ १५ ॥</s-l></s-lg><s-lg><s-l>स तथेति प्रतिश्रुत्य खनको यत्नमास्थितः ।</s-l><s-l>परिखामुत्किरन्नाम चकार सुमहद्बिलम् ॥ १६ ॥</s-l></s-lg><s-lg><s-l>चक्रे च वेश्मनस्तस्य मध्ये नातिमहन्मुखम् ।</s-l><s-l>कपाटयुक्तमज्ञातं समं भूम्या च भारत ॥ १७ ॥</s-l></s-lg><s-lg><s-l>पुरोचनभयाच्चैव व्यदधात्संवृतं मुखम् ।</s-l><s-l>स तत्र च गृहद्वारि वसत्यशुभधीः सदा ॥ १८ ॥</s-l></s-lg><s-lg><s-l>तत्र ते सायुधाः सर्वे वसन्ति स्म क्षपां नृप ।</s-l><s-l>दिवा चरन्ति मृगयां पाण्डवेया वनाद्वनम् ॥ १९ ॥</s-l></s-lg><s-lg><s-l>विश्वस्तवदविश्वस्ता वञ्चयन्तः पुरोचनम् ।</s-l><s-l>अतुष्टास्तुष्टवद्राजन्नूषुः परमदुःखिताः ॥ २० ॥</s-l></s-lg><s-lg><s-l>न चैनानन्वबुध्यन्त नरा नगरवासिनः ।</s-l><s-l>अन्यत्र विदुरामात्यात्तस्मात्खनकसत्तमात् ॥ २१ ॥</s-l></s-lg>