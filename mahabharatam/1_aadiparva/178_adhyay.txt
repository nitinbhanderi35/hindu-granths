<s-lg><s-l> वैशंपायन उवाच ।</s-l><s-l>तेऽलंकृताः कुण्डलिनो युवानः परस्परं स्पर्धमानाः समेताः ।</s-l><s-l>अस्त्रं बलं चात्मनि मन्यमानाः सर्वे समुत्पेतुरहंकृतेन ॥ १ ॥</s-l></s-lg><s-lg><s-l>रूपेण वीर्येण कुलेन चैव धर्मेण चैवापि च यौवनेन ।</s-l><s-l>समृद्धदर्पा मदवेगभिन्ना मत्ता यथा हैमवता गजेन्द्राः ॥ २ ॥</s-l></s-lg><s-lg><s-l>परस्परं स्पर्धया प्रेक्षमाणाः संकल्पजेनापि परिप्लुताङ्गाः ।</s-l><s-l>कृष्णा ममैषेत्यभिभाषमाणा नृपासनेभ्यः सहसोपतस्थुः ॥ ३ ॥</s-l></s-lg><s-lg><s-l>ते क्षत्रिया रङ्गगताः समेता जिगीषमाणा द्रुपदात्मजां ताम् ।</s-l><s-l>चकाशिरे पर्वतराजकन्यामुमां यथा देवगणाः समेताः ॥ ४ ॥</s-l></s-lg><s-lg><s-l>कन्दर्पबाणाभिनिपीडिताङ्गाः कृष्णागतैस्ते हृदयैर्नरेन्द्राः ।</s-l><s-l>रङ्गावतीर्णा द्रुपदात्मजार्थं द्वेष्यान्हि चक्रुः सुहृदोऽपि तत्र ॥ ५ ॥</s-l></s-lg><s-lg><s-l>अथाययुर्देवगणा विमानै रुद्रादित्या वसवोऽथाश्विनौ च ।</s-l><s-l>साध्याश्च सर्वे मरुतस्तथैव यमं पुरस्कृत्य धनेश्वरं च ॥ ६ ॥</s-l></s-lg><s-lg><s-l>दैत्याः सुपर्णाश्च महोरगाश्च देवर्षयो गुह्यकाश्चारणाश्च ।</s-l><s-l>विश्वावसुर्नारदपर्वतौ च गन्धर्वमुख्याश्च सहाप्सरोभिः ॥ ७ ॥</s-l></s-lg><s-lg><s-l>हलायुधस्तत्र च केशवश्च वृष्ण्यन्धकाश्चैव यथा प्रधानाः ।</s-l><s-l>प्रेक्षां स्म चक्रुर्यदुपुंगवास्ते स्थिताश्च कृष्णस्य मते बभूवुः ॥ ८ ॥</s-l></s-lg><s-lg><s-l>दृष्ट्वा हि तान्मत्तगजेन्द्ररूपान्पञ्चाभिपद्मानिव वारणेन्द्रान् ।</s-l><s-l>भस्मावृताङ्गानिव हव्यवाहान्पार्थान्प्रदध्यौ स यदुप्रवीरः ॥ ९ ॥</s-l></s-lg><s-lg><s-l>शशंस रामाय युधिष्ठिरं च भीमं च जिष्णुं च यमौ च वीरौ ।</s-l><s-l>शनैः शनैस्तांश्च निरीक्ष्य रामो जनार्दनं प्रीतमना ददर्श ॥ १० ॥</s-l></s-lg><s-lg><s-l>अन्ये तु नानानृपपुत्रपौत्राः कृष्णागतैर्नेत्रमनःस्वभावैः ।</s-l><s-l>व्यायच्छमाना ददृशुर्भ्रमन्तीं संदष्टदन्तच्छदताम्रवक्त्राः ॥ ११ ॥</s-l></s-lg><s-lg><s-l>तथैव पार्थाः पृथुबाहवस्ते वीरौ यमौ चैव महानुभावौ ।</s-l><s-l>तां द्रौपदीं प्रेक्ष्य तदा स्म सर्वे कन्दर्पबाणाभिहता बभूवुः ॥ १२ ॥</s-l></s-lg><s-lg><s-l>देवर्षिगन्धर्वसमाकुलं तत्सुपर्णनागासुरसिद्धजुष्टम् ।</s-l><s-l>दिव्येन गन्धेन समाकुलं च दिव्यैश्च माल्यैरवकीर्यमाणम् ॥ १३ ॥</s-l></s-lg><s-lg><s-l>महास्वनैर्दुन्दुभिनादितैश्च बभूव तत्संकुलमन्तरिक्षम् ।</s-l><s-l>विमानसंबाधमभूत्समन्तात्सवेणुवीणापणवानुनादम् ॥ १४ ॥</s-l></s-lg><s-lg><s-l>ततस्तु ते राजगणाः क्रमेण कृष्णानिमित्तं नृप विक्रमन्तः ।</s-l><s-l>तत्कार्मुकं संहननोपपन्नं सज्यं न शेकुस्तरसापि कर्तुम् ॥ १५ ॥</s-l></s-lg><s-lg><s-l>ते विक्रमन्तः स्फुरता दृढेन निष्कृष्यमाणा धनुषा नरेन्द्राः ।</s-l><s-l>विचेष्टमाना धरणीतलस्था दीना अदृश्यन्त विभग्नचित्ताः ॥ १६ ॥</s-l></s-lg><s-lg><s-l>हाहाकृतं तद्धनुषा दृढेन निष्पिष्टभग्नाङ्गदकुण्डलं च ।</s-l><s-l>कृष्णानिमित्तं विनिवृत्तभावं राज्ञां तदा मण्डलमार्तमासीत् ॥ १७ ॥</s-l></s-lg><s-lg><s-l>तस्मिंस्तु संभ्रान्तजने समाजे निक्षिप्तवादेषु नराधिपेषु ।</s-l><s-l>कुन्तीसुतो जिष्णुरियेष कर्तुं सज्यं धनुस्तत्सशरं स वीरः ॥ १८ ॥</s-l></s-lg>