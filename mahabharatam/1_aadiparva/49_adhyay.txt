<s-lg><s-l> सूत उवाच ।</s-l><s-l>तत आहूय पुत्रं स्वं जरत्कारुर्भुजंगमा ।</s-l><s-l>वासुकेर्नागराजस्य वचनादिदमब्रवीत् ॥ १ ॥</s-l></s-lg><s-lg><s-l>अहं तव पितुः पुत्र भ्रात्रा दत्ता निमित्ततः ।</s-l><s-l>कालः स चायं संप्राप्तस्तत्कुरुष्व यथातथम् ॥ २ ॥</s-l></s-lg><s-lg><s-l> आस्तीक उवाच ।</s-l><s-l>किंनिमित्तं मम पितुर्दत्ता त्वं मातुलेन मे ।</s-l><s-l>तन्ममाचक्ष्व तत्त्वेन श्रुत्वा कर्तास्मि तत्तथा ॥ ३ ॥</s-l></s-lg><s-lg><s-l> सूत उवाच ।</s-l><s-l>तत आचष्ट सा तस्मै बान्धवानां हितैषिणी ।</s-l><s-l>भगिनी नागराजस्य जरत्कारुरविक्लवा ॥ ४ ॥</s-l></s-lg><s-lg><s-l>भुजगानामशेषाणां माता कद्रूरिति श्रुतिः ।</s-l><s-l>तया शप्ता रुषितया सुता यस्मान्निबोध तत् ॥ ५ ॥</s-l></s-lg><s-lg><s-l>उच्चैःश्रवाः सोऽश्वराजो यन्मिथ्या न कृतो मम ।</s-l><s-l>विनतानिमित्तं पणिते दासभावाय पुत्रकाः ॥ ६ ॥</s-l></s-lg><s-lg><s-l>जनमेजयस्य वो यज्ञे धक्ष्यत्यनिलसारथिः ।</s-l><s-l>तत्र पञ्चत्वमापन्नाः प्रेतलोकं गमिष्यथ ॥ ७ ॥</s-l></s-lg><s-lg><s-l>तां च शप्तवतीमेवं साक्षाल्लोकपितामहः ।</s-l><s-l>एवमस्त्विति तद्वाक्यं प्रोवाचानुमुमोद च ॥ ८ ॥</s-l></s-lg><s-lg><s-l>वासुकिश्चापि तच्छ्रुत्वा पितामहवचस्तदा ।</s-l><s-l>अमृते मथिते तात देवाञ्शरणमीयिवान् ॥ ९ ॥</s-l></s-lg><s-lg><s-l>सिद्धार्थाश्च सुराः सर्वे प्राप्यामृतमनुत्तमम् ।</s-l><s-l>भ्रातरं मे पुरस्कृत्य प्रजापतिमुपागमन् ॥ १० ॥</s-l></s-lg><s-lg><s-l>ते तं प्रसादयामासुर्देवाः सर्वे पितामहम् ।</s-l><s-l>राज्ञा वासुकिना सार्धं स शापो न भवेदिति ॥ ११ ॥</s-l></s-lg><s-lg><s-l>वासुकिर्नागराजोऽयं दुःखितो ज्ञातिकारणात् ।</s-l><s-l>अभिशापः स मात्रास्य भगवन्न भवेदिति ॥ १२ ॥</s-l></s-lg><s-lg><s-l> ब्रह्मोवाच ।</s-l><s-l>जरत्कारुर्जरत्कारुं यां भार्यां समवाप्स्यति ।</s-l><s-l>तत्र जातो द्विजः शापाद्भुजगान्मोक्षयिष्यति ॥ १३ ॥</s-l></s-lg><s-lg><s-l> जरत्कारुरुवाच ।</s-l><s-l>एतच्छ्रुत्वा तु वचनं वासुकिः पन्नगेश्वरः ।</s-l><s-l>प्रादान्माममरप्रख्य तव पित्रे महात्मने ।</s-l><s-l>प्रागेवानागते काले तत्र त्वं मय्यजायथाः ॥ १४ ॥</s-l></s-lg><s-lg><s-l>अयं स कालः संप्राप्तो भयान्नस्त्रातुमर्हसि ।</s-l><s-l>भ्रातरं चैव मे तस्मात्त्रातुमर्हसि पावकात् ॥ १५ ॥</s-l></s-lg><s-lg><s-l>अमोघं नः कृतं तत्स्याद्यदहं तव धीमते ।</s-l><s-l>पित्रे दत्ता विमोक्षार्थं कथं वा पुत्र मन्यसे ॥ १६ ॥</s-l></s-lg><s-lg><s-l> सूत उवाच ।</s-l><s-l>एवमुक्तस्तथेत्युक्त्वा सोऽस्तीको मातरं तदा ।</s-l><s-l>अब्रवीद्दुःखसंतप्तं वासुकिं जीवयन्निव ॥ १७ ॥</s-l></s-lg><s-lg><s-l>अहं त्वां मोक्षयिष्यामि वासुके पन्नगोत्तम ।</s-l><s-l>तस्माच्छापान्महासत्त्व सत्यमेतद्ब्रवीमि ते ॥ १८ ॥</s-l></s-lg><s-lg><s-l>भव स्वस्थमना नाग न हि ते विद्यते भयम् ।</s-l><s-l>प्रयतिष्ये तथा सौम्य यथा श्रेयो भविष्यति ।</s-l><s-l>न मे वागनृतं प्राह स्वैरेष्वपि कुतोऽन्यथा ॥ १९ ॥</s-l></s-lg><s-lg><s-l>तं वै नृपवरं गत्वा दीक्षितं जनमेजयम् ।</s-l><s-l>वाग्भिर्मङ्गलयुक्ताभिस्तोषयिष्येऽद्य मातुल ।</s-l><s-l>यथा स यज्ञो नृपतेर्निर्वर्तिष्यति सत्तम ॥ २० ॥</s-l></s-lg><s-lg><s-l>स संभावय नागेन्द्र मयि सर्वं महामते ।</s-l><s-l>न ते मयि मनो जातु मिथ्या भवितुमर्हति ॥ २१ ॥</s-l></s-lg><s-lg><s-l> वासुकिरुवाच ।</s-l><s-l>आस्तीक परिघूर्णामि हृदयं मे विदीर्यते ।</s-l><s-l>दिशश्च न प्रजानामि ब्रह्मदण्डनिपीडितः ॥ २२ ॥</s-l></s-lg><s-lg><s-l> आस्तीक उवाच ।</s-l><s-l>न संतापस्त्वया कार्यः कथंचित्पन्नगोत्तम ।</s-l><s-l>दीप्तादग्नेः समुत्पन्नं नाशयिष्यामि ते भयम् ॥ २३ ॥</s-l></s-lg><s-lg><s-l>ब्रह्मदण्डं महाघोरं कालाग्निसमतेजसम् ।</s-l><s-l>नाशयिष्यामि मात्र त्वं भयं कार्षीः कथंचन ॥ २४ ॥</s-l></s-lg><s-lg><s-l> सूत उवाच ।</s-l><s-l>ततः स वासुकेर्घोरमपनीय मनोज्वरम् ।</s-l><s-l>आधाय चात्मनोऽङ्गेषु जगाम त्वरितो भृशम् ॥ २५ ॥</s-l></s-lg><s-lg><s-l>जनमेजयस्य तं यज्ञं सर्वैः समुदितं गुणैः ।</s-l><s-l>मोक्षाय भुजगेन्द्राणामास्तीको द्विजसत्तमः ॥ २६ ॥</s-l></s-lg><s-lg><s-l>स गत्वापश्यदास्तीको यज्ञायतनमुत्तमम् ।</s-l><s-l>वृतं सदस्यैर्बहुभिः सूर्यवह्निसमप्रभैः ॥ २७ ॥</s-l></s-lg><s-lg><s-l>स तत्र वारितो द्वाःस्थैः प्रविशन्द्विजसत्तमः ।</s-l><s-l>अभितुष्टाव तं यज्ञं प्रवेशार्थी द्विजोत्तमः ॥ २८ ॥</s-l></s-lg>