<s-lg><s-l> वैशंपायन उवाच ।</s-l><s-l>संवत्सराहिते गर्भे गान्धार्या जनमेजय ।</s-l><s-l>आह्वयामास वै कुन्ती गर्भार्थं धर्ममच्युतम् ॥ १ ॥</s-l></s-lg><s-lg><s-l>सा बलिं त्वरिता देवी धर्मायोपजहार ह ।</s-l><s-l>जजाप जप्यं विधिवद्दत्तं दुर्वाससा पुरा ॥ २ ॥</s-l></s-lg><s-lg><s-l>संगम्य सा तु धर्मेण योगमूर्तिधरेण वै ।</s-l><s-l>लेभे पुत्रं वरारोहा सर्वप्राणभृतां वरम् ॥ ३ ॥</s-l></s-lg><s-lg><s-l>ऐन्द्रे चन्द्रसमायुक्ते मुहूर्तेऽभिजितेऽष्टमे ।</s-l><s-l>दिवा मध्यगते सूर्ये तिथौ पुण्येऽभिपूजिते ॥ ४ ॥</s-l></s-lg><s-lg><s-l>समृद्धयशसं कुन्ती सुषाव समये सुतम् ।</s-l><s-l>जातमात्रे सुते तस्मिन्वागुवाचाशरीरिणी ॥ ५ ॥</s-l></s-lg><s-lg><s-l>एष धर्मभृतां श्रेष्ठो भविष्यति न संशयः ।</s-l><s-l>युधिष्ठिर इति ख्यातः पाण्डोः प्रथमजः सुतः ॥ ६ ॥</s-l></s-lg><s-lg><s-l>भविता प्रथितो राजा त्रिषु लोकेषु विश्रुतः ।</s-l><s-l>यशसा तेजसा चैव वृत्तेन च समन्वितः ॥ ७ ॥</s-l></s-lg><s-lg><s-l>धार्मिकं तं सुतं लब्ध्वा पाण्डुस्तां पुनरब्रवीत् ।</s-l><s-l>प्राहुः क्षत्रं बलज्येष्ठं बलज्येष्ठं सुतं वृणु ॥ ८ ॥</s-l></s-lg><s-lg><s-l>ततस्तथोक्ता पत्या तु वायुमेवाजुहाव सा ।</s-l><s-l>तस्माज्जज्ञे महाबाहुर्भीमो भीमपराक्रमः ॥ ९ ॥</s-l></s-lg><s-lg><s-l>तमप्यतिबलं जातं वागभ्यवददच्युतम् ।</s-l><s-l>सर्वेषां बलिनां श्रेष्ठो जातोऽयमिति भारत ॥ १० ॥</s-l></s-lg><s-lg><s-l>इदमत्यद्भुतं चासीज्जातमात्रे वृकोदरे ।</s-l><s-l>यदङ्कात्पतितो मातुः शिलां गात्रैरचूर्णयत् ॥ ११ ॥</s-l></s-lg><s-lg><s-l>कुन्ती व्याघ्रभयोद्विग्ना सहसोत्पतिता किल ।</s-l><s-l>नान्वबुध्यत संसुप्तमुत्सङ्गे स्वे वृकोदरम् ॥ १२ ॥</s-l></s-lg><s-lg><s-l>ततः स वज्रसंघातः कुमारोऽभ्यपतद्गिरौ ।</s-l><s-l>पतता तेन शतधा शिला गात्रैर्विचूर्णिता ।</s-l><s-l>तां शिलां चूर्णितां दृष्ट्वा पाण्डुर्विस्मयमागमत् ॥ १३ ॥</s-l></s-lg><s-lg><s-l>यस्मिन्नहनि भीमस्तु जज्ञे भरतसत्तम ।</s-l><s-l>दुर्योधनोऽपि तत्रैव प्रजज्ञे वसुधाधिप ॥ १४ ॥</s-l></s-lg><s-lg><s-l>जाते वृकोदरे पाण्डुरिदं भूयोऽन्वचिन्तयत् ।</s-l><s-l>कथं नु मे वरः पुत्रो लोकश्रेष्ठो भवेदिति ॥ १५ ॥</s-l></s-lg><s-lg><s-l>दैवे पुरुषकारे च लोकोऽयं हि प्रतिष्ठितः ।</s-l><s-l>तत्र दैवं तु विधिना कालयुक्तेन लभ्यते ॥ १६ ॥</s-l></s-lg><s-lg><s-l>इन्द्रो हि राजा देवानां प्रधान इति नः श्रुतम् ।</s-l><s-l>अप्रमेयबलोत्साहो वीर्यवानमितद्युतिः ॥ १७ ॥</s-l></s-lg><s-lg><s-l>तं तोषयित्वा तपसा पुत्रं लप्स्ये महाबलम् ।</s-l><s-l>यं दास्यति स मे पुत्रं स वरीयान्भविष्यति ।</s-l><s-l>कर्मणा मनसा वाचा तस्मात्तप्स्ये महत्तपः ॥ १८ ॥</s-l></s-lg><s-lg><s-l>ततः पाण्डुर्महातेजा मन्त्रयित्वा महर्षिभिः ।</s-l><s-l>दिदेश कुन्त्याः कौरव्यो व्रतं सांवत्सरं शुभम् ॥ १९ ॥</s-l></s-lg><s-lg><s-l>आत्मना च महाबाहुरेकपादस्थितोऽभवत् ।</s-l><s-l>उग्रं स तप आतस्थे परमेण समाधिना ॥ २० ॥</s-l></s-lg><s-lg><s-l>आरिराधयिषुर्देवं त्रिदशानां तमीश्वरम् ।</s-l><s-l>सूर्येण सह धर्मात्मा पर्यवर्तत भारत ॥ २१ ॥</s-l></s-lg><s-lg><s-l>तं तु कालेन महता वासवः प्रत्यभाषत ।</s-l><s-l>पुत्रं तव प्रदास्यामि त्रिषु लोकेषु विश्रुतम् ॥ २२ ॥</s-l></s-lg><s-lg><s-l>देवानां ब्राह्मणानां च सुहृदां चार्थसाधकम् ।</s-l><s-l>सुतं तेऽग्र्यं प्रदास्यामि सर्वामित्रविनाशनम् ॥ २३ ॥</s-l></s-lg><s-lg><s-l>इत्युक्तः कौरवो राजा वासवेन महात्मना ।</s-l><s-l>उवाच कुन्तीं धर्मात्मा देवराजवचः स्मरन् ॥ २४ ॥</s-l></s-lg><s-lg><s-l>नीतिमन्तं महात्मानमादित्यसमतेजसम् ।</s-l><s-l>दुराधर्षं क्रियावन्तमतीवाद्भुतदर्शनम् ॥ २५ ॥</s-l></s-lg><s-lg><s-l>पुत्रं जनय सुश्रोणि धाम क्षत्रियतेजसाम् ।</s-l><s-l>लब्धः प्रसादो देवेन्द्रात्तमाह्वय शुचिस्मिते ॥ २६ ॥</s-l></s-lg><s-lg><s-l>एवमुक्ता ततः शक्रमाजुहाव यशस्विनी ।</s-l><s-l>अथाजगाम देवेन्द्रो जनयामास चार्जुनम् ॥ २७ ॥</s-l></s-lg><s-lg><s-l>जातमात्रे कुमारे तु वागुवाचाशरीरिणी ।</s-l><s-l>महागम्भीरनिर्घोषा नभो नादयती तदा ॥ २८ ॥</s-l></s-lg><s-lg><s-l>कार्तवीर्यसमः कुन्ति शिबितुल्यपराक्रमः ।</s-l><s-l>एष शक्र इवाजेयो यशस्ते प्रथयिष्यति ॥ २९ ॥</s-l></s-lg><s-lg><s-l>अदित्या विष्णुना प्रीतिर्यथाभूदभिवर्धिता ।</s-l><s-l>तथा विष्णुसमः प्रीतिं वर्धयिष्यति तेऽर्जुनः ॥ ३० ॥</s-l></s-lg><s-lg><s-l>एष मद्रान्वशे कृत्वा कुरूंश्च सह केकयैः ।</s-l><s-l>चेदिकाशिकरूषांश्च कुरुलक्ष्म सुधास्यति ॥ ३१ ॥</s-l></s-lg><s-lg><s-l>एतस्य भुजवीर्येण खाण्डवे हव्यवाहनः ।</s-l><s-l>मेदसा सर्वभूतानां तृप्तिं यास्यति वै पराम् ॥ ३२ ॥</s-l></s-lg><s-lg><s-l>ग्रामणीश्च महीपालानेष जित्वा महाबलः ।</s-l><s-l>भ्रातृभिः सहितो वीरस्त्रीन्मेधानाहरिष्यति ॥ ३३ ॥</s-l></s-lg><s-lg><s-l>जामदग्न्यसमः कुन्ति विष्णुतुल्यपराक्रमः ।</s-l><s-l>एष वीर्यवतां श्रेष्ठो भविष्यत्यपराजितः ॥ ३४ ॥</s-l></s-lg><s-lg><s-l>तथा दिव्यानि चास्त्राणि निखिलान्याहरिष्यति ।</s-l><s-l>विप्रनष्टां श्रियं चायमाहर्ता पुरुषर्षभः ॥ ३५ ॥</s-l></s-lg><s-lg><s-l>एतामत्यद्भुतां वाचं कुन्तीपुत्रस्य सूतके ।</s-l><s-l>उक्तवान्वायुराकाशे कुन्ती शुश्राव चास्य ताम् ॥ ३६ ॥</s-l></s-lg><s-lg><s-l>वाचमुच्चारितामुच्चैस्तां निशम्य तपस्विनाम् ।</s-l><s-l>बभूव परमो हर्षः शतशृङ्गनिवासिनाम् ॥ ३७ ॥</s-l></s-lg><s-lg><s-l>तथा देवऋषीणां च सेन्द्राणां च दिवौकसाम् ।</s-l><s-l>आकाशे दुन्दुभीनां च बभूव तुमुलः स्वनः ॥ ३८ ॥</s-l></s-lg><s-lg><s-l>उदतिष्ठन्महाघोषः पुष्पवृष्टिभिरावृतः ।</s-l><s-l>समवेत्य च देवानां गणाः पार्थमपूजयन् ॥ ३९ ॥</s-l></s-lg><s-lg><s-l>काद्रवेया वैनतेया गन्धर्वाप्सरसस्तथा ।</s-l><s-l>प्रजानां पतयः सर्वे सप्त चैव महर्षयः ॥ ४० ॥</s-l></s-lg><s-lg><s-l>भरद्वाजः कश्यपो गौतमश्च विश्वामित्रो जमदग्निर्वसिष्ठः ।</s-l><s-l>यश्चोदितो भास्करेऽभूत्प्रनष्टे सोऽप्यत्रात्रिर्भगवानाजगाम ॥ ४१ ॥</s-l></s-lg><s-lg><s-l>मरीचिरङ्गिराश्चैव पुलस्त्यः पुलहः क्रतुः ।</s-l><s-l>दक्षः प्रजापतिश्चैव गन्धर्वाप्सरसस्तथा ॥ ४२ ॥</s-l></s-lg><s-lg><s-l>दिव्यमाल्याम्बरधराः सर्वालंकारभूषिताः ।</s-l><s-l>उपगायन्ति बीभत्सुमुपनृत्यन्ति चाप्सराः ।</s-l><s-l>गन्धर्वैः सहितः श्रीमान्प्रागायत च तुम्बुरुः ॥ ४३ ॥</s-l></s-lg><s-lg><s-l>भीमसेनोग्रसेनौ च ऊर्णायुरनघस्तथा ।</s-l><s-l>गोपतिर्धृतराष्ट्रश्च सूर्यवर्चाश्च सप्तमः ॥ ४४ ॥</s-l></s-lg><s-lg><s-l>युगपस्तृणपः कार्ष्णिर्नन्दिश्चित्ररथस्तथा ।</s-l><s-l>त्रयोदशः शालिशिराः पर्जन्यश्च चतुर्दशः ॥ ४५ ॥</s-l></s-lg><s-lg><s-l>कलिः पञ्चदशश्चात्र नारदश्चैव षोडशः ।</s-l><s-l>सद्वा बृहद्वा बृहकः करालश्च महायशाः ॥ ४६ ॥</s-l></s-lg><s-lg><s-l>ब्रह्मचारी बहुगुणः सुपर्णश्चेति विश्रुतः ।</s-l><s-l>विश्वावसुर्भुमन्युश्च सुचन्द्रो दशमस्तथा ॥ ४७ ॥</s-l></s-lg><s-lg><s-l>गीतमाधुर्यसंपन्नौ विख्यातौ च हहाहुहू ।</s-l><s-l>इत्येते देवगन्धर्वा जगुस्तत्र नरर्षभम् ॥ ४८ ॥</s-l></s-lg><s-lg><s-l>तथैवाप्सरसो हृष्टाः सर्वालंकारभूषिताः ।</s-l><s-l>ननृतुर्वै महाभागा जगुश्चायतलोचनाः ॥ ४९ ॥</s-l></s-lg><s-lg><s-l>अनूना चानवद्या च प्रियमुख्या गुणावरा ।</s-l><s-l>अद्रिका च तथा साची मिश्रकेशी अलम्बुसा ॥ ५० ॥</s-l></s-lg><s-lg><s-l>मरीचिः शिचुका चैव विद्युत्पर्णा तिलोत्तमा ।</s-l><s-l>अग्निका लक्षणा क्षेमा देवी रम्भा मनोरमा ॥ ५१ ॥</s-l></s-lg><s-lg><s-l>असिता च सुबाहुश्च सुप्रिया सुवपुस्तथा ।</s-l><s-l>पुण्डरीका सुगन्धा च सुरथा च प्रमाथिनी ॥ ५२ ॥</s-l></s-lg><s-lg><s-l>काम्या शारद्वती चैव ननृतुस्तत्र संघशः ।</s-l><s-l>मेनका सहजन्या च पर्णिका पुञ्जिकस्थला ॥ ५३ ॥</s-l></s-lg><s-lg><s-l>क्रतुस्थला घृताची च विश्वाची पूर्वचित्त्यपि ।</s-l><s-l>उम्लोचेत्यभिविख्याता प्रम्लोचेति च ता दश ।</s-l><s-l>उर्वश्येकादशीत्येता जगुरायतलोचनाः ॥ ५४ ॥</s-l></s-lg><s-lg><s-l>धातार्यमा च मित्रश्च वरुणोंऽशो भगस्तथा ।</s-l><s-l>इन्द्रो विवस्वान्पूषा च त्वष्टा च सविता तथा ॥ ५५ ॥</s-l></s-lg><s-lg><s-l>पर्जन्यश्चैव विष्णुश्च आदित्याः पावकार्चिषः ।</s-l><s-l>महिमानं पाण्डवस्य वर्धयन्तोऽम्बरे स्थिताः ॥ ५६ ॥</s-l></s-lg><s-lg><s-l>मृगव्याधश्च शर्वश्च निरृतिश्च महायशाः ।</s-l><s-l>अजैकपादहिर्बुध्न्यः पिनाकी च परंतपः ॥ ५७ ॥</s-l></s-lg><s-lg><s-l>दहनोऽथेश्वरश्चैव कपाली च विशां पते ।</s-l><s-l>स्थाणुर्भवश्च भगवान्रुद्रास्तत्रावतस्थिरे ॥ ५८ ॥</s-l></s-lg><s-lg><s-l>अश्विनौ वसवश्चाष्टौ मरुतश्च महाबलाः ।</s-l><s-l>विश्वेदेवास्तथा साध्यास्तत्रासन्परिसंस्थिताः ॥ ५९ ॥</s-l></s-lg><s-lg><s-l>कर्कोटकोऽथ शेषश्च वासुकिश्च भुजंगमः ।</s-l><s-l>कच्छपश्चापकुण्डश्च तक्षकश्च महोरगः ॥ ६० ॥</s-l></s-lg><s-lg><s-l>आययुस्तेजसा युक्ता महाक्रोधा महाबलाः ।</s-l><s-l>एते चान्ये च बहवस्तत्र नागा व्यवस्थिताः ॥ ६१ ॥</s-l></s-lg><s-lg><s-l>तार्क्ष्यश्चारिष्टनेमिश्च गरुडश्चासितध्वजः ।</s-l><s-l>अरुणश्चारुणिश्चैव वैनतेया व्यवस्थिताः ॥ ६२ ॥</s-l></s-lg><s-lg><s-l>तद्दृष्ट्वा महदाश्चर्यं विस्मिता मुनिसत्तमाः ।</s-l><s-l>अधिकां स्म ततो वृत्तिमवर्तन्पाण्डवान्प्रति ॥ ६३ ॥</s-l></s-lg><s-lg><s-l>पाण्डुस्तु पुनरेवैनां पुत्रलोभान्महायशाः ।</s-l><s-l>प्राहिणोद्दर्शनीयाङ्गीं कुन्ती त्वेनमथाब्रवीत् ॥ ६४ ॥</s-l></s-lg><s-lg><s-l>नातश्चतुर्थं प्रसवमापत्स्वपि वदन्त्युत ।</s-l><s-l>अतः परं चारिणी स्यात्पञ्चमे बन्धकी भवेत् ॥ ६५ ॥</s-l></s-lg><s-lg><s-l>स त्वं विद्वन्धर्ममिमं बुद्धिगम्यं कथं नु माम् ।</s-l><s-l>अपत्यार्थं समुत्क्रम्य प्रमादादिव भाषसे ॥ ६६ ॥</s-l></s-lg>