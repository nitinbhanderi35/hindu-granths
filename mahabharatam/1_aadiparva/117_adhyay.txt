<s-lg><s-l> वैशंपायन उवाच ।</s-l><s-l>पाण्डोरवभृथं कृत्वा देवकल्पा महर्षयः ।</s-l><s-l>ततो मन्त्रमकुर्वन्त ते समेत्य तपस्विनः ॥ १ ॥</s-l></s-lg><s-lg><s-l>हित्वा राज्यं च राष्ट्रं च स महात्मा महातपाः ।</s-l><s-l>अस्मिन्स्थाने तपस्तप्तुं तापसाञ्शरणं गतः ॥ २ ॥</s-l></s-lg><s-lg><s-l>स जातमात्रान्पुत्रांश्च दारांश्च भवतामिह ।</s-l><s-l>प्रदायोपनिधिं राजा पाण्डुः स्वर्गमितो गतः ॥ ३ ॥</s-l></s-lg><s-lg><s-l>ते परस्परमामन्त्र्य सर्वभूतहिते रताः ।</s-l><s-l>पाण्डोः पुत्रान्पुरस्कृत्य नगरं नागसाह्वयम् ॥ ४ ॥</s-l></s-lg><s-lg><s-l>उदारमनसः सिद्धा गमने चक्रिरे मनः ।</s-l><s-l>भीष्माय पाण्डवान्दातुं धृतराष्ट्राय चैव हि ॥ ५ ॥</s-l></s-lg><s-lg><s-l>तस्मिन्नेव क्षणे सर्वे तानादाय प्रतस्थिरे ।</s-l><s-l>पाण्डोर्दारांश्च पुत्रांश्च शरीरं चैव तापसाः ॥ ६ ॥</s-l></s-lg><s-lg><s-l>सुखिनी सा पुरा भूत्वा सततं पुत्रवत्सला ।</s-l><s-l>प्रपन्ना दीर्घमध्वानं संक्षिप्तं तदमन्यत ॥ ७ ॥</s-l></s-lg><s-lg><s-l>सा नदीर्घेण कालेन संप्राप्ता कुरुजाङ्गलम् ।</s-l><s-l>वर्धमानपुरद्वारमाससाद यशस्विनी ॥ ८ ॥</s-l></s-lg><s-lg><s-l>तं चारणसहस्राणां मुनीनामागमं तदा ।</s-l><s-l>श्रुत्वा नागपुरे नॄणां विस्मयः समजायत ॥ ९ ॥</s-l></s-lg><s-lg><s-l>मुहूर्तोदित आदित्ये सर्वे धर्मपुरस्कृताः ।</s-l><s-l>सदारास्तापसान्द्रष्टुं निर्ययुः पुरवासिनः ॥ १० ॥</s-l></s-lg><s-lg><s-l>स्त्रीसंघाः क्षत्रसंघाश्च यानसंघान्समास्थिताः ।</s-l><s-l>ब्राह्मणैः सह निर्जग्मुर्ब्राह्मणानां च योषितः ॥ ११ ॥</s-l></s-lg><s-lg><s-l>तथा विट्शूद्रसंघानां महान्व्यतिकरोऽभवत् ।</s-l><s-l>न कश्चिदकरोदीर्ष्यामभवन्धर्मबुद्धयः ॥ १२ ॥</s-l></s-lg><s-lg><s-l>तथा भीष्मः शांतनवः सोमदत्तोऽथ बाह्लिकः ।</s-l><s-l>प्रज्ञाचक्षुश्च राजर्षिः क्षत्ता च विदुरः स्वयम् ॥ १३ ॥</s-l></s-lg><s-lg><s-l>सा च सत्यवती देवी कौसल्या च यशस्विनी ।</s-l><s-l>राजदारैः परिवृता गान्धारी च विनिर्ययौ ॥ १४ ॥</s-l></s-lg><s-lg><s-l>धृतराष्ट्रस्य दायादा दुर्योधनपुरोगमाः ।</s-l><s-l>भूषिता भूषणैश्चित्रैः शतसंख्या विनिर्ययुः ॥ १५ ॥</s-l></s-lg><s-lg><s-l>तान्महर्षिगणान्सर्वाञ्शिरोभिरभिवाद्य च ।</s-l><s-l>उपोपविविशुः सर्वे कौरव्याः सपुरोहिताः ॥ १६ ॥</s-l></s-lg><s-lg><s-l>तथैव शिरसा भूमावभिवाद्य प्रणम्य च ।</s-l><s-l>उपोपविविशुः सर्वे पौरजानपदा अपि ॥ १७ ॥</s-l></s-lg><s-lg><s-l>तमकूजमिवाज्ञाय जनौघं सर्वशस्तदा ।</s-l><s-l>भीष्मो राज्यं च राष्ट्रं च महर्षिभ्यो न्यवेदयत् ॥ १८ ॥</s-l></s-lg><s-lg><s-l>तेषामथो वृद्धतमः प्रत्युत्थाय जटाजिनी ।</s-l><s-l>महर्षिमतमाज्ञाय महर्षिरिदमब्रवीत् ॥ १९ ॥</s-l></s-lg><s-lg><s-l>यः स कौरव्यदायादः पाण्डुर्नाम नराधिपः ।</s-l><s-l>कामभोगान्परित्यज्य शतशृङ्गमितो गतः ॥ २० ॥</s-l></s-lg><s-lg><s-l>ब्रह्मचर्यव्रतस्थस्य तस्य दिव्येन हेतुना ।</s-l><s-l>साक्षाद्धर्मादयं पुत्रस्तस्य जातो युधिष्ठिरः ॥ २१ ॥</s-l></s-lg><s-lg><s-l>तथेमं बलिनां श्रेष्ठं तस्य राज्ञो महात्मनः ।</s-l><s-l>मातरिश्वा ददौ पुत्रं भीमं नाम महाबलम् ॥ २२ ॥</s-l></s-lg><s-lg><s-l>पुरुहूतादयं जज्ञे कुन्त्यां सत्यपराक्रमः ।</s-l><s-l>यस्य कीर्तिर्महेष्वासान्सर्वानभिभविष्यति ॥ २३ ॥</s-l></s-lg><s-lg><s-l>यौ तु माद्री महेष्वासावसूत कुरुसत्तमौ ।</s-l><s-l>अश्विभ्यां मनुजव्याघ्राविमौ तावपि तिष्ठतः ॥ २४ ॥</s-l></s-lg><s-lg><s-l>चरता धर्मनित्येन वनवासं यशस्विना ।</s-l><s-l>एष पैतामहो वंशः पाण्डुना पुनरुद्धृतः ॥ २५ ॥</s-l></s-lg><s-lg><s-l>पुत्राणां जन्म वृद्धिं च वैदिकाध्ययनानि च ।</s-l><s-l>पश्यतः सततं पाण्डोः शश्वत्प्रीतिरवर्धत ॥ २६ ॥</s-l></s-lg><s-lg><s-l>वर्तमानः सतां वृत्ते पुत्रलाभमवाप्य च ।</s-l><s-l>पितृलोकं गतः पाण्डुरितः सप्तदशेऽहनि ॥ २७ ॥</s-l></s-lg><s-lg><s-l>तं चितागतमाज्ञाय वैश्वानरमुखे हुतम् ।</s-l><s-l>प्रविष्टा पावकं माद्री हित्वा जीवितमात्मनः ॥ २८ ॥</s-l></s-lg><s-lg><s-l>सा गता सह तेनैव पतिलोकमनुव्रता ।</s-l><s-l>तस्यास्तस्य च यत्कार्यं क्रियतां तदनन्तरम् ॥ २९ ॥</s-l></s-lg><s-lg><s-l>इमे तयोः शरीरे द्वे सुताश्चेमे तयोर्वराः ।</s-l><s-l>क्रियाभिरनुगृह्यन्तां सह मात्रा परंतपाः ॥ ३० ॥</s-l></s-lg><s-lg><s-l>प्रेतकार्ये च निर्वृत्ते पितृमेधं महायशाः ।</s-l><s-l>लभतां सर्वधर्मज्ञः पाण्डुः कुरुकुलोद्वहः ॥ ३१ ॥</s-l></s-lg><s-lg><s-l>एवमुक्त्वा कुरून्सर्वान्कुरूणामेव पश्यताम् ।</s-l><s-l>क्षणेनान्तर्हिताः सर्वे चारणा गुह्यकैः सह ॥ ३२ ॥</s-l></s-lg><s-lg><s-l>गन्धर्वनगराकारं तत्रैवान्तर्हितं पुनः ।</s-l><s-l>ऋषिसिद्धगणं दृष्ट्वा विस्मयं ते परं ययुः ॥ ३३ ॥</s-l></s-lg>