<s-lg><s-l> वैशंपायन उवाच ।</s-l><s-l>इन्द्रप्रस्थे वसन्तस्ते जघ्नुरन्यान्नराधिपान् ।</s-l><s-l>शासनाद्धृतराष्ट्रस्य राज्ञः शांतनवस्य च ॥ १ ॥</s-l></s-lg><s-lg><s-l>आश्रित्य धर्मराजानं सर्वलोकोऽवसत्सुखम् ।</s-l><s-l>पुण्यलक्षणकर्माणं स्वदेहमिव देहिनः ॥ २ ॥</s-l></s-lg><s-lg><s-l>स समं धर्मकामार्थान्सिषेवे भरतर्षभः ।</s-l><s-l>त्रीनिवात्मसमान्बन्धून्बन्धुमानिव मानयन् ॥ ३ ॥</s-l></s-lg><s-lg><s-l>तेषां समविभक्तानां क्षितौ देहवतामिव ।</s-l><s-l>बभौ धर्मार्थकामानां चतुर्थ इव पार्थिवः ॥ ४ ॥</s-l></s-lg><s-lg><s-l>अध्येतारं परं वेदाः प्रयोक्तारं महाध्वराः ।</s-l><s-l>रक्षितारं शुभं वर्णा लेभिरे तं जनाधिपम् ॥ ५ ॥</s-l></s-lg><s-lg><s-l>अधिष्ठानवती लक्ष्मीः परायणवती मतिः ।</s-l><s-l>बन्धुमानखिलो धर्मस्तेनासीत्पृथिवीक्षिता ॥ ६ ॥</s-l></s-lg><s-lg><s-l>भ्रातृभिः सहितो राजा चतुर्भिरधिकं बभौ ।</s-l><s-l>प्रयुज्यमानैर्विततो वेदैरिव महाध्वरः ॥ ७ ॥</s-l></s-lg><s-lg><s-l>तं तु धौम्यादयो विप्राः परिवार्योपतस्थिरे ।</s-l><s-l>बृहस्पतिसमा मुख्याः प्रजापतिमिवामराः ॥ ८ ॥</s-l></s-lg><s-lg><s-l>धर्मराजे अतिप्रीत्या पूर्णचन्द्र इवामले ।</s-l><s-l>प्रजानां रेमिरे तुल्यं नेत्राणि हृदयानि च ॥ ९ ॥</s-l></s-lg><s-lg><s-l>न तु केवलदैवेन प्रजा भावेन रेमिरे ।</s-l><s-l>यद्बभूव मनःकान्तं कर्मणा स चकार तत् ॥ १० ॥</s-l></s-lg><s-lg><s-l>न ह्ययुक्तं न चासत्यं नानृतं न च विप्रियम् ।</s-l><s-l>भाषितं चारुभाषस्य जज्ञे पार्थस्य धीमतः ॥ ११ ॥</s-l></s-lg><s-lg><s-l>स हि सर्वस्य लोकस्य हितमात्मन एव च ।</s-l><s-l>चिकीर्षुः सुमहातेजा रेमे भरतसत्तमः ॥ १२ ॥</s-l></s-lg><s-lg><s-l>तथा तु मुदिताः सर्वे पाण्डवा विगतज्वराः ।</s-l><s-l>अवसन्पृथिवीपालांस्त्रासयन्तः स्वतेजसा ॥ १३ ॥</s-l></s-lg><s-lg><s-l>ततः कतिपयाहस्य बीभत्सुः कृष्णमब्रवीत् ।</s-l><s-l>उष्णानि कृष्ण वर्तन्ते गच्छामो यमुनां प्रति ॥ १४ ॥</s-l></s-lg><s-lg><s-l>सुहृज्जनवृतास्तत्र विहृत्य मधुसूदन ।</s-l><s-l>सायाह्ने पुनरेष्यामो रोचतां ते जनार्दन ॥ १५ ॥</s-l></s-lg><s-lg><s-l> वासुदेव उवाच ।</s-l><s-l>कुन्तीमातर्ममाप्येतद्रोचते यद्वयं जले ।</s-l><s-l>सुहृज्जनवृताः पार्थ विहरेम यथासुखम् ॥ १६ ॥</s-l></s-lg><s-lg><s-l> वैशंपायन उवाच ।</s-l><s-l>आमन्त्र्य धर्मराजानमनुज्ञाप्य च भारत ।</s-l><s-l>जग्मतुः पार्थगोविन्दौ सुहृज्जनवृतौ ततः ॥ १७ ॥</s-l></s-lg><s-lg><s-l>विहारदेशं संप्राप्य नानाद्रुमवदुत्तमम् ।</s-l><s-l>गृहैरुच्चावचैर्युक्तं पुरंदरगृहोपमम् ॥ १८ ॥</s-l></s-lg><s-lg><s-l>भक्ष्यैर्भोज्यैश्च पेयैश्च रसवद्भिर्महाधनैः ।</s-l><s-l>माल्यैश्च विविधैर्युक्तं युक्तं वार्ष्णेयपार्थयोः ॥ १९ ॥</s-l></s-lg><s-lg><s-l>आविवेशतुरापूर्णं रत्नैरुच्चावचैः शुभैः ।</s-l><s-l>यथोपजोषं सर्वश्च जनश्चिक्रीड भारत ॥ २० ॥</s-l></s-lg><s-lg><s-l>वने काश्चिज्जले काश्चित्काश्चिद्वेश्मसु चाङ्गनाः ।</s-l><s-l>यथादेशं यथाप्रीति चिक्रीडुः कृष्णपार्थयोः ॥ २१ ॥</s-l></s-lg><s-lg><s-l>द्रौपदी च सुभद्रा च वासांस्याभरणानि च ।</s-l><s-l>प्रयच्छेतां महार्हाणि स्त्रीणां ते स्म मदोत्कटे ॥ २२ ॥</s-l></s-lg><s-lg><s-l>काश्चित्प्रहृष्टा ननृतुश्चुक्रुशुश्च तथापराः ।</s-l><s-l>जहसुश्चापरा नार्यः पपुश्चान्या वरासवम् ॥ २३ ॥</s-l></s-lg><s-lg><s-l>रुरुदुश्चापरास्तत्र प्रजघ्नुश्च परस्परम् ।</s-l><s-l>मन्त्रयामासुरन्याश्च रहस्यानि परस्परम् ॥ २४ ॥</s-l></s-lg><s-lg><s-l>वेणुवीणामृदङ्गानां मनोज्ञानां च सर्वशः ।</s-l><s-l>शब्देनापूर्यते ह स्म तद्वनं सुसमृद्धिमत् ॥ २५ ॥</s-l></s-lg><s-lg><s-l>तस्मिंस्तथा वर्तमाने कुरुदाशार्हनन्दनौ ।</s-l><s-l>समीपे जग्मतुः कंचिदुद्देशं सुमनोहरम् ॥ २६ ॥</s-l></s-lg><s-lg><s-l>तत्र गत्वा महात्मानौ कृष्णौ परपुरंजयौ ।</s-l><s-l>महार्हासनयो राजंस्ततस्तौ संनिषीदतुः ॥ २७ ॥</s-l></s-lg><s-lg><s-l>तत्र पूर्वव्यतीतानि विक्रान्तानि रतानि च ।</s-l><s-l>बहूनि कथयित्वा तौ रेमाते पार्थमाधवौ ॥ २८ ॥</s-l></s-lg><s-lg><s-l>तत्रोपविष्टौ मुदितौ नाकपृष्ठेऽश्विनाविव ।</s-l><s-l>अभ्यगच्छत्तदा विप्रो वासुदेवधनंजयौ ॥ २९ ॥</s-l></s-lg><s-lg><s-l>बृहच्छालप्रतीकाशः प्रतप्तकनकप्रभः ।</s-l><s-l>हरिपिङ्गो हरिश्मश्रुः प्रमाणायामतः समः ॥ ३० ॥</s-l></s-lg><s-lg><s-l>तरुणादित्यसंकाशः कृष्णवासा जटाधरः ।</s-l><s-l>पद्मपत्राननः पिङ्गस्तेजसा प्रज्वलन्निव ॥ ३१ ॥</s-l></s-lg><s-lg><s-l>उपसृष्टं तु तं कृष्णौ भ्राजमानं द्विजोत्तमम् ।</s-l><s-l>अर्जुनो वासुदेवश्च तूर्णमुत्पत्य तस्थतुः ॥ ३२ ॥</s-l></s-lg>