<s-lg><s-l> वैशंपायन उवाच ।</s-l><s-l>एवमुक्तस्तया राजा तां देवीं पुनरब्रवीत् ।</s-l><s-l>धर्मविद्धर्मसंयुक्तमिदं वचनमुत्तमम् ॥ १ ॥</s-l></s-lg><s-lg><s-l>एवमेतत्पुरा कुन्ति व्युषिताश्वश्चकार ह ।</s-l><s-l>यथा त्वयोक्तं कल्याणि स ह्यासीदमरोपमः ॥ २ ॥</s-l></s-lg><s-lg><s-l>अथ त्विमं प्रवक्ष्यामि धर्मं त्वेतं निबोध मे ।</s-l><s-l>पुराणमृषिभिर्दृष्टं धर्मविद्भिर्महात्मभिः ॥ ३ ॥</s-l></s-lg><s-lg><s-l>अनावृताः किल पुरा स्त्रिय आसन्वरानने ।</s-l><s-l>कामचारविहारिण्यः स्वतन्त्राश्चारुलोचने ॥ ४ ॥</s-l></s-lg><s-lg><s-l>तासां व्युच्चरमाणानां कौमारात्सुभगे पतीन् ।</s-l><s-l>नाधर्मोऽभूद्वरारोहे स हि धर्मः पुराभवत् ॥ ५ ॥</s-l></s-lg><s-lg><s-l>तं चैव धर्मं पौराणं तिर्यग्योनिगताः प्रजाः ।</s-l><s-l>अद्याप्यनुविधीयन्ते कामद्वेषविवर्जिताः ।</s-l><s-l>पुराणदृष्टो धर्मोऽयं पूज्यते च महर्षिभिः ॥ ६ ॥</s-l></s-lg><s-lg><s-l>उत्तरेषु च रम्भोरु कुरुष्वद्यापि वर्तते ।</s-l><s-l>स्त्रीणामनुग्रहकरः स हि धर्मः सनातनः ॥ ७ ॥</s-l></s-lg><s-lg><s-l>अस्मिंस्तु लोके नचिरान्मर्यादेयं शुचिस्मिते ।</s-l><s-l>स्थापिता येन यस्माच्च तन्मे विस्तरतः शृणु ॥ ८ ॥</s-l></s-lg><s-lg><s-l>बभूवोद्दालको नाम महर्षिरिति नः श्रुतम् ।</s-l><s-l>श्वेतकेतुरिति ख्यातः पुत्रस्तस्याभवन्मुनिः ॥ ९ ॥</s-l></s-lg><s-lg><s-l>मर्यादेयं कृता तेन मानुषेष्विति नः श्रुतम् ।</s-l><s-l>कोपात्कमलपत्राक्षि यदर्थं तन्निबोध मे ॥ १० ॥</s-l></s-lg><s-lg><s-l>श्वेतकेतोः किल पुरा समक्षं मातरं पितुः ।</s-l><s-l>जग्राह ब्राह्मणः पाणौ गच्छाव इति चाब्रवीत् ॥ ११ ॥</s-l></s-lg><s-lg><s-l>ऋषिपुत्रस्ततः कोपं चकारामर्षितस्तदा ।</s-l><s-l>मातरं तां तथा दृष्ट्वा नीयमानां बलादिव ॥ १२ ॥</s-l></s-lg><s-lg><s-l>क्रुद्धं तं तु पिता दृष्ट्वा श्वेतकेतुमुवाच ह ।</s-l><s-l>मा तात कोपं कार्षीस्त्वमेष धर्मः सनातनः ॥ १३ ॥</s-l></s-lg><s-lg><s-l>अनावृता हि सर्वेषां वर्णानामङ्गना भुवि ।</s-l><s-l>यथा गावः स्थितास्तात स्वे स्वे वर्णे तथा प्रजाः ॥ १४ ॥</s-l></s-lg><s-lg><s-l>ऋषिपुत्रोऽथ तं धर्मं श्वेतकेतुर्न चक्षमे ।</s-l><s-l>चकार चैव मर्यादामिमां स्त्रीपुंसयोर्भुवि ॥ १५ ॥</s-l></s-lg><s-lg><s-l>मानुषेषु महाभागे न त्वेवान्येषु जन्तुषु ।</s-l><s-l>तदा प्रभृति मर्यादा स्थितेयमिति नः श्रुतम् ॥ १६ ॥</s-l></s-lg><s-lg><s-l>व्युच्चरन्त्याः पतिं नार्या अद्य प्रभृति पातकम् ।</s-l><s-l>भ्रूणहत्याकृतं पापं भविष्यत्यसुखावहम् ॥ १७ ॥</s-l></s-lg><s-lg><s-l>भार्यां तथा व्युच्चरतः कौमारीं ब्रह्मचारिणीम् ।</s-l><s-l>पतिव्रतामेतदेव भविता पातकं भुवि ॥ १८ ॥</s-l></s-lg><s-lg><s-l>पत्या नियुक्ता या चैव पत्न्यपत्यार्थमेव च ।</s-l><s-l>न करिष्यति तस्याश्च भविष्यत्येतदेव हि ॥ १९ ॥</s-l></s-lg><s-lg><s-l>इति तेन पुरा भीरु मर्यादा स्थापिता बलात् ।</s-l><s-l>उद्दालकस्य पुत्रेण धर्म्या वै श्वेतकेतुना ॥ २० ॥</s-l></s-lg><s-lg><s-l>सौदासेन च रम्भोरु नियुक्तापत्यजन्मनि ।</s-l><s-l>मदयन्ती जगामर्षिं वसिष्ठमिति नः श्रुतम् ॥ २१ ॥</s-l></s-lg><s-lg><s-l>तस्माल्लेभे च सा पुत्रमश्मकं नाम भामिनी ।</s-l><s-l>भार्या कल्माषपादस्य भर्तुः प्रियचिकीर्षया ॥ २२ ॥</s-l></s-lg><s-lg><s-l>अस्माकमपि ते जन्म विदितं कमलेक्षणे ।</s-l><s-l>कृष्णद्वैपायनाद्भीरु कुरूणां वंशवृद्धये ॥ २३ ॥</s-l></s-lg><s-lg><s-l>अत एतानि सर्वाणि कारणानि समीक्ष्य वै ।</s-l><s-l>ममैतद्वचनं धर्म्यं कर्तुमर्हस्यनिन्दिते ॥ २४ ॥</s-l></s-lg><s-lg><s-l>ऋतावृतौ राजपुत्रि स्त्रिया भर्ता यतव्रते ।</s-l><s-l>नातिवर्तव्य इत्येवं धर्मं धर्मविदो विदुः ॥ २५ ॥</s-l></s-lg><s-lg><s-l>शेषेष्वन्येषु कालेषु स्वातन्त्र्यं स्त्री किलार्हति ।</s-l><s-l>धर्ममेतं जनाः सन्तः पुराणं परिचक्षते ॥ २६ ॥</s-l></s-lg><s-lg><s-l>भर्ता भार्यां राजपुत्रि धर्म्यं वाधर्म्यमेव वा ।</s-l><s-l>यद्ब्रूयात्तत्तथा कार्यमिति धर्मविदो विदुः ॥ २७ ॥</s-l></s-lg><s-lg><s-l>विशेषतः पुत्रगृद्धी हीनः प्रजननात्स्वयम् ।</s-l><s-l>यथाहमनवद्याङ्गि पुत्रदर्शनलालसः ॥ २८ ॥</s-l></s-lg><s-lg><s-l>तथा रक्ताङ्गुलितलः पद्मपत्रनिभः शुभे ।</s-l><s-l>प्रसादार्थं मया तेऽयं शिरस्यभ्युद्यतोऽञ्जलिः ॥ २९ ॥</s-l></s-lg><s-lg><s-l>मन्नियोगात्सुकेशान्ते द्विजातेस्तपसाधिकात् ।</s-l><s-l>पुत्रान्गुणसमायुक्तानुत्पादयितुमर्हसि ।</s-l><s-l>त्वत्कृतेऽहं पृथुश्रोणि गच्छेयं पुत्रिणां गतिम् ॥ ३० ॥</s-l></s-lg><s-lg><s-l>एवमुक्ता ततः कुन्ती पाण्डुं परपुरंजयम् ।</s-l><s-l>प्रत्युवाच वरारोहा भर्तुः प्रियहिते रता ॥ ३१ ॥</s-l></s-lg><s-lg><s-l>पितृवेश्मन्यहं बाला नियुक्तातिथिपूजने ।</s-l><s-l>उग्रं पर्यचरं तत्र ब्राह्मणं संशितव्रतम् ॥ ३२ ॥</s-l></s-lg><s-lg><s-l>निगूढनिश्चयं धर्मे यं तं दुर्वाससं विदुः ।</s-l><s-l>तमहं संशितात्मानं सर्वयत्नैरतोषयम् ॥ ३३ ॥</s-l></s-lg><s-lg><s-l>स मेऽभिचारसंयुक्तमाचष्ट भगवान्वरम् ।</s-l><s-l>मन्त्रग्रामं च मे प्रादादब्रवीच्चैव मामिदम् ॥ ३४ ॥</s-l></s-lg><s-lg><s-l>यं यं देवं त्वमेतेन मन्त्रेणावाहयिष्यसि ।</s-l><s-l>अकामो वा सकामो वा स ते वशमुपैष्यति ॥ ३५ ॥</s-l></s-lg><s-lg><s-l>इत्युक्ताहं तदा तेन पितृवेश्मनि भारत ।</s-l><s-l>ब्राह्मणेन वचस्तथ्यं तस्य कालोऽयमागतः ॥ ३६ ॥</s-l></s-lg><s-lg><s-l>अनुज्ञाता त्वया देवमाह्वयेयमहं नृप ।</s-l><s-l>तेन मन्त्रेण राजर्षे यथा स्यान्नौ प्रजा विभो ॥ ३७ ॥</s-l></s-lg><s-lg><s-l>आवाहयामि कं देवं ब्रूहि तत्त्वविदां वर ।</s-l><s-l>त्वत्तोऽनुज्ञाप्रतीक्षां मां विद्ध्यस्मिन्कर्मणि स्थिताम् ॥ ३८ ॥</s-l></s-lg><s-lg><s-l> पाण्डुरुवाच ।</s-l><s-l>अद्यैव त्वं वरारोहे प्रयतस्व यथाविधि ।</s-l><s-l>धर्ममावाहय शुभे स हि देवेषु पुण्यभाक् ॥ ३९ ॥</s-l></s-lg><s-lg><s-l>अधर्मेण न नो धर्मः संयुज्येत कथंचन ।</s-l><s-l>लोकश्चायं वरारोहे धर्मोऽयमिति मंस्यते ॥ ४० ॥</s-l></s-lg><s-lg><s-l>धार्मिकश्च कुरूणां स भविष्यति न संशयः ।</s-l><s-l>दत्तस्यापि च धर्मेण नाधर्मे रंस्यते मनः ॥ ४१ ॥</s-l></s-lg><s-lg><s-l>तस्माद्धर्मं पुरस्कृत्य नियता त्वं शुचिस्मिते ।</s-l><s-l>उपचाराभिचाराभ्यां धर्ममाराधयस्व वै ॥ ४२ ॥</s-l></s-lg><s-lg><s-l> वैशंपायन उवाच ।</s-l><s-l>सा तथोक्ता तथेत्युक्त्वा तेन भर्त्रा वराङ्गना ।</s-l><s-l>अभिवाद्याभ्यनुज्ञाता प्रदक्षिणमवर्तत ॥ ४३ ॥</s-l></s-lg>