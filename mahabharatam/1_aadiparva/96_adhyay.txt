<s-lg><s-l> वैशंपायन उवाच ।</s-l><s-l>हते चित्राङ्गदे भीष्मो बाले भ्रातरि चानघ ।</s-l><s-l>पालयामास तद्राज्यं सत्यवत्या मते स्थितः ॥ १ ॥</s-l></s-lg><s-lg><s-l>संप्राप्तयौवनं पश्यन्भ्रातरं धीमतां वरम् ।</s-l><s-l>भीष्मो विचित्रवीर्यस्य विवाहायाकरोन्मतिम् ॥ २ ॥</s-l></s-lg><s-lg><s-l>अथ काशिपतेर्भीष्मः कन्यास्तिस्रोऽप्सरःसमाः ।</s-l><s-l>शुश्राव सहिता राजन्वृण्वतीर्वै स्वयं वरम् ॥ ३ ॥</s-l></s-lg><s-lg><s-l>ततः स रथिनां श्रेष्ठो रथेनैकेन वर्मभृत् ।</s-l><s-l>जगामानुमते मातुः पुरीं वाराणसीं प्रति ॥ ४ ॥</s-l></s-lg><s-lg><s-l>तत्र राज्ञः समुदितान्सर्वतः समुपागतान् ।</s-l><s-l>ददर्श कन्यास्ताश्चैव भीष्मः शंतनुनन्दनः ॥ ५ ॥</s-l></s-lg><s-lg><s-l>कीर्त्यमानेषु राज्ञां तु नामस्वथ सहस्रशः ।</s-l><s-l>भीष्मः स्वयं तदा राजन्वरयामास ताः प्रभुः ॥ ६ ॥</s-l></s-lg><s-lg><s-l>उवाच च महीपालान्राजञ्जलदनिःस्वनः ।</s-l><s-l>रथमारोप्य ताः कन्या भीष्मः प्रहरतां वरः ॥ ७ ॥</s-l></s-lg><s-lg><s-l>आहूय दानं कन्यानां गुणवद्भ्यः स्मृतं बुधैः ।</s-l><s-l>अलंकृत्य यथाशक्ति प्रदाय च धनान्यपि ॥ ८ ॥</s-l></s-lg><s-lg><s-l>प्रयच्छन्त्यपरे कन्यां मिथुनेन गवामपि ।</s-l><s-l>वित्तेन कथितेनान्ये बलेनान्येऽनुमान्य च ॥ ९ ॥</s-l></s-lg><s-lg><s-l>प्रमत्तामुपयान्त्यन्ये स्वयमन्ये च विन्दते ।</s-l><s-l>अष्टमं तमथो वित्त विवाहं कविभिः स्मृतम् ॥ १० ॥</s-l></s-lg><s-lg><s-l>स्वयंवरं तु राजन्याः प्रशंसन्त्युपयान्ति च ।</s-l><s-l>प्रमथ्य तु हृतामाहुर्ज्यायसीं धर्मवादिनः ॥ ११ ॥</s-l></s-lg><s-lg><s-l>ता इमाः पृथिवीपाला जिहीर्षामि बलादितः ।</s-l><s-l>ते यतध्वं परं शक्त्या विजयायेतराय वा ।</s-l><s-l>स्थितोऽहं पृथिवीपाला युद्धाय कृतनिश्चयः ॥ १२ ॥</s-l></s-lg><s-lg><s-l>एवमुक्त्वा महीपालान्काशिराजं च वीर्यवान् ।</s-l><s-l>सर्वाः कन्याः स कौरव्यो रथमारोपयत्स्वकम् ।</s-l><s-l>आमन्त्र्य च स तान्प्रायाच्छीघ्रं कन्याः प्रगृह्य ताः ॥ १३ ॥</s-l></s-lg><s-lg><s-l>ततस्ते पार्थिवाः सर्वे समुत्पेतुरमर्षिताः ।</s-l><s-l>संस्पृशन्तः स्वकान्बाहून्दशन्तो दशनच्छदान् ॥ १४ ॥</s-l></s-lg><s-lg><s-l>तेषामाभरणान्याशु त्वरितानां विमुञ्चताम् ।</s-l><s-l>आमुञ्चतां च वर्माणि संभ्रमः सुमहानभूत् ॥ १५ ॥</s-l></s-lg><s-lg><s-l>ताराणामिव संपातो बभूव जनमेजय ।</s-l><s-l>भूषणानां च शुभ्राणां कवचानां च सर्वशः ॥ १६ ॥</s-l></s-lg><s-lg><s-l>सवर्मभिर्भूषणैस्ते द्राग्भ्राजद्भिरितस्ततः ।</s-l><s-l>सक्रोधामर्षजिह्मभ्रूसकषायदृशस्तथा ॥ १७ ॥</s-l></s-lg><s-lg><s-l>सूतोपकॢप्तान्रुचिरान्सदश्वोद्यतधूर्गतान् ।</s-l><s-l>रथानास्थाय ते वीराः सर्वप्रहरणान्विताः ।</s-l><s-l>प्रयान्तमेकं कौरव्यमनुसस्रुरुदायुधाः ॥ १८ ॥</s-l></s-lg><s-lg><s-l>ततः समभवद्युद्धं तेषां तस्य च भारत ।</s-l><s-l>एकस्य च बहूनां च तुमुलं लोमहर्षणम् ॥ १९ ॥</s-l></s-lg><s-lg><s-l>ते त्विषून्दशसाहस्रांस्तस्मै युगपदाक्षिपन् ।</s-l><s-l>अप्राप्तांश्चैव तानाशु भीष्मः सर्वांस्तदाच्छिनत् ॥ २० ॥</s-l></s-lg><s-lg><s-l>ततस्ते पार्थिवाः सर्वे सर्वतः परिवारयन् ।</s-l><s-l>ववर्षुः शरवर्षेण वर्षेणेवाद्रिमम्बुदाः ॥ २१ ॥</s-l></s-lg><s-lg><s-l>स तद्बाणमयं वर्षं शरैरावार्य सर्वतः ।</s-l><s-l>ततः सर्वान्महीपालान्प्रत्यविध्यत्त्रिभिस्त्रिभिः ॥ २२ ॥</s-l></s-lg><s-lg><s-l>तस्याति पुरुषानन्याँल्लाघवं रथचारिणः ।</s-l><s-l>रक्षणं चात्मनः संख्ये शत्रवोऽप्यभ्यपूजयन् ॥ २३ ॥</s-l></s-lg><s-lg><s-l>तान्विनिर्जित्य तु रणे सर्वशस्त्रविशारदः ।</s-l><s-l>कन्याभिः सहितः प्रायाद्भारतो भारतान्प्रति ॥ २४ ॥</s-l></s-lg><s-lg><s-l>ततस्तं पृष्ठतो राजञ्शाल्वराजो महारथः ।</s-l><s-l>अभ्याहनदमेयात्मा भीष्मं शांतनवं रणे ॥ २५ ॥</s-l></s-lg><s-lg><s-l>वारणं जघने निघ्नन्दन्ताभ्यामपरो यथा ।</s-l><s-l>वाशितामनुसंप्राप्तो यूथपो बलिनां वरः ॥ २६ ॥</s-l></s-lg><s-lg><s-l>स्त्रीकाम तिष्ठ तिष्ठेति भीष्ममाह स पार्थिवः ।</s-l><s-l>शाल्वराजो महाबाहुरमर्षेणाभिचोदितः ॥ २७ ॥</s-l></s-lg><s-lg><s-l>ततः स पुरुषव्याघ्रो भीष्मः परबलार्दनः ।</s-l><s-l>तद्वाक्याकुलितः क्रोधाद्विधूमोऽग्निरिव ज्वलन् ॥ २८ ॥</s-l></s-lg><s-lg><s-l>क्षत्रधर्मं समास्थाय व्यपेतभयसंभ्रमः ।</s-l><s-l>निवर्तयामास रथं शाल्वं प्रति महारथः ॥ २९ ॥</s-l></s-lg><s-lg><s-l>निवर्तमानं तं दृष्ट्वा राजानः सर्व एव ते ।</s-l><s-l>प्रेक्षकाः समपद्यन्त भीष्मशाल्वसमागमे ॥ ३० ॥</s-l></s-lg><s-lg><s-l>तौ वृषाविव नर्दन्तौ बलिनौ वाशितान्तरे ।</s-l><s-l>अन्योन्यमभिवर्तेतां बलविक्रमशालिनौ ॥ ३१ ॥</s-l></s-lg><s-lg><s-l>ततो भीष्मं शांतनवं शरैः शतसहस्रशः ।</s-l><s-l>शाल्वराजो नरश्रेष्ठः समवाकिरदाशुगैः ॥ ३२ ॥</s-l></s-lg><s-lg><s-l>पूर्वमभ्यर्दितं दृष्ट्वा भीष्मं शाल्वेन ते नृपाः ।</s-l><s-l>विस्मिताः समपद्यन्त साधु साध्विति चाब्रुवन् ॥ ३३ ॥</s-l></s-lg><s-lg><s-l>लाघवं तस्य ते दृष्ट्वा संयुगे सर्वपार्थिवाः ।</s-l><s-l>अपूजयन्त संहृष्टा वाग्भिः शाल्वं नराधिपाः ॥ ३४ ॥</s-l></s-lg><s-lg><s-l>क्षत्रियाणां तदा वाचः श्रुत्वा परपुरंजयः ।</s-l><s-l>क्रुद्धः शांतनवो भीष्मस्तिष्ठ तिष्ठेत्यभाषत ॥ ३५ ॥</s-l></s-lg><s-lg><s-l>सारथिं चाब्रवीत्क्रुद्धो याहि यत्रैष पार्थिवः ।</s-l><s-l>यावदेनं निहन्म्यद्य भुजंगमिव पक्षिराट् ॥ ३६ ॥</s-l></s-lg><s-lg><s-l>ततोऽस्त्रं वारुणं सम्यग्योजयामास कौरवः ।</s-l><s-l>तेनाश्वांश्चतुरोऽमृद्नाच्छाल्वराज्ञो नराधिप ॥ ३७ ॥</s-l></s-lg><s-lg><s-l>अस्त्रैरस्त्राणि संवार्य शाल्वराज्ञः स कौरवः ।</s-l><s-l>भीष्मो नृपतिशार्दूल न्यवधीत्तस्य सारथिम् ।</s-l><s-l>अस्त्रेण चाप्यथैकेन न्यवधीत्तुरगोत्तमान् ॥ ३८ ॥</s-l></s-lg><s-lg><s-l>कन्याहेतोर्नरश्रेष्ठ भीष्मः शांतनवस्तदा ।</s-l><s-l>जित्वा विसर्जयामास जीवन्तं नृपसत्तमम् ।</s-l><s-l>ततः शाल्वः स्वनगरं प्रययौ भरतर्षभ ॥ ३९ ॥</s-l></s-lg><s-lg><s-l>राजानो ये च तत्रासन्स्वयंवरदिदृक्षवः ।</s-l><s-l>स्वान्येव तेऽपि राष्ट्राणि जग्मुः परपुरंजय ॥ ४० ॥</s-l></s-lg><s-lg><s-l>एवं विजित्य ताः कन्या भीष्मः प्रहरतां वरः ।</s-l><s-l>प्रययौ हास्तिनपुरं यत्र राजा स कौरवः ॥ ४१ ॥</s-l></s-lg><s-lg><s-l>सोऽचिरेणैव कालेन अत्यक्रामन्नराधिप ।</s-l><s-l>वनानि सरितश्चैव शैलांश्च विविधद्रुमान् ॥ ४२ ॥</s-l></s-lg><s-lg><s-l>अक्षतः क्षपयित्वारीन्संख्येऽसंख्येयविक्रमः ।</s-l><s-l>आनयामास काश्यस्य सुताः सागरगासुतः ॥ ४३ ॥</s-l></s-lg><s-lg><s-l>स्नुषा इव स धर्मात्मा भगिन्य इव चानुजाः ।</s-l><s-l>यथा दुहितरश्चैव प्रतिगृह्य ययौ कुरून् ॥ ४४ ॥</s-l></s-lg><s-lg><s-l>ताः सर्वा गुणसंपन्ना भ्राता भ्रात्रे यवीयसे ।</s-l><s-l>भीष्मो विचित्रवीर्याय प्रददौ विक्रमाहृताः ॥ ४५ ॥</s-l></s-lg><s-lg><s-l>सतां धर्मेण धर्मज्ञः कृत्वा कर्मातिमानुषम् ।</s-l><s-l>भ्रातुर्विचित्रवीर्यस्य विवाहायोपचक्रमे ।</s-l><s-l>सत्यवत्या सह मिथः कृत्वा निश्चयमात्मवान् ॥ ४६ ॥</s-l></s-lg><s-lg><s-l>विवाहं कारयिष्यन्तं भीष्मं काशिपतेः सुता ।</s-l><s-l>ज्येष्ठा तासामिदं वाक्यमब्रवीद्ध सती तदा ॥ ४७ ॥</s-l></s-lg><s-lg><s-l>मया सौभपतिः पूर्वं मनसाभिवृतः पतिः ।</s-l><s-l>तेन चास्मि वृता पूर्वमेष कामश्च मे पितुः ॥ ४८ ॥</s-l></s-lg><s-lg><s-l>मया वरयितव्योऽभूच्छाल्वस्तस्मिन्स्वयंवरे ।</s-l><s-l>एतद्विज्ञाय धर्मज्ञ ततस्त्वं धर्ममाचर ॥ ४९ ॥</s-l></s-lg><s-lg><s-l>एवमुक्तस्तया भीष्मः कन्यया विप्रसंसदि ।</s-l><s-l>चिन्तामभ्यगमद्वीरो युक्तां तस्यैव कर्मणः ॥ ५० ॥</s-l></s-lg><s-lg><s-l>स विनिश्चित्य धर्मज्ञो ब्राह्मणैर्वेदपारगैः ।</s-l><s-l>अनुजज्ञे तदा ज्येष्टामम्बां काशिपतेः सुताम् ॥ ५१ ॥</s-l></s-lg><s-lg><s-l>अम्बिकाम्बालिके भार्ये प्रादाद्भ्रात्रे यवीयसे ।</s-l><s-l>भीष्मो विचित्रवीर्याय विधिदृष्टेन कर्मणा ॥ ५२ ॥</s-l></s-lg><s-lg><s-l>तयोः पाणिं गृहीत्वा स रूपयौवनदर्पितः ।</s-l><s-l>विचित्रवीर्यो धर्मात्मा कामात्मा समपद्यत ॥ ५३ ॥</s-l></s-lg><s-lg><s-l>ते चापि बृहती श्यामे नीलकुञ्चितमूर्धजे ।</s-l><s-l>रक्ततुङ्गनखोपेते पीनश्रोणिपयोधरे ॥ ५४ ॥</s-l></s-lg><s-lg><s-l>आत्मनः प्रतिरूपोऽसौ लब्धः पतिरिति स्थिते ।</s-l><s-l>विचित्रवीर्यं कल्याणं पूजयामासतुस्तु ते ॥ ५५ ॥</s-l></s-lg><s-lg><s-l>स चाश्विरूपसदृशो देवसत्त्वपराक्रमः ।</s-l><s-l>सर्वासामेव नारीणां चित्तप्रमथनोऽभवत् ॥ ५६ ॥</s-l></s-lg><s-lg><s-l>ताभ्यां सह समाः सप्त विहरन्पृथिवीपतिः ।</s-l><s-l>विचित्रवीर्यस्तरुणो यक्ष्माणं समपद्यत ॥ ५७ ॥</s-l></s-lg><s-lg><s-l>सुहृदां यतमानानामाप्तैः सह चिकित्सकैः ।</s-l><s-l>जगामास्तमिवादित्यः कौरव्यो यमसादनम् ॥ ५८ ॥</s-l></s-lg><s-lg><s-l>प्रेतकार्याणि सर्वाणि तस्य सम्यगकारयत् ।</s-l><s-l>राज्ञो विचित्रवीर्यस्य सत्यवत्या मते स्थितः ।</s-l><s-l>ऋत्विग्भिः सहितो भीष्मः सर्वैश्च कुरुपुंगवैः ॥ ५९ ॥</s-l></s-lg>