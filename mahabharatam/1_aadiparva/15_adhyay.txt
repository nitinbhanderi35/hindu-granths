<s-lg><s-l> सूत उवाच ।</s-l><s-l>एतस्मिन्नेव काले तु भगिन्यौ ते तपोधन ।</s-l><s-l>अपश्यतां समायान्तमुच्चैःश्रवसमन्तिकात् ॥ १ ॥</s-l></s-lg><s-lg><s-l>यं तं देवगणाः सर्वे हृष्टरूपा अपूजयन् ।</s-l><s-l>मथ्यमानेऽमृते जातमश्वरत्नमनुत्तमम् ॥ २ ॥</s-l></s-lg><s-lg><s-l>महौघबलमश्वानामुत्तमं जवतां वरम् ।</s-l><s-l>श्रीमन्तमजरं दिव्यं सर्वलक्षणलक्षितम् ॥ ३ ॥</s-l></s-lg><s-lg><s-l> शौनक उवाच ।</s-l><s-l>कथं तदमृतं देवैर्मथितं क्व च शंस मे ।</s-l><s-l>यत्र जज्ञे महावीर्यः सोऽश्वराजो महाद्युतिः ॥ ४ ॥</s-l></s-lg><s-lg><s-l> सूत उवाच ।</s-l><s-l>ज्वलन्तमचलं मेरुं तेजोराशिमनुत्तमम् ।</s-l><s-l>आक्षिपन्तं प्रभां भानोः स्वशृङ्गैः काञ्चनोज्ज्वलैः ॥ ५ ॥</s-l></s-lg><s-lg><s-l>काञ्चनाभरणं चित्रं देवगन्धर्वसेवितम् ।</s-l><s-l>अप्रमेयमनाधृष्यमधर्मबहुलैर्जनैः ॥ ६ ॥</s-l></s-lg><s-lg><s-l>व्यालैराचरितं घोरैर्दिव्यौषधिविदीपितम् ।</s-l><s-l>नाकमावृत्य तिष्ठन्तमुच्छ्रयेण महागिरिम् ॥ ७ ॥</s-l></s-lg><s-lg><s-l>अगम्यं मनसाप्यन्यैर्नदीवृक्षसमन्वितम् ।</s-l><s-l>नानापतगसंघैश्च नादितं सुमनोहरैः ॥ ८ ॥</s-l></s-lg><s-lg><s-l>तस्य पृष्ठमुपारुह्य बहुरत्नाचितं शुभम् ।</s-l><s-l>अनन्तकल्पमुद्विद्धं सुराः सर्वे महौजसः ॥ ९ ॥</s-l></s-lg><s-lg><s-l>ते मन्त्रयितुमारब्धास्तत्रासीना दिवौकसः ।</s-l><s-l>अमृतार्थे समागम्य तपोनियमसंस्थिताः ॥ १० ॥</s-l></s-lg><s-lg><s-l>तत्र नारायणो देवो ब्रह्माणमिदमब्रवीत् ।</s-l><s-l>चिन्तयत्सु सुरेष्वेवं मन्त्रयत्सु च सर्वशः ॥ ११ ॥</s-l></s-lg><s-lg><s-l>देवैरसुरसंघैश्च मथ्यतां कलशोदधिः ।</s-l><s-l>भविष्यत्यमृतं तत्र मथ्यमाने महोदधौ ॥ १२ ॥</s-l></s-lg><s-lg><s-l>सर्वौषधीः समावाप्य सर्वरत्नानि चैव हि ।</s-l><s-l>मन्थध्वमुदधिं देवा वेत्स्यध्वममृतं ततः ॥ १३ ॥</s-l></s-lg>