<s-lg><s-l> जनमेजय उवाच ।</s-l><s-l>भगवञ्श्रोतुमिच्छामि पूरोर्वंशकरान्नृपान् ।</s-l><s-l>यद्वीर्या यादृशाश्चैव यावन्तो यत्पराक्रमाः ॥ १ ॥</s-l></s-lg><s-lg><s-l>न ह्यस्मिञ्शीलहीनो वा निर्वीर्यो वा नराधिपः ।</s-l><s-l>प्रजाविरहितो वापि भूतपूर्वः कदाचन ॥ २ ॥</s-l></s-lg><s-lg><s-l>तेषां प्रथितवृत्तानां राज्ञां विज्ञानशालिनाम् ।</s-l><s-l>चरितं श्रोतुमिच्छामि विस्तरेण तपोधन ॥ ३ ॥</s-l></s-lg><s-lg><s-l> वैशंपायन उवाच ।</s-l><s-l>हन्त ते कथयिष्यामि यन्मां त्वं परिपृच्छसि ।</s-l><s-l>पूरोर्वंशधरान्वीराञ्शक्रप्रतिमतेजसः ॥ ४ ॥</s-l></s-lg><s-lg><s-l>प्रवीरेश्वररौद्राश्वास्त्रयः पुत्रा महारथाः ।</s-l><s-l>पूरोः पौष्ट्यामजायन्त प्रवीरस्तत्र वंशकृत् ॥ ५ ॥</s-l></s-lg><s-lg><s-l>मनस्युरभवत्तस्माच्छूरः श्येनीसुतः प्रभुः ।</s-l><s-l>पृथिव्याश्चतुरन्ताया गोप्ता राजीवलोचनः ॥ ६ ॥</s-l></s-lg><s-lg><s-l>सुभ्रूः संहननो वाग्मी सौवीरीतनयास्त्रयः ।</s-l><s-l>मनस्योरभवन्पुत्राः शूराः सर्वे महारथाः ॥ ७ ॥</s-l></s-lg><s-lg><s-l>रौद्राश्वस्य महेष्वासा दशाप्सरसि सूनवः ।</s-l><s-l>यज्वानो जज्ञिरे शूराः प्रजावन्तो बहुश्रुताः ।</s-l><s-l>सर्वे सर्वास्त्रविद्वांसः सर्वे धर्मपरायणाः ॥ ८ ॥</s-l></s-lg><s-lg><s-l>ऋचेपुरथ कक्षेपुः कृकणेपुश्च वीर्यवान् ।</s-l><s-l>स्थण्डिलेपुर्वनेपुश्च स्थलेपुश्च महारथः ॥ ९ ॥</s-l></s-lg><s-lg><s-l>तेजेपुर्बलवान्धीमान्सत्येपुश्चेन्द्रविक्रमः ।</s-l><s-l>धर्मेपुः संनतेपुश्च दशमो देवविक्रमः ।</s-l><s-l>अनाधृष्टिसुतास्तात राजसूयाश्वमेधिनः ॥ १० ॥</s-l></s-lg><s-lg><s-l>मतिनारस्ततो राजा विद्वांश्चर्चेपुतोऽभवत् ।</s-l><s-l>मतिनारसुता राजंश्चत्वारोऽमितविक्रमाः ।</s-l><s-l>तंसुर्महानतिरथो द्रुह्युश्चाप्रतिमद्युतिः ॥ ११ ॥</s-l></s-lg><s-lg><s-l>तेषां तंसुर्महावीर्यः पौरवं वंशमुद्वहन् ।</s-l><s-l>आजहार यशो दीप्तं जिगाय च वसुंधराम् ॥ १२ ॥</s-l></s-lg><s-lg><s-l>इलिनं तु सुतं तंसुर्जनयामास वीर्यवान् ।</s-l><s-l>सोऽपि कृत्स्नामिमां भूमिं विजिग्ये जयतां वरः ॥ १३ ॥</s-l></s-lg><s-lg><s-l>रथंतर्यां सुतान्पञ्च पञ्चभूतोपमांस्ततः ।</s-l><s-l>इलिनो जनयामास दुःषन्तप्रभृतीन्नृप ॥ १४ ॥</s-l></s-lg><s-lg><s-l>दुःषन्तं शूरभीमौ च प्रपूर्वं वसुमेव च ।</s-l><s-l>तेषां ज्येष्ठोऽभवद्राजा दुःषन्तो जनमेजय ॥ १५ ॥</s-l></s-lg><s-lg><s-l>दुःषन्ताद्भरतो जज्ञे विद्वाञ्शाकुन्तलो नृपः ।</s-l><s-l>तस्माद्भरतवंशस्य विप्रतस्थे महद्यशः ॥ १६ ॥</s-l></s-lg><s-lg><s-l>भरतस्तिसृषु स्त्रीषु नव पुत्रानजीजनत् ।</s-l><s-l>नाभ्यनन्दन्त तान्राजा नानुरूपा ममेत्युत ॥ १७ ॥</s-l></s-lg><s-lg><s-l>ततो महद्भिः क्रतुभिरीजानो भरतस्तदा ।</s-l><s-l>लेभे पुत्रं भरद्वाजाद्भुमन्युं नाम भारत ॥ १८ ॥</s-l></s-lg><s-lg><s-l>ततः पुत्रिणमात्मानं ज्ञात्वा पौरवनन्दनः ।</s-l><s-l>भुमन्युं भरतश्रेष्ठ यौवराज्येऽभ्यषेचयत् ॥ १९ ॥</s-l></s-lg><s-lg><s-l>ततस्तस्य महीन्द्रस्य वितथः पुत्रकोऽभवत् ।</s-l><s-l>ततः स वितथो नाम भुमन्योरभवत्सुतः ॥ २० ॥</s-l></s-lg><s-lg><s-l>सुहोत्रश्च सुहोता च सुहविः सुयजुस्तथा ।</s-l><s-l>पुष्करिण्यामृचीकस्य भुमन्योरभवन्सुताः ॥ २१ ॥</s-l></s-lg><s-lg><s-l>तेषां ज्येष्ठः सुहोत्रस्तु राज्यमाप महीक्षिताम् ।</s-l><s-l>राजसूयाश्वमेधाद्यैः सोऽयजद्बहुभिः सवैः ॥ २२ ॥</s-l></s-lg><s-lg><s-l>सुहोत्रः पृथिवीं सर्वां बुभुजे सागराम्बराम् ।</s-l><s-l>पूर्णां हस्तिगवाश्वस्य बहुरत्नसमाकुलाम् ॥ २३ ॥</s-l></s-lg><s-lg><s-l>ममज्जेव मही तस्य भूरिभारावपीडिता ।</s-l><s-l>हस्त्यश्वरथसंपूर्णा मनुष्यकलिला भृशम् ॥ २४ ॥</s-l></s-lg><s-lg><s-l>सुहोत्रे राजनि तदा धर्मतः शासति प्रजाः ।</s-l><s-l>चैत्ययूपाङ्किता चासीद्भूमिः शतसहस्रशः ।</s-l><s-l>प्रवृद्धजनसस्या च सहदेवा व्यरोचत ॥ २५ ॥</s-l></s-lg><s-lg><s-l>ऐक्ष्वाकी जनयामास सुहोत्रात्पृथिवीपतेः ।</s-l><s-l>अजमीढं सुमीढं च पुरुमीढं च भारत ॥ २६ ॥</s-l></s-lg><s-lg><s-l>अजमीढो वरस्तेषां तस्मिन्वंशः प्रतिष्ठितः ।</s-l><s-l>षट्पुत्रान्सोऽप्यजनयत्तिसृषु स्त्रीषु भारत ॥ २७ ॥</s-l></s-lg><s-lg><s-l>ऋक्षं धूमिन्यथो नीली दुःषन्तपरमेष्ठिनौ ।</s-l><s-l>केशिन्यजनयज्जह्नुमुभौ च जनरूपिणौ ॥ २८ ॥</s-l></s-lg><s-lg><s-l>तथेमे सर्वपाञ्चाला दुःषन्तपरमेष्ठिनोः ।</s-l><s-l>अन्वयाः कुशिका राजञ्जह्नोरमिततेजसः ॥ २९ ॥</s-l></s-lg><s-lg><s-l>जनरूपिणयोर्ज्येष्ठमृक्षमाहुर्जनाधिपम् ।</s-l><s-l>ऋक्षात्संवरणो जज्ञे राजन्वंशकरस्तव ॥ ३० ॥</s-l></s-lg><s-lg><s-l>आर्क्षे संवरणे राजन्प्रशासति वसुंधराम् ।</s-l><s-l>संक्षयः सुमहानासीत्प्रजानामिति शुश्रुमः ॥ ३१ ॥</s-l></s-lg><s-lg><s-l>व्यशीर्यत ततो राष्ट्रं क्षयैर्नानाविधैस्तथा ।</s-l><s-l>क्षुन्मृत्युभ्यामनावृष्ट्या व्याधिभिश्च समाहतम् ।</s-l><s-l>अभ्यघ्नन्भारतांश्चैव सपत्नानां बलानि च ॥ ३२ ॥</s-l></s-lg><s-lg><s-l>चालयन्वसुधां चैव बलेन चतुरङ्गिणा ।</s-l><s-l>अभ्ययात्तं च पाञ्चाल्यो विजित्य तरसा महीम् ।</s-l><s-l>अक्षौहिणीभिर्दशभिः स एनं समरेऽजयत् ॥ ३३ ॥</s-l></s-lg><s-lg><s-l>ततः सदारः सामात्यः सपुत्रः ससुहृज्जनः ।</s-l><s-l>राजा संवरणस्तस्मात्पलायत महाभयात् ॥ ३४ ॥</s-l></s-lg><s-lg><s-l>सिन्धोर्नदस्य महतो निकुञ्जे न्यवसत्तदा ।</s-l><s-l>नदीविषयपर्यन्ते पर्वतस्य समीपतः ।</s-l><s-l>तत्रावसन्बहून्कालान्भारता दुर्गमाश्रिताः ॥ ३५ ॥</s-l></s-lg><s-lg><s-l>तेषां निवसतां तत्र सहस्रं परिवत्सरान् ।</s-l><s-l>अथाभ्यगच्छद्भरतान्वसिष्ठो भगवानृषिः ॥ ३६ ॥</s-l></s-lg><s-lg><s-l>तमागतं प्रयत्नेन प्रत्युद्गम्याभिवाद्य च ।</s-l><s-l>अर्घ्यमभ्याहरंस्तस्मै ते सर्वे भारतास्तदा ।</s-l><s-l>निवेद्य सर्वमृषये सत्कारेण सुवर्चसे ॥ ३७ ॥</s-l></s-lg><s-lg><s-l>तं समामष्टमीमुष्टं राजा वव्रे स्वयं तदा ।</s-l><s-l>पुरोहितो भवान्नोऽस्तु राज्याय प्रयतामहे ।</s-l><s-l>ओमित्येवं वसिष्ठोऽपि भारतान्प्रत्यपद्यत ॥ ३८ ॥</s-l></s-lg><s-lg><s-l>अथाभ्यषिञ्चत्साम्राज्ये सर्वक्षत्रस्य पौरवम् ।</s-l><s-l>विषाणभूतं सर्वस्यां पृथिव्यामिति नः श्रुतम् ॥ ३९ ॥</s-l></s-lg><s-lg><s-l>भरताध्युषितं पूर्वं सोऽध्यतिष्ठत्पुरोत्तमम् ।</s-l><s-l>पुनर्बलिभृतश्चैव चक्रे सर्वमहीक्षितः ॥ ४० ॥</s-l></s-lg><s-lg><s-l>ततः स पृथिवीं प्राप्य पुनरीजे महाबलः ।</s-l><s-l>आजमीढो महायज्ञैर्बहुभिर्भूरिदक्षिणैः ॥ ४१ ॥</s-l></s-lg><s-lg><s-l>ततः संवरणात्सौरी सुषुवे तपती कुरुम् ।</s-l><s-l>राजत्वे तं प्रजाः सर्वा धर्मज्ञ इति वव्रिरे ॥ ४२ ॥</s-l></s-lg><s-lg><s-l>तस्य नाम्नाभिविख्यातं पृथिव्यां कुरुजाङ्गलम् ।</s-l><s-l>कुरुक्षेत्रं स तपसा पुण्यं चक्रे महातपाः ॥ ४३ ॥</s-l></s-lg><s-lg><s-l>अश्ववन्तमभिष्वन्तं तथा चित्ररथं मुनिम् ।</s-l><s-l>जनमेजयं च विख्यातं पुत्रांश्चास्यानुशुश्रुमः ।</s-l><s-l>पञ्चैतान्वाहिनी पुत्रान्व्यजायत मनस्विनी ॥ ४४ ॥</s-l></s-lg><s-lg><s-l>अभिष्वतः परिक्षित्तु शबलाश्वश्च वीर्यवान् ।</s-l><s-l>अभिराजो विराजश्च शल्मलश्च महाबलः ॥ ४५ ॥</s-l></s-lg><s-lg><s-l>उच्चैःश्रवा भद्रकारो जितारिश्चाष्टमः स्मृतः ।</s-l><s-l>एतेषामन्ववाये तु ख्यातास्ते कर्मजैर्गुणैः ॥ ४६ ॥</s-l></s-lg><s-lg><s-l>जनमेजयादयः सप्त तथैवान्ये महाबलाः ।</s-l><s-l>परिक्षितोऽभवन्पुत्राः सर्वे धर्मार्थकोविदाः ॥ ४७ ॥</s-l></s-lg><s-lg><s-l>कक्षसेनोग्रसेनौ च चित्रसेनश्च वीर्यवान् ।</s-l><s-l>इन्द्रसेनः सुषेणश्च भीमसेनश्च नामतः ॥ ४८ ॥</s-l></s-lg><s-lg><s-l>जनमेजयस्य तनया भुवि ख्याता महाबलाः ।</s-l><s-l>धृतराष्ट्रः प्रथमजः पाण्डुर्बाह्लीक एव च ॥ ४९ ॥</s-l></s-lg><s-lg><s-l>निषधश्च महातेजास्तथा जाम्बूनदो बली ।</s-l><s-l>कुण्डोदरः पदातिश्च वसातिश्चाष्टमः स्मृतः ।</s-l><s-l>सर्वे धर्मार्थकुशलाः सर्वे भूतहिते रताः ॥ ५० ॥</s-l></s-lg><s-lg><s-l>धृतराष्ट्रोऽथ राजासीत्तस्य पुत्रोऽथ कुण्डिकः ।</s-l><s-l>हस्ती वितर्कः क्राथश्च कुण्डलश्चापि पञ्चमः ।</s-l><s-l>हविःश्रवास्तथेन्द्राभः सुमन्युश्चापराजितः ॥ ५१ ॥</s-l></s-lg><s-lg><s-l>प्रतीपस्य त्रयः पुत्रा जज्ञिरे भरतर्षभ ।</s-l><s-l>देवापिः शंतनुश्चैव बाह्लीकश्च महारथः ॥ ५२ ॥</s-l></s-lg><s-lg><s-l>देवापिस्तु प्रवव्राज तेषां धर्मपरीप्सया ।</s-l><s-l>शंतनुश्च महीं लेभे बाह्लीकश्च महारथः ॥ ५३ ॥</s-l></s-lg><s-lg><s-l>भरतस्यान्वये जाताः सत्त्ववन्तो महारथाः ।</s-l><s-l>देवर्षिकल्पा नृपते बहवो राजसत्तमाः ॥ ५४ ॥</s-l></s-lg><s-lg><s-l>एवंविधाश्चाप्यपरे देवकल्पा महारथाः ।</s-l><s-l>जाता मनोरन्ववाये ऐलवंशविवर्धनाः ॥ ५५ ॥</s-l></s-lg>