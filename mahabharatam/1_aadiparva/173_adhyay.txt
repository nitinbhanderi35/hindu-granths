<s-lg><s-l> अर्जुन उवाच ।</s-l><s-l>राज्ञा कल्माषपादेन गुरौ ब्रह्मविदां वरे ।</s-l><s-l>कारणं किं पुरस्कृत्य भार्या वै संनियोजिता ॥ १ ॥</s-l></s-lg><s-lg><s-l>जानता च परं धर्मं लोक्यं तेन महात्मना ।</s-l><s-l>अगम्यागमनं कस्माद्वसिष्ठेन महात्मना ।</s-l><s-l>कृतं तेन पुरा सर्वं वक्तुमर्हसि पृच्छतः ॥ २ ॥</s-l></s-lg><s-lg><s-l> गन्धर्व उवाच ।</s-l><s-l>धनंजय निबोधेदं यन्मां त्वं परिपृच्छसि ।</s-l><s-l>वसिष्ठं प्रति दुर्धर्षं तथामित्रसहं नृपम् ॥ ३ ॥</s-l></s-lg><s-lg><s-l>कथितं ते मया पूर्वं यथा शप्तः स पार्थिवः ।</s-l><s-l>शक्तिना भरतश्रेष्ठ वासिष्ठेन महात्मना ॥ ४ ॥</s-l></s-lg><s-lg><s-l>स तु शापवशं प्राप्तः क्रोधपर्याकुलेक्षणः ।</s-l><s-l>निर्जगाम पुराद्राजा सहदारः परंतपः ॥ ५ ॥</s-l></s-lg><s-lg><s-l>अरण्यं निर्जनं गत्वा सदारः परिचक्रमे ।</s-l><s-l>नानामृगगणाकीर्णं नानासत्त्वसमाकुलम् ॥ ६ ॥</s-l></s-lg><s-lg><s-l>नानागुल्मलताच्छन्नं नानाद्रुमसमावृतम् ।</s-l><s-l>अरण्यं घोरसंनादं शापग्रस्तः परिभ्रमन् ॥ ७ ॥</s-l></s-lg><s-lg><s-l>स कदाचित्क्षुधाविष्टो मृगयन्भक्षमात्मनः ।</s-l><s-l>ददर्श सुपरिक्लिष्टः कस्मिंश्चिद्वननिर्झरे ।</s-l><s-l>ब्राह्मणीं ब्राह्मणं चैव मैथुनायोपसंगतौ ॥ ८ ॥</s-l></s-lg><s-lg><s-l>तौ समीक्ष्य तु वित्रस्तावकृतार्थौ प्रधावितौ ।</s-l><s-l>तयोश्च द्रवतोर्विप्रं जगृहे नृपतिर्बलात् ॥ ९ ॥</s-l></s-lg><s-lg><s-l>दृष्ट्वा गृहीतं भर्तारमथ ब्राह्मण्यभाषत ।</s-l><s-l>शृणु राजन्वचो मह्यं यत्त्वां वक्ष्यामि सुव्रत ॥ १० ॥</s-l></s-lg><s-lg><s-l>आदित्यवंशप्रभवस्त्वं हि लोकपरिश्रुतः ।</s-l><s-l>अप्रमत्तः स्थितो धर्मे गुरुशुश्रूषणे रतः ॥ ११ ॥</s-l></s-lg><s-lg><s-l>शापं प्राप्तोऽसि दुर्धर्ष न पापं कर्तुमर्हसि ।</s-l><s-l>ऋतुकाले तु संप्राप्ते भर्त्रास्म्यद्य समागता ॥ १२ ॥</s-l></s-lg><s-lg><s-l>अकृतार्था ह्यहं भर्त्रा प्रसवार्थश्च मे महान् ।</s-l><s-l>प्रसीद नृपतिश्रेष्ठ भर्ता मेऽयं विसृज्यताम् ॥ १३ ॥</s-l></s-lg><s-lg><s-l>एवं विक्रोशमानायास्तस्याः स सुनृशंसकृत् ।</s-l><s-l>भर्तारं भक्षयामास व्याघ्रो मृगमिवेप्सितम् ॥ १४ ॥</s-l></s-lg><s-lg><s-l>तस्याः क्रोधाभिभूताया यदश्रु न्यपतद्भुवि ।</s-l><s-l>सोऽग्निः समभवद्दीप्तस्तं च देशं व्यदीपयत् ॥ १५ ॥</s-l></s-lg><s-lg><s-l>ततः सा शोकसंतप्ता भर्तृव्यसनदुःखिता ।</s-l><s-l>कल्माषपादं राजर्षिमशपद्ब्राह्मणी रुषा ॥ १६ ॥</s-l></s-lg><s-lg><s-l>यस्मान्ममाकृतार्थायास्त्वया क्षुद्र नृशंसवत् ।</s-l><s-l>प्रेक्षन्त्या भक्षितो मेऽद्य प्रभुर्भर्ता महायशाः ॥ १७ ॥</s-l></s-lg><s-lg><s-l>तस्मात्त्वमपि दुर्बुद्धे मच्छापपरिविक्षतः ।</s-l><s-l>पत्नीमृतावनुप्राप्य सद्यस्त्यक्ष्यसि जीवितम् ॥ १८ ॥</s-l></s-lg><s-lg><s-l>यस्य चर्षेर्वसिष्ठस्य त्वया पुत्रा विनाशिताः ।</s-l><s-l>तेन संगम्य ते भार्या तनयं जनयिष्यति ।</s-l><s-l>स ते वंशकरः पुत्रो भविष्यति नृपाधम ॥ १९ ॥</s-l></s-lg><s-lg><s-l>एवं शप्त्वा तु राजानं सा तमाङ्गिरसी शुभा ।</s-l><s-l>तस्यैव संनिधौ दीप्तं प्रविवेश हुताशनम् ॥ २० ॥</s-l></s-lg><s-lg><s-l>वसिष्ठश्च महाभागः सर्वमेतदपश्यत ।</s-l><s-l>ज्ञानयोगेन महता तपसा च परंतप ॥ २१ ॥</s-l></s-lg><s-lg><s-l>मुक्तशापश्च राजर्षिः कालेन महता ततः ।</s-l><s-l>ऋतुकालेऽभिपतितो मदयन्त्या निवारितः ॥ २२ ॥</s-l></s-lg><s-lg><s-l>न हि सस्मार नृपतिस्तं शापं शापमोहितः ।</s-l><s-l>देव्याः सोऽथ वचः श्रुत्वा स तस्या नृपसत्तमः ।</s-l><s-l>तं च शापमनुस्मृत्य पर्यतप्यद्भृशं तदा ॥ २३ ॥</s-l></s-lg><s-lg><s-l>एतस्मात्कारणाद्राजा वसिष्ठं संन्ययोजयत् ।</s-l><s-l>स्वदारे भरतश्रेष्ठ शापदोषसमन्वितः ॥ २४ ॥</s-l></s-lg>