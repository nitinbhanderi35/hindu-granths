<s-lg><s-l> भीष्म उवाच ।</s-l><s-l>न रोचते विग्रहो मे पाण्डुपुत्रैः कथंचन ।</s-l><s-l>यथैव धृतराष्ट्रो मे तथा पाण्डुरसंशयम् ॥ १ ॥</s-l></s-lg><s-lg><s-l>गान्धार्याश्च यथा पुत्रास्तथा कुन्तीसुता मताः ।</s-l><s-l>यथा च मम ते रक्ष्या धृतराष्ट्र तथा तव ॥ २ ॥</s-l></s-lg><s-lg><s-l>यथा च मम राज्ञश्च तथा दुर्योधनस्य ते ।</s-l><s-l>तथा कुरूणां सर्वेषामन्येषामपि भारत ॥ ३ ॥</s-l></s-lg><s-lg><s-l>एवं गते विग्रहं तैर्न रोचये संधाय वीरैर्दीयतामद्य भूमिः ।</s-l><s-l>तेषामपीदं प्रपितामहानां राज्यं पितुश्चैव कुरूत्तमानाम् ॥ ४ ॥</s-l></s-lg><s-lg><s-l>दुर्योधन यथा राज्यं त्वमिदं तात पश्यसि ।</s-l><s-l>मम पैतृकमित्येवं तेऽपि पश्यन्ति पाण्डवाः ॥ ५ ॥</s-l></s-lg><s-lg><s-l>यदि राज्यं न ते प्राप्ताः पाण्डवेयास्तपस्विनः ।</s-l><s-l>कुत एव तवापीदं भारतस्य च कस्यचित् ॥ ६ ॥</s-l></s-lg><s-lg><s-l>अथ धर्मेण राज्यं त्वं प्राप्तवान्भरतर्षभ ।</s-l><s-l>तेऽपि राज्यमनुप्राप्ताः पूर्वमेवेति मे मतिः ॥ ७ ॥</s-l></s-lg><s-lg><s-l>मधुरेणैव राज्यस्य तेषामर्धं प्रदीयताम् ।</s-l><s-l>एतद्धि पुरुषव्याघ्र हितं सर्वजनस्य च ॥ ८ ॥</s-l></s-lg><s-lg><s-l>अतोऽन्यथा चेत्क्रियते न हितं नो भविष्यति ।</s-l><s-l>तवाप्यकीर्तिः सकला भविष्यति न संशयः ॥ ९ ॥</s-l></s-lg><s-lg><s-l>कीर्तिरक्षणमातिष्ठ कीर्तिर्हि परमं बलम् ।</s-l><s-l>नष्टकीर्तेर्मनुष्यस्य जीवितं ह्यफलं स्मृतम् ॥ १० ॥</s-l></s-lg><s-lg><s-l>यावत्कीर्तिर्मनुष्यस्य न प्रणश्यति कौरव ।</s-l><s-l>तावज्जीवति गान्धारे नष्टकीर्तिस्तु नश्यति ॥ ११ ॥</s-l></s-lg><s-lg><s-l>तमिमं समुपातिष्ठ धर्मं कुरुकुलोचितम् ।</s-l><s-l>अनुरूपं महाबाहो पूर्वेषामात्मनः कुरु ॥ १२ ॥</s-l></s-lg><s-lg><s-l>दिष्ट्या धरन्ति ते वीरा दिष्ट्या जीवति सा पृथा ।</s-l><s-l>दिष्ट्या पुरोचनः पापो नसकामोऽत्ययं गतः ॥ १३ ॥</s-l></s-lg><s-lg><s-l>तदा प्रभृति गान्धारे न शक्नोम्यभिवीक्षितुम् ।</s-l><s-l>लोके प्राणभृतां कंचिच्छ्रुत्वा कुन्तीं तथागताम् ॥ १४ ॥</s-l></s-lg><s-lg><s-l>न चापि दोषेण तथा लोको वैति पुरोचनम् ।</s-l><s-l>यथा त्वां पुरुषव्याघ्र लोको दोषेण गच्छति ॥ १५ ॥</s-l></s-lg><s-lg><s-l>तदिदं जीवितं तेषां तव कल्मषनाशनम् ।</s-l><s-l>संमन्तव्यं महाराज पाण्डवानां च दर्शनम् ॥ १६ ॥</s-l></s-lg><s-lg><s-l>न चापि तेषां वीराणां जीवतां कुरुनन्दन ।</s-l><s-l>पित्र्योंऽशः शक्य आदातुमपि वज्रभृता स्वयम् ॥ १७ ॥</s-l></s-lg><s-lg><s-l>ते हि सर्वे स्थिता धर्मे सर्वे चैवैकचेतसः ।</s-l><s-l>अधर्मेण निरस्ताश्च तुल्ये राज्ये विशेषतः ॥ १८ ॥</s-l></s-lg><s-lg><s-l>यदि धर्मस्त्वया कार्यो यदि कार्यं प्रियं च मे ।</s-l><s-l>क्षेमं च यदि कर्तव्यं तेषामर्धं प्रदीयताम् ॥ १९ ॥</s-l></s-lg>